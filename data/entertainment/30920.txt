
‘অ্যালোন’ ছবিতে বিপাশা বসুর সঙ্গে জুটি বেঁধেছেন মডেল ও অভিনেতা করণ সিং গ্রোভার। ভৌতিক ছবিটি মুক্তি পাচ্ছে আগামী ১৬ জানুয়ারি। পর্দার পাশাপাশি বাস্তব জীবনেও নতুন এ জুটির প্রেমের খবর চাউর হয়েছে। এদিকে গত নভেম্বর মাসে করণের স্ত্রী ছোট ও বড় পর্দার অভিনেত্রী জেনিফার উইঙ্গেট নিশ্চিত করেন, করণের সঙ্গে তাঁর বিচ্ছেদ হয়ে গেছে। পরে বলিউডকেন্দ্রিক কয়েকটি সংবাদমাধ্যমে করণ-জেনিফারের ঘর ভাঙার জন্য দায়ী করা হয় বিপাশাকে। সম্প্রতি এ বিষয়ে জানতে চাইলে বিপাশা কেবল অস্বীকারই করেননি, ক্ষুব্ধ প্রতিক্রিয়াও জানিয়েছেন।বিপাশা বলেন, ‘আমি আশা করব, মানুষ আমার প্রতি অন্তত ন্যূনতম শ্রদ্ধাটুকু দেখাবে এবং এ ধরনের বানোয়াট গল্প ফাঁদবে না। আমরা যখন শুটিং শুরু করেছিলাম তার অনেক আগে থেকেই করণের সঙ্গে তাঁর স্ত্রীর বনিবনা হচ্ছিল না। বিষয়টি ছবির সেটের সবাই জানত। তার পরও এখন যদি তাঁদের বিচ্ছেদের জন্য আমাকে টেনে আনা হয়, তাহলে আমি চুপ থাকব না। এসব আজেবাজে গল্পের সঙ্গে আমাকে জড়িয়ে সবাইকে বিনোদন দেওয়ার হীন উদ্দেশ্য সফল হতে দেব না আমি।’ সম্প্রতি এক খবরে এমনটিই জানিয়েছে হিন্দুস্তান টাইমস।বিপাশা আরও বলেন, ‘তারকাদেরও যে অনুভূতি আছে তা প্রায় সময়ই সবাই ভুলে যান। তাঁরা ভুলে যান, আমরাও মানুষ। যখন দুজন মানুষ একসঙ্গে থাকে তখন তাঁদের মধ্যে এক ধরনের আবেগ-অনুভূতি কাজ করে। আবার সেই অনুভূতিরই ছন্দপতনের জন্য সম্পর্ক ভেঙে যায়। কোন ভুল থেকে সম্পর্কের ভাঙন, তা বাইরের মানুষের পক্ষে জানা সম্ভব না। দুঃখজনক ব্যাপার হলো, নিশ্চিত না হয়েই বিচ্ছেদ নিয়ে মনগড়া ও আজেবাজে গল্প ছড়ানো হয়।’
এখন পর্যন্ত বহুবার একাধিক সহ-অভিনেতার সঙ্গে বিপাশার প্রেমের খবর চাউর হয়েছে। সেগুলোর কোনোটি সত্য আবার কোনোটি মিথ্যা প্রমাণিত হয়েছে। এ প্রসঙ্গে বিপাশার ভাষ্য, ‘কোনো ছবি মুক্তির আগে প্রায় সময়ই এর নায়ক-নায়িকার প্রেমের খবর ছড়ানো হয়। অনেক সময় ছবির প্রচারণা বাড়াতে এমনটি করা হয়। আবার ছবির নায়ক-নায়িকাকে একসঙ্গে ঘুরে বেড়াতে দেখা গেলেও তাঁদের প্রেমের খবর রটিয়ে দেওয়া হয়। ভাবতে অবাক লাগে, আমাকে ঘিরে সব সময় কেন এমন খবর রটানো হয়।’বিপাশা আরও বলেন, ‘কয়েক দিন আগেই রানা দাগুবতী আর আমাকে জড়িয়ে গল্প ছড়ানো হয়েছে। কারণ আমি তাঁর জন্মদিনের অনুষ্ঠানে গিয়েছিলাম। একই অনুষ্ঠানে নার্গিস ফাখরি ও আলিয়া ভাটও ছিল। রানার সঙ্গে তাঁদের জড়িয়ে কোনো খবর না ছড়িয়ে আমাকে নিয়েই কেন টানাহেঁচড়া! সব সম্পর্ককে অত্যন্ত শ্রদ্ধার চোখে দেখি আমি। নিজের জীবনকে আমি সবচেয়ে বেশি প্রাধান্য দিই। নিজের জীবন বলতে আমি বুঝি আমার পরিবারের সদস্য ও যাকে আমি ভালোবাসি তাঁকে। এর পরেই আছে আমার কাজ।’প্রসঙ্গত, ছোট পর্দার অভিনেত্রী শ্রদ্ধা নিগমের সঙ্গে করণ সিং গ্রোভারের বিয়ে হয়েছিল ২০০৮ সালের ডিসেম্বরে। ১০ মাস পর তাঁদের সংসার ভেঙে যায়। করণের পরকীয়াকেই তাঁদের বিচ্ছেদের কারণ হিসেবে বলা হয়। এরপর ‘কসৌটি জিন্দেগি কি’ টিভি সিরিজের সহ-অভিনেত্রী জেনিফার উইঙ্গেটকে ২০১২ সালে বিয়ে করেন করণ। চলতি বছরের নভেম্বর মাসে জেনিফার নিশ্চিত করেন, করণের সঙ্গে তাঁর বিচ্ছেদ হয়ে গেছে। আরও পড়ুনকরণ বাঁচালেন বিপাশাকে!
