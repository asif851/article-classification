
তারকা দম্পতি মৌসুমী ও ওমর সানীর ছেলে ফারদীন এহসান টেলিছবি নির্মাণের সঙ্গে যুক্ত হয়েছেন—এ খবর অনেকেরই জানা। তাঁর পরিচালনায় নির্মিত নাটক এরই মধ্যে টেলিভিশনে দেখানোও হয়েছে। ছেলের এমন প্রতিভায় মুগ্ধ মা-বাবা এত দিন পেছনে থেকে সন্তানকে উৎসাহ দিয়ে এলেও এবার সরাসরি উৎসাহিত করছেন। ফারদীনকে উৎসাহ দিতে এবার এই তারকা দম্পতি জুটি হয়ে অভিনয়ও করলেন। ডেস্টিনেশন ২ টেলিছবির শুটিং এরই মধ্যে শুরু হয়ে গেছে।গত শুক্রবার উত্তরার দিয়াবাড়ি এলাকায় টেলিছবিটির শুটিং শুরু হয়। গতকাল শনিবার মৌসুমী ও ওমর সানী বসুন্ধরা আবাসিক এলাকার তিন শ ফুট রাস্তার পাশে শুটিং করেন। এই টেলিছবিতে শুটিং করার মধ্য দিয়ে দীর্ঘদিন পর পর্দায় জুটি হয়েও ফিরছেন এই তারকা দম্পতি।প্রথম আলোর সঙ্গে আলাপে মৌসুমী বলেন, ‘ফারদীন নিজে থেকে নির্মাণের প্রতি আগ্রহী হয়েছে। আমি দেখেছি, সারাক্ষণই সে নির্মাণের নানা বিষয় নিয়ে ভাবছে। কাজের প্রতি তার আগ্রহটাই আমার ভালো লেগেছে। আমি চাই, ও নিজের প্রচেষ্টায় এগিয়ে যাক।’ওমর সানী বলেন, ‘ছেলে ফারদীনের পরিচালনায় আমি এর আগেও কাজ করেছি। তার নির্দেশনা আমাকে মুগ্ধ করেছে। এবার আমি আর মৌসুমী প্রথম ফারদীনের পরিচালনায় অভিনয় করতে যাচ্ছি।’স্বাধীন প্রোডাকশনের ব্যানারে টেলিছবিটি পরিচালনার পাশাপাশি চিত্রনাট্যও লিখেছেন ফারদীন।
