
চলচ্চিত্রে ইমন কাজ করছেন বেশ কয়েক বছর হলো। আলিশা প্রধান সেই তুলনায় একেবারেই নতুন। গতকালই ঢাকাসহ দেশের বিভিন্ন প্রেক্ষাগৃহে মুক্তি পেয়েছে তাঁদের প্রথম ছবি অন্তরঙ্গ। ছবির পরিচালক প্রয়াত চাষী নজরুল ইসলাম। ২০০৮ সালে একটি চকলেটের বিজ্ঞাপনে মডেল হিসেবে কাজ শুরু করেন আলিশা প্রধান। এরপর রিয়াজ ও ইমনের বিপরীতে মডেল হন একটি কোমল পানীয়র বিজ্ঞাপনে। এখন পর্যন্ত বেশ কয়েকটি নাটকেও অভিনয় করেছেন তিনি। অন্তরঙ্গ ছবিতে অভিনয় ও চাষী নজরুল ইসলাম প্রসঙ্গে আলিশা বলেন, ‘নায়িকা হিসেবে উপস্থাপনের আগে একজন মডেল ও অভিনেত্রী হিসেবে নিজেকে প্রস্তুত করার চেষ্টা করেছি। চাষী স্যার আমাকে পছন্দ করেছিলেন বলেই নায়িকা হিসেবে কাজে নিয়েছেন। তাঁর সঙ্গে আমার আত্মার সম্পর্ক ছিল। এখনো প্রতিটি মুহূর্তে তাঁকে অনুভব করি। তিনি আজ আমাদের মাঝে না থাকলেও তাঁর কাজ কালের সাক্ষী হয়ে থাকবে। সবাইকে অনুরোধ করব, তাঁর প্রতি শ্রদ্ধা জানিয়ে অন্তরঙ্গ সিনেমাটি হলে গিয়ে দেখুন। আমার বিশ্বাস, এই ছবি সবাইকে মুগ্ধ করবে।’চাষী নজরুল ইসলামকে নিয়ে স্মৃতিচারণা করতে গিয়ে ইমন বলেন, ‘চাষী নজরুল ইসলামের অসাধারণ সব ছবি দেখে বড় হয়েছি। এই ছবিতে চুক্তিবদ্ধ হওয়ার আগে যতবার দেখা হতো ততবারই তাঁকে বলতাম, আঙ্কেল, আপনার ছবিতে কবে কাজ করব। উনি আমার পিঠ চাপড়ে বলতেন “আরে করবি করবি, তোকে নিয়ে ছবি না বানানো পর্যন্ত মরব না।” কথাগুলো খুব মনে পড়ছে এখন।’ইমন বলেন, ‘এই ছবিতে অভিনয়ের মধ্য দিয়ে আমার জীবনের আরেকটি স্বপ্ন পূরণ হলো। কিন্তু এত জলদি তাঁকে হারাব, এটা ভাবিনি।’
