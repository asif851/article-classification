
বলিউড অভিনেতা সালমান খান এখন ব্যস্ত ‘সুলতান’ ছবির শুটিংয়ে। লুধিয়ানায় ‘সুলতান’ ছবির সেট থেকে গতকাল বুধবার মুম্বাই ফিরেছেন এই তারকা। কিন্তু খবর এটা নয়, খবর হলো মুম্বাই বিমানবন্দরে তিনি একা ছিলেন না। সঙ্গে ছিলেন কথিত প্রেমিকা ইউলিয়া ভেঞ্চুর ও মা সালমা খান। সাংবাদিকদের ক্যামেরায় ধরা পড়েন তিনি। দেশটির কয়েকটি গণমাধ্যমে তাঁদের কিছু ছবিও প্রকাশ হয়েছে। ছবি দেখে মনে হচ্ছে সালমানের মায়ের সঙ্গে বেশ ঘনিষ্ঠ ও মধুর সম্পর্ক ইউলিয়ার।এনডিটিভির খবরে বলা হয়েছে, বিমানবন্দরে অনেকক্ষণ একসঙ্গে ছিলেন সালমান খান ও ইউলিয়া ভেঞ্চুর। সেখানে সালমানের মায়ের হাত ধরে হাঁটছিলেন রোমানিয়ান এই মডেল ও টিভি তারকা। অনেক দিন ধরেই সালমানের সঙ্গে এই বিদেশিনীর প্রেমের গুঞ্জন শোনা যাচ্ছে। গণমাধ্যমে বলা হয়েছে, ছাদনাতলায় বসছেন সালমান, আর পাত্রী নাকি ইউলিয়া ভেঞ্চুর। এ গুজবের সব শেষ খবর হলো, ৫০ বছর বয়সী ‘রজরঙ্গী ভাইজান’ এ বছরই বিয়ে করছেন। তবে তাঁদের বিয়ে হচ্ছে কি না, সেটা সময়ই বলবে। তবে এখন থেকেই যে ইউলিয়া সালমানের মায়ের মন জয় করতে চাইছেন, সেটা বোধ হয় আর ঘটা করে না বললেও চলে।
