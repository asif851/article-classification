
ভারতীয় চলচ্চিত্র নির্মাতা রাজকুমার হিরানি তাঁর বন্ধু ও বলিউড অভিনেতা সঞ্জয় দত্তর জীবন নিয়ে একটি ছবি (বায়োপিক) নির্মাণ করছেন। আর এতে সঞ্জয়ের চরিত্রে অভিনয় করবেন আরেক বলিউড অভিনেতা রণবীর কাপুর। চার মাস ধরে ছবিটির জন্য নিজেকে প্রস্তুত করছেন এই তারকা। এরই মধ্যে শরীর থেকে ঝরিয়েছেন ১০ কেজি।এই বায়োপিকে শুরুতে গত শতকের নব্বইয়ের দশকের সঞ্জয় দত্তর জীবনের কিছু ঘটনার শুটিং হবে। ওই সময় তাঁর আলোচিত ছবি ‘সাজন’, ‘খলনায়ক’, ‘কারতুজ’ মুক্তি পায়। ওই সময়ের হালকা-পাতলা গড়নের ‘সঞ্জু বাবা’র চরিত্রে নিজেকে মানিয়ে নিতেই রণবীরকে হারাতে হয়েছে পাক্কা ১০ কেজি ওজন। আরও ১০ কেজি ওজন নাকি তাঁকে কমাতে হতে পারে। তবে প্রথম কিস্তির শুটিং শেষ হলেই তাঁকে আবার ওজন বাড়াতে হবে। কারণ, এরপর শুটিং হবে আশির দশকের আবহে। তখন সঞ্জয়ের ব্যক্তিগত জীবনের ওপর আলোকপাত করা হবে।এই ছবির প্রস্তুতি হিসেবে রণবীরকে চুলও বড় করতে হচ্ছে। কিছুদিন আগে সঞ্জয়ের দুই যমজ সন্তানের সঙ্গে সময় কাটিয়ে এসেছেন রণবীর। সঞ্জয় দত্তের সঙ্গে নৈশভোজ সারতে সারতে জেনে নিয়েছেন তাঁর জীবনের নানা গল্প। এই চরিত্রে নিজেকে পুরোপুরি ফুটিয়ে তোলার জন্য অনেক পরিশ্রম করতে হচ্ছে রণবীরকে। আর তাই তো এই প্রসঙ্গে মজা করে সঞ্জয় বলেছেন, ‘সঞ্জয় দত্ত হওয়া এত সহজ নয়।’ টাইমস অব ইন্ডিয়া।
