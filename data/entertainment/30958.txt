
১১ দিন আগেই মা হয়েছেন চিত্রনায়িকা বর্ষা। কিন্তু পরিবারের পক্ষ থেকে এত দিন তা গোপন রাখা হয়েছিল। অবশেষে অনন্ত আজ বৃহস্পতিবার নিজেই প্রথম আলোকে জানালেন বর্ষার মা হওয়ার খবরটি।এ আনন্দের খবরটা এত দিন কেন গোপন রাখা হলো—জানতে চাইলে বর্ষার স্বামী চিত্রনায়ক অনন্ত বলেন, ‘আমাদের পরিবারের মুরব্বিদের একজন চাইছিলেন দেশে ফিরে আকিকা করেই তারপর যেন সুসংবাদটি জানাই। এদিকে বামরুনগ্রাদ হাসপাতালে বেশ কিছু বাঙালির সঙ্গে দেখা হতো আমাদের। তাঁরা বর্ষার মা হওয়ার খবরটি জেনে যান। ওঁদের অনুরোধ করেছি যেন ফেসবুক কিংবা অন্য কোনো মাধ্যমে খবরটি না ছড়িয়ে দেন। তাঁরা সবাই আমাদের কথা রেখেছেন। কিন্তু বর্ষার দেশে ফিরতে এখনো সপ্তাহ দুয়েকের মতো লাগবে। তত দিন পর্যন্ত সংবাদটি গোপন রাখাও সম্ভব না। তাই অনেকটা বাধ্য হয়েই দেরিতে হলেও খবরটি জানিয়ে দিলাম। সবার কাছে আমাদের নতুন অতিথির জন্য দোয়া চাই।’অনন্ত জানান, ব্যাংককের বামরুনগ্রাদ ইন্টারন্যাশনাল হাসপাতালে ২৩ নভেম্বর স্থানীয় সময় সকাল আটটা আট মিনিট (বাংলাদেশ সময় সকাল সাতটা আট মিনিট) ছেলেসন্তানের জন্ম দেন বর্ষা। মা-ছেলে দুজনই সুস্থ আছেন। বর্ষা ও তাঁর নবজাতক এখনো হাসপাতালেই আছেন বলেও জানান অনন্ত।বর্ষার সন্তানের নাম রাখা হয়েছে আরিজ ইবনে জলিল, যা আগে থেকেই নির্ধারিত ছিল। আরিজের বাবা হতে পেরে আনন্দিত অনন্ত। বর্ষা এখনো ব্যাংককে থাকলেও ব্যবসায়িক কাজে গতকাল বুধবার দেশে ফিরেছেন অনন্ত। দু-এক দিনের মধ্যে আবার উড়াল দেবেন ব্যাংককে। বললেন, ‘আল্লাহ আমাদের একটি সুস্থ সন্তান উপহার দিয়েছেন, এতেই আমরা দুজন বেশ খুশি। অসাধারণ এক অনুভুতি কাজ করছে নিজের মধ্যে। অনেক ভালো লাগছে।’
এদিকে ছেলেসন্তানের মা হতে পেরে বর্ষাও বেশ উচ্ছ্বসিত। তাঁর মতে, ‘অনেক দিন থেকে নতুন অতিথির আগমনের প্রহর গুনছিলাম। অবশেষে আল্লাহ আমাকে সেই মহামূল্যবান উপহার দিয়েছেন। একটি সুস্থ সন্তানের মা হতে পেরেছি। আমি খুবই খুশি, এ আনন্দ ভাষায় প্রকাশ করতে পারব না।’
