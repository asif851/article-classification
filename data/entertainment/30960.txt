
আরও একটি পুরস্কার পেল বাংলাদেশি স্বল্পদৈর্ঘ্য চলচ্চিত্র ‘কবি স্বামীর মৃত্যুর পর আমার জবানবন্দি’। ছবিটির ইংরেজি নামকরণ করা হয়েছে ‘স্টেটমেন্ট আফটার মাই পোয়েট হাসবেন্ড’স ডেথ’। গতকাল ছবিটি ভারতের মুম্বাইয়ের ১৫তম থার্ড আই এশিয়ান ফিল্ম ফেস্টিভ্যালে জুরি স্পেশাল মেনশন পুরস্কার অর্জন করেছে। আনুষ্ঠানিকভাবে পুরস্কারের বিষয়টি ঘোষণা করা হয় মুম্বাইয়ের দাদর-এ রবীন্দ্র নাট্যমন্দিরে পুরস্কার প্রদান অনুষ্ঠানে। এর আগে চলতি মাসে বাংলাদেশের ১৪তম আন্তর্জাতিক স্বল্পদৈর্ঘ্য ও মুক্ত চলচ্চিত্র উৎসবে তারেক শাহরিয়ার বেস্ট শর্টফিল্ম পুরস্কার পেয়েছে ‘কবি স্বামীর মৃত্যুর পর আমার জবানবন্দি’। এ নিয়ে মুক্তির এক মাসের মধ্যেই এই স্বল্পদৈর্ঘ্য চলচ্চিত্রটির ঝুলিতে দুটি পুরস্কার এল।ছবিটি পরিচালনা করেছেন তাসমিয়াহ আফরিন। এতে অভিনয় করেছেন দিলরুবা হোসেন, আলী আহসান প্রমুখ। নেপথ্য কণ্ঠ দিয়েছেন জ্যোতিকা জ্যোতি।
