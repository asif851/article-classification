
নামে ‘পিস্তল’ হলেও সত্যিকারের আগ্নেয়াস্ত্র তো নয়। কিন্তু প্লেনে করে ওই পিস্তল নিয়ে যাওয়াতেই না যত বিপত্তি! আর সে জন্যই জনি ডেপ ও তাঁর স্ত্রী অ্যাম্বার হার্ডকে হাজিরা দিতে হলো অস্ট্রেলিয়ার আদালতে। এমনিতেই যুক্তরাষ্ট্র থেকে অস্ট্রেলিয়া অনেক দূরের পথ। তার ওপর দুই হলিউড তারকার শত ব্যস্ততা। কিন্তু আইন তো আর ফাঁকি দেওয়ার সুযোগ নেই। আর সে কারণেই গত সোমবার দুজনকে উঠতে হলো বিচারের কাঠগড়ায়।‘পিস্তল’ ও ‘বু’ আসলে এই জুটির পোষা কুকুর। বিমানবন্দরের নিয়ম হচ্ছে, যাত্রীদের কারও সঙ্গে পোষা প্রাণী থাকলে সে ব্যাপারে কর্তৃপক্ষকে অবহিত করতে হবে। ডেপ দম্পতি তা তো করেনইনি, উল্টো মিথ্যা তথ্য দিয়ে গুরুতর অপরাধ করেছেন। অস্ট্রেলিয়ার নিয়ম হচ্ছে, ভিনদেশ থেকে পোষা প্রাণী আনা হলে সেগুলোকে নিদেনপক্ষে ১০ দিন সুরক্ষা ব্যবস্থার মধ্যে রাখতে হবে, নিশ্চিত করতে হবে যেন রোগ-জীবাণু না ছড়ায়। সম্ভবত তাঁরা প্রিয় দুই কুকুরকে কাছছাড়া করতে চাননি বলেই গোপন করেছিলেন। কিন্তু শেষ রক্ষা হয়নি।বিষয়টি নিয়ে গত বছর অনেক শোরগোল হয়েছিল। তর্ক-বিতর্কে জড়িয়ে পড়েছিলেন ডেপ। এমনকি অস্ট্রেলিয়ার উপপ্রধানমন্ত্রীও। শেষ পর্যন্ত আইনকেই শ্রদ্ধা জানালেন ডেপ ও হার্ড। এক ভিডিওবার্তায় ক্ষমা চেয়েছেন। পাইরেটস অব দ্য ক্যারিবিয়ান সিরিজের নতুন ছবির শুটিংয়ের জন্য নিজস্ব বিমানে অস্ট্রেলিয়ায় এসেছিলেন এই দম্পতি।সূত্র : আইএএনএস।
