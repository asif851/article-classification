
এত দিন নুসরাত ফারিয়াকে শুধুই সিনেমার প্রচারণায় দেখা যেত। এখন থেকে স্মার্টফোনের প্রচারণাও করবেন বাংলাদেশি চলচ্চিত্রের বর্তমান সময়ের আলোচিত এই নায়িকা। সম্প্রতি তিনি অ্যান্ড্রয়েড স্মার্টফোন হুয়াওয়ের শুভেচ্ছাদূত নির্বাচিত হয়েছেন। সম্প্রতি প্রতিষ্ঠানটির সঙ্গে ফারিয়া আনুষ্ঠানিকভাবে চুক্তিবদ্ধও হয়েছেন।
শুভেচ্ছাদূত হওয়ার অংশ হিসেবে নুসরাত ফারিয়া আগামী ছয় মাস হুয়াওয়ের ফ্ল্যাগশিপ স্মার্টফোন পি নাইনের ডিজিটাল প্রচারণায় কাজ করবেন। ফারিয়া বলেন, ‘ব্র্যান্ড হুয়াওয়ের সঙ্গে কাজ করার সুযোগ পেয়ে আমি আনন্দিত। স্মার্টফোন বর্তমানে তরুণদের লাইফস্টাইলের একটা অংশ। রুচিশীল ও ফ্যাশনেবল স্মার্টফোন ব্যবহারকারীদের পছন্দের মডেল হুয়াওয়ে পি নাইনের সফলতার অংশ হতে পেরে আমি ব্যাপক উচ্ছ্বসিত।’নুসরাত ফারিয়া অভিনীত মুক্তি পাওয়া শেষ ছবিটি ‘বাদশা: দ্য ডন’। সম্প্রতি তিনি চুক্তিবদ্ধ হয়েছেন ‘ধেৎতারিকি’ নামের নতুন একটি ছবিতে। এই ছবিতে তিনি আরিফিন শুভর বিপরীতে অভিনয় করবেন। কাজ চলছে জাকির হোসেন রাজু পরিচালিত ‘প্রেমী ও প্রেমী’ ছবির। এ ছবিতেও ফারিয়ার নায়ক আরিফিন শুভ।
