
কখনো কখনো বাস্তব যেন সিনেমার কাহিনিকেও হার মানায়, এ কথা আবারও প্রমাণিত হলো। এ বছর মুক্তি পাওয়া বলিউডের সুপারহিট ছবি ‘বজরঙ্গি ভাইজান’-এর সেই ছোট্ট মুন্নির কথা নিশ্চয়ই মনে আছে? এ ছবিতে অসাধারণ অভিনয় করে যে সবার নজর কেড়েছিল তাকে এত জলদি ভুলে যাওয়াটা সম্ভব না।‘বজরঙ্গি ভাইজান’ ছবিতে ‘মুন্নি’ চরিত্রটি বাকপ্রতিবন্ধী এক শিশুর; যে পাকিস্তান থেকে তাঁর পরিবারের সঙ্গে চিকিৎসার জন্য ভারতে এসে হারিয়ে যায়। এরপর তাঁর পরিবারের সন্ধান করতে গিয়েই নানা ঘটনার মুখোমুখি হতে হয় ‘বজরঙ্গি ভাইজান’খ্যাত সালমান খানকে। অবশেষে পাকিস্তানে তাঁর মা বাবার হাতে মুন্নিকে পৌঁছে দিতে সক্ষম হন ‘ভাইজান’ সালমান। সম্প্রতি ১০ বছর আগে পাকিস্তানে হারিয়ে যাওয়া বাস্তবের ‘মুন্নি’ তাঁর নিজের দেশ ভারতে ফিরেছেন।বাস্তবের এই মুন্নির নাম গীতা। বাক ও শ্রবণ প্রতিবন্ধী গীতার দেশ ভারত। পাকিস্তানে যখন সে হারিয়ে গিয়েছিল, সে সময় তাঁর বয়স ছিল বড়জোর সাত কী আট বছর। লাহোর রেলস্টেশনে একাকী অবস্থায় পেয়ে তাঁকে উদ্ধার করেছিল করাচির ঈদি ফাউন্ডেশন। দিনকয়েক আগে এই ফাউন্ডেশনের সহায়তায় নিজের দেশ ভারতে ফিরেছেন তিনি, এত বছর পর ফিরে পেয়েছেন তাঁর পরিবারকে।
গীতার জীবনের এ গল্পের সঙ্গে ‘বজরঙ্গি ভাইজান’ ছবির গল্পের অনেক মিল। এ সিনেমা দেখার পর নাকি কান্নায় ভেঙে পড়েছিলেন গীতা। তাঁর দেশে ফেরার আকুতি বিভিন্ন গণমাধ্যমে প্রকাশিত হওয়ার পর সালমান খানের নজরে পড়েছিল বিষয়টি। তিনি সে সময় জানিয়েছিলেন, এই মেয়েটিকে তাঁর দেশে ফিরিয়ে আনার জন্য যা প্রয়োজন হয় তা তিনি করবেন।অবশেষে গত সোমবার পাকিস্তান থেকে ভারতে ফিরেছেন গীতা। তাঁর দেশে ফেরার এই খবর গণমাধ্যমে ব্যাপক সাড়া ফেলেছে। গীতার স্বদেশে ফেরার এ বিষয়টির কারণে আবেগে আপ্লুত হয়েছেন বলিউডের ‘বজরঙ্গি ভাইজান’ সালমান খান। ‘হৃদয়বান’ সালমান গীতার স্বদেশ প্রত্যাবর্তন প্রসঙ্গে টুইটারে লিখেছেন, ‘একটি মেয়েকে (গীতাকে) তাঁর পরিবারের কাছে ফিরিয়ে দেওয়ার এ উদ্যোগে দুটি দেশ একসঙ্গে কাজ করেছে। এটাই ভালোবাসার শক্তি। স্বাগতম গীতা।’ ইন্ডিয়া টাইমস।
