
কাজল আবার ফিরে আসছেন—খবরটা তাঁর ভক্তদের কতই না আনন্দিত করেছিল। কিন্তু এক দুঃসংবাদের ফুৎকারে সেই আনন্দ-প্রদীপ নিভে গেল। বলিউডে ফেরার পরিকল্পনাটা আপাতত আবার শিকেয় তুলে রাখছেন একসময়ের শীর্ষ এই অভিনেত্রী।এ বছর দুর্দান্ত ব্যবসা করা মালায়লাম ছবি হাউ ওল্ড আর ইউ-এর হিন্দি সংস্করণ দিয়ে ফেরার কথা ছিল কাজলের। কিন্তু ছবিটা নিয়ে এতটাই জট পাকিয়েছে, সব দেখে-শুনে কাজল আপাতত ফেরার ইচ্ছাটাকেই নির্বাসন দিয়েছেন। ছবিটির রিমেকের জন্য অজয় দেবগনের পরিচালক হিসেবে পছন্দ ছিলেন অশ্বিনি ধীর। সান অব সারদার ছবিতে তাঁর সঙ্গে কাজ করে মুগ্ধ হয়েছেন অজয়। কিন্তু ঝামেলা অন্যখানে।মালায়লাম ছবিটি বানানোর সময় শর্ত দেওয়া হয়েছিল, ছবিটি অন্য কোনো ভাষায় রিমেক করার সময় মূল পরিচালক রোশান অ্যান্ড্রুজকেই সেই দায়িত্ব দিতে হবে। অজয় গোঁ ধরে আছেন ধীরকে দিয়েই পরিচালনা করাবেন, আর অ্যান্ড্রুজও নিজের অধিকার ছাড়তে নারাজ! মিরর।
