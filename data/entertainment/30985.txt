
৩১ অক্টোবর বিশ্বের বিভিন্ন দেশে বেশ ঘটা করেই পালিত হয় ভূত তাড়ানোর রাত হ্যালোইন উৎসব। হ্যালোইন উৎসবের মূলে প্রাচীন যুগের একটি বিশ্বাস থাকলেও এখন অবশ্য প্রায় সবাই ভিন্ন সাজে নিজেদের সাজিয়ে বিভিন্ন খেলার মাধ্যমে একটা আনন্দঘন দিন কাটাতেই পালন করে উৎসবটি। অস্ট্রেলিয়াতেও পালিত হয় দিবসটি, আর যার জন্য প্রায় এক মাস আগে থেকেই চলে আয়োজন। রাতভর ভুতুড়ে সব সাজে শহরময় ঘুরে বেড়ায় এখানকার প্রায় সব বয়সী লোকজন। কর্মব্যস্ত জীবনে খানিকটা হাসি-আনন্দ আর বিনোদন পেতে আজকাল অনেক অস্ট্রেলিয়াপ্রবাসী বাঙালিও যোগ দেন এ উৎসবে। বাদ যান না তারকারা। এই হ্যালোইনে হলিউডের বিখ্যাত অস্ট্রেলিয়ান তারকারা কী করবেন, কী সাজবেন, সে পরিকল্পনা আগেই জানিয়েছেন কয়েকজন।
‘মার্বেল কমিকস’-এর বিখ্যাত চরিত্র ‘থর’কে চেনেন তো! সেই যে শক্তিশালী হাতুড়ির বাহক, যা ‘থর’ ছাড়া আর কেউ তুলতে পারে না। জনপ্রিয় কাল্পনিক এই ঈশ্বরপুত্রের চেয়েও নাকি বেশি শক্তিশালী আরেক জনপ্রিয় কাল্পনিক চরিত্র ‘ওয়ান্ডার উইমেন’। এমনটাই দাবি করে থরের সন্তানেরাই। না, এবার আর কাল্পনিক সন্তান নয়। ‘থর’ কমিকসের আদলে নির্মিত হলিউড চলচ্চিত্র ‘থর’-এর চরিত্রে ছিলেন অস্ট্রেলিয়ার জনপ্রিয় অভিনেতা ক্রিস হেমসওয়ার্থ। আর তাঁর নিজের যমজ সন্তান এক ছেলে ও এক মেয়ে এবার হ্যালোইন উৎসবে ‘ওয়ান্ডার উইমেন’ সাজার বায়না ধরেছে। আর বিষয়টি জানিয়েছেন খোদ ক্রিস নিজেই। ‘থর রাগনারক’ নামের ক্রিসের নতুন সিনেমা উপলক্ষে ‘গুড মর্নিং আমেরিকা’য় দেওয়া এক সাক্ষাৎকারে এবার হ্যালোইন উৎসব পালনে তাঁর পরিকল্পনা জানিয়ে বলেন, ‘আমার তিন সন্তানই এবার “ওয়ান্ডার উইমেন” সাজতে চায়। যখন জিজ্ঞেস করলাম, কেন? তারা বলে, “ওয়ান্ডার উইমেন” নাকি বেশি শক্তিশালী।’ তবে শক্তির পরীক্ষায় নিজের সন্তানের কাছেই দ্বিতীয় স্থানে থাকায় আপত্তি নেই ‘থর’খ্যাত ক্রিস হেমসওয়ার্থের।  এদিকে অস্ট্রেলিয়ান আরেক অভিনেতা হলিউডের ‘এক্সম্যান’খ্যাত হিউ জ্যাকম্যান এবার হ্যালোইন উৎসবে তাঁর নিজের সিনেমা ‘ওলভারিন’-এর পোশাক পরবেন বলে ধারণা করছেন চলচ্চিত্রপ্রেমীরা। এ বছর শুরুর দিকে ‘ওলভারিন’ সিনেমাটির শেষ সিরিজ ‘লোগান’-এর মধ্য দিয়েই ২০ বছর ধরে করে আসা চরিত্রটির ইতি টেনেছেন হিউ। আর দীর্ঘদিনের সেই স্মৃতিচারণা করতেই এবার হ্যালোইনে এ পোশাক পরবেন তিনি। হিউ তাঁর ইনস্টাগ্রামে ‘ওলভারিন’-এর একটি পোশাকের ছবি দিয়ে তাতে লেখেন, ‘শেষ পর্যন্ত আমি হলুদ আর নীল রঙের এই পোশাক আমার হ্যালোইন পোশাক হিসেবে পরলেও পরতে পারি।’
