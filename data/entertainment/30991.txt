
আর মাত্র কয়েক ঘণ্টা বাকি। ৭ জানুয়ারি যুক্তরাষ্ট্রের স্থানীয় সময় বিকেল পাঁচটায় ক্যালিফোর্নিয়ার বেভারলি হিলটনে বসবে ৭৫তম গোল্ডেন গ্লোব পুরস্কার বিতরণী আসর। এবার অনুষ্ঠান উপস্থাপনা করবেন শেথ মেয়ার্স। এই পুরস্কারের আসরে এবার মনোনয়ন পাওয়ার দিক থেকে এগিয়ে আছে ‘দ্য শেপ অব ওয়াটার’ (৭টি), ‘দ্য পোস্ট’ (৬টি) ও ‘থ্রি বিলবোর্ডস আউটসাইড এবিং’ (৬টি) আর ‘মিশৌরি’ (৬টি) ছবিগুলো। অন্যদিকে টিভি বিভাগে এগিয়ে আছে চলতি বছর এমি অ্যাওয়ার্ড মাত করা ‘বিগ লিটল লাইস’ (৬টি) ও ‘হ্যান্ডমেইড’স টেইল’ সিরিজ (২টি)। ৭৫তম গোল্ডেন গ্লোব পুরস্কারের পর্দা ওঠার আগে এই পুরস্কার সম্পর্কে কিছু তথ্য জেনে নেওয়া যাক।
গোল্ডেন গ্লোব পুরস্কার প্রদান শুরু হয় ১৯৪৪ সালে। প্রথম ১৪ বছর বিজয়ীদের বাছাই করতেন হলিউড ফরেন করেসপনডেন্টস অ্যাসোসিয়েশনের সদস্য আর সাংবাদিকেরা। ১৯৫৮ সাল থেকে ১৯৬৩ সাল পর্যন্ত গোল্ডেন গ্লোব পুরস্কার বিতরণী অনুষ্ঠান শুধু লস অ্যাঞ্জেলেসে প্রচারিত হতো। ১৯৬৪ সাল থেকে এটি যুক্তরাষ্ট্রে জাতীয়ভাবে প্রচার শুরু হয়।
গোল্ডেন গ্লোবে কারিগরি বিভাগে কোনো পুরস্কার প্রদান করা হয় না। শুধু অভিনয়শিল্পী, পরিচালক, লেখক ও প্রযোজকেরাই তাঁদের সেরা কাজের জন্য ঝুলিতে তুলতে পারবেন গোল্ডেন গ্লোব পুরস্কার। এবার আয়োজনে চলচ্চিত্র ও টেলিভিশন মিলিয়ে ২৫টি বিভাগে পুরস্কার দেওয়া হবে।
এখন পর্যন্ত হলিউড অভিনেত্রী মেরিল স্ট্রিপ এই পুরস্কারের আসরে সর্বাধিক মনোনয়ন পেয়েছেন। এ বছর তিনি ‘দ্য পোস্ট’ ছবির জন্য সেরা অভিনেত্রীর মনোনয়ন পেয়েছেন। এটি গোল্ডেন গ্লোব আসরে তাঁর ৩১তম মনোনয়ন। এ পর্যন্ত তিনি আটবার এই পুরস্কার জিতেছেন। কিন্তু সর্বাধিক পুরস্কার প্রাপ্তির রেকর্ড থেকে মেরিল এখনো একটি পুরস্কার দূরে। সর্বোচ্চ আটটি পুরস্কার জিতে রেকর্ডটি এখনো মার্কিন অভিনেত্রী বারবারা স্ট্রেইসেন্ডের দখলে। আর একই বছর সর্বাধিক তিনটি মনোনয়ন পাওয়ার রেকর্ড যৌথভাবে দখল করে আছেন জেমি ফক্স ও হেলেন মিরেন।
রিকি শ্রোডার গোল্ডেন গ্লোব পুরস্কার অর্জন করেছিলেন সবচেয়ে কম বয়সে। ১৯৭৯ সালে মাত্র নয় বছর বয়সে ‘দ্য চ্যাম্প’ ছবির জন্য ‘দ্য নিউ স্টার অব দ্য ইয়ার’ পুরস্কার পান তিনি। আর সবচেয়ে বৃদ্ধ বয়সে গোল্ডেন গ্লোব হাতে তোলেন জেসিকা ট্যানডি। ‘ড্রাইভিং মিস ডেইজি’ ছবির জন্য তিনি যখন সেরা অভিনেত্রীর পুরস্কার পান, তখন তাঁর বয়স ছিল ৮০ বছর।  গোল্ডেন গ্লোবের ‘দ্য বিগ ফাইভ’ পুরস্কার মানে সেরা চলচ্চিত্র, সেরা অভিনেতা, সেরা অভিনেত্রী, সেরা চিত্রনাট্য—সব একসঙ্গে অর্জন করার প্রথম গৌরব অর্জন করেছিল ‘ওয়ান ফ্লিউ ওভার দ্য কুকু’স নেস্ট’ (১৯৭৫)। তবে, গত বছর এই রেকর্ড ভাঙে ‘লা লা ল্যান্ড’। এই ছবিটি ‘বিগ ফাইভ’ অ্যাওয়ার্ড’সহ আরও দুটি পুরস্কার জিতে গোল্ডেন গ্লোবে এক বছরে সর্বাধিক পুরস্কার পাওয়ার রেকর্ড গড়ে। এদিকে ‘হুজ অ্যাফ্রেইড অব ভার্জিনিয়া উলফ’ (১৯৬৭), ‘দ্য গডফাদার’ ছবির তৃতীয় সিকুয়েল (১৯৯১) সাতটি মনোনয়ন পেয়েও সব বিভাগে হেরে গিয়ে শূন্য হাতে বাড়ি ফেরে।
বিখ্যাত মার্কিন অভিনেতা ও পরিচালক মারলোন ব্র্যান্ডোকে ১৯৭৩ সালে ‘দ্য গডফাদার’ ছবির জন্য সেরা অভিনেতার পুরস্কার দেওয়া হয়। কিন্তু ভিয়েতনাম যুদ্ধের প্রতিবাদে তিনি সেই পুরস্কার প্রত্যাখ্যান করেন। আবার ১৯৭০ সালে ফরাসি ছবি ‘জেড’-এর প্রযোজক সেরা বিদেশি ছবি বিভাগে পুরস্কার পেয়েও তা বর্জন করেন। সেরা চলচ্চিত্র বিভাগে এই ছবির নাম না থাকায় রাগ করে এমটা করেন তিনি।
আড়াই কেজি ওজনের গোল্ডেন গ্লোব গোল্ড প্লেটেড ট্রফি তৈরি করতে খরচ হয় প্রায় ৮০০ মার্কিন ডলার। ২০০৮ সাল থেকে বিজয়ীদের ট্রফি দেওয়ার পাশাপাশি মার্বেলের একটি উপহারের বাক্স দেওয়ার নিয়ম শুরু হয়। এনডি টিভি
