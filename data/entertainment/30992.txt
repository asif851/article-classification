
শিশুশিল্পী আতিকা রহমান মমর ‘আমি শিশু হয়ে থাকব’ গানের ভিডিওতে মডেল হলেন অভিনেত্রী বাঁধন। এই ভিডিওটির মাধ্যমে প্রথমবারের মতো কোনো গানের ভিডিওতে মডেল হিসেবে দেখা যাবে বাঁধনকে। এতে বাঁধনের মেয়ের চরিত্রে অভিনয় করেছেন কণ্ঠশিল্পী মম নিজেই।
শিশুশিল্পী আতিকা রহমান মম বলেন, ‘গত বাবা দিবসে আমি বাবাকে নিয়ে গান করেছিলাম। এবার তারই ধারাবাহিকতায় মাকে নিয়েও গান করলাম। বাবা ও মাকে নিয়ে গান গেয়ে তাঁদের প্রতি আমার শ্রদ্ধা ও ভালোবাসা আরও গভীর হয়েছে।’অভিনেত্রী বাঁধন বলেন, ‘একজন মা তাঁর মেয়ের জন্য যতটা মমতা অনুভব করেন, তেমনি একটি মেয়ের মধ্যেও তাঁর মায়ের জন্য ততটা ভালোবাসা থাকে। এই গানের ভিডিওতে মা-মেয়ের মধ্যকার মধুর সম্পর্ককে নির্মাতা দারুণভাবে ফুটিয়ে তুলেছেন।’মনিরুজ্জামানের কথায় ‘আমি শিশু হয়ে থাকব’ গানটির সুর ও সংগীত পরিচালনা করেছেন আলাউদ্দিন আলী। তিনি বলেন, ‘মম খুবই সম্ভাবনাময়ী একজন শিশুশিল্পী। তার গায়কি ভালো। গানের প্রতি তার আন্তরিকতা আছে। যথাযথ পরিচর্যায় আগামী দিনে সে বড় শিল্পী হিসেবে আত্মপ্রকাশ করতে পারবে বলে আমার বিশ্বাস।’গানটির ভিডিও নির্মাণ করেছেন মো. আতিকুর রহমান। এর আগে বাবাকে নিয়ে গাওয়া মমর গানটির ভিডিও নির্মাণ করেছিলেন তিনি। তাতে মমর বাবার ভূমিকায় ছিলেন চিত্রনায়ক ওমর সানি।নির্মাতা সূত্রে জানা গেছে, চলতি সপ্তাহে ভিডিওটি ইউটিউবে অবমুক্ত করা হবে। একই সঙ্গে দেশের বিভিন্ন টিভি চ্যানেলেও প্রচারিত হবে। সংগীত ছাড়াও মম নিয়মিত টিভি নাটক ও চলচ্চিত্রে অভিনয় করছে। পাশাপাশি বিজ্ঞাপনচিত্রেও রয়েছে তাঁর সরব উপস্থিতি। ‘আমি শিশু হয়ে থাকব’ গানটির নৃত্য পরিচালনা করেছেন মাসুম বাবুল ও চিত্রগ্রহণ করেছেন আনোয়ারুল ইসলাম।
