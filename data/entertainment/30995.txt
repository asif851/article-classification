
চরিত্রের প্রয়োজনে বলিউড তারকাদের প্রায়ই শরীরের গঠন পাল্টাতে হয়। নায়কেরা সিক্স প্যাক বানানোর জন্য অহরহ জিমে ছোটেন। আর নায়িকারা জিরো ফিগারের জন্য ব্যায়ামের পাশাপাশি ডায়েটও করেন। কিন্তু এবার ঘটেছে উল্টো ঘটনা। এবার নায়িকা প্রিয়াংকা চোপড়া বানাচ্ছেন সিক্স প্যাক। হলিউডের নতুন একটি ছবির জন্য এখন জোরসে প্রস্তুতি নিচ্ছেন এই ভারতীয় তারকা।
প্রিয়াংকার প্রথম হলিউড ছবি ‘বেওয়াচ’ অবশ্য দর্শকদের একেবারেই তুষ্ট করতে পারেনি। তবে এ জন্য দমে যাননি প্রিয়াংকা। বরং দ্বিগুণ উদ্যম নিয়ে পরবর্তী ছবির জন্য নিজেকে তৈরি করছেন। রোমান্টিক কমেডি ধাঁচের এই ছবির নাম ‘ইজেন্ট ইট রোমান্টিক?’। এখানে মূল নায়িকা রেবেল উইলসন। আর প্রিয়াংকা পার্শ্ব-অভিনেত্রী। তাঁর চরিত্রটি একজন জিম ইন্সট্রাক্টরের। পরিচালক টোড স্ট্র্যাটাস স্কালসন মনে করেন, প্রিয়াংকার বডি এমনিতেই এই চরিত্রের জন্য যথেষ্ট ফিট। কিন্তু সাবেক এই বিশ্বসুন্দরী তা মনে করছেন না। এ জন্য সিক্স প্যাক বানানোর জন্য আদাজল খেয়ে নেমেছেন। কিছুদিন আগে ভারত থেকে ঘুরে গিয়েছেন প্রিয়াংকা। সামনের কিছুদিন তাঁকে কড়া ডায়েটের মধ্যে থাকতে হবে দেখেই দেশে এসে এবার নাকি পেট পুরে খেয়ে গিয়েছেন।
২০১৪ সালে ভারতের নারী মুষ্টিযোদ্ধা মেরি কমের জীবনী নিয়ে ‘মেরি কম’ নামে একটি সিনেমা তৈরি হয়েছিল। সেখানে নাম ভূমিকায় অভিনয় করেন প্রিয়াংকা। মুষ্টিযোদ্ধার চরিত্রের জন্যও তাঁকে বডি বিল্ডিং করতে হয়েছিল তখন। কিন্তু সিক্স প্যাক এর আগে কখনোই বানাননি। সিক্সে প্যাকে এই নায়িকাকে কেমন দেখায়, সেই অপেক্ষাতেই আছেন তাঁর সব ভক্ত। ডেকান ক্রনিকল।
