
চার বছর ধরে বিশ্বের সবচেয়ে আবেদনময় পুরুষের তকমা ধরে রেখেছিলেন ‘টোয়াইলাইট’ তারকা রবার্ট প্যাটিনসন। এ বছর তাঁকে হটিয়ে সেরার আসনটি দখল করলেন ৩০ বছর বয়সী হেনরি কেভিল। সম্প্রতি এক খবরে এ তথ্য জানিয়েছে ডেইলি মিরর।গ্ল্যামার ম্যাগাজিন পরিচালিত সাম্প্রতিক এক জরিপে ‘ম্যান অব স্টিল’ তারকা হেনরি কেভিল বিশ্বের সবচেয়ে আবেদনময় পুরুষ নির্বাচিত হয়েছেন। এ দৌড়ে তিনি পেছনে ফেলেছেন রবার্ট প্যাটিনসন, লিয়াম হেমসওয়ার্থের মতো তারকাদের।‘সুপারম্যান’ সিরিজের ছবি ‘ম্যান অব স্টিল’ মুক্তি পেয়েছে চলতি বছরের জুন মাসে। ছবিটিতে সুপারম্যান চরিত্রে অভিনয় করে বিভিন্ন মহলের প্রশংসা কুড়িয়েছেন হেনরি। এবার বিশ্বের সবচেয়ে আবেদনময় পুরুষ নির্বাচিত হওয়ার মাধ্যমে হেনরির সাফল্যের মুকুটে যুক্ত হলো আরেকটি পালক।
জরিপে ব্রিটিশ অভিনেতা হেনরির চেয়ে কম ভোট পাওয়ায় দ্বিতীয় স্থান নিয়েই সন্তুষ্ট থাকতে হয়েছে আরেক ব্রিটিশ অভিনেতা রবার্ট প্যাটিনসনকে। ৯৫ হাজার ভোট পেয়ে তৃতীয় স্থান দখল করেছেন অস্ট্রেলীয় অভিনেতা লিয়াম হেমসওয়ার্থ।
তালিকায় সেরা ২০ জনের মধ্যে ঠাঁই পেয়েছেন হ্যারি স্টাইলস, জাস্টিন বিবার, চার্লি হিউন্যাম, জনি ডেপ, ওলি মুরস, ম্যাট স্মিথ প্রমুখ।   
