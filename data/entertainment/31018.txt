
ভেরিফায়েড হলো চলচ্চিত্রতারকা অপু বিশ্বাসের ফেসবুক ফ্যানপেজ। ২৯ জুলাই ফেসবুক কর্তৃপক্ষ অপু বিশ্বাসের পেজটি (www.facebook.com/pages/Apu-Biswas/247844708759197) যাচাই-বাছাই করে এর যথার্থতা নিশ্চিত করে। ভেরিফায়েড হওয়া এই অভিনেত্রীর পেজে লাইকের সংখ্যা এক লাখ ৩৪ হাজার ৭০১৷অপু বিশ্বাস বলেন, ‘ভক্তদের সঙ্গে এমনিতে যোগাযোগ খুব একটা করা সম্ভব হয় না। তবে ফেসবুক দিয়ে ভক্তদের খুব কাছাকাছি থাকা সম্ভব। ভক্তরা ভালোবাসা থেকে আমাদের পেজে লাইক দেন, অনুসরণ করেন। এটা আমাদের জন্য অনেক আনন্দের। ঈদের দিনে ফেসবুক পেজটি ভেরিফায়েড হওয়ায় আমি বেশি খুশি।’বাংলাদেশি তারকাদের মধ্যে সবার আগে ফেসবুক কর্তৃপক্ষ কর্তৃক ভেরিফায়েড পেজটি হচ্ছে সংগীতশিল্পী তাহসানের। গত বছরের ডিসেম্বর মাসে তাহসানের পেজটি যাচাই-বাছাই করে এর যথার্থতা নিশ্চিত করে ফেসবুক কর্তৃপক্ষ। তাহসানের ঠিক এক দিন পরই ফেসবুকে ভেরিফায়েড হয় সংগীতশিল্পী পড়শীর পেজ। পেজ ভেরিফায়েড এক দিন দেরিতে হলেও লাইকের দিক থেকে তাহসানের চেয়ে এগিয়ে আছে পড়শী। গতকাল বৃহস্পতিবার দুপুর দেড়টা পর্যন্ত পড়শীর পেজে লাইকেরসংখ্যা ১৮ লাখ ৪৮ হাজার ২৬৩। দ্বিতীয় অবস্থানে তাহসান (১৪ লাখ ৯৭ হাজার ৭৭৯ লাইক)। গায়ক ও অভিনয়শিল্পী তপুর ফেসবুক পেজটিও ভেরিফায়েড হয়েছে। তাঁর পেজে লাইক সংখ্যা সাত লাখ ৮২ হাজার ৭৫৫।সামাজিক যোগাযোগের ওয়েবসাইট ফেসবুকে বাংলাদেশি আরও বেশ কয়েকজন তারকার ফেসবুক পেজ ভেরিফায়েড হয়েছে। তাঁদের কয়েকজন হলেন হাবিব ওয়াহিদ (সাত লাখ ৭৫ হাজার ৩৬৭ লাইক), হানিফ সংকেত (ছয় লাখ ৮২ হাজার ৮২১), বাপ্পা মজুমদার (ছয় লাখ ৬৫ হাজার ৩৮), বিদ্যা সিনহা মিম (তিন লাখ ২৫ হাজার ৬২০), হৃদয় খান (দুই লাখ এক হাজার ৬০), তিশমা (এক লাখ ২৭ হাজার ৬০০)।
