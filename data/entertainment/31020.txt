
ভারতীয় চলচ্চিত্রের শত বছর পূর্তি উপলক্ষে সিঙ্গাপুরে শুরু হলো ‘দর্পণ আন্তর্জাতিক বাংলা চলচ্চিত্র উৎসব’। আয়োজন করেছে দর্পণ। উৎসবে বাংলাদেশ ও ভারতের ১৪টি চলচ্চিত্র অংশ নিচ্ছে। এর মধ্যে রয়েছে বাংলাদেশের শিল্পী ফেরদৌস ও জয়া আহসান অভিনীত দুটি চলচ্চিত্র। ফেরদৌসের ছবিটি অন্তর্ধান আর জয়ার আবর্ত। উৎসবে তাঁরা দুজনই অংশ নিচ্ছেন। গতকাল বৃহস্পতিবার শুরু হয়েছে এ উৎসব। চলবে ৮ সেপ্টেম্বর পর্যন্ত।সিঙ্গাপুর যাওয়ার আগে ফেরদৌস বলেন, ‘বাংলাদেশের চলচ্চিত্রকে আন্তর্জাতিক পর্যায়ে নিয়ে যেতে হবে। এর জন্য বিভিন্ন দেশে আয়োজিত উৎসবগুলোতে বাংলাদেশের চলচ্চিত্রের অংশগ্রহণ বাড়াতে হবে। আর সময়টা এখনই। দেরি করার আর সুযোগ নেই। নয়তো আমাদের অনেক পিছিয়ে পড়তে হবে।’ফেরদৌস ও জয়া সিঙ্গাপুরে তাঁদের চলচ্চিত্রের প্রদর্শনীতে অংশ নেবেন। পাশাপাশি তাঁরা একাধিক কর্মশালায় যোগ দেবেন। বাংলাদেশের চলচ্চিত্র নিয়ে সেখানে কথা বলবেন তাঁরা।
 
