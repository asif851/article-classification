
নিয়ম অনুযায়ী দুর্গাপূজার সপ্তমীতে শুরু হয় যাত্রার ব্যবসায়িক মৌসুম। গতকাল ১ অক্টোবর থেকেই শুরু হয়েছে এই মৌসুম। যাত্রা এ দেশের নিজস্ব নাট্যরীতি। এই যাত্রার মঞ্চায়ন দিয়েই হাজার হাজার লোককে জড়ো করবেন আয়োজকেরা। যাত্রা দেখে হাসি-আহ্লাদে ফেটে পড়তে দেখা যাবে দর্শকদের। পৌরাণিক, ঐতিহাসিক, কাল্পনিক, সামাজিক, লৌকিক, জীবনীমূলক, রূপকথা, সাহিত্যের যাত্রারূপ, দেশাত্মবোধক, পল্লিগাঁথা—নানান স্বাদের যাত্রা মঞ্চস্থ হবে দেশের বিভিন্ন যাত্রামঞ্চে। রীতি অনুযায়ী, ১৩ এপ্রিল পর্যন্ত চলবে এই যাত্রা প্রদর্শনী।যাত্রার পালাকার সূত্রে জানা গেছে, এই মৌসুমে রেকর্ড পরিমাণ দেশীয় পালাকারের নতুন পালা মঞ্চস্থ হবে।বাংলাদেশ যাত্রাশিল্প উন্নয়ন পরিষদের সভাপতি রমজান আলী মিয়া জানান, শতাধিক নিবন্ধিত দল এবার সংগঠিত হয়েছে। দেশের উল্লেখযোগ্য দলের মধ্যে আনন্দ অপেরা, আদি রাজমহল অপেরা, স্বদেশ অপেরা, ভোলানাথ যাত্রা সম্প্রদায়, চৈতালী অপেরা, জোনাকী অপেরা, ডায়মন্ড অপেরা, চ্যালেঞ্জার যাত্রা ইউনিট ও তাজমহল অপেরা মৌসুম শুরুর আগেই প্রচারণার কাজ শুরু করেছে।
