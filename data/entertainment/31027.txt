
চলে গেলেন ভারতের বিখ্যাত শাস্ত্রীয় সংগীতশিল্পী ‘ঠুমরির রানি’খ্যাত গিরিজা দেবী। থেমে গেল সেনিয়া ও বেনারস ঘরানার প্রবাদপ্রতিম এই শিল্পীর কণ্ঠ। যে কণ্ঠের মাধুর্য দিয়ে তিনি বাংলাদেশেরও অগণিত মানুষের মন জয় করে নিয়েছিলেন।
এনডিটিভি জানায়, বুকে ব্যথা শুরু হওয়ায় গতকাল মঙ্গলবার সকালে পশ্চিমবঙ্গের কলকাতার বি এম বিড়লা হাসপাতালে ভর্তি করা হয় গিরিজা দেবীকে। অবস্থা সংকটাপন্ন হয়ে পড়লে তাঁকে সিসিইউতে স্থানান্তর করা হয়। সেখানে রাত ৮টা ৪৫ মিনিটে তিনি শেষনিশ্বাস ত্যাগ করেন বলে জানান হাসপাতালের মুখপাত্র। গিরিজা দেবীর বয়স হয়েছিল ৮৮ বছর। তাঁর মৃত্যুতে গভীর শোক প্রকাশ করেছেন ভারতের প্রধানমন্ত্রী নরেন্দ্র মোদি।
আনন্দবাজার পত্রিকা চিকিৎসকদের উদ্ধৃতি দিয়ে বলেছে, গিরিজা দেবীর মৃত্যু হয়েছে হৃদ্‌রোগে আক্রান্ত হয়ে। পরিবার সূত্রে খবর, এই শিল্পী অনেক দিন থেকেই বার্ধক্যজনিত রোগে ভুগছিলেন।
বেনারসে জন্ম হওয়া শিল্পী গিরিজা দেবীর ছোটবেলার শিক্ষা বাদ দিলেও প্রায় সাত দশকের সংগীতজীবনে অনেক খেয়াল আর টপ্পা গেয়েছেন। গেয়েছেন কাজরি, চৈতি ও হোলি গান। পেয়েছেন পদ্মশ্রী, পদ্মভূষণ, পদ্মবিভূষণ সম্মাননা ও সংগীত নাটক আকাদেমি পুরস্কার। পৃথিবীর সাতটি বিশ্ববিদ্যালয় তাঁকে দিয়েছে সম্মানসূচক ডিলিট উপাধি। তাঁর জীবন নিয়ে তৈরি হয়েছে প্রামাণ্যচিত্র গিরিজা। 
বাংলাদেশে বেঙ্গল উচ্চাঙ্গসংগীত উৎসবে তৃতীয় ও শেষবারের মতো এসেছিলেন গত বছরের নভেম্বরে। সেই উৎসবে গান গাওয়ার পর নিজের সংগীতজীবনের ইতি টানার কথা বলেছিলেন তিনি। বলেছিলেন, এরপর ভারতের রায়পুর ও পুনে—মাত্র এই দুটি আসরে গাইবেন তিনি। তিনি আবারও বাংলাদেশে আসার ইচ্ছা পোষণ করেছিলেন। তবে গাইতে নয়, শিশুদের গান শেখাতে। সেই ইচ্ছা আর পূরণ হলো না, চলে গেলেন না-ফেরার দেশে।
