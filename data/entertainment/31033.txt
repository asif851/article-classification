
ভারতীয় সিনেমার প্রখ্যাত দুই অভিনেতা দিলীপ কুমার ও রজনীকান্ত। ভক্ত-দর্শকের কাছে জনপ্রিয়তার বিচারে তাঁরা কিংবদন্তি। এই দুই অভিনেতার জন্মদিন উদ্‌যাপন মানেও তাই সবার কাছেই বিশেষ কিছুই। কিন্তু সম্প্রতি চেন্নাইয়ের ​বন্যা বিপর্যয়ের কারণে এই দুই কিংবদন্তি তারকা তাঁদের জন্মদিন উদ্‌যাপনে অনীহা দেখিয়েছেন। চেন্নাইয়ের বন্যা বিপর্যয়ে অসংখ্য মানুষের মৃত্যুতে, ক্ষতিগ্রস্তদের কষ্টে জন্মদিন উদ্‌যাপনে আর মন নেই তাঁদের।দক্ষিণের কিংবদন্তি অভিনেতা রজনীকান্ত মানেই একটু বাড়তি কিছু পাওয়া, ক্ষেত্রবিশেষে তা বাড়াবাড়ি হলেও ভারতীয় সিনেমার দর্শকের কাছে তিনি আজও জনপ্রিয়তার তুঙ্গে। বরাবরই এই চলচ্চিত্র তারকার জন্মদিন মহা ধুমধাম করেই উদ্‌যাপন করা হয়। ভক্তদের কাছে রজনীর জন্মদিন উদ্‌যাপন রীতিমতো প্রথায় পরিণত হয়েছে। তাঁর জন্মদিনে কলসি কলসি দুধ ঢেলে, কিংবা তাঁর ছবির সামনে প্রদীপ জ্বালিয়ে পূজা করা; নেহাত এক মামুলি দৃশ্যে পরিণত হয়েছে। এমনকি মণ্ডপ সাজিয়ে তাঁর ছবির গান বাজিয়ে উল্লাসে মাতেন ভক্তরা। তবে, এ বছরটা এ সব করতে নিষেধ করেছেন তিনি।নিজের জন্মদিনে এ বছর কোনো উৎসব না করতে ভক্তদের অনুরোধ করছেন দক্ষিণ ভারতের এ তারকা। এমনকি, নিজের পরবর্তী ছবি এনথিরন-২' নিয়েও যাবতীয় অনুষ্ঠান অনির্দিষ্টকাল জন্য পিছিয়ে দিয়েছেন রজনী।
বিগত বেশ কয়েক দিন ধরেই বন্যায় ভাসছে ভারতের চেন্নাই রাজ্য। এখন কিছুটা পানি নামার কারণে চলছে দুর্গতদের কাছে ত্রাণ পৌঁছে দেওয়ার কাজ। সাহায্যের হাত বাড়িয়েছেন চলচ্চিত্র দুনিয়ার খ্যাতনামা তারকারা। আর, এই দুঃসময়ে চেন্নাইয়ের বন্যায় ক্ষতিগ্রস্তদের পাশে থাকতে এই অনুরোধ করেছেন রজনীকান্ত।রজনীকান্তের মতো একই পথে হেঁটেছেন অভিনেতা দিলীপ কুমারও। খুদে ব্লগসাইট টুইটারে এক টুইট বার্তায় তিনি জানিয়েছেন, ‘চেন্নাইয়ের বন্যা কেড়ে নিয়েছে বহু মানুষের প্রাণ। আমি খুবই কষ্ট পেয়েছি। তাই ঠিক করেছি জন্মদিনের কোনো উৎসব করব না।’ এনডিটিভি। রেডিফ।
