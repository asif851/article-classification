
মুক্তিযুদ্ধের সময় ও ২০১৩ সালের প্রেক্ষাপটে নির্মিত ‘ভুবন মাঝি’ সিনেমা তৈরি করেছেন ফাখরুল আরিফিন খান। এই সিনেমা নিয়ে তাঁর অনেক স্বপ্ন আর আশা। দেশের প্রেক্ষাগৃহের পাশাপাশি বিশ্বের বিভিন্ন উৎসবেও অংশ নিয়ে এই সিনেমা প্রশংসা কুড়িয়েছে। গত শুক্রবার ব্যাংকক থেকে ফিরে এই নির্মাতা জানতে পারলেন, কে বা কারা তাঁর ছবিটি ইউটিউবে আপলোড করে দিয়েছে। এভাবে সিনেমাটি ফাঁস হয়ে যাওয়ায় মাথায় হাত দেওয়া ছাড়া কোনো উপায় নেই পরিচালকের। প্রথম আলোর সঙ্গে আলাপে আজ রোববার দুপুরে ক্ষোভ আর দুঃখের কথা জানালেন তিনি।
ফাখরুল আরিফিন খান জানান, তিনি এরই মধ্যে এ অপরাধের সঙ্গে যুক্ত ব্যক্তিদের চিহ্নিত করতে পেরেছেন। আগামীকাল সোমবার আদালতে মামলা করবেন। এখন তার প্রস্তুতি নিচ্ছেন।
এ বছর ৩ মার্চ বাংলাদেশের প্রেক্ষাগৃহে মুক্তি পায় ‘ভুবন মাঝি’। মুক্তির আগেই সিনেমার দুটি গান বেশ প্রশংসিত হয়। এই সিনেমায় অভিনয় করেছেন অপর্ণা ঘোষ, মামুনুর রশীদ, মাজনুন মিজান, নওশাবা, সুষমা সরকার, ওয়াকিল আহমেদ ও ভারতের বাংলা ছবির এ সময়ের অন্যতম জনপ্রিয় নায়ক পরমব্রত চট্টোপাধ্যায়।  ‘ভুবন মাঝি’ সিনেমা ফাঁস হয়ে যাওয়ায় মর্মাহত ফাখরুল আরিফিন খান। বললেন, ‘অনেক কষ্টে একটা সিনেমা বানাই। এই সিনেমার মাধ্যমে হয়তো বছরের পর বছর আমাদের আর্থিকভাবে কিছুটা লাভবান হওয়ার সম্ভাবনা থাকে। একটি সিনেমা আমাদের আবেগ-অনুভূতির ব্যাপারও। যখন শুনি আমাদের বানানো সেই সিনেমা অজানা-অচেনা কেউ তার নিজের মতো করে ইউটিউবে আপলোড করে দিচ্ছে, তাতে ক্ষুব্ধ হওয়া ছাড়া কোনো উপায় নেই। আজ আমি গুলশানের ডিসি মোস্তাকের সঙ্গে আলাপ করেছি। তিনি আমাকে সর্বাত্মক সহযোগিতা করবেন বলে জানিয়েছেন।’
কীভাবে জানতে পারলেন আপনার সিনেমা ফাঁস হয়েছে? ফাখরুল আরিফিন খান বলেন, ‘তিন দিন আগে আমি ব্যাংকক ছিলাম। দেশে ফেরার পর পরিচিতজনদের কেউ আমাকে প্রথম খবরটি দেন। এরপর আমি ইউটিউবে সার্চ দিয়ে দেখি, তিনটি প্ল্যাটফর্ম থেকে আমার সিনেমা আপলোড করা হয়েছে। ততক্ষণে সেটি ২০ হাজারবারের বেশি দেখা হয়ে গেছে! বুঝুন অবস্থা! অনেক সিনেমা এ ধরনের চক্র তাদের ইচ্ছেমতো ইউটিউবে আপলোড করে দিচ্ছে। কিন্তু কোনো দৃষ্টান্তমূলক শাস্তি না হওয়ায় এই অপরাধীরা পার পেয়ে গেছে বারবার। তাই হয়তো এমন সুযোগ নিতে সাহস পাচ্ছে।’
পরিচালক জানালেন, ‘ভুবন মাঝি’ শিগগিরই যুক্তরাষ্ট্র ও জাপানের দুটি উৎসবে অংশ নিতে যাচ্ছে।
