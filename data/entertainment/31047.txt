
আজ ১০ সেপ্টেম্বর চিত্রনায়িকা পপির জন্মদিন। এবার পপি তাঁর জন্মদিনের কেক কাটেননি। আজ দুপুরে বেসরকারি একটি টিভি চ্যানেলের অনুষ্ঠানে এসে এমনটাই বললেন তিনি। আরও বললেন, ‘রোহিঙ্গা শরণার্থীদের নিয়ে সবাই যখন উদ্বিগ্ন, তখন নিজের জন্মদিন উদ্‌যাপনের কথা ভাবা যায়? এমন একটা সময় কীভাবে জন্মদিন পালন করি? আমি খুবই মর্মাহত। তাই এমন ঘটনায় আমি জন্মদিন পালন করব না এবং কেকও কাটব না।’
পপি জানান, প্রতিটি জন্মদিন তিনি পরিবারের মানুষজন, সহকর্মী আর বন্ধুদের নিয়ে উদ্‌যাপন করেন। সবার সঙ্গে আনন্দ করেন, আড্ডা দেন। তবে এবার ব্যতিক্রম। সারা দিন বন্ধু, পরিচিতজন আর ভক্তদের কাছ থেকে অসংখ্য শুভেচ্ছা বার্তা পাচ্ছেন। কিন্তু রাত থেকে এখন পর্যন্ত একটি কেকও কাটেননি।
১৯৯৫ সালে লাক্স-আনন্দ বিচিত্রা ফটোসুন্দরী হন পপি। এরপর অভিনয় করেন টিভি নাটক ও চলচ্চিত্রে। তাঁর প্রথম ছবি মনতাজুর রহমান আকবর পরিচালিত ‘কুলি’। এরপর দেড় শতাধিক ছবিতে অভিনয় করেছেন তিনি।
