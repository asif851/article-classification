
‘বলিউড বাদশাহ’ শাহরুখ খানের ছোট ছেলে আবরাম খানকে নিয়ে সবার ভেতর ব্যাপক আগ্রহ থাকলেও আবরামকে নিয়ে খুব কমই জনসমক্ষে এসেছেন শাহরুখ। এখন পর্যন্ত আবরামের হাতে গোনা কয়েকটি ছবি প্রকাশিত হয়েছে। সম্প্রতি ভক্তদের দারুণ এক উপহারই দিলেন কিং খান। ছেলে আবরামের একটি ছবি তিনি পোস্ট করেছেন টুইটারে। পাশাপাশি এক বার্তায় তিনি আবরামকে গোল আলুও বলেছেন।স্নেহশীল বাবা হিসেবে সুপরিচিত শাহরুখ। বরাবরই পরিবারের সদস্যদের সুরক্ষা দিয়েছেন কিং খান। সন্তানদের মিডিয়ার স্পটলাইট থেকে দূরে রাখার জন্য সব ধরনের চেষ্টাই তিনি করেছেন। আলোকচিত্রীরা যাতে শাহরুখের সন্তানদের ছবি তুলতে না পারেন, তা নিশ্চিত করতে যথাসাধ্য চেষ্টাও করতে দেখা গেছে প্রভাবশালী এ অভিনেতাকে। বিশেষ করে ছোট ছেলে আবরামের ছবি কোনোভাবেই তুলতে দিতে নারাজ এই রা ওয়ান তারকা।
আবরামের জন্ম ২০১৩ সালের মে মাসে। সারোগেসি পদ্ধতিতে তার জন্ম হয়। এই পদ্ধতিতে মা-বাবার অনাগত সন্তানের ভ্রূণ পরিবারের বাইরের কোনো নারীর গর্ভে বেড়ে ওঠে। গত বছরের শেষের দিকে হ্যাপি নিউ ইয়ার ছবির মাধ্যমে আবরামকে প্রথম দেখার সুযোগ হয় সবার। শাহরুখ ও আবরামের চেহারার অদ্ভুত সাদৃশ্য দেখে সবাই অবাক হয়ে যান। সম্প্রতি টুইটারে পোস্ট করা সাদা–কালো ছবিটিতেও শাহরুখ ও আবরামের চেহারার সাদৃশ্য স্পষ্ট ফুটে উঠেছে।ছবি পোস্ট করার পাশাপাশি এক টুইটার বার্তায় শাহরুখ লিখেছেন, ‘এই টুইট থেকে জটিল মনের কুটিল অনুমান শুরু হওয়ার আগেই বলে দিচ্ছি, এটি আমি আর আমার গোল আলু ছেলের ছবি যা দেখে তারা বলবে, ‘‘অ...’’। ’ এক খবরে এমনটিই জানিয়েছে জিনিউজ।শাহরুখ প্রথম সন্তানের বাবা হন ১৯৯৭ সালে। তাঁর প্রথম ছেলের নাম আরিয়ান খান। বর্তমানে লন্ডনে পড়ালেখা করছেন ১৮ বছর বয়সী আরিয়ান। শাহরুখের দ্বিতীয় সন্তান সুহানার বয়স এখন ১৫। আরিয়ান ও সুহানার জন্মের সময় ক্যারিয়ার নিয়ে প্রচণ্ড ব্যস্ত থাকায় পিতৃত্ব উপভোগের ফুরসতই মেলেনি শাহরুখের। মূলত এ কারণেই স্ত্রী গৌরী খানের সিদ্ধান্তে তৃতীয়বারের মতো বাবা হতে রাজি হন ৪৯ বছর বয়সী এ তারকা অভিনেতা।
