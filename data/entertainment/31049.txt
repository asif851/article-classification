
• ভালোবাসা দিবসে পার্টির আয়োজন করেন করণ জোহর। • এই পার্টিতে আমন্ত্রিত ছিলেন কেবল সিঙ্গেলরা। • সবার পরনে ছিল কালো আর সাদা পোশাক।
ভালোবাসা দিবসে যুগল ছবিতে ভরে গেছে সামাজিক যোগাযোগের সব মাধ্যম। গতকাল বুধবার বলিউডের যুগলদের মধ্যে কেউ চুপিচুপি আবার কেউ প্রকাশ্যে এই দিবস উদ্‌যাপন করেছেন। ‘দোকলা’দের এই দিবসে যাঁরা ‘একলা’, তাঁরা কি বসে থাকবেন? বলিউডের সিঙ্গেলদের জন্য তাই মজার এক পার্টির আয়োজন করেন নির্মাতা করণ জোহর।
করণের মুম্বাইয়ের বাড়িতে আয়োজিত এই পার্টিতে হাজির হন সুজান খান, একতা কাপুর, ভূমি পেড়নেকর, সোনাক্ষী সিনহা, আদিত্য রায় কাপুর, নিমরাত কৌর, বনি কাপুর, নেহা ধুপিয়া, তুষার কাপুর, অদিতি রায় হায়দারি, সোফি চৌধুরী, মনীশ মালহোত্রা, রিয়া চক্রবর্তী, অঙ্গদ বেদি, কিয়ারা আদভানি, আথিয়া শেঠি, ফারহান আখতার, কিম শর্মা, সুরজ পাঞ্চোলি ও কাজল আনন্দ।
অতিথিরা সবাই এসেছিলেন সাদা আর কালো পোশাক পরে। পার্টির অন্দরসজ্জা ছিল দেখার মতো। জায়গায় জায়গায় ভালোবাসাবিরোধী সব কথা দেয়ালে সেঁটে রাখেন করণ। যদিও ভালোবাসা দিবসের প্রথম প্রহরে টুইটারে এই নির্মাতা ভক্তদের শুভেচ্ছা জানান উল্টো কথা লিখে। তিনি লিখেছেন, ‘ভালোবাসা পৃথিবীর সবচেয়ে সুন্দর অনুভূতি! এটা যখন শর্তহীন থাকে, তখনই সবচেয়ে ভালো কাজ করে। এটি সুন্দর যখন এখানে ইগো থাকে না, যখন এটি প্রত্যাশার ওপর খুব বেশি নির্ভরশীল নয়। সবচেয়ে গুরুত্বপূর্ণ বিষয়, যখন ভালোবাসার ভিত্তি হয় বিশ্বাস।’
করণের এই ‘সিঙ্গেল পার্টি’তে বলিউডের কোনো যুগলকে আমন্ত্রণ জানানো হয়নি। তবে হৃতিক রোশন, ক্যাটরিনা কাইফ, রণবীর কাপুরসহ কয়েকজন হাই প্রোফাইল সিঙ্গেল তারকা এই পার্টিতে ছিলেন অনুপস্থিত। এনডি টিভি
