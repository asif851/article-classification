
উত্ত্যক্ত করার অভিযোগে সাবেক প্রেমিক ও শিল্পপতি নেস ওয়াদিয়ার বিরুদ্ধে মামলা দায়ের করেছেন বলিউডের অভিনেত্রী প্রীতি জিনতা। ১২ জুন বৃহস্পতিবার রাতে মুম্বাইয়ের মেরিন ড্রাইভ থানায় লিখিত অভিযোগ দায়েরের পর আজ শনিবার মামলা করেছেন প্রীতি। নেসের বিরুদ্ধে ভারতীয় দণ্ডবিধির ৩৫৪, ৫০৪ ও ৫০৬ ধারায় মামলা নথিভুক্ত করেছে মুম্বাই পুলিশ। অবশ্য প্রীতির অভিযোগকে সম্পূর্ণ মিথ্যা ও ভিত্তিহীন বলেই দাবি করেছেন নেস।আইপিএলের কিংস ইলেভেন পাঞ্জাব ক্রিকেট দলের কর্ণধার প্রীতি ও নেস। প্রীতি বৃহস্পতিবার নেসের বিরুদ্ধে দায়ের করা লিখিত অভিযোগে উল্লেখ করেন, গত ৩০ মে ওয়াংখেড়ে স্টেডিয়ামে কিংস ইলেভেন পাঞ্জাব ও চেন্নাই সুপার কিংসের ক্রিকেট ম্যাচ দেখতে মাঠে গিয়েছিলেন প্রীতি। ম্যাচ চলার সময় হঠাত্ করেই প্যাভিলিয়নে প্রীতির কাছে যান নেস। তিনি প্রীতির হাত ধরে টানা-হেঁচড়া করেন এবং মাঠে উপস্থিত দর্শকদের সামনেই প্রীতিকে অকথ্য ভাষায় গালিগালাজ করেন। পুলিশ কর্মকর্তা রবীন্দ্র শিশভের বরাতে প্রীতির অভিযোগ দায়েরের বিষয়টির সত্যতা নিশ্চিত করেছে হিন্দুস্তান টাইমস।এদিকে এক বিবৃতিতে ৪৪ বছর বয়সী নেস দাবি করেছেন, ‘আমার বিরুদ্ধে প্রীতির দায়ের করা অভিযোগ সম্পূর্ণ মিথ্যা ও ভিত্তিহীন। এই ঘটনায় আমি প্রচণ্ড অবাক হয়েছি।’ নেস অস্বীকার করলেও ঘটনার প্রত্যক্ষদর্শীদের জিজ্ঞাসাবাদ করার সিদ্ধান্ত নিয়েছে পুলিশ। ওই দিনের ঘটনার ভিডিও ফুটেজও সংগ্রহ করা হয়েছে। সবকিছু যাচাই-বাছাইয়ের পর নেস দোষী প্রমাণিত হলে তাঁর বিরুদ্ধে যথাযথ আইনি ব্যবস্থা নেওয়া হবে।
প্রসঙ্গত, ২০১১ সালে পাঁচ বছরের প্রেমের সম্পর্কের ইতি টানেন প্রীতি ও নেস। বিচ্ছেদের পর এক সাক্ষাত্কারে প্রীতি বলেছিলেন, ‘নেস ওয়াদিয়ার সঙ্গে প্রেমের সম্পর্ক ভেঙে দিয়েছি আমি।’
