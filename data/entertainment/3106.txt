
এবারের বিশ্বকাপ ফুটবলের সমাপনী অনুষ্ঠানের নাচের সময় খুব সতর্কভাবেই নেচেছেন কলম্বিয়ান পপগায়িকা শাকিরা। নাচের সময় তাঁর এই সতর্ক মুদ্রায় অনেকেই খানিক ভ্রুকুচকে ভেবেছিলেন ঘটনাটা কী! এর দিন কয়েক পরেই খবর ছড়িয়েছে দ্বিতীয় সন্তান প্রত্যাশা করছেন তিনি। এ বিষয়ে এখন পর্যন্ত শাকিরা মুখ না খুললেও, তাঁর অন্তঃসত্ত্বা হওয়ার খবর নিশ্চিত করেছেন তাঁরই কাছের বন্ধু কলম্বিয়ান সংগীতশিল্পী কার্লোস ভাইবস।শাকিরার অন্তঃসত্ত্বা হওয়ার খবর নিশ্চিত করে কার্লোস ভাইবস বলেন, ‘হ্যাঁ, শাকিরা অন্তঃসত্ত্বা। এ জন্য সে অনেক খুশি।’ সম্প্রতি এক খবরে এমনটিই জানিয়েছে নিউইয়র্ক ডেইলি নিউজ।আর্জেন্টিনার সাবেক প্রেসিডেন্টের ছেলে অ্যান্টোনিও ডে লা রুয়া ও শাকিরা তাঁদের ১১ বছরের প্রেমের ইতি টানেন ২০১০ সালে। ওই বছরই বয়সে ১০ বছরের ছোট স্প্যানিশ ফুটবল তারকা জেরার্ড পিকের সঙ্গে শাকিরার প্রথম সাক্ষাত্ হয়। তিনি ২০১১ সালের মার্চে জেরার্ডের সঙ্গে প্রেমের বিষয়টি প্রথমবারের মতো জনসমক্ষে স্বীকার করেন। শাকিরা অন্তঃসত্ত্বা হওয়ার ঘোষণা দেন ২০১২ সালের সেপ্টেম্বরে। গত বছরের ২২ জানুয়ারি স্পেনের বার্সেলোনার একটি ক্লিনিকে প্রথম সন্তানের জন্ম দেন শাকিরা। শাকিরা ও জেরার্ড পিকে তাঁদের ছেলের নাম রাখেন মিলান পিকে মেবারক।

