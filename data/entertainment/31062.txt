
মোস্তফা সরয়ার ফারুকীর চলচ্চিত্র ‘টেলিভিশন’ এবার বাণিজ্যিকভাবে মুক্তি পাচ্ছে দক্ষিণ কোরিয়ায়। ‘অ্যাট নাইন ফিল্মে’র পরিবেশনায় ছবিটি সিউল, বুসান ও দেইগু শহরে একযোগে মুক্তি পাচ্ছে ৭ নভেম্বর। কোরিয়ায় ছবিটির মুক্তি উপলক্ষে পরিচালক মোস্তফা সরয়ার ফারুকী তিন দিনের জন্য দেশটিতে যাচ্ছেন। যুক্তরাষ্ট্র, চীন, ভারত, কোরিয়া ও হংকং—এই পাঁচটি দেশকে চলচ্চিত্রের বড় বাজার হিসেবে ধরা হয়। এ রকম একটি শক্তিশালী বাজারে ‘টেলিভিশন’ ছবিটির বাণিজ্যিক মুক্তি নিশ্চিত হওয়াকে বাংলাদেশের চলচ্চিত্রের আরেক ধাপ এগিয়ে যাওয়া বলেই মনে করছেন ফারুকী। ফারুকী বলেন, ‘এই প্রথম বাংলাদেশের বাইরে আমার কোনো ছবি বাণিজ্যিকভাবে মুক্তি পাচ্ছে। আমার ধারণা, পেশাদারি পরিবেশক নেটওয়ার্কের মধ্য দিয়ে এর আগে তারেক মাসুদের “মাটির ময়না” মুক্তি পেয়েছিল। কোরিয়াকে বলা হয় বিশ্বের সিনেমা বাজারের পাঁচটি বাজারের একটি। যেখানে কোরিয়ান ছবিগুলোকে থিয়েট্রিক্যাল রিলিজের জন্য অনেক চ্যালেঞ্জের মুখে পড়তে হয়, সেখানে বাংলাদেশে নির্মিত একটি ছবি কোরিয়ার মতো বাজারে মুক্তি পেতে যাচ্ছে।’ফারুকী আরও বলেন, ‘এটাকে বাংলাদেশের চলচ্চিত্রের অগ্রগতি বলেই মনে করি আমি। তাই চারপাশে শত হতাশার মধ্যেও বলতে চাই—আশা আছে, আশা আছে, পথ হারাবে না বাংলাদেশ।’ এদিকে মালয়েশিয়া, সিঙ্গাপুর ও থাইল্যান্ডের জন্য ছবিটির সম্প্রচার স্বত্ব কিনে নিয়েছে মালয়েশিয়ার টেলিভিশন চ্যানেল ‘astro’। শিগগির astro টিভিতে প্রচারিত হতে যাচ্ছে ‘টেলিভিশন’। astro টিভি ও রেডিও মোস্তফা সরয়ার ফারুকীর একটি সাক্ষাত্কারও প্রচার করছে।জানা গেছে, নভেম্বর-ডিসেম্বরে ‘টেলিভিশন’ ছবিটি কেরালা, কলকাতা ও জাকার্তার নেটপ্যাক উৎসবে প্রদর্শিত হতে যাচ্ছে। এদিকে ২২ নভেম্বর গোয়া ফিল্ম ফেস্টিভ্যালের অংশ হিসেবে দক্ষিণ এশীয় চলচ্চিত্রের ওপর একটি কর্মশালা অনুষ্ঠিত হবে। এতে বাংলাদেশ থেকে নির্মাতা মোস্তফা সরয়ার ফারুকী বক্তব্য দেবেন। ভারতের গোয়ায় অনুষ্ঠিতব্য এই কর্মশালায় বাংলাদেশ ছাড়াও ভারত, পাকিস্তান, শ্রীলঙ্কা, ভুটানের চলচ্চিত্র সংশ্লিষ্ট ব্যক্তিরাও বক্তব্য দেবেন।
