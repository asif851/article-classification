
নিউইয়র্কভিত্তিক ভিডিও গেমস নির্মাতা প্রতিষ্ঠান রকস্টার গেমসের বিরুদ্ধে মামলা ঠুকে দিয়েছেন ‘মিন গার্লস’ তারকা লিন্ডসে লোহান। প্রতিষ্ঠানটির গ্র্যান্ড থেপট অটো ফাইভ ভার্সনে লেসি জোনাস চরিত্রটি লিন্ডসের চরিত্র থেকে অনুপ্রাণিত বলেই দাবি করেছেন ২৮ বছর বয়সী এ তারকা অভিনেত্রী। অনুমতি না নিয়ে লেসি জোনাস চরিত্রটি ভিডিও গেমসে ব্যবহার করায় এর নির্মাতা প্রতিষ্ঠানের বিরুদ্ধে মামলা করেছেন লিন্ডসে।যুক্তরাষ্ট্রের ম্যানহাটন আদালতে টেক-টু ইন্টারেকটিভ সফটওয়্যার ও রকস্টার গেমসের বিরুদ্ধে ২ জুলাই এই মামলা হয়েছে। কাকতালীয় বিষয় হলো, লিন্ডসের ২৮তম জন্মদিন ছিল ২ জুলাই।মামলার অভিযোগে বলা হয়েছে, লিন্ডসের সঙ্গে গ্র্যান্ড থেপট অটো ফাইভ ভার্সনে লেসি জোনাস চরিত্রটির বাহ্যিক অবয়ব, কণ্ঠ ও পোশাকের অদ্ভুত সাদৃশ্য খুঁজে পাওয়া গেছে। এ ছাড়া ভিডিও গেমটিতে হলিউডের একটি হোটেল দেখানো হয়েছে, যেখানে একটা সময় থাকতেন লিন্ডসে। ভিডিও গেমটির একটি অংশে দেখা যায়, পাপারাজ্জিদের হাত থেকে রক্ষা পাওয়ার জন্য সাহায্য চাচ্ছে লেসি জোনাস। এসব থেকে স্পষ্ট প্রতীয়মান হয় যে, লিন্ডসের চরিত্র অবলম্বনেই লেসি জোনাস চরিত্রটি সৃষ্টি করা হয়েছে।গ্র্যান্ড থেপট অটো ফাইভ ভিডিও গেমটি মুক্তি পায় গত বছরের সেপ্টেম্বরে। মুক্তির প্রথম দিনেই ৮০০ মিলিয়ন ডলার আয় করে হইচই ফেলে দেয় গ্র্যান্ড থেপট অটো ফাইভ। সম্প্রতি এক খবরে এমনটিই জানিয়েছে বার্তা সংস্থা রয়টার্স।
এদিকে মাদকাসক্তি, মামলা, সাজা, হলিউডে ডুবন্ত ক্যারিয়ার—সবকিছু মিলিয়ে চরম দুঃসময় পার করার পর মঞ্চ নাটকের মাধ্যমে আবার নতুন করে অভিনয় ক্যারিয়ার শুরু করতে যাচ্ছেন লিন্ডসে। গত জুন মাসে লন্ডনের ওয়েস্ট অ্যান্ড থিয়েটারের ‘স্পিড-দ্য-প্লো’ মঞ্চ নাটকে ক্যারেন চরিত্রে নিজের অন্তর্ভুক্তির খবর নিশ্চিত করেন লিন্ডসে। মার্কিন নাট্যকার ও চলচ্চিত্রনির্মাতা ডেভিড ম্যামেট রচিত ‘স্পিড-দ্য-প্লো’ (১৯৮৮) নাটকটিতে এর আগে ক্যারেন চরিত্রে অভিনয় করেছিলেন মার্কিন গায়িকা ও অভিনেত্রী ম্যাডোনা।মার্কিন চলচ্চিত্র ব্যবসার খুঁটিনাটি নানা বিষয় নিয়ে রচিত হয়েছে ব্যঙ্গাত্মক নাটক ‘স্পিড-দ্য-প্লো’। নাটকটিতে অভিনয় প্রসঙ্গে এক টুইটার বার্তায় লিন্ডসে লেখেন, ‘মঞ্চ নাটকটির সঙ্গে সম্পৃক্ত হতে পেরে আমি সত্যিই অনেক উচ্ছ্বসিত।’ তিনি আরও লেখেন, ‘স্বপ্ন নিয়ে বাঁচতে হবে। কখনোই হাল ছাড়া যাবে না।’প্রসঙ্গত, মদ্যপ অবস্থায় গাড়ি চালানোর অভিযোগে ২০০৭ সালে মামলা হয় লিন্ডসের বিরুদ্ধে। পরবর্তী সময় মাদকাসক্তি, বুনো জীবনযাপনসহ আরও নানা সমস্যায় জড়িয়ে দুর্বিষহ হয়ে ওঠে লিন্ডসের জীবন। তাঁর অভিনয় ক্যারিয়ারে ধস নামে। মারাত্মক আর্থিক টানাপোড়েনের মধ্যেও পড়তে হয় তাঁকে।লিন্ডসে অভিনীত ‘লিজ অ্যান্ড ডিক’ (২০১২), ‘দ্য ব্লিং রিং’ (২০১৩), ‘দ্য ক্যানিওনস’ (২০১৩) ছবিগুলো সাফল্যের মুখ না দেখায় হতাশ হয়ে পড়েন লিন্ডসে। আদালতের নির্দেশে মাদকাসক্তি পুনর্বাসনকেন্দ্রে গত বছর চিকিত্সার প্রক্রিয়া শেষ করেন তিনি।লিন্ডসের জন্ম ও বেড়ে ওঠা যুক্তরাষ্ট্রের নিউইয়র্ক শহরে। কিন্তু অভিমানে এখন তিনি যুক্তরাজ্যের লন্ডনে স্থায়ীভাবে বসবাসের পরিকল্পনা করছেন। এ প্রসঙ্গে ঘনিষ্ঠ একটি সূত্র জানিয়েছে, ব্রিটিশ সংস্কৃতি লিন্ডসের দারুণ পছন্দ। এরই মধ্যে লন্ডনে স্থায়ীভাবে বসবাসের জন্য অভিবাসনের প্রক্রিয়া শুরু করেছেন তিনি।

