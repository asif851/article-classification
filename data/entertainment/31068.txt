
আকিরা দেখেই বোঝা গিয়েছিল, মারপিটটা ভালোই পারেন সোনাক্ষী সিনহা। কন্যার এই প্রতিভা দেখে মুগ্ধ বাবা শত্রুঘ্ন সিনহা। আকিরা ছবির জন্য সোনাক্ষী যতটা পরিশ্রম করেছেন, একজন অ্যাকশন অভিনেতা হয়েও তাঁর বাবাও নাকি ততটা পরিশ্রম করেননি। এ তো গেল বাবার কথা। অন্যদিকে দর্শকেরা বলেছেন, বাপকা বেটি! সম্প্রতি ভারতের মুম্বাইয়ে ছিল ফোর্স টু ছবির একটি গানের উদ্বোধনী। সেই অনুষ্ঠানে সহশিল্পীর প্রশংসা করেছেন জন আব্রাহামও। বলেছেন, ‘শুটিংয়ের দ্বিতীয় দিন ছিল একটা মারাত্মক অ্যাকশন দৃশ্যের শুটিং। বোমা বিস্ফোরণের পর আমাকে আর সোনাক্ষীকে ওপর থেকে ঝাঁপ দিতে হবে। আমার জন্য তো সেটা কোনো ব্যাপারই না। ভেবেছিলাম সোনাক্ষীর কথা, কী হবে তার! আমাকে অবাক করে সে আরামসে দিল ঝাঁপ।’ এদিকে মারপিট করে এত প্রশংসা কুড়াচ্ছেন যিনি, সেই সোনাক্ষীও বিস্মিত। একের পর এক অ্যাকশন ছবিতে কাজের প্রস্তাব পাচ্ছেন তিনি। বেশ আমুদে ভঙ্গিতে বলেছেন, ‘বিষয়টি কাকতালীয় হলেও এ ধরনের ছবিতে কাজ করে বেশ মজা পাচ্ছি।’ মজা করে অভিনয় করা সোনাক্ষীর নতুন ছবি ফোর্স টু মুক্তি পাবে আগামী ১৮ নভেম্বর। এনডিটিভি ও পিঙ্কভিলা।
