
বলিউড তারকা দীপিকা পাড়ুকোন ঢাকায় আসছেন। ইউনিলিভার বাংলাদেশের আমন্ত্রণে তাঁর এই সফর। আগামী এপ্রিলের শেষভাগে দীপিকা বাংলাদেশে ইউনিলিভার আয়োজিত একটি অনুষ্ঠানে অংশ নেবেন, যেখানে তাঁর সঙ্গে থাকবেন বাংলাদেশের তারকারাও।দীপিকা পাড়ুকোন লাক্সের প্রচারদূত হিসেবে ঢাকায় আসবেন। লাক্সের প্রচারণার অংশ হিসেবে এরই মধ্যে দীপিকার বাংলাদেশে আসার খবর ফেসবুক ও ইউটিউবের মাধ্যমে ছড়িয়ে দেওয়া হয়েছে। ইউনিলিভারের পক্ষ থেকে জানানো হয়েছে, বাংলাদেশি তারকাদের পাশাপাশি দীপিকাভক্তরাও অনুষ্ঠানে অংশ নেওয়ার সুযোগ পাবেন। দিন-তারিখ এখনো চূড়ান্ত না হলেও এপ্রিলের শেষভাগেই তাঁকে ঢাকায় আনার চেষ্টা করা হচ্ছে।এদিকে এপ্রিলেই মুক্তি পাবে দীপিকা ও অমিতাভ বচ্চন অভিনীত ছবি পিকু। এর আগে বিভিন্ন সময় বলিউডের শাহরুখ-সালমান বা ক্যাটরিনা কাইফের মতো তারকারা বাংলাদেশ ঘুরে গেলেও এটাই হবে দীপিকার প্রথম বাংলাদেশ সফর। ওম শান্তি ওম দিয়ে বলিউড ক্যারিয়ার শুরু করা দীপিকা এই মুহূর্তে বলিউডের সবচেয়ে আলোচিত অভিনেত্রীদের মধ্যে একজন।
