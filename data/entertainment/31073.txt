
‘দয়া করে সবাই যে যাঁর আসন গ্রহণ করুন, এরপরই অতিথি মঞ্চে উঠবেন।’ এমন নির্দেশনা প্রায় প্রতিটি অনুষ্ঠানেই দেওয়া হয়। কিন্তু গতকাল বৃহস্পতিবার ঘটল ভিন্ন ঘটনা। অনুষ্ঠান সঞ্চালক বললেন, ‘আপনারা আসন ছেড়ে উঠলেই মঞ্চে আসবেন ফারহান!’ এই ঘোষণা দিয়েই গতকাল রাত সাড়ে আটটায় শুরু হলো ‘ফারহান লাইভ ইন ঢাকা কনসার্ট’। বলিউড তারকা ফারহান আখতার ঠিক তখনই মঞ্চে উঠলেন, যখন সত্যিই আসন ছেড়ে সবাই উঠে গেলেন মঞ্চের সামনে।চৈত্র মাস। তবে দাবদাহ ছিল না। বরং বেরসিক ঝড়-বৃষ্টির কারণে পুরোটা দিনই মন ভার ছিল আকাশের। তবে যাঁরা ফারহান আখতার আসবেন বলে অপেক্ষায় ছিলেন, তাঁদের কিন্তু উচ্ছ্বাসের কমতি ছিল না। বৃষ্টি ভেজাতে পারেনি তাঁদের ফারহান-প্রীতিকে। বলিউডের ‘সর্বগুণসম্পন্ন’ ব্যক্তি হিসেবে পরিচিত এই তারকা গতকাল আসেন ঢাকায়, ‘ফারহান লাইভ ইন ঢাকা’ নামের অনুষ্ঠানে অংশ নিতে। ব্লুজ কমিউনিকেশনস আয়োজিত এ কনসার্ট অনুষ্ঠিত হয় রাজধানীর বসুন্ধরা ইন্টারন্যাশনাল কনভেনশন সিটির নবরাত্রি হলে গতকাল সন্ধ্যায়।বৃষ্টিভেজা ঢাকার রাস্তা আর ট্রাফিক জ্যাম উতরে ফারহান আসেন। তিনি ঢাকায় এসেছেন তাঁর গানের দল ‘ফারহান লাইভ’ নিয়ে। দলের সদস্য, শব্দ প্রকৌশলী আর ব্যবস্থাপকসহ দলে মোট ১৭ জন।গান, অভিনয়, পরিচালনা, লেখালেখিসহ সর্বেসর্বা এই ফারহান মূলত তাঁর গানের প্রতিভা দেখাতেই এবার এসেছেন এই শহরে।গুণী গীতিকার ও লেখক জাবেদ আখতার ও হানি ইরানির ছেলে ফারহান মাত্র ১৭ বছর বয়সে সহকারী পরিচালক হিসেবে বলিউডে ক্যারিয়ার শুরু করেন। তাঁর পরিচালিত ছবির মধ্যে আছে দিল চাহতা হ্যায়, ডন ও ডন-২। ফারহান আখতার অভিনীত আলোচিত ছবির মধ্যে আছে রক অন, জিন্দেগি না মিলেগি দোবারা, ভাগ মিলখা ভাগ। ফারহানের সর্বশেষ মুক্তিপ্রাপ্ত ছবি ওয়াজির। মুক্তির অপেক্ষায় আছে প্রযোজক ফারহানের ছবি শাহরুখ খান অভিনীত রাইজ। আর অভিনেতা ফারহানকে শিগগিরই দেখা যাবে রক অন টু ছবিতে।ফারহান তাঁর কবিতা ‘জিন্দা হো তুম’ দিয়ে শুরু করেন তাঁর পরিবেশনা। মঞ্চের পেছন থেকে কবিতার লাইনগুলো আবৃত্তি করে শ্রোতা-দর্শকদের আরও উদ্গ্রীব করে তোলেন তিনি। কবিতা শেষে মঞ্চে উঠেই নিজের জনপ্রিয় কিছু গান করেন তিনি। বলেন, ‘প্রথমবার এলাম বাংলাদেশে। একটাই চাওয়া, আপনাদের এই উচ্ছ্বাসটাই দেখতে চাই প্রতিটি গানের সময়। এরপর একে একে গেয়ে যান তাঁর পরিচালিত লক্ষ ছবির গান ‘ম্যায় অ্যায়সা কিউ হু’, ‘টেনশন কিউ লেতে হো’, ‘সেনোরিটা’, ‘রক অন’সহ আরও অনেক। গানের মাঝে মাঝে কবিতা আবৃত্তিও চলতে থাকে। গান থামিয়ে একসময় শ্রোতাদের জানান তাঁর নিজের উদ্যোগে চালু করা ক্যাম্পেইন ‘মার্দ—ম্যান অ্যাগেইনস্ট রেপ অ্যান্ড ডিসক্রিমিনেশন’ (MARD—Man Against Rape and Discrimination)। ‘হি ফর সি’-এর উদ্যোগে নিজের সম্পৃক্ততার কথা শ্রোতাদের জানিয়ে এ বিষয়ে লেখা নিজের একটি কবিতা শোনান তিনি। এ রকম গান আর কবিতায় বাড়তে থাকে রাত।
