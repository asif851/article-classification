

• ‘ফিল্মফেয়ার অ্যাওয়ার্ডস (ইস্ট) ২০১৮’ পেয়েছেন জয়া আহসান।• কৌশিক গাঙ্গুলির ‘বিসর্জন’ ছবিতে অভিনয় করেছেন তিনি।• তিনি এখন সৃজিতের নতুন ছবি ‘ভাওয়াল রাজা’র শুটিং করছেন।

ভারতের সম্মানজনক ফিল্মফেয়ার অ্যাওয়ার্ডের পশ্চিমবঙ্গ সংস্করণে জনপ্রিয় অভিনেত্রীর পুরস্কার অর্জন করেছেন বাংলাদেশের জয়া আহসান। গত শনিবার সন্ধ্যায় কলকাতার সায়েন্স সিটিতে তৃতীয়বারের মতো আয়োজিত এই আসরের আগের দুটিতে মনোনয়ন পেলেও এবারই প্রথম ফিল্মফেয়ার ঘরে তুললেন তিনি। কৌশিক গাঙ্গুলির ‘বিসর্জন’ ছবিতে অভিনয়ের জন্য ‘ফিল্মফেয়ার অ্যাওয়ার্ডস (ইস্ট) ২০১৮’ পেয়েছেন এই অভিনেত্রী। পুরস্কার প্রাপ্তি, বর্তমান কাজ ও অন্যান্য প্রসঙ্গে যখন কথা হচ্ছিল, জয়া তখন বারানসিতে।পুরস্কার পেয়ে বারানসিতে কী করছেন?ভোরবেলা বারানসি চলে এসেছি। এখানে সৃজিতের নতুন ছবি ‘ভাওয়াল রাজা’র শুটিং করছি। দুই দিন শুটিং করলেই শেষ হয়ে যাবে এই ছবির কাজ।দুবার মনোনয়ন পেয়েছিলেন। তৃতীয়বারে ঘরে ফিল্মফেয়ার পুরস্কার। অনুভূতি বলুন।খুব ভালো লাগছে এ জন্য যে এটা শুধু আমার পাওয়া না, সবার পাওয়া। আমি এই পুরস্কার আমার পরিচালকদের উৎসর্গ করেছি। আমি কিন্তু পুরস্কারের মঞ্চেও বলেছি, এটা আমার পরিচালকদের, বিশেষ করে বাংলাদেশের পরিচালকদের, যাঁদের সঙ্গে কাজ করে জয়া হয়েছি।ঢাকায় ফিরছেন কবে?ভাওয়াল রাজা ছবির শুটিং শেষে ফিরব কলকাতায়। এখানে আর কিছু কাজ আছে। শেষ করে ঢাকায় ফিরব। এরপর শুরু করব বিউটি সার্কাস ছবির কাজ।পুরস্কার যেদিন পেলেন সেদিনটা কেমন কেটেছে?দুই বছর ধরে মনোনয়ন ছিল। এবার আমার হাতে পুরস্কার এসেছে। সবাই যখন কৌশিকদাকে রেড কার্পেটে জিজ্ঞেস করেছিলেন, তুমি কোন পুরস্কারটা প্রত্যাশা করো। তখন তিনি বলেছিলেন, আর কিছু না চাই, আমি জয়া আহসানের অ্যাওয়ার্ডটা চাই। তিনি কিন্তু সেরা ছবির পুরস্কারের কথাও বলেননি। এটাই আমার কাছে বড় পাওয়া। বিসর্জন এই আসরে সেরা ছবিসহ বেশ কয়েকটি পুরস্কার জিতেছে। পুরস্কার পাওয়ার চেয়ে মনোনয়নটাও তো আসলে অনেক বড় পুরস্কার। সুজয় ঘোষের কাছ থেকে পুরস্কার নিলাম, খুব ভালো লাগল। তিনি আমার কাজের খুব প্রশংসা করলেন। এ ছাড়া আমি ও সুজয় ঘোষ মিলে আজীবন সম্মাননা পুরস্কার তুলে দিয়েছি সাবিত্রী চট্টোপাধ্যায়কে। বাংলাদেশ ও ভারতের অনেক পরিচালক আমার এই অর্জনে শুভেচ্ছা জানাচ্ছেন। সত্যিই দারুণ একটা দিন কেটেছে।
এই সম্মাননার পর নতুন অঙ্গীকার কী করেছেন?জি-সিনে অ্যাওয়ার্ড ও ফিল্মফেয়ার দুটি পুরস্কারই ওজনে ও মানে সমান ভারী ছিল। আমার বন্ধুদের সবাই বলছিল, বেশ ভারী। আমিও তাই বলছিলাম। এটাকে মর্যাদা দিতে হবে। আমার মতো একজন শিল্পীকে ভারতবর্ষের ভক্ত-দর্শকেরা যে সম্মান দিয়েছেন, তা যেন অক্ষুণ্ন রাখতে পারি, সেটা আমার কাছে খুব বেশি গুরুত্বপূর্ণ। আমার প্রথম ছবি আবর্ত থেকেই ভারতের দর্শকেরা ভালোবাসা দিয়ে আসছেন। অদ্ভুত ভালো লাগার সব মন্তব্য আমাকে নিয়ে তাঁরা করেছেন। আর বিসর্জন ছবিতে অভিনয়ের পর তো দর্শকের প্রতি একটা দায় তৈরি হয়েছে। ভারতের সবাই আমার নাম বলার আগে খুব সম্মান প্রদর্শন করেন। আমার পরের কাজ ধারাবাহিকভাবে যেন ভালো করতে পারি, এটাই একমাত্র চাওয়া।
 
