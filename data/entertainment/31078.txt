
‘বব ডিলান নোবেল প্রত্যাখ্যান করেছেন’—অনলাইনে ছড়িয়েছিল এমন খবর। নিশ্চিত সূত্র ছাড়াই এ খবর পরিবেশন করে চীনের একটি গণমাধ্যম। সেখান থেকে আরও কয়েকটি ওয়েবসাইটে খবরটি পরিবেশিত হলে সামাজিক যোগাযোগমাধ্যমে সেটি ভাইরাল হয়ে যায়। পুরো খবরটি না পড়ে সামাজিক গণমাধ্যমগুলোতে ওই ওয়েবসাইটের লিংকগুলো শেয়ার হতে থাকে।গুজবের উৎপত্তি মূলত চীন থেকে। নোবেল পুরস্কার বিষয়ে ডিলান কোনো মন্তব্য না করায় এ নিয়ে শুরু হয়েছে নানা গুঞ্জন। অনেক গণমাধ্যম বলেছে, নোবেল প্রত্যাখ্যান করতে পারেন ডিলান। চীনের একটি ‘ব্যঙ্গাত্মক’ খবরের সাইট খবরটি প্রচার করেছে। চীনের নেটিজেনরা (ইন্টারনেট ব্যবহারকারী) সে রকমই একটি খবর প্রচার করতে শুরু করেন। এমনকি নোবেল প্রত্যাখ্যানের জন্য ডিলানকে ধন্যবাদ ও অভিনন্দনও জানান। ডিলানের এজেন্ট অ্যালবার্ট গ্রসম্যানের বরাত দিয়ে বলেছে, ‘এটি একটি কঠিন সিদ্ধান্ত।’ যদিও অ্যালবার্ট মারা গেছেন অন্তত দশ বছর আগে। হুয়াং ওয়েন নামের চীনা এক লেখক সিনা ওয়েইবোতে লিখেছেন, অনেকেই দেখতে চান ডিলান নোবেল প্রত্যাখ্যান করেছেন। তাঁকে অনুসরণ করে চীনের নেটিজেনরা লিখেছে, নিজেকে প্রমাণ করার জন্য ডিলানের নোবেল পেতে হবে না।
চীনা নেটিজেনদের মতো বাংলাদেশের অনেক নেটিজেনও এ খবরে ডিলানকে অভিনন্দন জানিয়ে ফেসবুকে তাঁকে অভিনন্দন জানিয়েছেন। খবরের সত্যতা জানতে চাইলে তারা ‘দ্য গার্ডওয়ানঅ্যান’ নামের একটি সাইটের লিংক শেয়ার করেন। তবে খবরটি যে ভুয়া, সেটা জানার পর অনেকেই এমন ভুল খবর পরিবেশনের জন্য দুঃখ প্রকাশ করেন।সাহিত্যে নোবেল পুরস্কার পেয়েছেন জানার পর থেকে এ নিয়ে এখন পর্যন্ত কোনো মন্তব্য করেননি শিল্পী বব ডিলান। কিংবদন্তি এ শিল্পীর মুখ থেকে কোনো মন্তব্য না জানা পর্যন্ত শুনতে থাকুন তাঁর গান। এপ্রিলে প্রকাশিত হয়েছে তাঁর নতুন অ্যালবাম ‘ফলেন অ্যাঞ্জেল’। শুনে আসুন অ্যালবামের একটি গান ‘অল দ্য ওয়ে’। এইবাদা ও অন্যান্য ওয়েবসাইট।
