
এ বছরই বলিউডে ফিরছেন বলে জানালেন সাবেক বিশ্বসুন্দরী ও বলিউডের অভিনেত্রী সুস্মিতা সেন। সর্বশেষ ২০১০ সালে ‘নো প্রবলেম’ ছবিতে অভিনয় করেছেন বাঙালি বংশোদ্ভূত এ তারকা অভিনেত্রী।চলতি বছরে বলিউডে ফেরার পরিকল্পনার কথা জানিয়ে সুস্মিতা বলেন, ‘এ বছরই বলিউডে ফেরার সিদ্ধান্ত নিয়েছি। অবশ্য এখন পর্যন্ত কোনো ছবিতে অভিনয়ের জন্য চুক্তিবদ্ধ হইনি। নারীকেন্দ্রিক ছবিতে অভিনয়ের মধ্য দিয়েই আবার বলিউডে যাত্রা শুরু করতে চাই। ‘‘ইংলিশ ভিংলিশ’’ ছবিতে যে ধরনের চরিত্রে অভিনয়ের মাধ্যমে শ্রীদেবী বলিউডে ফিরেছেন, তেমন চরিত্রেই অভিনয় করার ইচ্ছে আমার।’ সম্প্রতি এক খবরে এমনটিই জানিয়েছে ‘টাইমস অব ইন্ডিয়া’।২০১০ সালে অভিনয় থেকে সাময়িক বিরতি টেনেছিলেন ৩৭ বছর বয়সী সুস্মিতা। দত্তক নেওয়া দুই মেয়ে আলিশা ও রেনেকে সময় দেওয়ার জন্যই তাঁর এ সিদ্ধান্ত। এ প্রসঙ্গে সম্প্রতি তিনি বলেন, ‘কয়েক বছর আমার দুই সন্তানের সঙ্গে দারুণ সময় কাটিয়েছি। এ জন্য চলচ্চিত্র জগত্ থেকে বেশ কিছুদিন দূরে থাকতে হয়েছে আমাকে। তবে এটা নিয়ে আমার ভেতর কোনো রকম আক্ষেপ নেই।’সুস্মিতা ১৯৯৪ সালে বিশ্বসুন্দরীর মুকুট মাথায় তুলেছিলেন। বলিউডে তাঁর যাত্রা শুরু হয় ১৯৯৬ সালে ‘দস্তক’ ছবির মাধ্যমে। পরবর্তী সময়ে ‘সিরফ তুম’, ‘বিবি নাম্বার ওয়ান’, ‘ফিজা’, ‘কিউ কি ম্যায় ঝুট নেহি বোলতা’, ‘নায়ক’, ‘ম্যায় হুঁ না’, ‘ম্যায়নে পেয়ার কিউ কিয়া’, ‘ডু নট ডিস্টার্ব’, ‘দুলহা মিল গায়া’সহ বেশ কয়েকটি ছবিতে অভিনয় করেছেন তিনি। কাজের স্বীকৃতি হিসেবে ফিল্মফেয়ার, আইফা, স্টার স্ক্রিন, জি সিনেসহ রাজীব গান্ধী পুরস্কারে ভূষিত হয়েছেন সুস্মিতা সেন। 
