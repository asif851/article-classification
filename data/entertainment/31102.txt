
কানাডীয় পপ গায়ক জাস্টিন বিবারের বিরুদ্ধে গ্রেপ্তারি পরোয়ানা জারি করেছেন আর্জেন্টিনার বিচারক অ্যালবার্টো জুলিও ব্যানোস। ২০১৩ সালে আর্জেন্টিনায় বিবারের নির্দেশে তাঁর দুই দেহরক্ষী আলোকচিত্রী ডিয়েগো পেসোয়ার ওপর হামলা চালানোর মামলায় গতকাল শুক্রবার বিবারকে গ্রেপ্তারের আদেশ দেওয়া হয়। দোষী প্রমাণিত হলে এক মাস থেকে ছয় বছর পর্যন্ত জেলের ঘানি টানতে হতে পারে এই ‘বেবি’ তারকাকে।২০১৩ সালে আর্জেন্টিনার রাজধানী বুয়েনস এইরেসের একটি নৈশক্লাবের বাইরে বিবারের দুই দেহরক্ষী ডিয়েগো পেসোয়ার ওপর হামলা চালান। বিবারের বিরুদ্ধে অভিযোগ, তাঁর নির্দেশেই ওই হামলার ঘটনা ঘটে। সম্প্রতি এক খবরে এ তথ্য জানিয়েছে দ্য গার্ডিয়ান।ওই ঘটনার পরপরই আর্জেন্টিনা ছেড়ে চলে যান বিবার। ঘটনা সম্পর্কে জানার জন্য পুলিশ তাঁকে জিজ্ঞাসাবাদ করতে চাইলেও আর্জেন্টিনা যাননি বিবার। পরে বিবারের বিরুদ্ধে সমন জারি করেন আদালত। কিন্তু বিবারের পক্ষ থেকে কোনো জবাব না পাওয়ায় সম্প্রতি তাঁকে গ্রেপ্তারের নির্দেশ দেওয়া হয়। বিবার ছাড়াও তাঁর দুই দেহরক্ষী হুগো অ্যালসাইডস হেনসি ও টেরেন্স রিচি স্মলসকে যত দ্রুত সম্ভব আটকের নির্দেশ দিয়েছেন বিচারক অ্যালবার্টো জুলিও ব্যানোস।বিবার যে ধরনের অপরাধ করেছেন, আর্জেন্টিনার আইন অনুযায়ী তার শাস্তি এক মাস থেকে শুরু করে ছয় বছর পর্যন্ত কারাদণ্ড। ডিয়েগো পেসোয়ার আইনজীবী মাতিয়াস মোরলা জানিয়েছেন, আদালতের এই রায় বিবারকে আর্জেন্টিনায় ফিরতে বাধ্য করবে। এ প্রসঙ্গে তাঁর ভাষ্য, ‘এখন শুধু আমাদের অপেক্ষা, পুলিশ তাঁকে খুঁজে বের করে কবে আর্জেন্টিনায় আনবে। যাঁরা বলেছিলেন আমাদের মামলাটি প্রতারণামূলক, এই রায়ের মধ্য দিয়ে তাঁদের বিরুদ্ধে বড় একটি বিজয় অর্জন করেছি আমরা।’
