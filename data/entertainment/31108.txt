
একসময়ের পর্দা কাঁপানো বলিউডের তারকা জুটি অমিতাভ বচ্চন ও রেখাকে সর্বশেষ একসঙ্গে দেখা গিয়েছিল ‘সিলসিলা’ ছবিতে। ১৯৮১ সালে ওই ছবি মুক্তির পর কেটে গেছে ৩২টি বছর। এ দীর্ঘ সময়ে একসঙ্গে ক্যামেরার সামনে না দাঁড়ালেও সম্প্রতি ‘ওয়েলকাম ব্যাক’ ছবিতে অমিতাভের বিপরীতে অভিনয় করতে রাজি হয়েছেন রেখা। জানিয়েছেন ছবিটির পরিচালক আনিস বাজমি।২০০৭ সালে মুক্তি পাওয়া কমেডি ঘরানার ‘ওয়েলকাম’ ছবিতে আরডিএক্স নামের একটি চরিত্রে অভিনয় করেছিলেন প্রখ্যাত অভিনেতা ফিরোজ খান। ২০০৯ সালে তিনি মৃত্যুবরণ করেন। এ জন্য ‘ওয়েলকাম’ ছবির সিক্যুয়েলে আরডিএক্স চরিত্রে অভিনয়ের প্রস্তাব দেওয়া হয়েছে অমিতাভকে। আর ফ্যাশনশিল্পের সঙ্গে জড়িত ধনাঢ্য এক নারীর চরিত্রে অভিনয়ের প্রস্তাব পেয়েছেন রেখা। এখনো চুক্তি স্বাক্ষর না করলেও ছবিটিতে অমিতাভের বিপরীতে অভিনয়ের জন্য মৌখিক স্বীকৃতি দিয়েছেন রেখা। সম্প্রতি এক খবরে এমনটিই জানিয়েছে ‘মিড-ডে’।এ প্রসঙ্গে নির্মাতা আনিস জানান, ‘অমিতাভ ও রেখার সঙ্গে কাজ করার জন্য মুখিয়ে আছি আমি। হিন্দি চলচ্চিত্রশিল্পের অন্যতম গুণী একজন অভিনেত্রী রেখা। সব সময় তাঁর সঙ্গে কাজ করার ইচ্ছা ছিল আমার। এবার সম্ভবত সেই ইচ্ছা পূরণ হতে চলেছে। এরই মধ্যে রেখার সঙ্গে আমার যোগাযোগ হয়েছে। তিনি প্রস্তাবে ইতিবাচক সাড়া দিয়েছেন। অমিতাভ বচ্চনের সঙ্গেও আমাদের যোগাযোগ হয়েছে। তবে এখন পর্যন্ত তাঁদের কেউই ছবিটিতে অভিনয়ের জন্য চুক্তিবদ্ধ হননি।’ফিরোজ নাদিয়াদওয়ালা প্রযোজিত ‘ওয়েলকাম ব্যাক’ ছবির অন্যান্য চরিত্রে অভিনয় করছেন জন এব্রাহাম, শ্রুতি হাসান, অনিল কাপুর, নানা পাটেকার প্রমুখ। গত আগস্ট মাসে ছবিটির শুটিং শুরু হয়েছে। তবে এখন পর্যন্ত এর মুক্তির তারিখ চূড়ান্ত হয়নি। 
বলিউডের ছবির ইতিহাসে অন্যতম সফল জুটির নাম অমিতাভ-রেখা। তাঁদের অসাধারণ পর্দা-রসায়ন দেখে মুগ্ধ হয়েছে চলচ্চিত্রপ্রেমী অগণিত দর্শক। পর্দার পাশাপাশি অমিতাভ-রেখার বাস্তব জীবনের প্রেমের খবরেও তোলপাড় উঠেছিল বলিউডে।
সত্তরের দশকে একের পর এক বক্স অফিস কাঁপানো ছবি উপহার দিয়েছেন অমিতাভ-রেখা। এই জুটির উল্লেখযোগ্য ছবির মধ্যে রয়েছে ‘আনজানে’ (১৯৭৬), ‘মুকাদ্দার কা সিকান্দার’ (১৯৭৮), ‘মিস্টার নটবরলাল’ (১৯৭৯) ও ‘সুহাগ’ (১৯৭৯)। সর্বশেষ প্রয়াত যশ চোপড়া পরিচালিত ত্রিভুজ প্রেমের ছবি ‘সিলসিলা’য় অভিনয় করেছিলেন অমিতাভ-রেখা। ছবিটির প্রধান আরেকটি চরিত্রে অমিতাভ বচ্চনের স্ত্রী জয়া বচ্চনও অভিনয় করেছিলেন। ধারণা করা হয়, অমিতাভ-রেখা-জয়ার বাস্তব জীবনের ছায়া অবলম্বনে ছবিটির কাহিনি সাজিয়েছিলেন যশ চোপড়া।
   
