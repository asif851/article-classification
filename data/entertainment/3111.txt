
আধুনিক বাংলা গানের জগতে একদম নতুন নন তানভীর শাহীন। যুক্তরাষ্ট্রে প্রবাসী এই শিল্পী ২৫ বছরের বেশি সময় ধরে বাংলা গানের চর্চা করে আসছেন। গত রোববার কুইন্সের ক্লাব সনমে অনুষ্ঠিত হলো তাঁর তৃতীয় সিডি গানের ফেরিওয়ালার মোড়ক উন্মোচন ও প্রকাশনা উৎসব। এই সিডিতে বাংলাদেশের ছয়জন প্রয়াত গুণী শিল্পীর কিছু গান নতুন করে ধারণ করেছেন শাহীন।ছয়জন শিল্পী হলেন আজম খান, নীলয় দাস, জাফর ইকবাল, হ্যাপি আখন্দ, জুয়েল ও শেখ ইশতিয়াক। এ ছাড়া কবিগুরু রবীন্দ্রনাথের একটি গান ‘সহে না যাতনা’ এবং মাহফুজুর রহমান রচিত ও সুরারোপিত একটি নতুন গানও এই সিডিতে অন্তর্ভুক্ত হয়েছে। সিডিটি প্রকাশ করেছে ঢাকার লেজার ভিশন।অনুষ্ঠানে শাহীন বলেন, সিডি বিক্রি থেকে প্রাপ্ত অর্থ ঢাকা উত্তর সিটি করপোরেশনের মেয়র আনিসুল হকের প্রতিষ্ঠিত শিল্পীদের কল্যাণ তহবিল ‘শিল্পীর পাশে ফাউন্ডেশন’-এর হাতে তুলে দেওয়া হবে।
