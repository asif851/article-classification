
অভিনেত্রী তমা মির্জার মা ফাতেমা বেগম বেশ কিছুদিন ধরেই শারীরিক সমস্যায় ভুগছেন। চিকিৎ​সকেরা জানিয়ে​ছিলেন, তাঁর পেটে টিউমার। আর মায়ের এই বিষয়টা নিয়ে বেশ চিন্তিতই ছিলেন তমা। গত ৬ ডিসেম্বর হলিফ্যামিলি হাসপাতালে তমা মির্জার মায়ের অপারেশন করে টিউমার অপসারণ করা হয়েছে। এখন মোটামুটি সুস্থ তিনি। কিন্তু সব কাজ ফেলে রেখে সর্বক্ষণ মায়ের সঙ্গেই আছেন তমা।মায়ের অসুস্থতা প্রসঙ্গে তমা বলেছেন, ‘মা ঘরের সবকিছু সামলে রাখেন। সেই তিনিই যদি অসুস্থ থাকেন তাহলে খুবই অস্থির লাগে। তা ছাড়া, দিন দিন তাঁর অসুস্থতা বাড়ছিল। আর এ কারণেই অস্ত্রোপচার করা হয়েছে। তবে সবার দোয়া ও আল্লাহর রহমতে মা এখন সুস্থ।’মাকে নিয়ে নিয়ে এখন হাসপাতালেই আছেন তমা মির্জা। হলি ফ্যামিলির চিকিৎ​সক রওশনারা বেগমের তত্ত্বাবধানে তমা মির্জার মায়ের চিকিৎসা চলছে। পুরোপুরি সুস্থ হতে আরও কিছুদিন হাসপাতালেই থাকতে হবে তাঁকে।কাজের প্রসঙ্গে তমা বলেন, ‘মা সুস্থ হয়ে বাসায় ফিরলেই আমি কাজে ফিরব। বেশ কয়েকটি সিনেমার শুটিংয়ের তারিখ দেওয়া আছে।’তমা মির্জা সম্প্রতি চুক্তিবদ্ধ হয়েছেন মাদকবিরোধী একটি ছবিতে। উৎসবকেন্দ্রিক নাটকেও কাজ করেছেন তিনি। এ ছাড়া, আরও কয়েকটি সিনেমায় কাজের ব্যাপারে কথা চলছে তাঁর।
