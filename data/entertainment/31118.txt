
দুপুরবেলা। খাবার বিরতির সময় বলে ক্যানটিন চত্বরজুড়ে মানুষজনের আনাগোনা একটু বেশিই। ক্যানটিন চত্বর হয়ে পরিচালক সমিতির সামনে যেতেই পরিচালক চাষী নজরুল ইসলামের সঙ্গে দেখা। পথের ওপর দাঁড়িয়ে আরও কয়েকজন পরিচালক মিলে তাঁর নতুন ছবি নিয়ে কথা বলছেন। তবে নতুন ছবির নাম তখনো কানে আসেনি। এর মধ্যে আমরাও ঢুকে যাই আড্ডায়। এরই ফাঁকে তাঁর নতুন ছবি নিয়ে কথা বলার সুযোগও হয়। ‘নতুন ছবির নাম ভুল যদি হয়। এটি এটিএন বাংলা থেকে নির্মিত হচ্ছে। নতুন প্রজন্মের শিল্পীদের নিয়ে কাজ করছি।’ বললেন চাষী নজরুল ইসলাম।
কবে নাগাদ প্রেক্ষাগৃহে মুক্তি পাবে ছবিটি? এ প্রশ্ন করি। ‘আশি ভাগ কাজ শেষ হয়েছে ছবিটির। হোতাপাড়া-পুবাইল মিলিয়ে শুটিং চলছে। পুরো কাজ শেষ না করে বলা মুশকিল।’ বললেন পরিচালক।
 
২.
এর মধ্যে ক্যানটিন চত্বর থেকে ৮ নম্বর ফ্লোরের বারান্দার খোলা আঙিনা দিয়ে চোখ চলে যায় ৩ নম্বর ফ্লোরের মূল দরজায়। ওখানে মানুষজনের জটলা মনে হচ্ছে। কী কারণে জটলা—দূর থেকে বোঝা গেল না। এবার ওদিকে পা বাড়াই। ফ্লোরের মুখের জটলা ঠেলে গ্রিনরুমে উঁকি দিই। দেখি, শাকিব খান। ফোনে কথা বলছেন। কথা প্রসঙ্গে কাকে যেন জানাচ্ছেন তাঁর শারীরিক অসুস্থতার কথা। পাশের চেয়ারে বসার ইশারা দিলেন। এভাবে কয়েক মিনিট কেটে গেল। এবার ফোন রাখলেন। রেখেই বললেন, ‘তিন দিন ধরে ঠান্ডা-জ্বর। কয়েক দিন শুটিং করতে পারিনি। আজ একটু সুস্থ। বাড়তি সময় দিয়ে শুটিং এগিয়ে নিচ্ছি।’ এর মধ্যে শাকিব খানের কয়েকজন পরিচিত লোক তাঁর সঙ্গে কথা বলার জন্য হাজির হলেন গ্রিনরুমে। এই ফাঁকে ওখান থেকে বেরিয়ে পড়ি।
৩.
১ নম্বর ফ্লোরের সামনে দিয়ে হাঁটছি। মূল দরজার মুখে দেখা গেল অনন্ত আর বর্ষাকে। অনন্ত পুলিশ অফিসারের বেশে। দরজা দিয়ে উঁকি দিই। ভেতরের ফ্লোরের এক পাশেই একটা ঝাঁ-চকচকে ওষুধের ল্যাবের সেট ফেলা হয়েছে। বাকি ফ্লোরজুড়ে ভাঙচুর করা ছড়ানো-ছিটানো চেয়ার-টেবিল। ব্যাপার কী? অনন্ত-বর্ষার নতুন ছবির শুটিং? নাকি অন্য কিছু? এসব নিয়ে মনে মনে ভাবছি। এর মধ্যে অনন্তকে হাতের নাগালে পাওয়া গেল। জিজ্ঞাসা করতেই তিনি বললেন, ‘এখানে আমার মোস্ট ওয়েলকাম-২ ছবির শুটিং চলছে। এখানে ছবির একটা অংশের ইনডোরের অংশটি করছি। এই অংশের আউটডোরের কাজ শেষ করেছি ভারতের রামুজি ও তামিলনাড়ুতে।’
ওখানকার দৃশ্যটি সম্পর্কে অনন্ত বললেন, ‘বাংলাদেশ ক্যানসারের ভ্যাকসিন আবিষ্কার করেছে। এ নিয়ে বিশ্ব মিডিয়া তোলপাড়। ভ্যাকসিন তৈরির ফর্মুলা হাতিয়ে নিতে ইতিমধ্যে বিশ্বের বড় বড় আন্ডারওয়ার্ল্ডের গডফাদার তৎপর। এদিকে বিজ্ঞানী সোহেল রানা এই ভ্যাকসিন নিয়ে ল্যাবে গবেষণা করছেন। সঙ্গে কয়েকজন চিকিৎসকও আছেন। এর মধ্যে একজন চিকিৎসক গডফাদারের ইনফরমার। জামার বোতামে গোপন ক্যামেরা বসিয়ে সব তথ্য পাচার করছেন। সেই তথ্যের ভিত্তিতে একটা সময় ল্যাবে গডফাদারের লোকজন ঢুকে পড়ে। এখানে আমার চরিত্র সহকারী পুলিশ কমিশনার। এখানে পুলিশ ও গডফাদারের লোকজনের সঙ্গে মারামারি হয়। এমন একটা দৃশ্যের কাজ চলছে।’ কথাগুলো বলেই ২ নম্বর ফ্লোর সোজা রাস্তা ধরে হাঁটা শুরু করলেন তিনি। সঙ্গে বর্ষাও।
