
গত বছরের মার্চ মাসের শেষের দিকের কথা। সম্রাট ছবির ডাবিং করার পর আড়ালে চলেন যান অভিনেত্রী অপু বিশ্বাস। মাতৃত্বজনিত কারণে এই বিরতি নিয়েছিলেন তিনি।মাঝে প্রায় দেড় বছর পার। এরই মধ্যে ঘটে গেছে এমন অনেক কিছু, যা সিনেমার কাহিনিকেও হার মানায়। এবার কাজে ফিরলেন এই ঢালিউড-কন্যা। গতকাল বৃহস্পতিবার বিকেল থেকে এফডিসিতে পাঙ্কু জামাই ছবির ডাবিংয়ে অংশ নিয়েছেন তিনি। আজ শেষ হবে ডাবিং।দীর্ঘদিন পর চলচ্চিত্রের কাজে যোগ দিতে পেরে আনন্দিত অপু বিশ্বাস। এই দিনটির জন্যই তো তিনি অপেক্ষা করছিলেন। বললেন, ‘এই আঙিনায় বড় হয়েছি। চলচ্চিত্রের কাজ দিয়েই দেশের মানুষ অপু বিশ্বাসকে চেনেন। সত্যিই জায়গাটিকে খুব মিস করেছি এত দিন।’ঢাকাই ছবির এই নায়িকা বলেন, ‘আরও আগেই ফিরতে পারতাম। কিন্তু মা হওয়ার পর কিছুটা মুটিয়ে গিয়েছিলাম। নিয়মিত জিমে যাচ্ছি। নতুন কাজের জন্য নিজেকে প্রায় প্রস্তুত করে ফেলেছি।’পাঙ্কু জামাই ছবির পরিচালক মান্নান গাজীপুরী বলেন, ‘দুই দিন ধরে ডাবিং করছেন অপু বিশ্বাস। এরপর দুটি গানের কিছু অংশের শুটিং করতে হবে। তাহলে কাজ শেষ হয়ে যাবে।’ অপুর সঙ্গে একটি গানের অংশে এ টি এম শামসুজ্জামান, আরেকটি গানের অংশে আছেন শাকিব খান। পরিচালক বলেন, ‘শাকিব খান তো বলেছেন, কাজটি শেষ করে দেবেন। আর বৃষ্টির কারণে এ টি এম শামসুজ্জামানের অংশের কাজ করা যাচ্ছে না। তবে আশা করছি, ঈদের আগেই শেষ হবে।’
বিরতিতে যাওয়ার আগে নেওয়া মাই ডার্লিং, মা ও লাভ ২০১৬ নামে অপু বিশ্বাসের তিনটি ছবির শুটিং বাকি আছে এখনো। এই তিন ছবিতেও অপুর নায়ক স্বামী শাকিব খান।
