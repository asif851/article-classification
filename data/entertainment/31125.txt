
শাইখ সিরাজ। প্রখ্যাত টেলিভিশন ব্যক্তিত্ব। প্রতিবছরের মতো এবারের ঈদেও আয়োজন করেছেন ‘কৃষকের ঈদ আনন্দ’ অনুষ্ঠানটি। কৃষকদের নিয়ে এই গেম শোটি প্রচারিত হবে চ্যানেল আইয়ে, ঈদের তৃতীয় দিন।চ্যানেল আইয়ের ঈদ অনুষ্ঠানমালার বিশেষ আকর্ষণ‘কৃষকের ঈদ আনন্দ’...এবার আমরা গিয়েছিলাম কুমিল্লার তিতাস উপজেলার মোহনপুরে। কৃষকদের খেলাধুলাগুলো তো থাকছেই, পাশাপাশি স্থানীয় ইতিহাস, ঐতিহ্য, কুমিল্লা যেসব কারণে বিখ্যাত, সেখানকার কৃষকদের পাওয়া না-পাওয়া—অনেক কিছুই উঠে এসেছে এবারের আয়োজনে।গ্ল্যামার নেই, তারকা নেই, তবু অনুষ্ঠানটির জনপ্রিয়তা...আমরা যতই আধুনিক হই না কেন, নাড়ির টান কিন্তু আছে। এ কারণেই ঈদ এলে হাজার কষ্ট করেও কিন্তু মানুষ নাড়ির টানে বাড়ি যায়। আমাদের ঐতিহ্যের শিকড় গ্রামে, কৃষি থেকেই আমাদের কৃষ্টি। আমি, আপনি কতটুকু হাসব, কতখানি হাসলে আমাদের ব্যক্তিত্ব ঠিক থাকে—এসব ভাবতে হয়। গ্রামের কৃষকেরা প্রাণ খুলে হাসেন। এবারের অনুষ্ঠানেও দেখবেন, ঝড়-বৃষ্টি উপেক্ষা করেই তাঁরা খেলাগুলো উপভোগ করেছেন। তাঁদের হাসিটাই বিনোদন, গ্ল্যামারের দরকার হয় না।
আমার ঈদ আনন্দ...
এখন তো ঈদের আনন্দ বলতে পুরোটাই দায়িত্ব। সবাইকে উপহার দেওয়া, আনন্দ দেওয়া। আমি যেহেতু একান্নবর্তী পরিবারের সদস্য, বাংলাদেশের যেকোনো পরিবারের ঈদ আনন্দের চেয়ে আমাদের আনন্দটা বোধ হয় কোনো অংশে কম নয়।
ছোটবেলার ঈদ...
সেই সময়ের আনন্দ তো ছিল অন্য রকম। আমার মনে হয়, আমাদের সময়ের সবার সঙ্গেই কথাগুলো মিলে যাবে। নতুন জুতা পরে বিছানার ওপর হাঁটতাম, জামা কিনে দেওয়ার জন্য মা-বাবাকে বিরক্ত করতাম। আমাদের সন্তানদের মধ্যে এসব দেখি না।
‘মাটি ও মানুষ’-এর শুরুর কথা...
আমি ভাবছিলাম গণমাধ্যমের শক্তিকে কীভাবে আমাদের উন্নয়নে কাজে লাগানো যায়। টেলিভিশনই কিন্তু হতে পারে উন্নয়নের নয়ন। স্বাধীনতার ১০ বছর পর, কাজটি নিশ্চয়ই কঠিন ছিল। আমার মতো একজন তরুণের সে সময় একটি বিনোদনমূলক অনুষ্ঠান নির্মাণের চিন্তাই মাথায় আসার কথা। কিন্তু আমি চেয়েছিলাম ভিন্ন কিছু করতে।
এই দীর্ঘ যাত্রায় ব্যক্তি শাইখ সিরাজের পাওয়া...
যেদিন শুরু করেছি, তখন থেকেই আমি জানি, আমাদের রাষ্ট্রীয় চেতনায় গ্রামের মানুষের কথা অনুচ্চারিত। আমরা ভাবি, শহরের উন্নয়ন হলেই বোধ হয় দেশের উন্নয়ন হবে। এই ভাবনা বদ্ধমূল ছিল। দেশের সিংহভাগ মানুষকে অন্ধকারে রেখে উন্নয়ন সম্ভব নয়—এই চেতনা বোধ হয় জাগ্রত করতে পেরেছি, এটাই পাওয়া।
মো. সাইফুল্লাহ
