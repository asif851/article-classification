
বন্দিজীবনের কত রূপ, তা বিশ্ববাসী জানতে পারছে সঞ্জয় দত্তের মাধ্যমে! বন্দী হয়েও একজন মানুষ কত রকমের কর্মকাণ্ডে যুক্ত হতে পারে, তা এই বলিউড তারকাকে না দেখলে বোঝাই যেত না। এর আগে হাজতে থেকেই কারাবন্দীদের জন্য তিনি নাটক করেছিলেন। এরপর জেলে বসেই লিখলেন ছবির চিত্রনাট্য। এবার নতুন খবর হলো হাজতবাসীর জন্য পরিচালিত এক রেডিও স্টেশনের জকি হলেন তিনি।ভারতের মহারাষ্ট্র রাজ্যের পুনের ইয়েরওয়াড়া কেন্দ্রীয় কারাগারে বন্দী সঞ্জয় দত্ত। সেখান থেকে পরিচালিত হয় বন্দীদের জন্য তৈরি একটি রেডিও স্টেশনের কার্যক্রম। ২০১৪ সালে পুনের ওই কারাগারে বন্দীদের রেডিও স্টেশনের উদ্বোধন করা হয়। সঞ্জয় দত্ত কারা কর্তৃপক্ষের কাছে রেডিও জকি হওয়ার আবেদন জানালে কর্তৃপক্ষ তাতে সাড়া দেয়।লাগে রহো মুন্নাভাই ছবিতে রেডিও জকির ভূমিকায় দেখা গিয়েছিল সঞ্জয় দত্তকে। এবার বাস্তবেই তিনি বসছেন সেই হটসিটে। জানা গেছে, এরই মধ্যে সঞ্জয় আরজে হিসেবে কারাবন্দীদের মধ্যে সাড়া ফেলেছেন। রেডিওতে রীতিমতো পরামর্শ দিচ্ছেন। অভিনয় করে শোনাচ্ছেন। উল্লেখ্য, ১৯৯৩ সালে মুম্বাই বোমা বিস্ফোরণের ঘটনায় অভিযুক্ত হয়ে সঞ্জয় দত্ত এখন ইয়েরওয়াড়া কারাগারে পাঁচ বছরের কারাদণ্ড ভোগ করছেন।
