
গুলশানের সন্ত্রাসী হামলার ঘটনায় তীব্র নিন্দা জানিয়েছেন বলিউড তারকা ইরফান খান। এ ঘটনায় নিহত ও আহতদের প্রতি সামাজিকযোগাযোগ মাধ্যমে শোক প্রকাশ করেছেন তিনি।
মোস্তফা সরয়ার ফারুকী পরিচালিত ‘ডুব’ ছবির কাজ করতে কিছুদিন আগে ঢাকায় এসেছিলেন ইরফান খান। সেই শহরে ঘটে যাওয়া নির্মম হত্যাকান্ড কষ্ট দিয়েছে তাঁকেও। আজ রোববার দুপুর ২টা ৩৮ মিনিটে নিজের ভেরিফাইড পেজে এক পোস্টে তিনি লেখেন, ‘ছেলেবেলায় ধর্মের ব্যাপারে জেনেছিলাম যে, প্রতিবেশী অভুক্ত থাকলে তাঁকে ফেলে খাওয়া যায় না। বাংলাদেশে ঘটে যাওয়া ঘটনা শুনে মনে অদ্ভুত এক নিঃস্তব্ধতা ভর করেছে ... কোরআনের আয়াত না জানায় রমজান মাসে কিছু মানুষকে খুন করা হলো!’ঘটনার নিন্দা জানিয়ে ‘লাইফ অব পাই’ ও ‘জুরাসিক পার্ক’ তারকা ইরফান খান আরও লিখেছেন, ‘ঘটনা ঘটে একটা নির্দিষ্ট জায়গায়, আর বদনাম হয় ইসলাম ধর্ম আর পুরো বিশ্বের নিরপরাধ মুসলমানদের। ইসলাম সেই ধর্ম, যার মূল কথাই হলো শান্তি, ক্ষমা আর অন্যের কষ্টকে নিজের করে নেওয়া। এমন পরিস্থিতিতে কি আমরা মুসলমানেরা চুপ করে থাকব? ধর্মের বদনাম হতে দেব? নাকি সবাইকে বোঝাব ইসলামের আসল মর্ম? নির্মমতা ও সন্ত্রাস ইসলাম নয়। প্রশ্নটা রেখে গেলাম!!’গত শুক্রবার রাতে গুলশানের হলি আর্টিজান বেকারি রেস্তোরাঁয় বাংলাদেশসহ বিভিন্ন দেশের ২০ জনকে নৃশংসভাবে হত্যা করে সন্ত্রাসীরা। বিশ্বব্যাপী সে খবর ছড়িয়ে পড়লে সারা পৃথিবী থেকে নিন্দার ঝড় ওঠে। বিশ্বের বিভিন্ন প্রান্তের তারকারা এই ঘটনায় নিন্দা ও ক্ষোভ প্রকাশ করেন।
