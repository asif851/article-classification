
দীর্ঘদিন ধরে ঠান্ডা যুদ্ধ চললেও হৃতিক রোশনের দুঃসময়ে তাঁর পাশে এসে দাঁড়িয়েছেন সালমান খান। বাড়িয়ে দিয়েছেন বন্ধুত্বের হাত।বছর চারেক আগে হৃতিক রোশন ও ঐশ্বরিয়া রাই বচ্চন অভিনীত ‘গুজারেশ’ ছবি নিয়ে অবমাননাকর মন্তব্য করেছিলেন সালমান। এতে ক্ষিপ্ত হয়ে সালমানকে শিশুদের সঙ্গে তুলনা করেছিলেন হৃতিক । সেই থেকে হৃতিক-সালমানের মধ্যে ঠান্ডা যুদ্ধ চলছিল। এমনকি হৃতিক তাঁর ‘কৃশ ৩’ ছবির প্রচারণার কাজে বিভিন্ন টিভি অনুষ্ঠানে হাজির হলেও, সালমানের ‘বিগ বস ৭’ অনুষ্ঠানে যাননি।হৃতিক-সুজান বিচ্ছেদের পর দৃশ্যপট পুরোপুরি পাল্টে গেছে। বিচ্ছেদের যন্ত্রণা ভোলার মন্ত্র শিখতে সম্প্রতি সালমানের কাছে ছুটে গিয়েছিলেন হৃতিক। এক বা দুই ঘণ্টা নয়, দীর্ঘ ১০ ঘণ্টা ধরে মনোযোগ দিয়ে হূতিকের মুখ থেকে তাঁর যন্ত্রণার কথা শুনেছেন সালমান। সবকিছু শোনার পর হূতিককে নানা উপদেশও দিয়েছেন ‘বিগহার্ট লাভারবয়’ সালমান। সম্প্রতি এক খবরে এমনটিই জানিয়েছে ওয়ান ইন্ডিয়া।কিছুদিন আগে মহারাষ্ট্রের পানভেলে সালমানের বাগানবাড়িতে আয়োজিত এক অনুষ্ঠানে হাজির হয়েছিলেন হৃতিক। সোনাক্ষী সিনহা, এলি আবরামসহ কাছের কয়েকজন বন্ধু-বান্ধবকে নিয়ে সেই অনুষ্ঠানের আয়োজন করেছিলেন সালমান। সেদিন অনুষ্ঠান শেষ হওয়ার পর দেরি না করে চলে যান হৃতিক।কিন্তু কয়েক দিন পর আবার সালমানের কাছে ছুটে যান হৃতিক। সুজান তাঁকে ছেড়ে চলে যাওয়ায় প্রচণ্ড যন্ত্রণায় কাতরাচ্ছিলেন হৃতিক। তিনি সালমানের কাছে মনের সব যন্ত্রণার কথা খুলে বলেন। গভীর রাত পর্যন্ত বিষয়টি নিয়ে তাঁদের মধ্যে কথা হয়। এখন পর্যন্ত বহুবার বিচ্ছেদের যন্ত্রণা সইতে হয়েছে সালমানকে। বাস্তব অভিজ্ঞতা থেকে তিনি ব্যাখ্যা করেন, কীভাবে এ ধরনের পরিস্থিতির মোকাবিলা করতে হয়।
