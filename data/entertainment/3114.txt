
শফিক বর্তমান প্রজন্মের ফ্যাশন দুরস্ত তরুণ। বাংলা-ইংরেজির সংমিশ্রণে অদ্ভুত উচ্চারণে কথা বলেন। বন্ধুরা তাঁকে ডাকে শ্যাফস নামে। তিনি বাইক নিয়ে ঘোরেন। হ্যালোইন পার্টি করেন। কিন্তু তিলোত্তমা নামের একটি মেয়ের সঙ্গে বন্ধুত্ব হওয়ার পর হঠাৎ করেই বদলে যেতে থাকেন তিনি। তিলোত্তমার মতো তিনিও মনেপ্রাণে বাঙালি হয়ে ওঠেন। এমন একটি গল্প নিয়ে নির্মিত হয়েছে ভাষা দিবসের বিশেষ নাটক ‘তিলোত্তমা তোমার জন্য...’। নাটকটি আজ আরটিভিতে প্রচারিত হবে।আরটিভি সূত্রে জানা গেছে, ‘তিলোত্তমা তোমার জন্য...’ নাটকের প্রধান দুটি চরিত্র শফিক ও তিলোত্তমা। চরিত্র দুটিতে অভিনয় করেছেন যথাক্রমে আরফান নিশো ও নুসরাত ইমরোজ তিশা। সারোয়ার রেজার রচনা ও তুহিন হোসেনের পরিচালনায় নির্মিত নাটকটি আজ রাত ৮টা ২০ মিনিটে প্রচারিত হবে।নাটকের কাহিনিতে—শফিক একটি বেসরকারি বিশ্ববিদ্যালয়ে পড়েন। পাশ্চাত্য সংস্কৃতির প্রতি তাঁর বিশেষ দুর্বলতা রয়েছে। তাঁর জীবনে আচমকা ছন্দপতন হয় যখন তাঁদের ফ্ল্যাটের নিচের তলা তিলোত্তমারা ভাড়া নেন। তিলোত্তমা ঢাকা বিশ্ববিদ্যালয়ে ইংরেজিতে পড়েন। তাঁর সঙ্গে ভাব জমানোর চেষ্টা করেন শফিক। ক্রমেই তিনি বুঝতে পারেন, এই মেয়েটি আর দশজনের থেকে একদম আলাদা। ইংরেজিতে পড়লেও কখনোই অকারণে ইংরেজি শব্দ ব্যবহার করে কথা বলেন না। সুন্দর উচ্চারণে বাংলা বলেন। শফিক হঠাৎ খেয়াল করতে শুরু করেন, চারপাশে ইংরেজি নিয়ে কত ধরনের আদিখ্যেতা চলছে। অথচ আগে কখনোই বিষয়টি এভাবে তাঁর চোখে পড়েনি। বদলে যেতে থাকেন শফিক।
