
বিশ্বজুড়ে আজ পালিত হচ্ছে বন্ধু দিবস। প্রত্যেক মানুষের জীবনে সবচেয়ে গুরুত্বপূর্ণ মানুষ সম্ভবত তার বন্ধুটি। সেই সব বন্ধুকে নিয়ে প্রত্যেকেরই থাকে অনেক অনেক কথা। এবারের বন্ধু দিবসে বিনোদনজগতের কয়েকজন তারকা বলেছেন তাঁদের বন্ধুদের নিয়ে।
শম্পা রেজার বন্ধু মিতাশম্পা রেজা তাঁর বন্ধু মিতা রহমানকে নিয়ে বললেন, ‘মিতার সঙ্গে আমার বন্ধুত্ব সেই ১৯৭৪ সাল থেকে। আমি তখন হলিক্রস কলেজে ফার্স্ট ইয়ারে পড়ি। সেখানেই মিতার সঙ্গে প্রথম পরিচয়। সেই পরিচয় থেকেই তার সঙ্গে বন্ধুত্ব হয়ে যায়। আমাদের বন্ধুত্ব হতে খুব বেশি দেরি হয়নি। আমরা দুজন এক রকম চিন্তা করি। আমার সময় ধরে কারও সঙ্গে বন্ধুত্ব হয় না। যার সঙ্গে বন্ধুত্ব হয়, খুব দ্রুতই হয়ে যায়। না হলে হয়ই না।‘আমাদের বন্ধুত্বের সবচেয়ে সুন্দর যে বিষয়টা সেটা হচ্ছে, আমরা আমাদের বাচ্চাদের শেয়ার করি। ওর ছেলে মিরান রহমান এ–লেভেল পরীক্ষা দিয়ে সিলেটে আমার কাছে চলে এসেছিল। আমার স্কুলে পড়াত। অন্যদিকে আমার ছেলে রিফাকাত রশিদ ওর বাসায় থেকে ও–লেভেল পড়েছে। মিতার বর শাহেদ রহমানও কিন্তু আমার কাছের বন্ধু। ইংল্যান্ড ও ফ্রান্সের মাঝামাঝি গ্রোনজির এলিজাবেথ কলেজে পড়াত সে। দুই বছর শাহেদের সঙ্গে থেকে ওই কলেজ থেকেই আমার ছেলে এ–লেভেল করেছে। এর চেয়ে সুন্দর বন্ধুত্ব তো আর হয় না। যে বন্ধুত্বে কোনো প্রশ্ন নাই।‘সারাক্ষণ কথা বলতে হবে, সারাক্ষণ যোগাযোগ করতে হবে। এই বিষয়টা আমাদের মধ্যে কাজ করে খুব বেশি। আমার কাছে মনে হয়, আসল বন্ধুত্ব একজন মানুষকে স্থির করে। আমাদের ক্ষেত্রে তা বরাবরই ঘটেছে।’বন্ধুর চেয়ে বেশি কিছুমডেল ও অভিনেত্রী হাসিন রওশন ও মেহ্জাবীনের বন্ধুত্বের বয়স প্রায় দুই বছর। তবে পরিচয় হয়েছে তারও বছর দেড়েক আগে। সামাজিক যোগাযোগমাধ্যমে তাঁদের বন্ধুত্বের নানা খুঁটিনাটি জানেন সবাই। তবে দুজনের বন্ধুত্ব নিয়ে বেশ কিছু গোপন তথ্য দিলেন হাসিন রওশন। ‘আমাদের তিন দিনের বেশি দেখা হয়নি—এমন কখনো হয় না। আর দুজনের যদি শুটিং থাকে, সেটা শেষ করে আমরা প্রায়ই একসঙ্গে রাতের খাবার খেতে বাইরে বের হই। আমার সঙ্গে যদি ওর কয়েক ঘণ্টা কথা না হয়, তাহলে আমার অন্যান্য বন্ধু, এমনকি আমার স্বামীর বন্ধুদের ফেসবুক প্রোফাইলে গিয়ে দেখা শুরু করে আমি ওদের কারও সঙ্গে বের হয়েছি কি না! আর যদি না বলে বের হই, তাহলে আমার খবর হয়ে যায়!’এই যখন বন্ধুত্বের নমুনা দুজনের, তখন মেহ্জাবীন কী বলেন। ‘আমাদের কয়েকজন বন্ধুর জন্মদিন এপ্রিলে। জন্মদিন আর পয়লা বৈশাখ মিলে পুরো এপ্রিল মাসটা আমাদের আনন্দে কেটে যায়। এ বছর এপ্রিলে হাসিনের জন্মদিনে ওকে সারপ্রাইজ দেওয়ার জন্য বাসার নিচে দাঁড়িয়ে পরিকল্পনা করছি। ঠিক তখনই হাসিন আমার মুঠোফোনে এসএমএস দিয়ে জানায়, “নিচে দাঁড়িয়ে থাকার দরকার নেই, ওপরে আসো।” আমাদের পরিকল্পনা পুরো ভেস্তে যায়। পরে ওপরে গিয়ে শুনি ও আমাদের না দেখেই আন্দাজে এসএমএস করেছে। আর ঝড়ে বকও মরে গেছে। ও এমনই, আমার সবকিছুই আগেই বুঝতে পারে। এ কারণে ওর সঙ্গে আমার বন্ধুত্ব জমেছে।’বন্ধুত্ব বলে কথা!আগে পরিচয় হলেও অভিনেতা তৌসিফ মাহবুব আর অ্যালেন শুভ্রর বন্ধুত্ব শুরু হয় এয়ারটেলের একটি টেলিছবিতে অভিনয় করতে গিয়ে। বছর তিনেক আগের ওই টেলিছবিটি বেশ জনপ্রিয়তা পায়। তারপরই নির্মাতারা বেশির ভাগ নাটক-টেলিছবিতে এই দুজনকে অভিনয়ের জন্য ডাকেন। নির্মাতাদের কল্যাণে বন্ধুত্বও প্রগাঢ় হতে থাকে। অভিনয়ের খাতিরে বেশির ভাগ নাটকে একে অপরকে ‘তুই’ বলতে হয়। এ কারণে সম্পর্কের শুরু ‘তুমি’ দিয়ে হলেও চরিত্রের প্রয়োজনে ডাকা তুই-ই হয়ে উঠেছে দুজনের বাস্তব সম্বোধন।দুজনের সম্পর্ক নিয়ে মজার ঘটনা বলতে গিয়ে হিমশিম খান অ্যালেন। মুঠোফোনে বলেন, ‘আসলে আমরা সব সময়ই মজার মধ্যে থাকি। আলাদা করে কোনো ঘটনা নেই। তবে একটা কথা সত্যি, আমরা নিজেরা প্রচুর আড্ডা মারি, ব্যক্তিগত সমস্যা সমাধান করি। অভিনয় নিয়ে কথা বলি।’অভিনয়ের সময়ও কম মজা হয় না। অনেক সময় একে অপরকে খোঁচা দিতে হয়। তখন অ্যালেন বেছে নেন তৌসিফের তোতলামি আর দাড়ি-বিষয়ক দুর্বলতা। তৌসিফ বেছে নেন অ্যালেনের উচ্চতাবিষয়ক সমস্যা। এ নিয়ে অ্যালেনের বক্তব্য, ‘ওর চেয়ে একটু খাটো হওয়ায় এই সুবিধাটুকু সে নেয়।’ দুজন বেশ কিছু নাটক ও টেলিছবিতে অভিনয় করেছেন। পর্দায় এই দুজনের উপস্থিতি মানে দর্শকদের বাড়তি বিনোদন। বন্ধুত্ব বলে কথা!গ্রন্থনা: মনজুর কাদের ও হাবিবুল্লাহ সিদ্দিক
