
নতুন একটি বিজ্ঞাপনচিত্রের শুটিং শুরু করেছেন ফেরদৌস। রাজধানীর বেইলি রোডের চলচ্চিত্র ও প্রকাশনা অধিদপ্তরে (ডিএফপি) গতকাল সোমবার থেকে বিজ্ঞাপনচিত্রটির শুটিং শুরু করেছেন এই অভিনেতা। এশিয়ান টেক্সটাইলের এই বিজ্ঞাপনচিত্রে ফেরদৌসের সহশিল্পী হিসেবে থাকছেন শখ। বিজ্ঞাপনচিত্রটির নির্মাতা আনজাম মাসুদ। ফেরদৌস বললেন, ‘প্রথম বিজ্ঞাপনচিত্রে কাজ করেছিলাম আফজাল হোসেনের পরিচালনায়। এরপর হাতে গোনা কয়েকটি কাজ করেছি। তার মধ্যে বেশির ভাগ বিজ্ঞাপনচিত্রের নির্মাতা হচ্ছেন দেশের বাইরের। এশিয়ান টেক্সটাইলের বিজ্ঞাপনচিত্রটি নির্মাণ করছে আনজাম মাসুদ। ও আমার বিশ্ববিদ্যালয়ের বন্ধু। ওর সঙ্গে কাজ করার একটা ইচ্ছাও ছিল। সবকিছু ব্যাটে-বলে মিলে যাওয়ায় নতুন এই বিজ্ঞাপনচিত্রটির কাজ করলাম।’এদিকে এবারের ঈদে চিত্রনায়ক ফেরদৌস বিটিভির ম্যাগাজিন অনুষ্ঠান ‘ইত্যাদি’তে একটি একক নৃত্যে অংশ নিয়েছেন। এ ছাড়া দুই বাংলার শিল্পীদের অংশগ্রহণে এশিয়ান টেলিভিশনের ‘মিউজিক আওয়ার’ নামের একটি অনুষ্ঠান সঞ্চালনাও করেছেন। অনুষ্ঠানটি ধারণ করা হয় কলকাতায়। ‘মিউজিক আওয়ার’ অনুষ্ঠানটি প্রসঙ্গে ফেরদৌস বললেন, ‘অনুষ্ঠানটি সঞ্চালনা করে ভালো লেগেছে। পুরো অনুষ্ঠানটি করেছি আড্ডাচ্ছলে। আশা করছি, গানের এই অনুষ্ঠানটি সবার ভালো লাগবে।’
