
ভারতের জনপ্রিয় হিন্দি ছবি থ্রি ইডিয়টস ঢাকার প্রেক্ষাগৃহে মুক্তি পাচ্ছে আগামী ৪ ডিসেম্বর। এরই মধ্যে ছবিটি মুক্তির ব্যাপারে প্রয়োজনীয় প্রস্তুতি নেওয়া শুরু করেছে আমদানিকারক প্রতিষ্ঠান ইন উইন এন্টারপ্রাইজ।আমদানিকারক প্রতিষ্ঠান সূত্রে জানা গেছে, ২০০৯ সালের ২৫ ডিসেম্বর ভারতসহ বিশ্বের বিভিন্ন দেশে মুক্তি পাওয়া ছবিটি বাংলাদেশে আমদানি করা হয় ২০১২ সালের ৩০ জুন। এরপর আইনগত বিভিন্ন ধাপ শেষ হতে লেগে যায় অনেকটা সময়। গত বছর ছবিটির ছাড়পত্র দিয়েছে বাংলাদেশ চলচ্চিত্র সেন্সর বোর্ড।বাংলাদেশ চলচ্চিত্র প্রদর্শক সমিতির ভাইস প্রেসিডেন্ট সুদীপ্ত কুমার দাস জানান, বিধু বিনোদ চোপড়া প্রযোজিত এবং রাজকুমার হিরানী পরিচালিত ছবিটির ৩৫ মি.মি. ফরম্যাটের প্রিন্ট আনা হয়েছিল। কিন্তু এখন বাংলাদেশে ছবিটি ডিজিটাল প্রযুক্তিতে প্রদর্শন করা হবে। এ ব্যাপারে বাংলাদেশ চলচ্চিত্র সেন্সর বোর্ড থেকেও অনুমতি পাওয়া গেছে। তাই ছবিটি ডিজিটাল প্রযুক্তিতে আনার জন্য এ মাসের মাঝামাঝি তাঁরা মুম্বাই যাচ্ছেন। সেখান থেকে ফিরে আসার পর থ্রি ইডিয়টস ছবির আনুষ্ঠানিক প্রচারণা শুরু হবে। শুরুতে ঢাকাসহ দেশের বিভিন্ন জেলার কয়েকটি প্রেক্ষাগৃহে মুক্তি দেওয়া হবে। পরে দর্শকদের আগ্রহ পর্যালোচনা করে প্রেক্ষাগৃহের সংখ্যা বাড়ানোর ব্যাপারে সিদ্ধান্ত নেওয়া হবে।থ্রি ইডিয়টস ছবিতে অভিনয় করেছেন আমির খান, আর মাধবন, শরমান যোশি, কারিনা কাপুর, বোমান ইরানী প্রমুখ। ছবিটি তিনটি বিভাগে ভারতের জাতীয় চলচ্চিত্র পুরস্কার, ছয়টি বিভাগে ফিল্মফেয়ার পুরস্কার, ১৬টি বিভাগে আইফা পুরস্কারসহ অসংখ্য পুরস্কার জিতেছে।
