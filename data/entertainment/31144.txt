
বেশ কিছুদিন ধরেই শোনা যাচ্ছে, নির্মাতা কবির খানের পরবর্তী ছবিতে নায়ক হবেন হৃতিক রোশন। সম্প্রতি এই নির্মাতা সালমান খানকে নিয়ে ‘টিউবলাইট’ ছবির শুটিং শেষ করেছেন। এই ছবির কাজ পুরোপুরি শেষ হলেই হৃতিককে নিয়ে পরবর্তী ছবির কাজ শুরু করতে চাচ্ছিলেন তিনি। কিন্তু হৃতিক তাঁর ছবিতে কাজ করার জন্য একটি শর্ত জুড়ে দিয়েছেন। হৃতিক চান এই ছবিতে তাঁর পছন্দের একজন নায়িকাকে নেওয়া হোক। গুঞ্জন উঠেছে, কবির খানের কাছে হৃতিক রোশন একটি আবদার জানিয়েছেন। এটিকে শর্তও বলা যেতে পারে। কারণ, হৃতিক বলেছেন এই ছবিতে তাঁর বিপরীতে ক্যাটরিনা কাইফ থাকলেই তিনি ছবিটি করতে রাজি হবেন। কিন্তু কবির এই ছবিতে ক্যাটকে নিতে নারাজ। যদিও এর আগে ক্যাটরিনাকে নিয়ে কাজ করেছেন তিনি। সেই ছবি ভালো ব্যবসাও করেছে। কিন্তু এবার কবির সম্পূর্ণ নতুন একটি জুটিকে নিয়ে কাজ করতে চাচ্ছেন। তিনি তাঁর এই ছবির জন্য হৃতিকের বিপরীতে দীপিকা পাড়ুকোন বা কৃতি শ্যাননের কথা ভাবছেন। আর হৃতিক তাঁর ‘ব্যাং ব্যাং’ সিনেমার সহ-শিল্পীর সঙ্গে আবারও জুটি বাঁধতে আগ্রহী। কেন—সেই উত্তর অবশ্য এখনো পাওয়া যায়নি। হিন্দুস্থান টাইমস।
 
