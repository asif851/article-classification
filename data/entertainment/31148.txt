
স্বাগতা নামেই তাঁকে সবাই চেনে। কিন্তু নাটকের চরিত্রে তো নানা রকম নাম নিতে হয়। নাটকের অভিনয়ের সুবাদে স্বাগতার এখন আরও চারটি নাম—মনীষা, কান্তা, কল্লি ও রুপা।চার নাম প্রসঙ্গে স্বাগতা জানিয়েছেন, এখন চারটি ধারাবাহিক নাটকে অভিনয় করছেন তিনি। এ নাটক চারটিতে তিনি চারটি ভিন্ন নাম পেয়েছেন। ‘ধন্যি মেয়ে’, ‘কেবলই স্বপন করেছি বপন’, ‘এলেবেলে’ ও ‘অন্দর মহল’ নাটক চারটিতে দর্শকেরা তাঁকে একেক নামে দেখতে পাচ্ছেন। প্রতিটি নাটকে তাঁর নামের মতোই চরিত্রগুলোও ভিন্ন রকম। কোথাও বোকা মেয়ে, কোথাও অবাধ্য আবার কোথাও দায়িত্বশীল মেয়ে তিনি।অভিনয় প্রসঙ্গে স্বাগতা বলেন, ‘ভিন্ন চরিত্রে কাজ করতে আমার বরাবরই ভালো লাগে। এখন দর্শকেরা স্বাগতাকে সহজেই চেনেন। নাটকে নাম যতই আলাদা হোক এক স্বাগতাকেই সহজে চিনতে পারেন তাঁরা।নতুন কাজ সম্পর্কে স্বাগতা জানান, শিগগির নতুন দুটি ধারাবাহিকে কাজ করতে যাচ্ছি। এর মধ্যে একটি ধারাবাহিকের নাম হচ্ছে ‘অপূর্বা’। এই ধারাবাহিকেও একটি নতুন নাম পেতে যাচ্ছি, শ্যামলিমা। চরিত্রটি এক করপোরেট মেয়ের।
