
মাধুরী দীক্ষিত আর সঞ্জয় দত্তের জনপ্রিয় গান ‘তাম্মা তাম্মা’র রিমেকে নেচেছেন আলিয়া ভাট ও বরুণ ধাওয়ান। ‘বদরিনাথ কি দুলহানিয়া’ ছবির জন্য গানটি নতুন করে পরিবেশন করেছেন পরিচালক শশাঙ্ক খৈতান। গানটির শুটিং শেষে সেই ভিডিও দেখাতে মাধুরীর কাছে গিয়েছিলেন বরুণ। কিছুদিন আগে এই গানটির প্রচারেও অংশ নিয়েছিলেন এ অভিনেত্রী। আর মজার বিষয় হলো, খুব ছোটবেলাতেই মাধুরীর সঙ্গে নাচার সুযোগ পেয়েছিলেন বরুণ ধাওয়ান। বরুণের বাবা চলচ্চিত্র নির্মাতা ডেভিড ধাওয়ান। ১৯৯৫ সালে ডেভিডের ‘ইয়ারানা’ ছবিতে অভিনয় করেছিলেন মাধুরী ও ঋষি কাপুর। সিনেমার বেশ কিছু অংশের শুটিং হয়েছিল সুইজারল্যান্ডে। সে সময় বরুণও শুটিং দলের সঙ্গে ছিলেন। বরুণ বলেন, ‘সেখানে লম্বা ভ্রমণে বের হলে আমরা বাসে গান ছেড়ে দিতাম। আর গানের তালে তালে ইচ্ছামতো নাচতাম। তখন মাধুরী ম্যামের সঙ্গে আমি অনেক নেচেছি।’ 
এবার ‘তাম্মা তাম্মা’ গানের ভিডিও নিয়ে মাধুরীর কাছে যাওয়ার পর এই অভিনেত্রী নাকি তাঁকে কিছু পরামর্শও দিয়েছেন। মাধুরী বরুণকে বলেন, ‘তুমি ছোটবেলায় বাসে যেভাবে নাচতে, সেটা এখন আর হয় না। তখন তুমি চিন্তা করতে না সামনে কে আছে বা কার সঙ্গে তুমি নাচছ? এখনো তোমার সেভাবেই নাচা উচিত। মাথা থেকে সব চিন্তা ঝেড়ে ফেলে দিলে তোমার নাচ আরও ভালো হবে।’ ইন্ডিয়ান এক্সপ্রেস।
