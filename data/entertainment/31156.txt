
নানা কারণে আলোচনায়, সমালোচনায় আসছে করণ জোহরের সর্বশেষ ছবি ‘অ্যায় দিল হ্যায় মুশকিল’। মুক্তি পেতে যথেষ্ট ঘাম ঝরাতে হয়েছে। এবার নতুন করে অভিযোগ এসেছে ছবির একটি সংলাপ নিয়ে।অভিযোগটা কিংবদন্তি সংগীতশিল্পী মোহাম্মদ রফির পরিবার থেকে এসেছে। ছবির একটি সংলাপ এই পরিবারের সদস্যদের মনে কষ্ট দিয়েছে। জানা গেছে, ছবির একটি দৃশ্যে আনুশকা শর্মা বলছেন, ‘মোহাম্মদ রফি তো গাইতেন কম, কাঁদতেন বেশি।’এ সংলাপ প্রসঙ্গে মোহাম্মদ রফির ছেলে শাহিদ রফি একটি সংবাদপত্রে দেওয়া সাক্ষাত্কারে বলেছেন, ‌‘আমার মনে হয়েছে, ছবিটিতে এই সংলাপ থাকলেও কিছু না, না থাকলেও কিছু না। তাহলে কেন এমন সংলাপ রাখা হলো? পরিচালক নিশ্চয়ই জানেন, মোহাম্মদ রফি এ দেশের কিংবদন্তি গায়ক। তাঁর গান শুনতে ভালোবাসেন না, এমন মানুষ খুঁজে পাওয়া মুশকিল। তাহলে এ রকম অসম্মান কেন করা?’তিনি করণ জোহরের বাবা বিখ্যাত প্রযোজক যশ জোহরের নির্মাণে ১৯৮০ সালের ‘দোস্তানা’ ছবির একটি গানের প্রসঙ্গ তুলে এনে বলেন, ‘এতটুকু কাণ্ডজ্ঞান থাকলে করণ এটা করতেন না।’ ভারতীয় সংগীতশিল্পী হিসেবে একসময় সমগ্র উপমহাদেশে কিংবদন্তি ব্যক্তিত্ব ছিলেন মোহাম্মদ রফি। সংগীতে অসামান্য অবদান রাখায় শ্রেষ্ঠ গায়ক হিসেবে ভারতের জাতীয় পদক এবং ছয়বার ফিল্মফেয়ার পুরস্কারে ভূষিত হয়েছেন মোহাম্মদ রফি। তিনি ১৯৮০ সালের ৩১ জুলাই মাত্র ৫৬ বছর বয়সে আকস্মিকভাবে মারা যান।সূত্র : দ্য ইন্ডিয়ার এক্সপ্রেস।
