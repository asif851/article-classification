
বলিউডের তারকা অভিনেতা আমির খান বলেছেন— ঈদ তাঁর মনে সব সময়ই শৈশবের স্মৃতি ফিরিয়ে আনে। তাঁর মনে পড়ে, শৈশবে কীভাবে ঈদ উদ্‌যাপন করতেন সবাইকে নিয়ে। আর বড়দের কাছ থেকে পাওয়া ‘ঈদি’ দিয়ে টুকটাক কেনাকাটা করতেন।ছেলে আজাদ আর স্ত্রী কিরণ রাওকে সঙ্গে নিয়ে ঈদের দিনে বাড়ির সামনে এসে সবাইকে সাক্ষাৎ দিয়েছিলেন আমির। বাড়ির সামনে অপেক্ষমাণ সংবাদমাধ্যম কর্মীদের আমির ঈদের শুভেচ্ছা জানান। তিনি বলেন, ‘আপনাদের সবাইকে কিরণ, আজাদ আর আমার পক্ষ থেকে ঈদের শুভেচ্ছা। আমাদের জন্য আজ খুব আনন্দের একটা দিন। পরিবারের সবার সঙ্গে মিলে আনন্দ করার সময় আজ। আমির বলেন, একটু পর আমার ‘আম্মি’র বাড়িতে যাব।’এদিকে, আমিরের স্ত্রী কিরণ বলেন, ঈদ কি তা আজাদ এখন একটু একটু করে বুঝতে শিখছে। আর সাদা পাঞ্জাবি পরিহিত আমির তাঁর শৈশব স্মৃতির কথা টেনে বলেন, ‘শৈশবের ঈদের অনেক স্মৃতি আমার। আমি ঈদি দিতে নয় বরং নিতেই পছন্দ করতাম। আগে আমরা ২ থেকে ৫ রুপি ঈদি পেতাম। এটাই তখন আমাদের কাছে ছিল বিরাট ব্যাপার। আমরা ঈদি দিয়ে ঘুড়ি কিনতাম আর ওড়াতাম।’ আমির বলেন, ‘আমি আজাদকে এগুলো শেখাচ্ছি। যদিও সে এখনো ঈদি পায়নি; কিন্তু আমি তাকে ঈদি দেব।’
