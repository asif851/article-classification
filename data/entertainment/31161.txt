
আয়োজনটি ছিল নজরুলের গান নিয়ে। গত বৃহস্পতিবার সন্ধ্যা থেকে বেঙ্গল ফাউন্ডেশনের ধানমন্ডির বেঙ্গল শিল্পালয়ে শুরু হয় ‘প্রাণের খেলা’ নামে গানের এই আসর। এতে নজরুলসংগীত পরিবেশন করেন ইয়াকুব আলী খান ও শারমিন সাথী ইসলাম। প্রায় ২০টি নজরুলসংগীত পরিবেশন করেন এই দুই শিল্পী। তাঁদের সঙ্গে যন্ত্রানুষঙ্গে ছিলেন তবলায় এনামুল হক ওমর, কি–বোর্ডে রূপতনু, গিটারে মনোয়ার হোসেন টুটুল ও বেহালায় আলমাস আলী। অনুষ্ঠানটি সঞ্চালনা করেন বেঙ্গল ফাউন্ডেশনের মহাপরিচালক লুভা নাহিদ চৌধুরী।তবে বৃহস্পতিবারের আয়োজনের মধ্য দিয়েই কিন্তু শেষ হচ্ছে না ‘প্রাণের খেলা’। আগামী ৯ জুন আবার বসবে গানের এই আসর। সেদিন থাকবে রবীন্দ্রনাথের গানের পরিবেশনা। গান গেয়ে শোনাবেন মহিউজ্জামান চৌধুরী ও শামা রহমান। এবারের আয়োজনের মতো ‘প্রাণের খেলা’র দ্বিতীয় অংশও থাকবে সবার জন্য উন্মুক্ত।
