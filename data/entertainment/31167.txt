
চলতি বছরের জুন মাসে হঠাৎ করে আংটি বদল করেন অভিনেত্রী জেনি ও চ্যানেল নাইনের অনুষ্ঠান প্রধান তানভীর খান।এবার হঠাৎ করে বিয়ের পর্বও সেরে ফেললেন। গতকাল শুক্রবার বিয়ে করেছেন তাঁরা।কথা ছিল, আগস্ট মাসের মাঝামাঝি সময়ে বিয়ের আনুষ্ঠানিকতা সারবেন জেনি ও তানভীর।দাওয়াত দেবেন উভয়ের পরিবারের সদস্য, কর্মক্ষেত্রের বন্ধু এবং শুভাকাঙ্ক্ষীদের। কিন্তু দুই পরিবারের মুরুব্বিদের চাপাচাপিতে নির্ধারিত সময়ের আগে হঠাৎ করেই বিয়ের আনুষ্ঠানিকতা সেরে নিতে বাধ্য হন জেনি ও তানভীর।গতকাল শুক্রবার ঢাকার বাংলামোটরের সেভেন হিল রেস্তোরাঁয় হয়ে যায় জেনি ও তানভীরের বিয়ের অনুষ্ঠান। এতে শুধুমাত্র দুই পরিবারের ঘনিষ্ঠজনেরা উপস্থিত ছিলেন।বিয়ের অনুভূতি প্রকাশ করে প্রথম আলোকে জেনি বলেন, ‘হঠাৎ করেই সবকিছু হয়ে গেল। তাই পরিচিতদের কাউকেই বিয়ের অনুষ্ঠানের দাওয়াত দিতে পারিনি। এ নিয়ে বন্ধুরা অনেক মন খারাপ করেছে।’জেনি এও বলেন, ‘পছন্দের মানুষকে জীবনসঙ্গী হিসেবে পেয়েছি। এ অনুভূতি আসলে ভাষায় প্রকাশ করার মতো নয়। পরিবারের সবাইও অনেক খুশি। বন্ধুবান্ধব, শুভাকাঙ্ক্ষীসহ সবার কাছে দোয়া চাই, যেন আমরা সুখে-শান্তিতে জীবনের বাকি সময়টা কাটিয়ে দিতে পারি।’তানভীর খান বলেন, ‘অন্যরকম অনুভূতি।বলে বোঝাতে পারব না। নিজেকে আগের চেয়ে অনেক বেশি দায়িত্বশীল মনে হচ্ছে।’
