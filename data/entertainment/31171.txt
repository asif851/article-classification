
ভারতের দর্শকপ্রিয় রিয়েলিটি শো বিগ বসে অংশ নিয়ে নোংরা রাজনীতির শিকার হয়েছিলেন বলে প্রথম আলোকে জানালেন বাংলাদেশি মডেল আসিফ আজিম। আজ শুক্রবার সকালে আলাপকালে এসব কথা জানান তিনি। আসিফ বলেন, ‘বিগ বসে প্রতিযোগীরা দুটি গ্রুপে বিভক্ত ছিল। দুটি গ্রুপই আমাকে নিয়ে কিছু নোংরা পলিটিক্স করার চেষ্টা করে। আমি কোনোটিতে রাজি হইনি। এজন্য ঘুমানো থেকে শুরু করে প্রাত্যহিক নানা কাজে-কর্মে প্রতিবন্ধকতার মুখে পড়তে হয় আমাকে।’আসিফ আরও বলেন, ‘বিগ বস ৭-এর আগের কয়েকটি মৌসুমেও আমার অংশ নেওয়ার কথা ছিল। কিন্তু অন্য ব্যস্ততার কারণে সেটা আর হয়ে ওঠেনি। এবারই প্রথম অংশ নিই। এই অনুষ্ঠানে আমিই একমাত্র বাংলাদেশি প্রতিযোগী। তাই আমার ভাবনায় পুরো বাঙালি জাতির ঐতিহ্য রক্ষার ব্যাপারটি বেশি কাজ করেছে। আমি সব কিছুতে সত্ থেকে আমার কাজ-কর্ম করার চেষ্টা করেছি। বিগ বস থেকে বাদ পড়ে গেলেও আমি কিন্তু এখান থেকে অনেক কিছুই শিখেছি। আমি এটুকু নির্দ্বিধায় বলতে পারি, সবমিলিয়ে আমি পাঁচ সপ্তাহ বিগ বসের সেটে ছিলাম। এই স্বল্প সময়ে আমার জীবনের সেরা শিক্ষাটুকু অর্জন করেছি।’বাংলাদেশি মডেল আসিফ আজিম বেশ কয়েক বছর ধরেই ভারতের মুম্বাইয়ে অবস্থান করছেন। মেহেরপুর জেলার আমঝুপি গ্রামে তাঁর জন্ম। পরিবারের সদস্যরা সেখানেই থাকছেন। মুম্বাই থেকে ঢাকা এলেই গ্রামে বেড়িয়ে আসেন আসিফ।বাংলাদেশি মডেল আসিফ আজিম গত কয়েক বছর ধরে মুম্বাইতে শো স্টপার হিসেবে কাজ করছেন। তাঁর এখনকার ধ্যানজ্ঞান বলিউডকে ঘিরেই। তাই নিজেকে সেভাবে প্রস্তুত করছেন বলেও জানান তিনি। এ প্রসঙ্গে আসিফের ভাষ্য, ‘আমার এখনকার ব্যস্ততা নিজেকে বলিউড উপযোগী করে তৈরির। আর তাই তো কয়েক বছর ধরে আমার প্রতিদিনের রুটিনেও পরিবর্তন এসেছে। প্রতিদিন সকালে আমি এখন ঘোড়ায় চড়ার প্রশিক্ষণ নিই। এরপর বক্সিং, মার্শাল আর্ট, ভাষার ক্লাস, নাচের ক্লাস ও শরীরচর্চার পেছনে প্রচুর সময় ব্যয় করি।’বলিউড নিয়ে ভাবনা প্রসঙ্গে আসিফ বলেন, ‘আমার সঙ্গে বলিউডের কয়েকজন নির্মাতার আলাপ-আলোচনা হয়েছে। আশা করছি, খুব শিগগিরই সেখানকার কোনো ছবিতে অভিনয়ের ব্যাপারে চূড়ান্ত ফলাফল জানতে পারব।’আসিফ আজিম বাংলাদেশের র্যাম্প মডেলিংয়ের অন্যতম পরিচিত মুখ। দেশে তিনি বহু ফ্যাশন হাউজসহ বেশ কিছু পণ্যের যেমন মডেল হয়েছেন তেমনি প্রথম বাংলাদেশি হিসেবে ‘ভোগ’ ম্যাগাজিনের ইতালি, জার্মান ও অস্ট্রেলিয়া সংস্করণের প্রচ্ছদে জায়গা করে নিয়েছেন। বার্সেলোনা ফ্যাশন উইক এবং সিডনি ফ্যাশন উইকেও অংশগ্রহণ করেছেন। এ ছাড়া ভারতের বিখ্যাত ডিজাইনারদের হয়েও র্যাম্পে হেঁটেছেন।
