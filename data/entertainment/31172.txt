
‘দাদাসাহেব ফালকে পুরস্কার’-এর এবারের আসরে জুরিবোর্ডের সদস্য হিসেবে থাকছেন বাংলাদেশের প্রখ্যাত সংগীতশিল্পী রুনা লায়লা—কিছুদিন আগেই এ খবর প্রকাশিত হয়েছিল। এবার জানা গেল, জুরি হিসেবে শুধু বিজয়ী নির্বাচনই করবেন না তিনি, বরং রুনা লায়লা নিজের জুরি সদস্য হিসেবেও পাচ্ছেন বিশেষ সম্মাননা। প্রথম আলোর সঙ্গে আলাপে গতকাল মঙ্গলবার এমনটাই জানিয়েছেন তিনি।রুনা লায়লা বলেন, ‘শুনেছি, “দাদাসাহেব ফালকে পুরস্কার” কর্তৃপক্ষ জুরিবোর্ডের সব সদস্যকে বিশেষ সম্মাননা দেওয়ার সিদ্ধান্ত নিয়েছে। নিঃসন্দেহে বিষয়টি অনেক বেশি আনন্দের। আমাকে জুরিবোর্ডের সদস্য করার ব্যাপারটিও ছিল অনেক আনন্দের। আমরা সবাই জানি, ভারতের চলচ্চিত্রের সর্বোচ্চ পুরস্কার এই দাদাসাহেব ফালকে পুরস্কার। এই পুরস্কার আসরের অংশ হতে পারা অনেক সম্মানেরও বটে।’এর আগে রুনা লায়লা প্রথম আলোকে বলেছিলেন, ‘এমন একটা বড় আয়োজনে আমাকে জুরি হিসেবে ভাবা হয়েছে, এর জন্য দাদাসাহেব ফালকে ফিল্ম ফাউন্ডেশনের কর্তৃপক্ষকে ধন্যবাদ।’‘দাদাসাহেব ফালকে পুরস্কার’-এর এবারের আসরে জুরিবোর্ডের সদস্য হতে সম্মত আছেন কি না জানতে ১৬ জানুয়ারি দাদাসাহেব ফালকে ফিল্ম ফাউন্ডেশন থেকে রুনা লায়লার কাছে একটি চিঠি আসে। মাসের শেষে রুনা লায়লা তাঁর সম্মতির কথা কর্তৃপক্ষকে জানিয়ে দেন।
