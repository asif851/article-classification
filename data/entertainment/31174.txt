
অন্য কোথাও ডুব না দিলেও প্রেমিক রণবীরের প্রেমে ঠিকই ডুবে আছেন। আর সম্ভবত একারণেই রুপালি পর্দায় কমে গেছে তাঁর উপস্থিতি। কিন্তু ২০১৩ সাল পর্যন্ত বছরে একাধিক ছবিই উপহার দিয়েছেন দর্শকদের। নাম লিখিয়েছেন বলিউডের সবচেয়ে বেশি পারিশ্রমিক নেওয়া অভিনেত্রীদের তালিকাতে। অথচ গেল বছর থেকে রুপালি পর্দায় যেন একটু কমই আসছেন এই অভিনেত্রী। কিছুদিন ধরে বলিউডের কোনো ছবিতে, বড়পর্দার কোথাও ক্যাটরিনা কাইফের যেন কোনো পাত্তাই মিলছে না।২০১৪ সালে হৃতিক রোশনের বিপরীতে তাঁকে দেখা গিয়েছিল ‘ব্যাং ব্যাং’ ছবিতে, এ ছবিটিকে ‘সেমি হিট’ এর পর্যায়ের ছবির তালিকায় ফেলা হয়। এরপর চলতি বছরে মুক্তি পেয়েছিল কবির খান পরিচালিত ‘ফ্যান্টম’, যেখানে ক্যাটরিনা অভিনয় করেছেন সাইফ আলী খানের সঙ্গে। এ ছবির বাজেটের টাকা তুলতেই হিমশিম খেতে হয়েছে প্রযোজককে।ঠিক এ জন্য, নাকি অন্য কোনো কারণে বেশ কিছুদিন ধরে ক্যাটরিনার কাজের আর তেমন কোনো খোঁজ খবর মিলছে না। তবে, রণবীর কাপুরের সঙ্গে তাঁর বিয়ের গুঞ্জন বাতাসে ভাসছে বলেই হয়তো কাজের চেয়ে ক্যাটরিনার প্রেম নিয়েই গণমাধ্যমে আলোচনা বেশি হচ্ছে।সম্প্রতি অস্ট্রিয়ার ভিয়েনায় একদল ভক্তের ক্যামেরায় এই তারকা তাঁর প্রেমিক রণবীর কাপুরের সঙ্গে ধরা পড়েন। রণবীর সেখানে আছেন করণ জোহরের ‘অ্যায় দিল হ্যায় মুশকিল’ ছবির শুটিংয়ে। এ ছবিতে রণবীরের বিপরীতে অভিনয় করছেন আনুশকা শর্মা এবং ঐশ্বরিয়া রাই বচ্চন। সেখানেই ক্যাটরিনা এবং রণবীরকে ভিয়েনার রাস্তায় পথে পায়চারি করতে দেখা গিয়েছিল। এরপর সেই ছবি ছড়িয়ে পড়ে সামাজিক যোগাযোগের মাধ্যমে। এর আগে একই ছবির শুটিং এর সময় রণবীরের জন্মদিন পালন করতে যুক্তরাজ্যে উড়ে গিয়েছিলেন ক্যাটরিনা। তাহলে কী প্রেমই তাঁর কাজকর্মে ভাটা পড়ার প্রধান কারণ? পর্দায় ক্যাটরিনার অনুপস্থিতির কারণ হিসেবে নিন্দুকেরা এমনটা মনে করতেই পারেন।অবশ্য প্রেমিকের সঙ্গে বেশি সময় কাটাচ্ছেন বলে কিন্তু পুরোপুরি বেকারও বসে নেই ক্যাটরিনা। নতুন পরিচালক নিত্য মেহরার ছবি ‘বারবার দেখো’-র শুটিং করছেন এখন। এ ছবি মুক্তি পাবে ২০১৬ সালে। এ ছাড়া, একই বছর এই তারকার আরও দুটি ছবি ‘ফিতুর’ এবং ‘জাগগা জাসুস’ মুক্তি পাওয়ারও কথা আছে। কাজেই সামনের বছর ক্যাটরিনার ক্যারিয়ারের খরা কিছুটা কাটবে বলে ধারণা করছেন বলিউডের অনেকে। পিংক ভিলা।
