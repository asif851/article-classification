
সঞ্জয় দত্ত শিশুশিল্পী হিসেবে প্রথম অভিনয় করেছিলেন ‘রেশমা অউর শেরা’ ছবিতে। সঞ্জয়ের বাবা সুনীল দত্ত অভিনীত ছবিটি মুক্তি পায় ১৯৭২ সালে। তখন সঞ্জয়ের বয়স ছিল ১৩ বছর। এবার বাবাকে টেক্কা দিয়ে মাত্র তিন বছর বয়সেই বলিউডে পা রাখছে সঞ্জয়ের ছেলে শরণ। বাবার চলচ্চিত্র প্রযোজনা প্রতিষ্ঠানের প্রথম ছবি ‘হাসমুখ পিঘাল গ্যায়া’র মাধ্যমে বলিউডে যাত্রা শুরু করছে ছোট্ট শরণ। আর ছবিটিতে অতিথি চরিত্রে দেখা যাবে সঞ্জয় দত্তকে। সঞ্জয় দত্ত প্রোডাকশনস প্রাইভেট লিমিটেডের প্রথম ছবি ‘হাসমুখ পিঘাল গ্যায়া’। ছবিটি প্রযোজনার দায়িত্ব পালন করছেন সঞ্জয়ের স্ত্রী মান্যতা দত্ত। ছবির একটি গানের দৃশ্যে দেখা যাবে তিন বছর বয়সী শরণকে। সম্প্রতি এক খবরে এ তথ্য জানিয়েছে মিড-ডে ডটকম।রাজ কাপুরের ‘আনাড়ি’ ছবির ‘কিসি কি মুসকুরাতন পার হো নিসার’ গানটি ব্যবহার করা হয়েছে ‘হাসমুখ পিঘাল গ্যায়া’ ছবিতে। গানটির দৃশ্যে নবাগত আরমান রালহানের সঙ্গে দেখা যাবে শরণকে। গানটির কোরিওগ্রাফার আহমেদ খান। ‘হাসমুখ পিঘাল গ্যায়া’ ছবির গানের দৃশ্যে শরণের অন্তর্ভুক্তি প্রসঙ্গে আহমেদ খান বলেন, ‘গানটির দৃশ্যে অভিনয়ের জন্য আমাদের ছোট্ট একটি শিশুর দরকার ছিল। আমরা শরণকে নেওয়ার আগ্রহ প্রকাশ করলে সানন্দে রাজি হয়ে যান মান্যতা। আমরা মুম্বাইয়ে গানটির শুটিং করেছি।’‘হাসমুখ পিঘাল গ্যায়া’ ছবির গুরুত্বপূর্ণ একটি চরিত্রে রয়েছেন ‘শাহেনশা’ তারকা অমিতাভ বচ্চন। সজল শাহ পরিচালিত ছবিটির অন্যান্য চরিত্রে রয়েছেন জ্যাকি শ্রফ, প্রিয়াঙ্কা বোস প্রমুখ।
