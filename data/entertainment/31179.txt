
শুধু ভক্ত নয়, সবার কাছে অনুরোধ করেছেন সংগীতশিল্পী সালমা। গতকাল বৃহস্পতিবার সামাজিক যোগাযোগ মাধ্যম ফেসবুকে দেওয়া এক স্ট্যাটাসের মাধ্যমে তিনি এ অনুরোধ করেন। গত কয়েক দিনে বিভিন্ন সংবাদমাধ্যমে তাঁর বিবাহ বিচ্ছেদ নিয়ে নানা ধরনের সংবাদ প্রকাশিত হয়। সেসব নিয়ে আলোচনাও হয়।ফেসবুকে স্ট্যাটাস ও মেয়ের সঙ্গে কয়েকটি ছবি দিয়ে সালমা লেখেন, ‘মা আর সন্তানের এই সম্পর্ক কোনো কিছুর বিনিময়ে হয় না। আমার স্নেহা আমার জীবন। ওকে আর গান নিয়ে বাকি জীবনটা পার করে দিতে চাই। পাশে থাকার জন্য আমার সকল ভক্তদের ধন্যবাদ। সবাইকে অনুরোধ করব, যা হয়ে গেছে তা নিয়ে দয়া করে আর কেউ কিছু লিখবেন না, এমনকি বলবেনও না। বিকজ (কারণ) বারবার দেখে-শুনে কষ্টটা আরও বেশি হয়। আমার আর আমার মেয়ের জন্য সবাই দোয়া করবেন। আমি, স্নেহা ও আমার গান- এ নিয়েই ভালো থাকতে চাই।’ উল্লেখ্য, ২০১১ সালের ২৫ জানুয়ারি ক্লোজআপ ওয়ান তারকা সালমা ও দিনাজপুরের সংসদ সদস্যর শিবলী সাদিক বিবাহবন্ধনে আবদ্ধ হন। পাঁচ বছরের দাম্পত্যজীবনে তাঁদের ঘরে আসে একটি মেয়ে সন্তান। গত ১৯ নভেম্বর তাদের মধ্যে বিবাহ বিচ্ছেদ ঘটে। বিচ্ছেদের পর থেকে মেয়ে স্নেহা সপ্তাহের তিন দিন থাকবে বাবার কাছে, চার দিন থাকবে মায়ের কাছে। প্রথম আলোর সঙ্গে এক সাক্ষাৎকারে জানান, আপাতত তিনি গান নিয়েই থাকতে চান। 
