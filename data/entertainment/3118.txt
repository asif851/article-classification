



 অঞ্জন দত্তের নানা অজানা ঘটনা জানা যাবে ‘অঞ্জনযাত্রা’য়।
তাঁর জীবন নিয়ে এটিই প্রথম কোনো বই প্রকাশিত হচ্ছে।
অঞ্জন দত্তকে নিয়ে বইটি লিখেছেন বাংলাদেশের সাজ্জাদ হুসাইন।


গান, অভিনয় আর চলচ্চিত্র নির্মাণ দিয়ে দেশ-বিদেশের মানুষের মানসপটে জায়গা করে নিয়েছেন অঞ্জন দত্ত। আলো ঝলমলে জগৎ আর ব্যক্তিজীবনের দীর্ঘ পথচলায় নানা ঘটনার মধ্য দিয়ে কেটে গেছে তাঁর। শৈশব-কৈশোর-তারুণ্য ও যৌবনের পাশাপাশি রঙিন দুনিয়ায় অঞ্জন দত্তের নানা অজানা ঘটনা জানা যাবে ‘অঞ্জনযাত্রা’য়। এটি কোনো চলচ্চিত্র নয়, শিল্পী অঞ্জন দত্তের জীবনের বহু ঘটনার সন্নিবেশ ঘটেছে ‘অঞ্জনযাত্রা’য়। অঞ্জন দত্তকে নিয়ে বইটি লিখেছেন বাংলাদেশের সাজ্জাদ হুসাইন।
‘অঞ্জনযাত্রা’ বইটি প্রকাশিত হবে বাংলাদেশের প্রকাশনা প্রতিষ্ঠান ছাপাখানার ভূত থেকে। এই বইয়ের মধ্য দিয়ে প্রকাশনা প্রতিষ্ঠানটির যাত্রা শুরু হচ্ছে। বইটি নিয়ে আজ বুধবার দুপুরে প্রথম আলোর সঙ্গে কথা বলেন অঞ্জন দত্ত। জানালেন, তাঁর জীবনের নানা ঘটনা নিয়ে এই প্রথম কোনো বই প্রকাশিত হচ্ছে।
কলকাতার বাসা থেকে অঞ্জন দত্ত প্রথম আলোকে বলেন, ‘এই বইকে জীবনীও বলতে পারেন। বইটির লেখক সাজ্জাদ অনেক দিন ধরে এটা করতে চেয়েছে। কলকাতা থেকেও আমাকে নিয়ে অনেকে বই প্রকাশ করতে চেয়েছিল, আমি আগ্রহ পাইনি। কারণ, প্রকাশনা প্রতিষ্ঠানগুলো গতানুগতিক বিষয় তুলে ধরতে চায়। তা আমার কাছে রোমাঞ্চকর কিছু মনে হয়নি। সাজ্জাদের সঙ্গে কথা বলে মনে হলো যে ও অন্যভাবে করবে। যে কথাগুলো কেউ জানে না।’
অঞ্জন দত্ত আরও বলেন, ‘ঢাকা থেকে যখন আমাকে ফোন করে দু-চারবার, আমার মধ্যে কী যেন একটা হয়। হয়তো ওর জানতে চাওয়া বা আমাকে বুঝতে চাওয়ার ইচ্ছাটা অন্য রকম। আমার ধারণা, ও কোনো চটক বা রগরগে কেচ্ছা খুঁজছে না এবং বড় মাপের দার্শনিক কোনো সত্যও খুঁজছে না। ও খুঁজছে একটা মোটামুটি সার্থক শিল্পীর যন্ত্রণা এবং সংগ্রামের অন্তরঙ্গ গল্প। খুঁজছে সত্যি কথা। সত্যি কথা না থাকলে আত্মকথা হয় না। ও খুঁজছে সেই অঞ্জনকে, যাকে কেউ বুঝতে পারেনি।’  ২৭ মার্চ সন্ধ্যায় ধানমন্ডির একটি কফি শপে ‘অঞ্জনযাত্রা’ বইয়ের মোড়ক খোলার অনুষ্ঠানের আয়োজন করা হয়েছে। নিজের জীবনের প্রথম বইয়ের মোড়ক খোলা অনুষ্ঠানে অংশ নিতে স্ত্রীকে সঙ্গে নিয়ে ঢাকায় আসছেন অঞ্জন দত্ত। ৫০০ পৃষ্ঠার এই বইয়ের দাম রাখা হয়েছে এক হাজার টাকা। শিল্পীর অটোগ্রাফ, ফটোগ্রাফসহ বইটি পেতে আগ্রহীদের বারবি বিডি ফেসবুক পেজের (fb.com/barbeebd) ইনবক্সে খুদে বার্তা পাঠাতে হবে।
কী থাকছে ‘অঞ্জনযাত্রা’য়? অঞ্জন দত্ত বলেন, ‘আমার ক্যারিয়ার, জীবন, বড় হয়ে ওঠা, আমার ঝগড়া, ভালোবাসা, জীবনের একটা সময় প্রচুর কষ্টের মধ্য দিয়ে গেছি, নানা রকম পাগলামি করেছি জীবনে—সেগুলো এই বইয়ে থাকছে। সাজ্জাদকে বলেছিলাম, তুমি যদি আমাকে নিয়ে লিখতে চাও, আমার সঙ্গে আমার আসল জায়গায় যেতে হবে। এই বই লেখা কলকাতায় বসে হবে না, ঢাকায়ও না, দার্জিলিং যেতে হবে। তারপর আমরা একসঙ্গে কয়েক দিন কাটাই। দার্জিলিংয়ে ঘুরেছি, আলোচনা শুধু দার্জিলিং থাকেনি। আমার জীবনের অনেক ঘটনা খুব চমৎকার একটা ভ্রমণের মতো করে বইটিতে উঠে এসেছে।’  ‘অঞ্জনযাত্রা’ বইয়ের লেখক সাজ্জাদ বলেন, ‘অঞ্জন দত্তের গান মানুষকে যেমন উৎসাহ ও অনুপ্রেরণা জুগিয়েছে, তেমনি জীবনের অজানা গল্পও যাতে আবেদন তুলতে পারে, সেই চিন্তা ছিল। এই বইয়ে শিল্পীর অজানা অনেক গল্প তুলে ধরেছি। বইটি পাঠক হাতে পেলে বাকিটা মূল্যায়ন করতে পারবেন।’
