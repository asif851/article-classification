
সম্প্রতি নিজের বিয়ে নিয়ে মজার এক মন্তব্য করেছেন ‘দাবাং’ তারকা সালমান খান। সালমান খানের বিয়ে নিয়ে যেসব গুজব ছড়িয়েছে, তা নিয়ে কোনো কথা না বলে এক কথায় জানিয়েছেন, সালমান যখন বিয়ে করবেন, সে খবর তিনি নিজেই টুইটারে জানিয়ে দেবেন।বলিউডের বাতাসে খবর ভাসছে যে ৫০ বছর বয়সী বলিউডের এই তারকা অভিনেতা তাঁর কথিত প্রেমিকা রোমানিয়ান টিভি রিয়েলিটি শো তারকা লুলিয়া ভেঞ্চুরকে বিয়ে করছেন সামনের ডিসেম্বর মাসে।এ প্রসঙ্গে অবশ্য সালমান খান স্পষ্ট করে জানিয়েছেন, যখন তিনি মনে করবেন যে বিয়ে করা দরকার, তখনই বিয়ে করবেন। আর সংবাদমাধ্যমকে সালমান বলেছেন, ‘আমি কখন বিয়ে করব, সে কথা আগাম আপনাদের জানানোর কোনো প্রয়োজন আছে বলে মনে করি না। যখন আমি বিয়ে করব, সে খবর আমি টুইটারে টুইট করে জানিয়ে দেব। ফেসবুকে তা পোস্ট করব। এভাবেই বিয়ের খবর ভক্তদের জানিয়ে দেব আমি।’লুলিয়া ভেঞ্চুরের সঙ্গে সালমান খানের প্রেমের খবরটি ডালপালা মেলেছিল বেশ আগেই। কিছুদিন আগে লুলিয়া ও সালমান আংটিবদল করেছেন—এমন খবরও প্রকাশিত হয়েছিল। আর এবার খবর রটেছে, এ বছরের ডিসেম্বর মাসে নাকি গাঁটছড়া বাঁধবেন তাঁরা। তাও আবার সালমানের জন্মদিনে; ডিসেম্বরের ২৭ তারিখে।২০১১ সালে আয়ারল্যান্ডের ডাবলিনে ‘এক থা টাইগার’ ছবির শুটিংয়ে সালমানের সঙ্গে পরিচয় হয়েছিল লুলিয়া ভেঞ্চুরের। এরপর এই ‘কিক’ তারকার ভগ্নিপতির প্রযোজিত একটি ছবিতে কাজ করেন লুলিয়া। এরপর থেকে সালমান খানের পরিবারের সদস্যদের সঙ্গে ঘনিষ্ঠতা বাড়ে লুলিয়ার। সালমান খানের বোন অর্পিতার বিয়েতেও উপস্থিত ছিলেন লুলিয়া।এ ছাড়া আলোচিত ‘হিট অ্যান্ড রান’ মামলা চলার সময় বলা চলে গত বছর থেকেই সর্বক্ষণ ছায়ার মতোই সালমানের সঙ্গে আছেন লুলিয়া। সবকিছু মিলিয়ে সবার ধারণা লুলিয়া ভেঞ্চুরের সঙ্গেই গাঁটছড়া বাঁধতে যাচ্ছেন বলিউডের সবচেয়ে কাঙ্ক্ষিত ব্যাচেলর তকমা পাওয়া সালমান খান। এনডিটিভি। টাইমস অব ইন্ডিয়া।
