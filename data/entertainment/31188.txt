
এশিয়ার যৌন আবেদনময়ী নারীর তালিকায় শীর্ষস্থান অধিকার করেছেন বলিউড তারকা দীপিকা পাড়ুকোন। চারবার এই শীর্ষস্থান দখলে থাকা আরেক বলিউড তারকা প্রিয়াঙ্কা চোপড়াকে পেছনে ফেলে প্রথমবারের মতো এই খেতাব জিতলেন দীপিকা।
দ্য ইন্ডিয়ান এক্সপ্রেসের এক প্রতিবেদনে বলা হয়েছে, ব্রিটেন-ভিত্তিক সংবাদমাধ্যম ইস্টার্ন আই প্রতিবছরের মতো এবারও ‘সেক্সিয়েস্ট এশিয়ান ওমেন’-এর তালিকা প্রকাশ করেছে। এ তালিকায় এশিয়ার যৌন আবেদনময়ী ৫০ জন নারীর নাম রয়েছে। চলতি বছর সারা বিশ্বের লাখো মানুষের ভোটে এই আবেদনময়ী নারীদের তালিকা তৈরি করা হয়েছে।
সেরা আবেদনময়ীর খেতাব পাওয়া প্রসঙ্গে দীপিকা বলেন, ‘এই খবর আমার মুখে হাসি এনে দিয়েছে। কিন্তু যৌনতার সংজ্ঞা একেকজনের কাছে একেক রকম। আমার কাছে এটা শুধু শারীরিক বিষয় নয়। নিজেকে নিয়ে স্বাচ্ছন্দ্যবোধ করা, আত্মবিশ্বাস ও সরলতা অন্যদের কাছে আবেদনময়ী করে তোলে।’
‘ট্রিপল এক্স: রিটার্ন অব দ্য জান্ডার কেজ’ ছবির মাধ্যমে সম্প্রতি হলিউডে অভিষেক হচ্ছে এই বলিউড তারকার। এই ছবিতে তাঁর বিপরীতে আছেন ভিন ডিজেল।
প্রতিবেদনে বলা হয়েছে, ‘সেক্সিয়েস্ট এশিয়ান ওমেন’ তালিকায় চারবার শীর্ষে থাকা প্রিয়াঙ্কা চোপড়া এবার দ্বিতীয় অবস্থানে আছেন। আর সাম্প্রতিককালের জনপ্রিয় তারকা আলিয়া ভাট ও ক্যাটরিনা কাইফকে পেছনে ফেলে তৃতীয় অবস্থানে আছেন ভারতের টেলিভিশন অভিনেত্রী নিয়া শর্মা। চতুর্থ অবস্থানে ভারতীয় টেলিভিশন অভিনেত্রী দ্রষ্টি ধামি, পঞ্চম অবস্থানে আলিয়া ভাট, ষষ্ঠ অবস্থানে ভারতীয় মডেল ও অভিনেত্রী সানায়া ইরানি, সপ্তম অবস্থানে ক্যাটরিনা কাইফ, অষ্টম অবস্থানে বলিউড তারকা সোনম কাপুর, নবম অবস্থানে পাকিস্তানের অভিনেত্রী মাহিরা খান এবং দশম অবস্থানে আছেন বলিউড অভিনেত্রী গওহর খান।
প্রতিবেদনে আরও বলা হয়, আবেদনময়ী নারীদের তালিকার ৩২তম অবস্থানে আছেন আইপিএলে মুম্বাই ইন্ডিয়ানসের অন্যতম মালিক ও ৫৩ বছর বয়সী সমাজসেবক নিতা আম্বানি। ইস্টার্ন আই পত্রিকার সম্পাদকের পছন্দে তাঁকে এই তালিকায় রাখা হয়েছে। গত ১৩ বছরের ইতিহাসে এবারই প্রথম যে, কাউকে সম্পাদক তাঁর পছন্দে এই তালিকায় রাখলেন।
সম্প্রতি সঞ্জয়লীলা বানসালির ‘পদ্মাবতী’ ছবির কাজ নিয়ে ব্যস্ত সময় কাটাচ্ছেন এশিয়ার সবচেয়ে যৌন আবেদনময়ী অভিনেত্রী দীপিকা। ছবিটিতে রণবীর সিং ও শহিদ কাপুরও অভিনয় করছেন।
