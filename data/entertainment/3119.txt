
জয়িতা মা-বাবার অমতে লিটুকে বিয়ে করে। পরিবারে আসে এক কন্যাসন্তান। তত দিনে সাত বছর পেরিয়ে গেছে। লিটু এখন ভালো একটি ব্যবসা দাঁড় করাচ্ছে। জীবনসংসার সবকিছু ঠিকঠাক চললেও হঠাৎ একদিন হিসাব পাল্টে যায়। কারণ, জয়িতার মনে দেখা দেয় সন্দেহ। এই সন্দেহ একসময় গড়ায় বিবাহবিচ্ছেদের দিকে। এভাবেই এগিয়ে যায় কিছু স্মৃতি কিছু ভুল টেলিছবির গল্প। জয়িতা চরিত্রে অভিনয় করছেন সাদিয়া ইসলাম মৌ এবং তাঁর স্বামী লিটুর চরিত্রে থাকছেন শহিদুজ্জামান সেলিম। এটি রচনা ও পরিচালনা করছেন আবীর খান।পরিচালক জানালেন, সমাজে দিন দিন বিবাহবিচ্ছেদ বাড়ছে। এখানে সামান্য বিষয় নিয়ে ঝগড়া হয়ে বিচ্ছেদ ঘটে। কিন্তু বাবা-মা কেউই শিশুটির ভবিষ্যতের কথা চিন্তা করেন না। বিচ্ছেদের ফলে শিশুমনে কী প্রভাব ফেলে, কীভাবে সে বেড়ে ওঠে, সেটাই টেলিছবিতে দেখানো হবে।নির্মাতা জানালেন, টেলিছবিটি আসছে ঈদে প্রচারের জন্য নির্মাণ করা হচ্ছে। উত্তরার বিভিন্ন স্থানে দৃশ্য ধারণ হয়েছে। এতে আরও অভিনয় করছেন সোহান খান, দোনা হোসেন, নীলা ও শিশুশিল্পী তানিশা।
