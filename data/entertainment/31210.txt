
বছর দশেক আগে সংগীতের এক দারুণ জুটি হয়েছিলেন অর্ণব ও সাহানা বাজপেয়ি। তাঁরা দুজন একসঙ্গে গেয়েছেন অনেকগুলো গান। সাহানার গানের সংগীতায়োজন করেছেন অর্ণব, আবার অর্ণবের জন্য গান লিখেছেন সাহানা বাজপেয়ি। মাঝে দীর্ঘ বিরতি। সাহানা চলে যান লন্ডনে। তাঁরা একসঙ্গে সর্বশেষ কাজ করেছেন ‘নতুন করে পাব বলে’ অ্যালবামে। এরপর দীর্ঘদিন আর কোনো গানেই দুজনকে একসঙ্গে পাওয়া যায়নি। ১০ বছর পর ‘আন্ডার কন্সট্রাকশন’ ছবির গান নিয়ে আবারও একসঙ্গে হয়েছেন তাঁরা। এ ছবির গানটি একটি রবীন্দ্রসংগীত, ‘তোমায় গান শোনাব’। এ গানে কণ্ঠ দিয়েছেন সাহানা বাজপেয়ি আর সংগীত পরিচালনা করেছেন অর্ণব। ‘আন্ডার কন্সট্রাকশন’ ছবিতে দুই বাংলার এই দুই জনপ্রিয় শিল্পীকে দিয়ে আবারও একসঙ্গে গান করিয়ে নিয়েছেন পরিচালক রুবাইয়াত হোসেন। অর্ণব এই গানে বাজিয়েছেন গিটার আর পিয়ানো। ব্যক্তিগত জীবনে দূরে সরে যাওয়ার পর এবারই প্রথম একসঙ্গে কাজ করেছেন তাঁরা। রুবাইয়াত হোসেন বলেন, ‘ভাবিনি তাঁরা আবারও একসঙ্গে কাজ করতে রাজি হবেন। তবে বলার পর দুজনেই আগ্রহের সঙ্গে গানটি করেছেন।’ তিনি বলেন, ‘সাহানার কণ্ঠে রবীন্দ্রসংগীত যেন নতুন মাত্রা পায় আর অর্ণবের সংগীতায়োজনে পায় অন্য প্রাণ।’ 
‘আন্ডার কন্সট্রাকশন’ ছবির চিত্রনাট্য করেছেন রুবাইয়াত হোসেন। তিনি বলেন, ‘চিত্রনাট্য করার সময় গানটি বারবার শুনেছি। গানটি থেকে আমি অনুপ্রেরণা পেয়েছি।’ সাহানা বাজপেয়ির গানটির সংগীতায়োজন ছাড়াও ‘আন্ডার কন্সট্রাকশন’ ছবির আবহসংগীতও করেছেন অর্ণব। এ ছবিতে অভিনয় করেছেন বলিউডের অভিনয়শিল্পী শাহানা গোস্বামী ও অভিনেতা রাহুল বোস। এ ছবিতে আরও আছেন শাহাদাত, মিতা চৌধুরী, তৌফিকুল ইসলাম ইমন, টোকাই নাট্যদলের রিকিতা নন্দিনী প্রমুখ। ২২ জানুয়ারি প্রেক্ষাগৃহে মুক্তি পাচ্ছে ছবিটি। দর্শক এর আগেই ছবিটি দেখতে পাবেন ১৪ জানুয়ারি, ঢাকা আন্তর্জাতিক চলচ্চিত্র উৎসবে। এই উৎসবের উদ্বোধনী ছবি ‘আন্ডার কনস্ট্রাকশন’। উৎসবে আবারও ছবিটি দেখা যাবে ১৮ জানুয়ারি, কেন্দ্রীয় গণ গ্রন্থাগারে।  ‘আন্ডার কনস্ট্রাকশন’ রুবাইয়াত হোসেনের দ্বিতীয় চলচ্চিত্র। এর আগে তিনি তৈরি করেন ‘মেহেরজান’। ওই ছবিতে অভিনয় করেছিলেন জয়া বচ্চন।
