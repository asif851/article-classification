

আজ রাত ৯টা থেকে ১১টা পর্যন্ত এবিসি রেডিওতে মডেল ও অভিনেত্রী সাফা কবিরের উপস্থাপনায় শোনা যাবে নিয়মিত অনুষ্ঠান উইংস ক্লিয়ার লেমন ড্রিংক প্রেজেন্টস লাভস্ট্রাক বাই সাফা কবির। তিনি অভিনয় আর মডেলিংয়ের পাশাপাশি কথাবন্ধুর কাজটা করছেন বছরখানেক ধরে। অভিনয় ও কথাবন্ধু হিসেবে কাজ করার অভিজ্ঞতা জানালেন তিনি।

‘লাভস্ট্রাক বাই সাফা কবির’ অনুষ্ঠানটি কী নিয়ে? 
‘লাভ’, মানে ‘ভালোবাসা’ নিয়ে। শ্রোতারা তাঁদের ভালোবাসা নিয়ে কথা বলেন। আমিও তাঁদের সঙ্গে ভালোবাসা নিয়ে আড্ডা দিই। ভালোবাসার সম্পর্কে তাঁদের মন খারাপ, মন ভালো কিংবা যেকোনো সমস্যা নিয়ে তাঁরা প্রশ্ন করেন, তাঁদের অনুভূতি জানান। আমি শুধু তাঁদের সঙ্গে বন্ধু হয়ে কথা বলি।
কেমন সাড়া পাচ্ছেন? 
অনেক অনেক সাড়া পাচ্ছি। এত সাড়া পাব, তা আগে ভাবিনি। কারণ, আমি শুধু অভিনয় আর মডেলিং করতাম। রেডিওতে কেউ যে আমাকে শুনবে, তার কোনো ধারণাই ছিল না। অনুষ্ঠানটি শুরু করার পর এত সাড়া পেয়ে খুব অবাক হয়েছি, ভালোও লেগেছে।
এই অনুষ্ঠান থেকে নতুন কী অভিজ্ঞতা হলো? 
এই যে এত শ্রোতা, ভক্ত, বন্ধুদের সঙ্গে যোগাযোগ করতে পারছি। তাঁদের ভালোবাসা পাচ্ছি, এটাই আমার অন্যতম অর্জন, বড় অভিজ্ঞতা। কারণ, আমি এমনিতে সামাজিক যোগাযোগমাধ্যম খুব একটা ব্যবহার করি না। আর তাই আগে বুঝতে পারিনি যে ভক্তরা আমাকে এত ভালোবাসেন।
মডেল, অভিনয়শিল্পী, নাকি রেডিও জকি? 
প্রথম থেকেই সবচেয়ে বেশি ভালোবাসি অভিনয় করতে। তারপর কথাবন্ধু হিসেবে কাজ শুরুর পর থেকে এটা ভালো লেগে যায়। তাই রেডিও জকির পরিচয়টি আমার দ্বিতীয় ভালোবাসা। এরপর মডেলিং।
আর কী নিয়ে ব্যস্ত আছেন এখন? 
এটা তো নিয়মিত অনুষ্ঠান। এ ছাড়া বেছে বেছে প্যাকেজ নাটক করছি। ধারাবাহিক করছি না; কারণ আমার স্নাতক এখনো শেষ হয়নি। তাই পড়ালেখায় আগে সময় দিই। টেলিভিশনে একটি নিয়মিত নাচের অনুষ্ঠান করছি। এ ছাড়া টয়ার (মডেল ও অভিনেত্রী) সঙ্গে মিলে নতুন একটি ইউটিউব চ্যানেল খুলেছি। নাম ‘হলো স্টারস’। একঘেয়ে লাগলে আমরা সাম্প্রতিক কোনো বিষয় নিয়ে ভিডিও বানিয়ে সেখানে আপলোড করি। চার সপ্তাহে প্রায় ১৫ হাজার সাবস্ক্রাইবার পেয়ে গেছি। এটাও আমাকে বেশ অবাক করেছে। আশা করছি, সংখ্যাটা আরও বাড়বে।
সাক্ষাৎকার: সৈয়দা সাদিয়া শাহরীন 
