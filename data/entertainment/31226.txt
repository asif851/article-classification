
জন্মদিনের কেক কেটেই কার মুখে তুলে দেবেন কেকের প্রথম টুকরোটি? এমন প্রশ্নের জবাব সহজেই হয়তো অনেকে বলে দেবেন, প্রথম টুকরোটি দেওয়া হবে পরিবারের সবচেয়ে কাছের মানুষকে। সেটাই তো স্বাভাবিক। তাই নয় কি? তেমনটাই ঘটেছে সালমান খানের বেলায়। আর তা দেখেই এখন সবাই বুঝে গেছেন, লুলিয়া ভানতুর আসলেই সালমানের পরিবারের সদস্যদের একজনই হয়ে গেছেন।ঘটনাটি সালমানের জমকালো জন্মদিনের পার্টির। তাঁর ৫০ তম জন্মদিনের বিশাল কেকটি কাটার সময় সাল্লুকে ঘিরে ছিলেন তাঁর পরিবার, বন্ধু ও বলিউডের সহকর্মী-সতীর্থরা। চারদিকে থেকে সবাই মোবাইলের ক্যামেরা তাক করে কেক কাটার ভিডিও করছিলেন। সাল্লু খুবই স্বাভাবিক ভঙ্গিতেই কেক কাটেন। কেক কেটে নিয়মমাফিক প্রথম টুকরোটি তুলে দেন বাবা সেলিম খানের মুখে। এরপরের টুকরোটি খাইয়ে দেন মা সালমা খানকে। এরপর একে একে সৎ মা হেলেন, ভাই সোহেল খান, বোন আলভিরাকেও কেক খাইয়ে দেন সালমান। সালমানের কাছ থেকে বেশ খানিকটা দূরেই দাঁড়িয়েছিলেন তাঁর কথিত প্রেমিকা লুলিয়া ভানতুর। কিন্তু ভাই সোহেল খান আর বোন অর্পিতাকে টপকে সালমান এরপর কেকের একটি টুকরো তুলে দেন লুলিয়ার মুখে। কোনো ক্যামেরার ভয় নেই, চিন্তা নেই গুজব রটে যাওয়ারও। হাসতেই ‘প্রেমিকা’-কে খাইয়ে দেন জন্মদিনের কেক। আর যখন লুলিয়ার মুখে কেক তুলে দিচ্ছিলেন সালমান, তখন যেন তাঁকে ঘিরে থাকা ভিড় থেকে করতালির শব্দটা আর গাঢ় হয়ে ওঠে।এসব কথা কিন্তু গুজবের কারখানা থেকে উড়ে এসে জুড়ে বসেনি। এসবের সত্যতা মিলেছে একটি ভিডিও থেকে। সালমানের সেই পার্টিতে আমন্ত্রিত একজন এই ভিডিওটি সম্প্রতি ছাড়েন ফেসবুকসহ আরও কয়েকটি সামাজিক যোগযোগ মাধ্যমে।তা ছাড়া ওই ভিডিও পাশাপাশি সেই পার্টির কিছু ছবিও সম্প্রতি অন্তর্জালে ছড়িয়ে পড়ে। যা দেখে স্পষ্ট বোঝা যায়, লুলিয়া এখন আর শুধু সালমানের বন্ধু নেই। বন্ধুর পরিচয় ছাপিয়ে এখন এই রোমানিয়ান সুন্দরী বলিউডের ‘দাবাং’ খানের ঘরের মানুষই হয়ে গেছেন! বলিউড লাইফ।
