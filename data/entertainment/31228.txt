
বেশ কয়েকবার দিন-তারিখ পরিবর্তন হওয়ার পর অবশেষে আসছে এলিটার প্রথম একক গানের অ্যালবাম। নিজের নামের সঙ্গে মিলিয়ে অ্যালবামের নাম রেখেছেন এলিটা। অ্যালবামের প্রকাশ উপলক্ষে ২৪ মে রাজধানীর ডেইলি স্টার সেন্টারে এক অনুষ্ঠানের আয়োজন করা হয়েছে।এক যুগের বেশি সময় ধরে গান করছেন এলিটা। ২০০৩ সালে ব্ল্যাক ব্যান্ডের আমার পৃথিবী অ্যালবামের ‘মিথ্যা’ গানে কণ্ঠ দিয়ে সংগীতজগতে আসেন তিনি। এরপর ২০০৫ সালে প্রকাশিত হয় তঁার রাগা ব্যান্ডের অ্যালবাম। এর পাশাপাশি বিভিন্ন শিল্পীর সঙ্গে বেশ কিছু মিশ্র অ্যালবামেও কণ্ঠ দেন তিনি। প্রথম আলোকে এলিটা বলেন, ‘আমি সাধারণত যে ধরনের গান করি, অ্যালবামে তেমনটাই রয়েছে। অ্যাকুস্টিক ব্যাপারটির প্রতি বেশি জোর দিয়েছি। আটটি গান দিয়ে পুরো অ্যালবাম সাজানো হয়েছে।’এলিটা বাজারে আনছে জিরোনা এন্টারটেইনমেন্ট ও মাল্টিসোর্সিং লিমিটেড। অডিও সিডিতে প্রকাশের পাশাপাশি ডিজিটাল প্রকাশও হবে অ্যালবামটির, জানালেন শিল্পী।
