
বাংলাদেশের বিশিষ্ট রবীন্দ্রসংগীতশিল্পী রেজওয়ানা চৌধুরী বন্যাকে সম্মাননা জানাতে যাচ্ছে ভারতের পশ্চিমবঙ্গ সরকার। রবীন্দ্রসংগীতের গুণী এই শিল্পীকে পশ্চিমবঙ্গ সরকার ‘বঙ্গভূষণ’ সম্মাননায় ভূষিত করবে।
পুরস্কারের এই চিঠির বিষয়টি এরই মধ্যে জেনেছেন বন্যা। গতকাল বৃহস্পতিবার রাতে কলকাতায় তাঁর এক বন্ধুর বাসায় বঙ্গভূষণ পুরস্কারের চিঠি পৌঁছে দেওয়া হয়েছে বলে প্রথম আলোকে জানান তিনি। সিলগালা করা সেই চিঠি বন্ধুকে খুলতে বলেন এবং স্কাইপে তা দেখে নিশ্চিত হন তিনি।
বন্যা জানান, ২০ মে বিকেলে কলকাতার নজরুলমঞ্চে আয়োজিত অনুষ্ঠানে পশ্চিমবঙ্গের মুখ্যমন্ত্রী মমতা বন্দ্যোপাধ্যায় ‘বঙ্গবিভূষণ’ ও ‘বঙ্গভূষণ’ সম্মাননা প্রদান করবেন।
পশ্চিমবঙ্গ সরকারের কাছ থেকে ‘বঙ্গভূষণ’ সম্মাননা পাওয়ার খবরে আনন্দিত রেজওয়ানা চৌধুরী বন্যা। শিল্পী নিজে উপস্থিত থেকে এ সম্মাননা গ্রহণ করবেন। দুপুরে প্রথম আলোকে তিনি বলেন, ‘সব ধরনের সম্মান, সব ধরনের স্বীকৃতি অত্যন্ত আনন্দের। সেটা ছোট হোক কিংবা বড়। এই সম্মাননা আমি পাচ্ছি পশ্চিমবঙ্গ সরকারের কাছ থেকে—এটা নিঃসন্দেহে আরও বেশি আনন্দের। বিশেষ করে মুখ্যমন্ত্রী নিজে উপস্থিত থেকে এ সম্মাননা তুলে দেবেন। এ ধরনের পুরস্কার কাজের দায়বদ্ধতা বাড়িয়ে দেয়, নতুনভাবে পথ চলতে অনুপ্রেরণা দেয়।’
‘বঙ্গভূষণ’ পশ্চিমবঙ্গ রাজ্য সরকারের দেওয়া বেসামরিক রাষ্ট্রীয় সম্মাননা। ২০১২ সাল থেকে এই সম্মাননা দেওয়া হচ্ছে। এর আর্থিক মূল্যমান এক লাখ রুপি। সঙ্গে আরও থাকছে সম্মাননা স্মারক ও উত্তরীয়।
