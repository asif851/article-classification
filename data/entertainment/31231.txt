
৬২৬ কোটি রুপি! বজরঙ্গি ভাইজান বক্স অফিস থেকে কাঁড়ি কাঁড়ি টাকা তুলে এনে ব্যাংক অ্যাকাউন্ট ফুলিয়ে-ফাঁপিয়ে দিয়েছে প্রযোজকের। ভূরি ভূরি পুরস্কারও এনে দিয়েছে। অথচ এখনো নাকি এই ছবিতে কাজ করার পুরো পারিশ্রমিকই বুঝে পাননি সালমান খান! নির্মাতাদের কাছে এখনো তাঁর পাওনা ৩৫ কোটি রুপি!গত বছরের জুলাইয়ে মুক্তি পেয়েছিল আলাভোলা পবন কুমার চতুর্বেদী ও নিষ্পাপ মুন্নির গল্প নিয়ে বানানো ছবিটি। ভারতের চলচ্চিত্র–ইতিহাসে দ্বিতীয় সর্বোচ্চ আয়ের রেকর্ড গড়েছে বজরঙ্গি ভাইজান। ওপরে আছে কেবল ৭৩৫ কোটি রুপি আয় করা পিকে। সেই ছবিতে অভিনয় করে পারিশ্রমিক বুঝে না পেলে মেজাজ চড়ে যাওয়ারই কথা।ছয় মাস পেরিয়ে গেলেও এখনো পারিশ্রমিক পাননি সালমান। বিষয়টি নিয়ে তিনি নিজেও নাকি তিতিবিরক্ত। প্রযোজনা প্রতিষ্ঠান ইরসের সঙ্গে সম্পর্কও তিক্ত হয়ে গেছে। যদিও এ নিয়ে সালমান কিংবা প্রযোজনা প্রতিষ্ঠানের কেউ মুখ খোলেননি। কিন্তু বলিউডে মুখরোচক আলোচনা এখন এটি। ঠিক কেন বা কী কারণে সালমান পাওনা পাননি, সেটিও তাই পরিষ্কার নয়। টিওআই।
