
নিজের মাদকাসক্ত জীবন নিয়ে লিখেছিলেন এর আগে। বইটির নাম ছিল ‘অ্যালকোহলিজম’। বইটি বের হওয়ার অপেক্ষায়। বই প্রকাশের জন্য অপেক্ষা না করেই আবার কলম ধরলেন অভিনেত্রী ও পরিচালক পূজা ভাট। বাবা মহেশ ভাটকে নিয়ে লেখা শুরু করেছেন তাঁর দ্বিতীয় বই।
বই যে লিখছেন, সে কথা জানালেন পূজা নিজেই। বললেন, ‘হ্যাঁ। আমি আমার দ্বিতীয় বই লেখা শুরু করেছি। বইটি আমার বাবাকে নিয়ে।’ পূজা এমন একজনকে নিয়ে লেখা শুরু করেছেন, যিনি শুধু পূজাকেই নয়, ভারতীয় চলচ্চিত্রের সেই প্রজন্মের সবাইকে প্রভাবিত করেছেন। বাবাকে নিয়ে গর্বিত পূজা বলেন, ‘মহেশ ভাট আমাকে সবকিছু শিখিয়েছেন। মানুষের সঙ্গে কতটুকু শেয়ার করা যাবে, তা আমি জানি।’
নিজের জীবনী লেখার প্রস্তাবও এসেছিল পূজার কাছে। কিন্তু তিনি তাতে আগ্রহ দেখাননি। পূজা বলেন, ‘আমার একজন বন্ধু আমাকে আত্মজীবনী লেখার পরামর্শ দিয়েছিল। কিন্তু এটা লিখতে গেলে আমাকে সব সত্য কথা লিখতে হবে। আমি এটা করতে পারি না। কারণ, আমার জীবনের সঙ্গে আরও অনেকের জীবন জড়িত। তাঁদের ছাড়া আমার জীবনকে কীভাবে বর্ণনা করব? যতই আমি বড় হচ্ছি, ততই বুঝতে শিখেছি যে আমি আমার সত্য ঘটনাগুলো নিয়ে আবেগাপ্লুত, তার মানে এই নয় যে এগুলো তাঁরাও আমার মতোই সহজভাবে নেবেন।’
বাবাকে নিয়ে বই লেখার আগে বাবার সঙ্গে দিলখোলা আলাপসালাপ করেছেন পূজা। কারণ, বাবা-মেয়ের সম্পর্ক নিয়ে কম বিতর্ক নেই বলিউড-পাড়ায়। অবশ্য বাবা তাঁকে একেবারেই সত্য কথা লিখতে বলেছেন। পূজাও সেসব সত্য কথা লিখতে চলছেন। কারণটা পূজাই বললেন। তাঁর ভাষায়, সততা, সাহস আর আবেগ বাবার কাছ থেকেই তিনি উত্তরাধিকার সূত্রে পেয়েছেন। বলিউড হাঙ্গামা
