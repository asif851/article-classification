
শুটিংয়ের কারণে বহুদিন দেশ-বিদেশ ছুটোছুটি করতে হয়েছে নুসরাত ফারিয়াকে। আর এ কারণে সময় দিতে পারেননি তাঁর পরিবারকে। পরিবারকে সময় দেওয়ার জন্য এবার তাই ঈদের ছুটিকে বেছে নিলেন হালের আলোচিত নায়িকা নসুরাত ফারিয়া। গত রোববার সকালের একটি ফ্লাইটে ভারতের গোয়ার উদ্দেশে ঢাকা ছেড়েছেন নুসরাত ফারিয়া।যাওয়ার আগে বলেছেন, এবারের ঈদ উদ্‌যাপন করবেন সেখানে। একান্তই পারিবারিক এই সফর। কয়েকটা দিন লাইট-ক্যামেরা-অ্যাকশন শব্দ শোনা থেকে দূরে থাকার জন্যই এমন আয়োজন।একটা সময় শুধু উপস্থাপনায় নিজেকে ব্যস্ত রেখেছিলেন নুসরাত ফারিয়া। চলচ্চিত্রে নাম লেখানোর পর পাল্লা দিয়ে তাঁর ব্যস্ততা বাড়তে থাকে। বলা যায়, দম ফেলার সময় পাননি এই অভিনেত্রী। তাই এবারের ঈদ অবসরকে কাজে লাগাচ্ছেন। ফারিয়া বলেন, ‘দুই বছর টানা শুটিংয়ে ব্যস্ত থাকায় দর্শকদের আপন হয়েছি ঠিকই, কিন্তু পরিবারকে সময় দেওয়ার সুযোগ একেবারেই পাইনি। দেশে থাকলে শুটিংয়ের জন্য খুব সকালে বাসা থেকে বের হতে হয়, আর ফিরতে ফিরতে মধ্যরাত। তার মানে আমার যখন ফেরা, তখন সবার ঘুম। আর দেশের বাইরে শুটিং থাকলে তো কথাই নেই। তাই তো ছুটির সুযোগ খুঁজছিলাম, কিন্তু মিলছিল না কিছুতেই। এরই মধ্যে আবার শুটিংয়ে অসুস্থও হয়েছি। মনে হলো, নিজের দিকেও একটু খেয়াল রাখার দরকার। তাই সিদ্ধান্ত নিলাম এবারের ঈদের ছুটিটা পরিবারের সদস্যদের নিয়ে একান্তে কাটাতে চাই। যেখানে শুটিং-মিডিয়ার চোখ থাকবে না। আশা করছি, দারুণ সময় কাটাব গোয়ায়।’
ঈদের ছুটি শেষে ফারিয়া গোয়া থেকে ঢাকায় ফিরবেন ১৫ সেপ্টেম্বর। পরদিন থেকে আবার জাকির হোসেন রাজুর ‘প্রেমী ও প্রেমী’ সিনেমার শুটিংয়ে যোগ দেবেন। যৌথ প্রযোজনার এই ছবিতে ফারিয়া অভিনয় করছেন আরিফিন শুভর বিপরীতে।
