
মাছের প্রজননক্ষেত্র হিসেবে পরিচিত চট্টগ্রামের হালদা নদী ও এর আশপাশের মানুষের জীবনবৈচিত্র্য নিয়ে ছবি নির্মাণের সিদ্ধান্ত নিয়েছেন তৌকীর আহমেদ। এরই মধ্যে গবেষণার প্রয়োজনীয় কাজকর্ম গুছিয়েও এনেছেন। আগামী মে মাসে ছবিটির কাজ শুরুর ব্যাপারে মানসিকভাবে প্রস্তুতিও নিচ্ছেন তিনি। প্রথম আলোর সঙ্গে আলাপে সম্প্রতি তাঁর নতুন এই ছবি নির্মাণের খবর জানান তৌকীর।আজাদ বুলবুলের গল্পে তৌকীরের নতুন ছবিটির নাম রাখা হয়েছে হালদা। পরিচালনার পাশাপাশি এটির চিত্রনাট্যও করছেন তিনি। খুব শিগগির এই ছবির অভিনয়শিল্পী বাছাইয়ের কাজ চূড়ান্ত করবেন পরিচালক।নতুন ছবিটি প্রসঙ্গে তৌকীর বললেন, ‘হালদায় মাছ ডিম ছাড়ে এবং নিষিক্ত ডিম সংগ্রহ করা হয়। এই নদী ও নদীর গতি-প্রকৃতি, নদীর ক্ষয় এবং নদী-তীরবর্তী মানুষের জীবনের প্রবাহ ও জটিলতা—সবকিছুই আমার ছবির বিষয়বস্তু।’এদিকে তৌকীর আহমেদের নতুন ছবি অজ্ঞাতনামা মুক্তি পাবে আগামী জুন মাসে। এরই মধ্যে ছবিটি বিনা কর্তনে সেন্সর ছাড়পত্র পেয়েছে। মুক্তির আগে এই ছবিটি কানাডার টরন্টোতে সাউথ এশিয়া চলচ্চিত্র উৎসবে প্রদর্শিত হওয়ার কথা রয়েছে বলেও জানান তৌকীর।
