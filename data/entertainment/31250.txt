
একটি মধ্যবিত্ত পরিবারের গল্প বোনা হয়েছিল। তাতে রোজকারের সংকটে ইতি হয় প্রেমের। পাঠক নিশ্চয়ই বুঝে গেছেন কোন নাটকের কথা বলছি। হ্যাঁ, নাটকের নাম ‘বড় ছেলে’। নাটকের মূল কুশীলব ছিলেন অপূর্ব ও মেহজাবিন। মেরিল-প্রথম আলো পুরস্কার ২০১৭-এর আসরে পাঠকের বিচারে দুজনই পেয়েছেন সেরার পুরস্কার।
বড় ছেলের ভূমিকায় অভিনয় করে পাঠক জরিপে সেরা টিভি অভিনেতা হয়েছেন অপূর্ব। আর একই নাটকের জন্য সেরা টিভি অভিনেত্রীর পুরস্কার পেয়েছেন মেহজাবিন। রাজধানীর শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রের হল অব ফেমে আয়োজিত অনুষ্ঠানে সেরাদের হাতে ক্রেস্ট তুলে দেওয়া হয়।
অন্যদিকে সেরা গায়ক ও গায়িকার সম্মাননার সঙ্গে রুপালি পর্দার একটি যোগসূত্র আছে। ‘সত্তা’ চলচ্চিত্রের দুটি গান পেয়েছে পুরস্কার। একটি গেয়েছেন ব্যান্ডতারকা জেমস। ‘তোর প্রেমেতে অন্ধ’ শিরোনামের গানটি গেয়ে পাঠকদের বিচারে সেরা গায়কের স্বীকৃতি পেয়েছেন তিনি। অন্যদিকে একই ছবির ‘না জানি কোন অপরাধে’ গানটি গেয়ে সেরা গায়িকার সম্মাননা পেয়েছেন মমতাজ।
শুক্রবার সন্ধ্যায় মেরিল-প্রথম আলো পুরস্কার ২০১৭-এর ২০তম আসর বসেছে। অনুষ্ঠানের শুরুতেই ২০১৮ সালের ‘আজীবন সম্মাননা’ দেওয়া হয়েছে চিত্রনায়িকা ববিতাকে। এরপর টিভি নাটকের জন্য সমালোচক পুরস্কার দেওয়া হয় চারজনকে।
টিভি নাটকে সমালোচক পুরস্কার দেওয়ার পরই আসে চলচ্চিত্রের সমালোচক পুরস্কার। এই শাখায় সব আলো কেড়ে নিয়েছে ‘খাঁচা’। মেরিল-প্রথম আলো পুরস্কার ২০১৭-এর এবারের আসরে সমালোচক শাখায় সেরা চলচ্চিত্র, পরিচালক ও সেরা অভিনেতার পুরস্কার পেয়েছে ‘খাঁচা’।
