

বিয়ে হয়েছে সেই ২০১৪ সালে। আর প্রেম তো আরও অনেক বছর আগে থেকেই করছেন তাঁরা। কিন্তু একসঙ্গে এবারই প্রথম তাঁরা ধরা পড়লেন ক্যামেরার সামনে। বলিউড অভিনেত্রী রানী মুখার্জি ও পরিচালক-প্রযোজক আদিত্য চোপড়া বিয়ের দুই বছর পর প্রথম একসঙ্গে কোনো ছবি তুলে তা প্রকাশ করলেন গণমাধ্যমে। সম্প্রতি শেষ হলো আদিত্য চোপড়া পরিচালিত যশরাজ ফিল্মসের নতুন ছবি ‘বেফিকর’-এর শুটিং। শুটিংয়ের শেষ দিন ‘বেফিকর’ দলের সঙ্গে ছবি তোলেন পরিচালক আদিত্য চোপড়া। আর রানী মুখার্জি আদিত্যর স্ত্রী হওয়ার পাশাপাশি এখন প্রযোজনা প্রতিষ্ঠান যশরাজ ফিল্মসেরও তো অংশ। তাই তিনিও সেই ছবিতে অংশ নেন। প্রথমবারের মতো কোনো ‘পাবলিক’ ছবিতে স্বামীর পাশে দাঁড়ান এই অভিনেত্রী। আর তা নিয়েই এখন আলোচনার শেষ নেই বলিউডে। পরিচালক ও প্রযোজক আদিত্য চোপড়া বরাবরই একটু লাজুক স্বভাবের। চলচ্চিত্র জগতের মানুষ হলেও তারকাসুলভ জীবন তাঁর পছন্দ না। তাই খুব কঠোরভাবেই নিজের ব্যক্তিজীবনকে আড়ালে রাখেন তিনি। ক্যামেরার সামনে তো ভুলেও দাঁড়ান না। তাই আদিত্য চোপড়ার একেকটি স্থিরচিত্রের কদর বলিউডের বাজারে অনেক। এ জন্যই তো ‘বেফিকর’-এর শেষ দিনের শুটিংয়ে তোলা ছবিতে কেউ এর অভিনেতা রণবীর সিং কিংবা অভিনেত্রী বানি কাপুরকে খুঁজছে না, সবার চোখ গিয়ে আটকেছে একেবারে ওপরের বাঁ দিকে দাঁড়িয়ে থাকা আদিত্য ও রানীর দিকে। ইন্ডিয়ান এক্সপ্রেস।
