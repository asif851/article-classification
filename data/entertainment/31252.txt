
ঢাকা বিশ্ববিদ্যালয়ের টিএসসি মিলনায়তনে চলছে দুই বাংলার স্বর্ণালি ও সমকালীন যুগের চলচ্চিত্র প্রদর্শনী। আর টিএসসির মাঠে প্রদর্শিত হচ্ছে আলোচিত চলচ্চিত্র পরিচালক আর নায়ক-নায়িকাদের জীবনী নিয়ে সংক্ষিপ্ত প্রদর্শনী। সব মিলিয়ে চলচ্চিত্রপ্রেমীদের ভিড়ে টিএসসি এখন উৎসবমুখর।ঢাকা বিশ্ববিদ্যালয় চলচ্চিত্র সংসদের আয়োজনে ‘আমার ভাষার চলচ্চিত্র উৎসব’ ২৩ ফেব্রুয়ারি থেকে শুরু হয়েছে। শেষ হবে ২৮ ফেব্রুয়ারি। প্রতিদিন সকাল সাড়ে ১০টা থেকে প্রদর্শনী চলছে। গতকাল মঙ্গলবার দ্বিতীয় দিন সকালে প্রদর্শিত হয় তারেক মাসুদ পরিচালিত মুক্তির কথা, সোনার বেড়ি ও ইউনিসন। দুপুর সাড়ে ১২টায় প্রদর্শিত হয় ঋত্বিক ঘটক পরিচালিত অযান্ত্রিক, বেলা তিনটায় শহীদুল ইসলাম খোকন পরিচালিত ঘাতক এবং সন্ধ্যায় কৌশিক গাঙ্গুলী পরিচালিত অপুর পাঁচালী।চলচ্চিত্র প্রদর্শনী ছাড়াও টিএসসি মিলনায়তনে হীরালাল সেন, ঋতিক কুমার ঘটক, জহির রায়হান, ওবায়দুল হক, খান আতাউর রহমান, সুভাষ দত্ত, ফতেহ আলী খান, তারেক মাসুদ, এহতেশামুল রহমান, সুমিতা দেবী, ববিতা, কবরী ও সালমান শাহর সংক্ষিপ্ত জীবনী ছবির বিশাল বিলবোর্ড টানানো হয়েছে।উৎসবের তৃতীয় দিনে আজ বুধবার প্রদর্শিত হবে যথাক্রমে তারেক মাসুদ পরিচালিত মুক্তির গান ও কানসাটের পথে, মৃণাল সেন পরিচালিত পদাতিক, চাকমা ভাষার চলচ্চিত্র আমার সাইকেল ও কর্ণফুলীর কান্না এবং সৃজিত মুখার্জী পরিচালিত চতুষ্কোণ।আয়োজকেরা জানান, প্রতিবছর ফেব্রুয়ারি মাসে বাংলা ভাষার চলচ্চিত্র নিয়ে ঢাকা বিশ্ববিদ্যালয় চলচ্চিত্র সংসদ আয়োজন করে ‘আমার ভাষার চলচ্চিত্র’ শীর্ষক চলচ্চিত্র উৎসব।
