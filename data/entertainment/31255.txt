
তারকারা নানা ধরনের সামাজিক কর্মকাণ্ডে জড়িয়ে যান। বিভিন্ন ইস্যুতে আওয়াজ তোলেন। দুর্যোগের সময় দাঁড়ান মানুষের পাশে। কিন্তু একটি নির্দিষ্ট সময়ের পর সেই ইস্যু, দুর্যোগ বা কর্মকাণ্ডের সঙ্গে কজন লেগে থাকতে পারেন? কজনই বা মনে রাখেন দুর্গতদের ভবিষ্যতের কথা।
হয়তো তাঁদের সংখ্যা খুব কম। ব্রিটিশ কণ্ঠশিল্পী অ্যাডেল তাঁদের একজন। নিজের কাজ ও দায়িত্ববোধ ভোলেন না তিনি। ছয় মাস পরও অ্যাডেল সোচ্চার লন্ডনের গ্রেনফেল টাওয়ার অগ্নিকাণ্ডে ক্ষতিগ্রস্তদের অধিকার নিশ্চিতে। এখনো কাজ করে যাচ্ছেন দুর্গতদের জন্য।
গত জুন মাসে যুক্তরাজ্যের লন্ডনের গ্রেনফেল টাওয়ারে ঘটে যায় ভয়াবহ অগ্নিকাণ্ড। তাতে প্রাণ হারান প্রায় ৭১ জন। সেই দুর্ঘটনার রাত থেকেই এ নিয়ে সোচ্চার অ্যাডেল। গভীর রাতেই দুর্ঘটনাস্থলে ছুটে গিয়েছিলেন, কথা বলেছিলেন দুর্গত ব্যক্তিদের সঙ্গে। তাঁদের সহায়তায় তহবিলও গঠন করেছিলেন।
এখন ওই দুর্ঘটনার সুষ্ঠু তদন্ত দাবি করছেন এই গায়িকা। সম্প্রতি টুইটারে ভক্তদের প্রতি একটি পিটিশনে সই করার অনুরোধ করেছেন তিনি। সেখানে বলা হয়েছে, ব্রিটিশ প্রধানমন্ত্রী যেন গ্রেনফেল টাওয়ার দুর্ঘটনার পেছনের আসল কারণ উদ্‌ঘাটনে জোর দেন, এর যেন সুষ্ঠু তদন্ত হয়। অ্যাডেলের একটাই দাবি, এই দুর্ঘটনায় ক্ষতিগ্রস্তদের সঙ্গে যেন অন্যায় না হয়।
ছয় মাস পার হয়ে গেলেও গ্রেনফেল টাওয়ার দুর্ঘটনার তদন্তে কোনো প্রত্যক্ষ অগ্রগতি না হওয়ায় কিছুটা আক্ষেপ রয়েছে অ্যাডেলের। এক টুইটে তিনি লিখেছেন, ‘আমাদের থেমে গেলে চলবে না। এ ঘটনা নিয়ে আমাদের কথা চালিয়ে যেতে হবে। কিছু যে হচ্ছে না, কিছু এগোচ্ছে না, এটা বলে যেতে হবে।’ এ যেন অ্যাডেলের এক দফা, এক দাবি। সূত্র: হাফিংটন পোস্ট
