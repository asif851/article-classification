
সোনম কাপুর ও আনন্দ আহুজার বিয়ের দিনক্ষণ ঠিক। মে মাসের ৭ ও ৮ তারিখ বসছে এই যুগলের চার হাত মিলে যাওয়ার আসর। কাপুর পরিবারের বিয়েতে এই আনন্দঘন অনুষ্ঠানে তারার হাট বসবে—এ সবার জানা। সেখানে নাচ-গান হবে না তা কি হয়? নাচবেন সোনমের সব তারকা-স্বজন। নাচবেন শ্রীদেবী-কন্যা জাহ্নবী কাপুরও। জাহ্নবী নাচবেন মা শ্রীদেবী অভিনীত সিনেমার জনপ্রিয় সব গানে। ‘মেরে হাথোঁ মে’, ‘কিসি কে হাত না আয়েগি’ গানে নাচবেন জাহ্নবী।
ওদিকে জাহ্নবীর ভাই অর্জুন কাপুর ও রণবীর সিংও নাচবেন বিয়েতে। কাপুর পরিবারের এই বিয়ে নিয়ে আয়োজনের শেষ নেই। তবে বিয়ের আমন্ত্রণে এক অভিনব কাজও করেছেন সোনম কাপুর। ছাপা কাগজে তৈরি আমন্ত্রণপত্র না দিয়ে এবার ই-ইনভাইট পাঠানোর নাকি পরিকল্পনা চলছে।
জাহ্নবীর মা শ্রীদেবী ছিলেন বলিউডের বড় তারকা। ইচ্ছা ছিল রুপালি পর্দায় মেয়েকে দেখার। কিন্তু তার আগেই মারা যান শ্রীদেবী। মায়ের স্বপ্নপূরণে মারাঠি ছবি সাইরাত-এর হিন্দি রিমেক ধাড়াক ছবি দিয়ে অভিষেক হচ্ছে জাহ্নবীর। তাঁর বিপরীতে দেখা যাবে শহীদ কাপুরের ছোট ভাই ইশান খাট্টারকে। খুব শিগগির মুক্তি পাবে ছবিটি। মুম্বাই মিরর।
