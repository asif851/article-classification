
নির্ধারিত সময়ের আগেই হালদা ছবির শুটিং শুরু করলেন তৌকীর আহমেদ। তৌকীর জানিয়েছিলেন, আগামী মে মাসে শুরু হবে তাঁর নতুন ছবি হালদার শুটিং। তাহলে কেন এই তাড়াহুড়ো? তৌকীর জবাবে বললেন, ‘হালদা নদীতে একটা নির্দিষ্ট সময়ে মাছ ডিম পাড়ে। সেই ডিম পাড়ার সময়টা এখনই। তাই আমরা এই দৃশ্যগুলোর শুটিং এখনই করে নিচ্ছি। তবে পুরোদমে ছবির শুটিং শুরু করব আসছে ঈদের পর।’মাছের প্রজননক্ষেত্র হিসেবে পরিচিত হালদা নদী ও আশপাশের মানুষের জীবনবৈচিত্র্য নিয়ে তৌকীর আহমেদের নতুন ছবি হালদা নির্মিত হচ্ছে। নদী ও নদীর গতি-প্রকৃতি, নদীর ক্ষয় এবং নদীতীরবর্তী মানুষের জীবনের প্রবাহ ও জটিলতা—সবকিছুই হালদা ছবির বিষয়বস্তু বলে জানিয়েছেন তৌকীর। আজাদ বুলবুলের গল্পে এই ছবির চিত্রনাট্য ও পরিচালনা করছেন তৌকীর আহমেদ। ছবির অভিনয়শিল্পী কারা, এই নিয়ে এখনো কিছু বলতে নারাজ তৌকীর। এই প্রসঙ্গে তৌকীর বলেন, ‘এখনো যেহেতু পুরোদমে ছবিটির শুটিং শুরু করিনি, তাই বিষয়টি এই মুহূর্তে প্রকাশ করতে চাইছি না। পুরোদমে শুটিং শুরুর আগে বিষয়টি সবাইকে জানাতে পারব।’
