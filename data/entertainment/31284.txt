
ঢাকার চলচ্চিত্রের মাধ্যমে বড় পর্দায় অভিষেক ঘটতে যাচ্ছে কলকাতার মডেল রাতাশ্রী দত্তের। মিজানুর রহমান লাবুর নতুন ছবি ‘তুখোড়’-এ অভিনয় করেছেন তিনি। ছবিতে তাঁর সহশিল্পী নবাগত শিবলী নোমান। ১৬ মে রাজধানীর একটি ক্লাবে তুখোড় চলচ্চিত্রের পরিচিতি অনুষ্ঠানের আয়োজন করে ছবিটির প্রযোজনা প্রতিষ্ঠান পজেটিভ সিস্টেমস অ্যান্ড সাপোর্টস।
বাংলাদেশের মনোরম লোকেশনের পাশাপাশি এই ছবির শুটিং হয়েছে ব্যাংককের ফুকেট ও অস্ট্রেলিয়ার সিডনিতে। তুখোড় ছবির সুর ও সংগীত পরিচালনায় রয়েছেন বেলাল খান, প্রসেনজিৎ চট্টোপাধ্যায় (কলকাতা) ও তানভীর আলম সজীব। শুটিং শেষে বর্তমানে চলচ্চিত্রটির ডাবিংয়ের কাজ চলছে।তুখোড় ছবির পরিচিতি অনুষ্ঠানে পরিচালক মিজানুর রহমান লাবু বলেন, ‘চলচ্চিত্রের প্রতি আমার ভালোবাসাই আজ আমাকে নির্মাতা বানিয়েছে। পরিবারের সবাই যাতে নির্মল বিনোদনের সুযোগ পায় সে কথা মাথায় রেখেই ছবিটির প্রতিটি দৃশ্য ধারণ করা হয়েছে। একটি পরিপূর্ণ চলচ্চিত্র নির্মাণের জন্য যা যা প্রয়োজন সবই করার চেষ্টা করছি। কোথাও আমরা কোনো আপস করিনি। আশা করছি ছবিটি দর্শকের হৃদয় কিছুটা হলেও নাড়া দেবে।’রাতাশ্রী বলেন, ‘কলকাতায় কাজ করলেও বড় পর্দায় অভিষেক হচ্ছে ঢাকার চলচ্চিত্রের মাধ্যমে। বাংলাদেশে কাজ করতে এসে আমার একটিবারের জন্যও মনে হয়নি, আমি অন্য দেশে কাজ করছি। এই ছবির সুন্দর টিমওয়ার্ক একটি ভালো ফল দেবে বলে আমার বিশ্বাস।’শিবলী বলেন, ‘দর্শকই একটি চলচ্চিত্রের প্রাণ। দর্শকের ভালোবাসা নিয়েই এগিয়ে যেতে চাই আমরা দূর বহুদূরে।’‘তুখোড়’ ছবির কাহিনিকার মাহমুদুল হক রাজীব বলেন, ‘চলচ্চিত্রটি প্রথম দৃশ্য থেকে শেষ দৃশ্য পর্যন্ত দর্শক নতুন কিছু দেখতে পাবেন।’
