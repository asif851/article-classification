
কথা ছিল এ বছরের আগস্টে সত্তা ছবির শুটিংয়ে অংশ নিতে ঢাকায় আসবেন ভারতের আলোচিত অভিনেত্রী পাওলি দাম। কিন্তু কলকাতা ও মুম্বাইয়ে ছবির ব্যস্ততার কারণে পাওলির ঢাকায় আসার সময়টি পিছিয়ে যায়। অবশেষে ঢাকায় আসছেন পাওলি। ঢাকায় তিনি অংশ নেবেন হাসিবুর রেজার সত্তা ছবির শুটিংয়ে। ১৫ নভেম্বর দুপুরে ঢাকায় আসবেন বলে প্রথম আলোকে নিশ্চিত করেছেন পাওলি দাম। জানিয়েছেন, এবার তাঁদের আদি নিবাস ফরিদপুর ঘুরে যাওয়ার সুযোগ হাতছাড়া করতে চান না কিছুতেই।কলকাতা থেকে পাওলি ফোনে প্রথম আলোকে বলছিলেন, ‘আমাদের আদি নিবাস কিন্তু বাংলাদেশের ফরিদপুরে। তাই বাংলাদেশের প্রতি আলাদা একটা ভালো লাগা সব সময় কাজ করে। মনের মানুষ ছবিটির পর বাংলাদেশের অনেক পরিচালকই অভিনয়ের প্রস্তাব দিয়েছেন। কিন্তু ব্যাটে-বলে মেলেনি। সত্তা ছবির গল্পটি প্রথমবার শুনেই ভালো লেগেছে। অবশেষে কাজটি শুরু করতে যাচ্ছি ভেবে ভালো লাগছে।’২০১০ সালে গৌতম ঘোষ পরিচালিত মনের মানুষ ছবির শুটিংয়ে অংশ নিতে ঢাকায় আসেন অভিনেত্রী পাওলি দাম। ছবিতে পাওলির অভিনয় প্রশংসিত হয়।এদিকে ১৪ নভেম্বর কলকাতায় মুক্তি পাচ্ছে পাওলি দাম অভিনীত ছবি পারাপার। সঞ্জয় নাগ পরিচালিত ছবিটিতে আরও অভিনয় করেছেন বাংলাদেশের আহমেদ রুবেল।
