
আধুনিক গানের শিল্পী সুবীর নন্দী ও রবীন্দ্রসংগীতশিল্পী সাদি মহম্মদ সিদ্ধান্ত নিয়েছেন, রবীন্দ্রসংগীতের একটি অ্যালবাম করবেন। গান গাইবেন সুবীর নন্দী, সংগীতায়োজনে থাকবেন সাদি মহম্মদ। তিন বছর ধরেই নাকি এমন পরিকল্পনা তাঁদের।
এবার দুই শিল্পী কাজে নেমে পড়েছেন। তাঁদের ইচ্ছা, ঈদুল আজহার পরপরই অ্যালবামটি প্রকাশ করা হবে। সম্প্রতি প্রথম আলোর সঙ্গে আলাপে এমনটা বললেন দুজনই।
একসময় নজরুলসংগীত গাইতেন সুবীর নন্দী। গেয়েছেন রাগপ্রধান বাংলা গানও। সাদি মহম্মদ বলেন, ‘আমি বহুদিন ধরে সুবীরকে বলছি, তুমি অনেক আধুনিক আর সিনেমার গান করেছ, কিন্তু তোমার রবীন্দ্রসংগীতও গাওয়া উচিত। আমি ওকে শিল্পীদের শিল্পী মনে করি। তার কণ্ঠের যে সৌন্দর্য, তা আমাকে মুগ্ধ করে। রবীন্দ্রসংগীতের অ্যালবামের জন্য ক্ল্যাসিক ঘরানার কয়েকটি গান বাছাই করেছি।’
অন্যদিকে সুবীর নন্দী বলেন, প্রযোজনা প্রতিষ্ঠানের জন্য অপেক্ষা না করে গানগুলো শুরুতে ইউটিউবে প্রকাশ করতে চান তিনি। গুণী এই শিল্পী বলেন, ‘আমার গানের আসল মালিক শ্রোতারা। তাই গাওয়ার পরপরই এগুলো তাঁদের কাছে পৌঁছে দিতে ইউটিউবে প্রকাশ করব। এখন যাঁরাই গান শুনছেন, তাঁদের কাছে ইউটিউব খুবই জনপ্রিয় একটি মাধ্যম। তাই এমন সিদ্ধান্ত।’
বিভিন্ন অনুষ্ঠানে রবীন্দ্রসংগীত গাওয়ার অভিজ্ঞতা এর আগেও হয়েছে সুবীর নন্দীর। তবে অ্যালবাম আকারে বের হচ্ছে এবারই প্রথম। তাঁর মতে, ‘পঞ্চকবির গান না গাইলে কীভাবে হবে? বাংলা গানের যে ভান্ডার আছে, তা নিয়ে একজন শিল্পী পড়ে থাকলে তাঁকে আর বাইরের দিকে তাকাতে হবে না। এর ভান্ডার বিশাল ও বৈচিত্র্যপূর্ণ।’
কোন গানগুলো গাইবেন, সে ব্যাপারে আপাতত কিছুই বলতে চান না সুবীর নন্দী। তিনি বলেন, ‘কোন গানগুলো গাইব, তা যদি এখন বলি, তাহলে তো মজা চলে যাবে। তবে কম প্রচলিত গানগুলো গাইব। চেষ্টা করব ভালোভাবে গাইবার। দেখি কী হয়।’
