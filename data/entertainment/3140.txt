
ব্যান্ড ফেস্ট-এর মঞ্চে তখন বক্তৃতাপর্ব শেষ। গানের পালা এলে শিল্পী আইয়ুব বাচ্চু অনুরোধ করলেন ঢাকা উত্তর সিটি করপোরেশনের মেয়র আনিসুল হককে, ‘আবার এল যে সন্ধ্যা’ গানটি গেয়ে শোনাতে। কিংবদন্তি শিল্পী লাকী আখান্দ্‌কে শ্রদ্ধা জানানোর অনুরোধে ‘না’ করেননি তিনি। মাইক্রোফোন হাতে নিয়ে গাইতে শুরু করেন মানুষের প্রিয় এ গানটি। উপস্থিত দর্শকেরাও তাতে ঠোঁট মেলান। একই সঙ্গে গানটিতে কণ্ঠ মিলিয়েছেন আইয়ুব বাচ্চু, কাজী হাবলু, ফারজানা ব্রাউনিয়াসহ আরও অনেক তারকা। গান শেষে তরুণদের উদ্দেশে আনিসুল হক বলেন, ‘তোমাদের দেখলে আবার তরুণ বয়সে ফিরে যেতে ইচ্ছে হয়। আবার তরুণ হতে পারলে আরও শক্তিশালী হতে পারতাম। তাই বলব, তোমরা সবাই স্বপ্ন দেখ এবং স্বপ্নের পেছনে ছোট। কারণ মানুষ তাঁর স্বপ্নের চেয়েও বড়। জীবন চলার পথে কখনোই পিছিয়ে যাবে না, দেখবে স্বপ্ন তোমার কাছে এসে একদিন ধরা দেবেই।’ এস এম হেদায়েত হোসেনের লেখা ও লাকী আখান্দের সুর করা ‘আবার এল যে সন্ধ্যা’ গানটি শুরুতে গেয়েছিলেন হ্যাপি আখান্দ্‌। পরে লাকী আখান্দ্‌ও গেয়েছেন সেটি। প্রসঙ্গত, এ বছর তৃতীয়বারের মতো আয়োজন করা হয়েছিল ‘চ্যানেল আই ব্যান্ড ফেস্ট ২০১৬’। সেখানে শ্রদ্ধা জানানো হয়, শিল্পী লাকী আখান্দ্‌কে। দেশের ২৭টি ব্যান্ড এ উৎসবে গান পরিবেশন করেছে।
