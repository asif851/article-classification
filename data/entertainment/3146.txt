
সম্প্রতি মুম্বাইয়ের ফিল্ম সিটিতে বলিউডের অভিনেত্রী ক্যাটরিনা কাইফের বিরুদ্ধে বিক্ষোভ শুরু হলে সহ-অভিনেতা ও সাবেক প্রেমিক সালমান খানের সাহায্য চান তিনি। ক্যাটের ডাকে সাড়াও দেন খান সাহেব। এক ধমকে মুহূর্তেই বিক্ষোভ বন্ধের ব্যবস্থা করে বলিউডে আবারও নিজের দাপটের প্রমাণ দিলেন ৪৮ বছর বয়সী প্রভাবশালী এ তারকা অভিনেতা।মুম্বাইয়ের ফিল্ম সিটিতে শুটিংয়ের কাজে গিয়েছিলেন ক্যাটরিনা। তাঁর মেকআপম্যান হিসেবে দায়িত্ব পালন করছিলেন ভিনদেশি ড্যানিয়েল বাউয়ার। ভারতীয় না হওয়ায় দ্য সিনে কস্টিউম অ্যান্ড মেকআপ আর্টিস্ট অ্যাসোসিয়েশনের সদস্য হতে পারেননি ড্যানিয়েল। তার পরও তাঁকে দিয়ে মেকআপের কাজ করানোয় ক্যাটরিনার বিরুদ্ধে বিক্ষোভ শুরু করেন সংগঠনটির সদস্যরা। সম্প্রতি এক খবরে এমনটিই জানিয়েছে এনডিটিভি।বিক্ষোভের মুখে কিছুটা বিপাকে পড়ে গেলেও, ক্যাটরিনা চাচ্ছিলেন ড্যানিয়েলই তাঁর মেকআপের কাজ চালিয়ে যাক। এ অবস্থায় নিজের করণীয় সম্পর্কে পরামর্শ নিতে সালমানের সঙ্গে যোগাযোগ করেন ক্যাট। বিষয়টি জানার সঙ্গে সঙ্গে দ্য সিনে কস্টিউম অ্যান্ড মেকআপ আর্টিস্ট অ্যাসোসিয়েশনের নেতাদের বিক্ষোভ বন্ধ করার নির্দেশ দেন সালমান। আর এভাবেই মুহূর্তের মধ্যে বন্ধ হয়ে যায় ক্যাটের বিরুদ্ধে বিক্ষোভ।প্রসঙ্গত, সালমানের হাত ধরেই বলিউডে প্রতিষ্ঠা পেয়েছেন ক্যাটরিনা। একটা সময়ে প্রেমের সম্পর্কে জড়ালেও সাফল্য ধরা দেওয়ার পর সালমানকে ছেড়ে বলিউডের আরেক অভিনেতা রণবীর কাপুরের বাহুডোরে নিজেকে সঁপে দেন ক্যাট। বিচ্ছেদের পরও বন্ধুত্বপূর্ণ সম্পর্ক বজায় রাখেন সালমান-ক্যাট। ২০১২ সালে ‘এক থা টাইগার’ ছবিতে জুটি বেঁধে অভিনয়ও করেন তাঁরা। সে বছর ক্যাটরিনার ২৮তম জন্মদিনে বিলাসবহুল গাড়ি উপহার দিয়ে খবরের শিরোনাম হয়েছিলেন ‘বিগহার্ট লাভারবয়’ সালমান। এ ছাড়া, সালমানের পরিবারের সদস্যদের সঙ্গেও ক্যাটরিনার সুসম্পর্ক রয়েছে। বরাবরই সালমানের বাড়িতে আয়োজিত বিভিন্ন অনুষ্ঠানে আমন্ত্রণ পেয়েছেন ক্যাট। কিন্তু গত বছরের ২৭ ডিসেম্বর সালমান তাঁর ৪৮তম জন্মদিনের অনুষ্ঠানে ক্যাটরিনাকে আমন্ত্রণ জানাননি।চলতি বছরের শুরুর দিকে খবর চাউর হয়, সালমান-ক্যাটরিনার সম্পর্কের অবনতি হয়েছে। ক্যাটের কাছ থেকে যতটা সম্ভব দূরে থাকার চেষ্টা করছেন সালমান। এর পরিপ্রেক্ষিতে সাবেক প্রেমিকার সঙ্গে সম্পর্কের অবস্থা কেমন—জানতে চাইলে সালমানের ভাষ্য ছিল, ‘একটা সময়ে সে (ক্যাটরিনা) আমার ভালো বন্ধু ছিল। কিন্তু বর্তমানে সে অন্য কারও বন্ধু। জীবনে চলার পথে নতুন বন্ধু জুটবে—এটাই স্বাভাবিক।’
সালমান আরও বলেছিলেন, ‘ক্যাটরিনা আমাকে ছেড়ে অন্য কাউকে বন্ধু নির্বাচন করায় তাঁর প্রতি আমার শ্রদ্ধা কমে যায়নি। হ্যাঁ, আমি তাঁর কাছ থেকে দূরে থাকার চেষ্টা করি। কারণ ‘‘সালমানের সঙ্গে এখনো তোমার যোগাযোগ আছে?’’—ক্যাটরিনাকে কেউ এমন প্রশ্ন করার সুযোগ পাক তা আমি চাই না। অতীতকে কখনোই জোর করে বর্তমানের সঙ্গে মেলানোর চেষ্টা করা উচিত নয়।’
