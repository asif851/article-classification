
অনিন্দিতা কাজী। কাজী নজরুল ইসলামের নাতনি (কাজী অনিরুদ্ধের মেয়ে)। দীর্ঘদিন কাজ করছেন কলকাতার তারা টিভিতে। এখন তিনি ঢাকায় এসেছেন। সকালে মাছরাঙা টিভিতে আর দুপুরে দেশ টিভিতে তিনি সাক্ষাৎকার দেন। এরই মাঝে কথা হলো তাঁর সঙ্গে।কত দিন পরে ঢাকায় এলেন?পুরো চার বছর পর। এর আগেও কাজী নজরুল ইসলামের জন্মদিনের পরপরই এসেছিলাম। তখন সঙ্গে এসেছিলেন আমার ভাই কাজী অরিন্দম৷ওই সময় নজরুলজয়ন্তী উপলক্ষে আয়োজিত একটি অনুষ্ঠানে যোগ দিতে এসেছিলেন। এবার?এবার দুটি অনুষ্ঠান করব। একটি হবে আগামীকাল ১০ জুন গুলশান ক্লাবে আর দ্বিতীয়টি পরশু ১১ জুন বাংলাদেশ শিল্পকলা একাডেমীতে। গুলশান ক্লাবের অনুষ্ঠানটি আয়োজন করেছে ডেলভিস্তা ফাউন্ডেশন।
এবারের অনুষ্ঠানের ভাবনা কী?
রবীন্দ্রনাথ ঠাকুর আর কাজী নজরুল ইসলামের সম্পর্ক। দাদু (কাজী নজরুল ইসলাম) কিন্তু রবীন্দ্রসংগীত গাইতেন। রবীন্দ্রনাথ ঠাকুরও দাদুর সাহিত্য প্রতিভাকে সম্মান করতেন। তাঁদের মধ্যে চমৎকার যোগাযোগ ছিল। দুটি অনুষ্ঠানে এই সবই তুলে ধরব। থাকবে দুই কবির গান, কবিতা, চিঠি আর প্রবন্ধ থেকে পাঠ।
অংশ নিচ্ছেন কে কে?
আমি তো থাকছিই। ঢাকার কয়েকজন শিল্পীও থাকবেন। আমরা এখন নিয়মিত মহড়া করছি।
এ ধরনের আয়োজনের ব্যাপারে আপনার আগ্রহ হলো কেন?
রবীন্দ্রনাথ ঠাকুর আর কাজী নজরুল ইসলামকে নিয়ে কিছু মানুষ নানা বিতর্ক তৈরি করেছেন। আমরা সেই দিকে যেতে চাই না। আমরা এই প্রজন্মের কাছে এই দুই কবির সম্পর্ককে ইতিবাচক দৃষ্টিকোণ থেকে তুলে ধরতে চাই। বিতর্ক নয়, তাঁদের সৃষ্টিকর্ম নিয়ে সবাই চর্চা করুক, তাঁদের জানুক—এটাই আমাদের আহ্বান।
ভারতের পশ্চিমবঙ্গে নজরুলচর্চার বর্তমান চিত্রটা কী রকম?
ইদানীং চিত্রটা পাল্টাচ্ছে। কাজী নজরুল ইসলামের ব্যাপারে অনেকেরই আগ্রহ বাড়ছে। ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের উদ্যোগে চুরুলিয়ায় নজরুল বিশ্ববিদ্যালয় হয়েছে। কলকাতায় রাজারহাটে হয়েছে নজরুল তীর্থ। দুর্গাপুরে একটি বিমানবন্দরের নাম করা হয়েছে ‘কাজী নজরুল ইসলাম আন্তর্জাতিক বিমানবন্দর’।
আপনি তো তারা মিউজিক চ্যানেলের ‘আজ সকালের আমন্ত্রণে’ অনুষ্ঠানটি নিয়মিত উপস্থাপনা করেন।
হ্যাঁ। অনুষ্ঠান আর খবর উপস্থাপনা আমার নেশা। তবে আমি এখন তারা টিভির প্রেসিডেন্ট। মমতা বন্দ্যোপাধ্যায় আমাকে এই দায়িত্ব দিয়েছেন। অনেক কাজ। খুব ব্যস্ত থাকতে হয়। ফাঁকে যতটুকু সময় পাই, দাদুকে নিয়ে গবেষণা করি। দাদুই এখন আমার সব।
মেহেদী মাসুদ
