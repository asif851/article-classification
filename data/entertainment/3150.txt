
ঈদের সময় বদিউল আলম খোকন তৈরি করে থাকেন বড় বাজেটের তারকাবহুল ছবি। এই তালিকায় আছে মাই নেম ইজ খান, নাম্বার ওয়ান শাকিব খান, হিরো—দ্য সুপারস্টার–এর মতো ছবি। আগের কয়েকটি ছবির মতো এবারের ছবিতেও শাকিব খানের সঙ্গে জুটি গড়ছেন অপু বিশ্বাস। এবারের ছবির নাম রাজা বাবু।এ খবর জানালেন ছবির নায়ক শাকিব খান। তিনি বলেন, আগের ছবিগুলো মুক্তির পর সফলতা পেয়েছেন। সেই ধারাবাহিকতায় একই আঙ্গিকে নির্মিত হচ্ছে রাজা বাবু।আগামী ঈদুল আজহায় মুক্তির জন্য রাজা বাবু তৈরি হচ্ছে। ছবির নায়িকা অপু বিশ্বাস বলেন, ঈদের সময় দর্শকেরা শাকিব ও তাঁকে জুটি হিসেবে দেখতে চান। এর আগে এ সময় তাঁদের ছবি দেখতে দর্শকেরা প্রেক্ষাগৃহে ভিড় করেছেন। তাই তিনি আশাবাদী এবারও।এ ব্যাপারে ছবির পরিচালক বদিউল আলম খোকন বলেন, ‘প্রতি ঈদেই বড় বাজেটের তারকাবহুল একটি ছবি তৈরির জন্য চ্যালেঞ্জ নিই। এবারের চ্যালেঞ্জ রাজা বাবু।’পরিচালক জানান, ১৪ জুন থেকে ছবির শুটিং শুরু হয়েছে। শাকিব ও অপু আজ থেকে শুটিংয়ে অংশ নেবেন।ছবিতে আরও অভিনয় করছেন উজ্জ্বল, দিতি, ওমর সানী, ববি, শাহনূর, সাদেক বাচ্চু, মিশা সওদাগর, প্রবীর মিত্র, সুব্রত, ইলিয়াস কোবরা, আফজাল শরীফ প্রমুখ।
