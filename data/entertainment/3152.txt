
এত দীর্ঘ অভিনয়জীবনে তাঁর অর্জনের পাল্লাটা কম ভারী নয়। শুধু পুরস্কার কেন, যেসব বিখ্যাত চলচ্চিত্রে কাজ করেছেন, সেটাও তো বড় এক অর্জন। তবে সালমা হায়েক জীবনের সবচেয়ে বড় অর্জন হিসেবে দেখেন নিজের বিয়েটাকে। মেক্সিকান বংশোদ্ভূত এই অভিনেত্রী বলেছেন, ব্যক্তিগত জীবনে সুখ-শান্তি না থাকলে কর্মজীবনের অর্জনের মূল্যই বা কী?হায়েক বলেন, ‘একটা ভালো বিয়ে, ভালোবাসায় পূর্ণ বিয়েই আমার সবচেয়ে বড় অর্জন। আমার স্বামীই আমার ঘর, আমার ঠিকানা। বাইরের সবকিছুই কিন্তু আপনার এই পরিবারকে ঘিরেই আবর্তিত হয়।’  ৪৯ বছর বয়সী হায়েকের উপলব্ধি, ঘর-সংসার, সন্তান—এরাই মানুষের সবচেয়ে বড় পাওয়া। এ কারণেই তাঁর পরামর্শ, ক্যারিয়ার, আরও উন্নতির সিঁড়ি বেয়ে ওপরে ওঠা, আরও বেশি উপার্জন—এসবের পেছনে পুরো শক্তি খরচ করে যেন কেউ সংসার-সন্তানদের বঞ্চিত না করেন। বাবাদের তুলনায় কর্মজীবী মায়েদের কাজটা বেশি কঠিন বলেও মনে করেন তিনি, ‘এর জন্য অনেক পরিশ্রম করতে হয়। কাজ আর জীবন আমাদের মতো মায়েদের প্রাণশক্তি নিংড়ে নেয়। বিশেষ করে আপনি যদি আমার মতো একটু বয়সী মা হয়ে থাকেন।’ আইএএনএস।
