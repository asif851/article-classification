
শরীরে অনেকগুলো অস্ত্রোপচারের পর আবার গান গাওয়ার স্বপ্ন দেখছেন জনপ্রিয় ব্যান্ড তারকা ও অর্থহীন ব্যান্ডের সুমন। জানালেন, আগামী ১ নভেম্বর অর্থহীন সিডনি যাচ্ছে। সেখানে কনসার্ট করবে ব্যান্ডটি। সুমন বললেন, ‘যেহেতু আমি অর্থহীনের ভোকাল এবং বেস প্লেয়ার, তাই আমিও যাব।’
মাস খানেক সুমন সবার থেকে দূরে ছিলেন। ফেসবুকে পাওয়া যায়নি তাঁকে। বন্ধু আর প্রিয়জনদের সঙ্গেও তেমন যোগাযোগ ছিল না। গতকাল সোমবার রাতে ফেসবুকে একটি স্ট্যাটাস দিয়েছেন। এখানে তিনি লিখেছেন, ‘অসুস্থ ছিলাম। সিঙ্গাপুর এবং ব্যাংককে আমার যেতে হয়েছিল। অনেকগুলো টেস্টের পর ডাক্তার আমার স্পাইনে আরেকটি ফাটল খুঁজে পায়। ২২ সেপ্টেম্বর আমার সার্জারি হয়। ডাক্তার আমার স্পাইনে ৮টি স্ক্রু লাগিয়েছে। আমার স্পাইনে এখন মোট ১১টা স্ক্রু! সার্জারির সময় আমার কার্ডিয়াক অ্যাটাক হয়। সার্জারির দুই ঘণ্টা পর আমার লাং কলাপ্স করে। ৩০ ঘণ্টা পর আমাকে আইসিইউ থেকে ওয়ার্ডে আনা হয়।’
নিজের ওপর যথেষ্ট আস্থা সুমনের। এক মাস পর ফেসবুকে ফিরে এসে লিখেছেন, ‘এখনো মরি নাই।’
আগামী দিনের পরিকল্পনা নিয়ে ‘বেসবাবা’ সুমন নামে পরিচিত এই তারকা লিখেছেন, ‘নভেম্বর থেকে অর্থহীন নিয়মিত কনসার্ট করবে। এই ব্যাপারটা সবাইকে জানানো দরকার। আমি এখন অনেকটা সুস্থ।’
এর আগে গত জুন মাসে চেকআপের জন্য ব্যাংককে গিয়েছিলেন তিনি। ১৭ জুন ব্যাংককের স্যামিতিভেজ সুখুম্ভিত হাসপাতালে ছোট একটা অস্ত্রোপচার হয়। সেখানে বিশ্রাম নিয়ে হোটেলে ফিরছিলেন। গলির ভেতর দিয়ে রাস্তা পার হচ্ছেন, হঠাৎ একটি মাইক্রোবাস পেছন থেকে ধাক্কা দেয়। তিনি পরে অজ্ঞান হয়ে যান।
এরপর সুমন জানান, এতে তার মুখের চোয়াল ভেঙে যায় এবং কানের অংশ বিচ্ছিন্ন হয়। স্থানীয়রা দ্রুত তাঁকে পাশের স্যামিতিভেজ সুখুম্ভিত হাসপাতালে নিয়ে যায়। সেখানে তার দেহে ১১ ঘণ্টা অস্ত্রোপচার করা হয়।
সুমন দীর্ঘদিন যাবৎ ক্যানসারসহ নানা জটিলতায় ভুগছেন।
