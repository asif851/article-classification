
ভারতীয় বাংলা চলচ্চিত্রের বর্ষীয়ান অভিনেত্রী সুপ্রিয়া দেবী আর নেই। আজ শুক্রবার ভোরে হৃদরোগে আক্রান্ত হয়ে তিনি শেষনিশ্বাস ত্যাগ করেন। তাঁর বয়স হয়েছিল ৮৩ বছর। সুপ্রিয়া বার্ধক্যজনিত রোগে ভুগছিলেন।সুপ্রিয়া দেবীর মৃত্যুতে বাংলার স্বর্ণযুগের আরেক অধ্যায় শেষ হয়ে গেল। সোনার হরিণ, শুন বরনারী, উত্তরায়ণ, সূর্যশিখা, সাবরমতী, মন নিয়ে-এর মতো অনেক ছবিতে উত্তম কুমারের বিপরীতে মুখ্য ভূমিকায় অভিনয় করেন তিনি। ষাটের দশকের শেষের দিক থেকে পরবর্তী এক দশক বেশির ভাগ ছবিতেই উত্তম কুমারের নায়িকার ভূমিকায় অভিনয় করেছিলেন তিনি।সুপ্রিয়া দেবী মৃত্যুর খবর পেয়ে মুখ্যমন্ত্রী মমতা বন্দ্যোপাধ্যায় বলেন, ‘তাঁর মৃত্যুতে বাংলা চলচ্চিত্রের অপূরণীয় ক্ষতি হয়ে গেল।’ মুখ্যমন্ত্রীর নির্দেশে অভিনেত্রীর বালিগঞ্জ সার্কুলার রোডের বাড়িতে যান মন্ত্রী শোভন দেব চট্টোপাধ্যায়।
 
