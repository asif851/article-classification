
কথা ছিল পরিচালক বদরুল আনাম সৌদের প্রথম ছবি ‘গহীন বালুচর’ মুক্তি পাবে ২০ অক্টোবর। না, ছবিটি এই দিন মুক্তি পাচ্ছে না। ছবিটি দেখার জন্য দর্শকদের অপেক্ষা করতে হবে আগামী ২৯ ডিসেম্বর পর্যন্ত। আজ সোমবার সকালে প্রথম আলোকে এমনটাই জানালেন সৌদ।
‘ঢাকা অ্যাটাক’ ছবির জন্য এমন সিদ্ধান্ত নিতে হয়েছে ‘গহীন বালুচর’ ছবির নির্মাতাদের। বদরুল আনাম সৌদ বলেন, ‘“ঢাকা অ্যাটাক” ছবিটি বিভিন্ন প্রেক্ষাগৃহে চলছে, আর ছবিটি দর্শক যথেষ্ট আগ্রহ নিয়ে দেখছেন। আমি মনে করি, দর্শকদের প্রতি সম্মান দেখানো উচিত। যদি “ঢাকা অ্যাটাক” ছবিটি মোটামুটি ব্যবসা করত, তাহলে দ্বিতীয় কিছু না ভেবেই আমি “গহীন বালুচর” মুক্তি দিতাম। কিন্তু “ঢাকা অ্যাটাক” খুবই হিট। এই ব্যাপারটিও দেখতে হবে।’
একদিকে ‘ঢাকা অ্যাটাক’ ছবিটি দেশের বিভিন্ন প্রেক্ষাগৃহে দর্শক দেখছেন, অন্যদিকে ২৭ অক্টোবর মুক্তি পাচ্ছে মোস্তফা সরয়ার ফারুকী পরিচালিত ‘ডুব’। আর ‘ডুব’ ছবিটির ব্যাপারে অনেক দিন থেকেই দর্শকদের আগ্রহ লক্ষ করা যাচ্ছে। এই ছবিতে অভিনয় করেছেন ইরফান খান, তিশা, রোকেয়া প্রাচী, পার্ণো মিত্র প্রমুখ। ‘ঢাকা অ্যাটাক’ ছবির প্রদর্শনী তখনো অব্যাহত থাকবে, তা নিশ্চিন্তে বলা যায়। পাশাপাশি প্রযোজনা প্রতিষ্ঠান জাজ মাল্টিমিডিয়ার নিয়ন্ত্রণে থাকা প্রায় সব কটি প্রেক্ষাগৃহেই মুক্তি পাবে ‘ডুব’। সবদিক বিবেচনা করলে ‘গহীন বালুচর’ প্রথম সপ্তাহে সর্বোচ্চ ১৫টি প্রেক্ষাগৃহ পেলেও দ্বিতীয় সপ্তাহে তেমন কোনো উল্লেখযোগ্য প্রেক্ষাগৃহ পাবে না, এটা নিশ্চিত করে বলা যায়। আবার সামনে শুরু হচ্ছে বাংলাদেশ প্রিমিয়ার লিগ (বিপিএল)। ওই সময় দর্শক ব্যস্ত থাকবেন ক্রিকেট নিয়ে। তাই ‘গহীন বালুচর’ ছবির মুক্তির তারিখ পিছিয়ে দিয়ে সংশ্লিষ্টরা এখন পর্যন্ত ভালো সিদ্ধান্ত নিয়েছেন, তা অনেকেই বলছেন।
আর বদরুল আনাম সৌদ বলেন, ‘এখন যাঁরা কাজ করছি, তাঁরা বহু দিন ধরে একসঙ্গে আছি। আমরা টিভিতে কাজ করেছি। অনেকেরই চলচ্চিত্র তৈরি করার স্বপ্ন থাকে। আমরা বানাচ্ছিও। যদি একটি চলচ্চিত্রের ভালো কিছু হয়, সেটা তো আমাদের সবার লাভ। এর সুফল আমরা সবাই উপভোগ করব।’
 
