
তাজমহল দর্শনে গিয়ে নিয়ম ভেঙে জুতার প্রচারণার জন্য ছবি তোলায় মামলা হয়েছে গত বছরের বিশ্বসুন্দরী অলিভিয়া কালপোর বিরুদ্ধে। মামলায় হারলে জরিমানা গুনতে হবে ২১ বছর বয়সী এ মার্কিন সুন্দরীকে। অপ্রত্যাশিত এই ঘটনার জন্য সম্প্রতি অলিভিয়ার পক্ষে ভারতবাসীর কাছে ক্ষমা চেয়েছে মিস ইউনিভার্স অর্গানাইজেশন।ভারতের সুপ্রিম কোর্টের নির্দেশনা অনুযায়ী ঐতিহাসিক নিদর্শনকে বাণিজ্যিকভাবে কাজে লাগানো নিষিদ্ধ। তাজমহলকে বাণিজ্যিক উদ্দেশ্যে ব্যবহার করা নিষিদ্ধ হলেও, এর সামনে জুতার প্রচারণার জন্য ছবি তোলার অভিযোগে অলিভিয়ার বিরুদ্ধে মামলা ঠুকে দেয় তাজমহলের তত্ত্বাবধানকারী কর্তৃপক্ষ।এই ঘটনায় অলিভিয়ার পক্ষে দুঃখ প্রকাশ করে লিখিত এক বিবৃতিতে বলা হয়েছে, ‘অপ্রত্যাশিত যে ঘটনার জন্য বিশ্বসুন্দরী অলিভিয়া কালপোকে ঘিরে বিতর্ক উঠেছে, সেই ঘটনায় ভারতবাসীর কাছে ক্ষমা প্রার্থনা করছে মিস ইউনিভার্স অর্গানাইজেশন।’ সম্প্রতি এক খবরে এমনটিই জানিয়েছে হিন্দুস্তান টাইমস।বিবৃতিতে আরও বলা হয়েছে, ‘কালপো তাঁর ভক্তদের জন্য একটি ভিডিও ডায়েরি তৈরি করছিলেন। এই ভিডিওর কিছু অংশ কয়েকটি কোম্পানি স্পনসর করলেও, পুরো ভিডিও বাণিজ্যিক উদ্দেশ্যে তৈরি করা হচ্ছে না। তার পরও অনিচ্ছাকৃত কোনো ভুল হয়ে থাকলে আমরা আন্তরিকভাবে ক্ষমা চাইছি।’এদিকে, তাজমহলের একজন তত্ত্বাবধায়কের উদ্ধৃতি দিয়ে মুম্বাইভিত্তিক অনলাইন নিউজ পোর্টাল মিড-ডে জানিয়েছে, একটি ব্যাগের ভেতরে জুতা নিয়ে তাজমহলে প্রবেশ করেছিলেন অলিভিয়া। ব্যাগের ভেতর থেকে জুতা বের করে ‘ডায়ানা সিট’-এর ওপর রেখে ছবি তোলেন তিনি। তাজমহলের বাগানে মার্বেল পাথরের তৈরি আসনটির নামকরণ করা হয়েছিল ১৯৯২ সালে। তখন তাজমহল দর্শনে গিয়েছিলেন প্রয়াত প্রিন্সেস ডায়ানা। তাঁকে সম্মান জানাতেই আসনটির নাম ‘ডায়ানা সিট’ রাখা হয়েছিল। অলিভিয়ার এমন আচরণ অবশ্যই অশ্রদ্ধাপূর্ণ এবং অবমাননাকর। এ ছাড়া এমন কাণ্ড ঘটানোর অনুমতি কাউকে দেয়নি আর্কিওলোজিক্যাল সার্ভে অব ইন্ডিয়া।
তাজমহলের নিরাপত্তাকর্মীরা অলিভিয়ার উপস্থিতিতে এতটাই উচ্ছ্বসিত হয়ে পড়েছিলেন যে ব্যাগ নিয়ে তাঁকে তাজমহলের ভেতর প্রবেশ করতে বাধা দেননি। অথচ নিয়ম অনুযায়ী প্রবেশপথেই তাঁর ব্যাগ আটকে দেওয়ার কথা ছিল। তাজমহল দর্শনের সময় অলিভিয়ার সঙ্গে ছিলেন ফ্যাশন ডিজাইনার সানজানা জন। তাঁর বিরুদ্ধেও মামলা হয়েছে।
এই সানজানার জন্মদিনের অনুষ্ঠানেই বলিউডের অভিনেতা সালমান খানের সঙ্গে সাক্ষাতের সুযোগ হয়েছিল অলিভিয়ার। কিছুদিন আগে মহারাষ্ট্রের পানভেল শহরে নিজের বাগানবাড়িতে সানজানা জনের জন্মদিন উদযাপন অনুষ্ঠানের আয়োজন করেছিলেন সালমান। আর সেখানে আমন্ত্রিত অতিথি হিসেবে হাজির হন অলিভিয়া।এ প্রসঙ্গে অলিভিয়া জানান, ‘সানজানার জন্মদিনের অনুষ্ঠানে সালমান খানের সঙ্গে পরিচিত হয়ে খুব ভালো লেগেছে।’ অলিভিয়া মজা করে আরও বলেন, ‘সালমান হলেন সানজানার ভাই, তবে তিনি আমার ভাই নন। সালমান-সানজানার সম্পর্কটা খুব কাছের। সানজানার সঙ্গে পরিচয়ের সূত্র ধরেই সালমানের সঙ্গে আমার সাক্ষাতের সুযোগ হয়েছে।’১০ দিনের সফরে ভারত পৌঁছানোর পরপরই এক সাক্ষাত্কারে অলিভিয়া জানিয়েছিলেন, সালমান তাঁর সবচেয়ে প্রিয় অভিনেতা। সালমানের বিশাল একজন ভক্ত হিসেবেও নিজেকে দাবি করেছিলেন তিনি। এ প্রসঙ্গে তাঁর ভাষ্য ছিল, ‘বলিউডের ছবি আমি খুবই পছন্দ করি। আমার সবচেয়ে প্রিয় অভিনেতা সালমান খান। বলিউডের কোনো ছবিতে অভিনয়ের সুযোগ পেলে আমার অনেক ভালো লাগবে।’কন্যাশিশু, নারীর ক্ষমতায়ন, মেয়ে-ভ্রূণ হত্যাসহ বিভিন্ন সামাজিক বিষয়ে সচেতনতা সৃষ্টির লক্ষ্যে ১০ দিনের সফরে ভারতে অবস্থান করছেন ২১ বছর বয়সী অলিভিয়া।
