



 ভাষার মাসে হারানো শব্দের খোঁজে মঞ্চস্থ হবে নাটক। 
 ‘নিখোঁজ সংবাদ’ নাটকে অভিনয় করবেন এষা ইউসুফ ও মনোজ কুমার। 
 বাংলাদেশ শিল্পকলা একাডেমির মিলনায়তনে মঞ্চস্থ হবে ১৫ ও ১৬ ফেব্রুয়ারি ।


ভাষার মাসে হারানো শব্দের খোঁজে মঞ্চস্থ হবে নাটক। ‘নিখোঁজ সংবাদ’ নামের এই নাটকের প্রধান দুটি চরিত্রে অভিনয় করবেন এষা ইউসুফ ও মনোজ কুমার।
নাটকটি লিখেছেন গাউসুল আলম শাওন ও আদনান আদিব খান। শাওন বলেন, ‘৯০ দশকের পর থেকে আমাদের বাংলা ভাষা থেকে অনেক শব্দ হারিয়ে গেছে। শব্দ তো একা হারায় না। শব্দ তার গল্প ও ইতিহাস নিয়ে হারায়। আমরা উদ্যোগ নিয়েছি হারিয়ে যাওয়া শব্দগুলো খুঁজে সবার সামনে নিয়ে আসার। এটা করতে গিয়ে মনে হয়েছে, শব্দগুলো হারিয়ে কোথায় যায়? কেমন আছে তারা? ডাকলে কি ফিরে আসবে? এই চিন্তা থেকেই আমি আর আদনান মিলে গল্পটা দাঁড় করিয়েছি।’
পুরো নাটকটি তত্ত্বাবধান করছেন মঞ্চ ও টেলিভিশনের শক্তিমান অভিনেতা তারিক আনাম খান। তিনি বললেন, ‘আমাদের বাংলা খুবই সমৃদ্ধ ভাষা। এই ভাষার প্রচুর শব্দ রয়েছে। এই শব্দগুলো নিয়েই নাটকটি। আমি নির্দেশনা দিতে পারছি না, কিন্তু তত্ত্বাবধানের জায়গা থেকে পুরো কাজটির সঙ্গে আছি।’ নাটকটি নির্দেশনা দিচ্ছেন রেজা আরিফ।
এ নাটকে বিভিন্ন থিয়েটারের কর্মীরা অভিনয় করবেন। জাহাঙ্গীরনগর বিশ্ববিদ্যালয়ের নাট্যকলা বিভাগের ল্যাবে রাত–দিন চলছে নাটকটির মহড়া। সেখান থেকে অভিনেতা মনোজ কুমার জানালেন, ‘এটা অন্য রকম একটা উদ্যোগ। এমন কাজের সঙ্গে থাকতে পেরে আনন্দিত।’
‘নিখোঁজ সংবাদ’ মঞ্চস্থ হবে ১৫ ও ১৬ ফেব্রুয়ারি রাজধানীর বাংলাদেশ শিল্পকলা একাডেমির প্রধান মিলনায়তনে। প্রায় ১ ঘণ্টা ১০ মিনিটের এই নাটকের প্রতিদিন দুটি করে শো হওয়ার কথা রয়েছে।
