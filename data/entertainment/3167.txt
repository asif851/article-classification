
৬ সেপ্টেম্বর জনপ্রিয় চলচ্চিত্রশিল্পী সালমান শাহ-এর মৃত্যুবার্ষিকী। ১৯৯৬ সালের এই দিনে তিনি পাড়ি জমান অনন্তলোকে। এরপর ১৭ বছর পার হলেও তাঁকে ভোলেনি চলচ্চিত্রপ্রেমী মানুষ। একসময়ের রোমান্টিক এই যুবরাজকে ‘আনন্দ’-এর পক্ষ থেকে এই শ্রদ্ধাঞ্জলি
‘না, মানুষ কখনো আত্মহত্যাকে বেছে নেয় না। সাধারণভাবে জীবনের আকাঙ্ক্ষা মৃত্যুর আকাঙ্ক্ষার চেয়ে শক্তিশালী। তবুও মৃত্যুর আকাঙ্ক্ষা কখনো শক্তিশালী হিসেবে আবির্ভূত হয়। মৃত্যু সেই অর্থে মানুষের আকাঙ্ক্ষার ফল।’ মনোবিজ্ঞানী সিগমন্ড ফ্রয়েডের এই বাণী সত্যরূপে ধরা পড়েছিল নায়ক সালমান শাহর জীবনে।১৯৯৬ সালের ৬ সেপ্টেম্বর সালমান শাহ বাংলাদেশের সিনেমা দর্শকদের ছেড়ে অনন্তলোকে চলে গেছেন। দিন গুনতে গুনতে ১৭ বছর পার হয়ে গেল। তাঁকে নিয়ে অনেক স্মৃতি ক্ষয়ে ক্ষয়ে ধূসর হয়ে গেছে। তবু বাংলাদেশের চলচ্চিত্রের একসময়ের রোমান্টিক যুবরাজ আজও বেঁচে আছেন দর্শকের মনোজগতে। জেগে আছেন তরুণ-তরুণীর তর্কে, স্মৃতিচারণায়: ‘সালমান শাহর মতো আর কেউ এল না।’কী এমন রসসম্ভার ছিল সালমান শাহর অভিনয়কলায়? কী এমন বৈচিত্র্য ও আকর্ষণ ছিল তাঁর দেহসজ্জায়, যার সামগ্রিক আবেদন কিশোর-কিশোরীদের নরম মনে টানটান অনুভূতির প্লাবন বইয়ে দিয়েছিল?এসব প্রশ্নের উত্তর খুঁজতে সালমান শাহ অভিনীত ২৬টি চলচ্চিত্র পাঠই যথেষ্ট। ১৯৯৩ থেকে ১৯৯৬—মাত্র চার বছর ছিল তাঁর অভিনয়জীবন। এই স্বল্প সময়ে সালমান শাহর প্রাপ্তি ছিল আকাশচুম্বী। এত সাফল্যের পরও তাঁর জীবন কেমন ছিল, যা সালমান দীর্ঘায়িত করতে চাননি। নিজ যুক্তিতে স্বমুক্তি খুঁজেছেন? আনন্দ চুরি হওয়া জীবন থেকে বিদায় নিতে আত্মধ্বংসের পথ বেছে নিয়েছেন, যা আজও সবার কাছে অজানা সংবাদ হয়েই রইল।সালমান শাহ (শাহরিয়ার চৌধুরী ইমন) সিলেটে জন্মগ্রহণ করেন ২৯ সেপ্টেম্বর ১৯৭০ সালে। সোহানুর রহমান সোহানের পরিচালনায় কেয়ামত থেকে কেয়ামত চলচ্চিত্রের মাধ্যমে ১৯৯৩ সালের ২৫ মার্চ দর্শকের সামনে আসেন। চার বছরের অভিনয়জীবনে তাঁর উল্লেখযোগ্য চলচ্চিত্র কেয়ামত থেকে কেয়ামত, অন্তরে অন্তরে, বিক্ষোভ, স্বপ্নের ঠিকানা, দেনমোহর, তোমাকে চাই, সত্যের মৃত্যু নেই, মায়ের অধিকার, আনন্দ অশ্রু প্রভৃতি। সালমান শাহ অভিনীত সর্বাধিক চলচ্চিত্রের পরিচালক ছিলেন শিবলি সাদিক। মৌসুমীর সঙ্গে ছিল সালমান শাহর প্রথম জুটি বাঁধা। চরম সাফল্যের সম্ভাবনা থাকলেও এই জুটির চলচ্চিত্র মাত্র চারটি। শাবনূরের সঙ্গে সালমানের চলচ্চিত্রের সংখ্যা ১৪। মজার বিষয় হলো, সালমানের আবিষ্কারক সোহানুর রহমান সোহান কেয়ামত থেকে কেয়ামত নির্মাণের পর আর দ্বিতীয় কোনো চলচ্চিত্রে সালমানকে নিয়ে কাজ করার সুযোগ পাননি। একই ব্যর্থতা প্রযোজক সিরাজুল ইসলাম ও সুকুমার রঞ্জন ঘোষের। তাঁদের প্রযোজিত কেয়ামত থেকে কেয়ামত ছিল সালমানের প্রথম চলচ্চিত্র। প্রথম সুযোগে চুক্তিতে পাঁচ বছর আনন্দ মেলা সিনেমায় থাকার কথা থাকলেও চুক্তিভঙ্গের অভিযোগ ছিল তাঁর বিরুদ্ধে। তবু সালমান শাহ ছিলেন যৌবন বাউলশিল্পী। নিজের সত্তাকে স্বেচ্ছায় পরিবর্তন করা শিল্পী। সামগ্রিক অর্থে দ্যুতিময় এক শিল্পীর নাম সালমান শাহ।নিজের সঙ্গে বোঝাপড়া করতে, মনের অতলে নিজেকে খুঁজতে, ভুলগুলো ভুল ভাবতেই সালমান হারিয়ে গেছেন। প্রায়ই ভুলে থাকা সালমান শাহ দর্শকদের কাছে সম্পূর্ণ অতীত। অনন্ত জিজ্ঞাসা, ‘সালমান কেন অসময়ে, অবেলায়, অভিমানে দর্শকদের ছেড়ে চলে গেলেন?’
