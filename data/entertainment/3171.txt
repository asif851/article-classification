
ভাওয়াইয়া ও লালনগীতির আসরের আয়োজন করেছে বেঙ্গল ফাউন্ডেশন। ‘প্রাণের খেলা’ শিরোনামে নিয়মিত এই বাংলা গানের আসরের আয়োজন করে আসছে প্রতিষ্ঠানটি। সেসব আয়োজনে বিভিন্ন সময় গান করেছেন ভিন্ন ভিন্ন ধারার শিল্পীরা। এর আগে রাজধানীর সংগীতপিপাসুদের রবীন্দ্র ও নজরুলসংগীতের বেশ কয়েকটি অনুষ্ঠান উপহার দিয়েছে তারা। এরই ধারাবাহিকতায় আগামীকাল ভাওয়াইয়া ও লালনগীতি করবেন দুই ধারার দুই শিল্পী সফিউল আলম রাজা ও ফরিদা পারভীন। বেঙ্গল ফাউন্ডেশনের ঊর্ধ্বতন ব্যবস্থাপক জাহিদুল হক জানান, ‘প্রায় ৬ বছর আগে প্রাণের খেলার এই আয়োজন শুরু করে বেঙ্গল। তখন থেকে এ পর্যন্ত ৪৫টি আসর অনুষ্ঠিত হয়েছে। মাঝে দুই বছরের কিছু বেশি সময় অনুষ্ঠানটি বন্ধ ছিল। আবারও নতুন করে শুরু হয়েছে। নতুন করে শুরুর পর এটি হবে আমাদের ষষ্ঠ আসর। আগে একটি বেসরকারি ব্যাংক অনুষ্ঠানটির আয়োজনে সহায়তা করতো। এখন ফাউন্ডেশন নিজ অর্থায়নেই অনুষ্ঠান করছে।’তিনি জানান, এ ধরনের অনুষ্ঠানে শ্রোতারা শিল্পীর মুখোমুখি বসে গান শোনেন। এই সম্মিলনটা দুই পক্ষের জন্য খুবই কাঙ্ক্ষিত। শ্রোতা এবং শিল্পীরা চান অন্যান্য আয়োজকেরাও এই ধরনের আয়োজন করুক।দেশের উত্তরবঙ্গের লোকগানের একটি ধারা ভাওয়াইয়া। এটি মূলত ওই অঞ্চলের নিজস্বরীতির প্রেমের গান। অন্যদিকে লালনগীতি মূলধারার আধ্যাত্মবাদী বাউল গান।আগামীকাল ১৯ সেপ্টেম্বর শনিবার সন্ধ্যা সাড়ে ৬টায় ধানমন্ডির বেঙ্গল শিল্পালয়ের এই আসর সবার জন্য উন্মুক্ত থাকবে।
