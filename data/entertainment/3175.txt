
যুক্তরাষ্ট্রের লস অ্যাঞ্জেলেসে গত রোববার সন্ধ্যায় বসেছিল হলিউড ফিল্ম অ্যাওয়ার্ডসের চূড়ান্ত আসর। অনেক তারকা এ আয়োজনের অংশ হয়েছিলেন। তবে সবার চোখ এদিন আটকে গিয়েছিল অ্যাঞ্জেলিনা জোলিতে। হাস্যোজ্জ্বল জোলিতে মাত হয়েছিল পুরো অনুষ্ঠান। তাঁর ছবি ফার্স্ট দে কিলড মাই ফাদার রোববার রাতে জিতেছে সেরা বিদেশি ভাষার ছবি হিসেবে হলিউড ফিল্ম অ্যাওয়ার্ডস।অ্যাঞ্জেলিনা জোলি সেরার পুরস্কারটি গ্রহণ করেন লং উংকে সঙ্গে নিয়ে। লং উংয়ের লেখা স্মৃতিকথা অবলম্বনেই জোলি ফার্স্ট দে কিলড মাই ফাদার ছবিটি বানিয়েছেন। এ ছবি সেরা বিদেশি ভাষার ছবি বিভাগে কম্বোডিয়ার হয়ে অস্কার আসরেও আগামী বছর লড়বে।এ বছর পুরোটাই জোলির মন্দ কাটেনি। রোগ-শোকের পর্ব কাটিয়ে এ বছর জোলি কাজে নিয়মিত হয়েছেন। ক্যানসার-বেল পালসি রোগ থেকে এখন মুক্ত জোলি। সংসার ভাঙার শোকও এখন আর তেমনভাবে নেই। ছয় সন্তানকে সামলে স্বাভাবিক গতিতে নিজের কাজগুলো এগিয়ে নিচ্ছেন তিনি। মাঝে শারীরিক ও মানসিক চাপের কারণে বেশ রোগা হয়ে পড়েছিলেন জোলি। তবে গত রোববার রাতে রুপালিরঙা গাউন আর লাল লিপস্টিকে সুসজ্জিত জোলি সবার নজর কাড়েন। সূত্র: পপ সুগার 
