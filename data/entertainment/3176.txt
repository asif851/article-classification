
মাস্তানদের হাত থেকে রক্ষা করে বাঁধনকে তার বাড়িতে আশ্রয় দিয়েছে প্রেম। এভাবে চলতে চলতে একপর্যায়ে একে অপরের প্রতি ভালো লাগা, ভালোবাসা তৈরি হয়। প্রেম ও বাঁধনের ভালোবাসার প্রথম বহিঃপ্রকাশের দৃশ্যটি ক্যামেরায় ওকে করলেন ছবির পরিচালক গাজী জাহাঙ্গীর।
সম্প্রতি এক সন্ধ্যায় রাজধানীর ইস্কাটনের একটি শুটিং হাউসে গিয়ে দেখা গেল প্রেমের বাঁধন নামের এই চলচ্চিত্রের দৃশ্যধারণ। পরের দৃশ্যের প্রস্তুতির ফাঁকে কাজের অগ্রগতি নিয়ে পরিচালকের সঙ্গে কথা হয়। তিনি বলেন, তৃতীয় ধাপের কাজ শুরু হয়েছে। ভালোভাবেই কাজ এগোচ্ছে। প্রায় ৭০ ভাগ দৃশ্যের শুটিং শেষের পথে।
পাশেই বসা প্রেম চরিত্রের বাপ্পী ছবিটি নিয়ে তাঁর আত্মতৃপ্তির কথা জানালেন। বললেন, ‘এটি একাধিক শিল্পীর ছবি। বড় ব্যানারে কাজটি হচ্ছে। যদিও সিকুয়েল নয়, তারপরও একই ঘরের আলোচিত প্রেমের তাজমহল ছবির অনুভূতি পাওয়া যাবে এই ছবিতে।’ তবে এই ছবিতে তাঁর নিজের চরিত্রের সংলাপগুলো সবচেয়ে ভালো লাগার জায়গা বলে জানান বাপ্পী।
লাইট, ক্যামেরা প্রস্তুত হয়। অভিনেতাকে ডাকতে আসেন সহকারী পরিচালক। ক্যামেরার সামনে দাঁড়ানোর আগে বাপ্পী বললেন, ‘ছবিতে আমার সংলাপগুলো স্পর্শকাতর। যে সংলাপে প্রেম, আবেগ, গভীরতা—সবই আছে। সংলাপগুলো খুব যত্ন নিয়ে লেখা হয়েছে।’
ছবিটি নিয়ে প্রেম চরিত্রের মাহি বলেন, ‘কাজের এই পর্যায়ে এসে আমার কাছে মনে হয়েছে পুরো ছবির বাঁকে বাঁকেই অভিনয়ের সুযোগ আছে। আছে নির্মাণে বৈচিত্র্যের ছাপ। ঠিকঠাক কাজটি শেষ করতে পারলে নতুন বছরের জন্য দারুণ কাজ হবে এটি।’
ছবিতে আরও অভিনয় করছেন কাজী হায়াৎ, সাদেক বাচ্চু, আলীরাজ, মিশা সওদাগর, দুলারি, কাবিলা প্রমুখ। ২৮ ডিসেম্বর পর্যন্ত পুবাইলে এই ধাপের কাজ শেষ হবে। বাকি থাকবে গান। তা শেষ করে নতুন বছরের মার্চ-এপ্রিলে প্রেমের বাঁধন মুক্তির সম্ভাবনার কথা জানালেন পরিচালক।
