
শেষ হয়েছে পরীমনির নতুন সিনেমা ‘সোনাবন্ধু’-র শুটিং। টানা এক সপ্তাহ টাঙ্গাইলে শুটিং শেষে গতকাল শুক্রবার ঢাকায় ফিরেছেন এই অভিনেত্রী। গত বছর শুটিং শুরু হয়েছিল এই সিনেমার।‘সোনাবন্ধু’ লোকঘরানার গাননির্ভর সিনেমা। এতে ১০টির মতো গান থাকছে। বর্তমান সময়ের কথা চিন্তা করে লোকগানগুলোকে আধুনিকভাবে উপস্থাপন করা হয়েছে চলচ্চিত্রটিতে।‘সোনাবন্ধু’ ছবির কেন্দ্রীয় চরিত্রটি আবর্তিত হয়েছে পরীমনিকে ঘিরে। এখানে পরীমনি অভিনয় করেছেন কাজল চরিত্রে। পরীমনির মতে, আগের ছবিগুলোতে তাঁকে যেভাবে ব্যবহার করা হয়েছে, এটি তার পুরোপুরি ব্যতিক্রম। অন্য ধরনের এক পরীমনিকে দেখা যাবে। এই ছবিতে পরীমনি ছাড়াও অভিনয় করেছেন ডি এ তায়েব ও পপি।পরীমনি বলেন, ‘একজন অভিনয়শিল্পীকে সব ধরনের চরিত্রে অভিনয় করতে হয়। এতে প্রতিনিয়ত নতুন কিছু জানা সম্ভব হয়। যা পরবর্তী সময়ে অনেক বেশি কাজে দেয়। আমি আগেই বলেছি, এই ছবিতে আমার চরিত্রটি গতানুগতিক নয়। এ কারণে পরিশ্রমও করতে হয়েছে। আমি আমার অবস্থান থেকে সর্বোচ্চ চেষ্টা করেছি ভালো কিছু করার।’গেল ঈদুল আজহায় মুক্তি পেয়েছে পরীমনি অভিনীত ‘রক্ত’ ছবিটি। ওয়াজেদ আলী পরিচালিত এই ছবিতে পরীমনির বিপরীতে অভিনয় করেছেন রোশান।
