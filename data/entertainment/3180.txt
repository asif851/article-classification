
ইতিহাস গড়া গান ‘দেসপাসিতো’ পড়েছিল হ্যাকারের কবলে। একদল হ্যাকার ভিডিও হোস্টিং সার্ভিস ‘ভেভো’র ইউটিউব চ্যানেল হ্যাক করে। এই ভেভোর তত্ত্বাবধানে থাকা ‘দেসপাসিতো’ গানের শিল্পী লুইস ফনসির চ্যানেলটিও তখন হ্যাক হয়। পরে অবশ্য পুনরুদ্ধার করা হয় চ্যানেলটি। তবে কয়েক ঘণ্টার জন্য পাঁচ কোটিবার দেখা গান ‘দেসপাসিতো’ ছিল না ভিডিও শেয়ার করার ওয়েবসাইট ইউটিউবে।
২০১৭ সালের ১২ জানুয়ারি লুইস ফনসি ভেভো নামের ইউটিউব চ্যানেলে তোলা হয় লাতিন ভাষার গান ‘দেসপাসিতো’। অল্প কিছুদিনের মধ্যেই ফনসি ও ড্যাডি ইয়াঙ্কির গাওয়া এই গান আলোড়ন তোলে বিশ্বব্যাপী। কয়েক মাসের ব্যবধানে গানটির ভিডিও ইউটিউবে সর্বাধিকবার দেখা গানের তালিকায় উঠে যায়।
গত মঙ্গলবার হঠাৎ দেখা যায়, ভেভোর অফিশিয়াল ইউটিউব চ্যানেলে থাকা গানগুলোর শিরোনাম পাল্টে গেছে। হ্যাকাররা নিজেদের পছন্দমতো বদলে দিয়েছে গানের নাম। প্রসোক্স অ্যান্ড কুরোসিস নামের হ্যাকার দল এই কাণ্ডটি ঘটায়। তারা লুইস ফনসির গানের ভিডিও ‘থাম্বনেইল’ (ভিডিওর প্রচ্ছদ ছবি) পাল্টে দেয়। তাতে দেখা যায়, একদল মুখোশধারী ব্যক্তি বন্দুক তাক করে দাঁড়িয়ে আছে।
শুধু লুইস ফনসির ‘দেসপাসিতো’ নয়, হ্যাক করার কারণে ক্ষতিগ্রস্ত হয়েছে শাকিরা, সেলেনা গোমেজ, ড্রেক ও টেলর সুইফটের কিছু গানের ভিডিও। এ ঘটনা নিয়ে ইউটিউবের এক মুখপাত্র বলেন, ‘কিছু অনাকাঙ্ক্ষিত ও সন্দেহজনক গতিবিধি দেখে আমরা ভেভো কর্তৃপক্ষকে অবগত করি। আর আমরা আমাদের পক্ষ থেকে যা যা পদক্ষেপ নেওয়ার, তা দ্রুত নিতে শুরু করি।’ অন্যদিকে ভেভোর পক্ষ থেকে বলা হয়, ‘আমরা এখন সব আবার গুছিয়ে নেওয়ার কাজ করছি। আর কী করে এমন ঘটনা ঘটল, তার তদন্ত শুরু করেছি।’
হ্যাকারের কবল থেকে উদ্ধার করার পর ভেভো কর্তৃপক্ষ বেশ কয়েক ঘণ্টার জন্য ‘দেসপাসিতো’ গানটি ইউটিউব থেকে ‘অফলাইন’ করে রেখেছিল। পরে তা পুনরুদ্ধার করে আবার ‘অনলাইন’-এ আনা হয়।
এটা নতুন নয়। এর আগে ২০১৭ সালে একবার হ্যাকারের কবলে পড়েছিল ভেভো। সেবার হ্যাকাররা বেশ কিছু তথ্য চুরি করেছিল ভেভোর ইউটিউব চ্যানেল ও ওয়েবসাইট থেকে। তবে এবারের হ্যাকিং-কাণ্ডটি নিছক মজা বলে জানিয়েছেন খোদ হ্যাকারদের দলের একজন। তাদের এক সদস্য টুইটারে ‘প্রসোক্স’ নামের একটি পাতা থেকে করা টুইটে লেখে, ‘এটা শুধুই মজার জন্য করা। আমাকে ভুল বুঝো না। আমি ইউটিউব ভালোবাসি।’ বিবিসি
