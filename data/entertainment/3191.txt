
কান চলচ্চিত্র উৎসবে এবারও যাচ্ছেন ঐশ্বরিয়া রাই বচ্চন। একটি প্রসাধনী প্রতিষ্ঠানের শুভেচ্ছা দূত হিসেবে সেখানে হাজির হবেন তিনি। সাবেক এই বিশ্বসুন্দরী লালগালিচায় হাঁটবেন ১৩ ও ১৪ মে। আর তিনি কিনা এখনো হাত-পা গুটিয়ে বসে আছেন! উৎসবে কী পোশাক পরবেন, তা এখনো ঠিকই করেননি তিনি।কিছুদিন আগে অবশ্য ঐশ্বরিয়া সাজপোশাক নিয়ে তাঁর উদাসীনতার কথা বলেছিলেন। কিন্তু তাই বলে এত বড় উৎসবে যাওয়ার আগে তাঁর কোনো প্রস্তুতিই থাকবে না?কান চলচ্চিত্র উৎসবে মানুষের আগ্রহ শুধু সিনেমাতেই থাকে না। লালগালিচায় তারকাদের পোশাকেও আগ্রহীদের চোখ আটকে যায়। বলিউড অভিনেত্রী ঐশ্বরিয়া রাই বচ্চন প্রতিবছরই আকর্ষণীয় বেশভূষায় হাজির হন সেখানে।এবার ১৩ ও ১৪ মে উৎসবের লালগালিচায় হাঁটবেন ঐশ্বরিয়া। সেই হিসাবে হাতে একদমই সময় নেই। অথচ এখনো নাকি তিনি কোনো পোশাক চূড়ান্ত করেননি।ঐশ্বরিয়ার এমন কথা অনেকের কাছেই অবিশ্বাস্য। তবে তাঁর সাফ কথা, ‘আপনারা আমাকে নিয়ে যত খুশি তত তামাশা করতে পারেন। কিন্তু বাস্তবতা হলো, আমি আসলে খুব ব্যস্ত।’আসন্ন ছবি ‘সবরজিত’-এর প্রচার নিয়ে খুব ব্যস্ত থাকার কথা জানিয়েছেন ঐশ্বরিয়া। কিন্তু তাই বলে কানের লালগালিচায় হাঁটার আগমুহূর্তে কোনো পোশাক ঠিক করেননি তিনি—এটা অনেকের কাছেই অবিশ্বাস্য।
কেউ কেউ ভাবছেন, হয়তো পোশাকের প্রতি সবার আকর্ষণ আরও বাড়ানোর জন্যই এই নায়িকা ইচ্ছা করে বিষয়টি গোপন রাখছেন। আসল ঘটনা কী, কে জানে! আর এক দিন বাদেই দেখা যাবে ঐশ্বরিয়ার পরনে এবারের কান উৎসবের পোশাক। হিন্দুস্থান টাইমস
