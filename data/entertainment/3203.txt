
বাংলাদেশি চলচ্চিত্রের এক সময়ের জনপ্রিয় নায়িকা দিতির অবস্থার কোনো উন্নতি নেই। যে অবস্থায় বিদেশ থেকে তাঁকে নিয়ে আসা হয়েছিল, এখনো সেভাবেই আছেন তিনি। এর মধ্যে অবশ্য একটা বিষয় নতুন করে যুক্ত হয়েছে। মাঝেমধ্যেই তিনি অসংলগ্নভাবে কথা বলে উঠছেন। আজ মঙ্গলবার সকালে ইউনাইটেড হাসপাতালের প্রধান জনসংযোগ ও ব্যবসায় উন্নয়ন কর্মকর্তা, চিকিৎসক শাগুফা আনোয়ারের সঙ্গে কথা বলে এমনটাই জানা গেছে।দীর্ঘদিন ভারতের চেন্নাইয়ের মাদ্রাজ ইনস্টিটিউট অব অর্থোপেডিকস অ্যান্ড ট্রমাটোলজি (এমআইওটি) হাসপাতালে চিকিৎসাধীন ছিলেন দিতি। অবস্থার তেমন কোনো উন্নতি না হওয়ায় সম্প্রতি ঢাকায় ফিরিয়ে আনা হয় তাঁকে। দিতি এখন রাজধানীর ইউনাইটেড হাসপাতালের নিউরো সেন্টার বিভাগের পরিচালক সৈয়দ সায়ীদ আহমেদের তত্ত্বাবধানে চিকিৎসাধীন আছেন।প্রথম আলোকে চিকিৎসক শাগুফা আনোয়ার বলেছেন, ‘তাঁর শারীরিক অবস্থা সার্বিকভাবে স্থিতিশীলই বলা যেতে পারে। কারণ, আমাদের এখানে চিকিৎসাসেবা নিতে আসার পর থেকে শারীরিক অবস্থার কোনো অবনতি হয়নি। আমাদের পক্ষ থেকে সব ধরনের চিকিৎসাসেবা তাঁকে দেওয়া হচ্ছে।’শাগুফা আনোয়ার এ-ও বলেন, ‘সবার সঙ্গে তিনি কথা বলছেন। সবাইকে চিনতে পারছেন। কিন্তু একটানা অনেকক্ষণ কথা বলার পর একই মানুষকে আবার চিনতে কষ্ট হচ্ছে তাঁর। হঠাৎ হঠাৎ অসংলগ্নভাবে কথা বলে ওঠেন তিনি।’মস্তিষ্কে ক্যানসার আক্রান্ত হওয়ায় গত ২৫ জুলাই থেকে ভারতের চেন্নাইয়ের মাদ্রাজ ইনস্টিটিউট অব অর্থোপেডিকস অ্যান্ড ট্রমাটোলজি (এমআইওটি) হাসপাতালে চিকিৎসাধীন ছিলেন দিতি। মাঝে কিছুটা সুস্থ হয়ে দেশে ফিরে আসেন। শারীরিক অবস্থার অবনতি ঘটলে গত বছরের নভেম্বরে আবারও একই হাসপাতালে ভর্তি করানো হয় তাঁকে। বেশ কিছুদিন চিকিৎসাধীন থাকার পরও অবস্থার উন্নতি না হওয়ায় ৮ জানুয়ারি এ অভিনেত্রীকে দেশে ফিরিয়ে আনা হয়। দেশে ফেরার পরপরই তাঁকে ভর্তি করা হয় রাজধানীর ইউনাইটেড হাসপাতালে।
