
ধর্ষণের মতো অপরাধ থাকবে না, এমন ভারত চান বলিউডের খ্যাতিমান অভিনেতা অমিতাভ বচ্চন। স্বাধীনতা দিবস সামনে রেখে এভাবেই দেশের কাছে প্রত্যাশার কথা জানান এই অভিনেতা।শিগগিরই মুক্তি পাচ্ছে অমিতাভ অভিনীত পরবর্তী ছবি ‘পিংক’। তাতে একজন জ্যেষ্ঠ আইনজীবীর চরিত্রে অভিনয় করেছেন তিনি। ছবিটির ট্রেলার মুক্তির অনুষ্ঠানে তিনি জানান, ভারতকে তিনি ধর্ষকমুক্ত দেশ হিসেবে দেখতে চান। এ অভিনেতা বলেন, ‘ধর্ষণের ঘটনাগুলো পড়লে জাতি হিসেবে লজ্জায় মাথা নিচু হয়ে যায়। পুরুষের পাশাপাশি জাতি গঠনে নারীর ভূমিকাও সমান। সবার উচিত এটা অন্যদের বোঝানো। নানাভাবে আমরা শিক্ষা নিতে পারি, দেশে প্রচলিত আইন মেনে চলতে পারি। নারীর প্রতি শ্রদ্ধা রাখতে হবে। শ্রদ্ধা হারালেই ধর্ষণের মতো ঘটনা ঘটে।’অমিতাভ বলেন, ‘মানুষকে জাগিয়ে তুলতে পারে শিক্ষা ও “পিংক”-এর মতো ছবিগুলো। তবেই ভারত ধর্ষকমুক্ত হবে। সে জন্যই আমাদের একসঙ্গে কাজ করতে হবে। এতে বেশ খানিকটা সময় লাগবে বটে, কিন্তু সেটা সম্ভব।’ ইন্ডিয়ান এক্সপ্রেস
