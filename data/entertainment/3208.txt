
সংগীতশিল্পী খেয়ালি কর্মকার (২১) আর নেই। গতকাল শুক্রবার সকালে তিনি চলে গেছেন না ফেরার দেশে। আজ শনিবার সকালে তাঁর বড় ভাই অতনু কর্মকার জানান, বুধবার রাতে খেয়ালি তাঁদের মালিবাগ চৌধুরীপাড়ার বাসায় হঠাৎ অসুস্থ হয়ে পড়েন। এ সময় তাঁর প্রচণ্ড শ্বাসকষ্ট হচ্ছিল। তাঁকে দ্রুত হলিফ্যামিলি হাসপাতালে ভর্তি করা হয়। সকালে আরও অসুস্থ হয়ে পড়ায় তাঁকে হাসপাতালের নিবিড় পরিচর্যা কেন্দ্রে (আইসিইউ) রাখা হয়। এখানে হৃদ্‌রোগে আক্রান্ত হয়ে শুক্রবার সকালে মারা যান খেয়ালি। পরে ঢাকার রাজারবাগ কালীবাড়ি শ্মশানঘাটে খেয়ালির শেষকৃত্য সম্পন্ন হয়েছে।২০১০ সালে ‘চ্যানেল আই সেরা কণ্ঠ’ প্রতিযোগিতায় দ্বিতীয় রানার আপ হয়েছিলেন খেয়ালি কর্মকার। তিনি লিমকো কুইন বিশ্ববিদ্যালয়ে বিবিএ পড়ছিলেন। অতনু কর্মকার জানান, ‘চ্যানেল আই সেরা কণ্ঠ’ প্রতিযোগিতার পর টিভি চ্যানেলগুলোতে খেয়ালি খুব একটা ব্যস্ত হননি। তবে তিনি নিয়মিত বিভিন্ন মঞ্চে গান করেছেন।খেয়ালি মুন্সিগঞ্জের মেয়ে। ছোটবেলায় বাবা ওস্তাদ প্রয়াত গৌরাঙ্গ কর্মকারের কাছে তাঁর গানে হাতেখড়ি হয়। এরপর তিনি ছায়ানটে সংগীত বিদ্যায়তনে গান শিখেছেন।
