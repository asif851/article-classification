
প্রথমবারের মতো কোনো রিয়েলিটি শোতে অংশ নিলেন সময়ের অন্যতম আলোচিত চলচ্চিত্র জুটি অনন্ত-বর্ষা।রিয়েলিটি শো ‘বাংলাদেশি আইডল’-এর সেলিব্রেটি অতিথি বিচারক হিসেবে অংশ নিলেন তাঁরা। সঙ্গে ছিলেন মূল চার বিচারক ফেরদৌসী রহমান, আইয়ুব বাচ্চু, এন্ড্রু কিশোর ও মেহরীন।‘বাংলাদেশি আইডল’-এর গত আসরে সেরা ২৪ জন প্রতিযোগী চূড়ান্ত হয়েছেন বিচারকদের বিচারে। পবিত্র ঈদুল ফিতর উপলক্ষে ‘বাংলাদেশি আইডল’-এর ওয়ার্কশপ রাউন্ডের প্রথম পর্বটি সাজানো হয়েছে একটু বিশেষভাবেই।সম্প্রতি ওয়ার্কশপ রাউন্ডের প্রথম পর্বের শুটিং সম্পন্ন হয়েছে। এ পর্বে অনন্ত ও বর্ষা ‘বাংলাদেশি আইডল’-এর সেরা ২৪ সংগীত প্রতিভার সঙ্গে শুটিংয়ে অংশ নেন।বিশেষ এ পর্বটি প্রচারিত হবে ৯ আগস্ট শুক্রবার রাত আটটা ৩০ মিনিটে। এ পর্বে অনন্ত ঘোষণা দেন, তিনি ‘বাংলাদেশি আইডল’-এর সেরা ২৪ জনকে সঙ্গে নিয়ে ‘নিঃস্বার্থ ভালোবাসা’ চলচ্চিত্রটি প্রেক্ষাগৃহে বসে উপভোগ করবেন।এ প্রসঙ্গে অনন্ত জানান, এই ঈদে ‘যমুনা ফিউচার পার্ক’-এর সিনেপ্লেক্স উদ্বোধন হতে যাচ্ছে। আর সম্পূর্ণ নতুন এই সিনেপ্লেক্সের ‘ব্লকবাস্টার’ হলে ‘বাংলাদেশি আইডল’-এর সেরা ২৪ জনকে নিয়ে ‘নিঃস্বার্থ ভালোবাসা’ চলচ্চিত্রটি উপভোগ করবেন তাঁরা।এদিকে নির্মাণপ্রতিষ্ঠান ডেল্টা বে সূত্রে জানা গেছে, ওয়ার্কশপ রাউন্ডের প্রথম পর্বে সেরা ২৪-এর প্রথম ১২ জন গান পরিবেশন করবেন। এ পর্ব থেকেই দর্শকেরা তাঁদের পছন্দের প্রতিযোগীকে এসএমএসের মাধ্যমে ভোট দিতে পারবেন।
