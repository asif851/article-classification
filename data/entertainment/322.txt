
 
বলিউডের ‘মাস্তি’ ছবির সিক্যুয়েল ‘গ্র্যান্ড মাস্তি’তে অভিনয় করছেন অভিনেতা রিতেশ দেশমুখ। ছবিতে না থাকলেও নিজের রাঁধা টিফিন নিয়ে সেটে হাজির হচ্ছেন রিতেশের স্ত্রী অভিনেত্রী জেনেলিয়া ডি’সুজা। জেনেলিয়ার এই টিফিন সার্ভিসের কল্যাণে প্রতিদিনই মজাদার সব খাবার খাচ্ছেন ‘গ্র্যান্ড মাস্তি’ ছবির অভিনয়শিল্পী আর কলাকুশলীরা।২০০৪ সালে মুক্তি পেয়েছিল কমেডি ঘরানার ‘মাস্তি’ ছবিটি। মূল ছবির পর এবার এর সিক্যুয়েলও পরিচালনা করছেন নির্মাতা ইন্দ্র কুমার। ‘গ্র্যান্ড মাস্তি’ ছবির বিভিন্ন চরিত্রে অভিনয় করছেন রিতেশ দেশমুখ, বিবেক ওবেরয়, আফতাব শিবদাসানি, সোনালি কুলকার্নি, ব্রুনা আবদুল্লাহ, মরিয়ম জাকারিয়া, কারিশমা তান্না প্রমুখ।ছবির সেটে অনেক সময় দিচ্ছেন জেনেলিয়া। সবার সঙ্গে হাসি-ঠাট্টায় মেতে থাকছেন। তাঁর কল্যাণে শুটিং ইউনিটের একঘেয়ে খাবারের পরিবর্তে ঘরের খাবারের স্বাদ নিতে পারছেন সবাই। এ প্রসঙ্গে ছবির দলের একজন সদস্যের উদ্ধৃতি দিয়ে মিড-ডে জানিয়েছে, প্রতিদিন ভোরে ছবির শুটিং শুরু হয়। প্রচণ্ড গরমের মধ্যে শুটিং করতে গিয়ে মধ্যাহ্নভোজের সময় হতে হতেই সবাই বেশ ক্লান্ত হয়ে পড়েন।
 
সূত্রটি আরও জানায়, শুরুর দিকে বিকেলে ছবির সেটে হাজির হতেন জেনেলিয়া। তবে কয়েক দিন পর মধ্যাহ্নভোজের ঠিক আগে আগে আসা শুরু করেছেন তিনি। আর তখন সঙ্গে নিয়ে আসেন মহারাষ্ট্রের ঐতিহ্যবাহী মজাদার সব খাবার।
 
জেনেলিয়া এত বেশি খাবার সঙ্গে আনেন যে দেখে মনে হয়, খাবারের মেলা বসেছে। ঘরের রান্না সুস্বাদু সেসব খাবার খেয়ে সবার লোভ ধরে গেছে। প্রতিদিন দুপুরে জেনেলিয়ার জন্য অধীর আগ্রহে অপেক্ষা করতে থাকেন তাঁরা। জেনেলিয়া যেসব খাবার নিয়ে আসেন, তার মধ্যে রয়েছে ভাত, রুটি, পুরান পলিস, মহারাষ্ট্রের রেসিপিতে রান্না মাছ, ডাল ইত্যাদি।
