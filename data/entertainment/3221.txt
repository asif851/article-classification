
বলিউডের বাসিন্দারা প্রেমের ক্ষেত্রে ‘লুকোচুরি’ নীতিতে বিশ্বাসী। প্রেম করবেন, প্রকাশ্যে ‘ডেটিং’ করে বেড়াবেন অথচ এই বিষয়ে জানতে চাইলেই তাঁরা বলবেন, ‘নো কমেন্টস’। কিন্তু মন্তব্য নিষ্প্রয়োজন বললেই কি আর মানুষের মুখ বন্ধ থাকে? গণমাধ্যমে ঠিকই বেরোতে থাকে তারকাদের প্রেমের নিত্যনতুন সব খবরাখবর। বলিউডের তরুণ তারকাদের প্রেম-ভালোবাসা নিয়েই আজকের এই প্রতিবেদন।
আলিয়া ভাট-সিদ্ধার্থ মালহোত্রা
করণ জোহরের স্টুডেন্ট অব দ্য ইয়ার ছবিতে অভিনয় করতে গিয়ে কাছে আসেন আলিয়া ভাট আর সিদ্ধার্থ মালহোত্রা। তাঁরা কখনো এই প্রেমের কথা স্বীকার করেননি, আবার সরাসরি অস্বীকারও করেননি। মাঝে কিছুদিন নিজেদের মধ্যে ‘নিরাপদ দূরত্ব’ বজায় রেখেছিলেন। এক পার্টিতে গিয়ে আলিয়া তাঁর পুেরানো প্রেমিকের সঙ্গে বেশি ঘনিষ্ঠ হয়ে যাওয়াতেই নাকি মেজাজ বিগড়ে গিয়েছিল সিদ্ধার্থের। এরপর কিছুদিন চলে মান-অভিমান পর্ব। কিন্তু গানেই তো আছে ‘রাগ নাকি অনুরাগের আয়না’। সেই ঘটনার পর বুঝি আরও কাছে এসেছেন এই তারকা জুটি। কিছুদিন আগেও তাঁদের একটি রেস্তোরাঁয় মধ্যাহ্নভোজ করতে দেখা গেছে। এবার ভালোবাসা দিবসেও নিশ্চয়ই তাঁদের রয়েছে বিশেষ পরিকল্পনা। আপাতত সেই পরিকল্পনা গোপনই রয়েছে।
 দীপিকা পাড়ুকোন-রণবীর সিং
সাবেক প্রেমিক রণবীর কাপুরের কাছ থেকে যেই চোট পেয়েছেন দীপিকা পাড়ুকোন, তা সারাতে মলমের মতো কাজ করে যাচ্ছেন এই নায়িকার বর্তমান প্রেমিক রণবীর সিং। ‘ভালোবাসা কারে কয়?’ প্রশ্নের উত্তর বোধ হয় সবচেয়ে ভালো দিতে পারবেন বলিউডের এই অভিনেতা। গত বছর এক সাক্ষাৎকারে রণবীর বলেছিলেন, দীপিকার সবকিছুই তাঁর কাছে ভালো লাগে। দীপিকা-রণবীর অবশ্য তাঁদের প্রেমের বিষয়ে খুব একটা রাখঢাক করেন না। দীপিকা কখনো যদিওবা এই প্রসঙ্গ এড়িয়ে যাওয়ার চেষ্টা করেন, রণবীর যেন আরও বেশি বেশি জানাতে চান ভালোবাসার কথা। এই দুজনের ভালোবাসা অবশ্য শুধুই ‘টাইম পাস’ নয়। সাংবাদিকেরা তাই প্রায়ই তাঁদের বিয়ের পরিকল্পনা সম্পর্কে জানতে চান। কিন্তু বিয়ের থেকে তাঁরা এখন ক্যারিয়ার নিয়েই বেশি ব্যস্ত।
 সোনম কাপুর-আনন্দ আহুজা
বেশ কিছুদিন ধরেই শোনা যাচ্ছে আনন্দ আহুজা নামের এক যুবকের সঙ্গে চুটিয়ে প্রেম করছেন সোনম কাপুর। কিন্তু সোনম এমন ভাব করেন, যেন আনন্দ তাঁর বন্ধু ছাড়া আর কিছু নন। দিল্লির ব্যবসায়ী আনন্দ আহুজার সঙ্গে গোপনে সোনম বাগদান সেরে ফেলেছেন বলেও গুজব আছে। কিছুদিন আগে ছবি শেয়ারিং সাইট ইনস্টাগ্রামে সোনমের অনামিকায় আংটি আর ছবির সঙ্গে রহস্যজনক ক্যাপশন এই গুজবকে আরও জোরদার করেছে। কিন্তু বোমা ফুটালেও সোনমের মুখ থেকে কথিত প্রেমিক প্রসঙ্গে কোনো কথা বের করা অসম্ভব। সম্প্রতি নির্মাতা করণ জোহর তাঁর অনুষ্ঠানে সোনমের কাছে তাঁর প্রেমের জীবন নিয়ে জানতে চেয়েছিলেন। জবাবে এই নিরজা অভিনেত্রী সাফ জানিয়ে দিয়েছেন, ‘ব্যক্তিগত বিষয়ে আমি কোনো প্রশ্নের উত্তর দেব না।’ প্রশ্নের উত্তর না দিলেও সবাই জানেন, এবারের ভালোবাসা দিবস আনন্দ আহুজাকে নিয়ে আনন্দেই কাটাবেন সোনম।
সোনাক্ষী সিনহা-বান্টি সাচদেব
দাবাং-কন্যা সোনাক্ষী সিনহা এমনিতে বেশ সাহসী। মুখের ওপরে সত্যি কথা বলতে তিনি কখনোই দ্বিধা করেন না। কেবল প্রেমের বেলাতেই যত লাজ-শরম। অভিনেতা সোহেল খানের শ্যালক বান্টি সাচদে​েবর সঙ্গে তাঁর সম্পর্কটা যে বন্ধুর চেয়ে একটুখানি বা অনেকখানি বেশি, সেটা বুঝতে রকেটবিজ্ঞানী হওয়া লাগে না। যখন-তখন বান্টির সঙ্গে ঘুরতে যাওয়া, বান্টির বোন ও সোহেলের স্ত্রী সিমা খানের সঙ্গে সোনাক্ষীর ব্যাপক খাতির তো প্রেমেরই লক্ষণ, নাকি? বছরখানেক আগে অভিনেতা অর্জুন কাপুরের সঙ্গে সোনাক্ষীর যে মন দেওয়া-নেওয়ার একটি ব্যাপার ঘটেছিল, তা আজ কেবলই অতীত। অতীত ভুলে সোনাক্ষী এখন বান্টিকে নিয়েই এগিয়ে যাওয়ার কথা ভাবছেন বলে অনেকের ধারণা। এই ফেব্রুয়ারিতে সোনাক্ষী-বান্টির বাগদান হওয়ার একটি সম্ভাবনাও কথা শোনা গিয়েছিল। ভালোবাসা দিবসের দিনে যদি হুট করে আসে এই জুটির পানচিনির খবর, তাহলে কিন্তু অবাক হবেন না।
নাদিয়া মাহমুদ
পিঙ্কভিলা, হিন্দুস্থান টাইমস ও ইন্ডিয়ান এক্সপ্রেস অবলম্বনে
 
