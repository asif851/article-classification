
ব্যবসায়ী হিসেবে আত্মপ্রকাশ করলেন অভিনয়শিল্পী আজমেরী হক বাঁধন। রাজধানীর গুলশান ২ নম্বরের ৭১ নম্বর রোডে চালু হলো অভিনয়শিল্পী বাঁধনের মেকওভার সেলুন। গতকাল মঙ্গলবার সন্ধ্যায় আনুষ্ঠানিকভাবে এটির উদ্বোধন করা হয়। গ্লিমার নামের এই মেকওভার সেলুনে বাঁধনের সঙ্গে আছেন তাঁরই ঘনিষ্ঠ বন্ধু সুরাইয়া।প্রথম আলো ডটকমকে বাঁধন বলেন, ‘আমরা দুই বন্ধু সাজগোজ করতে খুবই পছন্দ করি। নিজেদের পাশাপাশি অন্যদের সাজিয়েও আনন্দ পাই। মেডিকেল কলেজে পড়ার সময়ও আমাদের দুজনের সাজগোজ অন্যসব বন্ধুর কাছে বেশ প্রশংসার ছিল। শুধু তা-ই নয়, আমি যখন লাক্স-চ্যানেল আই সুপারস্টার প্রতিযোগিতায় অংশ নিয়েছিলাম, তখনও সাজগোজের একটি বিভাগে অংশ নিয়েছিলাম। সেখানে কেউই ১০-এ পুরো নম্বর পায়নি। শুধু আমাকেই কানিজ আলমাস ১০-এ ১০ দিয়েছিলেন। তাঁর মতো এত বড় মাপের একজন রূপ বিশেষজ্ঞের কাছ থেকে এ ধরনের মূল্যায়ন আমার আত্মবিশ্বাস বাড়িয়ে দিয়েছিল বহু গুণ। তখন থেকেই ভাবতে থাকি, ভবিষ্যতে যদি কোনো সুযোগ আসে তাহলে নারীদের সৌন্দর্য-সেবা নিয়ে কিছু করব। তারই প্রক্রিয়া হিসেবে আমাদের দুই বন্ধুর এই প্রয়াস।’বাঁধন জানান, আপাতত ছোট পরিসরে মেকওভার সেলুনের যাত্রা শুরু হয়েছে। ভবিষ্যতে এ প্রতিষ্ঠানটিকে আরও বড় পরিসরে নিয়ে যাওয়ার পরিকল্পনাও রয়েছে তাঁদের।মেকওভার সেলুন ছাড়া বাঁধন এবং তাঁর বন্ধু সুরাইয়া মিলে নতুন বছরে একটি দন্ত চিকিত্সালয় চালু করতে যাচ্ছেন। বর্তমানে এটির অন্দরসজ্জার কাজ চলছে বলে জানান বাঁধন।মেকওভার সেলুনের কাজের ফাঁকে বাঁধন নাটকেও অভিনয় করে চলছেন। এনটিভিতে প্রচার শুরু হয়েছে বাঁধন অভিনীত নতুন নাটক ‘ইয়েস বস নো বস’। এ ছাড়া খুব শিগগির ‘সিক্রেট সার্ভিস’ নাটকটির প্রচার শুরু হবে।  
