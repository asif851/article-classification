
সারাক্ষণই সামাজিক মিডিয়ায় সরব থাকতেন শাহরুখ খান। এই কভার ফটো বদলাচ্ছেন, নয়তো নতুন ছবি পোস্ট করছেন ফেসবুক কিংবা টুইটারে। ফেসবুকে তো রীতিমতো ‘বাণী চিরন্তনী’ বিলাতে শুরু করেছিলেন। ক’দিন হলো সামাজিক মিডিয়ায় তাকে পাওয়া যাচ্ছে না। হঠাৎ চুপচাপ হয়ে গেছেন খান।
জানা গেছে, সামাজিক মিডিয়া নিয়ে ভীষণ বিরক্ত তিনি। ভার্চুয়াল দুনিয়ার ‘মিথ্যা’, ‘গুজব’, ‘কুৎসা’ ‘গালি’-এসব আর ভালো লাগছে না তাঁর। এসব দেখতে দেখতে নাকি ক্লান্ত হয়ে গেছেন তিনি। এখন আপাতত ফেসবুক, টুইটার থেকে দূরে থাকার সিদ্ধান্ত নিয়েছেন।সম্প্রতি ‘ফেম’ নামের একটি লাইভ ভিডিও শেয়ারিংয়ের সাইটে এই সিদ্ধান্তের কথা জানান এই তারকা। ওই ভিডিওতে তিনি বলেছেন ‘ফোন খুলে আর ওসব নেতিবাচক ব্যাপারগুলো দেখতে ভালো লাগে না। সামাজিক মিডিয়াগুলো এখন নির্বোধে ভরে গেছে। এদের আজেবাজে কাজকর্ম আমার আর একটুও ভালো লাগছে না। সামাজিক মিডিয়ায় অ্যাকটিভ থাকলে আবার এদের এড়িয়ে চলা অসম্ভব। তাই আপাতত এ সব থেকে দূরে থাকার সিদ্ধান্ত নিয়েছি।’ভক্তদের উদ্দেশে তিনি বলেন, ‘দয়া করে অন্যদের হেনস্তা বা কাউকে নিয়ে ট্রল করা থেকে বিরত থাকুন।’শাহরুখ খান স্বীকার করেন, শুরুতে তিনি নিজেও অন্যদের নিয়ে মজা করেছেন। সেসবের জন্য তিনি এখন লজ্জিত। ইন্ডিয়ান এক্সপ্রেস
