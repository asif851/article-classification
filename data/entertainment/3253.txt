
পূর্ণদৈর্ঘ্য বাংলা চলচ্চিত্র ‘রানা প্লাজা’র প্রদর্শনী ও সম্প্রচারের ওপর ১৪ সেপ্টেম্বর পর্যন্ত স্থিতাবস্থা (স্ট্যাটাস কো) দিয়েছেন সুপ্রিম কোর্টের চেম্বার আদালত। সংশ্লিষ্ট আইনজীবী জানিয়েছেন, এর ফলে ওই দিন পর্যন্ত চলচ্চিত্রটি মুক্তি দেওয়া যাবে না।
আপিল বিভাগের আদেশ পুনর্বিবেচনা (রিভিউ) চেয়ে করা এক আবেদনের শুনানি শেষে চেম্বার বিচারপতি হাসান ফয়েজ সিদ্দিকী আজ বৃহস্পতিবার এ আদেশ দেন।
আবেদনের পক্ষে শুনানি করেন জ্যেষ্ঠ আইনজীবী ইউসুফ হোসেন হুমায়ুন। তিনি প্রথম আলোকে বলেন, পুনর্বিবেচনার আবেদনটি আপিল বিভাগের নিয়মিত বেঞ্চে শুনানির জন্য ১৪ সেপ্টেম্বর নির্ধারণ করেছেন চেম্বার আদালত। ওই দিন পর্যন্ত ‘রানা প্লাজা’র ওপরে স্থিতাবস্থা থাকবে। ফলে পরবর্তী আদেশ না হওয়া পর্যন্ত চলচ্চিত্রটি মুক্তি দেওয়া যাবে না।
সাভারের রানা প্লাজা ধসের ঘটনা নিয়ে নির্মিত ‘রানা প্লাজা’ চলচ্চিত্রটি গত ৪ সেপ্টেম্বর মুক্তি পাওয়ার কথা ছিল। কিন্তু এতে নানা ভীতিকর দৃশ্য দেখানোর অভিযোগ করে গত ২০ আগস্ট হাইকোর্টে রিট আবেদন করেন বাংলাদেশ ন্যাশনাল গার্মেন্টস ওয়ার্কার্স এমপ্লয়িজ লিগের সভাপতি সিরাজুল ইসলাম। ২৪ আগস্ট শুনানি শেষে দেশে-বিদেশের প্রেক্ষাগৃহে বা অন্য যেকোনো মাধ্যমে চলচ্চিত্রটি প্রদর্শন ও সম্প্রচারের ওপর ছয় মাসের নিষেধাজ্ঞা দেন হাইকোর্ট। এর ফলে চলচ্চিত্রটির মুক্তি আটকে যায়।পরে হাইকোর্টের আদেশের বিরুদ্ধে আপিল বিভাগে যান চলচ্চিত্রটির প্রযোজক শামীমা আক্তার। তাঁর করা আবেদনের নিষ্পত্তি করে ৬ সেপ্টেম্বর প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ হাইকোর্টের নিষেধাজ্ঞা স্থগিত করেন। এরপর আপিল বিভাগের ওই স্থগিতাদেশ পুনর্বিবেচনা চেয়ে আবেদন করেন সিরাজুল ইসলাম।
