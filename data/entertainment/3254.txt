
অভিনয়শিল্পী ও মডেল হিসেবেই বেশি পরিচিত মেহ্জাবীন চৌধুরী। বিশেষ দিবসে তাঁর অভিনীত নাটকগুলো দর্শকেরা আগ্রহ নিয়ে দেখেন। ঈদের মতো বিশেষ উৎসবে নাচের অনুষ্ঠানেও দেখা গেছে তাঁকে। লাক্স–চ্যানেল আই সুপারস্টার মেহ্জাবীন এবার নিজেই বসছেন বিচারকের আসনে। অনুষ্ঠানের নাম ‘ম্যাঙ্গোলি–চ্যানেল আই সেরা নাচিয়ে ২০১৫’। নৃত্যশিল্পী অন্বেষণের এই অনুষ্ঠানে মেহ্জাবীনকে দেখা যাবে অতিথি বিচারক হিসেবে। মেহ্জাবীন বলেন, ‘আমি নিজে একটি রিয়েলিটি শো থেকে এসেছি। বিচারকদের নানা ধরনের মন্তব্য শুনেছি। কিন্তু এবার আমাকেই মন্তব্য করতে হলো। আমি যখন মঞ্চে প্রতিযোগীদের পরিবেশনা দেখছিলাম, তখনই খাতায় লিখে রাখছিলাম কাকে কোন বিষয়ে মন্তব্য করব। কিন্তু একজন প্রতিযোগীর পরিবেশনা দেখে আমি এতটাই অবাক আর মুগ্ধ হয়েছিলাম যে খাতায় লিখতেই ভুলে গিয়েছিলাম।’ অতিথি বিচারক হিসেবে এর আগে অবশ্য আরও দু-একটি অনুষ্ঠানে গিয়েছিলেন তিনি। কিন্তু নাচের অনুষ্ঠানে এবারই প্রথম। চ্যানেল আইয়ের এই অনুষ্ঠানের নিয়মিত তিন বিচারক হলেন অভিনেতা ফেরদৌস, নৃত্যশিল্পী মুনমুন এবং পরিচালক ও অভিনয়শিল্পী মেহের আফরোজ শাওন। মেহ্জাবীন জানান, অনুষ্ঠানের শেষে প্রতিযোগীদের সঙ্গে মঞ্চেও উঠেছিলেন। তবে নেচেছেন কি না, সেটি কিন্তু খোলাসা করলেন না। শুধু বললেন, ‘এ জন্য আপনাদের অনুষ্ঠানটি দেখতে হবে।’ অনুষ্ঠানটি প্রচারিত হবে আজ সন্ধ্যা ৭টা ৫০ মিনিটে।
