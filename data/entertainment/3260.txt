
ছবির গানে আবার কণ্ঠ দিলেন জেমস। ছবির নাম সত্তা। পরিচালক হাসিবুর রেজা কল্লোল। এ প্রসঙ্গে জেমসের ব্যবস্থাপক রুবাইয়াৎ ঠাকুর বলেন, ‘গত রোববার সন্ধ্যায় গানটিতে কণ্ঠ দিয়েছেন জেমস। গানের কয়েকটি লাইন হচ্ছে, ‘আগুন জ্বেলেও ডুবলাম আমি/ দিলাম তাতে ঝাঁপ/ তোমার আমার প্রেম ছিল পুরোটাই পাপ।’ লিখেছেন সোহানী হোসেন। সুর ও সংগীত পরিচালনা করেছেন বাপ্পা মজুমদার।সত্তা ছবির পরিচালক হাসিবুর রেজা বলেন, ‘শুরু থেকেই জেমসকে দিয়ে গানটি গাওয়ানোর পরিকল্পনা ছিল। সে জন্য অনেক দিন অপেক্ষাও করতে হয়েছে। অবশেষে গানটিতে কণ্ঠ দেওয়ার কাজ শেষ হওয়াতে ভালো লাগছে। আমার কাছে মনে হয়েছে, তিনি ছাড়া এই গানটি আর কারও পক্ষে গাওয়া সম্ভব হতো না।’এর আগে ১৯৯৭ সালে জেমস বাপ্পা মজুমদারের সুরে একটি গানে কণ্ঠ দিয়েছিলেন। ‘সুরের টানে’ শিরোনামের গানটি একটি মিশ্র অ্যালবামে প্রকাশিত হয়েছিল।ঈদের আগে জেমস জিরো ডিগ্রি ও ওয়ার্নিং নামে আরও দুটি ছবির গানে কণ্ঠ দিয়েছিলেন।
