
ছায়ানট আয়োজন করেছিল প্রয়াত সংগীতগুণী রামকানাই দাশ স্মরণ অনুষ্ঠান। ছায়ানট ভবনের রমেশচন্দ্র স্মৃতি মিলনায়তনে গতকাল শুক্রবার বিকেলে আয়োজিত এই অনুষ্ঠানে স্বাগত বক্তব্য দেন ছায়ানটের সাধারণ সম্পাদক খায়রুল আনাম শাকিল। এরপর বক্তব্য দেন সংস্কৃতিজন সারওয়ার আলী।বাবার কাছে শেখা একটি গান ‘আমি যে ডাল ধরি’ পরিবেশন করেন শিল্পী রামকানাই দাশের কন্যা কাবেরী দাশ।এর পর অনুষ্ঠানের সভাপতি সন্জীদা খাতুন শিল্পী রামকানাই দাশের স্মৃতিচারণা করে বলেন, ‘ব্যতিক্রমী শিল্পী ছিলেন তিনি। ব্যতিক্রমী ছিলেন কারণ, রামকানাই দাশ সারা জীবন শুদ্ধ সংগীত চর্চা করেছেন, সেই সঙ্গে নজরুল ও রবীন্দ্রনাথকে আত্মস্থ করেছেন। তাঁর রক্তের সঙ্গে মিশে ছিল গান। রামকানাই দাশ অনেক বেশি প্রজ্ঞার অধিকারী ও সংবেদনশীল ছিলেন।’ তিনি আরও বলেন, ‘শিল্পীর স্মৃতি রক্ষায় প্রাতিষ্ঠানিকভাবে সহায়তা করবে ছায়ানট।’এর পর ছায়ানটের সভাপতি সন্জীদা খাতুন ছায়ানট শিল্পী কল্যাণ তহবিল থেকে এক লাখ টাকার একটি চেক তুলে দেন শিল্পীর স্ত্রী সুপর্ণা দাশের হাতে। এ সময় উপস্থিত ছিলেন সারওয়ার আলী ও রামকানাই দাশের কন্যা কাবেরী দাশ।অনুষ্ঠানে রামকানাই দাশকে নিয়ে নিরঞ্জন দে নির্মিত ৪৮ মিনিটের একটি তথ্যচিত্র দেখানো হয়।
