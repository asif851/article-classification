
দিনের শুরুটাই হলো নজরুলের গান দিয়ে। গাইলেন খায়রুল আনাম শাকিল। এরপর চন্দনা মজুমদারের কণ্ঠে লালনের গান—‘পড়েছি এবার আমি’। ছায়ানটের গতকালের আয়োজনটি ছিল অনেকটা এমনই। গ্রামীণফোনের সহযোগিতায় ওই দিন লোকসংগীত নিয়ে একটি বই আর নজরুল, রবীন্দ্র ও লোকসংগীত নিয়ে তিনটি অ্যালবামের মোড়ক উন্মোচন করা হয়।অনুষ্ঠান শুরু হয় বেলা ১১টায়। ছায়ানট ভবনের রমেশচন্দ্র স্মৃতি মিলনকেন্দ্রে। খায়রুল আনাম শাকিলের স্বাগত বক্তব্যের পর অ্যালবাম ও বইয়ের মোড়ক উন্মোচন করেন ছায়ানটের সহসভাপতি ডা. সারওয়ার আলী, আবদুস সবুর খান চৌধুরী এবং অডিও সিডিতে সংগীত পরিবেশন করা শিল্পী চন্দনা মজুমদার ও খায়রুল আনাম শাকিল।লোকসংগীত নিয়ে প্রকাশিত বইটির নাম অচিনপাখির কলগীতি। আর অ্যালবামগুলো হলো লোকসংগীত নিয়ে অচিনপাখির কলগীতি, নজরুলসংগীতের অ্যালবাম উত্তর-দক্ষিণের রাগ ও রবীন্দ্রসংগীতের অ্যালবাম রূপে রূপে অপরূপ।নজরুলের গান নিয়ে উত্তর-দক্ষিণের রাগ এবং রবীন্দ্রসংগীত নিয়ে রূপে রূপে অপরূপ অডিও সিডির পাঠ এবং আবৃত্তিতে অংশ নিয়েছেন কাজী মদিনা, আবদুস সবুর খান চৌধুরী, লিয়াকত খান, কৃষ্টি হেফাজ ও লাইসা আহমদ লিসা। মোড়ক উন্মোচনের আনুষ্ঠানিকতা শেষে অচিনপাখির কলগীতির গ্রন্থভূমিকা থেকে কিছু অংশ পড়ে শোনান আবদুস সবুর খান চৌধুরী।সন্জীদা খাতুনের গ্রন্থনা ও উপস্থাপনায় রূপে রূপে অপরূপ অ্যালবামে একক গান গেয়েছেন ফাহমিদা খাতুন, ইফ্ফাত আরা দেওয়ান, মহিউজ্জামান চৌধুরী, মিতা হক, আবদুল ওয়াদুদ, ইলোরা আহমেদ, তানিয়া মান্নান, লাইসা আহমদ লিসা, আজিজুর রহমান, মো. সিফায়েত উল্লাহ এবং সত্যম্ কুমার দেবনাথ। একক গানের পাশাপাশি এতে আছে দুটি সম্মেলক গান।নজরুলের ১১টি গান নিয়ে সাজানো হয়েছে উত্তর-দক্ষিণের রাগ। এতে গেয়েছেন শাহীন সামাদ, সেলিনা হোসেন, খায়রুল আনাম শাকিল, নাসিমা শাহিন, ফারহানা আক্তার, নুসরাত জাহান, দেবশ্রী অন্তরা দাশ, তানভীর আহমেদ, লতিফুন জুলিও, প্রিয়াংকা গোপ এবং নাহিয়ান দূরদানা।
