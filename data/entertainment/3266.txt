
১৬ অক্টোবর কলকাতার প্রেক্ষাগৃহে মুক্তি পাচ্ছে সৃজিত মুখোপাধ্যায় পরিচালিত ‘রাজকাহিনী’ ছবিটি। এ ছবিতে অভিনয় করেছেন বাংলাদেশের জয়া আহসান। তিনি এখন আছেন কলকাতায়। সেখানে ছবিটি নিয়ে ব্যস্ত সময় পার করছেন। আজ মঙ্গলবার বিকেলে সেখান থেকে মুঠোফোনে তিনি জানান, ‘রাজকাহিনী’ ছবির প্রচারণার অংশ হিসেবে এখন প্রতিদিনই বিভিন্ন স্থানে নানা অনুষ্ঠান আয়োজন করা হচ্ছে। তিনি প্রতিটি অনুষ্ঠানেই অংশ নিচ্ছেন। গতকাল সোমবার সন্ধ্যায় হোটেল হিন্দুস্তান ইন্টারন্যাশনালে এক পুনর্মিলনীর আয়োজন করা হয়। এই অনুষ্ঠানে ছবির প্রায় সব শিল্পী ও কলাকুশলী অংশ নিয়েছেন। ১৫ অক্টোবর সন্ধ্যা ছয়টায় ‘রাজকাহিনী’ ছবির উদ্বোধনী প্রদর্শনী হবে কলকাতার সাউথ সিটির আইনক্সে। জানা গেছে, এই অনুষ্ঠানে কলকাতার চলচ্চিত্র জগতের অনেকেই অংশ নেবেন। এদিকে গতকাল সোমবার সকালে কলকাতার সন্তোষ মিত্র স্কয়ারে পূজা প্যান্ডেলে মহালয়ার অনুষ্ঠানে অংশ নিয়েছেন জয়া আহসান। আজ বিকেলে জয়ার সঙ্গে যখন কথা হয়, তখন তিনি ছিলেন পূর্ণদাস সড়কের একটি রেস্তোরাঁয়। জানালেন, তিনি মাকে সঙ্গে নিয়ে মাটন চপ আর চা খাচ্ছেন। তিন দিন আগে কলকাতা গেছেন তাঁর মা রেহানা মাসুদ। তিনি ঢাকায় আমেরিকান ইন্টারন্যাশনাল স্কুলে কর্মরত আছেন। ছুটিতে মেয়ের কাছে বেড়াতে গেছেন। ‘রাজকাহিনী’ ছবির উদ্বোধনী প্রদর্শনীতে থাকবেন তিনিও।
