
অনন্যা পাণ্ডে। তিনি কে? আগে কেউ কখনো তাঁর নাম শুনেছেন? অনেকেই বলবেন, কই না তো! সবার জন্য খবর হলো, আরেকজন বলিউড তারকার মেয়ে যুক্ত হচ্ছেন বলিউডে। এই তারকা চাঙ্কি পাণ্ডে। অনন্যা পাণ্ডে তাঁরই মেয়ে। বয়স ১৯। তাঁকে দেখে তো বলিউডের আরেক জনপ্রিয় পরিচালক, প্রযোজক ও কোরিওগ্রাফার ফারাহ খান অবাক। হিন্দুস্তান টাইমসকে দেওয়া এক সাক্ষাৎকারে বলেই ফেললেন, ‘চাঙ্কির মেয়ে এত সুন্দর! কীভাবে?’ আরও মজা করে বললেন, ‘এই মেয়ের ডিএনএ টেস্ট করাতে হবে।’ সেদিন এ কথা শুনে হেসেছিলেন চাঙ্কি। বলেছিলেন, ‘ফারাহ আমার ভালো বন্ধু। আমি জানি ও মজা করে এটা বলেছে।’
জানা গেছে, করণ জোহরের ‘স্টুডেন্ট অব দ্য ইয়ার টু’ ছবিতে অভিনয় করবেন অনন্যা। তাঁর বিপরীতে থাকবেন টাইগার শ্রফ। গোড়াতে শোনা গিয়েছিল, করণ জোহরের এই ছবিতে শ্রীদেবীর মেয়ে জাহ্নবি কাপুরের অভিষেক হবে। শেষ পর্যন্ত সবাইকে চমকে দিয়ে অভিষেক হচ্ছে অনন্যার। এই প্রতিযোগিতায় আরও ছিলেন অমৃতা সিংয়ের মেয়ে সারা আলী খানও। বলিউড বিশ্লেষকদের মতে, করণ জোহরের ‘স্টুডেন্ট অব দ্য ইয়ার টু’ ছবিতে সুযোগ পাওয়ায় বড় সুবিধা হলো অনন্যার।
করণ জোহরের সঙ্গে চাঙ্কি পাণ্ডের পুরোনো বন্ধুত্ব। কিন্তু তাই বলে মাফ পাননি অনন্যা। তাঁকেও পরীক্ষার মুখোমুখি হতে হয়েছে। অডিশনে ‘স্টুডেন্ট অব দ্য ইয়ার’ ছবিতে আলিয়া ভাটের সংলাপ থেকে কয়েকটি লাইন দেওয়া হয় অনন্যাকে। আর অনন্যা নাকি সেই সংলাপের সঙ্গে দারুণ অভিনয় করেছেন। করণ জোহরের সঙ্গে বাবার বন্ধুত্ব তাতে কোনোই প্রভাব ফেলেনি।
চাঙ্কি পাণ্ডে আর ভাবনার একমাত্র মেয়ে অনন্যা। মুম্বাইয়ের ধীরুভাই আম্বানি ইন্টারন্যাশনাল স্কুল থেকে স্নাতক করেছেন। অনন্যা খুব ভালো ব্যালে নৃত্যশিল্পী। বলিউড তারকাদের এ সময়ের কয়েকজনের ছেলেমেয়ের সঙ্গে দারুণ বন্ধুত্ব অনন্যার। এই তো সেদিন শাহরুখ খানের জন্মদিনের পার্টিতে শাহরুখ-কন্যা সুহানা আর সঞ্জয় কাপুরের মেয়ে শানায়ার সঙ্গে ছবি তুলেছেন।
‘স্টুডেন্ট অব দ্য ইয়ার টু’ ছবির শুটিং শুরু হবে আগামী বছর। ছবিটি ২০১৮ সালেই মুক্তি পাওয়ার সম্ভাবনা আছে। ডেকান ক্রনিকল, ইন্ডিয়ান এক্সপ্রেস
