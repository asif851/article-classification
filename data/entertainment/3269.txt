
আর কাউকে দরকার নেই বলিউডের আলোচিত অভিনেত্রী সানি লিওনের। তিনি যেন একাই এক শ! আর কেউ পাশে থাকুক বা না থাকুক, তিনি তাঁর কাজ চালিয়ে যাবেন একাই! সম্প্রতি তাঁর একটি নতুন ছবির প্রচারের ক্ষেত্রে এমন মনোভাবই প্রকাশ করেছেন সানি লিওন।
‘মাস্তিজাদে’ নামে নতুন একটি ছবিতে কাজ করেছেন সানি লিওন। এ ছবিতে সানি লিওনের বিপরীতে অভিনয় করেছেন অভিনেতা তুষার কাপুর। মিলাপ জাভেরির পরিচালনায় ‘মাস্তিজাদে’ মুক্তি পাওয়ার কথা রয়েছে জানুয়ারির ২৯ তারিখে।এখনই তো নতুন ছবির বিষয়টি দর্শকদের জানিয়ে দেওয়ার মোক্ষম সময়। কিন্তু এ কাজে সহ-অভিনেতা বা অভিনেত্রীদের কাউকেই নাকি সেভাবে পাশে পাচ্ছেন না এই ইন্দো-কানাডীয় অভিনেত্রী!যদিও, এর জন্য থেমে নেই তিনি। বরং, ‘যদি তোর ডাক শুনে কেউ না আসে, তবে একলা চলো রে’—ভঙ্গিতে একাই ‘মাস্তিজাদে’ ছবিটির প্রচারের কাজে মাঠে নেমে পড়েছেন সানি লিওন!এদিকে মুক্তির আগেই ছবির গল্প এবং এ ছবিতে সানি লিওনের খোলামেলা উপস্থিতি নিয়ে ঢের সমালোচনা শুরু হয়েছে। অবশ্য বিষয়টা সাবেক পর্নো তারকা সানি লিওনের জন্য নতুন কিছু নয়। তাই এসব সমালোচনা কানে না তুলে তিনি বরং পূর্ণোদ্যমে এগিয়ে চলেছেন ছবির প্রচারের কাজে।সানি লিওন স্পষ্ট জানিয়ে দিয়েছেন, ‘যা কিছুই আমরা “মাস্তিজাদে” ছবিতে শুট করে থাকি না কেন, তা মোটেও খারাপ কিছু নয়।’‘মাস্তিজাদে’ ছবিতে সানি লিওনকে দেখা যাবে যমজ বোনের চরিত্রে। সে হিসেবে এই ছবিতে সানি অভিনয় করেছেন দুটি চরিত্রে। এ ছবির প্রচারের মঞ্চেও সানিকে দেখা যাবে দুটি রূপেই। ছবির দুটি চরিত্রকেই তিনি প্রচারের সময় আলাদা দুটি রূপে হাজির করবেন বলেই জানা গেছে।এ ছবিতে অভিনয়ের প্রসঙ্গে সানি লিওন জানান, পরিচালকের কাছ থেকে যতটুকু আশা করা যায়, সবটুকু সহায়তাই তিনি পেয়েছেন।সানি আরও জানিয়েছেন, এ ছবিতে কাজ করে তাঁর এতই ভালো লেগেছে, ছবির জন্য যে দৃশ্যেই অভিনয় করুন না কেন, তাতে তাঁর কোনো ধরনের খারাপ বোধ হয়নি।পূজা ভাটের ‘জিসম-২’ ছবিতে অভিনয়ের মাধ্যমে ২০১২ সালে বলিউডে অভিষেক হয়েছিল সানি লিওনের। পর্নো তারকা পরিচয় ছাপিয়ে বলিউডের ছবির জগতে অভিনয়ে এসে সানি লিওন সমালোচিত হয়েছেন প্রচুর, আবার জনপ্রিয়তাও পেয়েছেন। দমে না গিয়ে, নিন্দুকের মুখে ছাই দিয়ে বলিউডের ছবিতে তিনি অভিনয় করে যাচ্ছেন। মিড ডে।
