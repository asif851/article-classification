
জনপ্রিয় অভিনেত্রী শাবনূর পুত্রসন্তানের মা হয়েছেন। আজ রোববার সকালে অস্ট্রেলিয়ার সিডনির ওব্যান হাসপাতালে শাবনূরের অস্ত্রোপচার করা হয়। মা ও নবজাতক দুজনই এখন সুস্থ আছে বলে নিশ্চিত করেছেন শাবনূরের বোন ঝুমুর।অস্ট্রেলিয়া থেকে মুঠোফোনে ঝুমুর প্রথম আলো ডটকমকে জানিয়েছেন, ‘ছেলে সন্তানের মা হয়েছে শাবনূর। তারা দুজনই সুস্থ আছে। আপনারা সবাই তাদের জন্য দোয়া করবেন। শাবনূর মা হওয়ায় আমাদের পরিবারের সবাই অনেক খুশি।’এদিকে শাবনূরের স্বামী অনীক মাহমুদ জানিয়েছেন, ‘সবকিছু আল্লাহর রহমতে ভালোই আছে। খুব ইচ্ছে ছিল সন্তানের জন্মের সময় পাশে থাকব। কিন্তু ব্যবসায়িক ব্যস্ততার কারণে অস্ট্রেলিয়া যেতে পারিনি। শাবনূর হাসপাতালে ভর্তি হওয়ার পর থেকেই প্রচণ্ড দুশ্চিন্তায় ছিলাম। আজ যখন তাঁর মা হওয়ার খবর শুনলাম তখন আনন্দে বাকরুদ্ধ হয়ে গিয়েছিলাম আমি।’
ঢাকার প্রেক্ষাগৃহে শাবনূর অভিনীত সর্বশেষ মুক্তিপ্রাপ্ত ছবিটি হচ্ছে মোস্তাফিজুর রহমান মানিক পরিচালিত ‘কিছু আশা কিছু ভালোবাসা’। এই ছবিতে শাবনূর ছাড়াও অভিনয় করেছিলেন মৌসুমী, ফেরদৌস প্রমুখ। নতুন বছরের মার্চে শাবনূরের দেশে ফেরার কথা রয়েছে। এসেই তিনি আবারও নতুন করে ছবির কাজ শুরু করবেন বলে ইঙ্গিত দিয়েছেন।
