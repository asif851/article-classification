
মহান বিজয় দিবস উপলক্ষে আজ ১৬ ডিসেম্বর থেকে শুরু হয়েছে শিল্পী মো. তানভীরুল ইসলামের ওয়েব আর্ট প্রদর্শনী ‘লাইন অব লাইফ’। অনলাইনে এটি তাঁর তৃতীয় একক চিত্র প্রদর্শনী।শিল্পীদের নিয়ে গঠিত অ্যাকটিভ আর্টিস্ট অ্যাসোসিয়েশন (এএএ) নামের একটি সংগঠন এ প্রদর্শনীর আয়োজন করে। এবার স্বাধীনতার ৪৩ বছর পূর্তি উদযাপনের সঙ্গে একাত্ম হয়ে শিল্পীর ৪৩টি চিত্রশিল্প এ প্রদর্শনীতে ঠাঁই পাচ্ছে। ওয়েব সাইটটির ঠিকানা http://www.artistmithu.com ।প্রদর্শনীতে রাখা ছবিগুলোতে শিল্পী মূলত রেখার স্বতঃস্ফূর্ত চলার ভঙ্গি বা ভাবকে জীবন্ত করে তুলেছেন। রেখার চলার গতির মধ্য দিয়ে তিনি প্রতিটি মানুষের পৃথক জীবনের পৃথক বৈশিষ্ট্যমণ্ডিত চলার পথকে তুলে ধরেছেন। এ সম্পর্কে শিল্পী তানভীর বলেন, ‘ছবিগুলোতে আমি মানুষের প্রাণবন্ত জীবনের গল্প রচনা করেছি। প্রত্যেকটা মানুষ যেমন আলাদা, প্রতিটি রেখার টানও তেমনি আলাদা। কোনো পরিকল্পনা মাথায় না রেখে আমি রেখোগুলোকে স্বতঃস্ফূর্তভাবে বয়ে যেতে দিয়েছি। তবে বৈচিত্র্য আনার জন্য চাকোলের মাধ্যমে কিছু কাজ করেছি। তবে এগুলোও রেখার গড়নেই মানুষের জীবনকে তুলে ধরার স্বার্থেই।’ বিজ্ঞপ্তি।
