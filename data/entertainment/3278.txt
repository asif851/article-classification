
ফেসবুকে কনে সাজের দুটি ছবি আপলোড করে ক্যাপশনে লিখেছিলেন, ‘হয়ে গেল’। ব্যস, বন্ধুরাও অমনি আগ্রহ নিয়ে যেন হুমড়ি খেয়েই পড়লেন। মন্তব্যের ঘর ভরে উঠল নানা মন্তব্যে। অভিনেত্রী মিশু কিন্তু মন্তব্যগুলো উপভোগ করার পরই কেবল থলের বেড়ালটি বের করেছেন। বন্ধু-ভক্ত সবার কাছে খোলাসা করেছেন বিষয়টি—বাস্তবে এমনটি ঘটেনি।অভিনেত্রী বলে কথা। নাটকের জন্য কখনো কনে, কখনো স্কুলের শিক্ষিকা কখনো বা গৃহিণী; কত রকম সাজেই না তাঁকে সাজতে হয় নিয়মিত। আর এটাও সেই নিয়মিত কাজেরই অংশ।কথা প্রসঙ্গে মিশু জানিয়েছেন, ‘এটা একটা নাটকের দৃশ্য। নাটকটির নাম ‘আদর’। লিখেছেন কবীর চৌধুরী। বিটিভির জন্য নির্মাণ করা হয়েছে সাপ্তাহিক নাটক হিসেবে। আর নাটকটি প্রযোজনা করেছেন কামাল উদ্দিন আহমেদ।‘আদর’ নাটকের গল্প প্রসঙ্গে মিশু বলেছেন, ‘একজন প্রতিবন্ধী ছেলের সঙ্গে আমার বিয়ে হয়। সেই বিয়ের আসরেই তোলা হয়েছে ছবিগুলি। তবে নাটকটির গল্পটি অনেক ভালো।’এই নাটকের বিভিন্ন চরিত্রে অভিনয় করেছেন আরমান পারভেজ মুরাদ, মোমেনা চৌধুরী প্রমুখ।এ সপ্তাহেই বিটিভির নিজস্ব স্টুডিওতে দৃশ্য ধারণের কাজ হয়েছে নাটকটির। ১৩ ফেব্রুয়ারি প্রচারিত হবে নাটকটি।
এ নাটকটি ছাড়াও বর্তমানে আরও বেশ কয়েকটি নাটকের কাজ নিয়ে ব্যস্ত মিশু চৌধুরী। ধারাবাহিক নাটকগুলোর মধ্যে রয়েছে ‘নগর জোনাকী’, ‘উজান গাঙের নাইয়া’, ‘চিত্র বিচিত্র’।এ ছাড়া মিশু একটি মঞ্চ নাটকের মহড়াও করছেন নিয়মিত।
