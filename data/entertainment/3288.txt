
 
ঈদুল ফিতরের রাতে আরটিভিতে প্রচারিত হবে অনিমেষ আইচের চিত্রনাট্য ও পরিচালনায় অস্তিত্বহীন একটি বাচ্চা ভূত নিয়ে নির্মিত হাসির নাটক ‘ভূতের ছানা’।  চ্যানেলটির বরাতে জানা গেছে, নাটকটি আরটিভিতে প্রচারিত হবে ঈদের দিন রাত ৯টা ২০ মিনিটে। নাটকটির বিভিন্ন চরিত্রে অভিনয় করেছেন তারিক আনাম খান, মৌসুমী হামিদ, নাজমুল হুদা বাচ্চু, দীপান্বিতা প্রমুখ।‘ভূতের ছানা’ নাটকের কাহিনিতে দেখা যাবে, মাঝবয়সী মোহাম্মদ করিম একজন সাধারণ চাকুরে। একদিন অফিস থেকে ফেরার পথে একটি ল্যাম্প পোস্টের সামনে একটি বাচ্চার কান্নার শব্দ শুনে তিনি থমকে দাঁড়ান। কিন্তু কোথাও কোনো বাচ্চার অস্তিত্ব তিনি দেখতে পান না। অবশেষে তিনি একটি ভূতের বাচ্চা আবিষ্কার করেন যাকে দেখতে পাওয়া যায় না কিন্তু কোলে নিলে একধরনের পিচ্ছিল অনুভূতি হয়। ভূতের বাচ্চা তাঁকে জানায়, সে খুবই ছোট। তার বয়স মাত্র সাড়ে তিনশো বছর। সে তার বাবা-মাকে খুঁজে পাচ্ছে না। করিমের খুবই মায়া হয় ভূতের ছানার প্রতি। তিনি সেই অদৃশ্য ভূতের ছানাকে বাসায় নিয়ে যান। করিম অবিবাহিত, থাকেন বোনের সংসারে। ভূতের বাচ্চাকে তিনি নিজের ঘরে আশ্রয় দেন। কিন্তু কোনোভাবেই ভূতের বাচ্চার কান্না থামে না। জানা যায়, সে প্রচণ্ড ক্ষুধার্ত। কিন্তু ভূতের বাচ্চার খাবার কি, তাতো করিম জানেন না! মানুষের বাচ্চারা খায় এমন নানা খাবার ভূতের ছানার সামনে হাজির করা হয়। কিন্তু তাতে ভূতের বাচ্চার কান্না দ্বিগুণ বেড়ে যায়।
ভূতের ছানার কথা করিম তাঁর বাড়ির কাউকে জানাতে পারেন না। কারণ সবাই মনে করে তাঁর মাথায় হালকা সমস্যা আছে। অফিস যাওয়া বন্ধ করে ভূতের বাচ্চার কাছ থেকে ভূত সমাজের নানা কায়দা-কানুন রপ্ত করতে থাকেন করিম। একসময় বিষয়টি সবাই জেনে ফেলেন। সবাই ভাবেন, করিম পাগল হয়ে গেছেন। তাঁকে মানসিক হাসপাতালে নিয়ে যাওয়ার চেষ্টা করা হলে তিনি চিত্কার করে কাঁদতে থাকেন। কয়েকদিনের মধ্যেই তিনি ভূতের ছানাকে ভীষণ ভালোবেসে ফেলেছেন। তিনি চলে গেলে ভূতের ছানার কি হবে—এটা ভেবে কান্নায় ভেঙে পড়েন তিনি। 
