
বিয়ের পর কিছুদিনের জন্য অভিনয় থেকে বিরতি নিয়েছিলেন চিত্রনায়িকা মাহিয়া মাহি। তবে বিরতি অনেক হলো। এবার আবারও অভিনয়ে ব্যস্ত হচ্ছেন এই নায়িকা। এ মাসেই একবারে তিনটি ছবির শুটিং শুরু করছেন তিনি।বিয়ের পর বিরতির ফাঁকে হাতে জমে থাকা কিছু ছবির কাজ করেছেন মাহি। এর মধ্যে ছিল হারজিত, ঢাকা অ্যাটাক ও পলকে পলকে তোমাকে চাই ছবির শুটিং। এবার মাহি যে ছবিগুলোর কাজ শুরু করছেন, সেগুলো হলো গাজী জাহাঙ্গীরের প্রেমের বাঁধন, শামীমুল ইসলামের গোলাপতলীর কাজল ও মুস্তাফিজুর রহমান মানিকের পাপী। মাহি জানান, তিনি প্রেমের বাঁধন ছবির শুটিং শুরু করবেন ১০ ডিসেম্বর থেকে, গোলাপতলীর কাজল ছবির শুটিং ২১ ডিসেম্বর থেকে ও পাপী ছবির কাজ হবে জানুয়ারির প্রথম সপ্তাহ থেকে। পাপী ছবির জন্য ডিসেম্বর থেকেই প্রস্তুতি নেওয়া শুরু করবেন তিনি।মাহি বলেন, ‘বিয়ের পর শ্বশুরবাড়িতে সময় দিয়েছি। ফাঁকে ফাঁকে দু-একটি কাজ করেছি। মাঝে বেশ কয়েকটি ছবিতে চুক্তিবদ্ধ হয়েছি। আমার পেশা অভিনয়। তাই টানা কাজের মধ্যে থাকতে চাইছি। তা না হলে চুক্তিবদ্ধ হওয়া ছবিগুলোও নির্দিষ্ট সময়ে শেষ করা যাবে না।’গোলাপতলীর কাজল ও পাপী ছবিতে মাহির নায়ক সাইমন সাদিক আর প্রেমের বাঁধন ছবিতে বাপ্পী চৌধুরী।
