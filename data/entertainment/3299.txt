
পয়লা বৈশাখ ১৭ বছরে পা রাখছে বেসরকারি খাতে দেশের প্রথম পূর্ণাঙ্গ টেলিভিশন চ্যানেল একুশে টেলিভিশন। এরই মধ্যে বদলে গেছে অনেক। যুক্ত হয়েছে নতুন নতুন নানা কিছু।
একুশে টেলিভিশনের প্রধান সম্পাদক এবং প্রধান নির্বাহী মনজুরুল আহসান বুলবুল বলেন, নতুন বছরে, নতুন সাজে, নতুন বিষয়বস্তু নিয়ে, নতুন উপস্থাপনা কৌশলে নতুন ব্যবস্থাপনায় একুশে দৃঢ় পায়ে এগিয়ে চলবে।মনজুরুল আহসান বুলবুল জানান, ১৬ বছর ধরে প্রতিষ্ঠানটিকে অতিক্রম করতে হয়েছে নানা চড়াই-উতরাই। বন্ধ হয়ে গেছে সম্প্রচার, বিপন্ন হয়েছেন প্রতিষ্ঠানটির সঙ্গে সংশ্লিষ্ট ব্যক্তিরা। কিন্তু সব সংকট অতিক্রম করে বারবার মাথা তুলে দাঁড়িয়েছে একুশে টেলিভিশন।সবাইকে শুভেচ্ছা জানিয়েছেন একুশে টেলিভিশনের চেয়ারম্যান সাইফুল আলম। তিনি বলেন, ১৭ বছরে পা দিয়ে তারুণ্যের ঝলক ছড়াবে একুশে টেলিভিশন।একুশে টেলিভিশনের জন্মদিনে বাণী দিয়েছেন রাষ্ট্রপতি মোহাম্মদ আবদুল হামিদ, প্রধানমন্ত্রী শেখ হাসিনা, জাতীয় সংসদের স্পিকার শিরীন শারমিন চৌধুরী, বিরোধীদলীয় নেত্রী বেগম রওশন এরশাদ, তথ্যমন্ত্রী হাসানুল হক ইনু প্রমুখ।বাংলা নতুন বছর আর জন্মদিন উপলক্ষে একুশে টেলিভিশনে দিনভর থাকছে নানা আয়োজন। পর্দায় থাকবে একুশে টেলিভিশনের ধারাবাহিক ইতিহাস তুলে ধরে ‘একুশের পাল তুলে’, সংগীতানুষ্ঠান ‘একুশের ঢোল’, বাউলগান, মিউজিক্যাল শো, টেলিছবি ‘ব্যাড লাক’। এ ছাড়া পয়লা বৈশাখ সকালে লালমাটিয়া থেকে এবং দুপুরে মিরপুর সিটি ক্লাব মাঠ থেকে বৈশাখী অনুষ্ঠান সরাসরি সম্প্রচার করবে একুশে টেলিভিশন।
