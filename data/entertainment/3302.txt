
হাতের লক্ষ্মীকে কি কেউ পায়ে ঠেলবেন? কিন্তু লক্ষ্মী যদি না ডাকতেই কারও ঘরের দরজায় এসে কড়া নাড়তে থাকে, তাহলে বোধ হয় তার মূল্য কমেই যায়। পিয়া বিপাশার বেলাতে এমনই ঘটেছিল বোধ হয়।লাক্স-চ্যানেল আই সুপারস্টার প্রতিযোগিতায় অনেকটা বোনের ইচ্ছাতেই নাম লিখিয়েছিলেন পিয়া বিপাশা। কোনো রকম চেষ্টা ছাড়াই সেরা দশে জায়গা পেয়ে গেলেন। আর তাতেই যেন তাঁর আগ্রহের দড়িটা ছিঁড়ে গেল। স্বেচ্ছায় চলে গেলেন প্রতিযোগিতার বাইরে। তত দিনে তাঁর দু-চারজন ভক্তও তৈরি হয়ে গেছে। ভক্তদের সে কী রাগ, অভিমান!তবে এমন হঠকারী সিদ্ধান্তে সবচেয়ে বেশি মন খারাপ করেছিলেন তাঁরই সবচেয়ে প্রিয় বন্ধু, বড় বোন মডেল ও অভিনেত্রী আজমেরি আশা। মন খারাপ করলেও শেষমেশ ছোট বোনের এমন সিদ্ধান্তেও পাশে থেকেছেন অন্য সব সময়ের মতো।অবশ্য এমন একটা সিদ্ধান্তের পরও ভাগ্যদেবী তাঁকে স্নেহদৃষ্টি থেকে বঞ্চিত করেননি। এর পরপরই একটি ম্যাগাজিনের মডেল হিসেবে কাজ করলেন। একটু একটু আগ্রহ বাড়তে লাগল মডেলিংয়ে। তার পরই একটি ফ্যাশন হাউসের মডেল হিসেবে সুযোগ পাওয়া। এরপর শুধু সামনে এগোনো। অল্প কিছুদিনের মধ্যে দেশজুড়ে অনেক বিলবোর্ডে ছড়িয়ে পড়ল পিয়া বিপাশার মুখ। পরের সময়টা একটি নতুন গল্পের, একটি একটি করে সিঁড়ি ভেঙে ওপরে ওঠার।টেলিভিশন বিজ্ঞাপনেও পিয়া বিপাশা এখন পরিচিত মুখ। কিন্তু এখানেই তাঁর পথচলা থেমে থাকেনি। মাসুদুল হাসানের পরিচালনায় দ্বিতীয় মাত্রা  নাটকের মাধ্যমে পা রেখেছেন অভিনয়েও। শুরুতেই সহশিল্পী হিসেবে পেয়ে গেছেন খ্যাতনামা অভিনেতা ও সংগীতশিল্পী তাহসানকে। পাশাপাশি অভিনয় করেছেন  সময়ের গল্প, অসময়ের স্বপ্নসহ আরও কয়েকটি নাটকে।এত এত কাজে ডুবে আছেন যিনি, সেই পিয়া কিন্তু বাড়ির সবার কাছে এখনো নেহাতই যেন শিশু। দুই বোন ও এক ভাই এর মধ্যে মাঝের অবস্থানটি তাঁর।উচ্চমাধ্যমিক পড়ুয়া পিয়া বিপাশা বললেন, ‘আমি ভালোবাসি ঘুরে বেড়াতে আর কেনাকাটা করতে।’ অবসরে পাওয়া সময়টুকুর পুরোটাই তুলে রাখেন ঘুমের জন্য। মুরগির যেকোনো পদ খেতে পছন্দ করেন। প্রিয় পোশাকের তালিকায় রেখেছেন সালোয়ার-কামিজ আর শাড়ি। পছন্দের টিভি তারকা নোবেল আর মৌ।সায়েম জাফর ইমামির পরিচালনায় রুদ্র দ্য লাভার  চলচ্চিত্র দিয়ে পিয়া বিপাশা নাম লিখিয়েছেন বড় পর্দায়। এখনকার ব্যস্ততা ওই ছবিকে ঘিরেই। ভারত-বাংলাদেশের যৌথ প্রযোজনায় নির্মিত একটি ছবিতেও অভিনয়ের জন্য চুক্তিবদ্ধ হয়েছেন তিনি। অনন্য মামুন পরিচালিত ছবিটিতে আরও অভিনয় করবেন বাংলাদেশের সায়মন, কলকাতার  অঙ্কুশসহ আরও অনেকে।
আগামী দিনের শাবানা, ববিতা হওয়ার স্বপ্নে বিভোর পিয়া চলচ্চিত্রেও খুঁজে ফিরছেন নিজের স্থায়ী ঠিকানা। ছোট পর্দা থেকে নিজেকে ক্রমেই দূরে সরিয়ে নেওয়ার সিদ্ধান্তটা তাঁর জন্য কতটা ফলপ্রসূ হবে, তা জানা যাবে কিছুদিনের মধ্যেই।
 
