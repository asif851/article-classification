
নতুন বছরের শুরুতেই নতুন এক খবর দিলেন ‘মিস আয়ারল্যান্ড’ খেতাবপ্রাপ্ত বাংলাদেশি মডেল ও অভিনেত্রী মাকসুদা আকতার। তাঁকে অবশ্য প্রিয়তী নামেই সবাই চেনেন। বেশ কিছুদিন ধরে নিজের জীবনী লিখছেন তিনি। সবকিছু ঠিক থাকলে মাসখানেকের মধ্যেই প্রকাশ পাবে তা।
শুধু বাংলা ভাষায় নয়, প্রিয়তীর আয়না নামের এই বই ইংরেজি ভাষায়ও প্রকাশ পাবে। গতকাল সোমবার আয়ারল্যান্ড থেকে প্রিয়তী নিজের বইটি প্রসঙ্গে বললেন, ‘লেখার ইচ্ছা ছিল আরও আগে। কিন্তু কপিরাইট অন্য এক কোম্পানির অধীনে থাকায় এত দিন পারিনি। অনেক বাধা এসেছে আমার জীবনী প্রকাশ করার সময়, অনেক হুমকি-ধমকি পেয়েছি। মূলত এ কারণে আগ্রহ আরও বেড়েছে। বইতে কিছু বার্তা (মেসেজ) আছে, যা হয়তো অনেকের শক্তি আর মনোবলের উৎস হতে পারে।’
প্রায় ১৬ বছর ধরে আয়ারল্যান্ডে বাস করছেন ঢাকার ফার্মগেটে জন্ম নেওয়া প্রিয়তী। জন্মের কয়েক বছরের মধ্যেই বাবাকে হারানোর পর মায়ের চেষ্টায় কিশোরী বয়সে পাড়ি জমান আয়ারল্যান্ডে। সেখানে পড়াশোনা, পাইলট হওয়ার প্রশিক্ষণ, মডেলিং, অভিনয়সহ নানা ধরনের সামাজিক কাজের সঙ্গে যুক্ত হয়ে পড়েন তিনি। ২০১৪ সালে আয়ারল্যান্ডের সুন্দরীদের মধ্যে অনুষ্ঠিত প্রতিযোগিতায় চ্যাম্পিয়ন হয়ে মিস আয়ারল্যান্ড খেতাব পান।
এর আগে প্রিয়তীর জীবনী নিয়ে চলচ্চিত্র নির্মাণের কথা ছিল। এ ব্যাপারে বলেন, শুরুতে ‘বায়োপিক’ হওয়ার কথা থাকলেও কিছু আইনি জটিলতার কারণে বায়োপিক না হয়ে ছায়া অবলম্বনে চলচ্চিত্রটি নির্মিত হচ্ছে। ইতিমধ্যে ৬০ ভাগ কাজ শেষ হয়েছে। ছবিটির কিছু অংশের শুটিং বাংলাদেশে হবে।
