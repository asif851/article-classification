
গত সোমবার হঠাৎ করেই জানা যায়, ২০০৮ সালের ১৮ এপ্রিল বিয়ে করেছেন ঢালিউড নায়ক শাকিব খান ও নায়িকা অপু বিশ্বাস। ছয় মাস বয়সী একটি সন্তানও আছে তাঁদের। দীর্ঘদিন গোপন রাখার পর হঠাৎ জনসমক্ষে আসে বিষয়টি। সমঝোতার ভিত্তিতে সেটি গোপন রাখলেও কথা না বলেই অপু সব বলে দেওয়ায় ভীষণ খেপে যান শাকিব খান। কিন্তু গতকাল মঙ্গলবার শাকিব স্বীকার করেছেন, সোমবার মাথা গরম ছিল তাঁর। স্ত্রী-সন্তান নিয়ে নতুন করে শুরু করবেন সংসার। তাঁদের মান-অভিমান ও পুনর্মিলনে শুভেচ্ছা-বার্তা জানিয়েছেন চলচ্চিত্র অঙ্গনের প্রিয় পরিজনেরা। দিয়েছেন কিছু পরামর্শ।
পেশার প্রতি শ্রদ্ধা রাখতে হবেকবরীএ ঘটনা থেকে সবারই অনেক কিছু শেখার আছে। শাকিবের বিষয়টি মোটেও সমর্থনযোগ্য নয়। তাঁর যদি ক্যারিয়ার নিয়ে চিন্তা থাকত, তাহলে বিয়ে ও সন্তান নিয়ে তাঁদের মধ্যে একটা বোঝাপড়া করা উচিত ছিল। অপুকে বলা উচিত ছিল, তুমি আপাতত বাচ্চার দেখাশোনা করো, সময় হলে আমরা বিষয়টি প্রকাশ করব। আমাদের চলচ্চিত্রশিল্পের জন্য এটা কোনো অবস্থায় কাম্য ছিল না। এমনিতেই নাটক-সিনেমার জগতের অনেক বদনাম।
আমার পরামর্শ হচ্ছে, ভবিষ্যতে যাঁরা এই অঙ্গনে কাজ করতে আসবেন, তাঁরা যেন এ ঘটনার কথা মনে রাখেন। খ্যাতি অর্জন করা অনেক কঠিন, কিন্তু ধরাশায়ী হওয়া মুহূর্তের ব্যাপার। পেশাগত জীবন ও ব্যক্তিজীবন যেন কেউ এক করে না ফেলেন। পাবলিক ফিগার হতে হলে গোপনীয়তা বজায় রাখতে হবে। সম্মান অর্জন করার পাশাপাশি পেশার প্রতি শ্রদ্ধা রাখতে হবে।
ওদের সন্তানের জন্য অনেক দোয়ারিয়াজশাকিব ও অপুকে নিজের অবস্থান বুঝতে হবে। আরও একটু পরিণত হতে হবে। সোমবার যা কিছু ঘটেছে, এর সবই ইমম্যাচিউরিটির ফল। তবে দেরিতে হলেও যে তাদের শুভবুদ্ধির উদয় হয়েছে, সে জন্য তাদের অভিনন্দন। শাকিব-অপু পরিবারকে আমাদের পরিবারের পক্ষ থেকে অভিনন্দন ও নববর্ষের শুভেচ্ছা। ওদের সন্তানের জন্য অনেক দোয়া।ইলেকট্রনিক, প্রিন্ট ও সোশ্যাল মিডিয়ার ভাইবোনদের কাছে নিবেদন, শাকিব-অপুর সমস্যা ওদের সমাধান করতে দিন। দুর্দিনে শিল্পীর পাশে থাকুন। কফিনে পেরেক ঠোকা যেমন আনন্দের বিষয় নয়, তেমনি কারও পারিবারিক সমস্যা নিয়ে উপহাসের মধ্যেও কোনো মাহাত্ম্য নেই। নিষ্পাপ শিশুটির আগামী হোক মা-বাবার মমতা ও আনন্দে ভরা।
দুজনকেই ছাড় দিতে হবেপূর্ণিমাদুজনের জন্য একটাই কথা, সন্তানের দিকে তাকিয়ে সংসারটি গুছিয়ে নিন। যাঁর যাঁর জায়গায় পারস্পরিক সম্মান ও শ্রদ্ধা নিয়েই থাকা উচিত। বিয়ের পরও ক্যারিয়ার এগিয়ে নেওয়া যায়—এ রকম ভূরি ভূরি উদাহরণ আছে। তাঁদের পুনর্মিলনী আমি ইতিবাচক মনে করছি। দুজনকেই ছাড় দিতে হবে। কেবল ক্যারিয়ারের পেছনে ছুটলেই চলবে না। কামনা করি, তাঁরা যেন মিলেমিশে সুখে থাকেন।
তাদের জন্য আমি অনেক খুশিফেরদৌসশাকিব ও অপু দুজনই আমার ভালো বন্ধু। সোমবার তাদের দুজনের সঙ্গে আমার কথা হয়েছে। তাদের বুঝিয়েছি, মানুষের বিয়ে হবে, সংসার হবে, সন্তান হবে—এটাই স্বাভাবিক। আমার মনে হয়েছে, বিয়ে ও সন্তানের বিষয়টি দুজনের ইচ্ছাতেই গোপন করা হয়েছে। বিষয়টা হয়তো আরও সুন্দর হতো, যদি দুজনের কাছ থেকে এই সংবাদ একসঙ্গে প্রকাশ পেত। মানুষ রাগের মাথায় অনেক কিছুই করে। তারকা-জীবন সাবধানে সামলাতে হবে, আরও সহনশীল হতে হবে। নিজেদের এই সমস্যা গোপন রাখা উচিত ছিল। দুজন মিলে রাগারাগি করে বিষয়টাকে আরও জটিল করে ফেলেছে। তবে তারা যে বিষয়গুলো সুন্দরভাবে উপলব্ধি করতে পেরেছে, এতেই আমি অনেক খুশি। তাদের জন্য অনেক শুভকামনা। তাদের সন্তানের জন্য অনেক অনেক আদর।
 
