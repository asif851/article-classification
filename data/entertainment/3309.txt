
ভারতে ছয়টি ও দুবাইয়ে একটি বিলাসবহুল বাড়ি আছে বলিউডের অন্যতম প্রভাবশালী বচ্চন পরিবারের সদস্যদের। সম্প্রতি ‘টাইমস অব ইন্ডিয়া’র এক খবরে বলা হয়েছে, প্যারিসেও বাড়ি কিনেছেন অমিতাভ বচ্চন।মুম্বাইয়ের জুহুতে পাঁচ-পাঁচটি বাংলোবাড়ি রয়েছে বচ্চনদের। এর পরও গত মাসেই পাঁচ কোটি রুপি ব্যয় করে মুম্বাইয়ের ওরলি এলাকায় নতুন বাড়ি কিনে খবরের শিরোনামে আসেন বচ্চন পরিবারের বউ ঐশ্বরিয়া রাই। এর কিছুদিন পর তাঁর স্বামী অভিষেক বচ্চন জানান, দুবাইয়েও বিলাসবহুল বাড়ি আছে তাঁদের। এবার ঘনিষ্ঠ সূত্রের বরাতে প্যারিসে অমিতাভের বাড়ি কেনার খবর জানাল ‘টাইমস অব ইন্ডিয়া’।প্রকাশিত খবরে বলা হয়েছে, প্যারিস বচ্চনদের খুবই পছন্দের একটি শহর। বছর কয়েক আগে বিবাহবার্ষিকী উদযাপন করতে স্ত্রী জয়া বচ্চনকে সঙ্গে নিয়ে প্যারিস গিয়েছিলেন অমিতাভ। সেই সময় অমিতাভ তাঁর স্ত্রীকে কথা দিয়েছিলেন, ভবিষ্যতে আবারও বিবাহবার্ষিকী উদযাপন করতে প্যারিস যাবেন। পরিবারের সদস্য, বন্ধুবান্ধবদের ছেড়ে কাজের ব্যস্ততা থেকে ছুটি নিয়ে শহরটিতে ঘন ঘন ভ্রমণের পরিকল্পনাও করেছিলেন অমিতাভ-জয়া। এবার শহরটিতে পুরো একটি বাড়িই কিনে ফেললেন বলিউডের অন্যতম প্রভাবশালী এ তারকা অভিনেতা। এ মুহূর্তে নতুন বাড়ি সাজানোর কাজে ব্যস্ত সময় পার করছেন জয়া বচ্চন।প্রসঙ্গত, মুম্বাইয়ের জুহুতে অমিতাভ বচ্চনের কেনা প্রথম বাড়িটির নাম ‘প্রতীক্ষা’। ২০০৪ সালে ‘জনক’ নামে আরেকটি বাড়ি কেনেন অমিতাভ। অবশ্য এটি অফিস হিসেবে ব্যবহার করেন বচ্চনরা। জুহুতে ‘ভাতসা’ নামেও একটি বাড়ি আছে তাঁদের। আর ‘জলসা’ নামের বাংলোবাড়িতে থাকেন বচ্চন পরিবারের সদস্যরা। গত জুনে ৫০ কোটি রুপি ব্যয় করে অমিতাভ ও তাঁর ছেলে অভিষেক বচ্চনের নামে ‘জলসা’র পেছনেই আট হাজার বর্গফুটের বিশাল আরেকটি বাড়ি কেনা হয়। দুই মাসের মাথায় ওরলি এলাকায় নতুন অ্যাপার্টমেন্ট কেনেন ঐশ্বরিয়া।
