
টিভি বিজ্ঞাপন করেই তাঁর উত্থান। এখন বড় পর্দায় ব্যস্ত হলেও ছোট পর্দা আর নিজের শিকড় ভুলে যাচ্ছেন না ইয়ামি গৌতম। এই মুহূর্তে বিজ্ঞাপনের সবচেয়ে পরিচিত আর ব্যস্ত মুখ তিনি। কবি শঙ্খ ঘোষ লিখেছিলেন, ‘মুখ ঢেকে যায় বিজ্ঞাপনে।’ আর টাইমস অব ইন্ডিয়া লিখেছে, ‘পুরো ভারত ছেয়ে আছে ইয়ামির মুখের ছবিতে।’ বড় বড় বিলবোর্ডজুড়ে যে শুধুই তাঁর ছবি!ইয়ামির সাফল্যরহস্যের সুলুকসন্ধানও তাই চলছে। সেই গবেষণায় উঠে আসছে, ইয়ামি একই সঙ্গে গ্ল্যামারাস, যেটি বিজ্ঞাপনের প্রধান উপাদান। আবার তাঁকে ভারতীয় নারীরা খুব সহজে নিজের মনে করে নিতে পারেন। বিশেষ করে ইয়ামির হাসি একটা ইতিবাচক আস্থা ছড়িয়ে দেয়। তাঁর সঙ্গে কাজ করার অভিজ্ঞতা থেকে বরুণ ধাওয়ান বলেছিলেন, ইয়ামি সেই সব হাতে গোনা শিল্পীদের একজন, যাঁরা সহজাতভাবেই সুন্দরী অভিনেত্রী।সাধে কী আর তাঁকে নিয়ে কাড়াকাড়ি!
