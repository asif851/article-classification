
র‌্যাম্পে হাঁটা, মডেলিং, কোরিওগ্রাফি ও টিভিনাটকে অভিনয়—সবটাতেই ছিল পদচারণা। এখন হাজির হয়েছেন বড় পর্দায়। অল্প অল্প প্রেমের গল্প ছবির মাধ্যমে আজ অভিষেক হচ্ছে তাবাসসুম আনিলা হৃদির। ছবির একটি আইটেম গানে নেচেছেন তিনি। গানে তাঁর সহশিল্পী নিলয়। হৃদি বলেন, ‘কাজী নজরুল ইসলামের বিখ্যাত গান “আল্গা কর গো খোঁপার বাঁধন্” গানটির সঙ্গে নেচেছি। এটা আমার জন্য একটা নতুন অভিজ্ঞতা। বড় পর্দায় কাজ করে এত সাড়া পাওয়া যায় আগে বুঝিনি। ছবি মুক্তির আগেই অনেকে ফোন করে শুভকামনা জানিয়েছেন। আশা করছি দর্শকদের খুবই ভালো লাগবে।’হৃদি, নিলয় ছাড়াও এই ছবিতে অভিনয় করেছেন শখ, শম্পা রেজা, মিশা সওদাগর, কাবিলা, শহিদুল আলম সাচ্চু। সানিয়াত হোসেনের পরিচালনায় অল্প অল্প প্রেমের গল্প ছবিটি দেশের প্রায় ৮০টি প্রেক্ষাগৃহে একযোগে মুক্তি পেয়েছে আজ।
