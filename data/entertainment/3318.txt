
ভারতের নয়াদিল্লিতে গতকাল বুধবার ৬১তম জাতীয় চলচ্চিত্র পুরস্কার ঘোষণা করা হয়েছে। এতে বাংলা চলচ্চিত্র জাতিস্মর চারটি বিভাগে পুরস্কার পেয়েছে। অপর বাংলা চলচ্চিত্র বাকিটা ব্যক্তিগত পেয়েছে শ্রেষ্ঠ আঞ্চলিক ছবির পুরস্কার। আগামী ৩ মে এ পুরস্কার দেওয়া হবে।সৃজিত মুখোপাধ্যায়ের ছবি জাতিস্মর পেয়েছে শ্রেষ্ঠ সংগীত, মেকআপ, পোশাক ও গায়কের পুরস্কার। এই চলচ্চিত্রের সংগীত পরিচালনা করে পুরস্কার জিতলেন কবীর সুমন। আর তাঁর সুরে ‘এ তুমি কেমন তুমি’ গান গেয়ে শ্রেষ্ঠ গায়কের পুরস্কার পেয়েছেন রূপঙ্কর বাগচী। একই ছবিতে পোশাকের জন্য শ্রেষ্ঠ পোশাক পরিকল্পনাকারীর পুরস্কার জিতেছেন সাবর্ণী দাস। আর শ্রেষ্ঠ মেকআপের জন্য পুরস্কার পেয়েছেন বিক্রম গায়কোয়াড়।শ্রেষ্ঠ অভিনেতার পুরস্কার পেয়েছেন দুজন। তাঁরা হলেন বলিউড চলচ্চিত্র শহীদ-এর অভিনেতা রাজ কুমার রাও এবং কেরালার অভিনেতা সুরজ ভেনযারামুডু। আর শ্রেষ্ঠ অভিনেত্রীর পুরস্কার জিতেছেন লায়ারস ডাইস চলচ্চিত্রের অভিনেত্রী গীতাঞ্জলি থাপা।শ্রেষ্ঠ পার্শ্ব অভিনেতার পুরস্কার জিতেছেন সৌরভ শুক্লা। তিনি জলি এলএলবি চলচ্চিত্রে অভিনয় করে এ পুরস্কার জিতেছেন। আর শ্রেষ্ঠ পার্শ্ব অভিনেত্রীর পুরস্কার জিতেছেন দুজন। তাঁরা হলেন শিপ অব থেসিয়াস চলচ্চিত্রের অভিনেত্রী আইডা এলকাশাফ এবং মারাঠি অভিনেত্রী আমরুতা সুভাস।বলিউড চলচ্চিত্রশহীদ-এর পরিচালক হানসাল মেহতা জিতেছেন শ্রেষ্ঠ পরিচালকের পুরস্কার।শ্রেষ্ঠ চলচ্চিত্রের পুরস্কার পেয়েছে শিপ অব থেসিয়াস। সেরা হিন্দি চলচ্চিত্র জলি এলএলবি। শ্রেষ্ঠ ইংরেজি চলচ্চিত্র কফি মেকার। সেরা শিশু চলচ্চিত্র কাফাল। আর শ্রেষ্ঠ জনপ্রিয় ছবির পুরস্কার জিতেছে ফারহান আখতার অভিনীত ভাগ মিলগা ভাগ। এ ছাড়া মাধুরী দীক্ষিত ও জুহি চাওলা অভিনীত গুলাব গ্যাং চলচ্চিত্রটি শ্রেষ্ঠ সমাজসচেতনতামূলক ছবির পুরস্কার জিতেছে। টিএনএন।
