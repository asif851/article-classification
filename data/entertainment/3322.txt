
শাহরুখ খানের নতুন ছবি ফ্যান-এর ট্রেলার মুক্তি পাওয়ার পর থেকেই তা আলোচনায় আছে। ছবি মুক্তি পেতে আর মাত্র কয়েক দিন বাকি। কিন্তু ছবির নায়িকার নাম অপ্রকাশিতই রাখা হয়েছিল এত দিন। অবশেষে নায়িকার নাম জানা গেছে। ফ্যান ছবিতে ‘কিং খান’-এর বিপরীতে দেখা যাবে অভিনেত্রী ওয়ালুসকা ডি’সুজাকে। মিডিয়ায় তাঁর শুরু মডেলিং দিয়ে। প্রথম ছবিতেই নিজের পছন্দের তারকার সঙ্গে কাজ করতে পেরে যারপরনাই খুশি বলিউডের এই নতুন সদস্য।‘শাহরুখের সঙ্গে কাজ করতে পারা আমার কাছে স্বপ্নের মতো। আমি এখনো একটা ঘোরের মধ্যে আছি।’ এভাবেই নিজের অভিজ্ঞতার কথা বলেন এই নবাগতা।ওয়ালুসকা ডি’সুজা আরও বলেন, ‘শুটিং করতে গিয়ে আমি একটুও ঘাবড়াইনি, কারণ তিনি (শাহরুখ খান) এত বড় একজন তারকা হওয়া সত্ত্বেও সবার সঙ্গে সাধারণ মানুষের মতোই আচরণ করেন। আমি তাঁর কাছ থেকে বিনয়ী হতে শিখেছি।’চলতি মাসের ১৫ তারিখে মুক্তি পাবে মনীষ শর্মা পরিচালিত ফ্যান। আইবিএন।
