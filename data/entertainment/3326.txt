
ক্রিকেটার বিরাট কোহলি ক্রিজে থাকা মানেই গ্যালারিতে থাকবেন আনুশকা শর্মা। ভারতীয় ক্রিকেটার বিরাট কোহলি আর বলিউডের অভিনেত্রী আনুশকা শর্মার প্রেম হওয়ার পর থেকেই এই জুটিকে সব সময় একসঙ্গেই দেখা যেত। প্রেমিককে উৎসাহ দিতে ব্যস্ততার ফাঁকেও ঠিক সময় বের করে ম্যাচ চলাকালীন আনুশকা মাঠে উপস্থিত থাকতেন। কিছুদিন আগে বিরাটের সঙ্গে ছাড়াছাড়িই হয়ে গেছে আনুশকার। আর এশিয়া কাপ টি-২০-এর আসরে গ্যালারিতেও আনুশকার দেখা মেলেনি! সম্ভবত বিরাটের সঙ্গে বিচ্ছেদের পর ক্রিকেটবিমুখ হয়ে পড়েছেন আনুশকা শর্মা।গতকাল অনুষ্ঠিত এশিয়া কাপ টি-২০ টুর্নামেন্টে টান টান উত্তেজনার ভারত-পাকিস্তান ম্যাচে যখন ভারতের প্রায় হেরে যাওয়ার অবস্থা, তখন বিরাট আর যুবরাজ সিংয়ের ৬৮ রানের পার্টনারশিপই ভারতীয় দলকে পৌঁছে দিয়েছে জয়ের কাছে। ভারতের সমর্থক আর গণমাধ্যম যখন বিরাটের প্রশংসায় পঞ্চমুখ, তখন সাবেক প্রেমিকা আনুশকার কাছ থেকে এ নিয়ে কোনো মন্তব্য পাওয়া যায়নি।বিরাটকে একসময় ক্রিকেটের মাঠে উৎসাহ জুগিয়েছেন যে আনুশকা, সেই আনুশকাই নাকি এখন ক্রিকেট খেলা দেখতে কোনো আগ্রহ বোধ করেন না। মিড-ডে পত্রিকাকে সম্প্রতি এমন তথ্যই জানিয়েছেন এই ‘পিকে’ অভিনেত্রী। তবে ক্রিকেটের প্রতি তাঁর এই হঠাৎ অনীহার কারণ কি বিরহ না বিরক্তি, তা অবশ্য এখনো জানা যায়নি।তবে, আনুশকা শর্মা সাংবাদিকদের সাফ জানিয়ে দিয়েছেন, তাঁর পুরোনো প্রেম বা প্রেমিক বিষয়ে কোনো কথাই তিনি বলতে চান না। টাইমস অব ইন্ডিয়া।
