
অসংযত আচরণের জন্য কুখ্যাতি আছে বলিউডের অভিনেতা আদিত্য পাঞ্চোলির। সম্প্রতি আবারও তার প্রমাণ দিলেন ৫০ বছর বয়সী এ তারকা। গতকাল শনিবার মুম্বাইয়ের একটি পাঁচ তারকা হোটেলের নৈশক্লাবে হাঙ্গামা করার পাশাপাশি একজন নিরাপত্তা কর্মীর গায়ে হাত তোলার অভিযোগে তাঁকে গ্রেপ্তার করেছে মুম্বাই পুলিশ।এখন পর্যন্ত বিতর্কিত নানা কাণ্ড ঘটিয়ে বেশ কয়েকবার মুখরোচক খবরের জোগান দিয়েছেন আদিত্য। তাঁর বিরুদ্ধে নারী নির্যাতন, একাধিকবার পরকীয়ায় জড়ানোর পাশাপাশি কিশোরী ধর্ষণের মতো গুরুতর অভিযোগও আছে।গতকাল শনিবার নৈশক্লাবে হিন্দি গান বাজানোর অনুরোধ করেন আদিত্য। কিন্তু সেখানকার ডিজে তাঁর কথা শোনেননি। এতে ক্ষিপ্ত হয়ে চিৎকার করে গালিগালাজ করতে থাকেন আদিত্য। তিনি হাঙ্গামা শুরু করলে নৈশক্লাবের নিরাপত্তা কর্মীরা তাঁকে সেখান থেকে সরিয়ে নেওয়ার চেষ্টা করেন। তখন একজন নিরাপত্তা কর্মীর গায়ে হাত তোলেন আদিত্য। এক খবরে এ তথ্য জানিয়েছে এনডিটিভি ডটকম।এ প্রসঙ্গে জুহু থানার পুলিশ ইন্সপেক্টর বিদ্যাসাগর ভিথাল কালকুন্দ্রে বলেন, ‘আমরা অভিযোগ পেয়েছি, আদিত্য পাঞ্চোলি তাঁর মোবাইল ফোন দিয়ে একজন নিরাপত্তা কর্মীর মাথায় আঘাত করেছেন।’ভারতীয় দণ্ডবিধির কয়েকটি ধারায় আদিত্যর বিরুদ্ধে মামলা হয়েছে। আজ তাঁকে আদালতে হাজির করা হচ্ছে। বলিউডের প্রভাবশালী এ তারকা অভিনেতা আইনের ফাঁক গলে বের হয়ে হয়ে যান, নাকি সাজার মুখোমুখি হন—সেটাই এখন দেখার বিষয়।
আরও পড়ুন:প্রতিবেশীকে পেটালেন আদিত্য পাঞ্চোলি!
