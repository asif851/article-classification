
ঘড়ির কাঁটা তখন দুপুর ১২টার কাছাকাছি। ঈদের নাটক ভালোবাসার গল্প-এর স্থিরচিত্রের জন্য ফোন করা হলো নির্মাতা ও অভিনেত্রী মেহের আফরোজ শাওনকে। নন্দিত কথাসাহিত্যিক হুমায়ূন আহমেদের গল্প অবলম্বনে নির্মিত নাটকটির উপদেষ্টা পরিচালক তিনি। ফোন ধরতেই ঘুমভাঙা কণ্ঠে বললেন, ‘গভীর রাত পর্যন্ত শুটিং করেছি। শুটিং শেষে বাসায় ফিরতে ফিরতে ভোর। তাই এখনো ঘুম থেকে ওঠা হয়নি।’শাওনের মুখ থেকে বিস্তারিত শুনে বোঝা গেল, গভীর রাত না, শুটিংটা আসলে হয়েছে ভোরবেলা পর্যন্তই। দুপুর ১২টায় শুটিং শুরু করে ভেঙে ভেঙে ভোর পর্যন্ত চলেছে কাজ। কোন নাটকের জন্য এত তাড়াহুড়ো? শাওনের কাছে জানতে চাইলে জবাবে বললেন, ‘অয়োময় নাটকের জন্য।’ জবাব শুনেই থমকে যেতে হয়! নন্দিত কথাসাহিত্যিক হুমায়ূন আহমেদের সেই অয়োময় আবারও আসছে টিভি পর্দায়! ভুল ভাঙিয়ে দিলেন শাওন। জানালেন, নতুন করে পুরোনো অয়োময় টিভি পর্দায় আসছে না। এটা হবে এক পর্বের নাটক, যা তৈরি করা হচ্ছে আগামী ১ অক্টোবর চ্যানেল আইয়ের প্রতিষ্ঠাবার্ষিকীতে প্রচারের জন্য।ঈদের জন্য তৈরি নাটকগুলোর কাজ এরই মধ্যে শেষ করেছেন শাওন। কিন্তু ঈদের পরপরই চ্যানেল আইয়ের প্রতিষ্ঠাবার্ষিকী হওয়ায় এই অয়োময় নাটকের কাজও ঈদের আগে শেষ করতে হচ্ছে। শাওন বললেন, ‘ঈদের এই সময়টায় অভিনয়শিল্পীদের খুব ব্যস্ততা থাকে। গতকালের (শনিবার রাতের) মধ্যে শুটিং শেষ করতে না পারলেই পরে শিল্পীদের শিডিউল মেলানো নিয়ে খুব ঝামেলা হয়ে যেত। তা ছাড়া শুটিংয়ের মধ্যে বৃষ্টিও কয়েকবার বাধা হয়ে দেখা দিয়েছিল। তাই রাত জেগে কাজটা করা না গেলে হয়তো নাটকটির কাজ শেষ করা যেত না।’রাতভর কাজ করে কাজের প্রতি একনিষ্ঠতা প্রমাণের জন্য অয়োময়-এর শিল্পীদের কৃতজ্ঞতা জানান শাওন। এই নাটকটি পরিচালনা করেছেন মোহাম্মদ ইব্রাহিম। নাটকের বিভিন্ন চরিত্রে অভিনয় করেছেন প্রাণ রায়, মনিরা মিঠু, জিয়াউল হাসান কিসলু ও জুয়েল রানা।
