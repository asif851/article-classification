
রেস্তোরাঁর নাম ‘সিনে ক্যাফে’ কেন? ‘আমি সিনেমা করি, তাই আমার রেস্তোরাঁর নাম সিনে ক্যাফে।’ বললেন চিত্রনায়িকা মিষ্টি জান্নাত। এবার তিনি রেস্তোরাঁ ব্যবসার সঙ্গে যুক্ত হয়েছেন। গত শুক্রবার রাজধানীর ধানমন্ডির ২ নম্বর সড়কে যাত্রা শুরু করেছে ‘সিনে ক্যাফে’ নামে একটি রেস্তোরাঁ। এখানে আছে থাই, চায়নিজ, কন্টিনেন্টাল, সি ফুডসহ নানা ধরনের খাবার।
মিষ্টি জান্নাত জানান, এরই মধ্যে তিনজন অংশীদার মিলে টেল টেল নামে একটি কোম্পানি গঠন করেছেন তাঁরা। এই কোম্পানি আওতায় শুরু হয়েছে ‘সিনে ক্যাফে’। এখানে শুধু রান্নার সঙ্গেই জড়িত আছেন ২২ জন। ২৫০০ বর্গফুট আয়তনের এই রেস্তোরাঁয় একসঙ্গে ১০০ জন বসার ব্যবস্থা আছে। প্রতিদিন সন্ধ্যা ৭টা থেকে রাত ১০টা পর্যন্ত রেস্তোরাঁয় আসা অতিথিদের জন্য গান করবেন শিল্পীরা।
তিনি বলেন, ‘আমরা ভিন্ন আঙ্গিকে রেস্তোরাঁটি সাজিয়েছি। সুন্দর পরিবেশে স্বাস্থ্যসম্মত খাবারের নিশ্চয়তা দিচ্ছি। যাঁরা এখানে আসবেন, তাঁরা যেন পারিবারিক আবহ খুঁজে পান, সেই চেষ্টা করেছি।’
দুই দিন রেস্তোরাঁ পরিচালনার অভিজ্ঞতা থেকে আজ রোববার দুপুরে মিষ্টি জান্নাত বলেন, ‘খুব ভালো সাড়া পাচ্ছি। অনেকে আসছেন। খাবারের প্রশংসা করছেন। ভালো লাগছে।’
রেস্তোরাঁ ব্যবসার আগেই পোশাকের ব্যবসার সঙ্গে যুক্ত হন মিষ্টি জান্নাত। রাজধানীর গুলশানে পুলিশ প্লাজায় ‘জান্নাত এক্সপ্রেস’ নামে তাঁর ফ্যাশন হাউসের যাত্রা শুরু হয়েছে নয় মাস আগে।
