
বলিউড অভিনেত্রী শ্রদ্ধা কাপুরের হাতের এক কাপ ধূমায়িত কফির স্বাদ পেতে চান? না, এখন বোধ হয় তা চাইলেও আর সম্ভব নয়। তবে বলিউড সুন্দরীর জীবনের এমন এক অধ্যায় উন্মোচিত হয়েছে, যা শুনে শ্রদ্ধার প্রতি শ্রদ্ধা বাড়বে বৈ কমবে না। এই মুহূর্তে তিনি শুধু তাঁর বলিউড ক্যারিয়ারের দিকে মন দিয়েছেন। অথচ ‘আশিকী ২’ খ্যাত এই অভিনেত্রী একসময় তাঁর ক্যারিয়ার সম্পূর্ণ অন্য রকমভাবে শুরু করেন। বলিউড তারকা, পরিচালক এবং প্রযোজকদের সন্তানেরা সাধারণত তাঁদের ক্যারিয়ার শুরু করেন পর্দার সামনে অথবা পর্দার পেছনে। শ্রদ্ধা এ ক্ষেত্রে একদমই ব্যতিক্রম। তিনি তাঁর কর্মজীবন শুরু করেন কফি শপ দিয়ে।
আমেরিকার বস্টনের এক কলেজে মনোবিজ্ঞান নিয়ে পড়ার সময় শ্রদ্ধা এক কফি শপে কাজ নেন। সূত্রের খবর অনুযায়ী, তিনি পড়ার ফাঁকে ফাঁকে ওই কফি শপে কাজ করতেন। নিজের রোজকার খরচা তোলার জন্য এবং আর্থিক স্বাধীনতা পেতে শক্তি কাপুর তনয়া এই কাজ শুরু করেন।শ্রদ্ধার ক্যারিয়ার গ্রাফ যে ঊর্ধ্বমুখী, তা বলার অপেক্ষা রাখে না। পরপর দুটো বায়োপিকে দেখা যাবে তাঁকে। অন্ধকার জগতের কুখ্যাত ব্যক্তিত্ব দাউদ ইব্রাহিমের বোন হাসিনা পারকারের আত্মজীবনীমূলক ছবিতে হাসিনার চরিত্রে অভিনয় করেছেন তিনি। তাঁর অভিনীত চলচ্চিত্র ‘হাসিনা: দ্য কুইন অব মুম্বাই’ ছবিটি পরিচালনা করেছেন অপূর্ব লাখিয়া।তবে এখন শ্রদ্ধা ব্যাডমিন্টন কোর্টে রীতিমতো ঘাম ঝরাচ্ছেন। দীপিকা পাড়ুকোনের বাবা প্রকাশ পাড়ুকোনের ব্যাডমিন্টন একাডেমির প্রবীণ প্রশিক্ষকের কাছে ব্যাডমিন্টন খেলার প্রশিক্ষণ নিচ্ছেন তিনি। ভারতের ব্যাডমিন্টন তারকা সাইনা নেহওয়ালের ওপর নির্মিত বায়োপিকে দেখা যাবে শ্রদ্ধাকে।
 
