
গত বছর ডিসেম্বরে মুক্তি পেয়েছে নিতেশ তিওয়ারি রচিত ও পরিচালিত বলিউড ছবি ‘দঙ্গল’। আমির খান অভিনীত এই ছবি ভারতীয় চলচ্চিত্রের ইতিহাসে অন্যতম সেরা হিট। আয়ও করেছে বিপুল। চীনে এই ছবি মুক্তি পেয়েছে গত মাসের ৫ তারিখে। সেই দেশে মুক্তির পরে ধাই ধাই করে বাড়তে থাকে বক্স অফিসের আয়। সম্প্রতি সে দেশে ১০০০ কোটি রুপির মতো আয় করেছে বলিউডের এই ছবি। এর আগে মাত্র ৩২টি ছবি চীনে এত ব্যবসা করেছে। আর হলিউড ছবির বাইরে একমাত্র ‘দঙ্গল’-ই চীনে এত বেশি ব্যবসা করল। চীনে এত দ্রুত এই ছবির এত বেশি আয় অবাক করেছে সবাইকে। এতটা আশা যেন এই ছবির সঙ্গে সংশ্লিষ্ট ব্যক্তিরাও করেননি। তবে চীনে এই ছবির ভালো ব্যবসার পেছনে রয়েছে খুব যৌক্তিক কিছু কারণ। এনডিটিভির এক প্রতিবেদনে সেসব বিষয়ই তুলে ধরা হয়েছে।একটি বিষয়ে ভারত ও চীনের মধ্যে অনেক মিল। সেই মিলটি হলো লিঙ্গ বৈষম্য। এই দুই দেশেই নারী-পুরুষের সংখ্যার ভারসাম্য অসামঞ্জস্যপূর্ণ। বলা হয়, চীনে কন্যাশিশুর ভ্রূণ হত্যা করার হার সর্বাধিক। ভারতেও এই ধরনের অপরাধ ঘটতে দেখা যায়। তা ছাড়া নারী-পুরুষের সমতাও সেখানে বিশ্বের অনেক দেশ থেকে কম।এদিকে মহাবীর সিং ফোগাত নামের এক কুস্তিগিরের সত্যিকারের জীবন নিয়ে ‘দঙ্গল’ ছবির গল্প। ভারতের হরিয়ানার সেই কুস্তিগির নিজের জীবনে কোনো আন্তর্জাতিক পুরস্কার পাননি। নিজের অপূর্ণ স্বপ্ন তিনি পূরণ করতে চান কন্যাদের মাধ্যমে। মেয়ে গীতা ও ববিতাকে তিনি নিজ হাতে কুস্তির প্রশিক্ষণ দেন। মেয়েরাও বাবার সম্মান রাখেন। কমনওয়েলথ গেমসে কুস্তিতে স্বর্ণ জয় করেন দুজনই। মেয়েরাও যে ছেলেদের থেকে কোনো অংশে কম নন, এটিই এই ছবির বক্তব্য। আর এই বক্তব্যটিই হৃদয় ছুঁয়ে গেছে ভারত ও চীনের দর্শকদের।আশ্চর্যের বিষয় হলো, ভারতের হরিয়ানাতে নারী নির্যাতনের হার তুলনামূলক বেশি। এই ছবির গল্পটিও সেই অঞ্চলকে কেন্দ্র করেই। আর চীনেও নারীরা পুরুষদের থেকে অবহেলিত। তো, ‘দঙ্গল’-এর গল্প এমন দুই দেশের মানুষের মনে ধরবে, এটাই তো স্বাভাবিক। আবার ফোর্বস পত্রিকার সাংবাদিক রব কেইন এক বিশ্লেষণধর্মী প্রতিবেদনে চীনে ‘দঙ্গল’ ছবির জয়জয়কারের পাঁচটি কারণ ব্যাখ্য করেছেন। তাঁর মতে, এই ছবির অভূতপূর্ব সাফল্যের অন্যতম কারণ মেগাস্টার আমির খান। এই ছবির সামাজিক গল্প ও গল্প বলার ধরনও চীনা দর্শকদের আকৃষ্ট করেছে বলে তাঁর ধারণা। আর দীর্ঘদিন ধরে নিজ দেশের নিম্নমানের ছবি দেখে দেখে বিরক্ত দর্শক ‘দঙ্গল’-এর মাধ্যমে অন্য রকম এক ছবি দেখার সুযোগ পেয়ে হলে উপচে পড়েছেন। যেখানে হলিউডের বেশির ভাগ ছবি থাকে অ্যাকশনে ঠাসা। আর বলিউডের ছবিতে মারপিটের সঙ্গে থাকে ধুমধাড়াক্কা নাচ-গান, সে ক্ষেত্রে আমিরের ‘দঙ্গল’ একেবারেই আলাদা। চীনে এই ছবির সাফল্যের পেছনে ‘নারীর ক্ষমতায়ন’-কে আলোকপাত করাও একটি অন্যতম কারণ বলে মনে করেন রব কেইন। তিনি আরও একটি গুরুত্বপূর্ণ কারণ খুঁজে পেয়েছেন এই ছবির জনপ্রিয়তার পেছনে। কনফুসিয়ান চীনে মা-বাবাকে শ্রদ্ধা করার ব্যাপারে বিশেষ জোর দেওয়া হয়। আর ‘দঙ্গল’-এ অভিভাবকের প্রতি দায়িত্ববোধের বিষয়টি দারুণভাবে ফুটে উঠেছে। এনডিটিভি ও ফোর্বস অবলম্বনে নাদিয়া মাহমুদ
