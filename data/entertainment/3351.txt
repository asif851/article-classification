
জনপ্রিয় অভিনেতা জাহিদ হোসেন শোভন দীর্ঘদিন মঞ্চ, টেলিভিশন ও চলচ্চিত্রে অভিনয়ের সঙ্গে যুক্ত থাকলেও বর্তমানে তিনি নাটক রচনা, পরিচালনা ও চলচ্চিত্র নির্মাণে হাত দিয়েছেন। তারাশঙ্কর বন্দ্যোপাধ্যায় রচিত বিখ্যাত উপন্যাস ‘কবি’ অবলম্বনে ছবি বানানোর কাজ শুরু করেছেন জাহিদ হোসেন। ছবির নাম ‘মন-মানুষী’। ছবির চিত্রনাট্যও লিখেছেন শোভন।জাহিদ হোসেন জানিয়েছেন, বর্তমানে ‘মন-মানুষী’ ছবির শিল্পী নির্বাচনের প্রক্রিয়া চলছে। ছবির প্রধান একটি চরিত্রে অভিনয়ের জন্য ভারত থেকে শিল্পী আনার চিন্তাভাবনা করা হচ্ছে। এদিকে ছবি বানানোর পাশাপাশি জাহিদ হোসেন ঈদুল আজহা উপলক্ষে খণ্ড নাটক নির্মাণ করতে যাচ্ছেন। ‘ফুল’ নামের নাটকটি লিখেছেন তিনি নিজেই। ‘ফুল’ নাটকের নাম ভূমিকায় থাকছেন জনপ্রিয় অভিনেত্রী তিশা।এ ছাড়া জাহিদ হোসেনের রচনা ও এস এ হক অলিকের পরিচালনায় শুরু হতে যাচ্ছে ৫২ পর্বের ধারাবাহিক নাটক ‘ম’তে মাতুব্বর’।
