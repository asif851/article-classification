

গতকাল টেলিভিশনে অপু বিশ্বাসের সরাসরি সাক্ষাৎকারের সময় শাকিব খান একটি পাঁচতারা হোটেলে ছিলেন। তখন প্রথম আলোর সঙ্গে টেলিফোনে কথা বলেন শাকিব খান

প্রশ্ন: অপু বিশ্বাস টেলিভিশনে বলছেন, আপনি তাঁকে বিয়ে করেছিলেন। আপনাদের একটি সন্তানও আছে।
উত্তর: আমি আব্রাহামের বাবা। আব্রাহাম খান জয় আমার ছেলে। আমার আর অপুর বিয়ে হয়েছিল। সে (অপু) আব্রাহামের মা, আমি তার সম্মানহানি করতে চাই না। আজকের এই ঘটনার পর অপুর কোনো দায়িত্ব নেওয়ার প্রশ্নই আসে না। আমার সন্তান আব্রাহামের জন্য যা করার, সবকিছুই করব। আব্রাহামের সুখের জন্যই টাকা দিয়েই গেছি। আমি তো টাকাপয়সা অপু বিশ্বাসের জন্য দিইনি। চাইলেই পাঁচ লাখ, দশ লাখ টাকা দিয়েছি, সারা জীবন দিয়ে যাব।
প্রশ্ন: অপু বলেছেন, আপনার ক্যারিয়ারের ভালো চেয়েছেন। তাই এত দিন কথা বলতে চাননি।
উত্তর: এখন তাহলে আমার ভালো চাইছে না? আজকে শাকিবের কেন মন্দ চাইতে হবে? এটা আমার অভিনয়জীবন ধ্বংস করার চক্রান্ত। আমার প্রতিপক্ষ তাদের স্বার্থ উদ্ধার করতে চাইছে। অপু চার-পাঁচটা ছবি হাতে নিয়েছে বলে জেনেছি। এ কারণেও সে এমনটা করতে পারে।
প্রশ্ন: আপনার কী মনে হয়, অপু কেন এমন করলেন?
উত্তর: প্রথম আলোয় আজ (গতকাল) একটা নিউজ গেছে (রংবাজ-এ শাকিবের নায়িকা বুবলি)। এই ছবিতে অপু নায়িকা হতে চায়। সকাল থেকে সে বলছে, এই ছবিতে তাকে নিতে হবে, না হলে সংবাদ সম্মেলন করবে। এরপর সে ঠিকই টেলিভিশনে সন্তান নিয়ে হাজির হয়েছে। সে যদি স্বামী হিসেবে আমাকে সম্মান করত, তাহলে টেলিভিশনে যাওয়ার আগে আমার অনুমতি নিত। সে তা করেনি, সে আমার সম্মানহানি করেছে। আমাকে দীর্ঘদিন চাপে রেখেছে।
প্রশ্ন: কী কারণে চাপে রেখেছে?
উত্তর: সে এখন নায়িকা হতে চায়। তার শারীরিক গঠন দেখেন, সে ছবির নায়িকা হওয়ার মতো কি না। সারা জীবন সব নায়িকা বাদ দিয়ে তাকে নিয়েছি। অপু কখনোই চাইত না, অন্য নায়িকাদের সঙ্গে আমি কাজ করি। মিম, মাহি, শখ, বিন্দুর সঙ্গে আমাকে অভিনয় করতে দেয়নি। আজ এই ঘটনা ঘটার পর ভালো হলো যে আমি এখন সব নায়িকার সঙ্গে অভিনয় করব। আমার আর কোনো বাধা রইল না।
প্রশ্ন: আপনারা বিয়েটা গোপন করেছিলেন কেন?
উত্তর: ভাই, আমি নিজেই বিরক্ত। আমি আর এসব কথার জবাবই দিতে চাই না। আমার মনে হয়েছিল, বিষয়টা শেষ হওয়ার দরকার ছিল। শেষটা অপুই করে দিল। আমি জিনিসটা ভালোই রাখতে চেয়েছিলাম। অপু কী স্বার্থে এটা করল, তা দুই দিন পরেই জানতে পারবেন আপনি।
প্রশ্ন: কেন করেছেন?
উত্তর: আমি বলিউডের ছবি করছি। দেশের বাইরে জনপ্রিয় হচ্ছি। বলিউডের ছবির ঘোষণা কয়েক দিন পরই আসবে। আমার মনে হয়, তার আগে এটা আমার প্রতিপক্ষের একটা ষড়যন্ত্রের অংশ।
 
