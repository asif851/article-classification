
‘মস্তক তুলিতে দাও অনন্ত আকাশে উদার আলোক মাঝে, উন্মুক্ত বাতাসে’-এ স্লোগানকে সামনে রেখে বরেণ্য আবৃত্তিশিল্পী এ কে এম সামছুদ্দোহার একক আবৃত্তি অনুষ্ঠান ‘মঙ্গলালোক’ অনুষ্ঠিত হলো শুক্রবার সন্ধ্যায়। কেন্দ্রীয় গণগ্রন্থাগারের শওকত ওসমান স্মৃতি মিলনায়তনে অনুষ্ঠিত এ আবৃত্তি পরিবেশনায় ৪৭-এর দেশভাগ, মুক্তিযুদ্ধ, সাম্প্রতিক বাংলাদেশ ও দেশপ্রেমের ওপর বিভিন্ন কবির লেখা ২০টি কবিতা দৃশ্য কল্পের পরম্পরায় সাজিয়ে উপস্থাপন করা হয়। রবীন্দ্রনাথের ‘অন্তর মম বিকশিত কর’ কবিতার দলীয় আবৃত্তির মাধ্যমে মঙ্গল প্রদীপ জ্বালিয়ে অনুষ্ঠান শুরু হয়। এরপর সৃজন সেনের ‘মাতৃভূমির জন্য’, মাহাবুব উল আলম চৌধুরীর ‘কাঁদতে আসিনি ফাঁসির দাবি নিয়ে এসেছি’, প্রতুল মুখোপাধ্যায়ের ‘আমি বাংলার গান গাই’, নির্মলেন্দু গুণের ‘হুলিয়া’, রুদ্র মোহাম্মদ শহীদুল্লাহের ‘লাশ গুলো আবার দাঁড়াক’ সহ বেশ কয়েকটি জনপ্রিয় কবিতার আবৃত্তি পরিবেশন করেন আবৃত্তিশিল্পী এ কে এম সামছুদ্দোহা এবং সবশেষে কবিগুরু রবীন্দ্রনাথ ঠাকুরের কালজয়ী কবিতা ‘ত্রাণ’ পরিবেশন করে আবৃত্তি প্রযোজনার ইতি টানেন তিনি। অনুষ্ঠানে প্রধান অতিথি হিসেবে উপস্থিত ছিলেন জাতীয় গৃহায়ণ কর্তৃপক্ষের চেয়ারম্যান খন্দকার আখতারুজ্জামান এবং স্বাগত বক্তব্য দেন সংবৃতার সাধারণ সম্পাদক সামসুজ্জামান বাবু। বিশেষ অতিথি ছিলেন বাংলাদেশ আবৃত্তি সমন্বয় পরিষদের সাধারণ সম্পাদক মো. আহ্কাম উল্লাহ্ ও বাংলাদেশ গ্রুপ থিয়েটার ফেডারেশনের সাধারণ সম্পাদক আক্তারুজ্জামান প্রমুখ। আবৃত্তিপ্রেমীদের সরব উপস্থিতিতে প্রাণবন্ত ছিল এ কবিতা পাঠের আসর।
