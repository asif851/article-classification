
চলচ্চিত্রে নায়িকা হওয়ার পর কত মানুষই যে আমার প্রেমে পড়েছে, তার ইয়ত্তা নেই। ছোট বাচ্চা থেকে শুরু করে বয়স্করাও সেই তালিকায় আছেন। তবে সবচেয়ে মজার প্রেমের গল্প পাঁচ বছরের রিয়াদকে নিয়ে।একদিন রিয়াদ আমাকে ফোনে বলে কি, তুমি কি আমার সঙ্গে প্রেম করবা?’ আমি বলি, হ্যাঁ, করব...হা হা হা...।’ উল্টো রিয়াদকে বলি, প্রেম তো করব, কিন্তু তুমি আমাকে কি বিয়ে করবা? ও উত্তর দেয়, ‘হ্যাঁ, করব।’ আমি বলি, তুমি আমাকে বিয়ে করলে খাওয়াবা কী...? ও বলে, ‘কেন, তোমাকে আইসক্রিম খাওয়াব।’ হা হা হা...। হাসতে হাসতে মরি। পরে বলি, কিন্তু বিয়ের পর তুমি যখন আমাকে বাইরে বেড়াতে নিয়ে যাবে, তখন তো আমাদের চারপাশে অনেক লোকজন জড়ো হবে, তখন কী করবা? সে বলে, ‘কেন, সবাইকে আইসক্রিম খাইয়ে দেব’। হা হা হা... এই হলো অবস্থা!আরেক ভক্তের কথা বলি। একবার এক টেলিফোন কোম্পানির এসএমএস প্রতিযোগিতায় বিজয়ীদের ওয়েস্টিনে ডিনার করার সুযোগ হয়েছিল আমার সঙ্গে। ডিনার করার সময় আমার পাশে বসা এক ভক্তকে দেখে আমার অস্বাভাবিক মনে হচ্ছিল। খাওয়া তো দূরের কথা, রীতিমতো তিনি কাঁপছেন। কারণ জানতে চাইলে তিনি আমাকে বলেন, ‘বিশ্বাসই করতে পারছি না যে আপনার সঙ্গে আমি বসে আছি। আপনার অভিনীত সব ছবিই আমি দেখেছি। আমি কি আপনাকে একটু ছুঁয়ে দেখব?’ আমি তো হেসে খুন! আমি তাঁকে বললাম, হ্যাঁ, সত্যি সত্যি আমি আপনার পাশে বসে আছি। এবার আপনি ঠিকমতো ডিনার করেন। তার পরও তিনি সহজভাবে খেতে পারছেন না। আমি যতবারই তাঁকে সহজ করার চেষ্টা করছি, ততবারই চেষ্টা বৃথা হয়ে যাচ্ছিল। শেষমেশ সেই ভক্ত ডিনারটাও ঠিকমতো করতে পারেননি সেদিন।
