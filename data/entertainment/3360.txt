
বাংলা নববর্ষে মুক্তি পেতে যাচ্ছে শাকিব খান ও পাওলি দাম অভিনীত সত্তা ছবিটি। সেই হিসাবে ছবিটি মুক্তি পেতে এখনো মাস দুই সময় বাকি। তার আগেই সত্তা ছবির গল্পকার ও প্রযোজক সোহানী হোসেনের অনুরোধে ছবিটির একটি বিশেষ প্রদর্শনীর আয়োজন করা হয়। গতকাল সোমবার রাতে প্রযোজক ও গল্পকারের নিজের প্রেক্ষাগৃহ পাবনার রূপকথায় বিশেষ প্রদর্শনীর আয়োজন করেন পরিচালক হাসিবুর রেজা কল্লোল।সত্তা ছবিটি সোহানী হোসেনের ‘মা’ গল্প অবলম্বনে নির্মিত হয়েছে। গতকাল দুপুরে প্রথম আলোর সঙ্গে আলাপে কল্লোল বলেন, ‘ভাবলাম, যাঁর গল্পে সিনেমাটি নির্মিত হয়েছে, সবার আগে বড় পর্দায় তাঁর সম্মানে একটি প্রদর্শনীর আয়োজন করতে পারলে ভালো। প্রযোজকের খুব কাছের আত্মীয়স্বজন আর বন্ধুবান্ধব এই প্রদর্শনীতে উপস্থিত ছিলেন।’এদিকে গত রোববার সত্তা সিনেমার নতুন একটি পোস্টার প্রকাশ করা হয়েছে।অসীম চন্দ্র রায়ের নকশায় নির্মিত এই পোস্টার ছবিসংশ্লিষ্ট সবার মন জয় করেছে। পাওলি দাম তাঁর প্রতিক্রিয়ায় বলেন, সত্তার পোস্টারে অসীমের আঁকা ছবি যেন জীবন্ত হয়ে উঠেছে।২০১৪ সালের ১৬ নভেম্বর ঢাকার এফডিসিতে সত্তার শুটিং শুরু হয়। শুরুতে পরিকল্পনা ছিল, একটানা শুটিংয়ের মাধ্যমে পুরো সিনেমার কাজ শেষ করা হবে। কিন্তু নায়ক শাকিব খান ও নায়িকা পাওলি দামের শিডিউল জটিলতায় তা শেষ পর্যন্ত ঠেকে দুই মাসে।আড়াই বছরে ৫৬ দিন শুটিং করে ছবিটির শুটিংয়ের যাবতীয় আনুষ্ঠানিকতা শেষ করা হয়। গত ১২ জানুয়ারি সত্তা সেন্সর ছাড়পত্রের জন্য জমা দেওয়া হয়। তিন সপ্তাহের মধ্যে ছবিটি বিনা কর্তনে ছাড়পত্র পেয়ে যায়।
