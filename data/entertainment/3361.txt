
কুষ্টিয়া অফিস জানায়, গতকাল ছিল লালন স্মরণোৎসবের দ্বিতীয় দিন। এদিন সাধু ভক্ত আর দর্শনার্থীদের ব্যাপক সমাগম ছিল। সাধু বাউলদের গানের সঙ্গে সুর মিলিয়েছেন দূর থেকে ছুটে আসা দর্শনার্থীরা।মাজারে নানা বয়সী সাধু বাউলদের দেখা মেলে। মাজারের চারপাশে খোলা জায়গায় ছোট ছোট আসন করে বসে থাকেন বয়স্ক সাধুরা। তাঁদের ঘিরে থাকেন ভক্ত-অনুসারীরা। কারও হাতে থাকে জুড়ি, আবার কারও হাতে একতারা-তবলা। গানের ভেলায় ভেসে বেড়ান তাঁরা।সকাল সাড়ে আটটার দিকে পায়েস মুড়ি খেয়ে জীব পরমের সম্পর্ক স্থাপনের জন্য পদ পদাবলির গান শুরু হয়। তিন দিনব্যাপী স্মরণোৎসবের দ্বিতীয় দিন মূল মঞ্চে আলোচনা সভায় প্রধান অতিথি ছিলেন সাংসদ আবদুর রউফ। প্রধান আলোচক ছিলেন লালন গবেষক লালিম হক। রাত নয়টা থেকে মূল মঞ্চে লালন একাডেমির এবং বিভিন্ন জায়গা থেকে আসা শিল্পীরা ময়ূর নৃত্যসহযোগে বাউলগান করেন।
