
‘অবুঝ দুটি মন’ ছবির মাধ্যমে ঢাকাই চলচ্চিত্রে ‘নায়ক’ হিসেবে পা রেখেছিলেন আমিন খান। মোহাম্মদ হোসেন পরিচালিত এ ছবি মুক্তি পেয়েছিল ১৯৯২ সালে। দেশের চলচ্চিত্রের এক সময়ের এই জনপ্রিয় অভিনেতা এবার আসছেন চলচ্চিত্র প্রযোজনায়। এরই মধ্যে প্রযোজনা প্রতিষ্ঠানের নামও ঠিক করে ফেলেছেন। ‘আইকন এন্টারটেইনমেন্ট’ নামের এ প্রতিষ্ঠান থেকে শিগগিরই ছবি নির্মাণের কাজ শুরু করতে যাচ্ছেন তিনি। আমিন খানের প্রথম ছবিতে নায়িকা হিসেবে থাকবেন হালের আলোচিত নায়িকা মাহিয়া মাহি।
আমিন খানের প্রথম ছবিটির অভিনয়শিল্পীদের সঙ্গে এক চুক্তি সই অনুষ্ঠান হয়েছে গত বৃহস্পতিবার। সেদিন সন্ধ্যায় ঢাকার গুলশানের এক রেস্তোরাঁয় এ উপলক্ষে আয়োজিত অনুষ্ঠানে আমিন খান, ছবির নায়িকা মাহি, নায়ক আসিফ এবং পরিচালক মালেক আফসারীসহ আরও অনেকে উপস্থিত ছিলেন। অবশ্য এখন পর্যন্ত ছবিটির নামনাম চূড়ান্ত করা হয়নি বলেই জানিয়েছেন আমিন খান। প্রযোজনায় আসা প্রসঙ্গে আমিন খান বলেন, ‘চলচ্চিত্রের কারণেই আমি দেশের মানুষের কাছে আজ আমিন খান। যে চলচ্চিত্র আমাকে এতকিছু দিয়েছে তার প্রতি আমারও কিছু দায়িত্ব আছে। তা ছাড়া অনেক দিন ধরে ভাবছি, চলচ্চিত্রে আমি এখন আগের মতো কাজ না করে অন্যভাবেও তো থাকতে পারি।’ তিনি বলেন, ‘অনেকটা হুট করেই ছবি প্রযোজনার এ সিদ্ধান্ত নেওয়া।’ আমিন খান আরও বলেন, ‘প্রযোজক বাড়লে ছবির সংখ্যাও বাড়বে। এতে করে অভিনয়শিল্পীদেরও কাজের সুযোগটা অনেক বাড়বে। আমার ছবিগুলোতে যাঁরা কাজ করবেন তাঁদের সঙ্গে ছবির কাজ শেষ হলেই সম্পর্ক চুকে যাবে না। ছবির প্রধান নায়ক-নায়িকাকে কীভাবে দেশের মানুষের কাছে পৌঁছে দেওয়া যায় সেই চেষ্টা করব।’তাঁর ছবির অভিনয়শিল্পীদের প্রসঙ্গে আমিন খান বলেন, ‘যদিও মাহি বাংলাদেশে এখন সুপারস্টার। অন্যদিকে আসিফ সে অর্থে একবারেই নতুন। কারণ, আমিও কিন্তু একদিন নতুন ছিলাম। প্রথম ছবি ‘অবুঝ মন’ দিয়ে এর প্রযোজক-পরিচালক সারা দেশের মানুষের কাছে আমাকে পরিচিত করেছেন।’ ঢাকাই ছবির নব্বই দশকের জনপ্রিয় নায়ক আমিন খানের সাম্প্রতিকতম মুক্তিপ্রাপ্ত ছবি ‘লোভে পাপ, পাপে মৃত্যু’। সোহানুর রহমান সোহান পরিচালিত ছবিটিতে আমিন খানের বিপরীতে অভিনয় করেছেন পূর্ণিমা।
