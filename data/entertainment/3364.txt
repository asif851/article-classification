
‘মিস ওয়ার্ল্ড’ প্রতিযোগিতার নতুন বিভাগ ‘হেড টু হেড চ্যালেঞ্জ’-এ গত রোববার অংশ নিয়েছেন ‘মিস ওয়ার্ল্ড বাংলাদেশ’ জেসিয়া ইসলাম। এই বিভাগে নিজের বিশ্বসুন্দরী হওয়ার উদ্দেশ্য ও সামাজিক যোগাযোগমাধ্যমের ভালো-খারাপ দিক নিয়ে কথা বলেন জেসিয়া। দর্শকদের এ অনুষ্ঠানের সঙ্গে সম্পৃক্ত করতে ইতিমধ্যে ভোট গ্রহণ শুরু হয়েছে। এই বিভাগে জেসিয়াকে জয়ী করতে বাংলাদেশের যে কেউ ভোট দিতে পারবেন। এর আগের ‘হেড টু হেড চ্যালেঞ্জ’ পর্বে বিজয়ীর নাম ঘোষণার আগে পর্যন্ত জেসিয়াকে ভোট দেওয়ার সুযোগ থাকবে। ভোট দিতে চাইলে যা করতে হবে—· প্রথমেই যেতে হবে ‘মিস ওয়ার্ল্ড’-এর ওয়েবসাইটে www.missworld.com। ভোট দেওয়ার জন্য প্রথমে এই ওয়েবসাইটে নিবন্ধন করতে হবে। নিবন্ধনের জন্য ওয়েবসাইটের স্ক্রিনের ডান দিকের log in আইকনে ক্লিক করতে হবে। sign up অপশনে ক্লিক করে নিজের নাম, ই-মেইল ঠিকানা ও পাসওয়ার্ড দিয়ে নিবন্ধন করতে হবে। আর আগে থেকেই নিবন্ধন করা থাকলে sign in অপশনে গিয়ে শুধু নিবন্ধিত নাম ও ই-মেইল ঠিকানা দিয়েই ভোট করতে পারবেন। ·নিবন্ধনের পর ওয়েবসাইটের vote অপশনে গিয়ে জেসিয়ার পেজে ঢুকতে হবে। পেজের নিচে বাম দিকে vote for me লেখা অপশনে ক্লিক করলেই জেসিয়া পাবেন একটি ভোট।
ইতিমধ্যে বাংলাদেশের প্রতিযোগী জেসিয়া ইসলাম ১৫.১৮ শতাংশ ভোট পেয়েছেন। ভোটের সংখ্যায় তিনি এখন দ্বিতীয় অবস্থানে আছেন। শীর্ষে আছেন নেপালের প্রতিযোগী নিকিতা চন্দ্রক। ‘হেড টু হেড’ চ্যালেঞ্জ’ পর্বের জন্য বাংলাদেশসহ ১২০ দেশের প্রতিযোগীকে ভাগ করা হয়েছে ২০টি দলে। প্রতি গ্রুপে আছেন ছয়জন। এর মধ্যে ছয় নম্বর গ্রুপে আছেন জেসিয়া। এই গ্রুপে তাঁর প্রতিদ্বন্দ্বী ব্রাজিল, দক্ষিণ আফ্রিকা, কানাডা, ইথিওপিয়া ও বতসোয়ানার সুন্দরীরা।
