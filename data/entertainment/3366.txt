
ঈদুল ফিতরে ৮০টি প্রেক্ষাগৃহে মুক্তি পেতে যাচ্ছে শাকিব খান ও অপু বিশ্বাস অভিনীত ছবি ‘মাই নেম ইজ খান’। সারা দেশের ৮০ প্রেক্ষাগৃহে ‘মাই নেম ইজ খান’ ছবিটি মুক্তি দেওয়ার ব্যাপারে এর মধ্যে সব ধরনের প্রস্তুতি সম্পন্ন হয়েছে। ছবিটি পরিচালনা করেছেন বদিউল আলম খোকন।ছবির মুক্তি প্রসঙ্গে শাকিব খান বলেন, ‘পরিচালক বদিউল আলম খোকন আমার খুবই পছন্দের একজন মানুষ। তাঁর পরিচালিত “প্রিয়া আমার প্রিয়া” ছবিতেও অভিনয় করেছিলাম। ছবিটি ব্যবসায়িকভাবে সফলতা পেয়েছিল। আশা করছি, “মাই নেম ইজ খান” তেমনি একটি ছবি হবে।’ছবির প্রযোজক শাওন বলেন, ‘ঈদের তিন ছবির ভিড়ে ছবি মুক্তিতে আমি এগিয়ে আছি, এটা আমার জন্য স্বস্তির। এর মধ্যে ছবিটি নিয়ে প্রেক্ষাগৃহ মালিকদের উত্সাহ লক্ষ করছি। আশা করছি, ছবিটি দর্শক লুফে নেবেন।’ এর আগে শাকিব খান অভিনীত ‘এক টাকার বউ’ সর্বোচ্চ ৮০টি প্রেক্ষাগৃহে একযোগে মুক্তি পেয়েছিল। পি এ কাজলের পরিচালনায় ‘এক টাকার বউ’ ছবিতে শাকিব খানের বিপরীতে ছিলেন শাবনূর ও রোমানা।
 
প্রযোজনা প্রতিষ্ঠান অনন পিকচার্সের প্রযোজনায় ‘মাই নেম ইজ খান’ ছবিতে শাকিব খান ও অপু বিশ্বাস ছাড়া আরও অভিনয়ে আছেন মিশা সওদাগর, প্রবীর মিত্র, কাবিলা, সাদেক বাচ্চু, আফজাল শরীফ, নূতনসহ অনেকে।
