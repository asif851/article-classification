
একটা সময়ে দুজন ছিলেন মানিকজোড়। দারুণ বন্ধুত্বপূর্ণ সম্পর্ক ছিল প্যারিস হিলটন আর লিন্ডসে লোহানের মধ্যে। কিন্তু চলতি মাসের শুরুর দিকে প্যারিসের ভাই ব্যারন হিলটনকে মারধরের ঘটনার ইন্ধনদাতা হিসেবে লিন্ডসে অভিযুক্ত হলে তাঁর ওপর প্রচণ্ড ক্ষুব্ধ হন প্যারিস। সম্প্রতি প্যারিস জানিয়েছেন, লিন্ডসে তাঁর কাছে মৃত এবং কখনোই হলিউডের ‘প্রবলেম সেলিব্রিটি’ এই অভিনেত্রীর সঙ্গে দ্বন্দ্ব মেটাবেন না তিনি।
সম্প্রতি সংবাদকর্মীদের সঙ্গে আলাপচারিতার সময় প্যারিস বলেন, এ বছর তিনি তাঁর নিজের করা দুষ্টু মানুষের নামের তালিকায় লিন্ডসের নাম অন্তর্ভুক্ত করেছেন। একসময়ের কাছের বন্ধু লিন্ডসের সঙ্গে কখনোই মিটমাট করবেন না বলেও জানান ৩২ বছর বয়সী মার্কিন এ মডেল, অভিনেত্রী ও ধনাঢ্য ব্যবসায়ী। এক খবরে এমনটিই জানিয়েছে টিএমজি ডটকম।প্রসঙ্গত, চলতি মাসের শুরুর দিকে মায়ামিতে আয়োজিত একটি অনুষ্ঠানে প্যারিস হিলটনের ছোট ভাই ব্যারন হিলটনকে শারীরিকভাবে লাঞ্ছিত করা হয়। ব্যারনকে মারধরের ঘটনার ইন্ধনদাতা হিসেবে অভিযোগের আঙুল ওঠে বিতর্কিত হলিউডের অভিনেত্রী লিন্ডসে লোহানের দিকে। মায়ামির একটি আর্ট গ্যালারিতে আয়োজিত অনুষ্ঠানে হাজির হয়েছিলেন প্যারিস, ব্যারন ও লিন্ডসে। প্যারিসের ভাই ব্যারনের দাবি, অনুষ্ঠানে প্রথমে তাঁকে গালিগালাজ করেন লিন্ডসে। এরপর লিন্ডসের অনুরোধে তাঁর এক বন্ধু ব্যারনের গায়ে হাত তোলেন। সে সময় দাঁড়িয়ে দাঁড়িয়ে ব্যারনকে মারার ঘটনা দেখে হাসছিলেন লিন্ডসে।তাত্ক্ষণিক প্রতিক্রিয়ায় ঘটনাটির জন্য লিন্ডসেকে চরম মূল্য দিতে হবে বলে শাসিয়েছিলেন প্যারিস। এ প্রসঙ্গে তাঁর ভাষ্য ছিল, ‘যে কাণ্ড তাঁরা ঘটিয়েছেন, তার জন্য চরম মূল্য দিতে হবে তাঁদের। আমার পরিবারের কোনো সদস্যের পেছনে লেগে কেউ পার পেতে পারবে না।’ব্যারনের ওপর হামলার ঘটনায় তাঁর মুখের কয়েক জায়গায় কেটে যাওয়ার পাশাপাশি কালশিরা পড়ে যায়। ব্যারনের আহত অবস্থার ছবি ফটো ও ভিডিও-শেয়ারিং ওয়েবসাইট ইন্সটাগ্রামেও পোস্ট করেছিলেন প্যারিস।
