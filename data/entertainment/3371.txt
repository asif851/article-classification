
পাকিস্তানের সর্বোচ্চ অর্থ উপার্জনকারী অভিনয়শিল্পী মাহিরা খান অভিনয় করেছেন বলিউডে। ২৫ জানুয়ারি কিং খানের সঙ্গে মাহিরা অভিনীত বলিউড ছবি রইস মুক্তি পাবে। তবে এরই মধ্যে এই ছবির গান ও ট্রেলার প্রকাশের পর মাহিরা ভারতের দর্শকদের কাছে প্রচুর প্রশংসিত হয়েছেন। বিশেষ করে ‘জালিমা’ গানটিতে তাঁর আর কিং খানের রসায়ন বলিউডে আলোচিত হয়েছে। কিন্তু এই রসায়ন খোদ মাহিরার কেমন লেগেছে?মাহিরা খান লজ্জা পেয়েছেন! টুইটারে এক ভক্ত প্রশ্ন করেছিলেন মাহিরাকে। জানতে চেয়েছিলেন, শাহরুখের সঙ্গে জালিমা গানে প্রথমবার নিজেকে দেখতে কেমন লেগেছে মাহিরার? জবাবে মাহিরা বলেন, তাঁর ও শাহরুখের রোমান্টিক রসায়ন দেখে খুব লজ্জা পেয়েছেন তিনি। তবে ধন্যবাদ জানিয়েছেন ছবির পরিচালক রাহুল ঢোলাকিয়াকে। তিনি টুইটারে লিখেছেন, ‘রাহুল ঢোলাকিয়া আমাকে প্রতি পদে পদে সাহায্য করেছেন।’জালিমা গানটিতে কণ্ঠ দিয়েছেন অরিজিৎ সিং ও হারদিপ কৌর। হিন্দুস্তান টাইমস।
