
শফিক তুহিনের সুর ও সংগীত পরিচালনায় চলচ্চিত্রের গানে কণ্ঠ দিলেন তাঁরই বড় ভাই জাহাঙ্গীর। গতকাল শুক্রবার রাজধানীর মোহাম্মদপুরের একটি স্টুডিওতে গানটির রেকর্ডিং করা হয়। জাকির হোসেন রাজু পরিচালিত ছবিটির নাম ‘মনের মতো মন পাইলাম না’।শফিক তুহিন বলেন, ‘গানের জন্য ভাইয়া ঢাকায় আসেন। আর ভাইয়ার কারণে আমিও একটা সময় নিজেকে গানের সঙ্গে যুক্ত করি। না হলে হয়তো অন্য কোনো দিকে আমার ক্যারিয়ার গড়তে হতো। গানে আজকে আমার যা কিছু হয়েছে তার সবকিছুই ভাইয়ার কারণেই।’শফিক তুহিন আরও বলেন, ‘ভাইয়া আমার সুর ও সংগীত পরিচালনায় কাজ করেছেন এটা আমার জন্য অনেক বড় একটা পাওয়া।’এদিকে শফিক তুহিনের বড় ভাই জাহাঙ্গীর প্রথম আলো ডটকমকে বলেন, ‘আসলে গানের জন্যই তো আমার ঢাকায় আসা। এ পর্যন্ত আমার আটটি একক গানের অ্যালবাম প্রকাশিত হয়েছে। গেয়েছি বেশ কয়েকটি মিশ্র অ্যালবামে। এবার ছোট ভাইয়ের সুর ও সংগীত পরিচালনায় চলচ্চিত্রের গানে কণ্ঠ দিলাম। তাও আবার টাইটেল সংগীত। পুরো বিষয়টি আমার জন্য অনেক বেশি আনন্দের ছিল। পাশাপাশি অনেক বেশি আবেগও কাজ করেছে। গানটিতে কণ্ঠ দেওয়ার পর গাড়িতে উঠেই প্রথম মাকে ফোন করে জানালাম। সব মিলিয়ে আসলেই অন্যরকম অনুভূতি।’এবারের সিটিসেল-চ্যানেল আই সংগীত পুরস্কারে শফিক তুহিন সেরা গীতিকারের পুরস্কার অর্জন করেছেন। নিজের একক গানের অ্যালবাম ‘পাগলামি’র জন্য তুহিন এ পুরস্কার পান।
