
মেয়ে সোনাক্ষী সিনহাকে নিয়ে দারুণ গর্বিত বলিউডের বর্ষীয়ান অভিনেতা ও রাজনীতিবিদ শত্রুঘ্ন সিনহা। সদ্য মুক্তি পাওয়া ‘লুটেরা’ ছবিতে সোনাক্ষীর অভিনয় দেখে শত্রুঘ্ন এতটাই মুগ্ধ যে মেয়ের কাছ থেকে অভিনয় শেখার আগ্রহ প্রকাশ করেছেন তিনি।সম্প্রতি ‘লুটেরা’ ছবির সঙ্গে সংশ্লিষ্ট সবার উপস্থিতিতে একটি অনুষ্ঠানের আয়োজন করা হয়েছিল। সেখানে হাজির ছিলেন পরিচালক বিক্রমাদিত্যসহ ছবির দলের সব সদস্য। অনুষ্ঠানের একপর্যায়ে মেয়ের প্রশংসায় পঞ্চমুখ হন শত্রুঘ্ন। তিনি বলেন, ‘ইস্ট অর ওয়েস্ট, সোনাক্ষী ইজ দ্য বেস্ট। “লুটেরা” ছবিতে অসাধারণ অভিনয় করেছে সোনাক্ষী। আগের চেয়ে তার অভিনয়ে চোখে পড়ার মতো উন্নতি হয়েছে। আমার মনে হয়, এখন আমি তার কাছ থেকে অভিনয়ের পরামর্শ নিতে পারি।’বালাজি মোশন পিকচার্সের ব্যানারে ৫ জুলাই মুক্তি পেয়েছে সোনাক্ষী সিনহা ও রণবীর সিং অভিনীত চলচ্চিত্র ‘লুটেরা’। ১৯০৭ সালে প্রকাশিত প্রখ্যাত মার্কিন লেখক ও’ হেনরির ‘দ্য লাস্ট লিফ’ ছোটগল্প অবলম্বনে নির্মিত ছবিটিতে সোনাক্ষী একজন চিত্রশিল্পীর ভূমিকায় অভিনয় করেছেন। তবে বক্স অফিসে আশানুরূপ সাফল্য পেতে ব্যর্থ হয়েছে ‘লুটেরা’। ২৭ কোটি রুপি বাজেটের ছবিটির ঝুলিতে প্রথম এক সপ্তাহে জমা পড়েছে ২৩ কোটি রুপি।
