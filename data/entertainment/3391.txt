
বাংলাদেশের সংগীত পরিচালক ও কণ্ঠশিল্পী জয় শাহরিয়ারের সুর ও সংগীতে গাইলেন ভারতের কলকাতার জীবনমুখী সংগীতশিল্পী নচিকেতা। ‘হয়তো আবার হবে দেখা’ শিরোনামের এই গানটি ৩ নভেম্বর কলকাতার পার্ক স্ট্রিট মিউজিক রুম স্টুডিওতে ধারণ করা হয়। গানটির গীতিকারও জয় শাহরিয়ার। নচিকেতার সঙ্গে কাজের সুযোগকে সংগীতজীবনের একটি বড় পাওয়া বলে মনে করছেন জয়। তিনি বললেন, ‘ছোটবেলা থেকে যে কয়েকজন গীতিকার আমার ওপর প্রভাব ফেলেছেন, নচিকেতা তাঁদের একজন। তাঁর গাওয়াও অসাধারণ। তাঁর জন্য গান লেখা ও সুর করতে পারা আমার বড় অর্জন।’গানটির কথা ও সুরের প্রশংসা করে নচিকেতা বলেন, ‘গানের কথা যেমন হয়েছে, তেমন সুরটাও। চমত্কার। বাংলাদেশের শ্রোতাদের কাছে ভালো লাগবে গানটি।’ জয় শাহরিয়ার জানান, শিগগিরই গানবক্স অ্যাপে গানটি মুক্তি পাবে।
