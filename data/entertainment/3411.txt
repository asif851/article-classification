
কোনো সিনেমার ক্লাইম্যাক্সেও হার মানাবে এ দৃশ্য। চিত্রনায়িকা অপু বিশ্বাস এসে নামলেন এফডিসির শিল্পী সমিতির কার্যালয়ে। এর কিছুক্ষণ পরই সেখানে হাজির চিত্রনায়িকা বুবলি। মাস খানেক ধরে তাঁদের মধ্যে ব্যক্তিগত কিছু বিষয় নিয়ে চলছে একধরনের শীতল যুদ্ধ। তাঁরা আজ শিল্পী সমিতির নির্বাচনে ভোট দিতে এসে হয়ে গেলেন মুখোমুখি! সকাল সাড়ে ১০টার দিকে অপু বিশ্বাস আসেন এফডিসিতে ভোট দিতে। দীর্ঘদিন পর এ অভিনেত্রী এমন লোকসমাগমের মধ্য দিয়ে এলেন নিজ কর্মক্ষেত্রে। তাই তাঁকে একঝলক দেখতে স্বাভাবিকভাবেই আগ্রহ আর উচ্ছ্বাস ছিল সবার মধ্যে। ঠিক পাঁচ মিনিট পর একই স্থানে উপস্থিত হন চিত্রনায়িকা বুবলি। শাকিব খানের সঙ্গে জুটি বাঁধার কারণে এবং তাঁদের মধ্যে সখ্যের কারণে বুবলি-অপুর মধ্যে বিরোধের গুঞ্জন যখন সবখানে, ঠিক তখনই এই দুই নায়িকা মুখোমুখি। চিত্রনায়িকা অপু বিশ্বাস ও বুবলি শিল্পী সমিতির কার্যালয়ের এসে সবার সঙ্গে আলাদাভাবে কুশল বিনিময় করেন। কিন্তু একে অপরের সঙ্গে আলাপ করেননি। এমনকি চোখাচোখিও না। কুশলবিনিময় শেষে দুজনই ঢোকেন ভোট দিতে। ভোটকেন্দ্রের ভেতর তাঁরা দুজন একসঙ্গে ছিলেন প্রায় ১০ মিনিট। ভোট দিয়ে বেরিয়ে এসে বুবলি সাংবাদিকদের মুখোমুখি হননি। সরাসরি এফডিসি থেকে বেরিয়ে যান। তবে অপু বেরিয়ে এসে সাংবাদিকদের সঙ্গে কথা বলেন। নির্বাচনে প্রতিদ্বন্দ্বী সব প্রার্থীকে শুভকামনা জানান। কিছু সময় পর তিনিও বিদায় নেন এফডিসি থেকে। ভোটকেন্দ্রের ভেতরের সেই ১০ মিনিটে কী হলো, তা এখনো রহস্য! দুজন কি দুজনের সঙ্গে কথা বলেছিলেন? নাকি সেখানে তাঁরা একে অপরকে এড়িয়ে গেলেন? ভেতরের খবর এখনো জানা বাকি!
