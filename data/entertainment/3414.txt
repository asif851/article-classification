
ভারতের কানপুরে নতুন ছবির শুটিং করতে গিয়ে ভক্তের খপ্পরে পড়ে ভালোই ভোগান্তি পোহাতে হয়েছে হিন্দি চলচ্চিত্রের শক্তিমান খল অভিনেতা শক্তি কাপুরকে। তাঁর কানের লতি ছিঁড়ে দ্বিখণ্ডিত হয়ে গেছে।সম্প্রতি তুষার কাপুর, আফতাব শিবদাসানির সঙ্গে কিয়া কুল হ্যায় হাম ৩ ছবির শুটিং করতে কানপুর যান শক্তি কাপুর। শুটিং চলার সময় পছন্দের তারকাদের কাছ থেকে দেখার জন্য ছবির সেটের আশপাশে একদল ভক্ত ভিড় করেন।শুটিং শেষে সাক্ষাতের জন্য ভক্তদের কাছে যান শক্তি কাপুর। সে সময় ভিড়ের মধ্য থেকে কেউ একজন প্রচণ্ড জোরে টান দিয়ে শক্তি কাপুরের কান থেকে কানের দুল ছিনিয়ে নেন। সঙ্গে সঙ্গে তাঁর কানের লতি ছিঁড়ে দ্বিখণ্ডিত হয়ে যায় এবং রক্ত ঝরতে থাকে। তিনি কানে এত বেশি চোট পান যে, দ্রুত তাঁকে স্থানীয় একটি হাসপাতালে নিয়ে যাওয়া হয় চিকিৎসার জন্য।বিষয়টির সত্যতা নিশ্চিত করে শক্তি কাপুর বলেন, ‘ভিড়ের মধ্য থেকে কেউ একজন আমার কান ধরে এত জোরে টান দেয় যে, কানের লতি ছিঁড়ে দ্বিখণ্ডিত হয়ে যায়। দ্রুত আমার চিকিৎসার ব্যবস্থা করার জন্য ছবির দলের সদস্যদের প্রতি আমি কৃতজ্ঞ।’ সম্প্রতি এক খবরে এমনটিই জানিয়েছে হিন্দুস্তান টাইমস।এই ঘটনার পর শক্তি কাপুর হয়তো বুঝতে পেরেছেন, তারকাখ্যাতি পাওয়ার মজা যেমন আছে, তেমনি অনেক হ্যাপাও আছে। ভবিষ্যতে ভক্তদের সঙ্গে সাক্ষাতের আগে তিনি নিশ্চয়ই অন্তত দুবার ভেবে নেবেন।
