
বলিউডের অভিনেতা শাহরুখ খান বরাবরই স্পষ্টভাষী। সামাজিক কিংবা রাজনৈতিক যেকোনো বিষয়ে স্পষ্ট কথা বলতে দ্বিধা করেন না তিনি। এবারও শাহরুখ খান সম্প্রতি আমির-অমিতাভকে নিয়ে শুরু হওয়া ‘ইনক্রেডিবল ইন্ডিয়া’ ব্র্যান্ড অ্যাম্বাসেডর-বিষয়ক বিতর্ক প্রসঙ্গে তাঁর পক্ষ থেকে স্পষ্ট বার্তা দিয়েছেন।ভারতের ধর্মীয় অসহিষ্ণুতা নিয়ে কথা বলায় ও আমিরের স্ত্রী কিরণ নিরাপত্তাজনিত কারণে দেশ ছাড়ার কথা বলায় বলিউডের আরেক তারকা অভিনেতা আমির খানের বিরুদ্ধে দেশটির ক্ষমতাসীন দল বিজেপির বেশ কয়েকজন নেতা বিরূপ মন্তব্য করেছিলেন। শুধু বিরূপ মন্তব্যই নয়, সামাজিক যোগাযোগের মাধ্যমে আমিরের বিরুদ্ধে সে সময় বিভিন্ন ধরনের প্রতিবাদ ও প্রচারণাও শুরু হয়েছিল। দিনকয়েক আগে ‘মেয়াদ শেষ’ এই কারণ দেখিয়ে আমির খানকে দেশটির পর্যটন মন্ত্রণালয়ের ‘ইনক্রেডিবল ইন্ডিয়া’ ব্র্যান্ড অ্যাম্বাসেডরের পদ থেকে অব্যাহতি দিয়েছে সংশ্লিষ্ট কর্তৃপক্ষ। আর এর পরপরই সেই পদে ‘বিগ বি’ অমিতাভ বচ্চনকে মনোনয়ন দেওয়ার বিষয়টি নিয়ে জোর আলোচনার ঝড় উঠেছে সামাজিক যোগাযোগের মাধ্যমে। বিষয়টি নিয়ে বলিউডের অনেক তারকাই অমিতাভের পক্ষে মন্তব্য করেছেন। কিন্তু শাহরুখ জানিয়েছেন, তিনি এসব থেকে দূরে থাকতে চান।এ প্রসঙ্গে বলিউডের ‘কিং খান’খ্যাত শাহরুখ বলেছেন, ‘বিষয়টি নিয়ে আমার আসলে কিছুই করার নেই। না আমি এই পদে নিযুক্ত হয়েছি, না আমাকে চলে যেতে হচ্ছে। দয়া করে আমাকে এর সঙ্গে জড়াবেন না।’এদিকে এ মাসের শুরুর দিকে আমির খান জানিয়েছিলেন, তিনি আর ভারতের পর্যটন মন্ত্রণালয়ের ‘ইনক্রেডিবল ইন্ডিয়া’ ব্র্যান্ড অ্যাম্বাসেডর নন। মেয়াদ শেষ হওয়ায় ও চুক্তি না বাড়ানোয় তিনি আর এই দায়িত্বে নেই। এ ছাড়া সে সময় আমির খান সরকারের এমন সিদ্ধান্তের প্রশংসাও করেন। আমির খানের পর ভারতের পর্যটন মন্ত্রণালয়ের ‘ইনক্রেডিবল ইন্ডিয়া’ ব্র্যান্ড অ্যাম্বাসেডরের দায়িত্ব পেয়েছেন বলিউডের কিংবদন্তি অভিনেতা অমিতাভ বচ্চন। তাঁকেই এখন দেশটির পক্ষে প্রচারের দায়িত্ব কাঁধে তুলে নিতে হবে। ইন্দো-এশিয়ান নিউজ।
