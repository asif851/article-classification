
আজ ১ অক্টোবর, ১৯ বছরে পা রেখেছে চ্যানেল আই। প্রতিষ্ঠাবার্ষিকীর প্রথম প্রহরে ১৯টি কেক কেটে ১৯ বছরের পথচলা শুরু করেন চ্যানেল আইয়ের ব্যবস্থাপনা পরিচালক ফরিদুর রেজা সাগর, পরিচালক ও বার্তাপ্রধান শাইখ সিরাজ, পরিচালক আবদুর রশিদ মজুমদার, মুকিত মজুমদার বাবু ও কণা রেজা। তাঁদের সঙ্গে ছিলেন মন্ত্রী, সাংসদ, রাজনীতিবিদ, শিক্ষকসহ দেশের বিশিষ্ট নাগরিকেরা। সংক্ষিপ্ত বক্তৃতায় তাঁরা আশা প্রকাশ করেন, অতীতের মতো আগামী দিনেও চ্যানেল আই সৃষ্টিশীলতার অগ্রযাত্রায় ভূমিকা রেখে যাবে।
জন্মদিন উপলক্ষে চ্যানেল আইকে অভিনন্দন ও শুভেচ্ছা জানিয়ে বাণী দিয়েছেন রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা। বাণী দিয়েছেন তথ্যমন্ত্রী হাসানুল হক ইনুও।
প্রতিষ্ঠাবার্ষিকী উপলক্ষে চ্যানেল আই প্রাঙ্গণ সেজেছে নানা রঙের আলোর ঝলমলে সাজে। এই রো ছড়াবে টেলিভিশনের পর্দায়ও, কেননা এখন থেকে দর্শকেরা চ্যানেল আই দেখবেন এইচ ডি বা হাইডেফিনেশন ভার্সনে। প্রতিষ্ঠাবার্ষিকীর এবারের স্লোগান ‘উনিশের উচ্ছ্বাস’।
চ্যানেল আইয়ের ব্যবস্থাপনা পরিচালক ফরিদুর রেজা সাগর বলেন, ‘চ্যানেল আই মানুষের বিশ্বাসটুকু পেয়েছে। আস্থাটুকু অর্জন করেছে। মানুষকে তার সম্মান দেওয়ার দায়িত্ব পালন করেছে। সে জন্য চ্যানেল আই পরিবারের উনিশের উচ্ছ্বাস আজ পৃথিবীময় সকল বাঙালির।’
চ্যানেল আইয়ের পরিচালক ও বার্তাপ্রধান শাইখ সিরাজ বলেন, ‘দর্শকের সঙ্গে চ্যানেল আইয়ের সেতুবন্ধন ও পারস্পরিক যোগাযোগ এখন অনেক বেশি সম্প্রসারিত। সামাজিক যোগাযোগমাধ্যম ফেসবুক ও ইউটিউবেও কোটি দর্শকের কাছে সব সময় পৌঁছে যাচ্ছে চ্যানেল আই।’
প্রতিষ্ঠাবার্ষিকী উপলক্ষে আজ নানা আয়োজন করেছে চ্যানেল আই। এসব আয়োজনে অংশ নেবেন সমাজের বরেণ্যজনেরা।
১৯৯৯ সালের ১ অক্টোবর যাত্রা শুরু করে চ্যানেল আই। দুই বছর পর আজকের দিন চালু হয় সংবাদ। আর ২০১৫ সালের ২০ এপ্রিল যাত্রা শুরু করে চ্যানেল আই অনলাইন।
