
মার্কিন গায়িকা ও অভিনেত্রী সেলেনা গোমেজ জটিল লুপাস রোগে ভুগছেন। অবশ্য বছর কয়েক আগেই সেলেনার শরীরে এ রোগটি ধরা পড়েছিল। কিন্তু এতদিন বিষয়টি গোপনই রেখেছিলেন ২১ বছর বয়সী এ তারকা সংগীতশিল্পী। সম্প্রতি এক খবরে এমনটিই জানিয়েছে যুক্তরাজ্যের ফিমেলফার্স্টডটকম।লুপাস এমন একটি রোগ যার প্রভাবে শরীরের অ্যান্টিবডি সুস্থ কোষকে আক্রমণ করে বসে। লুপাস রোগে শরীরের ত্বক, কিডনি, ফুসফুস এমনকি হূত্যন্ত্রও অনেক ক্ষতিগ্রস্ত হতে পারে। সেলেনার মুখের ত্বক কুঁচকানোসহ লুপাস জনিত রোগের অনেক লক্ষণ দেখা দিয়েছে। বর্তমানে মাথাব্যথা এবং ক্ষুধামন্দা বা খাবারের প্রতি অনীহায় ভুগছেন তিনি। চিকিত্সকদের মতে, সুস্থ হয়ে উঠতে চাইলে প্রয়োজনীয় চিকিত্সা নেওয়ার পাশাপাশি শরীরের প্রতি অনেক বেশি যত্নশীল হতে হবে সেলেনাকে।মানসিকভাবেও পুরোপুরি সুস্থ নন সেলেনা। এ প্রসঙ্গে সেলেনার কাছের একটি সূত্র জানিয়েছে, বিবারের সঙ্গে বিচ্ছেদের যন্ত্রণা এখনও ভোগাচ্ছে সেলেনাকে। এই মুহূর্তে তাঁর মানসিক অবস্থা বেশ খারাপই বলা যায়। তিনি কাজে একদমই মনোযোগ দিতে পারছেন না। মনকে শান্ত করার জন্য কাছের বন্ধু-বান্ধব এবং পরিবারের সদস্যদের ওপর নির্ভরশীল হয়ে পড়েছেন তিনি। সেলেনার পরিবারের সদস্যরা তাঁকে মানসিক চিকিত্সা নেওয়ার পরামর্শ দিয়েছেন। চিকিত্সা প্রক্রিয়া শুরু না হওয়া পর্যন্ত পরিবারের সদস্যরা তাঁকে আগলে রাখার জন্য সব সময় তাঁর পাশাপাশি থাকছেন।আগামী ফেব্রুয়ারি মাসে অস্ট্রেলিয়া ও এশিয়া ট্যুরে যাওয়ার সিদ্ধান্ত নিয়েছিলেন সেলেনা। ১৩টি কনসার্টে অংশ নেওয়ার কথা ছিল তাঁর। কিন্তু তা বাতিল করেছেন সেলেনা। এজন্য ভক্তদের কাছে ক্ষমাও চেয়েছেন তিনি।এ প্রসঙ্গে এক বিবৃতিতে সেলেনা জানান, ‘আমার কাছে ভক্তরা অনেক গুরুত্বপূর্ণ। আমি কখনোই তাঁদের আশাহত করতে চাই না। বছরের পর বছর ধরে আমি আমার কাজকেই অগ্রাধিকার দিয়েছি। কিন্তু ইদানীং আমি স্পষ্ট বুঝতে পারছি, এখন নিজের পেছনে সময় দেওয়াটা খুব জরুরি হয়ে পড়েছে আমার জন্য। নিজের পরিশুদ্ধির জন্যই এটা করতে হবে আমাকে। আমি ভক্তদের কাছে আন্তরিকভাবে ক্ষমা প্রার্থনা করছি। আমার বিশ্বাস, আপনাদের প্রত্যেকের মূল্য আমার কাছে কতটা বেশি তা আপনারা ভালো করেই জানেন।’        
