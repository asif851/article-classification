
প্রতিবছরের মতো এবারও ভাষাশহীদদের স্মরণে শুরু হয়েছে ‘আমার ভাষার চলচ্চিত্র উৎসব’। গতকাল সোমবার ঢাকা বিশ্ববিদ্যালয়ের ছাত্র-শিক্ষক কেন্দ্র (টিএসসি) মিলনায়তনে এই উৎসব শুরু হয়েছে।
বাংলাদেশের দর্শকদের কাছে দুই বাংলার স্বর্ণালি ও সমকালীন যুগের চলচ্চিত্রকে পরিচয় করিয়ে দেওয়া এবং বাংলা ভাষার চলচ্চিত্রকে জনপ্রিয় করে তোলার উদ্দেশ্যে এই উৎসব শুরু হয়েছে। এটি ঢাকা বিশ্ববিদ্যালয় চলচ্চিত্র সংসদের ১৪তম আয়োজন। ২৮ ফেব্রুয়ারি পর্যন্ত উৎসব চলবে। ছয় দিনব্যাপী এই উৎসবের প্রতিদিন সকালবেলার প্রদর্শনীটি প্রয়াত চলচ্চিত্রকার তারেক মাসুদকে উৎসর্গ করা হয়েছে।
উৎসবের প্রথম দিনে গতকাল দিনের বিভিন্ন সময়ে মাটির ময়না, নরসুন্দর, পরশপাথর, মেঘে ঢাকা তারা ও জাতিস্মর চলচ্চিত্র প্রদর্শিত হয়। আজ মঙ্গলবার সকাল সাড়ে ১০টা থেকে প্রদর্শিত হবে তারেক মাসুদের মুক্তির কথা, সোনার বেড়ি ও ইউনিসন। দুপুর সাড়ে ১২টায় ঋত্বিক ঘটকের অযান্ত্রিক, বেলা সাড়ে তিনটায় শহিদুল ইসলাম খোকনের ঘাতক ও সন্ধ্যা সাড়ে ছয়টায় কৌশিক গাঙ্গুলীর অপুর পাঁচালি প্রদর্শিত হবে।
