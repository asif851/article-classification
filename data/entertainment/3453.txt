
আজ রাতে এনটিভিতে প্রচারিত হবে নাটক জল জ্যোৎস্না। শাহ আবদুল করিমের একটি গানের ছায়া অবলম্বনে নাটকটি লিখেছেন অনিমেষ আইচ ও পরিচালনা করেছেন আজাদ কালাম। নাটকটিতে বকুল চরিত্রে অভিনয় করেছেন প্রসূন আজাদ। এবার তিনি নিজেই চলচ্চিত্র নির্মাণ করতে যাচ্ছেন। শুটিংয়ের জন্য এখন অস্ট্রেলিয়ায় আছেন তিনি। সেখান থেকে মুঠোফোনে কথা বলেছেন এই লাক্স তারকা।‘জল জ্যোৎস্না’ নাটকের বকুল চরিত্র সম্পর্কে বলুন?বকুল হাওরাঞ্চলের একজন সাধারণ মেয়ে। বাবা ঘেটুগানের দলের ম্যানেজার। বকুলদের বাড়িতে দিনমজুর হিসেবে কাজ করেন রওনক। তাঁদের দুজনের মধ্যে একসময় প্রেমের সম্পর্ক তৈরি হয়। নাটকটির শুটিং হয়েছে হাওরাঞ্চলেই।এ ধরনের চরিত্রে আগে কাজ করেছেন?আগে প্রত্যন্ত গ্রামের সাধারণ মেয়ের চরিত্রে অভিনয় করেছি। কিন্তু হাওরে মাছ ধরা থেকে শুরু করে কাদাপানিতে ঘুরে বেড়ানো—এগুলো আমার কাছে নতুন অভিজ্ঞতা ছিল। নাটকটির জন্য তিন দিন হাওরের কাদাপানিতে থাকতে হয়েছে। শুটিংয়ের সময় একাধিকবার কাদা আর পানিতে পড়ে গিয়েছি। নাটকে হাওরাঞ্চলের আঞ্চলিক ভাষা ব্যবহার করা হয়েছে। পুরো কাজটি করতে অনেক কষ্ট হয়েছে।অস্ট্রেলিয়ায় গিয়ে ‘মৃত্যুপুরী’ ছবির কাজ করলেন। অভিজ্ঞতা কেমন?এই ছবিতে কাজ করতে গিয়ে কঠিন অভিজ্ঞতা হয়েছে। ছবিতে আমার চরিত্র ছিল নাইট ক্লাবের নৃত্যশিল্পী। কাজটি করার আগে চরিত্রটির কথা শুনেই রাজি হয়েছিলাম। ভেবেছিলাম নতুন অভিজ্ঞতা হবে, মজার হবে কাজটি। কিন্তু কাজটি করতে গিয়ে এত সমস্যায় পড়ব, বুঝিনি। সিডনির একটি সত্যিকারের নাইট ক্লাবেই শুটিং হয়েছিল। ক্লাবের সাপ্তাহিক ছুটির দিনে কাজটি করা হয়। ওই ক্লাবে যাঁরা নিয়মিত নাচ করেন, তাঁরা আমার সঙ্গে শুটিংয়ে অংশ নিয়েছিলেন। তাঁরা পেশাদার নৃত্যশিল্পী। তাই তাঁদের সঙ্গে নাচতে খুব সমস্যা হয়।আপনি নাকি নিজেই চলচ্চিত্র পরিচালনা করছেন?হ্যাঁ। এ জন্যই অস্ট্রেলিয়ায় এসেছি। ছবির নাম কুহেলিকা। চিত্রনাট্য করেছেন আহাদুর রহমান। কাজটি সম্পর্কে এখনই কিছু বলতে চাইছি না। পরিচালনার কোনো অভিজ্ঞতা আমার নেই। গল্পটি নিজের বলেই কাজটি করতে যাচ্ছি। এখন সিডনির বিভিন্ন জায়গা ঘুরছি। লোকেশন দেখছি। ১৫ জানুয়ারি থেকে শুটিং শুরু করার পরিকল্পনা আছে।
