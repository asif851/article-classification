
২০১০ সালের পর সাবেক বিশ্বসুন্দরী ঐশ্বরিয়া রাই বচ্চন বলিউড থেকে সাময়িক অবসর নেন। ‘মাতৃত্বকালীন ছুটিতে’ কেবল মেয়ে আরাধ্যকে নিয়েই ব্যস্ত ছিলেন। পাঁচ বছর পর ‘জাজবা’ ছবির মধ্য দিয়ে বলিউডে তাঁর প্রত্যাবর্তন হয়। ছবিতে তিনি অভিনয় করেন একজন উকিলের চরিত্রে। এবার কাজ করছেন সত্যি ঘটনা অবলম্বনে তৈরি ‘সরবজিত’ ছবিতে। এখানে তাঁকে একেবারেই সাধারণ এক গ্রাম্য নারীর রূপে দেখা যাবে। সম্প্রতি এই ছবিতে ঐশ্বরিয়ার চরিত্রটি দেখতে কেমন হবে তার এক ঝলক প্রকাশ করেছে ছবিটির অফিশিয়াল ওয়েবসাইট।একদম সাদাসিধে বেশভূষা, কোনো সাজগোজ নেই, চুলও খুব সাধারণভাবে বাঁধা, মাথায় ঘোমটা টানা এক গ্রামীণ নারী রূপে দেখা গেল ঐশ্বরিয়া রাইকে। উমাঙ্গ কাপুরের নতুন ছবি ‘সরবজিত’-এ সরবজিত সিংয়ের বোন দলবীর কৌরের চরিত্রটি করছেন ঐশ্বরিয়া রাই বচ্চন। সরবজিত সিং ছিলেন একজন কৃষক, যিনি ভারত-পাকিস্তান সীমান্তে সন্ত্রাসবাদ এবং গুপ্তচরবৃত্তির দায়ে পাকিস্তানের জেলে বন্দী হন। দীর্ঘদিন জেলে আটক থাকার পর সেখানেই মৃত্যু হয় তাঁর। এই ছবিতে সরবজিতের গল্পটি বলবেন তাঁর বোন দলবীর কৌর। ছবিতে সরবজিত সিংয়ের চরিত্রে দেখা যাবে বলিউড তারকা রনদ্বীপ হুদাকে।চরিত্রের ভেতরে পুরোপুরি ডুবে যাওয়ার জন্য ঐশ্বরিয়া বাস্তবের দলবীরের সঙ্গেও দেখা করেছেন। ভাইয়ের মুক্তির জন্য যিনি দিনের পর দিন সংগ্রাম করে গেছেন। তাঁর এই সংগ্রামের কাহিনিই সিনেমায় ফুটিয়ে তুলবেন ঐশ্বরিয়া।পাঞ্জাবের অমৃতসরে এখন ছবিটির শুটিং চলছে। এখানে সরবজিত সিংয়ের স্ত্রীর ভূমিকায় অভিনয় করছেন রিচা চাড্ডা। এটি মুক্তি পাবে ১৯ মে। এনডিটিভি।
