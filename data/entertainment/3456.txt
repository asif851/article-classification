
অবৈধ অস্ত্র রাখার দায়ে শিগগিরই জেলের চার দেয়ালে বন্দী হতে হবে বলিউডের অভিনেতা সঞ্জয় দত্তকে। আদালতের বেঁধে দেওয়া সময়সীমা অনুযায়ী ১৮ মে আত্মসমর্পণ করতে হবে তাঁকে। এ জন্য রাত-দিন পরিশ্রম করে হাতে থাকা ছবির কাজ শেষ করছেন তিনি। কিন্তু বিষয়টি নিয়ে সহকর্মীরা মিথ্যাচার করায় প্রচণ্ড ক্ষুব্ধ হয়েছেন এই তারকা অভিনেতা।এ প্রসঙ্গে সঞ্জয়ের ভাষ্য, ‘এক মাস ধরে গাধার খাটনি খাটছি। পারিশ্রমিক হিসেবে একটা পয়সাও আমি নিইনি। বিনিময়ে কী পেলাম! শুধুই বিশ্বাসঘাতকতা।’ এক খবরে এমনটিই জানিয়েছে ‘জিনিউজ’।সঞ্জয় আরও বলেন, ‘আমার কয়েকজন সহ-তারকা আমায় নিয়ে মিডিয়ার সামনে মিথ্যাচার করছেন। তাঁরা বলছেন, আমি নাকি ঘরে বসে আছি। অথচ আমি অবিরাম স্টুডিওতে ছবির শুটিং করে চলেছি। আমি যাঁদের আর্থিক ক্ষতির মুখে পড়া থেকে রক্ষা করার জন্য অতিরিক্ত শ্রম দিচ্ছি, তাঁরাই এসব আজেবাজে খবর রটাচ্ছেন।’২০ বছর আগের এক অস্ত্র মামলার রায়ে পাঁচ বছরের কারাদণ্ড পেয়েছেন সঞ্জয়। আগে এর জন্য দেড় বছর সাজা ভোগ করায় এ যাত্রা সাড়ে তিন বছর জেলের ঘানি টানতে হবে তাঁকে। সাজা ঘোষণা হওয়ার পর এর মধ্যেই হাতে থাকা করণ জোহরের ‘উংলি’ ছবির শুটিং শেষ করেছেন সঞ্জয়। দুই সপ্তাহেরও কম সময়ে ‘পিকে’ ও ‘জঞ্জির’ রিমেকের শুটিং ও ডাবিং এবং ‘পুলিশগিরি’ ছবির একটি গানের শুটিং শেষ করতে হবে সঞ্জয়কে। এ ছাড়া এই সময়ের মধ্যে নিজের প্রোডাকশন হাউসের ‘হাসমুখ ফিছাল গ্যায়া’ ছবির অতিথি চরিত্রেও অভিনয় করবেন তিনি।
