
অভিনেতা, গায়ক, সমাজসেবক, লেখক—সালমান খানের এসব পরিচয় তো জানা আছে। এবার এই বলিউড তারকার আরেকটি গুণের কথা জানা গেছে, তিনি গীতিকার। তিনি গান লিখেছেন। গানটি তিনি লিখেছেন ‘রেস থ্রি’ ছবির জন্য।
সালমান খানের বাবা সেলিম খান জনপ্রিয় লেখক। বলিউডের ভাইজানের রক্তে মিশে আছে লেখালেখি। তবে তা ধীরে ধীরে প্রকাশ পাচ্ছে। এর আগেও সালমান খান কলম তুলেছেন। ‘বাগি’, ‘চন্দ্রমুখী’ আর ‘বীর’ ছবির কাহিনি লিখতে তিনি সাহায্য করেছেন। তবে এবার প্রথম গান লিখেছেন। তাঁর অভিনীত ছবি ‘রেস থ্রি’র জন্য একটি গান লিখেছেন এই বলিউড সুপারস্টার।
রেমো ডি সুজা পরিচালিত ‘রেস থ্রি’ ছবির একটি বিশেষ দৃশ্যের জন্য রোমান্টিক গানের প্রয়োজন ছিল। তাই একটি রোমান্টিক গানের খোঁজ করছিলেন রেমো। এ সময় সালমান জানান, বিশেষ দৃশ্যের জন্য তিনি একটি গান লিখেছেন। এরপর গানের কথা পড়ে শোনান। উপস্থিত সবাই গানের কথা পছন্দ করেছেন। ছবির পরিচালক ‘রেস থ্রি’ ছবিতে গানটি রাখার সিদ্ধান্ত নিয়েছেন।
ছবির সহপ্রযোজক রমেশ এস তৈরানি খুবই খুশি। কারণ, তাঁর এই ছবিতে সালমানের নাম গীতিকার হিসেবে পর্দায় থাকবে। সালমানের লেখা গানটিতে এরই মধ্যে সুর দিয়েছেন বিশাল মিশ্র। গানটির কোরিওগ্রাফি করবেন রেমো।
শোনা গেছে, ‘রেস থ্রি’ ছবির সালমান খানের এই গান আবুধাবিতে শুটিং করা হবে। ছবিতে সালমান খান ছাড়া আরও অভিনয় করছেন অনিল কাপুর, ববি দেওল, জ্যাকুলিন ফার্নান্দেজ, ডেজি শাহসহ অনেকে। ‘রেস থ্রি’ আগামী জুন মাসে মুক্তি পাওয়ার কথা আছে।
