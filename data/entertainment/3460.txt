
আধুনিক শিল্পকলার নতুন নতুন মাধ্যম ও ধারণার প্রায় অধিকাংশ লক্ষণই আমাদের শিল্পে দৃশ্যমান হলেও এখনো স্পষ্ট নয়। তবে যে বৈশিষ্ট্যগুলো স্পষ্ট হয়ে উঠেছে, তার উদাহরণ হিসেবে উত্তরার গ্যালারি কায়ায় চলমান চারুকলা প্রদর্শনীর কথা বলা যায়। একে বর্তমান বাংলাদেশের সমসাময়িক শিল্পপ্রবণতার একটি স্মারক হিসেবে দেখা যেতে পারে। বাংলাদেশের সমসাময়িক ও আধুনিক চিত্রকলা নিয়ে এখানে চলছে প্রদর্শনী। রয়েছে নানা প্রজন্মের শিল্পীর কাজ।
দেশের ৩৪ জন শিল্পীর ৪২টি কাজ নিয়ে আয়োজিত এ প্রদর্শনীর শিরোনাম ‘বাংলাদেশের সমসাময়িক ও আধুনিক চিত্রকলা’। এখানে আমিনুল ইসলাম, মুর্তজা বশীর, কাইয়ুম চৌধুরী, সমরজিৎ রায়চৌধুরী, রফিকুন নবী, মনিরুল ইসলাম, হামিদুজ্জামান খান, আবদুশ শাকুর শাহ, আবুল বারক আলভীর মতো শিল্পীদের পাশাপাশি আছেন চন্দ্র শেখর দে, তরুণ ঘোষ, মোহাম্মদ ইউনুস, রতন মজুমদার, জামাল আহমেদ, কাজী রকিব, রণজিৎ দাস, রেজাউন নবী, আহমেদ শামসুদ্দোহা, শেখ আফজাল হোসেন, শিশির ভট্টাচার্য, ওয়াকিলুর রহমান, গৌতম চক্রবর্তী, মোহাম্মদ ইকবাল, আলপ্তগীন তুষার, আনিসুজ্জামান, নগরবাসী বর্মণ, মাকসুদা ইকবাল, শেখ মো. রোকনুজ্জামান, আশরাফুল হাসান, কামালুদ্দিনের কাজ। তরুণ শিল্পীদের মধ্যে রয়েছেন বিশ্বজিৎ গোস্বামী, রুহুল আমিন তারেক, সোহাগ পারভেজ ও শাহানূর মামুন।
গ্যালারি কায়ার কর্ণধার শিল্পী গৌতম চৌধুরী প্রথম আলোকে বলেন, এবারই প্রথম কায়া এ ধরনের আয়োজন করল। এই প্রদর্শনীর মাধ্যমে শিল্পানুরাগীরা বাংলাদেশের আধুনিক চিত্রকলার অনেক শিল্পীর কাজ একসঙ্গে দেখতে পাবেন। ২ ডিসেম্বর বিকেল পাঁচটায় প্রদর্শনীর উদ্বোধন করেন স্থপতি ও চিত্র সমালোচক রবিউল হুসাইন। এ সময় ছিলেন আমেরিকান অ্যালামনাই অ্যাসোসিয়েশনের সভাপতি সৈয়দ আলমাস কবির। প্রদর্শনী চলবে ১৭ ডিসেম্বর পর্যন্ত।
