
পুরোদমে এগিয়ে চলেছে ব্র্যাড পিট ও অ্যাঞ্জেলিনা জোলির বিয়ের প্রস্তুতি। এই মুহূর্তে তাঁরা আমন্ত্রিত অতিথিদের নামের তালিকা চূড়ান্ত করছেন। সম্প্রতি তালিকা থেকে পিটের কয়েকজন কাছের বন্ধুর নাম বাদ দিয়েছেন জোলি। কারণ, আকণ্ঠ মদ গিলে মাতলামোর অভিযোগ আছে তাঁদের বিরুদ্ধে। বিয়ের অনুষ্ঠানে কোনো রকম হইচই হতে দিতে চান না বলেই এমনটা করেছেন জোলি।সাত বছর একসঙ্গে বসবাসের পর ২০১২ সালের এপ্রিলে বাগদান সম্পন্ন হওয়ার ঘোষণা দেন হলিউডের বহুল আলোচিত তারকাযুগল পিট ও জোলি। গত মাসের শেষ দিকে তাঁদের বিয়ের ঘণ্টা বাজার কথা ছিল। তবে শেষ পর্যন্ত তা ঘটেনি। এই জুটির পক্ষ থেকে এখন পর্যন্ত বিয়ের দিনক্ষণ সম্পর্কে নির্দিষ্ট করে কিছু জানানো না হলেও যেকোনো সময় সেই ঘোষণা আসার সম্ভাবনা রয়েছে। এরই মধ্যে বিয়ের নানা প্রস্তুতি শুরু করে দিয়েছেন পিট-জোলি।নির্মাতা কুয়েন্তিন তারান্তিনো, অভিনেতা জোনাহ হিল, ফিলিপ হপম্যানসহ পিটের কয়েকজন কাছের বন্ধুকে বিয়ের অনুষ্ঠানে আসতে দেবেন না বলে সাফ জানিয়ে দিয়েছেন জোলি। শুধু তাই নয়, পিটের সবচেয়ে কাছের বন্ধু জর্জ ক্লুনির প্রতিও তিনি হুঁশিয়ারি উচ্চারণ করেছেন। বিয়ের অনুষ্ঠানে ক্লুনির সঙ্গে ভরপেট মদ গিলে মাতলামো না করে পিটকে সংযতভাবে মদ্যপান করতে বলেছেন জোলি। সম্প্রতি এক খবরে এমনটিই জানিয়েছে যুক্তরাজ্যের ‘দ্য সান’ পত্রিকা।এ প্রসঙ্গে ঘনিষ্ঠ একটি সূত্রের ভাষ্য, ‘কোনো রকম হইচই নয়, অত্যন্ত সভ্যভাবে পুরো বিয়ের অনুষ্ঠান সম্পন্ন করার জন্য দৃঢ়প্রতিজ্ঞ জোলি। কুয়েন্তিন তারান্তিনো, জোনাহ হিলসহ পিটের কাছের কয়েকজন বন্ধুর অতীত রেকর্ড ভালো নয়। তাঁদের নিয়ে দারুণ শঙ্কা কাজ করছে জোলির ভেতর। তিনি মনে করছেন, বিয়ের অনুষ্ঠানে হাজির হয়েই মদ গেলা শুরু করবেন পিটের ওই বন্ধুরা। তাঁরা পুরোপুরি মাতাল হয়ে নানা অঘটন ঘটাবেন বলেও জোলির আশঙ্কা। মূলত এসব কারণেই বিয়ের অনুষ্ঠানে তাঁদের আমন্ত্রণ না জানানোর সিদ্ধান্ত নিয়েছেন জোলি।’
