
এরই মধ্যে অস্কার, বাফটা, গোল্ডেন গ্লোব পুরস্কার পেয়েছেন নিকোল কিডম্যান। অভাব ছিল একটি এমি অ্যাওয়ার্ডের। গতকাল রোববার তাঁর সেই অপূর্ণতাও ঘুচে গেল। টেলিভিশন মিনি সিরিজ ‘বিগ লিটল লাইজ’-এর জন্য এবার সেরা অভিনেত্রীর পুরস্কার জিতেছেন নিকোল কিডম্যান। এমন সময় তাঁর তো প্রশংসার বন্যায় ভেসে যাওয়ার কথা। কিন্তু তা না, এমন আনন্দের মুহূর্তেও এই তারকাকে নিয়ে হচ্ছে সমালোচনার পর সমালোচনা। এবার অস্কার আসরেও ঘটেছিল এমন ঘটনা।৬৯তম এমি অ্যাওয়ার্ডে ‘বিগ লিটল লাইজ’ সিরিজের জন্য সেরা অভিনেত্রী নিকোল কিডম্যানের নাম ঘোষণা করা মাত্র বেশ আবেগপ্রবণ হয়ে পড়েন এই অস্ট্রেলীয় তারকা। মঞ্চে উঠে পুরস্কার গ্রহণ করার পর তিনি একটি সংক্ষিপ্ত ধন্যবাদ বক্তৃতাও দেন। আর বিপত্তি ঘটেছে সেখানেই। কিডম্যান বলেন, ‘আমার ছোট ছোট দুটি মেয়ে আছে। তাদের নাম সানডে ও ফেইথ। আমার স্বামী ও দুই মেয়েকে আমি ধন্যবাদ জানাতে চাই। এই পুরস্কারটি তাদের। আমি চাই, আমার মেয়েরা এই পুরস্কারটি তাদের সেলফে রেখে দিক।’শুধু বর্তমান স্বামী কিথ আরবান ও তাঁর দুই মেয়েকে ধন্যবাদ জানানোয় অনেকেই নিকোলের ওপর বেশ চটেছেন। কারণ, সাবেক স্বামী টম ক্রুজের সঙ্গে থাকার সময় ইসাবেলা ও কনোর নামে দুই সন্তান দত্তক নিয়েছিলেন এই তারকা জুটি। নিকোল তাঁদের কথা একবারও স্মরণ করেননি। সামাজিক যোগাযোগমাধ্যমে এখন এ বিষয়টি নিয়ে নিকোলকে খুব গালমন্দ করা হচ্ছে।তা ছাড়া ‘লিটল বিগ লাইজ’ সিরিজে স্বামীর চরিত্রে অভিনয় করা আলেক্সান্ডার স্কার্সগার্ডকে চুম্বন করেও বিতর্কিত হচ্ছেন নিকোল। আলেক্সান্ডার এই একই সিরিজের জন্য সেরা অভিনেতার পুরস্কার পেয়েছেন। মঞ্চে তিনি পুরস্কার গ্রহণ করতে যাওয়ার আগে নিকোল বাস্তবের স্বামীর সামনেই পর্দার স্বামীর ঠোঁটে চুম্বন করে বসেন। এতে এ অভিনেত্রীর স্বামী কিথ না ক্ষেপলেও ক্ষেপে গেছেন তাঁর ভক্তরা।
২০১৭ সালের অস্কার আয়োজনেও তুচ্ছ একটি কারণে সামাজিক যোগাযোগমাধ্যমে ‘ট্রল’-এর শিকার হন নিকোল। অদ্ভুতভাবে হাততালি দেওয়ার কারণে তখন তাঁকে নিয়ে অনেক হাসাহাসি হয়। পরে এই শিল্পী সবার কাছে বিষয়টি স্পষ্ট করতে বাধ্য হন। নিকোল জানান, সেদিন তাঁর হাতের আঙুলে বড় আকৃতির আর বেশ দামি আংটি ছিল। আর সেটি তাঁর নিজের নয়। অস্কারের মতো জমকালো আয়োজনে পরবেন বলে একটা গয়না প্রতিষ্ঠানের কাছ থেকে তিনি আংটি ধার করে এনেছিলেন। জোরে হাত তালি দিলে সেগুলো হারিয়ে যেতে পারে, এই ভয়েই খুব সাবধানে হাত নাড়িয়েছিলেন তিনি। পেজ সিক্স
