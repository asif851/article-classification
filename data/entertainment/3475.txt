
সালমান-ভক্তরা একটু না, একেবারেই দ্বিধাগ্রস্ত। প্রিয় অভিনেতার বিয়ে নিয়ে আগ্রহের কমতি নেই। কিন্তু সেই আগ্রহে প্রতিবারই কোনো না কোনোভাবে জল পড়ে যায়। এবারও যেমনটা পড়ল। সালমান নিজে কিছু না বললেও বিয়ের খবর শুনে মুখ খুললেন তাঁর বোন অর্পিতা খান শর্মা। বললেন, ‘গুজবে কান দেবেন না। যা পড়ছেন, তাতেই বিশ্বাস করবেন না।’ অর্থাৎ অর্পিতা বোঝাতে চাইলেন, সম্প্রতি ফাঁস হওয়া সালমানের গোপনে বাগদানের খবরটি আসলে বিশ্বাসযোগ্য নয়।গত সোমবার একটি টুইটের মাধ্যমে মুখ খোলেন অর্পিতা। এর আগেও সালমানের এই আদরের ছোট বোন ভাইয়ের ব্যাপারে বিভিন্ন সময় বিভিন্ন মন্তব্য করেছেন। এমনকি মিডিয়াকে অনেকবারই সাল্লু আর তাঁর রোমানিয়ান বান্ধবী লুলিয়ার সখ্যের গল্পও শুনিয়েছেন। কিন্তু তা যে বাগদান কিংবা বিয়ে পর্যন্ত গড়াবে, সে ব্যাপারে কখনোই কিছু বলেননি তিনি। তাই এবার অর্পিতার মুখ থেকে বিয়ের খবরটি শুধুই ‘গুজব’ বলে স্বীকৃতি পাওয়ায় সালমান-ভক্তরা একটু হতাশ হতেই পারেন। কারণ, প্রিয় নায়ক ৫০-এ এসেও সংসারজীবনে থিতু হতে পারলেন না। টুইটার।
