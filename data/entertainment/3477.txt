
সবাই বলছেন বলিউডের আলোচিত জুটি ক্যাটরিনা কাইফ ও রণবীর কাপুরের বিচ্ছেদ ঘটেছে। কিন্তু এর পক্ষে কোনো ধরনের স্পষ্ট প্রমাণ আজ পর্যন্ত কেউই দেখাতে পারেননি। প্রমাণ বলতে শুধু আলাদা বাড়িতে থাকার বিষয়টিকেই সামনে এনেছে বলিউডের সংবাদমাধ্যমগুলো। কিন্তু ব্যস্ত ক্যারিয়ারে খুব কম সময়ই তাঁরা একসঙ্গে কাটিয়েছেন এক বাড়িতে। সম্প্রতি মুম্বাইয়ের যে বাড়িতে রণবীর-ক্যাটরিনা থাকতেন, মধ্যরাতে ক্যাটরিনা কাইফের সেখানে ফেরার খবরটি প্রকাশিত হওয়ার পর নতুন করে বিষয়টি নিয়ে আলোচনা শুরু হয়েছে।
যা হোক, যে বিষয়টি স্পষ্ট হয়েছে তা হলো, এখনো রণবীর-ক্যাটের বিচ্ছেদের বিষয়টি নিয়ে ধোঁয়াশা কাটেনি।রণবীর কাপুর ও ক্যাটরিনা কাইফের সম্পর্কের ইতি ঘটেছে—দিন কয়েক আগে মুম্বাইয়ের অধিকাংশ সংবাদমাধ্যমেই ফলাও করে এ খবরটি ছাপা হয়েছিল। কিন্তু বিষয়টি নিশ্চিত করতে কোনো সংবাদমাধ্যমই রণবীর কিংবা ক্যাটরিনার কোনো বক্তব্য জোগাড় করতে পারেনি।রণবীর ও ক্যাটরিনা এখন আলাদা বাড়িতে থাকছেন—এ তথ্যও জানিয়েছিল সংবাদমাধ্যমগুলো। কিন্তু গতকাল ‘আজব প্রেম কি গজব কাহানি’ ছবিসংশ্লিষ্ট একটি সূত্রের বরাত দিয়ে একটি সংবাদমাধ্যম জানিয়েছে, মঙ্গলবার মধ্যরাতে শুটিং শেষে মুম্বাইয়ের যে বাড়িতে রণবীরের সঙ্গে ক্যাটরিনা থাকতেন, সেই বাড়িতে তাঁকে ফিরতে দেখা গেছে। অবশ্য বৃহস্পতিবার পর্যন্ত রণবীর ওই বাড়িতে ফেরেননি।দীর্ঘদিন যেমন রণবীর-ক্যাটরিনার প্রেমের বিষয়টি সম্পর্কে স্পষ্ট করে কেউ জানতে পারেননি, ঠিক তেমনি এখন তাঁদের বিচ্ছেদের বিষয়টি নিয়েও স্পষ্ট করে কেউ কোনো কিছু বলতে পারছেন না। এমনকি নিশ্চিত করে কোনো সংবাদমাধ্যমই এখন পর্যন্ত তাঁদের বিচ্ছেদের বিষয়টি সম্পর্কে রণবীর কিংবা ক্যাটরিনা কাইফ; কারও কোনো বক্তব্য প্রকাশ করতে পারেনি। সে কারণে এখন পর্যন্ত রণবীর কাপুর ও ক্যাটরিনা কাইফের বিচ্ছেদের বিষয়টি এক রকম ধোঁয়াশাতেই রয়ে গেছে।২০১৪ সালে মুম্বাইয়ের কার্টার রোডে তাঁদের পেন্ট হাউসে উঠেছিলেন রণবীর ও ক্যাটরিনা। রণবীর কাপুর এখন থাকছেন মুম্বাইয়ের বান্দ্রায়, হিল রোডের নতুন বাড়িতে। সম্প্রতি একটি ঘরোয়া অনুষ্ঠানের আয়োজন করেছিলেন রণবীর কাপুর। কিন্তু ক্যাটরিনা সে অনুষ্ঠানে ছিলেন না। এই না থাকার বিষয়টি নিয়ে আলোচনা উঠলেও বাস্তবতা হচ্ছে, ক্যাটরিনা কাইফ সে সময় ছিলেন দিল্লিতে, তাঁর ‘ফিতুর’ ছবির প্রচারের কাজে। কাজেই দিল্লিতে অবস্থানরত ক্যাটরিনার পক্ষে একই সময়ে মুম্বাইয়ের অনুষ্ঠানে উপস্থিত থাকা এক অর্থে অসম্ভব বিষয়ই বটে। এই উদাহরণ টেনে অনেকেই বলেছেন, রণবীর-ক্যাটরিনার বিচ্ছেদের বিষয়টি আদতে ‘তিলকে তাল করা’।যা হোক, এখন ক্যাটরিনা কিংবা রণবীরের কাছ থেকে কোনো স্পষ্ট বক্তব্য না শোনা পর্যন্ত অপেক্ষা করা ছাড়া আর কোনো উপায়ও নেই অবশ্য। টাইমস অব ইন্ডিয়া। এনডিটিভি।
