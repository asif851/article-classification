
মানহানি ও মিথ্যা সংবাদ প্রকাশের জন্য ফিল্মফেয়ার সাময়িকীকে সম্প্রতি একটি আইনি নোটিশ পাঠিয়েছেন নওয়াজুদ্দিন সিদ্দিকী। ৮ মার্চ ফিল্মফেয়ার একটি অজ্ঞাত নারীকে জড়িয়ে এই অভিনেতার সম্পর্কে মিথ্যা একটি খবর ছাপে বলে দাবি করা হয়েছে সেই নোটিশে। ফিল্মফেয়ারের সেই প্রতিবেদনে বলা হয়, কোনো এক নারীর সঙ্গে আজকাল প্রেম চলছে এই অভিনেতার। নওয়াজুদ্দিন তাঁর নোটিশে জানান, এই খবরে পাঠক মনে করবেন, স্ত্রী অঞ্জলির সঙ্গে তাঁর সম্পর্ক ভালো যাচ্ছে না। আসলে বিষয়টি মোটেও এমন নয়। 
অথচ, দিন কয়েক আগেই নওয়াজুদ্দিনের ভাই এক টুইট বার্তায় নওয়াজুদ্দিন ও তাঁর স্ত্রীকে বিয়ের সাত বছর সফলভাবে কাটানোর জন্য অভিনন্দন জানিয়েছিলেন। নওয়াজুদ্দিনও একটি ফিরতি টুইটে তাঁকে ধন্যবাদ জানান তখন। এখন নওয়াজুদ্দিন সিদ্দিকীর আইনজীবী ফিল্মফেয়ার সাময়িকীকে সাত দিনের সময় বেঁধে দিয়েছেন। এর মধ্যে তাঁদেরকে নওয়াজুদ্দিনের কাছে ক্ষমা চাইতে হবে এবং সেই প্রতিবেদনের বিষয়টি পরিষ্কার করতে হবে। হিন্দুস্থান টাইমস।
