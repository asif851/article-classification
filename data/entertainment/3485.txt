
পিকের নতুন পোস্টারে পুলিশ অফিসারের পোশাকে হাজির আমির খান। কিন্তু এই পোশাক পরাটাও যে আরও অদ্ভুত! ইতিমধ্যে আমির খান অভিনীত বলিউডি পিকে ছবির নাম প্রায় সবাই জেনে গেছেন। আবরণহীন শরীরের পোস্টার প্রকাশ করে ইতিমধ্যেই তুমুল আলোচিত-সমালোচিত আমির খান। পিকের প্রথম পোস্টারটির পর একে একে আরও দুটি পোস্টার প্রকাশিত হয়েছে। কিন্তু আসল পিকে পোস্টার কোনটি?পরিচালক রাজকুমার হিরানি অবশ্য বিষয়টিকে রহস্যেই রেখে দিচ্ছেন। পিকের প্রধান চরিত্রে রূপদানকারী আমির খানও বলছেন, পিকেতে তাঁকে ভিন্নরূপে দেখা যাবে। অনেকেই পিকের প্রথম পোস্টার দেখে যেভাবে প্রতিক্রিয়া জানিয়েছেন, ছবিটি দেখলে সবার ভুল ভেঙে যাবে। এক খবরে জানিয়েছে টাইমস অব ইন্ডিয়া।পিকের প্রথম পোস্টারে দেখা গেছে, আমির রেললাইনের ওপর দাঁড়িয়ে আছেন। হাতে ধরে রেখেছেন পুরোনো দিনের রেডিও সেট। আমিরের বিবস্ত্র শরীরের কিছু অংশ ঢাকা পড়েছে ওই রেডিও সেটে। পরের পোস্টারে আমির খানকে দেখা গেছে বাদকের বেশে। পরনে ঢোলা পায়জামা, গুজরাটি কুর্তা, চোখে সানগ্লাস, হাতে ফরাসি হর্ন ধরা ওই পোস্টারটিও পিকে নিয়ে এক রহস্য তৈরি করে। আর এবারের নতুন পোস্টারে আমির খান পরেছেন বেঢপ আকারের ইউনিফর্ম। লাল বেল্ট আর পাশে ঝোলানো রয়েছে ট্রানজিস্টরসদৃশ একটি বস্তু।পিকে ছবির পোস্টার দেখে আমির-ভক্তরা ধারণা করতে পারছেন না ঠিক কী ধরনের চরিত্রে অভিনয় করতে যাচ্ছেন তিনি। প্রথম পোস্টার দেখে অনেকেই ধারণা করছিলেন, আমির বুঝি এলিয়েনের চরিত্রে থাকবেন! দ্বিতীয় পোস্টার দেখে অনেকেই ধারণা করছিলেন, আমির বুঝি বাদক আর এবারে আমির কী পুলিশ কর্মকর্তা?রাজকুমার হিরানি পরিচালিত পিকে মুক্তি পাবে আগামী ১৯ ডিসেম্বর। ছবিটিতে আমির খানের সঙ্গে রয়েছেন সঞ্জয় দত্ত, আনুশকা শর্মা ও সুশান্ত সিং রাজপুত। পিকে নিয়ে আমির আর কী রহস্য করেন, সেটাই এখন দেখার বিষয়।
