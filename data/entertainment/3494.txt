
‘দ্য টারমিনেটর’, ‘অ্যালিয়েনস’, ‘দ্য লাস্ট সাপার’, ‘কমান্ডো’, ‘টুম্ব স্টোন’, ‘ট্রু লাইস’, ‘টুইস্টার’, ‘অ্যাপোলো ১৩’, ‘টাইটানিক’—এমন অসংখ্য ব্লকব্লাস্টার হিট ছবির হলিউডি অভিনেতা বিল প্যাক্সটন। শনিবার ৬১ বছর বয়সে মারা যান তিনি। হৃদ্‌রোগে আক্রান্ত হয়ে অস্ত্রোপচারের পর শারীরিক জটিলতা বাড়তে থাকায় মুমূর্ষু হয়ে পড়েছিলেন বিল। 
চার দশক ধরে হলিউডে অভিনয় করা এই তারকার পরিবারের পক্ষ থেকে তাঁর মৃত্যুর খবর নিশ্চিত করে বলা হয়, ‘আমরা খুব দুঃখের সঙ্গে জানাচ্ছি যে বিল প্যাক্সটন অস্ত্রোপচারের পর শারীরিক জটিলতার কারণে মারা গেছেন।’ বিলের হঠাৎ মৃত্যুতে শোকাহত অস্কারমঞ্চও। অস্কারে উপস্থিত হয়ে জিনিফার গুডউইন বলেন, ‘এখানে আসাটা খুব কঠিন ছিল, মনে হচ্ছিল, এখানে আসা আর উপভোগ করা ঠিক নয়।’ আবেগাপ্লুত হয়ে পড়েছিলেন জেনিফার অ্যানিস্টোনও। আরনল্ড শোয়ার্জেনেগার ইনস্টাগ্রামে এক ভিডিও বার্তায় প্রিয় বন্ধু ও সহকর্মী বিলকে স্মরণ করে তো প্রায় কেঁদেই দিয়েছেন। বিলের শেষ ছবি ‘দ্য সারকেল’ রয়েছে মুক্তির অপেক্ষায়। এতে আরও অভিনয় করেছেন টম হ্যাঙ্কস ও এমা ওয়াটসন। পিপল, ডেইলি মেইল, জাস্ট জেয়ারড
