
১৯৯৩ সালের মুম্বাই বিস্ফোরণ মামলায় বেআইনি অস্ত্র রাখার দায়ে দোষী সাব্যস্ত বলিউড তারকা সঞ্জয় দত্ত আর সাজার হাত থেকে মুক্তি পেলেন না। ভারতের সুপ্রিম কোর্ট সঞ্জয় দত্তের সাজা মওকুফ করার পুনর্বিবেচনার আবেদন খারিজ করে দিয়েছেন গত শুক্রবার। এবার তাঁকে ৩৩ মাস সাজা ভোগ করার জন্য থাকতে হবে কারাগারে। সঞ্জয় দত্তও কারাবাসের জন্য মানসিক প্রস্তুতি নিয়ে ফেলেছেন।
এদিকে সঞ্জয় দত্তকে মহারাষ্ট্রের কোন কারাগারে রাখা হবে, তা নিয়ে এখনো মুখ খোলেনি কারা কর্তৃপক্ষ। তবে উঠে এসেছে তিনটি কারাগারের নাম। পুনের ইয়েরওয়াড়া, নাসিকের কেন্দ্রীয় কারাগার ও কোলাপুরের কেন্দ্রীয় কারাগার।
মহারাষ্ট্র পুলিশের অতিরিক্ত মহাপরিচালক (কারা) মীরন বোরওয়ানকার সাংবাদিকদের বলেছেন, কারা কর্তৃপক্ষ এ ব্যাপারে চূড়ান্ত সিদ্ধান্ত নেবে। তবে কোন কারাগারে সঞ্জয় দত্তকে রাখা হবে, তা বলেননি তিনি। এদিকে মুম্বাইয়ের খবর, ইয়েরওয়াড়া কারাগার কর্তৃপক্ষ ইতিমধ্যে এই হেভিওয়েট বন্দীকে রাখার জন্য প্রস্তুতি শুরু করে দিয়েছে।
