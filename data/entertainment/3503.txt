
আলোকচিত্রী ড্যানিয়েল র‌্যামোসের ওপর হামলা চালানোর ঘটনায় সাজা পেলেন মার্কিন র‌্যাপ সংগীতশিল্পী কেনি ওয়েস্ট। সাজা হিসেবে কেনি ওয়েস্টকে ২৪০ ঘণ্টা কমিউনিটি সার্ভিস দিতে হবে।এক খবরে এ তথ্য জানিয়েছে যুক্তরাজ্যের মিরর ডটকম।কেনি ওয়েস্টকে টানা দুই বছর আদালতের নজরদারিতে থাকতে হবে। তা ছাড়া রাগ নিয়ন্ত্রণের ২৪টি সেশনে অংশ নিতে হবে এবং লস অ্যাঞ্জেলেস পুলিশের কাছেও নিয়মিত হাজিরা দিতে হবে।গত বছর লস অ্যাঞ্জেলেস বিমানবন্দরের বাইরে ওয়েস্টের ছবি তোলার চেষ্টা করেন ড্যানিয়েল। এতে ক্ষিপ্ত হয়ে তাঁর ওপর হামলা চালান ওয়েস্ট। ওই ঘটনায় মামলা ঠুকে দেন ড্যানিয়েল। সম্প্রতি সেই মামলার রায়ে ওয়েস্টকে সাজা দিয়েছেন আদালত। অবশ্য রায় প্রদানের সময় আদালতে হাজির ছিলেন না ৩৬ বছর বয়সী এ গায়ক।গত বছরের অক্টোবরে মার্কিন টিভি ব্যক্তিত্ব ও অভিনেত্রী কিম কার্দাশিয়ানের সঙ্গে বাগদান সেরেছেন ওয়েস্ট। তাঁদের একমাত্র মেয়ে নর্থ ওয়েস্টের বয়স মাত্র নয় মাস।
