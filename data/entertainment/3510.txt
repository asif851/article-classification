
১৪ বছরের দাম্পত্য জীবনের ইতি টানলেন ইতালীয় বংশোদ্ভূত হলিউডের অভিনেত্রী মনিকা বেলুচ্চি ও ফরাসি অভিনেতা ভিনসেন্ট ক্যাসেল। সম্প্রতি বিষয়টির সত্যতা নিশ্চিত করেছেন মনিকার একজন মুখপাত্র।এক সাক্ষাত্কারে ভিনসেন্ট ক্যাসেল বলেছিলেন, ‘আমি ও আমার স্ত্রী সম্পূর্ণ ভিন্নজগতের দুই বাসিন্দা। হতে পারে এ কারণেই প্রায় দেড় যুগ একসঙ্গে পথ চলতে পেরেছি আমরা।’ অন্যদিকে প্রায় একই সময়ে ভিন্ন এক সাক্ষাত্কারে মনিকা বলেছিলেন, ‘আমরা কখনোই জানতাম না, আমাদের বিয়েটা কত দিন টিকবে!’ সম্প্রতি এক খবরে এমনটিই জানিয়েছে ইঅনলাইন।‘ম্যাট্রিক্স’ তারকা মনিকার সঙ্গে ‘ব্ল্যাক সোয়ান’ ছবির অভিনেতা ভিনসেন্ট ক্যাসেলের প্রথম পরিচয় হয়েছিল ১৯৯৬ সালে ‘দ্য অ্যাপার্টমেন্ট’ ছবির সেটে। ওই ছবিতে একসঙ্গে অভিনয় করতে গিয়ে বয়সে দুই বছরের ছোট ক্যাসেলের প্রেমে পড়েন ৪৮ বছর বয়সী মনিকা। তিন বছর পর ১৯৯৯ সালে গাঁটছড়া বাঁধেন এ জুটি। পরবর্তী সময়ে তাঁদের ঘরে আসে দুই মেয়ে দেবা ও লিওনি। দেবা ও লিওনির বয়স এখন আট ও তিন।এই মুহূর্তে সার্বিয়ায় নিজের অভিনীত পরবর্তী ছবির শুটিং করছেন মনিকা বেলুচ্চি।
