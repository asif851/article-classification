
গুঞ্জন শোনা যায়, ভারতীয় নায়িকা শ্রিয়া সরন চুপিচুপি বিয়ে করেছেন। বলিউড ও দক্ষিণী ছবির এই নায়িকার নামে চাউর হওয়া গুঞ্জন ওঠে গত ফেব্রুয়ারি মাসে। নায়িকা তখন এ খবরকে ফুঁ দিয়ে উড়িয়ে দেন। তবে এবার সত্যি বিয়ে হয়েছে তাঁর। গত সোমবার প্রেমিক আন্দ্রেই কোশশেভকে বিয়ে করেছেন শ্রিয়া। আন্দ্রেই কোশশেভ রুশ নাগরিক। দীর্ঘদিন ধরে শ্রিয়ার সঙ্গে তাঁর প্রেমের সম্পর্ক।  একটি সূত্র ভারতের মিড ডে পত্রিকাকে জানায়, মুম্বাইয়ে লোখান্ডওয়ালায় নিজের অ্যাপার্টমেন্টে ঘরোয়া পরিবেশে আন্দ্রেই কোশশেভের সঙ্গে গাঁটছড়া বাঁধেন তিনি। বিয়ে হিন্দুধর্মমতে হয়েছে। শ্রিয়া বউ সেজেছেন গোলাপি রঙের জমকালো পোশাকে। এ আয়োজনে উপস্থিত ছিলেন দুই পরিবারের ঘনিষ্ঠ আত্মীয় ও কাছের বন্ধুরা। আর বলিউড থেকে আমন্ত্রিত ছিলেন অভিনেতা মনোজ বাজপেয়ি। তিনি ও তাঁর স্ত্রী শাবানা মুম্বাইয়ে শ্রিয়ার প্রতিবেশী। বিয়ের আগের দিন বাড়িতে নিজের শুভাকাঙ্ক্ষীদের নিয়ে এক মিলনমেলার আয়োজন করেন শ্রিয়া-আন্দ্রেই দম্পতি। আন্দ্রেই রাশিয়ায় জাতীয় পর্যায়ের টেনিস খেলোয়াড়। এ ছাড়া মস্কোতে তাঁর রেস্তোরাঁ ব্যবসা আছে। দক্ষিণী নায়িকা শ্রিয়ার সঙ্গে তাঁর মন দেওয়া-নেওয়া কোন দেশে হয়েছে, তা এখনো জানা যায়নি।
মজার ব্যাপার হলো, বিয়ে নিয়ে লুকোচুরি করা আরেক বলিউড ও দক্ষিণী নায়িকার প্রেমিকের সঙ্গে শ্রিয়ার স্বামীর নামের দারুণ মিল। ইলিয়ানা ডি’ক্রুজের অস্ট্রেলিয়ার প্রেমিকের নাম অ্যান্ড্রু নিবোন। তাঁরা অবশ্য নিজেদের প্রেম নিয়ে কোনো লুকোচুরি করেননি। সামাজিক যোগাযোগমাধ্যমে হরহামেশা নিজেদের রোমান্টিক ছবি প্রকাশ করেন ইলিয়ানা। তবে বিয়ে করেছেন কি না, তা এখনো খোলাসা করেননি। এদিকে শ্রিয়া কখনোই আন্দ্রেই কোশশেভের সঙ্গে নিজের ঘনিষ্ঠ কোনো ছবি প্রকাশ করেননি। বিয়ে তো হয়েই গেছে, শুধু নায়িকার কাছ থেকে আনুষ্ঠানিক ঘোষণা আসা বাকি আছে।
শ্রিয়া সরন দক্ষিণের সুপারস্টার রজনীকান্ত, মহেশ বাবু, প্রভাস, বিজয়সহ অনেক জনপ্রিয় তারকার সঙ্গে কাজ করেছেন। তাঁকে শেষ দেখা গেছে তেলেগু অভিনেতা নন্দমুরি বালাকৃষ্ণর সঙ্গে ‘পয়সা উশুল’ ছবিতে। বলিউডে তিনি পরিচিতি পান এমরান হাশমির বিপরীতে ‘আওয়ারাপান’ ও অজয় দেবগনের সঙ্গে ‘দৃশ্যম’ ছবির মাধ্যমে। সামনে শ্রিয়া সরনকে দেখা যাবে নানা পাটেকরের সঙ্গে ‘তাড়কা’ ছবিতে। এই ছবির পরিচালক প্রকাশ রাজ। ডেকান ক্রনিকল
