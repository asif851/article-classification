
আবারও খবরের শিরোনামে আসলেন অমিতাভ-রেখা। তবে শীতল যুদ্ধের পর এবার আর কুশলবিনিময় নয়। অমিতাভের কথার ভুল শোধরালেন রেখা।দীর্ঘ ৩৩ বছরের শীতল যুদ্ধ আর নীরবতার অবসান ঘটিয়ে চলতি মাসের মাঝামাঝিতে খবরের শিরোনাম হন একসময়ের তুমুল জনপ্রিয় তারকা জুটি অমিতাভ বচ্চন ও রেখা। ১৪ জানুয়ারি স্ক্রিন পুরস্কার প্রদান অনুষ্ঠানে রেখার সঙ্গে উষ্ণ কুশলবিনিময় করেন অমিতাভ। এবার ফিল্মফেয়ার পুরস্কার প্রদান অনুষ্ঠানে অমিতাভ তাঁর বক্তব্যে ভুল তথ্য উপস্থাপন করলে তাঁর সে ভুল ধরিয়ে দেন রেখা।সম্প্রতি ৫৯তম ফিল্মফেয়ার আসর থেকে প্রখ্যাত অভিনেত্রী তনুজার হাতে আজীবন সম্মাননা তুলে দিয়েছেন বলিউড ‘শাহেনশা’ অমিতাভ। পুরস্কার দেওয়ার আগে অমিতাভ তাঁর বক্তব্যে জানান, তাঁর প্রথম নায়িকা তনুজা। ‘পেয়ার কি কাহানি’ ছবিতে জুটি বেঁধেছিলেন তাঁরা। সেটি ছিল তামিল ছবি ‘কাই কদুথা দিভাম’-এর রিমেক। ‘পেয়ার কি কাহানি’ ছবিতে অভিনয় করেছিলেন প্রখ্যাত তিন অভিনয়শিল্পী শিবাজি গণেশন, জেমিনি গণেশন ও সাবিত্রী।কিন্তু আদতে ‘পেয়ার কি কাহানি’ ছবিতে অভিনয় করেননি রেখার বাবা প্রখ্যাত তামিল অভিনেতা জেমিনি গণেশন। অনুষ্ঠানে মঞ্চের সামনে প্রথম সারির আসনে বসেছিলেন রেখা। সেখান থেকে অমিতাভের দৃষ্টি আকর্ষণ করে তাঁর ভুল ধরিয়ে দিতে দেখা যায় রেখাকে। সম্প্রতি এক খবরে এমনটিই জানিয়েছে টাইমস অব ইন্ডিয়া।
এ প্রসঙ্গে অনুষ্ঠানে উপস্থিত একজন প্রত্যক্ষদর্শী জানিয়েছেন, অমিতাভ তাঁর বক্তব্যে ভুল তথ্য উপস্থাপন করলে তাঁর ভুল ধরিয়ে দিয়েছেন রেখা। তিনি অমিতাভকে ইশারায় বুঝিয়ে দেন যে, ‘পেয়ার কি কাহানি’ ছবিতে তাঁর বাবা জেমিনি গণেশন ছিলেন না।
প্রসঙ্গত, সত্তরের দশকে একাধিক ব্যবসাসফল ছবি উপহার দিয়ে সফল তারকা জুটি হিসেবে নিজেদের প্রমাণ করেন অমিতাভ-রেখা। পর্দার পাশাপাশি বাস্তব জীবনেও তাঁদের প্রেমের খবর চাউর হলে হইচই পড়ে যায় বলিউডে। বিবাহিত অমিতাভের সঙ্গে রেখার রহস্যময় প্রেম নিয়ে রীতিমতো তোলপাড় পড়ে যায়। ১৯৮১ সালে মুক্তি পায় অমিতাভ, রেখা ও জয়া অভিনীত ত্রিভুজ প্রেমের ছবি ‘সিলসিলা’। কিন্তু ‘সিলসিলা’র পর আর কোনো ছবিতেই অমিতাভ-রেখা জুটিকে দেখা যায়নি।
কেবল পেশাগত জীবনেই নয়, ব্যক্তিজীবনেও বিশাল দূরত্ব তৈরি করেছিলেন অমিতাভ-রেখা। এমনকি বিভিন্ন অনুষ্ঠানে মুখোমুখি হলেও বরাবরই একে অন্যকে এড়িয়ে চলতেন তাঁরা।
অবশেষে দীর্ঘ ৩৩ বছর পর চলতি জানুয়ারি মাসে অতীতের দ্বন্দ্ব মেটান অমিতাভ-রেখা। মুম্বাইয়ে আয়োজিত স্ক্রিন পুরস্কার প্রদান অনুষ্ঠানে হাজির হয়েছিলেন রেখা, অমিতাভ ও তাঁর স্ত্রী জয়া বচ্চন। অনুষ্ঠানের একপর্যায়ে হঠাত্ করেই মঞ্চের সামনে রেখার আসনের কাছে এগিয়ে যান অমিতাভ। মিষ্টি হেসে রেখাকে নমস্কার জানিয়ে কুশলবিনিময় করেন ৭১ বছর বয়সী প্রভাবশালী এ তারকা অভিনেতা।
