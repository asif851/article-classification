
এবারের ক্রিকেট বিশ্বকাপ নিয়ে ‘চলো বাংলাদেশ, চলো বিশ্ব উঠানে’ শিরোনামে গান করলেন হাবিব ওয়াহিদ। গানটি লিখেছেন গ্রে অ্যাডভারটাইজিংয়ের ক্রিয়েটিভ দলের সদস্য আল আমিন ও মেহেদী আনসারী। সংগীতায়োজনের পাশাপাশি গানটিতে কণ্ঠও দিয়েছেন হাবিব।এরই মধ্যে গানটির কাজ শেষ করেছেন হাবিব। গ্রামীণফোনের জন্য গ্রে অ্যাডভারটাইজিংয়ের সহায়তায় গানটি তৈরি করা হয়েছে। সম্মিলিত কণ্ঠে গাওয়া গানটিতে হাবিবের সঙ্গে গেয়েছেন শূন্য ব্যান্ডের এমিল ও নেমেসিস ব্যান্ডের জোহাদ।গানটি সম্পর্কে গ্রে অ্যাডভারটাইজিংয়ের গাউসুল আলম শাওন বলেন, ‘আমরা এমন একটা গান করতে চেয়েছি, যে গানে সবাই একাত্ম হতে পারবেন। বাংলাদেশ দলের ভালো সময়ে আমরা থাকব, বাংলাদেশ দল খারাপ খেললেও আমরা তাঁদের সঙ্গে থাকব। এমন একটা ভাবনা নিয়েই গানটি বানানো হয়েছে। গানের কথায় সেভাবেই পুরো ব্যাপারটি ফুটে উঠেছে।’অমিতাভ রেজার পরিচালনায় শিগগিরই গানটির মিউজিক ভিডিও প্রকাশিত হবে।
