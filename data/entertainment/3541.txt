
স্বল্পদৈর্ঘ্য চলচ্চিত্র বখাটের ‘চলো না সুজন’ গানের ভিডিও ইউটিউবে কোটিবার দেখে ফেলেছেন দর্শক। ভিডিওতে মডেল হয়েছিলেন অভিনেতা সিয়াম আহমেদ। স্বল্প থেকে পূর্ণদৈর্ঘ্যেও নাম লিখিয়েছেন সিয়াম। কাজ করছেন তাঁর প্রথম পূর্ণদৈর্ঘ্য সিনেমা পোড়ামন ২-এ। কিন্তু হঠাৎ করেই আটকে গেছে ছবির শুটিং। এখন তিনি আবার ব্যস্ত হয়ে পড়েছেন নাটকের কাজে। কেন আটকে গেল ছবি? পেছনের সেই কথা জানালেন সিয়াম।
বলেছিলেন সিনেমার কাজ শেষ না করে নাটকে অভিনয় শুরু করবেন না। তাহলে এখন...
গত ঈদুল আজহার পর আমার প্রথম চলচ্চিত্র পোড়ামন ২-এর কাজ শুরু হয়। মাঝে এত দিন নাটকে অভিনয় করিনি। কিন্তু এখন যে নাটকের কাজ করছি, সেটা আমার সিনেমায় চুক্তিবদ্ধ হওয়ার আগের ধারাবাহিকের কাজ। হুট করে তো আর সেটা বাদ দেওয়া যাবে না। তাই শেষ অংশের কাজটুকু করে দিচ্ছি।
চলচ্চিত্রে কাজ চলার সময় নাটকে অভিনয় করার ব্যাপারে প্রযোজনা প্রতিষ্ঠান থেকে কোনো শর্ত আছে কি? 
না, সে ধরনের কোনো শর্ত নেই। তবে আমি নিজ থেকে সিদ্ধান্ত নিয়েছি, ছবিতে কাজের সময় মনোযোগ অন্যদিকে দেব না। এ জন্যই গত ঈদের পর থেকে নতুন কোনো নাটকে অভিনয় করিনি।
শোনা গিয়েছিল, একটানা শুটিংয়ের মধ্য দিয়ে শেষ হবে ‘পোড়ামন ২’-এর কাজ। কিন্তু এখন তো ছবির কাজ করছেন না। শুটিং শেষ? 
না। মেহেরপুরে আমরা ছবির সংলাপের কাজ টানা শেষ করেছি। বাকি ছিল গান। গানগুলোর কাজ সুনামগঞ্জের তাহিরপুরে করার কথা ছিল। আমরা পুরো ইউনিট লোকেশনেও গিয়েছিলাম। কিন্তু ভারতের নৃত্য পরিচালকের ভিসা জটিলতার কারণে প্রশাসন শুটিং আটকে দেয়। পরে গানের শুটিং শেষ না করেই ঢাকায় চলে আসি আমরা। সবকিছু ঠিকঠাক থাকলে ডিসেম্বরের শেষের দিকে গানের শুটিং করার কথা।
 ‘চলো না সুজন’ গানের ভিডিওটি ইউটিউবে ভিউ কোটি ছাড়িয়ে গেছে। এরই মধ্যে ‘আঙুল ছুঁয়েছে আঙুল তোমার’ নামে আরেকটি গান বেশ সাড়া ফেলেছে। কেমন লাগছে? 
 ‘চলো না সুজন’-এর আগে ‘শুধু তোমার জন্য’ গানের ভিডিওটির ভিউও কোটি ছাড়িয়েছিল। শুধু তাই-ই নয়, ‘দেয়ালে দেয়ালে’, ‘বেয়াইন সাব’ গানের ভিডিওগুলোও দর্শক গ্রহণ করেছেন। আমার কাজের বয়স বেশি দিন নয়। আমার অভিনীত নাটক, গানের ভিডিও, স্বল্পদৈর্ঘ্য চলচ্চিত্রগুলো দর্শক পছন্দ করেছেন, করছেন। তাঁরা ইউটিউবে আমাকে দেখে ইতিবাচক মন্তব্যও করছেন। আমি সার্থক। দর্শকের কাছে কৃতজ্ঞ।
সাক্ষাৎকার
শফিক আল মামুন
