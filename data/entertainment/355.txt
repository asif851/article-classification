
ঘটনা গত শুক্রবার দুপুরের। খাওয়াদাওয়া শেষে বাড়িতে হয়তো বিশ্রাম নিচ্ছিলেন বলিউড অভিনেতা বিবেক ওবেরয়। কিন্তু হঠাৎ করেই দুপুরের সেই নির্জনতা থেমে গিয়ে শুরু হলো হইচই। বাড়িতে যে চোর ঢুকেছে। বিবেক অবশ্য চোর পালানোর আগেই তাঁকে হাতে নাতে ধরে ফেলেন। ততক্ষণে পুলিশেও খবর দেওয়া হয়ে গেছে। বাড়ির বাইরে জড়ো হয়ে গেছে অসংখ্য লোক। নায়কের বাড়িতে চোর ধরা পড়েছে, সেই চোরকে দেখার জন্য ভিড় তো একটু জমবেই। কিন্তু চোরটির মুখ যে কালো মুখোশ দিয়ে ঢাকা। পুলিশ এসে সেই মুখোশ খুলতেই দর্শনার্থীরা হতবাক। চোর যে বলিউডেরই আরেক তারকা!
বিবেকের বাড়িতে চুরি করতে ঢুকেছিলেন অভিনেতা রিতেশ দেশমুখ। তাও সত্যিকারের চুরি নয়। ‘ব্যাংক চোর’ নামের একটি ছবির প্রচারের জন্যই বিবেক ও রিতেশ এমন একটি নাটক সাজিয়েছিলেন। সেই ছবিতে বিবেককে দেখা যাবে পুলিশের চরিত্রে। আর ব্যাংক চোর হবেন রিতেশ। কিন্তু ছবির প্রচারের জন্য এত মানুষের দুপুরের ঘুম নষ্ট না করলে কি হতো না? জুম টিভি।
