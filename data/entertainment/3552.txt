
কিছুদিন আগে নির্মাতা করণ জোহরের জন্মদিনের আয়োজনে শামিল হতে পারেননি কারিনা কাপুর খান। ছেলে তৈমুরকে বাড়িতে রেখে মধ্যরাতের পার্টিতে উপস্থিত থাকা তাঁর জন্য একটু মুশকিল বটে। তবে অভিনেতা তুষার কাপুরের ছেলে লক্ষ্যের প্রথম জন্মদিনে ছোট্ট তৈমুরকে নিয়ে ঠিকই হাজির হয়েছেন কারিনা। এই পার্টি মধ্যরাতে শুরু হয়নি। আর তুষারের প্রথম ছবি ‘মুঝে কুছ কেহনা হ্যায়’-এর নায়িকা তো কারিনা। তাই এই পার্টি মিস করার প্রশ্নই ওঠে না। বৃহস্পতিবার মুম্বাইয়ের জুহুতে নিজস্ব বাংলোয় ধুমধাম করে ছেলের জন্মদিনের আয়োজন করেছিলেন তুষার কাপুর। বলিউডের অনেক তারকাকেই সেখানে নিমন্ত্রণ জানানো হয়েছে।
তুষার-পুত্র লক্ষ্যের জন্মের ছয় মাস পরেই তৈমুরের জন্ম। পার্টিতে মা কারিনার সঙ্গে মিলিয়ে পোশাক পরানো হয়েছে ছোট নবাবকে। জিনসের ফুল হাতা শার্ট ও প্যান্টে তৈমুরকে বয়সের তুলনায় বেশ বড়সড় দেখাচ্ছে।
গত বছর সারোগেসির মাধ্যমে পুত্রসন্তানের বাবা হয়েছেন তুষার। একই উপায়ে নির্মাতা করণ জোহর রুহি ও যশ নামের যমজ সন্তানের বাবা হয়েছেন এই ফেব্রুয়ারিতে। এমনকি শাহরুখ খানের ছোট ছেলে আব্রাম, যে মাত্র কয়েক দিন আগেই চার বছর পূর্ণ করল, তার জন্মও হয়েছে সারোগেসির মাধ্যমে। জুম টিভি।
