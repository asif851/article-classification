
দীর্ঘ আট বছর পর চলচ্চিত্রে অভিনয় করলেন তানজিকা। নাম গুডমর্নিং লন্ডন। পরিচালক তানিয়া আহমেদ। সম্প্রতি লন্ডনে ছবিটির শুটিং শেষ করে দেশে ফিরেছেন তিনি। বললেন, ‘আমি অনেক দিন অভিনয় থেকে দূরে ছিলাম। ভাবছিলাম, যদি ফিরতে হয় তাহলে ভালোভাবেই ফেরা উচিত। তাই মাধ্যম হিসেবে বড় পর্দাকে বেছে নিই।’
গুডমর্নিং লন্ডন ছবিতে তানজিকা একজন সুপার মডেলের চরিত্রে অভিনয় করেছেন। একটা সময় মাফিয়াদের চক্রের মাধ্যমে লন্ডনে চলে যান। তারপর সেখানে মাফিয়া দলের নেতার সঙ্গে বিয়ের সম্পর্কে জড়িয়ে পড়েন। তখন ঘটতে থাকে অন্য ঘটনা। তানজিকা বললেন, ‘তানিয়া আহমেদ আমার অনেক আগে থেকে পরিচিত। তাঁর পরিচালনায় প্রথম ছবির গল্প শোনার পর কাজটি করতে রাজি হই। লন্ডনের খুব চমৎকার কিছু লোকেশনে আমরা ছবিটির কাজ করেছি। এখন শুধু ডাবিংয়ের কাজটি বাকি। মনে হচ্ছে ভালো কিছু একটা হবে।’তানজিকা বলেন, ‘এখন থেকে আমি আবার পুরোদমে কাজ শুরু করেছি। তার মানে এই নয় যে যেই সেই মানের কাজ করব। ভালো মানের নাটক এবং চলচ্চিত্র দুটোতেই কাজ করতে চাই।’তানজিকা প্রথম চলচ্চিত্রে অভিনয় করেন ২০০৫ সালে। বকুল ফুলের মালা নামের এ ছবিতে তানজিকা অভিনয় করেন রিয়াজের বিপরীতে। দেলোয়ার জাহান ঝন্টু পরিচালিত ছবিটির প্রযোজনা প্রতিষ্ঠান হিসেবে ছিল ইমপ্রেস টেলিফিল্মস।
