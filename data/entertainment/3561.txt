
টিজার প্রকাশের ১১ দিন পর এবার মুক্তি পেল পুরো গানের ভিডিও। ‘হারাল অজানায়’ শিরোনামের এই গানের ভিডিওতে মডেল হয়েছেন তরুণ প্রজন্মের অভিনয়শিল্পী স্পর্শিয়া ও তৌসিফ। সূচির লেখা এই গানে কণ্ঠ দিয়েছেন নাহিদ মেহেদী। গানের ভিডিও নির্মাণ করেছেন তানিম রহমান। অর্চিতা স্পর্শিয়া বলেন, ‘গান পছন্দ হওয়ার পর যখন ভিডিওর জন্য একটা ভালো গল্প পাই, ভালো লাগাটা কাজ করে বেশি। এই গানের ক্ষেত্রে তেমনটাই ঘটেছে। যেখানে আমি প্রাণখুলে হেসেছি, ভালোবেসে কাজ করেছি। সব মিলিয়ে অসাধারণ একটা কাজ হয়েছে।’ তৌসিফ বলেন, ‘এই গানে হৃদয়স্পর্শী একটা গল্প আছে। ভিডিও না দেখলে অনুভব করা মুশকিল।’ তানিম রহমান বলেন, ‘চেষ্টা করেছি ভালো কিছু করার। ইচ্ছা ছিল, মিউজিক ভিডিও না বানিয়ে একটি মিউজিক্যাল ফিল্ম তৈরির। শুটিং শেষে সম্পাদনার টেবিলে বসে মনে হয়েছে, কাজটি মনের মতো করতে পেরেছি।’ কণ্ঠশিল্পী নাহিদ মেহেদী বলেন, ‘আমি আমার সবটুকু উজাড় করেই গেয়েছি। স্পর্শিয়া আর তৌসিফ গল্প অনুযায়ী দারুণ অভিনয় করেছেন।’
