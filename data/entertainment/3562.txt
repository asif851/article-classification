
‘দীর্ঘদিনের চেনা মানুষ, একসঙ্গে চলার সঙ্গী তৌকীর ভাই। তাঁর সঙ্গে এটি আমার চতুর্থ কাজ। এটুকু বলতে পারি, নতুন সিনেমার গল্পটি অসাধারণ।’ তৌকীর আহমেদের সিনেমায় অভিনয় করা প্রসঙ্গে বলছিলেন মোশাররফ করিম। তৌকীর আহমেদের চতুর্থ ছবি অজ্ঞাতনামা। নিজের লেখা বই থেকেই চিত্রনাট্য তৈরি করে ছবিটি নির্মাণের ঘোষণা দিয়েছিলেন বেশ কয়েক দিন আগে। তখন অবশ্য প্রকাশ করেননি অভিনয়শিল্পীদের নাম। গতকাল রোববার মুঠোফোনে জানালেন, এরই মধ্যে চূড়ান্ত করে ফেলেছেন অভিনয়শিল্পী। সেই তালিকায় আছেন মোশাররফ করিম, নিপুণ, শহীদুজ্জামান সেলিম, শতাব্দী ওয়াদুদ, আবুল হায়াত, ফজলুর রহমান বাবুসহ অনেকেই।২৫ মে রাজবাড়ীর পাংশা থেকে শুরু হবে অজ্ঞাতনামার শুটিং। তৌকীর আহমেদ বললেন, ‘এরই মধ্যে লোকেশন চূড়ান্ত করেছি। এখন সিনেমাটির প্রি-প্রোডাকশনের কাজ চলছে। যতটা গুছিয়ে করা যায়, তার চেষ্টা করছি। আমার আগের ছবিগুলোর চেয়ে এই ছবিটি ভালো হবে, এটা বলতে পারি।’অজ্ঞাতনামার গল্প প্রসঙ্গে তৌকীর জানান, মধ্যপ্রাচ্যে বাস করা বাংলাদেশিদের জীবনের একটা গল্প দেখানো হবে সিনেমাটিতে।তৌকীর আহমেদ সর্বশেষ ২০০৭ সালে নির্মাণ করেছিলেন দারুচিনি দ্বীপ নামের একটি সিনেমা। জয়যাত্রা ও রূপকথার গল্প তাঁর অন্য দুটি ছবি।
