
তুমুল জনপ্রিয় মার্কিন হার্ড রক ব্যান্ডদল গানস এন’ রোজেস সর্বশেষ অ্যালবাম প্রকাশ করেছিল ২০০৮ সালে। অ্যালবামের নাম ছিল ‘চায়নিজ ডেমোক্রেসি’। এরপর কেটে গেছে ছয়টি বছর। দীর্ঘ বিরতির পর অবশেষে নতুন অ্যালবাম নিয়ে ফিরছে গানস এন’ রোজেস। বর্তমানে এর কাজ চলছে। আগামী বছর ভক্ত ও শ্রোতাদের হাতে অ্যালবামটি তুলে দিতে চান বলেই জানিয়েছেন ব্যান্ডের অন্যতম দুই সদস্য রিচার্ড ফোর্টাস ও ডিজে অ্যাশবা।
গিটারিস্ট রিচার্ড ফোর্টাস ও ডিজে অ্যাশবার উদ্ধৃতি দিয়ে সম্প্রতি এক খবরে কন্ট্যাক্টমিউজিক জানিয়েছে, নতুন অ্যালবামের গান রেকর্ডিংয়ের কাজ নিয়ে অত্যন্ত ব্যস্ত সময় কাটাচ্ছেন ব্যান্ডের প্রতিটি সদস্য। তাঁদের কারও মাথায় নতুন কোনো ভাবনা এলেই স্টুডিওতে দৌড়ে গিয়ে সবার সঙ্গে তা ভাগাভাগি করছেন।নতুন অ্যালবাম প্রসঙ্গে রিচার্ড ফোর্টাসের ভাষ্য, ‘আমরা পুরোদমে নতুন অ্যালবামের কাজ চালিয়ে যাচ্ছি। আশা করছি, কাজ শেষ হতে খুব বেশি সময় লাগবে না। আগামী বছরই ভক্ত ও শ্রোতাদের হাতে নতুন অ্যালবামটি তুলে দিতে চাই আমরা।’১৯৮৫ সালে লস অ্যাঞ্জেলেসে গানস এন’ রোজেস ব্যান্ডের যাত্রা শুরু হয়েছিল গায়ক এক্সেল রোজ, লিড গিটারিস্ট স্ল্যাশ, রিদম গিটারিস্ট ইজি স্ট্র্যাডলিন, বেস গিটারিস্ট ডাফ ম্যাকাগান ও ড্রামার স্টিভেন অ্যাডলারের হাত ধরে।১৯৮৭ সালে মুক্তি পায় গানস এন’ রোজেস ব্যান্ডের প্রথম অ্যালবাম ‘অ্যাপেটাইট ফর ডেস্ট্রাকশন’। পরের বছর মুক্তি পায় ‘জি এন’ আর লাইস’। ১৯৯১ সালের ১৭ সেপ্টেম্বর মুক্তি পায় ব্যান্ডটির জোড়া অ্যালবাম ‘ইউজ ইওর ইলিউশন ১’ এবং ‘ইউজ ইওর ইলিউশন ২’। ১৯৯৩ সালে মুক্তি পায় ‘দ্য স্প্যাঘেটি ইনসিডেন্ট’ অ্যালবামটি। দীর্ঘ ১৫ বছর বিরতির পর গানস এন’ রোজেসের সর্বশেষ অ্যালবাম ‘চায়নিজ ডেমোক্রেসি’ মুক্তি পায় ২০০৮ সালে।বিশ্বব্যাপী গানস এন’ রোজেসের অ্যালবাম বিকিয়েছে ১০০ মিলিয়নেরও বেশি। এর মধ্য দিয়ে এ যাবত্কালের সর্বাধিক অ্যালবাম বিক্রি করা ব্যান্ডের মধ্যে অন্যতম হিসেবে উচ্চারিত হয় হয় গানস এন’ রোজেসের নাম।বর্তমানে গানস এন’ রোজেস ব্যান্ডের সদস্যদের মধ্যে রয়েছেন এক্সেল রোজ, রন বাম্বলফুট থাল, ডিজে অ্যাশবা, রিচার্ড ফোর্টাস, ডাফ ম্যাকাগান, টমি স্টিনসন, ডিজি রিড, ক্রিস পিটম্যান ও ফ্র্যাঙ্ক ফেরার।

