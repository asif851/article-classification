
এবার কে হচ্ছেন ‘সেরাকণ্ঠ’? আদিবা, সুমনা, ফাতেমা, ঐশী, তারিক মৃধা, তৃষা, আনিসা, তিন্নি, মৌমিতা, নান্নু, দোলা নাকি আপেল? তা জানার জন্য অপেক্ষা করতে হবে মাত্র কয়েক ঘণ্টা। আজ রোববার সন্ধ্যায় থাইল্যান্ডের ব্যাংককের পাতায়া সাগরপাড়ে সাত রিয়াম রিভারভিউতে আয়োজন করা হয়েছে ‘ফিজআপ-চ্যানেল আই সেরাকণ্ঠ ২০১৭’ প্রতিযোগিতার গ্র্যান্ড ফিনালে। কী পাচ্ছেন এবার বিজয়ীরা? আয়োজকদের কাছ থেকে জানা গেছে, সেরাকণ্ঠ পাবেন ৫ লাখ টাকা, প্রথম রানারআপ ৩ লাখ আর দ্বিতীয় রানারআপ পাবেন ২ লাখ টাকা। থাকবে আরও আকর্ষণীয় পুরস্কার।
‘ফিজআপ-চ্যানেল আই সেরাকণ্ঠ ২০১৭’ আয়োজনের প্রকল্প পরিচালক ইজাজ খান স্বপন জানিয়েছেন, এরই মধ্যে প্রতিযোগিতার চার বিচারক রেজওয়ানা চৌধুরী বন্যা, মিতালী মুখার্জি, কুমার বিশ্বজিৎ, সামিনা চৌধুরীসহ ১২ জন প্রতিযোগী আর অতিথিরা পৌঁছে গেছেন পাতায়ায়। আরও এসেছেন বিভিন্ন পরিবেশনায় যাঁরা অংশ নেবেন সেই শিল্পীরা।
ইজাজ খান স্বপন আরও জানালেন, গ্র্যান্ড ফিনালেতে নৃত্য পরিবেশন করবেন চিত্রনায়িকা মাহিয়া মাহি ও নৃত্য পরিচালক ইভান শাহরিয়ার। রবীন্দ্রসংগীত গাইবেন ইমরান ও কোনাল। ‘সেরা নাচিয়ে’র বিভিন্ন আসরের বিজয়ী নৃত্যশিল্পী হৃদি শেখ, সামিয়া অথৈ, পারসা ইভানা, সিনথিয়া ইয়াসমিন, মিম চৌধুরী, মন্দিরা ও রিয়ার পরিবেশনায় থাকবে নাচ। এ ছাড়া গান করবেন ‘ফিজআপ-চ্যানেল আই সেরাকণ্ঠ ২০১৭’ আয়োজনের ১২ জন প্রতিযোগী।
অনুষ্ঠানটি উপস্থাপনা করবেন মারিয়া নূর।
