
ভারতের জনপ্রিয় সংগীত পরিচালক এ আর রাহমান। গান নিয়েই তাঁর কারবার। এবার নিয়ে আসছেন তাঁর স্বপ্নের প্রকল্প ‘নাইনটি নাইন সংস’। যার বাংলা করলে দাঁড়ায়, ৯৯টি গান। এটি কিন্তু রাহমানের কোনো গানের অ্যালবাম না। পূর্ণদৈর্ঘ্য চলচ্চিত্র। এ আর রাহমান তাঁর প্রযোজনা প্রতিষ্ঠান থেকে এবার একটি চলচ্চিত্র নির্মাণ করছেন। এই ছবির কাহিনি তাঁর লেখা। সংগীত পরিচালকও তিনি।
মাস দুই আগে ‘নাইনটি নাইন সংস’ ছবির একটি পোস্টার প্রকাশ করেন রাহমান। জানিয়েছেন, সিনেমার প্রি প্রোডাকশনের মাঝ পর্যায়ে আছেন এখন। কিছুদিনের মধ্যে এই ছবির একটি প্রোমো প্রকাশ করা হবে। ছবির নায়ক কাশ্মীরের। নায়িকা আবার আরেক এলাকার। তবে কোন এলাকার, তা রাহমান এখনই জানাতে চাননি। অস্কারজয়ী এই সংগীত পরিচালক ‘পেলে: বার্থ অব আ লিজেন্ড’ ছবির ট্রেলার উদ্বোধনীতে নিজের প্রযোজিত ছবি নিয়ে কথা বলেন। নতুন এই ছবির সম্পর্কে বলেন, ‘এটি একটি ভারতীয় হিন্দি ছবি। ভাগ্য যা-ই হোক, তা ঈশ্বর এবং মানুষই ঠিক করে। এই ছবির নায়ক কাশ্মীর থেকে এসেছে। নায়িকা অন্য জায়গার। সে কোন জায়গার, তা পরে জানানো হবে।’‘নাইনটি নাইন সংস’ ছবিটি পরিচালনা করেছেন বিশেষ কৃষ্ণমূর্তি। চার বছর ধরে এ আর রাহমান ছবিটি তৈরির প্রস্তুতি নিয়েছেন। দ্য ইন্ডিয়ান এক্সপ্রেস।
