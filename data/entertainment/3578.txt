
মার্কিন পপ তারকা টেলর সুইফট ও তাঁর প্রেমিক জো অ্যালউইনকে প্রথম একসঙ্গে দেখা যায় গত জুন মাসে। তখন ন্যাসভিলের এক বেলকনিতে বসে কফি পান করতে দেখা যায় তাঁদের। এর প্রায় এক মাস পর মাথায় হুডি চাপিয়ে দুজনকে নিউইয়র্কের রাস্তায় ঘুরে বেড়াতেও দেখা গিয়েছিল। এরপর অনেক দিন আর কোনো খোঁজখবর ছিল না এই তারকা জুটির। অনেকে ভেবেছিলেন, দুজনের প্রেম বোধ হয় চুকেবুকে গেছে। কারণ, সুইফটের মন কখন কোন দিকে যায়, বলা মুশকিল। কিন্তু না, এখনো জোয়ের সঙ্গে ছাড়াছাড়ি হয়নি তাঁর। সম্প্রতি নিউইয়র্কের রাস্তায় জো আর সুইফটকে হাত ধরে হাঁটতে দেখা গেছে।
২৭ বছর বয়সী গায়িকা সুইফটের জীবনে প্রেম কোনো নতুন বিষয় না। এর আগে তিনি টম হিডেলস্টোন, কেলভিন হ্যারিস, হ্যারি স্টাইলস, কনর কেনেডি, জো জোনাস ও জ্যাক জিলেনহলের সঙ্গে প্রেম করেছেন। টেলর সুইফটের প্রেমিকের তালিকায় সর্বশেষ যুক্ত হওয়া ব্রিটিশ অভিনেতা জো অ্যালউইন। বয়সে এই নায়ক সুইফটের থেকে এক বছরের ছোট। গত শুক্রবার নিউইয়র্কে টেলর সুইফটের ‘জিঙ্গেল বেল’ কনসার্ট শেষে তাঁদের একসঙ্গে দেখা গেছে। এ সময় এই তারকার পরনে ছিল ‘পাবলিক স্কুল’ ব্র্যান্ডের একটি উজ্জ্বল কোট। আর তাঁর প্রেমিক অ্যালউইন পরেছিলেন জিনসের সঙ্গে কালো টি-শার্ট।
গত মাসে ‘রেপুটেশন’ অ্যালবাম প্রকাশ পাওয়ার পর টেলর সুইফট আবার আলোচনায় আসেন। নতুন অ্যালবামের সাফল্যের পর ম্যাডিসন স্কয়ার গার্ডেনে একটি ব্যক্তিগত পার্টির আয়োজন করেন সুইফট। টানা তিন সপ্তাহ ধরে টেলর সুইফটের এই অ্যালবাম বিলবোর্ডের ২০০ জনপ্রিয় গানের তালিকায় শীর্ষে অবস্থান করছে। প্রকাশ পাওয়ার প্রথম সপ্তাহেই ‘রেপুটেশন’ অ্যালবামের ১২ লাখ কপি বিক্রি হয়। ইউএসএ টুডে পত্রিকার এক প্রতিবেদনে বলা হচ্ছে, ২০১৭ সালের সর্বাধিক বিক্রীত অ্যালবামের তালিকায় শীর্ষে আছে সুইফটের ‘রেপুটেশন’। ডেইলি মেইল
