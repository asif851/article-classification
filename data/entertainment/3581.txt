
একরকম লঙ্কাকাণ্ডই ঘটে গেল বলা চলে। চূড়ান্ত আসর বসার আগেই ফাঁস হয়ে গিয়েছিল ৭২তম গোল্ডেন গ্লোব পুরস্কারের ফলাফল। গোলমালটা বাধিয়েছিল গোল্ডেন গ্লোব অ্যাওয়ার্ডসের ওয়েবসাইট www.goldenglobes.com। সেখানেই সম্প্রতি ২০১৪ সালের বিজয়ী তালিকায় ২০১৫ সালে মনোনয়ন পাওয়া ছবির নাম উঠে আসে। সেরা ছবি (কমেডি) ও সেরা ছবি (ড্রামা) বিভাগে দেখা যায় ২০১৫ সালের বিজয়ীদের নাম।গোল্ডেন গ্লোব অ্যাওয়ার্ডসের ওয়েবসাইটে ২০১৪ সালের বিজয়ীদের ছবিসহ একটি পেজ রয়েছে। সেখানে গত বছরের সেরা ছবির (কমেডি) ঘরে ছিল আমেরিকান হাসল ও সেরা ছবি (ড্রামা) বিভাগে ছিল টুয়েলভ ইয়ার্স আ স্ল্যাভ ছবির নাম। কিন্তু দিনকয়েক আগে হঠাৎ বদলে যায় বিজয়ীদের নাম। আমেরিকান হাসল ছবির নিচে ভেসে ওঠে মেরিল স্ট্রিপ অভিনীত ইনটু দ্য উডস ছবির নাম। আর টুয়েলভ ইয়ার্স আ স্ল্যাভ ছবির ঘরে সেলমার নাম ভেসে ওঠে। কিছুক্ষণ পরেই অবশ্য ভুল শুধরে নেয় ওয়েবসাইটটি। ভুলের কারণ হিসেবে তারা জানায়, এটি যান্ত্রিক ত্রুটি মাত্র। সত্যিকারের বিজয়ীদের নাম তো জানা যাবে আজ! অনলাইন
