
সম্প্রতি মুক্তি পাওয়া বার বার দেখো ছবির ব্যর্থতা হয়তো নতুন করে ভাবাচ্ছে ক্যাটরিনা কাইফকে। তাই তো বিকল্প আয়ের পথ খোঁজা শুরু করে দিয়েছেন তিনি। বলিউড অভিনেত্রী ক্যাটরিনা নিজের পোশাক ব্র্যান্ড চালু করতে যাচ্ছেন। বেশ কিছুদিন ধরেই নাকি এই পরিকল্পনা চলছিল। কিন্তু বিষয়টি এত দিন প্রকাশ করেননি ক্যাট। অপেক্ষায় ছিলেন সঠিক সময়ের। তবে ক্যাটের সেই সঠিক সময় আসার আগেই নতুন ব্যবসার খবর ফাঁস হয়ে যায় গণমাধ্যমে।কয়েক সপ্তাহ আগে লন্ডনে ব্যবসাবিষয়ক কয়েক দফা বৈঠক করতে দেখা গিয়েছিল ক্যাটরিনা কাইফকে। ক্যাটের পোশাক ব্যবসায় নামার গুঞ্জন তখন থেকেই শুরু। শোনা যাচ্ছে, নামীদামি আন্তর্জাতিক ব্র্যান্ডের সঙ্গে যৌথভাবে কাজ শুরু করতে চান ক্যাটরিনা। আর পোশাকের ডিজাইনে রাখতে চান তাঁর নিজের ব্যক্তিত্বের ছাপ। এর আগে দীপিকা পাড়ুকোন, সোনম কাপুর, আলিয়া ভাটসহ বেশ কয়েকজন বলিউড অভিনেত্রী নিজের ফ্যাশন ব্র্যান্ড চালু করেছেন। হিন্দুস্তান টাইমস।
