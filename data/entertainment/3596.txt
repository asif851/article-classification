
নায়ক আরিফিন শুভ অভিনীত ‘ঢাকা অ্যাটাক’ সিনেমা বেশ ভালোই চলছে। সপ্তাহ পার হতেই জানা গেল, এই সিনেমার প্রতি দর্শকদের আগ্রহ ক্রমে বাড়ছে। দর্শকের আগ্রহে নতুন আরও বেশ কয়েকটি প্রেক্ষাগৃহে সিনেমাটি মুক্তি দেওয়ার বিষয়টি তা-ই ইঙ্গিত করছে। যাঁরাই সিনেমটি দেখে প্রেক্ষাগৃহ থেকে বের হচ্ছেন, তাঁরাই তৃপ্তির ঢেঁকুর তুলছেন। আর বরেণ্য চিত্রনায়ক আলমগীর তো‘ঢাকা অ্যাটাক’ সিনেমাকে দেশের সিনেমার জন্য একটা সুবাতাস মনে করছেন। আজ শুক্রবার দুপুরে নিজের নতুন সিনেমা ‘একটি সিনেমার গল্প’র শুটিংয়ের ফাঁকে এক ভিডিওবার্তায় এমন মন্তব্য করেন তিনি।৬ অক্টোবর সারা দেশের শতাধিক প্রেক্ষাগৃহে মুক্তি পেয়েছে দীপঙ্কর দীপন পরিচালিত প্রথম সিনেমা ঢাকা অ্যাটাক। মুক্তির প্রথম দিন থেকে সিনেমাটি নিয়ে সবার আগ্রহ ছিল চোখে পড়ার মতোই। ‘ঢাকা অ্যাটাক’কে একটি সফল সিনেমা হিসেবেও মনে করছেন আলমগীর।আলমগীর বলেন, ‘দীপঙ্কর দীপনের “ঢাকা অ্যাটাক” অবশ্যই একটা সফল সিনেমা। আমি কাজ করেছি ছোট্ট একটি রোল (চরিত্রে), অ্যাজ এ গেস্ট আর্টিস্ট। কিন্তু দর্শক যেভাবে নিয়েছে, এটা আমাদের চলচ্চিত্রের জন্য একটি সুবাতাস।’দর্শক যেভাবে ঢাকা অ্যাটাক সিনেমা দেখছেন, এভাবেই যেন বাংলাদেশের সিনেমা দেখে সেই আশাবাদও ব্যক্ত করেছেন আলমগীর। তিনি বলেন, ‘আমি আশা করি, দর্শক যেন এভাবেই ছবিটি দেখে। ভবিষ্যতেও যত ছবি আসবে, এভাবেই দেখবে। আমার অনেক শুভকামনা “ঢাকা অ্যাটাক” সিনেমার জন্য। ভালো লাগছে, অনেক দিন পর একটি ছবি দর্শক হলে গিয়ে দেখছে। দর্শকের কাছে অনুরোধ, আপনারা বাংলাদেশের বাংলা ছবি হলে গিয়ে দেখুন।’সানী সানোয়ারে গল্পে ‘ঢাকা অ্যাটাক’ সিনেমার প্রধান চরিত্রে আরিফিন শুভর সঙ্গে অভিনয় করছেন মাহিয়া মাহী। এ ছাড়া অন্য অভিনয়শিল্পীর মধ্যে আছেন সৈয়দ হাসান ইমাম, লায়লা হাসান, আফজাল হোসেন, এ বি এম সুমন, শতাব্দী ওয়াদুদ, নওশাবা, খলচরিত্রে তাসকিন রহমান প্রমুখ।
 
