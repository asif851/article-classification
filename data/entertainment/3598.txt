
বলিউডের নয়, ঢালিউডের দুই খান এবার এক ছবিতে চুক্তিবদ্ধ হলেন। রাজনীতি নামে একটি ছবিতে দুই খান—শাকিব খান ও জায়েদ খানকে একসঙ্গে অভিনয় করতে দেখা যাবে। ছবিটি পরিচালনা করছেন বুলবুল বিশ্বাস। শাকিব খানের সঙ্গে প্রথম একসঙ্গে কাজ করতে যাচ্ছেন জায়েদ খান। স্বাভাবিকভাবেই রোমাঞ্চিত তিনি। জায়েদ খান বলেন, ‘ছয় বছর ধরে চলচ্চিত্রে কাজ করছি। ১৩টি ছবি মুক্তি পেয়েছে। কিন্তু শাকিব খানের সঙ্গে একটি কাজও হয়নি। অপেক্ষায় ছিলাম। এবার কাজ হচ্ছে। আশা করছি, ভালো কিছু হবে। নতুন অভিজ্ঞতাও হবে।’ছবিতে জায়েদ অভিনয় করছেন শাকিব খানের ভাইয়ের চরিত্রে।শাকিব খানের মন্তব্য, ‘সবার সঙ্গেই কাজ করতে চাই। জায়েদ খান দীর্ঘদিন ধরে চলচ্চিত্রে কাজ করছে। ভালো করছে। সবাই মিলে ভালো কাজ করলে আমাদের চলচ্চিত্র এগিয়ে যাবে।’পরিচালক বুলবুল বিশ্বাস জানান, এ মাসের শেষের দিক থেকে ছবির শুটিং শুরুর কথা আছে। বাংলাদেশ, নেপাল ও থাইল্যান্ডের লোকেশনে ছবির শুটিং হবে বলে জানান তিনি।
