
হিরো ছবির মাধ্যমে বলিউডের চেনা মুখ হয়েছেন তিনি। সে ছবিতে কম মারপিট করতে হয়নি তাঁকে! সুরজ পাঞ্চোলির ইচ্ছে, এবারে একটি দারুণ রোমান্টিক ছবিতে অভিনয় করবেন। সেখানে থাকবে না কোনো মারপিট। যে ছবি ভালোবাসায় ভরপুর, তেমনই একটি চলচ্চিত্রে অভিনয় করতে চাইছেন এই অভিনেতা।হিরো ছবির মাধ্যমে বলিউডে অভিষেক। হিরো রীতিমতো মারপিটেরই ছবি। সুরজের ভাবনায় হয়তো তাই এখন শুধুই রোমান্টিক ছবি। আর সে ছবিতে সহ-অভিনয়শিল্পী হিসেবে তিনি পেতে চাইছেন দীপিকা পাডুকোণ অথবা আলিয়া ভাটকে।রোমান্টিক ছবিটি কী ধরনের হতে পারে, তার ব্যাখ্যা দিতে সুরজ বলেছেন, ‘এ ছবিতে কোনো অ্যাকশন থাকবে না। একটু-আধটু নাচ থাকতে পারে, কিন্তু শরীরচর্চা বা মারপিট; একেবারেই না। শুধু দীপিকা আর আলিয়া ভাটই হতে পারেন আমার কো-স্টার!’সুভাষ ঘাইয়ের ফিল্ম ইনস্টিটিউটের অভিনয়শিল্পের শিক্ষার্থীদের সঙ্গে সুরজের কথোপকথনের সময় সেখানে উপস্থিত ছিলেন হিরো ছবির সহ-অভিনেত্রী আথিয়া। মিডডে।
