
বলিউডের অভিনেতা আমির খান সম্প্রতি জানিয়েছেন, ভারতে চলমান ধর্মীয় অসহিষ্ণুতায় তাঁর স্ত্রী কিরণ রাও সন্তানদের নিরাপত্তা নিয়ে ভীত হয়ে পড়েছেন। আমির খান এও জানিয়েছেন, সন্তানদের নিরাপত্তার প্রয়োজনে কিরণ তাঁকে দেশ ছাড়তে বলেছেন।এ প্রসঙ্গে আমির জানিয়েছেন, তিনি ভারতের এই ক্রমবর্ধমান অসহিষ্ণুতায় শঙ্কিত হয়ে পড়েছেন। বেশ কিছু দিন ধরেই তিনি এই বিষয়টি লক্ষ করছেন যে, এমন ধরনের ঘটনা দিন দিন বেড়েই চলেছে। তিনি জানান, ইদানীং দৈনিক সংবাদপত্র পড়তেও তিনি ভয় পান।আমির খান বলেছেন, দেশের এই চলমান ধর্মীয় অসহিষ্ণুতায় শঙ্কিত হয়ে তাঁর স্ত্রী কিরণ তাঁকে বলেছেন, সন্তানদের নিরাপত্তার খাতিরে প্রয়োজনে হলে দেশ ছাড়তে হবে। বিষয়টি নিয়ে আমির খান নিজেও বেশ শঙ্কিত।এ প্রসঙ্গে আমির খান বলেন, বাড়িতে এই বিষয়টি নিয়ে আমি যখন কিরণের সঙ্গে কথা বলি; সে আমাকে বলছিল, তাহলে কী আমাদের এখন দেশ ছেড়ে চলে যাওয়া উচিত?আমির বলেন, কিরণের পক্ষে এমন কথা বলার বিষয়টি ভয়াবহ। সে আসলেই সন্তানদের নিরাপত্তা নিয়ে শঙ্কিত হয়ে পড়েছে। আমাদের চারপাশের প্রতিদিনের বদলে যাওয়া পরিবেশ নিয়ে সে ভীত। ইদানীং সে সকালের খবরের কাগজটা খুলতেও ভয় পাচ্ছে।
আমির খান জানিয়েছেন, বিষয়টি নিয়ে, বিশেষ করে গত সাত/আট মাস ধরে চারপাশে যা ঘটে চলেছে; তাতে আমি নিজেও শঙ্কিত হয়ে পড়েছি।আমির খান সম্প্রতি রামনাথ গোয়েঙ্কা এক্সেলেন্স ইন জার্নালিজম পুরস্কার প্রদান অনুষ্ঠানে উপস্থিত হয়েছিলেন। সেখানেই তিনি এ কথা বলেন।আমির খান বলেন, প্রতিদিন সংবাদপত্র খুললে যা পড়ি তাতে একজন মানুষ হিসেবে, একজন নাগরিক হিসেবে; সত্যিই বলছি, আমার ভেতরে যে ভয় ও আতঙ্ক ক্রমশ দানা বাঁধছে, তা আমি অস্বীকার করতে পারব না।প্রসঙ্গত, ভারতজুড়ে ক্রমবর্ধমান এই ধর্মীয় অসহিষ্ণুতা বিপরীতে প্রতিবাদ জানাতে দেশটির বিভিন্ন অংশের খ্যাতিমান ও জাতীয় পুরস্কারপ্রাপ্ত লেখক, বিজ্ঞানী, চলচ্চিত্র নির্মাতা, অভিনয়শিল্পীদের পুরস্কার প্রত্যাখ্যানের বিষয়টিকে সমর্থন করছেন আমির খান। তিনি জানিয়েছেন, যত দিন এই প্রতিবাদের বিষয়টি অহিংস প্রতিবাদ থাকবে তত দিন তিনি একে সমর্থন করবেন। মিড-ডে। এনডিটিভি।
