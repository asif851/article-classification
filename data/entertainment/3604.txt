
দীর্ঘ বিরতির পর আবারও চলচ্চিত্রে অভিনয় করবেন অভিনেত্রী পূর্ণিমা। অটিস্টিক শিশুদের নিয়ে এই ছবির নাম বন্ধ দরজা। ছবিটিতে অভিনয়ের ব্যাপারটি গতকাল নিশ্চিত করেছেন তিনি।বন্ধ দরজা ছবিটি পরিচালনা করবেন শাহরিয়ার নাজিম জয়। ইমপ্রেস টেলিফিল্মের ব্যানারে শিগগিরই এই ছবির শুটিং শুরু হবে বলে জানিয়েছেন পরিচালক জয়। প্রার্থনার পর এটি তঁার দ্বিতীয় ছবি।রোববার দুপুরে মুঠোফোনে পূর্ণিমা বলেন, ‘কিছুদিন আগে জয় ভাইয়ের সঙ্গে সিলেটে একটি নাটকের শুটিং করেছি। সেখানেই এই ছবি নিয়ে আলাপ হয়। ছবির গল্পটা ভালো লেগেছে।’ছবি করার জন্য চার বছরের বিরতি প্রসঙ্গে পূর্ণিমা বলেন, ‘আমার পরিবারকে সময় দিতে হয়। মেয়েটা বড় হচ্ছে, তাকে সময় দেওয়ার জন্যই এই বিরতি। সে একটু বড় হয়েছে। এখন আবারও কাজ শুরু করব।’ছবি শুরুর পর নিরবচ্ছিন্নভাবে কাজ করতে সমস্যা হবে কি না, জানতে চাইলে তিনি বলেন, ‘সমস্যা হবে না। শুটিংয়ের জন্য টানা শিডিউল দিতে হয়। সেটা আমার পক্ষে সম্ভব নয়। জয় ভাইকে সেটা জানিয়েছি। তিনি সেভাবেই শুটিংয়ের শিডিউল করবেন বলে আশ্বস্ত করেছেন।’চার বছর আগে পূর্ণিমা অভিনয় করেছিলেন ছায়াছবি নামের একটি সিনেমায়। মুহাম্মাদ মোস্তফা কামাল রাজ পরিচালিত ওই ছবিটি এখনো মুক্তি পায়নি। তাঁর মুক্তিপ্রাপ্ত সাম্প্রতিকতম ছবির নাম লোভে পাপ পাপে মৃত্যু।
