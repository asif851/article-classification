
বছরের অন্যতম আলোচিত বলিউডের ছবি ‘ধুম ৩’ মুক্তি পাবে ২০ ডিসেম্বর। কিন্তু মুক্তির আগেই যশরাজ ফিল্মসের এ ছবিটি অবৈধভাবে প্রদর্শন করছে ভারতের বেশ কয়েকটি ইন্টারনেট সেবাদাতা প্রতিষ্ঠান ও কেবল অপারেটর। এর পরিপ্রেক্ষিতে গতকাল সোমবার অবৈধভাবে ছবিটির প্রদর্শনের ওপর নিষেধাজ্ঞা আরোপ করেছেন দিল্লি হাইকোর্ট।‘ধুম ৩’ ছবির প্রযোজনা সংস্থা যশরাজ ফিল্মসের এক লিখিত অভিযোগ পাওয়ার পর গতকাল সোমবার বিচারক এম.এল. মেহতা ছবিটির অবৈধ প্রদর্শনের ওপর নিষেধাজ্ঞা আরোপ করেন। ৪৮ ঘণ্টার মধ্যে অভিযুক্ত ওয়েবসাইটগুলো বন্ধের আদেশও দিয়েছেন বিচারক মেহতা। এক খবরে এ তথ্য জানিয়েছে ইন্দো-এশিয়ান নিউজ।‘ধুম’ সিরিজের প্রথম ছবিটি মুক্তি পেয়েছিল ২০০৪ সালে। এতে অভিনয় করেছিলেন জন আব্রাহাম, অভিষেক বচ্চন, উদয় চোপড়া, রিমি সেন, এষা দেওল প্রমুখ। প্রথম ছবির সাফল্যের রেশ ধরে দুই বছর পর মুক্তি পেয়েছিল এ সিরিজের দ্বিতীয় ছবি ‘ধুম ২’। এতে অভিনয় করেন হূতিক রোশন, ঐশ্বরিয়া রাই বচ্চন, অভিষেক বচ্চন, উদয় চোপড়া, বিপাশা বাসু প্রমুখ। সিরিজের দ্বিতীয় ছবিটিও দারুণভাবে ব্যবসাসফল হয়।এবার ‘ধুম’ সিরিজের তৃতীয় ছবি উপহার দিতে যাচ্ছে যশ রাজ ফিল্মস। সিরিজের প্রথম দুটি ছবি পরিচালনার দায়িত্বে ছিলেন সঞ্জয় গাদভি। ছবিগুলোর সংলাপ ও চিত্রনাট্য লিখেছিলেন বিজয় কৃষ্ণ আচার্য। এবার ‘ধুম ৩’ ছবির কাহিনি, চিত্রনাট্য, সংলাপ রচনার পাশাপাশি পরিচালনারও দায়িত্ব পেয়েছেন ‘তাশান’ ছবির নির্মাতা বিজয় কৃষ্ণ। ‘ধুম ৩’ ছবির প্রধান কয়েকটি চরিত্রে রয়েছেন আমির খান, ক্যাটরিনা কাইফ, অভিষেক বচ্চন ও উদয় চোপড়া।

