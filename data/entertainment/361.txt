
ছবির প্রযোজক করণ জোহরের কড়া নির্দেশ, শুটিংয়ের কোনো ছবি যেন কলকাতার মিডিয়ার হাতে না যায়। তাই শুটিং দেখতে মিডিয়ার লোকজনকে ঢুকতে দেওয়া হয়নি। কিন্তু সাংবাদিকেরা ছবি তুলেছেন। ‘ধড়ক’ ছবির শুটিং করতে ছয় দিনের জন্য কলকাতায় আসেন বলিউডের প্রয়াত তারকা শ্রীদেবীর মেয়ে জাহ্নবী কাপুর। এটি জাহ্নবীর প্রথম ছবি।
জাহ্নবী শুটিং করেছেন কলকাতার গণেশ চন্দ্র অ্যাভিনিউ, নিউমার্কেট, ময়দান, খিদিরপুর, গার্ডেন রিচ, হাওড়া ব্রিজ আর হাওড়া স্টেশনে। আরও শুটিং করেছেন ঐতিহাসিক ভিক্টোরিয়া মেমোরিয়ালে।
গত বৃহস্পতিবার জাহ্নবী শুটিং করেন গণেশ চন্দ্র অ্যাভিনিউতে, শুক্রবার নিউমার্কেট এলাকা আর শনিবার ময়দান এলাকায়। এখানে তিনি কলকাতার ঐতিহাসিক ট্রামে চড়েছেন। সারা ভারতে শুধু কলকাতা শহরে চলছে ঐতিহ্যবাহী ট্রাম। ট্রামে চড়ে দারুণ খুশি জাহ্নবী। পরদিন খিদিরপুর আর ভিক্টোরিয়া মেমোরিয়ালে শুটিং করেন। তাঁর সঙ্গে ছিলেন ‘ধড়ক’ ছবির নায়ক ঈশান খাট্টার ও খরাজ মুখার্জি। জানা গেছে, ভিক্টোরিয়া মেমোরিয়ালে এসে জাহ্নবী আবেগে আপ্লুত হন। এখানে তিনি ঝালমুড়ি খেয়েছেন। এ সময় তাঁর সঙ্গে ছিলেন ঈশান খাট্টার। তাঁরা একসঙ্গে সেলফি তোলেন।
ছবির গল্পে মুম্বাই থাকেন জাহ্নবী। ভালোবেসে বিয়ে করেন। এই বিয়ে মেনে নিতে পারেনি তাঁর পরিবার। অবশেষে জাহ্নবী স্বামীকে নিয়ে পালিয়ে কলকাতায় আসেন। আশ্রয় নেন গণেশ চন্দ্র অ্যাভিনিউতে খরাজ মুখোপাধ্যায়ের বাসায়। গত বৃহস্পতিবার খরাজ মুখোপাধ্যায়ের বাসা আর এর আশপাশের এলাকায় শুটিং করেন জাহ্নবী, খরাজ ও ঈশান খাট্টার। শুক্রবার জাহ্নবীকে বাজারের থলে নিয়ে নিউমার্কেট এলাকায় হাঁটতে দেখা যায়। তারপর কলকাতা ময়দানে। শুটিংয়ের পাশাপাশি হাওড়া স্টেশন, হাওড়া ব্রিজ আর ভিক্টোরিয়া মেমোরিয়াল ঘুরে দেখেন সবাই। দেখেছেন কলকাতা শহর।
‘ধড়ক’ ছবির মূল শুটিং হচ্ছে মুম্বাইয়ে। ছবির পরিচালক শশাঙ্ক খৈতান। প্রযোজনা করছে করণ জোহরের ধর্মা প্রোডাকশনস।
