
গাড়ির সামনে আস্ত এক বুনো হাতি। চুপচাপ কিছুক্ষণ গাড়ির যাত্রীদের দেখল সে। রাস্তা ছেড়ে চলে গেল এক পাশে। আবার গাড়ির ইঞ্জিন চালু হতেই খেপে গেল কেন যেন। তেড়েফুঁড়ে এল গাড়ির দিকে। ভিনগ্রহের বিদঘুটে প্রাণী থেকে শুরু করে যন্ত্রদানব কিংবা ভয়ংকর সন্ত্রাসী সংগঠন। হলিউড অভিনেতা এবং ক্যালিফোর্নিয়ার সাবেক গভর্নর আর্নল্ড শোয়ার্জেনেগার কত কিছুর সঙ্গেই না লড়েছেন রুপালি পর্দায়। কিন্তু বাস্তব জীবনে বুনো হাতির ধাওয়া খেলেন এই প্রথম। সম্প্রতি দক্ষিণ আফ্রিকায় গিয়ে তিনি মুখোমুখি হয়েছিলেন এই অভিজ্ঞতার। বুনো হাতির ধাওয়ার চমকপ্রদ এক ভিডিও ক্লিপও অনলাইনে শেয়ার করেছেন ৬৮ বছর বয়সী এই বডি বিল্ডার। ধাওয়া খেলেও অবশ্য মোটেও বুনো হাতিটার ওপর রাগ করেননি তিনি; বরং হাতির সৌন্দর্য আর শক্তিমত্তায় মুগ্ধ আর্নল্ড।
‘ওদের শক্তি দেখে আমি যারপরনাই মুগ্ধ; যদিও ওদের মুখোমুখি হলে ভয়ে কাপড়চোপড় নষ্ট হয়ে যেতে পারে কারও কারও।’ বলেছেন এই অভিনেতা।
আর্নল্ড শোয়ার্জেনেগারকে হাতির ধাওয়া করার সেই ভিডিওটি দেখুন এই লিংক থেকেসূত্র: ইটি অনলাইন
