
গত কয়েক দিন ধরে দারুণ যন্ত্রণার মধ্যে আছেন ঢাকাই ছবির হালের আলোচিত নায়ক আরিফিন শুভ। নিজের মোবাইল ফোনটি হারিয়ে যাওয়াই তাঁর এ যন্ত্রণার কারণ। সম্প্রতি ‘অস্তিত্ব’ ছবির শুটিংয়ের সময় সেট থেকে চুরি গেছে শুভর ব্যবহৃত স্যামসাং মোবাইল ফোনসেটটি। ভোলায় ছবিটির শুটিংয়ের সময় এমন ঘটনা ঘটেছে। ফোন হারিয়ে কারও সঙ্গেই কোনো যোগাযোগ করতে পারছেন না তিনি। আবার এর সঙ্গে যুক্ত হয়েছে উটকো ফোন কলের যন্ত্রণা। আজ সোমবার সকালে প্রথম আলোর সঙ্গে আলাপে এমনটাই জানিয়েছেন আরিফিন শুভ।ফোন হারানোর বিষয়টি নিয়ে আরিফিন শুভ বলেন, ‘মোবাইল ফোন এখন দৈনন্দিন জীবনের খুবই গুরুত্বপূর্ণ অংশ। যোগাযোগ রক্ষা করা ছাড়াও মানুষ এর মাধ্যমে অনেক প্রয়োজনীয় কাজই করে। তাই ফোন হারালে এখন সাময়িকভাবে দারুণ বিপাকেই পড়তে হয়।’অবশ্য শুভর ফোনটি খোয়া গেলেও খুব দ্রুতই তিনি সিমকার্ড তুলতে পেরেছেন। আর এ জন্য কিছুটা হলেও স্বস্তি পেয়েছেন তিনি। কথাপ্রসঙ্গে বললেন, ‘পরিচিতজনদের অনেকের সঙ্গেই কোনো যোগাযোগ করতে পারছিলাম না। আবার, নতুন ফোনসেটে কারও নম্বর না থাকায় অনেক অপরিচিত নম্বরও ধরতে হচ্ছে। এতে করে বাজে অভিজ্ঞতারও মুখোমুখি হতে হচ্ছে।’এক মাসেরও বেশি সময় ধরে অস্ট্রেলিয়ার সিডনিতে ‘মৃত্যুপুরী’ ছবির শুটিং শেষে অক্টোবর মাসের প্রথম সপ্তাহে ঢাকায় ফেরেন আরিফিন শুভ। দুদিন প্রয়োজনীয় কাজ শেষে আবার উড়াল দেন ভোলার উদ্দেশ্যে। একটানা দশদিন কাজ শেষে আগামীকাল তাঁর ঢাকায় ফেরার কথা।‘অস্তিত্ব’ ছবিতে আরিফিন শুভর বিপরীতে অভিনয় করছেন তিশা। টিভি নাটকে তাঁরা দুজন একসঙ্গে অভিনয় করলেও চলচ্চিত্রে এবারই প্রথম জুটি হলেন আরিফিন শুভ ও তিশা।‘অস্তিত্ব’ প্রসঙ্গে আরিফিন শুভ বলেছেন, ‘চলচ্চিত্রে আমি খুব বেশি সময় ধরে কাজ করছি না। এর মধ্যে ‘ছুঁয়ে দিলে মন’ ছবির মতো একটা অসাধারণ কাজের অংশ হতে পেরেছি। কেন জানি মনে হচ্ছে, ‘অস্তিত্ব’ আরেকটি অসাধারণ সৃষ্টি হতে যাচ্ছে। এখন পর্যন্ত কাজ করে আমার এমনটাই ধারণা।’
