
সম্পর্ক গড়তেও চান আবার সে সম্পর্ক যেন গভীর না হয় সে ব্যাপারেও জ্ঞান টনটনে। সম্প্রতি সালমান খান জানিয়েছেন তাঁর প্রেম করার ইচ্ছে ও প্রেমের সম্পর্ক নিয়ে এমনতরো ধরি মাছ না ছুঁই পানি ধরনের কথা।একের পর এক সম্পর্ক ভাঙা-গড়ার খেলায় মেতে আলোচিত ও সমালোচিত হয়েছেন বলিউডের অন্যতম প্রভাবশালী অভিনেতা সালমান খান। এমনকি ‘বিগহার্ট লাভারবয়’ তকমাও পেয়েছেন তিনি। সর্বশেষ তাঁর সাবেক প্রেমিকার খাতায় নাম লিখিয়েছিলেন রোমানিয়ান টিভি তারকা ইলুলিয়া ভেঞ্চুর। সম্প্রতি আবারও সম্পর্ক গড়ার ইচ্ছের কথা জানিয়েছেন সালমান। তবে আপাতত নিবেদিতপ্রাণ প্রেমিক হওয়ার কোনো রকম ইচ্ছে নেই বলেও জানিয়েছেন ৪৭ বছর বয়সী এ তারকা অভিনেতা।করণ জোহরের উপস্থাপনায় জনপ্রিয় তারকা আড্ডার অনুষ্ঠান ‘কফি উইথ করণ’-এর চতুর্থ মৌসুমের প্রচার শুরু হচ্ছে আজ। উদ্বোধনী পর্বে অতিথি হিসেবে থাকছেন সালমান। এই অনুষ্ঠানের দৃশ্য ধারণের সময় করণকে উদ্দেশ করে সালমান বলেছেন, ‘আপনি যে ধরনের প্রশ্ন করেন তার উত্তর দেওয়া খুবই অস্বস্তিকর। এজন্যই এই অনুষ্ঠানে অংশ নিতে এতটা সময় লেগেছে আমার।’করণের অনুরোধে অনুষ্ঠানটিতে নিজের জীবনের ভালোবাসা নিয়ে খোলামেলা মন্তব্য করেছেন সালমান। কথা প্রসঙ্গে তিনি বলেন, ‘অবশ্যই আমি সম্পর্ক গড়তে চাই। তবে এখনই নিবেদিতপ্রাণ প্রেমিক হওয়ার কোনো রকম ইচ্ছে আমার নেই।’ এক খবরে এমনটিই জানিয়েছে টাইমস অব ইন্ডিয়া।এদিকে ‘কফি উইথ করণ ৪’ অনুষ্ঠানের সাফল্য নিয়ে যথেষ্ট আশাবাদী বলেই জানিয়েছেন করণ। এ প্রসঙ্গে তাঁর ভাষ্য, ‘বরাবরের মতো কফি উইথ করণের এবারের মৌসুমেও গ্ল্যামার, গসিপসহ টানটান উত্তেজনাকর অনেক কিছুই থাকছে। তবে এসবের মাত্রা হবে আগের তুলনায় বহুগুণ বেশি। আমার বিশ্বাস, অনুষ্ঠান দেখে দর্শকরা অনেক বেশি আনন্দ পাবেন।’স্টার ওয়ার্ল্ড টিভি চ্যানেলে ‘কফি উইথ করণ ৪’ অনুষ্ঠানের উদ্বোধনী পর্ব প্রচারিত হবে আজ রাত সাড়ে নয়টায়।
