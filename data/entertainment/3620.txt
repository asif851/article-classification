
যশরাজ ব্যানারের হাত ধরে বলিউডে আরও এক নতুন জুটির অভিষেক হতে চলেছে। এবার বলিউডে পা রাখতে চলেছেন আদর জৈন ও অন্যা সিং। রণবীর কাপুরের ফুপাতো ভাই এবং প্রয়াত কিংবদন্তি অভিনেতা ও চিত্রনির্মাতা রাজ কাপুরের পৌত্র আদর জৈনের এবার বলিউড অভিষেক হবে। রাজ কাপুরের কন্যা রিমা জৈনের ছেলে আদর। আজ এক অনুষ্ঠানের মধ্যে দিয়ে রণবীর কাপুর এবং আনুশকা শর্মা আদর-অন্যার জুটিকে প্রকাশ্যে আনতে চলেছেন।  যশরাজের পক্ষ থেকে জানানো হয়, বলিউডকে তারা আদর-অন্যার মতো তাজা একটি জুটি উপহার দিতে চলেছে। ইতিমধ্যে চিত্রনির্মাতা ও পরিচালক করণ জোহর সামাজিক যোগাযোগমাধ্যমে এই জুটিকে স্বাগত জানিয়েছেন। করণ, অন্যার ছবির উদ্দেশে টুইট করেন, ‘তাজা হাওয়া এবং সুন্দরতার একটি শ্বাস। চলচ্চিত্র জগতে স্বাগত অন্যা-জৈন’। দিল্লি থেকে আসা এই সুন্দরী তরুণী বলিউডে পা রাখার আগেই সামাজিক মাধ্যমে অত্যন্ত জনপ্রিয় হয়ে উঠেছেন।
করণ জোহর রাজ কাপুরের পৌত্র আদরকে টুইট করে হিন্দি চলচ্চিত্র স্বাগত জানান। ‘অ্যায় দিল হ্যায় মুশকিল’ ছবিতে করণের সহপরিচালক হিসেবে কাজ করেছিলেন তিনি। আনুশকা শর্মাও যশরাজের এই নতুন জুটিকে স্বাগত জানিয়েছেন। খবরে বলা হয়, পরিণীতি চোপড়া এবং অর্জুন কাপুর অভিনীত ‘ইশকজাদে’ ছবির পরিচালক হাবিব ফয়সাল যশরাজের আগামী ছবিটি পরিচালনা করবেন। ‘ইশকজাদে’ও প্রযোজনা করেছিল যশরাজ ফিল্মস। পরিণীতি এবং অর্জুনেরও নায়ক-নায়িকা হিসেবে এটি প্রথম ছবি।
