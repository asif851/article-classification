
টেলর সুইফটের প্রেমিককে কি তবে ভাগিয়ে আনলেন প্রিয়াঙ্কা চোপড়া? বলিউড ছেড়ে ধীরে ধীরে হলিউডে থিতু হওয়া এই অভিনেত্রীর সঙ্গে যে জড়িয়ে গেল টম হিডেলস্টোনের প্রেমের গুঞ্জন। লস অ্যাঞ্জেলেসে হয়ে যাওয়া এমি পুরস্কার দিতে দুজন একসঙ্গে মঞ্চে উঠেছিলেন। এরপর থেকে নাকি প্রিয়াঙ্কার হৃদয়ের মঞ্চ থেকে নামছেনই না হিডেলস্টোন!সংগীত তারকা সুইফটের জীবনে ‘হে ক্ষণিকের অতিথি’ হয়ে এসেছিলেন এই ইংলিশ অভিনেতা। টমের জন্যই কেলভিন হ্যারিসের সঙ্গে সুইফট তাঁর সম্পর্কের ইতি টেনে দিয়েছিলেন। যদিও মাত্র তিন মাস টিকেছিল সুইফট-হিডেলস্টোনের প্রেম। গত সেপ্টেম্বরে দুজনের ছাড়াছাড়ি হওয়ার পর প্রিয়াঙ্কার জীবনে এবার অকস্মাৎ ঢুকে পড়লেন টম। যদিও এখনো আনুষ্ঠানিকভাবে কেউই এ খবর স্বীকার করেননি। তবে এলেন ডিজেনেরেসের শোতে এসে অভিনেত্রী লিয়া মিশেল মন্তব্য করেছেন, প্রিয়াঙ্কা আর হিডেলস্টোন প্রেম করছেন। এলেন লিয়াকে প্রশ্ন করেছিলেন হিডেলস্টোনের সঙ্গে প্রেম করবেন কি না। জবাবে লিয়া বলেন, ‘আমার তো সুযোগই নেই। সেটা এখন দখল করে আছে প্রিয়াঙ্কা। ও প্রিয়াঙ্কাকে ভালোবাসে, দুজনের বেশ মাখামাখি চলছে।’ হিন্দুস্তান টাইমস।
