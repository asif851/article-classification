
ঢাকায় আসছেন ব্রিটিশ কণ্ঠশিল্পী জস স্টোন। ২০ ফেব্রুয়ারি বসুন্ধরা ইন্টারন্যাশনাল কনভেনশন সিটির নবরাত্রি হলে গান গাইবেন তিনি। পপনেশন নামে ঢাকার এই কনসার্টে বিকেল থেকে আরও গাইবেন বাংলাদেশের বেশ কজন তরুণ শিল্পী।ব্রিটিশ গায়িকা জস স্টোন বিশ্বব্যাপী দারুণ জনপ্রিয়। গত দশকে বিশ্বব্যাপী বিক্রি হয়েছে তাঁর প্রায় ১২ মিলিয়ন অ্যালবাম। জনপ্রিয়তার পাশাপাশি তিনি হয়ে উঠেছেন যুক্তরাজ্যের অন্যতম ধনী কণ্ঠশিল্পী। ২০১২ সালে এক হিসাবে দেখা গেছে, ৩০ বছরের নিচে পাঁচজন ধনী ব্রিটিশ শিল্পীর অন্যতম তিনি। ব্রিট ও গ্র্যামি অ্যাওয়ার্ড বিজয়ী এই গায়িকা বিশ্বের বিভিন্ন দেশের কনসার্টে গান গাইতে পছন্দ করেন। গান গাওয়ার পাশাপাশি তিনি অভিনয়ও করেন।বাংলাদেশের পপ গানের ভক্তদের জন্য জস স্টোনের এই কনসার্টের আয়োজন করেছে লাইভস্কয়ার। দেশের পপশিল্পীদের নিয়ে নিয়মিত কনসার্টের আয়োজন করে আসছে প্রতিষ্ঠানটি। জস স্টোনের এই কনসার্টটি হবে বিদেশি শিল্পীদের নিয়ে তাদের প্রথম আয়োজন।
