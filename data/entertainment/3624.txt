
পোস্টার কিংবা মাইকিংয়ের সুযোগ না থাকলেও জমে উঠেছে নাট্যনির্মাতাদের সংগঠন ডিরেক্টরস গিল্ডের নির্বাচনী প্রচারণা। ২২ জুলাই ভোট পেতে সরাসরি দেখা করে প্রার্থীরা যেমন ভোট চাইছেন, তেমনি প্রচারণা চলছে এসএমএস আর ফোন দিয়েও। আর ভোটাররা নানা ধরনের পোস্ট দিয়ে নির্বাচনী উত্তাপ ছড়াচ্ছেন ফেসবুকে। অনেকেই এই নির্বাচনকে পরিচালকদের একত্র হওয়ার শেষ আশ্রয় হিসেবে নিয়েছেন।নির্মাতা আবু হায়াত মাহমুদ যেমন ফেসবুক পোস্টে লিখেছেন, ‘শুধু একটি এসএমএস বা ফোনকলের ওপর বিশ্বাস করে কী করে আমরা যোগ্য ব্যক্তিটিকে নির্বাচিত করব?’ আরেক প্রার্থী ফেসবুকে লিখেছেন, ‘নির্বাচনের পরেও যেন এই এসএমএস দেওয়া-নেওয়া, দেখা-সাক্ষাৎ, খোঁজখবর নেওয়া ও অস্তিত্ব রক্ষার আন্দোলন থেমে না যায়।’ তাঁদের কথায় ফেসবুকে সায় দিয়েছেন অনেকেই।নির্বাচন নিয়ে কথা হলো সভাপতি পদপ্রার্থী তিনজনের সঙ্গে। অভিনেতা ও পরিচালক জাহিদ হাসান বলেন, ‘আমি একটি ইশতেহার তৈরি করেছি। সেখানে সব বলা থাকবে। সে অনুযায়ী কাজ করব। আর এত দিন সংগঠনটি অতটা গতিশীল ছিল না। সবার আগে একে সচল করতে চাই।’গেল কয়েক বছর সাধারণ সম্পাদক হিসেবে দায়িত্ব পালন করেছেন নির্মাতা গাজী রাকায়েত। তিনি এবার লড়ছেন সভাপতি পদে। বললেন, ‘আমি সবার আগে বিভিন্ন সংগঠনের সঙ্গে যোগাযোগ করে সম্পর্ক উন্নয়ন করব। কারণ, সবার সম্মিলিত চেষ্টাতেই দেশের মিডিয়ার পরিবর্তন হবে।’সভাপতি পদপ্রার্থী নির্মাতা কায়েস চৌধুরী বলেন, ‘সবাই যে একত্র হয়েছে, এটি ধরে রাখব। সঙ্গে সবার চাওয়া যাতে পরিপূর্ণ হয়, সেভাবেই কাজ করব।’ডিরেক্টরস গিল্ডের মোট সদস্য ৩৮৪। আটটি পদের জন্য লড়ছেন ৫৩ জন প্রার্থী।২০০২ সালে পরিচালকদের অধিকার রক্ষার জন্য গঠন করা হয় সংগঠনটি। শুরু থেকে তিনবার ‘সিলেকশন’ পদ্ধতিতে কমিটি গঠন করা হলেও এবার প্রথম নির্বাচন অনুষ্ঠিত হতে যাচ্ছে। আগামী শুক্রবার বাংলাদেশ শিল্পকলা একাডেমিতে সকাল থেকে বিকেল পর্যন্ত ভোট গ্রহণ চলবে।
