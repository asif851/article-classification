
তিন দিন হলো ইউটিউবে মুক্তি পেয়েছে ‘আয়নাবাজি’ সিনেমায় গায়ক ও সংগীত পরিচালক অর্ণবের গাওয়া ‘এই শহর আমার’ গানটি। ইউটিউবে দেওয়ার পরপরই বাংলাদেশের অনেকেই অর্ণবের গাওয়া এই গানের প্রশংসা করেন। শুক্রবারে ভারতের জাতীয় চলচ্চিত্র পুরস্কার পাওয়া পরিচালক সৃজিত মুখোপাধ্যায়ও জানালেন, এ গান তাঁরও মন কেড়েছে।
আজ দুপুরে গানটি নিজের ফেসবুকে শেয়ার করে তেমনটাই জানিয়েছেন সৃজিত।‘এই শহর আমার’ গানটির কথা লিখেছেন ‘আয়নাবাজির’ পরিচালক অমিতাভ রেজা। আর গানটির চিত্রগ্রহণ করেছেন তানভির হাসান। পরিচালক বলেন, এই গানটির মাধ্যমে ঢাকা শহরের প্রতি মানুষের ভালোবাসা তুলে ধরার চেষ্টা করা হয়েছে।সৃজিত মুখোপাধ্যায় লিখেছেন, ‘কী দৃশ্য! কী শব্দ! কী ভালোবাসা! অর্ণব ও অমিতাভ, আপনাদের নতমস্তকে অভিনন্দন।’‘এই শহর আমার এই মানুষ আমার’ গানটি নিয়ে অর্ণব বলেন, ‘আবেগময় গান হিসেবে এই গানটি আমার হৃদয় ছুঁয়ে গেছে। নিজেকে আমি এ গানের মাঝে খুঁজে পাই। এই গানটি হচ্ছে আশা ও হতাশার গান। অনেক আবেগ ও চিন্তা-চেতনায় ছায়া এই গানটিতে। আমি আশা করছি, আমার ভক্ত ও শ্রোতারা এবং চলচ্চিত্রের দর্শকেরা গানটি পছন্দ করবেন।’‘আয়নাবাজি’ সিনেমার প্রধান চরিত্রে অভিনয়শিল্পীরা হলেন চঞ্চল চৌধুরী, নাবিলা ও পার্থ বড়ুয়া। ঈদের পরপরই ছবিটি বাংলাদেশের বিভিন্ন প্রেক্ষাগৃহে মুক্তি পাবে বলে জানান পরিচালক অমিতাভ।
