
চিত্রনায়ক শাকিব খানের চলচ্চিত্রে অভিনয় নিয়ে যে দ্বিধা ও সংশয় ছিল, আপাতত তা আর নেই। আগামী তিন মাসের জন্য শাকিব অভিনীত নির্মিতব্য ছবিগুলোর কাজ নির্দ্বিধায় চলতে পারবে। ১৮ জুলাই বাংলাদেশ চলচ্চিত্র পরিবার এক বিজ্ঞপ্তিতে তাদের অন্তর্ভুক্ত সংগঠনগুলোর সদস্যদের শাকিবের সঙ্গে কাজ করা থেকে বিরত থাকার আহ্বান জানায়। চলচ্চিত্র পরিবারের দেওয়া সেই বিজ্ঞপ্তির কার্যকারিতা তিনটি ছবির ক্ষেত্রে তিন মাসের জন্য স্থগিত করেছেন হাইকোর্ট। বিচারপতি সালমা মাসুদ চৌধুরী ও বিচারপতি এ কে এম জহিরুল হকের সমন্বয়ে গঠিত হাইকোর্ট বেঞ্চ এক রিট আবেদনের প্রাথমিক শুনানি নিয়ে গতকাল রোববার রুলসহ এ আদেশ দেন।
যে তিনটি ছবির ক্ষেত্রে এই বিজ্ঞপ্তির কার্যকারিতা স্থগিত করা হয়েছে, সেই ছবি তিনটি হলো আমি নেতা হব, মামলা হামলা ঝামেলা ও কথা দিয়ে কেউ কথা রাখে না। তিনটি ছবিই তৈরি হচ্ছে শাপলা মিডিয়ার ব্যানারে।
১৮ জুলাই বাংলাদেশ চলচ্চিত্র পরিবার এক বিজ্ঞপ্তিতে জানায়, ‘চিত্রনায়ক শাকিব খান অভিনীত “পুরোনো” এবং “নতুন” কোনো ছবির শুটিংয়ের কাজে “বাংলাদেশ চলচ্চিত্র পরিবার”-এর অন্তর্ভুক্ত সংগঠনগুলোর কোনো সদস্য অংশগ্রহণ করবেন না এবং চিত্রনায়ক শাকিব খান সংশ্লিষ্ট সকল চলচ্চিত্র নির্মাণসংক্রান্ত কাজ থেকে নিজেদের বিরত রাখবেন।’ এই বিজ্ঞপ্তির বৈধতা চ্যালেঞ্জ করে শাপলা মিডিয়ার স্বত্বাধিকারী সেলিম খান আদালতে একটি রিট আবেদন করেন, যার ওপর গতকাল শুনানি হয়। আদালতে রিট আবেদনকারীর পক্ষে ছিলেন আইনজীবী শফিক আহমেদ ও মনিরুজ্জামান আসাদ। রাষ্ট্রপক্ষে ছিলেন ডেপুটি অ্যাটর্নি জেনারেল অরবিন্দ কুমার রায়।
রুলে শাপলা মিডিয়ার ব্যানারে শাকিব খান অভিনীত নির্মাণাধীন তিনটি সিনেমার নির্মাণ কার্যক্রম পরিচালনায় অনুকূল পরিবেশ ও সহযোগিতায় বিবাদীদের নিষ্ক্রিয়তা কেন বেআইনি হবে না এবং সহযোগিতা করতে পারবে না বলে ১৮ জুলাই দেওয়া ওই বিজ্ঞপ্তি কেন আইনি কর্তৃত্ববহির্ভূত হবে না, তা জানতে চাওয়া হয়েছে। তথ্যসচিব, এফডিসির ব্যবস্থাপনা পরিচালক, বাংলাদেশ চলচ্চিত্র পরিবারের আহ্বায়ক, সদস্যসচিব, বাংলাদেশ চলচ্চিত্র পরিচালক সমিতির সভাপতি, সাধারণ সম্পাদকসহ ১৮ বিবাদীকে চার সপ্তাহের মধ্যে রুলের জবাব দিতে বলা হয়েছে। আদেশের বিষয়টি জানিয়ে পরে আইনজীবী মনিরুজ্জামান আসাদ প্রথম আলোকে বলেন, শাপলা মিডিয়া প্রযোজিত শাকিব খান অভিনীত ওই তিনটি সিনেমার নির্মাণকাজে সংশ্লিষ্ট ব্যক্তিদের সহযোগিতা করতে বিবাদীদের অন্তর্বর্তীকালীন নির্দেশনাও দেওয়া হয়েছে।
এদিকে এ বিষয়ে জানতে বাংলাদেশ চলচ্চিত্র পরিবারের সদস্যসচিব ও চিত্র পরিচালক বদিউল আলম খোকনের সঙ্গে যোগাযোগ করা হলে তিনি বলেন, ‘আমরা কখনোই শাকিব খানকে বয়কট করিনি। আমরা আমাদের সংগঠনের সদস্যদের তাঁর সঙ্গে কাজ করা থেকে বিরত থাকার অনুরোধ জানিয়েছিলাম। তবে আদালতের নির্দেশের প্রতি আমরা সম্মান জানাব। আমাদের হাতে আদালতের আদেশের কপি এসে পৌঁছালে আমরা নিজেদের অবস্থান জানাব।’
 
