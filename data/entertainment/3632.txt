
কানাডীয় পপগায়ক জাস্টিন বিবারের সঙ্গে মার্কিন গায়িকা ও অভিনেত্রী সেলেনা গোমেজের প্রেম ভেঙে গেছে অনেক আগেই। এবার জনপ্রিয় ইংলিশ-আইরিশ পপ ব্যান্ড দল ওয়ান ডিরেকশনের সদস্য আয়ারল্যান্ডের নিয়াল হোরানের সঙ্গে সেলেনার প্রেমের গুঞ্জন উঠেছে। সম্প্রতি এ জুটিকে একসঙ্গে ঘুরে বেড়াতে দেখা যাওয়ার পর তাঁদের প্রেমের খবর চাউর হয়।একাধিকবার সম্পর্ক ভাঙা-গড়ার খেলা শেষে গত বছর জাস্টিন বিবারের সঙ্গে প্রেমের সম্পর্কের কফিনে শেষ পেরেকটি ঠুকে দিয়েছিলেন সেলেনা। সেই থেকে একাকী জীবনই কাটাচ্ছিলেন ২১ বছর বয়সী এ গায়িকা। তবে সম্প্রতি বয়সে এক বছরের ছোট হোরানের সঙ্গে ঘুরে বেড়ানোর সময় ক্যামেরাবন্দী হন সেলেনা। মূলত এর পর থেকেই নতুন এ জুটির প্রেমের জোর গুঞ্জন ছড়িয়েছে। সম্প্রতি এক খবরে এমনটিই জানিয়েছে কন্ট্যাক্টমিউজিক।কিছুদিন আগে প্রেমিকা মডেল বারবারা পলভিনের সঙ্গে বিচ্ছেদের কারণে খবরের শিরোনাম হয়েছিলেন হোরান। দুজনের কাজের প্রচণ্ড ব্যস্ততাকেই এই জুটির প্রেম ভেঙে যাওয়ার কারণ হিসেবে উল্লেখ করা হয়েছে।
