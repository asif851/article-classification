
বোন অর্পিতার বিয়েতে বলিউডের সব নক্ষত্রকেই দাওয়াত করবেন সালমান খান, এটাই স্বাভাবিক। কিন্তু সংবাদমাধ্যমগুলো আগাম খবর ছেপে এ বিষয়ে আলো ফেলছে অন্য কারণে। বোনের বিয়েতে শাহরুখ খানকেও দাওয়াত দিয়েছেন সালমান। এক খবরে এ তথ্য জানিয়েছে মিড-ডে ডটকম।শাহরুখ-সালমান দুই যুযুধান খানের লড়াই, দ্বন্দ্ব, তির্যক মন্তব্য এসব এখন মুম্বাইয়ের বলিউডপাড়ায় পুরোনো হয়ে গেছে। মাঝে গলা মেলানো, পরস্পরকে আলিঙ্গন, এর পর থেকে সবাই মনে মনে ভেবেছিলেন—আর কত? হয়তো বিবাদ মিটিয়ে আবারও পুরোনো দোস্তিতে মাতবেন এ দুজন। বিষয়টা সম্ভবত সেদিকেই এগোচ্ছে।সংবাদমাধ্যমগুলো দাওয়াতের দিনক্ষণটিও ঠিক বের করে ফেলেছে। সালমান খানের বোন অর্পিতা বিয়ে করছেন তাঁর দীর্ঘদিনের বন্ধু আয়ুশ শর্মাকে। বিয়ের অনুষ্ঠানের শুরু হচ্ছে নভেম্বরের ১৬ তারিখে, হলুদের আয়োজন দিয়ে। এরপর হায়দরাবাদে উড়ে যাবেন সালমান পরিবার। সেখানে সালমান রয়্যাল ফালাকনুমা প্যালেস ঠিক করে রেখেছেন তাঁর প্রিয় বোনের বিয়ের অনুষ্ঠানের জন্য। নভেম্বরের ২১ তারিখে মুম্বাইয়ে অনুষ্ঠিতব্য বিয়ের পরের সংবর্ধনার আয়োজনে শাহরুখকে দাওয়াত পাঠিয়েছেন সালমান।এ অনুষ্ঠানে আর কে কে থাকছেন? মুম্বাইয়ের অধিকাংশ মহারথীই নিমন্ত্রণ পেয়েছেন জানিয়ে মিড-ডে ছোট একটি তালিকাও প্রকাশ করেছে। এ তালিকায় যেমন রয়েছেন অমিতাভ বচ্চন, আমির খান, হৃতিক রোশন, দীপিকা পাড়ুকোন, কারিনা কাপুর খান তেমনি দক্ষিণের তারকাদের মধ্যে রয়েছেন কমল হাসান, চিরঞ্জীব, ভেঙ্কটেশসহ আরও অনেকে।অনেকেই ধারণা করছেন ভারতের প্রধানমন্ত্রী নরেন্দ্র মোদিও এ অনুষ্ঠানে অংশ নিতে পারেন। কারণ, সালমানকে বেশ পছন্দ করেন তিনি।
