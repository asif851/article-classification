
বলিউডে নায়িকাদের কাজের ধারা বদলে যাচ্ছে। অভিনয়ের পাশাপাশি প্রযোজনায় নাম লেখাচ্ছেন তাঁরা। আনুশকা শর্মা নিজের অভিনীত ‘ফিল্লোরি’ ছবিটি প্রযোজনা করলেন। প্রিয়াঙ্কা চোপড়াতো অনেক আগেই প্রযোজকের খাতায় নাম লিখিয়েছেন। তাঁর প্রযোজিত মারাঠি সিনেমা ‘ভেন্টিলেটর’ জাতীয় পুরস্কার পেয়েছে। এবার সে পথে হাঁটার কথা জানালেন প্রিয়াঙ্কার বোন পরিণীতি চোপড়া।
পরিণীতি বলেন, ‘এখন আমি প্রযোজনা করতে চাই। কারণ আমার ব্যবসায়িক মানসিকতা আছে। প্রযোজনা করাটা খুবই পছন্দ আমার। কিন্তু পরিণীতি জানালেন, খুব শিগগিরই নামছেন না এ পেশায়। ‘আমি আসলে অভিজ্ঞতা সঞ্চয় করছি। এ বিষয়ে আমার অনেক ঘাটতি আছে। আমার সিনেমা বানানোর কোনো অভিজ্ঞতা নেই। কিন্তু আমি ছবি বানানোর প্রক্রিয়াটিকে পছন্দ করি। আমি কিন্তু বাণিজ্য বিভাগের শিক্ষার্থী।’ তবে কবে প্রযোজনায় নামছেন? এমন প্রশ্নে জানালেন, ‘এখনই না। সুযোগ এলেই নেমে পড়ব’।পরিণীতিকে দেখা যাবে ‘মেরি পেয়ারি বিন্দু’ ছবিতে। সেখানে তাঁর সঙ্গে অভিনয় করেছেন আয়ুষ্মান খুরানা। পরিণীতি এখন ব্যস্ত ‘গোলমাল অ্যাগেইন’ ছবি নিয়ে। ডিএনএ
 
