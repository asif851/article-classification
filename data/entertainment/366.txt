
আলোকচিত্রী ডেমন ওয়ালটারকে গাড়িচাপা দিয়ে পালিয়ে যাওয়ার মামলা থেকে অব্যাহতি পেয়েছেন ‘টিন সেনসেশন’ জাস্টিন বিবার। এ মামলায় যথেষ্ট সাক্ষ্য-প্রমাণ না পাওয়ায় সম্প্রতি বিবারকে নির্দোষ বলে রায় দিয়েছেন আদালত।গত ১৭ জুন লস অ্যাঞ্জেলেসের একটি ক্লাব থেকে গাড়িতে চেপে বের হওয়ার সময় বিবারকে ঘিরে ধরেন একদল আলোকচিত্রী। বিবার তাঁদের সরে যেতে বলার পরও না সরলে একপর্যায়ে দ্রুত সরে যাওয়ার চেষ্টা করেন বিবার। সে সময় গাড়ির ধাক্কায় পড়ে গিয়ে আহত হন আলোকচিত্রী ডেমন ওয়ালটার। তাঁকে স্থানীয় একটি হাসপাতালে নেওয়া হয়। সামান্য আহত হওয়ায় কিছুক্ষণের মধ্যেই হাসপাতাল ত্যাগের অনুমতি পান তিনি।এ ঘটনার জের ধরে গত জুলাই মাসে বিবারের বিরুদ্ধে গাড়িচাপা দিয়ে পালিয়ে যাওয়ার অভিযোগে মামলা করেন ডেমন ওয়ালটার। এক খবরে এ তথ্য জানিয়েছে ‘এইসশোবিজ’।সম্প্রতি এই মামলার রায় দেওয়ার সময় বিচারকেরা বলেন, সেদিন বিবারের গাড়িকে প্রায় ১০-১২ জন আলোকচিত্রী ঘিরে ধরেছিলেন। প্রচণ্ড হট্টগোল ও ক্যামেরার ফ্ল্যাশের ঝলকানিতে বিবার বুঝতে পারেননি যে তাঁর গাড়ি কাউকে আঘাত করেছে। বিবারের গাড়িটি এগিয়ে যাওয়ার সময় হঠাত্ করেই সামনে এসে পড়ায় গাড়ির ধাক্কায় আহত হয়েছিলেন ডেমন ওয়ালটার।
