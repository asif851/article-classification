
দীপিকা পাড়ুকোনকে কেন যেন একেবারেই সহ্য করতে পারতেন না সোনম কাপুর। একবার ‘কফি উইথ করণ’-এ এসে দীপিকার সম্পর্কে যা-তা বলে গেছেন এই তারকা। দীপিকার ফ্যাশন আর স্টাইল নিয়ে ব্যঙ্গাত্মক অনেক মন্তব্য করেছিলেন তিনি। এরপর থেকেই সোনমের থেকে দূরত্ব বজায় রেখে চলছিলেন দীপিকা। 
দুই নায়িকার মধ্যে কিছু নিয়ে ঝামেলা চলছে সেটা আরও বেশি স্পষ্ট হয় সোনমের অন্য আরেকটি মন্তব্যে। মানসিক স্বাস্থ্য নিয়ে দীপিকা যে সচেতনতামূলক ক্যাম্পেইন চালান সেখানেও দোষ খুঁজে পান সোনম। তাঁর মতে, দীপিকা যদি মানুষের কল্যাণে কোনো কাজ করতেই চান, তাহলে সামাজিক যোগাযোগ মাধ্যমে তা নিয়ে এত ঢাকঢোল পেটানোর কী দরকার? মোট কথা, পদ্মাবতী তারকা দীপিকাকে ব্যঙ্গ করার কোনো সুযোগ হাতছাড়া করতেন না সোনম। সেই থেকেই দুজনের মধ্যে চলছে ঠান্ডা যুদ্ধ। যদিও এই যুদ্ধের কারণ অজ্ঞাত।
তবে যুদ্ধের শীতলতা বুঝি এবার কমতে শুরু করেছে। সম্প্রতি সোনম কাপুরের দীপাবলির পার্টিতে দীপিকার উপস্থিতি দেখে বলিউডের অনেকেরই আক্কেল গুড়ুম। যাঁরা একে অন্যের সম্পর্কে ভালো কোনো কথাই বলেন না তাঁরা আবার একসঙ্গে হল্লোড় করছেন, বিষয়টা অবাক করার মতোই বটে। তবে, ভুলে গেলে চলবে না, দীপিকা আর সোনম শুধু প্রতিদ্বন্দ্বীই নন, দুজনের মধ্যে আরেকটি         সম্পর্ক আছে। দীপিকার বর্তমান প্রেমিক রণবীর সিং সোনমের ‘কাজিন’। দীপিকা-রণবীরের বিয়ে হয়ে গেলে ‘সাবেক শত্রু’-ই হবে সোনমের ভাবি। এ জন্যই বুঝি নিজেদের ঝামেলাগুলো মিটমাট করে ফেলতে চাইছেন দুই অভিনেত্রী।   
এদিকে, সোনমের পার্টিতে দীপিকার দেখা মিললেও সেখানে খুঁজে পাওয়া যায়নি রণবীরকে। এবার অবশ্য দীপাবলির কোনো দাওয়াতই এই অভিনেতা রক্ষা করতে পারেননি। কারণ, আসন্ন ছবি পদ্মাবতীতে রণবীরের কিছু দৃশ্যের কাজ এখনো বাকি আছে। ছবিটি মুক্তি পাবে ১ ডিসেম্বর। সূত্র: ডেকান ক্রনিকল
