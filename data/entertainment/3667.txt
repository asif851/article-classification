
মোস্তফা সরয়ার ফারুকী তাঁর নতুন ছবির ঘোষণা দিয়েছেন জনপ্রিয় মার্কিন সাময়িকী ‘ভ্যারাইটি’তে। তাঁর নতুন ছবির নাম ‘স্যাটারডে আফটারনুন’ বা ‘শনিবার বিকেল’। ছবির দুজন শিল্পী চূড়ান্ত করা হয়েছে। নুসরাত ইমরোজ তিশা আর ফিলিস্তিনের চলচ্চিত্র তারকা ইয়াদ হুরানি অভিনয় করবেন এই ছবিতে। একই সংখ্যা থেকে জানা গেছে, বাংলাদেশের আরেক নির্মাতা অমিতাভ রেজা চৌধুরীর নতুন ছবি ‘রিকশা গার্ল’। ‘আয়নাবাজি’র এই নির্মাতা তাঁর নতুন ছবির কাজ শুরু করবেন আগামী বছর মার্চ মাসে।
‘রিকশা গার্ল’ ছবির গল্প নারীর ক্ষমতায়ন নিয়ে। বাংলাদেশের মেয়ে নাইমা। পরিবারের পাশে দাঁড়ানোর জন্য অভিনব পদ্ধতি অবলম্বন করে। পুরুষের বেশে অসুস্থ বাবার রিকশা নিয়ে রাস্তায় বের হয়। এক দুর্ঘটনায় বাবার প্রিয় রিকশাটি ভেঙে যায়। রিকশার ভেঙে যাওয়া অংশ ঠিক করতে শুরু হয় নাইমার নতুন সংগ্রাম।
অমিতাভ রেজা এখানে বলেছেন, তিনি নিয়মিত বিজ্ঞাপনচিত্র তৈরি করছেন। চলচ্চিত্র তৈরি করেছেন। তিনি চিত্রশিল্পী। রিকশা পেইন্টিংয়ের চেষ্টা করেন। ‘রিকশা গার্ল’ ছবির মাধ্যমে রিকশা পেইন্টিংয়ের ঐতিহ্য আর ধারণাকে তুলে ধরবেন। ছবিতে থাকবে অ্যানিমেশনও।
দক্ষিণ কোরিয়ায় এখন অনুষ্ঠিত হচ্ছে ২২তম বুসান আন্তর্জাতিক চলচ্চিত্র উৎসব। এই উৎসবে বুসান প্ল্যাটফর্ম প্রোগ্রামে অংশ নিচ্ছেন অমিতাভ রেজা চৌধুরী। সেখানেই ‘ভ্যারাইটি’র সঙ্গে কথা বলেন। ছবিতে কে কে অভিনয় করবেন? এ ব্যাপারে কিছু জানাননি তিনি।ভারতীয় বংশোদ্ভূত যুক্তরাষ্ট্রের লেখিকা মিতালি পারকিনসের কিশোর সাহিত্য ‘রিকশা গার্ল’ বইটি ২০০৭ সালে যুক্তরাষ্ট্রের নিউইয়র্কে সর্বাধিক বিক্রি হয়েছিল। নিজের নতুন ছবির জন্য এই উপন্যাস বেছে নিয়েছেন অমিতাভ রেজা চৌধুরী। উপন্যাসের ছায়া অবলম্বনে চিত্রনাট্য লিখছেন শর্বরী জোহরা আহমেদ। প্রিয়াঙ্কা চোপড়া অভিনীত যুক্তরাষ্ট্রের জনপ্রিয় টিভি সিরিজ ‘কোয়ান্টিকো’র চিত্রনাট্যকারদের একজন তিনি। ছবিটি প্রযোজনা করবেন মার্কিন প্রযোজক এরিক জে অ্যাডামস।
