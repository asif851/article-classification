
‘দু চোখ যেদিকে যায় সেদিকে চলে যাব। কয়েকটা দিন পরিবারের সবাইকে নিয়ে একসঙ্গে কাটাতে চাই।’ বললেন ঢাকাই চলচ্চিত্রের আলোচিত নায়িকা মাহিয়া মাহী।নতুন বছরের প্রথম মাস পরিবারের সঙ্গে কাটানোর উদ্যোগ নিয়েছেন মাহী। কয়েক বছর ধরেই নাকি এই নিয়মে নতুন বছরের প্রথম মাস কাটান এই নায়িকা। আজ সোমবার দুপুরে প্রথম আলোর সঙ্গে আলাপে মাহী বলেন, ‘শুটিংসহ সব ধরনের কাজ থেকে এক মাসের জন্য বিদায় নিয়েছি। ৩১ জানুয়ারি পর্যন্ত কোনো কাজ করব না। এই কদিন শুধুই ঘোরাঘুরি।’তা কোথায় যাচ্ছেন জানতে চাইলে মাহী বলেন,‘কোনো কিছুই এখনো ঠিক করিনি। এক তারিখ থেকে কাজ বন্ধ করে দিয়েছি। ছয় তারিখ থেকে ঘুরতে বের হব। যেখানে মন চায় সেখানে যাব। হতে পারে তা দেশ কিংবা বিদেশ।’গত বছরের শেষ দিন পর্যন্ত ‘প্রেমের বাঁধন’ সিনেমার শুটিং করেছেন বলে জানান মাহী। ছুটি শেষে ফিরেই ১ ফেব্রুয়ারি থেকে আবার ​শুটিং শুরু করবেন তিনি। মোস্তাফিজুর রহমান মানিকের নাম ঠিক না হওয়া নতুন এই সিনেমায় মাহীর বিপরীতে অভিনয় করবেন সায়মন।
