
‘পদ্মাবতী’-র পর সঞ্জয়লীলা বানসালির পরবর্তী ছবিটিও হবে একটি বায়োপিক। কবি ও গীতিকার সাহির লুধিয়ানাকে নিয়ে একটি ছবি বানাবেন তিনি। এই ছবিতে সাহিরের চরিত্রে চিন্তা করা হয়েছিল ‘কিং খান’ শাহরুখের নাম। আর কবি সাহিরের প্রেমিকা ঔপন্যাসিক ও কবি অমৃতা প্রিতমের ভূমিকায় অভিনয় করবেন প্রিয়াঙ্কা চোপড়া। কিন্তু হঠাৎ কী কারণে যেন নির্মাতা তাঁর সিদ্ধান্ত পাল্টেছেন। বলিউডের বাতাসে ভেসে বেড়াচ্ছে গুঞ্জন, এই ছবিটিতে শাহরুখের পরিবর্তে প্রস্তাব করা হয়েছে অভিষেক বচ্চনের নাম। 
খবরটি কতটুকু সত্য তা অজানা। কিন্তু যদি খবরটি সত্যি হয়, আর অভিষেকও কাজটি করতে রাজি হয়ে যান তাহলে এটি হবে প্রিয়াঙ্কা-অভিষেকের একসঙ্গে করা চতুর্থ ছবি। এর আগে তাঁরা জুটি হিসেবে ‘দোস্তানা, ‘দ্রোণ’, ‘আলাগ’ ও ‘ব্লাফমাস্টার’ ছবিতে কাজ করেছিলেন। সঞ্জয়লীলা বানসালির ছবিতে অভিনয় করার সুযোগ পাওয়া তো কোনো তারকার জন্যই কম কিছু নয়। তাও আবার শাহরুখের মতো সুপারস্টারের জায়গায় ভাবা হচ্ছে তাঁর নাম! খবরটি ঠিক হলে অভিষেকের কপাল এবার খুলল বলে। জুম টিভি।
