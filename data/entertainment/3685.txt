
ভারতের চলচ্চিত্র নির্মাতা সুজিত সিরকার জানিয়েছেন, বলিউডের মেগা স্টার অমিতাভ বচ্চন তাঁর ‘পিংক’ ছবিতেও অভিনয় করছেন। সুজিতের নতুন এই ছবিতে ‘বিগ বি’ অমিতাভ বচ্চন অভিনয় করছেন একজন আইনজীবীর ভূমিকায়। এক খবরে এ তথ্য জানিয়েছে পিটিআই।এর আগে সুজিতের দুটি ছবিতে অভিনয় করেছেন অমিতাভ। আর এবারের ছবিটি ধরলে এই নিয়ে তৃতীয়বারের মতোই অমিতাভ বচ্চনকে নিয়ে ছবির কাজ করতে যাচ্ছেন সুজিত।যদিও সুজিতের একটি ছবির এখনো মুক্তি মেলেনি। তবে সুজিতের ‘পিকু’ ছবিতে অভিনয় করে বছর জুড়েই আলোচনায় ছিলেন অমিতাভ। ‘পিকু’ ছবিটি অমিতাভকে দিয়েছেও অনেক। সম্প্রতি এই ‘পিকু’ ছবির কল্যাণেই ‘বিগ বি’ অমিতাভের হাতে উঠেছে জাতীয় চলচ্চিত্র পুরস্কার। এক অর্থে এর পেছনে সুজিতের একটি বড় ভূমিকা রয়েছে। আর এ কারণেই অমিতাভ বচ্চন সুজিত সিরকারের ‘পিংক’ ছবি করতে আগ্রহী হয়েছেন।‘পিংক’ ও অমিতাভ প্রসঙ্গে সুজিত বলেছেন, আমি সারাক্ষণ ছবির সেটেই আছি। এ ছবিতে একেবারে মনপ্রাণ ঢেলে দিয়েছি। অমিতাভ আমাদের অনেক বিশ্বাস করেন। কাজেই কোনোক্রমেই তাঁর অবস্থানের যেন কোনো ধরনের চ্যুতি না হয়; প্রাণপণে সেই চেষ্টাই করছি। পিটিআই।
