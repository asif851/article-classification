
এক যুগেরও বেশি সময় ধরে ঢাকার রামপুরা এলাকার বাসিন্দা ছিলেন জনপ্রিয় অভিনয়শিল্পী মোশাররফ করিম। তাঁর বিয়ে ও সংসারজীবনের শুরুটা এখান থেকেই। একমাত্র সন্তান রায়ান করিমও বেড়ে ওঠে রামপুরায়। ঠিকানা বদল হয়ে এ মাস থেকে স্ত্রী-সন্তানসহ পরিবারের অন্য সদস্যদের নিয়ে মোশাররফ করিম চলে গেছেন ঢাকার উত্তরায়। সেখানে তিনি নিজের ফ্ল্যাটে উঠেছেন। এখন থেকে সেখানেই থাকা হবে তাঁর।
মোশাররফ করিম বলেন, ‘ঢাকার জীবনের একটা দীর্ঘ সময় আমার কেটেছে রামপুরায়। ওই এলাকা ঘিরে আমার অনেক স্মৃতি। আমাদের নাটকের বেশির ভাগ শুটিং কিন্তু উত্তরাতে হয়। সে কারণে এখানে আসায় কিছুটা সুবিধা হবে হয়তো।’
নতুন ঠিকানায় ওঠার জন্য দুই সপ্তাহ ধরে শুটিংয়ের ফাঁকে পুরোনো ঠিকানা থেকে জিনিসপত্র আনা-নেওয়া করতে হয়েছে মোশাররফ ও জুঁইকে। তবে এখনো বাড়ি গোছানোর কাজ শেষ শেষ হয়নি। জুই বলেন, ‘এখন তো ঈদের মৌসুম। একটানা শুটিং। এর মধ্যে যেটুকু সময় পাচ্ছি, তাতে ঘর গোছানোর কাজ করতে হচ্ছে।’
মোশাররফ করিম ও রোবেনা রেজা জুঁই গতকাল বুধবার থেকে উত্তরায় একসঙ্গে ঈদের নাটকের শুটিং করছেন। আগামী কয়েক দিনও তাঁদের একসঙ্গে একই নাটকের কাজ নিয়ে ব্যস্ত থাকতে হবে বলে জানান মোশাররফ।
