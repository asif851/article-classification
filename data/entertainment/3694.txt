
২০১০ সালে বলিউড অভিষেকের পর থেকেই সোনাক্ষী সিনহা বহুবার খবরের শিরোনাম হয়েছেন তাঁর শরীরের বাড়তি ওজনের জন্য। বলতে গেলে চলচ্চিত্রে অভিনয় কিংবা অন্যান্য বিষয় যতটা খবর হয়েছে আলোচনা-সমালোচনায় তার চেয়ে বেশি এসেছে সোনাক্ষীর মুটিয়ে যাওয়া শরীর। বছরের পর বছর ধরে নানা কটূক্তি সহ্য করার পর অবশেষে চলতি বছরের শুরুর দিকে বাড়তি ওজন কমানোর যুদ্ধে নামেন সোনাক্ষী। নিয়মিত শরীরচর্চার মাধ্যমে অল্প সময়ের মধ্যে ওজন অনেকটাই কমিয়ে ফেলেন তিনি। সম্প্রতি সোনাক্ষী জানিয়েছেন, কাউকে খুশি করার জন্য নয়, নিজের তাগিদ থেকেই ওজন কমিয়েছেন তিনি।এ প্রসঙ্গে সোনাক্ষী বলেন, ‘শরীরের ওজন বেশি থাকাটা কারও জন্যই ভালো কিছু নয়। নিজের অভিজ্ঞতা থেকেই আমি এটা বলতে পারি। সবারই শরীরের ফিটনেস ধরে রাখার চেষ্টা করা উচিত। তবে অবশ্যই তা স্বাস্থ্যকর উপায়ে করতে হবে। একেকজন মানুষের আকার একেক রকম হয়। কাউকেই নির্দিষ্ট একটি দৈহিক অবয়ব ধরে রাখার জন্য জোর করা উচিত নয়।’ সম্প্রতি এক খবরে এমনটিই জানিয়েছে হিন্দুস্তান টাইমস।সোনাক্ষী আরও বলেন, ‘আমি শরীর ফিট রাখার চেষ্টা করি। তবে সাইজ জিরো ফিগার করার কোনো রকম ইচ্ছে আমার নেই। আমার স্বাস্থ্যকর শরীর নিয়ে আমি অনেক খুশি। আমার ভক্ত ও দর্শকরাও খুশি। আমার ক্যারিয়ারের সফলতাই তা প্রমাণ করে। কিন্তু একশ্রেণির মানুষ এতটাই নিচু মনের এবং বাজে মানসিকতার যে অযথাই আমার ওজন নিয়ে এটা-সেটা বলে বেড়ায়।’এভাবে ব্যক্তিগত আক্রমণের বিষয়টিকে একদমই সমর্থন করেন না বলেও জানিয়েছেন ক্ষুব্ধ সোনাক্ষী। এ প্রসঙ্গে তাঁর ভাষ্য, ‘সবকিছুরই একটা সীমা থাকে। দিনের পর দিন আমার ওজন নিয়ে অনেক আজে-বাজে মন্তব্য করা হয়েছে বিভিন্ন সোশ্যাল মিডিয়ায়। এমনকি সাংবাদিকতাকেও ঢাল হিসেবে ব্যবহার করে যা ইচ্ছে তাই বলা হয়েছে আমাকে নিয়ে। এভাবে সীমা লঙ্ঘনের অধিকার কারোরই থাকতে পারে না। সমালোচনা মেনে নেওয়া যায়। কিন্তু ব্যক্তিগত আক্রমণকে কোনোভাবেই সমর্থন করা যায় না। কেন কেউ আমাকে কিংবা অন্য কাউকে বলে দেবে, আমার শরীরের আকার কেমন হতে হবে!’
