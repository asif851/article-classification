
দুই দিনব্যাপী ‘ছায়ানটের নৃত্য উৎসব ১৪২২’ শেষ হলো গতকাল শনিবার। শুক্রবার ছায়ানট মিলনায়তনে সন্ধ্যা সাড়ে ছয়টায় এ উৎসব শুরু হয়।উৎসবে পরিবেশিত হয়েছিল শাস্ত্রীয় নৃত্য ওডিশি, ভরতনাট্যম, কত্থক, মণিপুরি ও গৌড়ীয় নৃত্য। দুই দিনের এ আয়োজনে নৃত্য পরিবেশন করেন সমসাময়িক বাংলাদেশের প্রায় সব শাস্ত্রীয় নৃত্যশিল্পী।গতকাল উৎসবের শেষ দিনে কানায় কানায় পূর্ণ ছিল মিলনায়তন। র্যা চেল প্রিয়াঙ্কা প্যারিস গৌড়ীয় নৃত্যে পরিবেশন করেন বিষ্ণুর দশাবতারের কথা। এরপর জুয়েইরিয়াহ্ মৌলি পরিবেশিত ভরতনাট্যমে ছিল সুব্রামানিয়াম কৌতুভম বা কার্তিকের স্তুতি। এ সময় ভরতনাট্যমের উৎপত্তি সম্পর্কে একটি তথ্য পাওয়া যায়। ভরত মুনি নাকি এই নৃত্যধারা প্রবর্তন করেছিলেন। এরপর বেলায়েত হোসেন খান ভরতনাট্যমে পরিবেশন করেন বর্ণম।এ ছাড়া এ দিন মণিপুরি পরিবেশন করেন সামিনা হোসেন, ফারহানা আহমেদ, শান্তনা দেবী ও নৃত্যদল ভাবনা। ওডিশি পরিবেশন করেন জসীম উদ্দিন ও সুদেষ্ণা স্বয়ম্প্রভা। কত্থক পরিবেশন করেন মুনমুন আহমেদ, তাবাসসুম আহমেদ ও নৃত্যদল কত্থক নৃত্য সম্প্রদায়। উৎসব শেষ হয় সমবেত জাতীয় সংগীতের মাধ্যমে।
