
দুই বাংলার ছবিতে অভিনয় করতে যাচ্ছেন মিম। ছবির নাম ‘ফার্স্ট জানুয়ারি’। পরিচালক ওপার বাংলার আশীষ কুমার। ছবিতে মিমের সহশিল্পী ইমন। এটি মিম-ইমন জুটির তিন নম্বর ছবি।দুই বাংলার ছবিতে অভিনয় করতে যাচ্ছেন ভেবে দারুণ উচ্ছ্বসিত মিম। বললেন, ‘অনেক দিন ধরেই দুই বাংলার ছবিতে অভিনয়ের ব্যাপারে কথাবার্তা হচ্ছিল। কিন্তু ব্যাটে-বলে মিলছিল না। অবশেষে সবকিছু নিজের পছন্দমতো হওয়ায় কাজটি করতে রাজি হয়েছি।’ছবির গল্প প্রসঙ্গে মিম বলেন, ‘ছবিটিতে অনেক মজার কিছু আছে। সেগুলো বলে আপাতত আকর্ষণটা নষ্ট করতে চাই না। শুধু এটুকুই বলব, ‘‘ফাস্ট জানুয়ারি’’ পুরোপুরিভাবে একটা মিষ্টি প্রেমের ছবি। দুই বাংলায় ছবির দৃশ্যধারণ করা হবে। নিজের সেরা অভিনয় দিয়ে কাজটা ভালোভাবে করার সর্বোচ্চ চেষ্টা থাকবে আমার।’মিম জানান, এ বছরের সেপ্টেম্বরে ‘ফার্স্ট জানুয়ারি’ ছবির কাজ শুরু হবে। ওপেন স্কাই মুভিজ অ্যান্ড এন্টারটেইনমেন্টের ব্যানারে দুই বাংলাতেই ছবির দৃশ্যধারণ হবে।এর আগে খালিদ মাহমুদ মিঠু পরিচালিত ‘জোনাকীর আলো’ ও তন্ময় তানসেনের মুক্তি প্রতীক্ষিত ‘পদ্ম পাতার জল’ ছবিতে জুটি বেঁধে কাজ করেছেন মিম ও ইমন।
