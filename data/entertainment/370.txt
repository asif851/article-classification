
হলিউডের ‘মুভি মুঘল’ হার্ভি ওয়াইনস্টিনকে পুনর্বাসনকেন্দ্রে পাঠানো হয়েছে। বিভিন্ন সময় অনেক অভিনেত্রী ও তাঁর প্রতিষ্ঠানের নারী কর্মীদের যৌন হয়রানির জন্য হার্ভির বিরুদ্ধে অভিযোগ গঠন করা হয়। সূত্র জানায়, চরিত্র সংশোধনের জন্য এই চলচ্চিত্র প্রযোজককে পুনর্বাসনকেন্দ্রে রাখা হয়েছে। আগামী নভেম্বর মাস পর্যন্ত তাঁকে সেখানেই থাকতে হবে। কিন্তু হার্ভি তা চান না। তিনি পুনর্বাসনকেন্দ্রে না থেকে পাঁচ তারকা হোটেলে থাকার বায়না করছেন। হলিউডের জনপ্রিয় নায়িকাসহ ৪০ জন নারী হার্ভির যৌন হেনস্তার ব্যাপারে মুখ খুলেছেন। তাঁদের মধ্যে আছেন অ্যাঞ্জেলিনা জোলি, গিনেথ প্যালট্রো, অ্যাশলে জুড, কারা ডালাভিনেন, কেট বেকিনসেল, লি সিডু, হিথার গ্রাহাম, লুপিতা নিয়োঙ্গো। এমনকি ভারতীয় তারকা ঐশ্বরিয়া রাই বচ্চনকেও হয়রানি করতে চেয়েছিলেন হার্ভি।
তাঁর বিরুদ্ধে ধর্ষণ আর যৌন হয়রানির অভিযোগ ওঠার পর হার্ভি এক বিবৃতি প্রকাশ করেন। সেখানে তিনি বলেন, অতীতের ভুল শুধরে তিনি নিজেকে পরিবর্তনের চেষ্টা করবেন। ভবিষ্যতে এমন কাজ আর করবেন না বলেও কথা দেন।
এই বিবৃতি দেওয়ার পর তাঁকে পুনর্বাসনকেন্দ্রে পাঠানো হয়। সেখানে তাঁর দেখাশোনার জন্য সার্বক্ষণিক একজন চিকিৎসক দায়িত্ব পালন করছেন। এ ছাড়া প্রতিদিন থেরাপি দেওয়া হচ্ছে হার্ভিকে। কিন্তু ৬৫ বছর বয়সী এই নির্মাতা মনে করেন, ২৪ ঘণ্টা চিকিৎসকের অধীনে থাকার মতো খারাপ অবস্থা তাঁর নেই।
‘পাল্প ফিকশন’, ‘মালেনা’, ‘দ্য কিংস স্পিচ’, ‘শেক্‌সপিয়ার ইন লাভ’, ‘মাই উইক উইথ মেরিলিন’, ‘গ্যাংস অব নিউইয়র্ক’-এর মতো ছবি প্রযোজক হার্ভি ওয়াইনস্টিন। তিনি প্রভাবশালী প্রযোজনা প্রতিষ্ঠান দ্য ওয়াইনস্টিন কোম্পানির প্রধান ছিলেন। ছিলেন মিরাম্যাক্স ফিল্মসের প্রতিষ্ঠাতাও। হার্ভির যৌন কেলেঙ্কারির জন্য তাঁকে অস্কার একাডেমি থেকে বহিষ্কার করা হয়েছে। বাদ দেওয়া হয়েছে বাফটা থেকেও। শুধু তা-ই নয়, নিজের প্রতিষ্ঠান থেকেও কাটা পড়েছে এই যৌন হেনস্তাকারীর নাম।
৫ অক্টোবর দ্য নিউইয়র্ক টাইমস ও ১০ অক্টোবর দ্য নিউইয়র্কার পত্রিকা হার্ভির যৌন কেলেঙ্কারি বিষয়ে দুটি অনুসন্ধানী প্রতিবেদন প্রকাশ করে। প্রতিবেদন দুটিতে হলিউডের প্রভাবশালী অভিনেত্রী থেকে শুরু করে উঠতি মডেল, এমনকি ওয়াইনস্টিন কোম্পানির নারী কর্মচারীরা পর্যন্ত হার্ভির যৌন নির্যাতন ও হয়রানির রোমহর্ষক বর্ণনা দিয়েছেন। টাইমস অব ইন্ডিয়া।
