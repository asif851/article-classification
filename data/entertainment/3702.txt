
সম্প্রতি সেন্সর ছাড়পত্র পেয়েছে মুক্তিযুদ্ধভিত্তিক শিশুতোষ চলচ্চিত্র একাত্তরের ক্ষুদিরাম। সরকারি অনুদানে নির্মিত চলচ্চিত্রটি রচনা ও পরিচালনা করেছেন মান্নান হীরা। আজ এই চলচ্চিত্রটির উদ্বোধনী প্রদর্শনী হবে সন্ধ্যা ছয়টায়। শাহবাগের কেন্দ্রীয় গ্রন্থাগার মিলনায়তনে আয়োজিত প্রিমিয়ার শোতে উপস্থিত থাকার কথা রয়েছে সড়ক পরিবহন ও সেতুমন্ত্রী ওবায়দুল কাদের, নাট্যব্যক্তিত্ব রামেন্দু মজুমদার, কথাসাহিত্যিক সেলিনা হোসেন, চলচ্চিত্রকার মসিহ্উদ্দিন শাকের ও খন্দকার জামিল উদ্দিনের। মুক্তিযুদ্ধের পটভূমি নিয়ে নির্মিত এই চলচ্চিত্রে অভিনয় করছেন মামুনুর রশীদ, ফজলুর রহমান বাবু, ড. ইনামুল হক, মোমেনা চৌধুরী, মুনসি মজনু, চঞ্চল, চিত্র ছবি, ফিরোজ আল মামুন, সাজ্জাদ সাজু প্রমুখ। এ ছাড়া শিশুশিল্পীদের মধ্যে আছে স্বচ্ছ, রুদ্র, শাকিল, অন্তরা, মধুমনি, মুন্না, জুয়েল মিজি প্রমুখ। পরিচালক জানান, জানুয়ারির শেষ দিকে ছবিটি মুক্তি দেওয়া হবে।
