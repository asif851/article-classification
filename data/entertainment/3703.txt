
আগাগোড়া একজন অভিনেতা হয়েও দক্ষিণী তারকা ধানুশ ‘হোয়াই দিজ কোলাভেরি ডি’ গানটি দিয়ে ঝড় তুলেছিলেন। অবশ্য নিজের ছবিতে গান গাওয়া বলিউডি নামীদামি তারকার লাইনটা বেশ লম্বা। এবার সে পথে হাঁটলেন সোনাক্ষী সিনহা। এ কে মুরুগাদসের পরিচালিত ‘আকিরা’ ছবির প্রমোশনালের জন্য একটি গানে কণ্ঠ দিয়েছেন তিনি।নিজের ছবির জন্য এটি সোনাক্ষীর প্রথম গান হলেও এর আগেও গান রেকর্ড করেছিলেন এই তারকা। ‘আজ মুড ইশকহোলিক হ্যায়’ গানটি দিয়ে শুরু হয়েছিল তাঁর সংগীত-যাত্রা।নতুন গানটির মূল কথা হচ্ছে, মেয়েরা আর চুপ করে থাকবে না, বরং লড়াই করবে। সোনাক্ষী ডিএনএকে দেওয়া এক সাক্ষাৎকারে বলেন, গানের মিউজিক ভিডিও শুটিংয়ের সময় প্রতিটি শট দিতে গিয়ে তিনি গাইতে শুরু করে দিতেন। তাই দেখে প্রযোজকেরা পরামর্শ দিলেন গানটি রেকর্ড করতে। সোনাক্ষী বলেন, ‘সবাই খুব অবাক হয়ে যায়, কারণ আমি মাইক্রোফোনের পিছনে ছিলাম মাত্র ৩০ মিনিট। এটি ছিল দারুণ এক অভিজ্ঞতা। “হ্যায় রঞ্জিশে...” এমন একটি গান, যা আমি সব সময়ই গাইতে চেয়েছি।’ তিনি জানান, গানটির সংগীত পরিচালক শেখর তাঁকে বেশ উৎসাহ দিয়েছিলেন। হিন্দুস্তান টাইমস।
