
১৯৭১ সালের মহান মুক্তিযুদ্ধে প্রেরণা জাগানো ‘জন্ম আমার ধন্য হলো মাগো’ এবং ‘নোঙর তোলো তোলো সময় যে হলো হলো’ গান দুটি মুক্তিকামী বাঙালির মুখে মুখে ফিরত। কালজয়ী এই গান দুটির গীতিকবি নয়ীম গহর আর নেই। গতকাল মঙ্গলবার দিবাগত রাত সোয়া ৩টায় তিনি রাজধানীর বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) চিকিৎসাধীন অবস্থায় তিনি মারা যান। তাঁর মেয়ে অভিনয়শিল্পী ইলোরা গহর জানান, নইম গহর ১৯৩৭ সালের ১৫ আগস্ট জন্মগ্রহণ করেন। বেশ কিছুদিন ধরেই তিনি বার্ধক্যজনিত বিভিন্ন সমস্যায় ভুগছিলেন। কিছুদিন আগে মস্তিষ্কে রক্তক্ষরণজনিত কারণে তাঁর স্মৃতিশক্তি লোপ পায়। ২০১২ সালে দেশের সর্বোচ্চ রাষ্ট্রীয় সম্মাননা ‘স্বাধীনতা পদক’ পাওয়া নয়ীম গহরকে বুদ্ধিজীবী কবরস্থানে সমাহিত করার জন্য নিয়ে যাওয়া হয়েছে।
