
নাচ-গান ছাড়া বলিউডের ছবি কল্পনাই করা যায় না। ছবির সাফল্য অনেকটাই নির্ভর করে এসব নাচ-গানের ওপর। ভারতের সীমানা পেরিয়ে আন্তর্জাতিক অঙ্গনেও চটুল গানের সঙ্গে বিশেষ ভঙ্গিমার এই বলিউডের নাচ এখন সুপরিচিত। এবার মার্কিন ফার্স্ট লেডি মিশেল ওবামা বলিউড ঢঙে নেচে এ ধরনের নাচ যে কতটা জনপ্রিয় সেটাই প্রমাণ করলেন। সম্প্রতি দিওয়ালি উত্সব উপলক্ষে হোয়াইট হাউসে আয়োজিত এক অনুষ্ঠানে দীপ জ্বালানোর পাশাপাশি বলিউড ভঙ্গিমায় নেচে উদারতার পরিচয়ই দিলেন ওবামা-পত্নী মিশেল।দিওয়ালি উত্সব উপলক্ষে আয়োজিত অনুষ্ঠানের এক পর্যায়ে হোয়াইট হাউসের খাবার ঘরে স্থানীয় কয়েকজন শিক্ষার্থীর সঙ্গে বলিউড ভঙ্গিমায় নেচে সবাইকে বেশ অবাক করে দেন মিশেল ওবামা। তাঁর হাত ধরেই প্রথমবারের মতো বলিউড নাচের আসর বসল হোয়াইট হাউসে। সম্প্রতি এক খবরে এমনটিই জানিয়েছে ইন্দো-এশিয়ান নিউজ। অনুষ্ঠানে মিশেল ওবামা তাঁর বক্তব্যে বলেন, ‘প্রেসিডেন্ট বারাক ওবামা হোয়াইট হাউসে অফিস শুরু করার পর থেকে প্রতি বছর আমরা এখানে বিশেষ এই উত্সবটি পালন করে আসছি। আজ আমরা এখানে বলিউড ভঙ্গিমায় নাচার চেষ্টা করব।’মিশেল মজা করে আরও বলেন, ‘অবশ্যই আমি মনে করি, আমি নাচতে পারি। তবে তাঁদের মতো ভালো নাচতে পারি না।’ মিশেল তাঁর নাচের শিক্ষক হিসেবে নকুল দেব মহাজনের নাম উল্লেখ করে বলেন, ‘আমি জানি জিনস আর টি-শার্ট পরে “সো ইউ থিংক ইউ ক্যান ড্যান্স”-এর নকুল আশপাশেই কোথাও আছেন। আমার অন্যতম পছন্দের একটি অনুষ্ঠান “সো ইউ থিংক ইউ ক্যান ড্যান্স”।’ অবশ্য বলিউডের নাচের অভিজ্ঞতা মিশেলের জন্য নতুন নয়। ২০১০ সালের নভেম্বরে বারাক ওবামার সঙ্গে ভারত সফরে গিয়েছিলেন মিশেল। তখন দিওয়ালি উত্সব উপলক্ষে মুম্বাইয়ে আয়োজিত একটি অনুষ্ঠানে বলিউডের নাচের সঙ্গে পা মিলিয়েছিলেন মিশেল।

