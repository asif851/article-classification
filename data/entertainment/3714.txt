
না অর্থ, না খ্যাতি। জেনিফার লোপেজের এখন কোনো কিছুরই অভাব নেই। অথচ একসময় এমন দারিদ্র্যের মধ্যে তাঁকে সময় কাটাতে হয়েছে যে জুতা ছিঁড়ে যাওয়ার পর নতুন এক জোড়া কেনার মতো সামর্থ্যও ছিল না তাঁর। আর এখন সেই লোপেজেরই রাজ্যে ধনসম্পত্তি আর খ্যাতি। সেই খ্যাতিমান ব্যক্তিটিই এবার জুতার নকশার কাজে হাত দিয়েছেন। জেনিফার বলেন, ‘আমি ছেলেবেলা থেকে ছেঁড়াফাটা জুতা পরে বড় হয়েছি। কাজেই এত সুন্দর নকশার জুতা তৈরি করতে পারার বিষয়টি আমার কাছে সত্যিই অন্য রকম।’ এ কাজে জেনিফার লোপেজকে সহায়তা করছেন ইতালীয় জুতা ডিজাইনার জুজেপ্পে জানোত্তি। এত বড় শিল্পীর সঙ্গে কাজ করতে পেরে নিজেকে ভাগ্যবান মনে করছেন এই তারকা।শৈশবে অর্থকষ্টে কাটানো দিনগুলোর কথা মনে করে লোপেজ বলেন, ‘আমি একসময় ছেঁড়া জুতা পরে চলেছি। আর সেই আমিই আজ নিজের নকশা করা অসাধারণ সব জুতার সংগ্রহ উদ্বোধন করছি। আর এই উদ্যোগে জানোত্তির মতো একজন অসম্ভব ভালো ডিজাইনারের সঙ্গে কাজ করার সুযোগ হয়েছে আমার। জীবনের উদ্যম আসলে আমি এভাবেই পাই। জীবনে যা পেয়েছি, তার জন্য আমি কৃতজ্ঞ।’ আইএএনএস।
