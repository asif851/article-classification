
মিউজিক ভিডিওর কারণে বরাবরই বেশ আলোচিত কনা। এবার তো অর্ধকোটির ঘরের বাসিন্দাও হয়ে গেলেন এ গায়িকা। তাঁর নতুন গানের ভিডিও ‘রেশমি চুড়ি’ ইউটিউবে এরই মধ্যে দেখা হয়েছে ৫০ লাখ বারের বেশি। সে হিসেবে তিনি এখন অর্ধকোটির ঘরের মালিক বনে গেলেন। এর আগে তাঁর কোনো গান ইউটিউবে এতবার দেখা হয়নি। পুরো ব্যাপারটি নিয়ে তাই ভীষণ উচ্ছ্বসিত কনা।দেড় যুগের বেশি সময় ধরে পেশাদারিভাবে গানের জগতে আছেন কনা। এই দীর্ঘ সময়ে অসংখ্য মিশ্র অ্যালবামের গান গাওয়ার পাশাপাশি পাঁচটি একক গানের অ্যালবামও প্রকাশ করেছেন। গেয়েছেন চলচ্চিত্রের গানও। সোমবার সকালে প্রথম আলোর সঙ্গে আলাপে কনা বলেন, ‘এর আগে আমার বহু গান ইউটিউবে প্রকাশ হয়েছে। সেগুলো আমার পক্ষে ঠিকভাবে মনিটরিং করা সম্ভব হয়নি। এবারের গানের ভিডিওটি পুরোপুরিভাবে তৈরির পর এর মনিটরিং করার দায়িত্ব একটি প্রতিষ্ঠানকে দিয়ে দিই। তার ফলও পেলাম। গানটি এত মানুষ দেখেছে, শিল্পী হিসেবে আমি তো আনন্দিত ও একই সঙ্গে অনেক বেশি অনুপ্রাণিত।’
চলতি বছরের মার্চের শেষ দিকে প্রকাশিত হয় কনার নতুন গান ‘রেশমি চুড়ি’র ভিডিও। নৃত্য পরিচালনার পাশাপাশি এই গানের ভিডিও নির্মাণ করেছেন কলকাতার শিবরাম শর্মা। গানের ভিডিওতে কনা নেচেছেন। তাঁর সঙ্গে মডেল হয়েছেন একদল তরুণ-তরুণী।‘রেশমি চুড়ি’ গানটি নিয়ে কনা বলেন, ‘বেশ আয়োজন করে এই গানের ভিডিওটি তৈরি করা হয়। ছন্দময় দোলের এই গান শ্রোতারা এত অল্প সময়ে এতটা পছন্দ করবেন ভাবিনি। আমি ভীষণ খুশি। সামনেও আরও সুন্দর সুন্দর কাজ এভাবেই উপহার দিয়ে যেতে চাই শ্রোতা-দর্শকদের।’
