
মেকআপের আড়ালে আসলে দেখতে কেমন হয় তারকারা? ভক্তদের মনে তাঁদের প্রিয় তারকাকে নিয়ে এমন প্রশ্ন থাকেই। কিন্তু জেনিফার লোপেজের ভক্তরা এরই মধ্যে এ প্রশ্নের জবাব পেয়ে গেছেন। কারণ মার্কিন এই গায়িকা ও অভিনেত্রী মেকআপবিহীন নিজের একটি ভিডিও ভক্তদের জন্য ইনস্টাগ্রামে আপলোড করেছেন।
গত শুক্রবার লাস ভেগাসে তাঁর শোয়ের আগে এই ভিডিওটি ধারণ করেন তিনি।
মেকআপ ছাড়াও জেনিফার লোপেজকে দেখে বোঝার উপায় নেই তাঁর বয়স ৪৭ বছর। কোনো ধরনের মেকআপ বা হেয়ারস্টাইল না করেই তিনি কথা বলেছেন ভক্তদের উদ্দেশে। শোয়ের আগেই এমনটি করেছেন জেনিফার। এর আগেও কিন্তু জেনিফার মেকআপ না করে সাবেক প্রেমিক ক্যাসপার স্মার্টের সঙ্গে ডাবম্যাশ ভিডিও তৈরি করে ভক্তদের দেখিয়েছেন। সে ঘটনা গত বছরের।
নিজের বয়স ধরে রাখার গোপন রহস্যটা কিন্তু আগেই ফাঁস করে দিয়েছেন ‘পাপি’ তারকা। গত বছর তিনি পিপল ম্যাগাজিনকে দেওয়া এক সাক্ষাৎকারে বলেন, ‘আমি কখনোই মেকআপ না তুলে এবং রাতের ক্রিম না মেখে ঘুমাতে যাই না।’ আরও বলেছিলেন, ত্বকের যত্ন নিতে তিনি প্রচুর পরিমাণ পানি পান করেন এবং সজীব ফলমূল খান। দেহাবয়ব ঠিক রাখতে কী করেন—জানতে চাইলে জেনিফার বলেন, ‘আমি নাচতে ভালোবাসি।’ পিপল
