
বলিউডের অভিনেতা শাহরুখ খান ছেলে সন্তানের বাবা হয়েছেন বলে নিশ্চিত করেছে বৃহানমুম্বাই মিউনিসিপ্যাল করপোরেশন (বিএমসি)।বাবা হওয়ার পর দুঃখ ও আনন্দের মিশ্র অনুভূতি হচ্ছে বলেই জানিয়েছেন ‘বলিউড বাদশাহ’ শাহরুখ খান। ব্যক্তিগত বিষয়টি নিয়ে মিডিয়ার বাড়াবাড়িতে যারপরনাই বিরক্ত ও ক্ষুব্ধ ৪৭ বছর বয়সী এ তারকা অভিনেতা। অভিমানে পরিবারের নতুন অতিথি সম্পর্কে কোনো তথ্যই তিনি দেননি। এমনকি তৃতীয় সন্তানটি ছেলে না কি মেয়ে তাও তিনি বলেননি। জানিয়েছে হিন্দুস্তান টাইমস। শাহরুখ মুখ না খুললেও, তিনি ছেলে সন্তানের বাবা হয়েছেন বলে নিশ্চিত করেছে বিএমসি। এ প্রসঙ্গে প্রতিষ্ঠানটির স্বাস্থ্য কর্মকর্তা অরুণ বামনি জানান, একটি ছেলে সন্তান জন্মের বিস্তারিত বিবরণ পাঠানো হয়েছে বিএমসি কর্তৃপক্ষকে। ছেলেটির অভিভাবক হিসেবে উল্লেখ করা হয়েছে শাহরুখ খান ও গৌরী খান দম্পতির নাম।অরুণ বামনি আরও জানিয়েছেন, গর্ভধারণের ৩৪ সপ্তাহ পর গত ২৭ মে আন্ধেরির মাছরানি হসপিটাল ফর ওমেনে দেড় কেজি ওজনের বাচ্চাটির জন্ম দিয়েছেন এক সারোগেট মা। তবে তাঁর পরিচয় জানানো হয়নি। জন্মের পর প্রথমে শিশুটিকে জুহুর নানাবতি হাসপাতালে নিয়ে যাওয়া হয়। সেখান থেকে তাকে ব্রিচ ক্যান্ডি হাসপাতালে স্থানান্তর করা হয়। এখন শিশুটি খান পরিবারের সঙ্গেই আছে। 
এদিকে, বিএমসি’র অতিরিক্ত কমিশনার মনীশ মহেশকর জানিয়েছেন, ‘মুম্বাই শহরের যে কোন হাসপাতালে জন্ম নেওয়া প্রতিটি শিশুর জন্মের বিবরণ আমাদের পাঠানো হয়। সেই নিয়ম অনুযায়ীই শাহরুখ-গৌরীর সন্তানের জন্ম সনদ আমাদের হাতে এসে পৌঁছেছে। আমরা এটি পেয়েছি ১ জুলাই।’
প্রসঙ্গত, সারোগেসি পদ্ধতিতে তৃতীয় সন্তানের বাবা হয়েছেন শাহরুখ। এ পদ্ধতিতে বাবা-মায়ের অনাগত সন্তানের ভ্রূণ পরিবারের বাইরের কোনো নারীর গর্ভে বেড়ে ওঠে। গৌরীর সিদ্ধান্তেই আবার বাবা হতে রাজি হন শাহরুখ। তাঁদের ছেলেমেয়ে আরিয়ান ও সুহানার বয়স যথাক্রমে ১৫ ও ১৩। এবার সুহানাকে আরেকটি ভাই উপহার দিলেন শাহরুখ-গৌরী।
সন্তান জন্মের আগেই লিঙ্গ নির্ধারণের অভিযোগ ওঠায় শাহরুখকে ব্যাপক সমালোচনার মুখে পড়তে হয়। কারণ ভারতে এ ধরনের কর্মকাণ্ড নিষিদ্ধ ও বেআইনি। এমনকি শাহরুখের বিরুদ্ধে পিসিপিএনডিটি (প্রি-কনসেপশন অ্যান্ড প্রি-ন্যাটাল ডায়াগনস্টিক টেকনিকস) অ্যাক্ট লঙ্ঘনের অভিযোগ তোলেন সমাজকর্মী বর্ষা দেশপান্ডে। অভিযোগ পাওয়ার পর শাহরুখের বাড়িতে অনুসন্ধানও চালায় বিএমসি’র স্বাস্থ্য কর্মকর্তারা।
