
বলিউডে যারা নায়ক, নায়িকা কিংবা ক্যামেরার পেছনের মানুষ হিসেবে প্রতিষ্ঠিত হওয়ার স্বপ্ন দেখেন, মুম্বাইয়ের স্টুডিওগুলো তাঁদের কাছে একেকটা স্বপ্নরাজ্য। এমনকি সাধারণ দর্শকদের কাছেও মুম্বাইয়ের ফিল্ম সিটি স্টুডিও, ফিল্মিস্তান, আরকে স্টুডিও, মেহবুব স্টুডিও এক অদেখা ভূবনের মতো। এগুলোর ভেতরে ঢোকার সৌভাগ্য সবার হয় না। কিন্তু বলিউডে প্রভাবশালী প্রযোজনা প্রতিষ্ঠান ও স্টুডিও যশরাজ ফিল্মস এবার এক সুবর্ণ সুযোগ দিচ্ছে কৌতূহলী সিনেমাপ্রেমীদের। আগামী ২৯ ফেব্রুয়ারি সন্ধ্যা ৭টায় সবার জন্য খোলা থাকবে যশরাজ ফিল্মসের দরজা।ওই দিন সেখানে শাহরুখ খানের ‘ফ্যান’ ছবির ট্রেলার মুক্তি পাবে। শাহরুখের এই ছবিটি যেহেতু ভক্তদের নিয়ে, তাই এ দিন ভক্তরাই হবেন এ অনুষ্ঠানে মধ্যমণি। যশরাজ ফিল্মসের ওয়েবসাইট ও ফেসবুক পেজে এক বিজ্ঞপ্তির মাধ্যমে এ তথ্য জানানো হয়েছে।যশরাজ ফিল্মসের দরজা তো খোলা থাকবেই, সেই সঙ্গে দরজার ওপাশে ভক্তদের জন্য নাকি শাহরুখ খানও থাকবেন। অর্থাৎ সিনেমাপ্রমীদের জন্য এটি হতে যাচ্ছে এক বিরাট পাওয়া। তবে অনুষ্ঠানে অংশ নিতে হলে ভক্ত ও সিনেমাপ্রেমীদের অবশ্যই সঙ্গে করে আনতে নিজেদের জাতীয় পরিচয়পত্র কিংবা শিক্ষাপ্রতিষ্ঠানের পরিচয়পত্র। বলিউড লাইফ
