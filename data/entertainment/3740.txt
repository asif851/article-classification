
দুই প্রান্তের মানুষ দুজন। একজনের কর্মক্ষেত্র তথ্যপ্রযুক্তি, আরেকজনের অভিনয়। কিন্তু দুজনেই দেশের মানুষের কাছে সুপরিচিত। আওয়ামী লীগ সভানেত্রী শেখ হাসিনার তথ্য ও প্রযুক্তিবিষয়ক উপদেষ্টা সজীব ওয়াজেদ জয়ের সঙ্গে আজ হঠাত্ই দেখা হয়ে গেল বাংলা চলচ্চিত্রের প্রিয়দর্শিনী নায়িকা মৌসুমীর। জন্মদিন উপলক্ষে চ্যানেল আইয়ের তারকাকথন অনুষ্ঠান থেকে বের হওয়ার সময় চ্যানেল আইয়ের বারান্দাতেই মৌসুমীর দেখা হয়েছে সজীব ওয়াজেদ জয়ের সঙ্গে। মৌসুমীর জন্মদিনের বিষয়টি জানতে পেরে তাত্ক্ষণিকভাবে তাঁকে জন্মদিনের শুভেচ্ছা জানান জয়।এ প্রসঙ্গে মৌসুমী জানিয়েছেন, ‘চ্যানেল আইতে এসেছিলাম জন্মদিন উপলক্ষে তারকাকথন অনুষ্ঠানে অংশ নিতে। এরপর অনুষ্ঠান শেষে বের হয়ে যাওয়ার পথে তাঁর (সজীব ওয়াজেদ জয়) সঙ্গে আমার দেখা হয়। তিনি আমাকে জন্মদিনের শুভেচ্ছা জানিয়েছেন।’ এদিকে জন্মদিনের আয়োজন প্রসঙ্গে মৌসুমী প্রথম আলো ডটকমকে বলেন, ‘এবার খুব বেশি আনন্দ করা হচ্ছে না। আবহাওয়া পরিবর্তনের কারণে বেশ কয়েক দিন ধরে শরীরটাও ভালো যাচ্ছে না। জন্মদিনে সবার দোয়া চাই। শুধু আমার জন্য নয়, স্বামী ওমর সানি এবং আমার দুই সন্তানের জন্যও সবাই দোয়া করবেন। সবার মন রাখতে একেবারেই ঘরোয়াভাবে জন্মদিন পালনের আয়োজন করব।’এদিকে অভিনয় প্রসঙ্গে মৌসুমী বলেন, ‘অভিনয় হচ্ছে আমার প্রধান ভালো লাগা ও ভালোবাসা। জীবনের শেষ দিন পর্যন্ত ক্যামেরার সামনে দাঁড়াতে চাই। মানসম্মত চিত্রনাট্যে কাজ করতে চাই। আমি কোনোদিন চিত্রনাট্যের সঙ্গে আপস করিনি, সামনেও করব না।’ উল্লেখ্য, আজ ৩ নভেম্বর বাংলা চলচ্চিত্রের প্রিয়দর্শিনী নায়িকা মৌসুমীর জন্মদিন। একেবারেই ঘরোয়া পরিবেশে জন্মদিনের অনুষ্ঠানটি পালন করেন তিনি। ১৯৯৩ সালে ‘কেয়ামত থেকে কেয়ামত’ ছবির মধ্য দিয়ে চলচ্চিত্রে অভিষেক হয় মৌসুমীর। এ পর্যন্ত দুই শতাধিক চলচ্চিত্রে অভিনয় করেছেন তিনি। অভিনয়ের স্বীকৃতির পাশাপাশি মৌসুমী সম্প্রতি জাতিসংঘের শুভেচ্ছা-দূত নির্বাচিত হয়েছেন।
