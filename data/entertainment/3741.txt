
‘আমি কখনো কোনো নির্বাচনে অংশ নিইনি। কারও প্রতিনিধিও নই। আমি সভাপতি মিশা সওদাগরসহ চলচ্চিত্র শিল্পী সমিতির সদস্যের অনুরোধে এখানে এসেছি এবং শপথ নিয়েছি।’ বললেন চিত্রনায়িকা নিপুণ। চলচ্চিত্র শিল্পী সিমিতির কার্যনির্বাহী সদস্য পদে শপথ নিয়েছেন তিনি। গতকাল বুধবার বিকেলে রাজধানীর এফডিসিতে চলচ্চিত্র শিল্পী সমিতির কার্যালয়ে আয়োজিত ঘরোয়া অনুষ্ঠানে নিপুণকে শপথবাক্য পাঠ করান সংগঠনটির সভাপতি মিশা সওদাগর। এরপর কার্যনির্বাহী সদস্যপদ পত্রে স্বাক্ষর করেন নিপুণ ও মিশা সওদাগর। নিপুণের গলায় ফুলের মালা পরিয়ে শুভেচ্ছা জানান মিশা।
এ সময় উপস্থিত ছিলেন সহসভাপতি রিয়াজ, সাধারণ সম্পাদক জায়েদ খান, কার্যনির্বাহী সদস্য চিত্রনায়ক ফেরদৌস, পপি, সাইমন, ইমন, অঞ্জনা, নাসরিন, জেসমিন, আলীরাজসহ আরও অনেকে।৫ মে চলচ্চিত্র শিল্পী সমিতির নির্বাচনে জয়ী হয় মিশা-জায়েদ প্যানেল। অন্য প্যানেল থেকে কার্যনির্বাহী সদস্য পদে জয়ী হন চিত্রনায়িকা মৌসুমী। এরপর ৩ জুলাই ব্যক্তিগত কারণ দেখিয়ে পদত্যাগ করেন তিনি। ২৪ আগস্ট চলচ্চিত্র শিল্পী সমিতির কমিটির সম্মতিক্রমে মৌসুমীর স্থলে নিপুণকে নেওয়ার সিদ্ধান্ত হয়। তারই অংশ হিসেবে কার্যনির্বাহী সদস্য পদে শপথ নিলেন নিপুণ।
শপথ নেওয়ার পর নিপুণ বলেন, ‘চলচ্চিত্রশিল্পীরা এই শিল্পকে সঠিক পথে এগিয়ে নেওয়ার জন্য যুদ্ধ করে যাচ্ছি। আমিও শুরু থেকেই এর যুদ্ধে সবার সঙ্গে আছি। আজ চলচ্চিত্র শিল্পী সমিতিতে শপথ গ্রহণের মাধ্যমে চলচ্চিত্রকে এগিয়ে নেওয়ার যুদ্ধে আনুষ্ঠানিকভাবে যুক্ত হলাম।’
তিনি আরও বলেন, ‘আমি অনেক দিন ধরেই চলচ্চিত্র পরিবারের সবার সঙ্গে কাজ করে আসছি। আমি এই পরিবারের সঙ্গে আরও দীর্ঘদিন কাজ করতে চাই।’
