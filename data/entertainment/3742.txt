
মাহিয়া মাহির কোনো ছবিই এই ঈদে মুক্তি পায়নি। তাতে কী! ঈদের আগে থেকেই তো তিনি আলোচনায়। মাহি চুক্তিবদ্ধ হয়েছেন হুমায়ূন আহমেদের উপন্যাস কৃষ্ণপক্ষ নিয়ে তৈরি হতে যাওয়া চলচ্চিত্রে অভিনয়ের জন্য। আজ শুরু হচ্ছে এই ছবির শুটিং। ঈদের ছুটি, নতুন ছবিসহ অনেক বিষয়ে কথা বললেন তিনি।
ঈদ কেমন কাটল?ঈদের দিন ঘুম থেকে দেরি করে উঠেছি। উঠে দেখি কোরবানি শেষ, ঈদের খাবার রান্নাও হয়ে গেছে! প্রতিবার গরুর কালাভুনা নিজ হাতেই রান্না করি। এবার করা হয়নি। পুরো দিনটি বাসাতেই ছিলাম। সন্ধ্যার পর বন্ধুদের সঙ্গে বাসায় আড্ডা দিয়েছি। ঈদের পরদিন হলে গিয়ে আশিকী ও রাজা বাবু—দুটি ছবিই দেখেছি।ঈদে নিজের অংশ নেওয়া টিভি অনুষ্ঠান দেখেছেন?এর আগে ঈদে কখনো টেলিভিশনের সামনে বসে নিজের অনুষ্ঠান দেখা হয়নি। এবার আরটিভি, দেশ টিভি ও মাছরাঙা টেলিভিশনে অনুষ্ঠান করেছি। তিনটিই বাসায় বসে দেখেছি। হুমায়ূন আহমেদের উপন্যাস ‘কৃষ্ণপক্ষ’ নিয়ে তৈরি হতে যাওয়া ছবিতে আপনি অভিনয় করছেন?হ্যাঁ, ছবিটিতে ‘অরু’ চরিত্রে আমি অভিনয় করছি। আমার বিপরীতে আছেন রিয়াজ। ছবিটি পরিচালনা করছেন মেহের আফরোজ শাওন। কীভাবে প্রস্তাব পেলেন?যেদিন আমার সঙ্গে ছবিটি নিয়ে কথা হয়, ওই দিনই সকালে ওই ছবির মহরত ছিল। বিষয়টি আমি জানতাম না। হঠাৎ করেই চ্যানেল আই থেকে আমাকে ডাকা হলো। সন্ধ্যার পর চ্যানেল আইয়ে গিয়ে দেখি শাওন আপা, তানিয়া আপা ও এস আই টুটুল ভাই আমার জন্য অপেক্ষা করছেন। শাওন আপা আমার কাছে জানতে চাইলেন, ছবিতে আমি অভিনয় করব কি না। তারপর তিনি গল্পটি শোনালেন। গল্প ভালো লেগে গেল। মনে হলো, অন্তত একবারের জন্য হলেও হুমায়ূন আহমেদের গল্পের ছবিতে কাজ করা উচিত। তাই সঙ্গে সঙ্গে রাজি হয়ে গেলাম।‘কৃষ্ণপক্ষ’ আগে পড়া ছিল?হুমায়ূন আহমেদের অনেক বই আগে পড়া হলেও কৃষ্ণপক্ষ পড়া ছিল না। তবে এরই মধ্যে বইটি পড়ে ফেলেছি। আপনি যে ধরনের ছবিতে কাজ করেন, তা থেকে এটি একেবারেই ভিন্ন। কেমন প্রস্তুতি নিচ্ছেন?চেষ্টা করলে সব ধরনের কাজ করা সম্ভব। আমি সেই চেষ্টা করছি। হুমায়ূন আহমেদের বেশ কয়েকটি চলচ্চিত্র দেখেছি। তাঁর এবং তাঁর কাজ সম্পর্কে নিজের ধারণা আরও সমৃদ্ধ করছি। সেই ধারণা মাথায় নিয়ে নিজের মতো করে ‘অরু’ চরিত্রটি করতে চাই। এই ছবিটি আমার জন্য একটি পরীক্ষামূলক কাজ হবে।সাক্ষাৎকার: শফিক আল মামুন
