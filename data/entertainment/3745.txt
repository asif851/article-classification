
বিতর্কিত ধর্মগুরু গুরুমিত রাম রহিম সিংহের বিরুদ্ধে ধর্ষণ মামলা ও কারাদণ্ড নিয়ে পুরো ভারতে এখন টালমাটাল অবস্থা। এই সহিংসতায় ৩২ জন নিহত ও প্রায় আড়াই শ আহত হওয়ার খবর পাওয়া গেছে। জনজীবন বিপর্যস্ত হওয়ার প্রভাব পড়েছে বলিউডেও। সহিংসতা-পরবর্তী অস্থিরতার কারণে অনেকে নতুন ছবি মুক্তির দিনক্ষণও পিছিয়ে দেওয়ার কথা ভাবছেন। এরই মধ্যে যাঁদের ছবি মুক্তি পেয়েছে, তাঁদের মাথায় হাত। কেউ কেউ সামাজিক মাধ্যমে এ ঘটনায় নিন্দা ও শোক প্রকাশ করার পাশাপাশি অনুরোধ করছেন, সময় পেলে তাঁদের মুক্তি পাওয়া ছবিটি দেখতে যেন হলে যান দর্শকেরা।
পাঞ্জাব ও হরিয়ানা রাজ্যগুলো ভারতের সিনেমার বড় বাজার। দাঙ্গায় এ দুটি প্রদেশই সবচেয়ে অস্থিতিশীল। এর নেতিবাচক প্রভাব তো পড়বেই। আনুষ্ঠানিক ঘোষণা আসেনি। তবে আগামী শুক্রবার মুক্তির অপেক্ষায় থাকা দুই বড় ছবি ‘বাদশাহো’ আর ‘শুভ মঙ্গল সাবধান’-এর মুক্তির তারিখ পেছাতেও পারে।‘দম লাগাকে হেইশা’র পর ‘শুভ মঙ্গল সাবধান’ ছবিতে জুটি বেঁধেছেন আয়ুষ্মান খুরানা ও ভূমি পেদনেকর। এপ্রিলে ছবিটির পোস্টার মুক্তি পেলেই সাড়া পড়ে যায়। তা ছাড়া এই দুজনেরই সর্বশেষ দুই ছবি বক্স অফিসে দারুণ করেছে। অক্ষয় কুমারের সঙ্গে ভূমির টয়লেট এক প্রেমকাথা, আর আয়ুষ্মানের ‘বেরেলি কি বরফি’ ভালো ব্যবসা এনে দিয়েছে। দুজনের জুটির আগের রসায়নের কারণে ‘শুভ মঙ্গল সাবধান’ আরও বড় হিট হতে পারে বলে ধারণা করা হচ্ছে।অজয় দেবগন অভিনীত ‘বাদশাহো’ও নিয়েও বেশ আগ্রহ আছে। মিলন লুথরিয়ার গ্যাংস্টার ঘরানার এই ছবিটির আগে একই পরিচালকের সঙ্গে ‘ওয়ান্স আপন আ টাইম ইন মুম্বাইয়’-এ কাজ করেছিলেন অজয় দেবগন। সেই ছবিটিও সুপারহিট হয়েছিল।টানা ব্যর্থতার পর বলিউডে যখন সাফল্যের সুবাতাস, তখনই অনাকাঙ্ক্ষিত এ ঘটনার কালো ছায়া।
