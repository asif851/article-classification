
অ্যাওয়ার্ডের মৌসুম শুরু হয়ে গেছে। সালমান আর আমির খান অনেক আগেই নিজেদের সেই সব অ্যাওয়ার্ড আয়োজন থেকে সরিয়ে নিয়েছেন। তাঁদের অভিযোগ, এসব পুরস্কার পক্ষপাতিত্ব করে। তাই তাঁরা না পুরস্কার গ্রহণ করেন, আর না পুরস্কারের অনুষ্ঠানে নিজেদের মুখ দেখান। তবে এই দল থেকে একেবারেই আলাদা বলিউডের ‘কিং খান’ শাহরুখ। যেখানেই অ্যাওয়ার্ড অনুষ্ঠান, সেখানেই শাহরুখের উপস্থিতি। তাঁর ভাষায়, বলিউডকে আরও বেশি এগিয়ে নিতে এসবের প্রয়োজন অনেক। তবে এ বছর শাহরুখ জানিয়েছেন, তিনি এবার মন থেকে এসব অ্যাওয়ার্ড আয়োজনে অংশ নিতে চাইছেন না। অনেকটা জোর করে পূর্বপ্রতিশ্রুতির কারণেই সেসব অনুষ্ঠানে হাজিরা দিতে হচ্ছে তাঁকে। কিন্তু হঠাৎ কেন এই অনীহা? এর কারণ হলো, গত বছর মুক্তি পাওয়া তাঁর ছবি হ্যাপি নিউ ইয়ার নিয়ে সন্তুষ্ট নন শাহরুখ। বলেছেন, ‘ছবিটি ভালো ব্যবসা করেছে ঠিকই, কিন্তু এতে আমি ভালো অভিনয় করিনি। তাই এ ছবির জন্য যদি আমি পুরস্কৃত কিংবা মনোনীত হই, তাতে প্রচণ্ড বিব্রত হব। আমি মনোনয়নেরও যোগ্য নই!’ ডিএনএ ইন্ডিয়া
