


‘নীলাঞ্জনা’কে নিয়ে চারটি গান গেয়েছেন নচিকেতা।
এবার সেই গান নিয়ে চলচ্চিত্র তৈরি হচ্ছে। 
নচিকেতা কি এখানে নিজের জীবনের গল্প তুলে ধরছেন?

‘নীলাঞ্জনা’—নচিকেতার গাওয়া দারুণ জনপ্রিয় হওয়া গানটি নিশ্চয়ই মনে আছে। ১৯৯৩ সালে বাজারে এসেছিল নচিকেতার ‘এই বেশ ভালো আছি’ অ্যালবাম। গানটি ওই অ্যালবামের। ‘নীলাঞ্জনা’কে নিয়ে চারটি গান গেয়েছেন ভারতের বাংলা গানের অন্যতম জনপ্রিয় এই সংগীতশিল্পী। এবার সেই গান নিয়ে চলচ্চিত্র তৈরি হচ্ছে। অনেকের মতে, নচিকেতা তাঁর নিজের জীবনের গল্প এবার পর্দায় তুলে ধরছেন। তাই জানা যাবে ‘নীলাঞ্জনা’র কথা। আরেকটি খবর হলো, চলচ্চিত্রটি পরিচালনা করবেন নচিকেতা নিজেই।
অঞ্জন দত্তের ‘রঞ্জনা আমি আর আসব না’ ছবির প্রযোজক রানা সরকার। ২০১১ সালে ছবিটি একাধিক বিভাগে জাতীয় পুরস্কার পায়। জানা গেছে, এবার এই প্রযোজক নচিকেতার ‘নীলাঞ্জনা’ গান নিয়ে ছবি তৈরি করছেন। গানের একটি লাইন নিয়ে ছবির নাম ‘সে প্রথম প্রেম আমার নীলাঞ্জনা’। ‘রঞ্জনা আমি আর আসব না’র সাফল্যের পর গান নিয়ে ছবি তৈরির নেশা পেয়ে বসেছে রানা সরকারের। বললেন, ‘অঞ্জন দত্তর সঙ্গে মিউজিক্যাল করেছি। তবে নচিকেতার জনপ্রিয়তার সঙ্গে আর কারও তুলনা চলে না।’
‘নীলাঞ্জনা’কে নিয়ে ছবির চিত্রনাট্য লিখেছেন অর্পিতা চট্টোপাধ্যায়। ছবির শুটিং শুরু হবে আগামী এপ্রিল মাসে। জানা গেছে, ‘সে প্রথম প্রেম আমার নীলাঞ্জনা’ ছবিতে নচিকেতার জনপ্রিয় কয়েকটি গান যেমন থাকছে, তেমনি তৈরি হচ্ছে নতুন গানও। নতুন গানের কথা লিখেছেন ও সুর করেছেন নচিকেতা। তবে গানটিতে কণ্ঠ দেবেন তাঁর মেয়ে ধানসিঁড়ি।
এবারই প্রথম চলচ্চিত্র পরিচালনা করবেন নচিকেতা। এ ব্যাপারে তো তাঁর কোনো অভিজ্ঞতা নেই। তাহলে কাজটা তিনি কীভাবে করবেন? জানালেন, বলিউডের অন্যতম সফল নির্মাতা রাকেশ ওম প্রকাশ মেহরা কিংবা রামগোপাল ভর্মা কিন্তু জেনে-বুঝে চলচ্চিত্র পরিচালনা শুরু করেননি। বললেন, ‘প্রত্যক্ষ কোনো অভিজ্ঞতা নেই, তবে প্রচুর ছবি দেখেছি।’ ‘সে প্রথম প্রেম আমার নীলাঞ্জনা’ ছবি কি নচিকেতার নিজের জীবনের গল্প? নচিকেতা বললেন, ‘ছবিটাকে কিন্তু আমার জীবনী বলা যাবে না। তবে আমার জীবনের নানা ঘটনা অবশ্যই থাকবে।’
আরও জানা গেল, ‘সে প্রথম প্রেম আমার নীলাঞ্জনা’ ছবিতে নচিকেতা অভিনয়ও করবেন। অন্য কোনো চরিত্রে নয়, ছবিতে নচিকেতা নিজের নামেই অভিনয় করবেন। ‘নীলাঞ্জনা’ কে হচ্ছেন, তা এখনই জানাতে চাননি নচিকেতা কিংবা রানা সরকার। তাঁদের মতে, এটা চমক হিসেবেই থাক।
