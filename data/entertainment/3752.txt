
এখন শাকিব খানের রেড ছবির শুটিং চলছে টাঙ্গাইলের মহেরা জমিদারবাড়িতে। এর মধ্যে আরেকটি ছবিতে চুক্তিবদ্ধ হলেন তিনি। নাম রাজা হ্যান্ডসাম। পরিচালনা করবেন বদিউল আলম। এ ছবিতে শাকিবের বিপরীতে থাকছেন অপু বিশ্বাস।ছবির নামভূমিকায় রাজা চরিত্রে অভিনয় করবেন শাকিব। তিনি বলেন, ‘ছবির গল্পটি একেবারেই অন্য রকম। ছবির বাজেট বড়। এখন বছরে ভালো গল্পের পাঁচটি ছবিতে কাজ করব। তেমন পছন্দের গল্পের ছবি এটি।’শাকিব তাঁর নতুন ছবি নিয়ে বললেন, ভারতের ধুম ছবির গল্পের সঙ্গে রাজা হ্যান্ডসাম ছবির গল্পের কিছুটা তুলনা করা যাবে। এখানে রাজা আন্তর্জাতিক চোরাচালানের সঙ্গে জড়িত থাকে। অ্যাকশনের পাশাপাশি প্রেম, বিরহ—সবই আছে গল্পে।পরিচালক বদিউল আলম জানান, ছবির কিছু অংশের শুটিং হবে যুক্তরাজ্যের বিভিন্ন লোকেশনে।
 
