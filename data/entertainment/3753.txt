

দিনে দিনে বয়স বাড়ে না কমে? নিকোল কিডম্যানকে দেখে বোঝা মুশকিল। ২০১৪ সালে এই কানে এসেছিলেন তাঁর গ্রেস অব মোনাকো নিয়ে। সে সময় সামনাসামনি দেখে মনে হয়েছিল হয়তো খানিকটা হলেও বয়স ছায়া ফেলেছে এই হলিউড অভিনেত্রীর চেহারায়। উদ্বোধনী ছবি হলেও গ্রেস অব মোনাকো নিয়ে বড় ধরনের হাসাহাসিও হয়েছিল সেবার। গ্রেস অব মোনাকো কানের সর্বকালের নিকৃষ্টতম উদ্বোধনী ছবি কি না, সেই হিসাব–নিকাশও করতে বসেছিলেন কেউ কেউ। কিন্তু এবারে নিকোল কিডম্যান যেন অন্য এক মানুষ। চার চারটি ছবি অফিশিয়াল সিলেকশনে (দ্য বিগাইল্ড, দ্য কিলিং অব এ সেকরেড ডিয়ার, হাউ টু টক টু গার্লস অ্যাট পার্টিজ, টপ অব দ্য লেক)। সে সুবাদে আগে থেকেই তাঁকে নিয়ে হইচই তো ছিলই। কিন্তু এবারে শুধু অভিনয় নয়, নিজের নতুন রূপ নিয়েও নিকোল ফেলেছেন শোরগোল। গতকাল সোফিয়া কপোলার দ্য বিগাইল্ড ছবির সংবাদ সম্মেলনে তাঁকে কাছ থেকে দেখার সুযোগ হলো আরেকবার। ঠোঁটে লাল লিপস্টিক, ঝলমলে সোনালি চুল। কে বলবে শিগগির ৫০ পূর্ণ করতে চলেছেন অস্ট্রেলীয় বংশোদ্ভূত এই হলিউড অভিনেত্রী! নিকোল যেন সত্যিই ‘একুশ’ বছরের তরুণী। কানে এসেছেন স্বামী কেইথ আরবানকে সঙ্গে নিয়ে। লালগালিচা তো বটেই, এমনকি ফটোকল কিংবা সংবাদ সম্মেলনেও নিকোল নিয়মিত হাজিরা দিচ্ছেন মোহনীয় রূপে। কাল সংবাদ সম্মেলনেও ঘুরে–ফিরে এল নিকোলের এই অবিশ্বাস্য প্রত্যাবর্তন প্রসঙ্গ। ‘প্রায় পঞ্চাশের কোঠায় এসে আমার মনে হচ্ছে, যেকোনো সময়ের চেয়ে বেশি কাজ করছি আমি। এটা সত্যিই অদ্ভুত।’ বলেছেন নিকোল। চার চারটি ছবি কানে নিয়ে এসেও তিনি যে অভিনেত্রী হিসেবে তৃপ্ত নন, সেটাও বোঝা গেল পরিষ্কার। মুলা রুজ, আইজ ওয়াইড শাট-এর মতো বহু সাড়া জাগানো ছবির এই নায়িকা বললেন, ‘অভিনেত্রী হিসেবে আমি সব মাধ্যমেই কাজ করতে চাই। পৃথিবী দ্রুত পাল্টাচ্ছে। আমাদের প্রতিনিয়ত দারুণ সব গল্প দরকার।’ সব মিলিয়ে নিকোল কিডম্যান যে দারুণ ফুরফুরে মেজাজে আছেন, সেটাও সংবাদ সম্মেলন শেষে বোঝা গেল বেশ। নিকোল আগ্রহের সঙ্গে সাংবাদিক থেকে সেলফি শিকারি বনে যাওয়া সবার জন্য পোজ দিলেন। কে বলবে ঠিক আগের দিনও অটোগ্রাফ শিকারিদের এড়াতে মরিয়া ছিলেন তিনি। মহা তারকারা সত্যিই মহা রহস্যময়।
