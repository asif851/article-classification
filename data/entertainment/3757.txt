
স্তন ক্যানসার নির্ণয়ে সচেতনতা বাড়াতে নির্মিত একটি বিজ্ঞাপনচিত্র নিয়ে সামাজিক যোগাযোগমাধ্যম ফেসবুকে সমালোচনা শুরু হয়েছে। বিজ্ঞাপনী সংস্থা অ্যাডকম ও কালারস এফএমের নিজস্ব উদ্যোগে বিজ্ঞাপনচিত্রটি নির্মিত হয়েছে। দুই মিনিট ব্যাপ্তির প্রচারণামূলক এই বিজ্ঞাপনচিত্র ফেসবুকে প্রকাশিত হয়। আছে ইউটিউবেও।স্তন ক্যানসার নিয়ে সচেতনতা তৈরির এমন বিজ্ঞাপনচিত্র নিয়ে ফেসবুকে অনেকেই নেতিবাচক প্রতিক্রিয়া ব্যক্ত করেছেন। কেউ কেউ আবার এ নিয়ে কিছুই লেখার প্রয়োজনও মনে করেননি বলে জানান। তাঁদের মতে, এ নিয়ে কথা বলাটা আরেক রকম প্রচারণা। তবে বিজ্ঞাপনচিত্রটি সেই প্রচার নিশ্চয়ই পাচ্ছে।অভিনয়শিল্পী ও নির্মাতা মেহের আফরোজ শাওন প্রথম আলোকে বলেন, ‘সংলাপগুলো তো খুবই বাজে। পুরো ব্যাপারটি খুবই বিরক্তিকর। আমার কাছের মানুষেরাও এই প্রচারণা নিয়ে বিরক্তি প্রকাশ করেছেন।’অভিনয়শিল্পী জাকিয়া বারী মম বলেন, ‘স্তন ক্যানসারে সচেতনতা তৈরির জন্য নির্মিত বিজ্ঞাপনচিত্রটি আমার মোটেও ভালো লাগেনি। অনেকেই আবার এর জন্য নায়লা নাঈমকে বকা দিচ্ছেন। আমি বলব, এই বিজ্ঞাপনচিত্রের ভাবনা ও এটি প্রচারের সঙ্গে যাঁরা জড়িত, তাঁরাই এর জন্য দায়ী। যে উদ্দেশ্যে এটি করা হয়েছে, একজন মেয়ে হিসেবে আমি তার কিছুই পাইনি। ব্যর্থ একটি চেষ্টাও বলা যেতে পারে।’গত বৃহস্পতিবার প্রথম আলোর সঙ্গে আলাপে বিজ্ঞাপনচিত্রের নির্মাতা নাফিজুল বারী বলেন, ‘সচেতনতা তৈরি করাটাই ছিল মূল উদ্দেশ্য। বিতর্ক যে একেবারেই হবে না, তা ভাবিনি। কিন্তু বিতর্ক যে সচেতনতা থেকে বড় ইস্যু হয়ে উঠবে, এটা মাথায় ছিল না। এটা ছিল শুধু ফেসবুকনির্ভর প্রচারণা। নিঃসন্দেহে এই বিষয়টা অন্যভাবে করা যেতে পারত। স্তন ক্যানসার সম্পর্কে সচেতনতার প্রথম ধাপ এটি। পরবর্তী কাজগুলোর ক্ষেত্রে উপস্থাপনা আমরা সাবধানতার সঙ্গে করব।’স্তন ক্যানসার নিয়ে নির্মিত বিজ্ঞাপনচিত্রে অভিনয় করেছেন নায়লা নাঈম। তিনি বলেন, ‘আমি এখানে শুধু মডেল হিসেবেই কাজ করেছি। স্ক্রিপ্টে যা ছিল, আমি তা-ই করেছি। কিছু সমস্যাও অবশ্য ছিল। এই মাস যে স্তন ক্যানসার সচেতনতার মাস, এটা কয়জন জানেন? আমার এই বিজ্ঞাপনচিত্রের পর অনেকেই বিষয়টি সম্পর্কে জেনেছেন। এটাই বড় ব্যাপার।’কালারস এফএমের প্রধান নির্বাহী কর্মকর্তা নাজিম ফারহান বলেন, ‘এটা নিয়ে অনেক আলোচনা হচ্ছে। ভালো-খারাপ দুই ধরনের মন্তব্যই আমরা পাচ্ছি। আমরা আসলে স্তন ক্যানসার সম্পর্কে সচেতনতা তৈরিতে একটা আলোচনা শুরু করতে চেয়েছি, তবে বুঝতে পারিনি প্রতিক্রিয়া এমন হবে।’
