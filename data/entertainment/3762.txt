



৯০তম একাডেমি অ্যাওয়ার্ডের আসর তখন মাত্র শেষ হয়েছে।
ডিনারে থেকে চুরি হয়ে যায় ফ্রান্সেস ম্যাকডরম্যান্ডের অস্কার মূর্তি।


৯০তম একাডেমি অ্যাওয়ার্ডের আসর তখন মাত্র শেষ হয়েছে। আমন্ত্রিত অতিথিরা এসেছেন গভর্নরস বলের অফিশিয়াল ডিনারে। আর এখান থেকে চুরি হয়ে যায় এবারের সেরা অভিনেত্রী ফ্রান্সেস ম্যাকডরম্যান্ডের অস্কার মূর্তি। যুক্তরাষ্ট্রের ক্যালিফোর্নিয়ার লস অ্যাঞ্জেলেসের ডলবি থিয়েটারে গত রোববার স্থানীয় সময় রাত আটটায় (বাংলাদেশ সময় গতকাল সোমবার সকাল সাতটা) বসেছিল এ আসর। এখানেই ঘটেছে ঘটনাটি। ঘটনা ঘটার পরপরই তা পুলিশকে জানানো হয়। পুলিশের জরুরি তৎপরতার কারণে ধরা পড়ে চোর। শেষে অভিনেত্রী ফ্রান্সেস ম্যাকডরম্যান্ডকে তাঁর অস্কার পদকটি ফিরিয়েও দেওয়া হয়।
পরে লস অ্যাঞ্জেলেস পুলিশের কাছ থেকে সংবাদমাধ্যম জানতে পেরেছে, টেরি ব্রায়ান্ট নামের ৪৭ বছর বয়সী একজনকে সন্দেহভাজন হিসেবে তারা আটক করেছে। তিনি টিকিট কিনে অস্কারের অফিশিয়াল ডিনারে অংশ নিয়েছিলেন। ২০ হাজার ডলারের বিনিময়ে তাঁকে জামিন দেওয়া হয়। শিগগিরই আদালতে হাজির হতে হবে তাঁকে।
এ বছর বাফটা, গোল্ডেন গ্লোবসহ আরও কয়েকটি উল্লেখযোগ্য পুরস্কারের আসরে সেরা অভিনেত্রী হয়েছেন ফ্রান্সিস ম্যাকডরম্যান্ড। এবার অস্কারেও সেরা অভিনেত্রী হন তিনি। ছবির নাম ‘থ্রি বিলবোর্ড আউটসাইড এবিং, মিসৌরি’। পুরস্কার পাওয়ার পর ডলবি থিয়েটারের মিলনায়তনে উপস্থিত সব মেয়েকে দাঁড়ানোর জন্য অনুরোধ করেন তিনি। এরপর সবাই মিলে উল্লাস প্রকাশ করেন। নিজের ছেলের উদ্দেশে তিনি বলেন, ‘আমি জানি, তুমি আমার জন্য গর্ববোধ করো।’ মায়ের কথা শুনে ছেলে আবেগপ্রবণ হয়ে পড়েন।
এবার অস্কারে সেরা অভিনেত্রী বিভাগে আরও মনোনয়ন পেয়েছিলেন স্যালি হকিন্স (দ্য শেপ অব ওয়াটার), মারগট রোবি (আই, টনিয়া), সারশো রোন্যান (লেডি বার্ড) ও মেরিল স্ট্রিপ (দ্য পোস্ট)। বিবিসি
