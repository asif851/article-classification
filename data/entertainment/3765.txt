
কালো ধাতব ভাস্কর্যগুলো পোড়া মানুষের মতো। সেগুলোর আছে ভিন্ন ভিন্ন নাম। মানুষের অবয়বে জোড়া ভাস্কর্যগুলোর কোনোটার ভঙ্গি কখনো নৃত্যের, কখনো বন্ধুতার। দর্শনার্থীর অপেক্ষায় বেঙ্গল আর্ট লাউঞ্জে সাজিয়ে রাখা হয়েছে সেগুলো। দেশের প্রতিষ্ঠিত ভাস্করদের সঙ্গে এগুলো বানিয়েছেন রানা প্লাজা ধসে মৃত্যুমুখ থেকে ফিরে আসা চৌত্রিশ জন নারী।গতকাল বৃহস্পতিবার সন্ধ্যায় গুলশানের এই গ্যালারিতে শুরু হয়েছে শিল্প প্রদর্শনী ‘উইংস অব হোপ’। রানা প্লাজা ধসের তিন বছর পূর্তি ও নারী দিবস উপলক্ষে দেশের নারী চিত্রশিল্পীদের সংগঠন সাঁকো, মীনা ই.ভি, আর্য চলচ্চিত্র ফাউন্ডেশন ও ফ্যাশন রেভল্যুশনকে সঙ্গে নিয়ে এ আয়োজন করেছে তিন নরডিক দেশ ডেনমার্ক, নরওয়ে ও সুইডেন।চার দিনের এই চিত্রকলা ও ভাস্কর্য প্রদর্শনী উদ্বোধন করেন ব্র্যাকের প্রতিষ্ঠাতা ও চেয়ারপারসন স্যার ফজলে হাসান আবেদ ও ট্রান্সপারেন্সি ইন্টারন্যাশনাল বাংলাদেশের চেয়ারপারসন সুলতানা কামাল। উপস্থিত ছিলেন বাংলাদেশে নিযুক্ত সুইডেনের রাষ্ট্রদূত ইয়োহান ফ্রিসেল, নরওয়ের মেরেট লুনডেমো ও ডেনমার্কের রাষ্ট্রদূত হ্যানা ফিউগল এসকেয়ার।ফজলে হাসান আবেদ বলেন, ‘বাংলাদেশ বিশ্বের সুখী দশটি দেশের একটি। কিন্তু জনসংখ্যার অর্ধেককে সঙ্গে না নিয়ে সুখী হওয়া যায় না। নারীর ওপর সহিংসতা, বাল্যবিবাহ, বৈষম্য এখনো কমেনি।’ তিনি বলেন, দেশের প্রথম নারী ভাস্কর নভেরা জাতীয় ও আন্তর্জাতিকভাবে নন্দিত। নারীরা আগে থেকেই শিল্পকলায় এগিয়ে।সুলতানা কামাল বলেন, ‘আমাদের নারীরা যথেষ্ট এগিয়েছেন। তাঁরা নানা রকম চ্যালেঞ্জও মোকাবিলা করছেন।’ বড় একটি দুর্ঘটনা থেকে ঘুরে দাঁড়ানো নারীদের অভিবাদন জানান তিনি। অনুষ্ঠানে রানা প্লাজার পোশাকশ্রমিক আসমা স্মৃতিচারণা করেন।কর্মশালার মাধ্যমে দুর্ঘটনায় বেঁচে যাওয়া নারীদের খাদ্য মোড়কীকরণ, সেলাই, লেখাপড়া ও নাচ-গান শেখাচ্ছে বেসরকারি সংস্থা মীনা। এ ছাড়া ডেনমার্কের শিল্পশিক্ষক কিরস্টেন ফুগোর তত্ত্বাবধানে মোমের ভাস্কর্য তৈরি শিখেছেন তাঁরা। পরে সেগুলোকে ধাতব ভাস্কর্যে রূপ দেওয়া হয়। এগুলো বিক্রির অর্থে রানা প্লাজার দুর্গতদের সহায়তা দেওয়া হবে।প্রদর্শনীটি প্রয়াত চিত্রশিল্পী ও চলচ্চিত্রকার খালিদ মাহমুদ মিঠুকে নিবেদন করা হয়েছে। আর্ট লাউঞ্জে শনিবার সন্ধ্যা ছয়টায় দেখানো হবে তথ্যচিত্র ট্রু কস্ট এবং পরদিন সন্ধ্যায় মিঠুর প্রামাণ্যচিত্র ডেড হ্যান্ডরাইজিং। প্রদর্শনী চলবে রোববার পর্যন্ত, প্রতিদিন দুপুর ১২টা থেকে রাত ৮টা।
