
বেসরকারি টেলিভিশন চ্যানেলের প্রধান উপদেষ্টা হওয়ার প্রস্তাব পেলেন অভিনেতা জাহিদ হাসান। এরই মধ্যে পদটির জন্য নিজের সম্মতির কথাও জানিয়েছেন। ঈদুল আজহার পর থেকে পুরোদমে চ্যানেলটির হয়ে কাজও শুরু করবেন তিনি। আজ বুধবার দুপুরে প্রথম আলোকে এমনটাই জানালেন জাহিদ হাসান। চ্যানেলের প্রধান উপদেষ্টার প্রস্তাব গ্রহণের মধ্য দিয়ে অভিনেতা, পরিচালক, প্রযোজক জাহিদ হাসানের নামের সঙ্গে এখন থেকে নতুন আরেকটি পরিচয় যোগ হলো। দেশের নাটকের জনপ্রিয় এ অভিনেতা বলেন, ‘আমার কাছে একবারে আকস্মিকভাবে এই প্রস্তাব আসে। তাঁদের সঙ্গে কথা বলার পর ভাবনাচিন্তা ভালো লাগে। তা ছাড়া প্রতিষ্ঠানটির পক্ষ থেকে আমাকে এমনভাবে চাইছিল, তাই না করতে পারিনি।’ আজ বুধবার দুপুরে এশিয়ান টেলিভিশনের নিকেতন কার্যালয়ে চ্যানেলটির চেয়ারম্যান হারুন-অর-রশীদ অভিনয়শিল্পী জাহিদ হাসানের হাতে এই দায়িত্ব অর্পণ করেন। জাহিদ হাসান বলেন, ‘দেশের প্রায় প্রতিটি চ্যানেলের সঙ্গে আমার সুসম্পর্ক রয়েছে এবং চ্যানেল চালানোর মতো অভিজ্ঞতাও কম হয়নি। তবে এই দায়িত্বটি একেবারেই হঠাৎ করে নিয়েছি। প্রধান উপদেষ্টা হিসেবে সবার সহযোগিতা নিয়ে আমি চ্যানেলটিতে কিছু পরিবর্তন আনার চেষ্টা করব। তবে সেটি ঈদের আগে আর সম্ভব নয়। আমার সব পরিকল্পনা শুরু হবে ঈদের পর।’ প্রধান উপদেষ্টার দায়িত্ব পালন করতে গিয়ে নিজের অভিনয় ও নির্মাণের সময় কমবে কি না? জবাবে জাহিদ বলেন, ‘একদমই না।’
