
একসঙ্গে অভিনয় করেছেন একটি চলচ্চিত্রে। নাম ‘শিকারি’। এ খবর অবশ্য পুরোনো। এবার একসঙ্গে ‘একান্ত আলাপ’ করলেন দুজন। বলছি এ দেশের শাকিব খান ও কলকাতার শ্রাবন্তীর কথা। ‘একান্ত আলাপ’ নামে আরটিভির এ অনুষ্ঠানে বসেই আলাপ করেছেন দুজন। আলাপে উঠে এসেছে দুজনের পরিচয়ের শুরু, অভিনয়, ক্যারিয়ার ও ব্যক্তিগত অনেক বিষয়।
অনুষ্ঠানে এসে শ্রাবন্তী শাকিব সম্পর্কে বলেন, ‘ক্যারিয়ারের অনেক ছবিতে কাজ করেছি। জনপ্রিয়তাও পেয়েছি। কিন্তু ছবি শুরু করার আগেই এত প্রশংসা কখনো পাইনি। আর শাকিবকে দেখে তো সবাই ‘ওয়াও’ বলছে। সামনে হয়তো আমরা ভালো জুটি হতে যাচ্ছি।’‘শিকারি’ সিনেমার প্রচারের জন্য দুদিনের জন্য ঢাকায় এসেছিলেন কলকাতার এ অভিনেত্রী। এসেই অংশ নিয়েছেন বিভিন্ন টিভি অনুষ্ঠানে। তারই একটি ‘একান্ত আলাপ’। শাহ আমীর খসরুর প্রযোজনা ও মাহবুবা ইসলামের উপস্থাপনায় ‘একান্ত আলাপ’ অনুষ্ঠানটি প্রচার হবে আরটিভিতে ঈদ অনুষ্ঠানমালায়।
