
বলিউডের অভিনেতা যশপাল শর্মা এবার বাংলাদেশের ছবিতে অভিনয় করছেন। ছবির নাম ‘ফাগুন হাওয়া’। পরিচালক তৌকীর আহমেদ। ছবির গল্প ১৯৫২ সাল আর ভাষা আন্দোলনের প্রেক্ষাপট নিয়ে। তৌকীর আহমেদের ভাষায়, ‘ওই সময় বাংলাদেশের এক মফস্বল শহরের গল্প তুলে ধরা হচ্ছে আমার ছবিতে।’ প্রযোজনা করছে ইমপ্রেস টেলিফিল্ম।
এখন ‘ফাগুন হাওয়া’ ছবির শুটিং হচ্ছে খুলনার পাইকগাছায়। গতকাল সোমবার সন্ধ্যায় কপোতাক্ষ নদের পাড়ে গিয়েছিলেন তিশা আর সিয়াম। আর সেখানে প্রেম করতে গিয়ে যশপাল শর্মার হাতে ধরা পড়েন তাঁরা। জানা গেল, ১০ মার্চ থেকে ছবিটির শুটিং হচ্ছে পাইকগাছায়।
যশপাল শর্মা বলিউডের শক্তিমান অভিনেতা। ‘ফাগুন হাওয়া’ ছবিতে তিনি পাকিস্তানের একজন পুলিশ কর্মকর্তা। তাঁর সঙ্গে শুটিংয়ের অভিজ্ঞতা কেমন হলো? আজ মঙ্গলবার সকালে শুটিংয়ে যাওয়ার আগে তিশা বলেন, ‘যশপাল শর্মা এখানে আসার আগে আমার দুটি ছবি দেখেছেন—“ডুব” আর “হালদা”। ছবি দুটিতে আমার অভিনয় দেখে তিনি মুগ্ধ হয়েছেন। পাইকগাছায় এসে তাঁর সঙ্গে যখন প্রথম দেখা হলো, তখন তাঁর সেই মুগ্ধতা আমাকে জানিয়েছেন। আর অভিনয় করতে এসে তিনি আমাদের সঙ্গে মিশে গেছেন। গতকাল যখন কপোতাক্ষ নদের পাড়ে তাঁর সঙ্গে প্রথম শুটিং করছিলাম, তখন একটিবারের জন্যও মনে হয়নি, তিনি এত বড় মাপের একজন অভিনেতা।’
আর ‘ফাগুন হাওয়া’ ছবি নিয়ে তিশা বলেন, ‘আমি এর আগে তৌকীর আহমেদের “হালদা” ছবিতে কাজ করেছি। তিনি যে বিষয় বা ভাবনার ওপর কাজ করেন, তা নিয়ে যথেষ্ট পড়াশোনা করেন। আমি বলতে চাচ্ছি, তাঁর প্রস্তুতিটা খুব সমৃদ্ধ হয়। তাই তিনি যেভাবে পরিকল্পনা করেন, ঠিক সেভাবেই তা পর্দায় তুলে আনেন। “হালদা” এবং “ফাগুন হাওয়া”—দুটি দুই ধরনের ছবি। গল্প দুটি একদম আলাদা। ভাষা আন্দোলন নিয়ে আমাদের এখানে তেমন কাজ হয়নি। সেদিক থেকে “ফাগুন হাওয়া” অবশ্যই উল্লেখযোগ্য। আমি একটা ভালো কাজের সঙ্গে থাকতে পারছি, আর সুন্দর একটি চরিত্র পাওয়া অনেক বড় ব্যাপার।’
তিশা এবার সিয়ামের সঙ্গে জুটি বেঁধেছেন। তিশা বললেন, ‘সিয়ামের সঙ্গে প্রথম জুটি বাঁধলেও মনেই হচ্ছে না আমরা প্রথম কাজ করছি।’
চলচ্চিত্রে প্রথম হলেও ছোট পর্দায় তিশা আর সিয়ামের কয়েকটি উল্লেখযোগ্য কাজ আছে। এই যেমন ‘আমার একটি প্রেমকাহিনি আছে’, ‘সঙ্গী’, ‘দূর পাহাড়’। সিয়াম বলেন, ‘আমাদের মধ্যে এমনিতেই একটা বোঝাপড়া তৈরি হয়ে আছে। আর তিশা সব সময়ই সহযোগিতা করেন।’
তৌকীর আহমেদের চলচ্চিত্রে কাজ করার সুযোগ পেয়ে নিজেকে ভাগ্যবান মনে করছেন সিয়াম। বললেন, ‘তৌকীর আহমেদের চলচ্চিত্রে কাজ করব, এমনটা কিন্তু আমাদের প্রজন্মের অনেকেরই স্বপ্ন। সেদিক থেকে আমি অবশ্যই ভাগ্যবান। আমার জন্য দারুণ অভিজ্ঞতা। এখানে আমার মায়ের চরিত্রে পেয়েছি আফরোজা বানুকে। “পোড়ামন ২” ছবিতে ফজলুর রহমান বাবু আর আমি একসঙ্গে অভিনয় করেছি। এখানে পাচ্ছি তাঁকেও। আর সাজু খাদেম সব সময়ই আমার প্রিয় মানুষ। সব মিলিয়ে “ফাগুন হাওয়া” আমার জন্য একটা শিক্ষার জায়গা।’
জানা গেছে, বাংলাদেশে এসে যশপাল শর্মা মুগ্ধ। তিনি বাইরে বেড়াতে যেতে চান। কিন্তু নিরাপত্তার কারণে তা সম্ভব হয় না। ভারতের হরিয়ানার যশপাল শর্মা এখন পাকাপাকিভাবে আছেন মুম্বাইয়ে। নিজের পরিবার নিয়ে গল্প করেন। বিভিন্ন কাজের অভিজ্ঞতার কথা বলেন। বাংলাদেশের খাবার তাঁর খুব পছন্দ। সুন্দরবন খুব কাছে হলেও এবার সময়ের অভাবে সেখানে তাঁর যাওয়া হবে না।
টিটো রহমানের ‘বউ কথা কও’ গল্পের অনুপ্রেরণায় তৈরি হচ্ছে চলচ্চিত্র ‘ফাগুন হাওয়া’। ছবিতে আরও অভিনয় করেছেন আবুল হায়াত, ফারুক হোসেন, রওনক হোসেন, আজাদ সেতু, আবদুর রহিম প্রমুখ।
