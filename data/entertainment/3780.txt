
ভারতের পশ্চিমবঙ্গের কোচবিহার জেলা শহরে আজ শুক্রবার ১২ জানুয়ারি থেকে শুরু হচ্ছে আন্তর্জাতিক চলচ্চিত্র উৎসব। তিন দিনের এ উৎসব চলবে ১৪ জানুয়ারি পর্যন্ত। এ উৎসবে যোগ দিচ্ছে বাংলাদেশ, ডেনমার্ক, ইরান, ইংল্যান্ড, স্পেন ও ভারতের ছয়টি ছবি। এ উৎসব এবার ৩৪ বছরে পা দিয়েছে।
উৎসবের আয়োজক কোচবিহারের তথ্য ও সংস্কৃতি দপ্তর এবং কোচবিহার ফিল্ম সোসাইটি। কোচবিহারের ল্যান্স ডাউন হলে চলবে এ উৎসব।
উৎসবের উদ্বোধনী ছবি বুদ্ধদেব দাশগুপ্তের ‘টোপ’। সমাপনী অনুষ্ঠানে দেখানো হবে বাংলাদেশের ছবি ‘অজ্ঞাতনামা’। পরিচালক তৌকীর আহমেদ। এ ছাড়া দেখানো হবে স্পেনের ‘লাভারস’, ডেনমার্কের ‘এসকেপ’, ইরানের ‘ট্যাক্সি’, ইংল্যান্ডের ছোটদের ছবি ‘ম্যাজিশিয়ান’।
