

‘মিস ওয়ার্ল্ড’ প্রতিযোগিতায় পাহাড়িদের তৈরি পোশাক পরবেন ‘মিস ওয়ার্ল্ড বাংলাদেশ’ জেসিয়া ইসলাম। জানা গেছে, তিনি প্রতিযোগিতার বিভিন্ন ইভেন্টে পাহাড়িদের তৈরি থামি ও পাটের তৈরি সালোয়ার-কামিজ পরবেন। তিনি সঙ্গে আরও নিয়ে যাচ্ছেন পাটের তৈরি জামদানি শাড়ি। এ ছাড়া নাবিলা বুটিকের তৈরি পাশ্চাত্যের পোশাক ও গাউন পরবেন। চূড়ান্ত প্রতিযোগিতায় অংশ নিতে ১৯ অক্টোবর চীন যাচ্ছেন জেসিয়া ইসলাম। ৬৭তম মিস ওয়ার্ল্ড প্রতিযোগিতায় ১১৭টি দেশের প্রতিযোগীর সঙ্গে অংশ নেবেন তিনি। এরই মধ্যে তিনি চূড়ান্ত প্রস্তুতি নিয়েছেন।
‘মিস ওয়ার্ল্ড বাংলাদেশ’ প্রতিযোগিতার আয়োজক অন্তর শোবিজের চেয়ারম্যান স্বপন চৌধুরী প্রথম আলোকে জানান, ‘মিস ইন্ডিয়া’ প্রতিযোগিতার অন্যতম প্রশিক্ষক নয়নিকা চ্যাটার্জির কাছ থেকে প্রয়োজনীয় বিভিন্ন পরামর্শ নিচ্ছেন জেসিয়া ইসলাম। তিনি ভিডিও কনফারেন্সে নয়নিকার সঙ্গে নিয়মিত কথা বলছেন। এ ছাড়া চীনে পৌঁছানোর পর ‘মিস ওয়ার্ল্ড’ প্রতিযোগিতার প্রশিক্ষকদের কাছ থেকেও পরামর্শ পাবেন জেসিয়া।
মূল প্রতিযোগিতায় প্রত্যেক প্রতিযোগী আর তাঁর দেশ নিয়ে তথ্যচিত্র প্রদর্শন করা হবে। তথ্যচিত্র জমা দেওয়ার শেষ তারিখ ছিল ১৬ অক্টোবর। আজ মঙ্গলবার বিকেলে সংবাদমাধ্যমে জেসিয়া ইসলাম অভিযোগ করেন, তাঁর জন্য এ ধরনের কোনো তথ্যচিত্র এখনো তৈরি হয়নি। এ ব্যাপারে স্বপন চৌধুরী বলেন, ‘তথ্যচিত্রের কাজ চলছে। বাংলাদেশ অংশ শেষ, এখন জেসিয়াকে নিয়ে কাজ হচ্ছে। তাঁর স্কুলের কিছু দৃশ্য ধারণের কাজ বাকি আছে। আমরা আশা করছি, জেসিয়া সেখানে পৌঁছানোর আগেই তথ্যচিত্রটি পৌঁছে যাবে।’
এদিকে জেসিয়া জানিয়েছেন, তিনি এরই মধ্যে নিজের ভুলগুলো শুধরে নেওয়ার চেষ্টা করেছেন। আগে অনুষ্ঠিত ‘মিস ওয়ার্ল্ড’-এর বিভিন্ন অনুষ্ঠান দেখছেন। অভিজ্ঞদের কাছ থেকে পরামর্শ নিচ্ছেন।
‘মিস ওয়ার্ল্ড’ প্রতিযোগিতার আয়োজক আর সেখানে আসা অতিথিদের জন্য উপহার হিসেবে পাটের তৈরি পণ্য নিয়ে যাচ্ছেন ‘মিস ওয়ার্ল্ড বাংলাদেশ’ জেসিয়া ইসলাম। এসব পণ্যের মধ্যে থাকছে জুতা, সালোয়ার-কামিজ, ব্যাগ, মানিব্যাগ, মুঠোফোনের ব্যাগ, গয়নার বাক্স, পাটের জামদানি, পাটের ওপর মুদ্রিত জাতির পিতা বঙ্গবন্ধু শেখ মুজিবুর রহমানের ছবি, রয়্যাল বেঙ্গলের ছবিসহ ২২ ধরনের আইটেম।
৩১ অক্টোবর চীনের শিমেলং ওশান কিংডমে ৬৭তম মিস ওয়ার্ল্ডের উদ্বোধনী অনুষ্ঠান হবে। এখানে এবার মিস ওয়ার্ল্ডে অংশ নেওয়া দেশগুলোকে স্বাগত জানানো হবে। এ অনুষ্ঠানে অংশ নেবেন ৫০০ জন শিল্পী। থাকবে প্রতিযোগীদের প্যারেড। অনুষ্ঠানটি কাছ থেকে দেখতে পাবেন ১০ হাজার দর্শক।
এবার মিস ওয়ার্ল্ড প্রতিযোগিতার সবাইকে ‘টপ মডেল’, ‘ট্যালেন্ট’, ‘মাল্টিমিডিয়া’, ‘স্পোর্ট’, ‘বিউটি উইথ আ পারপাস’ এবং ‘হেড টু হেড চ্যালেঞ্জেস’ বিভাগে লড়তে হবে। ‘হেড টু হেড চ্যালেঞ্জেস’ বিভাগটি এবারই যুক্ত করা হয়েছে এ প্রতিযোগিতায়। জানা গেছে, সামাজিক যোগাযোগমাধ্যম আর ইন্টার অ্যাক্টিভিটির ওপর জোর দেওয়া হবে এখানে। নতুন এই বিভাগে অংশ নেবেন শীর্ষ ৪০ জন প্রতিযোগী। এখান থেকে সেরা ২০ জন নির্বাচিত হবেন।
১৮ নভেম্বর স্থানীয় সময় সন্ধ্যা সাড়ে সাতটায় চীনের সানাইয়া শহরে শুরু হবে ৬৭তম মিস ওয়ার্ল্ডের চূড়ান্ত অনুষ্ঠান। আড়াই ঘণ্টার এই অনুষ্ঠান ডিজাইন করছে বেইজিং রাইজ। উপস্থাপনা করবেন টিম ভিনসেন্ট, মেগান ইয়ং ও স্টিভ ডগলাস। নতুন মিস ওয়ার্ল্ডকে মুকুট পরিয়ে দেবেন বর্তমান বিশ্বসুন্দরী স্টেফানি দেল ভালে। চীনের সানাইয়া সিটি এরেনায় ৬৭তম মিস ওয়ার্ল্ড চূড়ান্ত অনুষ্ঠানের মঞ্চকে ঘিরে থাকবে কঠোর নিরাপত্তা।
