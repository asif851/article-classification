
বিবাহিত জীবন চুটিয়ে উপভোগ করার পর আবার রুপালি পর্দায় ফিরছেন বলিউডের অভিনেত্রী বিপাশা বসু। মডেল-অভিনেতা করণ সিং গ্রোভারকে বিয়ের পর এই বঙ্গসুন্দরী বড় পর্দা থেকে দূরে ছিলেন।
বলিউডে বিপাশার শেষ কাজ ছিল ২০১৫ সালে মুক্তিপ্রাপ্ত ভৌতিক ছবি ‘অ্যালোন’। এই ছবিতে বিপাশা প্রেম করেছিলেন তাঁর বর্তমান স্বামী করণের সঙ্গে। পর্দায় তাঁদের অন্তরঙ্গ দৃশ্য নিয়ে তখন বলিউডে আলোচনার ঝড় উঠেছিল। বিয়ের পরই হঠাৎই যেন কর্পূরের মতো উবে যান বিপাশা। প্রায় দুই বছর পর আবার স্বমহিমায় বড় পর্দায় ফিরে আসছেন তিনি।
খবর অনুযায়ী, সম্প্রতি বিপাশা একটি ছবির সঙ্গে চুক্তিবদ্ধ হয়েছেন। ক্রিআরজ এন্টারটেইনমেন্টের পরবর্তী ছবির জন্য তিনি স্বাক্ষর করেছেন। ছবিটি আগামী বছর মুক্তি পাবে। এর থেকে বেশি খবর এখন পর্যন্ত পাওয়া যায়নি। খুব শিগগির এ সম্পর্কে বিস্তারিত তথ্য পাওয়া যাবে। তবে ‘রাজ’ খ্যাত এই অভিনেত্রী দীর্ঘ বিরতির পর আবার বড় পর্দায় ফিরছেন, সে ব্যাপারটি চূড়ান্ত।
বিয়ের পর থেকেই বিপাশার বলিউড ক্যারিয়ার একটু টালমাটাল চলছিল। ‘অ্যালোন’ ছবিটির পর একটা ছবিতেও স্বাক্ষর করেননি তিনি। এই দুই বছর বিপাশা-করণকে হামেশাই দেখা যেত বিদেশে ছুটি কাটাতে। বিদেশের কোনো না কোনো বিলাসবহুল হোটেলে বা সমুদ্রসৈকতে এই বলিউড দম্পতি নিজেদের ব্যস্ত রেখেছিলেন রোমান্সে। শোনা গিয়েছিল, বিপাশা ও করণ একসঙ্গে একটি প্রযোজনা সংস্থা খুলতে চলেছেন। কিন্তু এখন পর্যন্ত তার কাজও এগোয়নি। মধুচন্দ্রিমা কাটিয়ে আবার বিপাশার এই বলিউডে ফিরে আসা নিশ্চয় তাঁর অনুরাগীদের জন্য সুখবর।
