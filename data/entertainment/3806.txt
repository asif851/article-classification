
 
আজ মডেল ও অভিনয়শিল্পী মুমতাহিনা টয়ার জন্মদিন। সামাজিক যোগাযোগমাধ্যম ফেসবুকে অনেকেই শুভেচ্ছা জানাচ্ছেন তাঁকে। প্রথম আলোর পক্ষ থেকে শুভেচ্ছা জানাতেই সকালে যোগাযোগ করা হলো তাঁর সঙ্গে। মুঠোফোনের ওপাশ থেকে একরাশ অভিমান নিয়ে বললেন, ‘জানেন, এখন পর্যন্ত আমাকে কেউ একটা কেকও উপহার দেয়নি। কেক কাটতে না পারলে কি ভালো লাগে?’
তবে কেক উপহার না পেলেও সকালেই চলে এসেছেন বেসরকারি টেলিভিশন চ্যানেল আরটিভিতে। অংশ নিয়েছেন ‘তারকালাপ’ নামে একটি সরাসরি আলাপচারিতার অনুষ্ঠানে। দিনের পরিকল্পনা নিয়ে বললেন, ‘“তারকালাপ” শেষ করে বাসায় যাব। সারা দিন বাসাতেই কাটানোর পরিকল্পনা। রাতে শুটিং করার কথা রয়েছে।’
এই ফাঁকে টয়া জানিয়ে রাখলেন, সন্ধ্যার দিকে একটা রেস্তোরাঁয় বন্ধুদের সঙ্গে আড্ডা মারবেন। তারপরই ঢুকবেন শুটিংয়ে।
আপাতত এভাবেই বৃষ্টিমুখর জন্মদিন উদ্‌যাপন করার পরিকল্পনা করেছেন টয়া।
