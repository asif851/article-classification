
মুক্তির দোরগোড়ায় দাঁড়িয়ে কঙ্গনা রনৌত অভিনীত ছবি ‘সিমরান’। ‘কুইন’ ছবিতে এই বলিউড সুন্দরীর সাড়া জাগানো সাফল্যের পর এখন সমগ্র বলিউড তাকিয়ে আছে ‘সিমরান’-এর দিকে। ‘সিমরান’ সিনেমার প্রচারণার সময় সাংবাদিকদের মুখোমুখি হন ছবিটির পরিচালক হংসল মেহেতা। ‘শাহিদ’ ছবির জন্য জাতীয় পুরস্কারপ্রাপ্ত এই পরিচালক ‘সিমরান’ প্রসঙ্গে বলেন, ‘শাহিদ’, ‘সিটি লাইট’-এর মতো ‘সিমরান’-এর গল্পই নাকি এই ছবির আসল নায়ক। তিনি আরও বলেন, ‘তবে, কঙ্গনা অবশ্যই এই ছবির স্টার ভ্যালু বাড়িয়েছে। তাঁর অভিনয় সিনেমাটিকে আরও উচ্চ পর্যায়ে নিয়ে গেছে।’ 
 কয়েক দিন ধরে কানাঘুষা শোনা যাচ্ছে, ‘সিমরান’ মুক্তির ঠিক আগে মুহূর্তে কঙ্গনার কিছু বলিউড তারকার বিরুদ্ধে আনা অভিযোগগুলো নাকি শুধু তাঁর নিজের প্রচারের জন্য। ‘সিমরান’ নির্মাতারাও নাকি বলিউডের ‘কুইন’-এর ওপর এ জন্য ব্যাপক চটেছেন। এ প্রসঙ্গে হংসল প্রথম আলোকে বলেন, ‘একদম ভুল কথা। কিছু সংবাদমাধ্যম এ সম্পর্কে মনগড়া লিখেছে। কঙ্গনার জন্য আমি গর্বিত। তাঁর মধ্যে এই সৎ সাহস আছে। এ জন্য সে মুখের ওপর সত্যি কথা বলতে পারে। বলিউডে মুখে এক আর কাজে আরেক। কঙ্গনা মুখেও যা, কাজেও তা-ই। সে সবার থেকে আলাদা। কিছু মানুষের মুখোশ খুলে কঙ্গনা ঠিক কাজটি করেছে।’ পর্দার ‘সিমরান’-এর সঙ্গে কি বাস্তবের কঙ্গনার কোনো মিল আছে? এই প্রশ্নের জবাবে পরিচালক জানান, ‘হ্যাঁ, একটা মিল তো আছেই। তাঁরা দুজনেই স্বাধীনচেতা। নিজের জীবনটাকে নিজের মতো করে উপভোগ করতে পছন্দ করে। তবে “সিমরান”-এর মতো কঙ্গনার চুরির অভ্যাস নেই।’
‘সিমরান’ ছবিতে কঙ্গনা অভিনীত চরিত্রটির নাম ‘প্রফুল প্যাটেল’। এই ছবিতে তাঁকে ৩০ বছর বয়সী গুজরাটের তালাকপ্রাপ্ত এক নারীর ভূমিকায় দেখা যাবে। প্রফুল যুক্তরাষ্ট্রে থাকে। হাউস কিপিংয়ের কাজ করে। ডিভোর্সের পর এই নারী আবার নতুনভাবে বাঁচতে চায়। কিন্তু নিজের জীবন নিজের ছন্দে কাটাতে গিয়ে প্রফুল নানা অপরাধের সঙ্গে জড়িয়ে পড়ে। বাস্তবে সন্দীপ কৌরের জীবনের ওপর নির্মিত হয়েছে এই চরিত্র। ‘সিমরান’ মুক্তি পাবে ১৫ সেপ্টেম্বর।
