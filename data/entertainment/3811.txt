
২০১৩ আর ২০১৪ সালটি গায়িকা ন্যান্‌সির জন্য মোটেও ইতিবাচক ছিল না। নানা চড়াই-উতরাইয়ের মধ্য দিয়ে কেটে গেছে তাঁর জীবন। বলা চলে, একরকম কালো মেঘেই ঢাকা ছিল তাঁর এই সময়টা। এ সময়ে নানা ঘটনা আর দুর্ঘটনার মুখোমুখি হতে হয়েছে তাঁকে।
নানাভাবে হয়েছেন সংবাদের শিরোনামও। ২০১৫ সাল থেকে আস্তে আস্তে ন্যান্‌সির আকাশের মেঘ কেটে যেতে থাকে। বছর শেষে ন্যান্‌সি পেয়ে যান ঝলমলে আলোর দেখা।শুক্রবার বিকেলে প্রথম আলোর সঙ্গে কথা হয় ন্যান্‌সির। তিনি বলেন, ‘দুই বছরেরও বেশি সময় ধরে আমার জীবনে ঘটেছে অনেক ঘটনা। ওসব আর মনে করতে চাই না। এই মুহূর্তে সংগীতজীবনের অসাধারণ একটা সময় পার করছি আমি। একসঙ্গে মিশ্র অ্যালবাম, চলচ্চিত্রের গান ও স্টেজ নিয়ে অনেক ব্যস্ত সময় যাচ্ছে আমার। বলা যেতে পারে, নিজের দিকে তাকানোরও সময় পাচ্ছি না এখন।’ন্যান্‌সি বলেন, ‘এই তো, ডিসেম্বর মাসে দেশের নানা জায়গায় আমি ১১টি স্টেজ শো করেছি। আর এ মাসে এরই মধ্যে সাতটি করা হয়ে গেছে। সামনে আরও বেশ কয়েকটি শোর কথা চূড়ান্ত করা হয়েছে। ফেব্রুয়ারিতেও কয়েকটা শোর ব্যাপারে কথাবার্তা হচ্ছে। আশার কথা হলো, ইদানীং কিন্তু বেশ বড় বাজেটের সব অনুষ্ঠান হচ্ছে। আর এসব অনুষ্ঠানে একসঙ্গে অনেক শিল্পীকে দেখা যাচ্ছে। মানুষ বেশ আগ্রহ নিয়ে গান শুনছেন। দৃশ্যটা দেখে বেশ ভালোও লাগছে।’দুই মেয়ে রোদেলা ও নায়লা এবং স্বামী জায়েদকে নিয়ে বেশ ভালোই আছেন গায়িকা ন্যান্‌সি। এরই মধ্যে ময়মনসিংহ শহরের ব্রহ্মপুত্র নদের পাড়ে তাঁর দোতলা বাড়িটির নির্মাণের কাজও প্রায় শেষের পথে।যেহেতু স্টেজ শো অনেক হচ্ছে তাহলে আয়-রোজগারও নিশ্চয়ই ভালো হচ্ছে? এমন প্রশ্নে ন্যান্‌সি বলেন, ‘অবশ্যই (হাসি)। ইচ্ছা ছিল একটি নতুন গাড়ি কেনার। কিন্তু এখন ভাবছি গাড়িটা পরে কিনব। কিছুদিন ধরে আমার মাথায় আরেকটি বাড়ি বানানোর চিন্তা ঘুরপাক খাচ্ছে। এবারের বাড়িটি বানাব ছয়তলা। পুরোটাই বাণিজ্যিকভাবে ব্যবহার করা হবে। সন্তানদের ভবিষ্যতের কথা ভেবে এমন চিন্তা করেছি। দেখা যাক, কতটুকু কী করতে পারি।’এখন পর্যন্ত ন্যান্‌সির তিনটি একক গানের অ্যালবাম প্রকাশিত হয়েছে। ‘দুষ্টু ছেলে’ (২০১৫) তাঁর তৃতীয় একক অ্যালবাম। এর আগে বেরিয়েছে ‘ভালোবাসা অধরা’ (২০০৯) ও ‘রঙ’ (২০১২)।ন্যান্‌সি অবশ্য এখন আর আগের সেই দিনগুলোর কথা আর মনে করতে চান না। বললেন, ‘এখন আমি নতুন দিনের স্বপ্ন দেখছি। নতুন নতুন কাজের পরিকল্পনাও চলছে। শুধু পরিকল্পনা নয়, তা দ্রুত বাস্তবায়নও করব।’এদিকে স্টেজ শোতে অংশ নেওয়া, মিশ্র অ্যালবাম ও চলচ্চিত্রের গানে কণ্ঠ দেওয়ার পাশাপাশি নিজের নতুন একক অ্যালবামের কাজও গোছাচ্ছেন ন্যান্‌সি। কথা প্রসঙ্গে বললেন, ‘চারটি গানের কাজ শেষ। বাকি গানগুলোর কাজ শেষ হলেই অ্যালবামটি শ্রোতাদের হাতে তুলে দিতে পারব। ইচ্ছা ছিল ভালোবাসা দিবসে, কিন্তু এখন মনে হচ্ছে তা সম্ভব হবে না।’
