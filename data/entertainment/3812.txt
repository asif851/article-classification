
ম্যাজিক নম্বর ১১-১২-১৩ তো চলে গেল, বিয়ে করবেন কবে?এমন প্রশ্নের জবাবে অভিনেত্রী অপর্ণা ঘোষের স্বভাবসুলভ হাসি যেন কিছুটা ম্লান হলো। বললেন, ‘কী আর করা বলেন? যদি এখন পছন্দমতো ছেলে পাই, তাহলে এখনই বিয়ে করব!’ তারকা হয়েও ছেলে খুঁজে না পাওয়ার বিষয়টি কেমন? আমাদের চোখে তখন অবিশ্বাস আর কৌতূহল। সেটা লক্ষ করেই অপর্ণা বললেন, ‘আসলে বাবা-মায়ের পছন্দের সঙ্গে আমার পছন্দ মিলিয়ে যোগ্য ছেলে পাওয়া যাচ্ছে না।’অপর্ণা তাঁর বাবার সবটুকু চেহারা আর স্বভাব পেয়েছেন, শুধু পাননি তাঁর সময়ানুবর্তিতা গুণ। জানা গেল, মেয়ের বর হিসেবে পেশায় সরকারি চাকুরে ছেলে চান তাঁর বাবা-মা। অপর্ণার চাওয়াটা একটু আলাদা । তিনি চান, মনের মানুষটি হবেন সব দিক দিয়ে ‘পারফেক্ট’। প্রবাসী ছেলেরা তাঁর পছন্দের দিক দিয়ে এগিয়ে থাকবেন।তবে কি অভিনয়জগৎ ছেড়ে বিদেশে পারি জমাচ্ছেন অপর্ণা?
না। তিনি জানালেন, এখনই সে ইচ্ছে নেই তাঁর। আবার বেসরকারি চাকুরে কিংবা ব্যবসায়ী পাত্রেও আপত্তি নেই।
স্বভাবতই প্রশ্ন জাগে, তারকা জগতের মানুষ আপনি, সেখানকার কাউকে নিয়ে ভাবেন কি?
অপর্ণা বললেন, ‘নাহ, ওই জগতের সম বয়সী সবাইকে বন্ধু ভাবি, হাসি-ঠাট্টা করি, অনেক মজা করে কাজ করি। বড়দের বড় ভাইয়ের মতো সম্মান করি। কাজেই, সহকর্মী কাউকে নিয়ে ঘর বাঁধার ইচ্ছে নেই।’
এবার কাজের কথায় আসা যাক। চট্টগ্রামের নান্দিকার থিয়েটারের মাধ্যমে অপর্ণার অভিনয়ের হাতেখড়ি হলেও এখন আর সেখানে নতুন কোনো নাটকে অভিনয় করা হয় না। বহুবার ডাক পেলেও জড়িত হতে পারেননি ঢাকার কোনো থিয়েটারের সঙ্গে। টিভি নাটক ও ছবি নিয়েই বেশি ব্যস্ততা এখন। সাম্প্রতিক ধারাবাহিকগুলোর মধ্যে শাফায়াত মনসুর রানার ইচ্ছেঘুড়ি সম্প্রচারিত হচ্ছে টিভিতে। জাহাঙ্গীর আলম সুমনের ভালোবাসা কারে কয়-এর কাজ শেষ হয়েছে। বেশ ভালো সাড়া পেয়েছেন লাভ ইন চিটাগং-এ অভিনয় করে। অভিনয় করেছেন জাহিদুর রহিম অঞ্জনের রেইনকোট ছবিতেও।
অপর্ণার স্বপ্ন, এপার বাংলার সুবর্ণা মুস্তাফা এবং ওপার বাংলার অপর্ণা সেনের মতো বড় অভিনেত্রী হবেন। কাজের চাপে পড়ালেখাটা ইংরেজি বিভাগে অনার্স পর্যন্ত হয়ে থেমে আছে। সেটিও এগিয়ে নিতে চান। আর এই সাক্ষাৎকার পর্ব শেষ করেই শুটিংয়ের কাজে উড়ে যাচ্ছেন নেপালে। নতুন বছরে দেশে ফিরেই পছন্দের সুপাত্রের দেখা যদি পেয়ে যান অপর্ণা, তবে কেমন হবে, পাঠক, বলুন তো? 
