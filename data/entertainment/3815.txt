
ঢাকা বিশ্ববিদ্যালয় চলচ্চিত্র সংসদের আয়োজনে শুরু হলো আমার ভাষার চলচ্চিত্র উৎসব। ছয় দিনব্যাপী এবারের আসরটি এই উৎসবের ১৪তম আসর। ২৩ থেকে ২৮ ফেব্রুয়ারি পর্যন্ত ঢাকা বিশ্ববিদ্যালয়ের টিএসসি মিলনায়তনে দুই বাংলার স্বর্ণালি ও সমকালীন যুগের একাধিক ছবি দেখার সুযোগ পাবেন দর্শকেরা।এ প্রসঙ্গে ঢাকা বিশ্ববিদ্যালয় চলচ্চিত্র সংসদের প্রচার ও প্রকাশনা সম্পাদক এস এম আরিফ শোভন জানিয়েছেন, প্রতিবছর ফেব্রুয়ারি মাসে ভাষা আন্দোলনের শহীদদের স্মরণে বাংলা ভাষার চলচ্চিত্র নিয়ে এই উৎসব পালিত হয়। বিগত বছরগুলোতে উৎসবটি দেশের চলচ্চিত্রপ্রেমী মানুষের মাঝে সাড়া ফেলেছে। সেই ধারা বজায় রাখতেই এবারের উৎসবের আয়োজন করা হয়েছে।এবারের উৎসবে প্রতিদিন সকালের চলচ্চিত্র প্রদর্শনীটি প্রয়াত চলচ্চিত্রকার তারেক মাসুদের স্মরণে উৎসর্গ করা হয়েছে। প্রতিদিন সকাল সাড়ে ১০টায় তাঁর পরিচালিত চলচ্চিত্র প্রদর্শিত হবে। পাশাপাশি বিভিন্ন ধ্রুপদি, সোনালি অতীত ও সাম্প্রতিক চলচ্চিত্র ছাড়াও থাকছে বেশ কিছু প্রামাণ্যচিত্র ও চাকমা ভাষার চলচ্চিত্র।আগামীকাল ২৪ ফেব্রুয়ারি সকাল সাড়ে ১০টা থেকে প্রদর্শিত হবে তারেক মাসুদ পরিচালিত ‘মুক্তির কথা’, ‘সোনার বেড়ি’ ও ‘ইউনিসন’। ঋত্বিক ঘটক পরিচালিত ‘অযান্ত্রিক’ দেখানো হবে দুপুর সাড়ে ১২টায়, শহীদুল ইসলাম খোকন পরিচালিত ‘ঘাতক’ প্রদর্শিত হবে বেলা সাড়ে তিনটায়। কৌশিক গাঙ্গুলী পরিচালিত ‘অপুর পাঁচালি’ প্রদর্শিত হবে সন্ধ্যা সাড়ে ছয়টায়।
২৫ ফেব্রুয়ারি সকাল সাড়ে ১০টা থেকে প্রদর্শিত হবে তারেক মাসুদ পরিচালিত ‘মুক্তির গান’ ও ‘কানসাটের পথে’। মৃণাল সেন পরিচালিত ‘পদাতিক’ প্রদর্শিত হবে দুপুর সাড়ে ১২টায়। ‘কর্ণফুলীর কান্না’ ও চাকমা ভাষার চলচ্চিত্র ‘আমার সাইকেল’ প্রদর্শিত হবে বেলা সাড়ে তিনটায়। সৃজিত মুখার্জি পরিচালিত ‘চতুষ্কোণ’ প্রদর্শিত হবে সন্ধ্যা সাড়ে ছয়টায়।২৬ ফেব্রুয়ারি সকাল সাড়ে ১০টা থেকে প্রদর্শিত হবে তারেক মাসুদ পরিচালিত ‘অন্তর্যাত্রা’, ‘নিরাপত্তার নামে’ ও ‘সেই’। জহির রায়হান পরিচালিত ‘টাকা আনা পাই’ প্রদর্শিত হবে দুপুর সাড়ে ১২টায়। পি এ কাজল পরিচালিত ‘ভালোবাসা আজকাল’ প্রদর্শিত হবে বেলা সাড়ে তিনটায়। ইফতেখার চৌধুরী পরিচালিত ‘অগ্নি’ প্রদর্শিত হবে সন্ধ্যা সাড়ে ৬টায়।২৭ ফেব্রুয়ারি সকাল সাড়ে ১০টা থেকে প্রদর্শিত হবে তারেক মাসুদ পরিচালিত ‘রানওয়ে’ ও ‘শিশুকণ্ঠ’। ফতেহ লোহানী পরিচালিত ‘আসিয়া’ প্রদর্শিত হবে দুপুর সাড়ে ১২টায়। মোস্তফা সরয়ার ফারুকী পরিচালিত ‘পিঁপড়াবিদ্যা’ প্রদর্শিত হবে বেলা সাড়ে তিনটায়। সৈকত নাসির পরিচালিত ‘দেশা: দ্য লিডার’ প্রদর্শিত হবে সন্ধ্যা সাড়ে ছয়টায়।২৮ ফেব্রুয়ারি সকাল সাড়ে ১০টা থেকে প্রদর্শিত হবে তারেক মাসুদ পরিচালিত ‘আদমসুরত’, ‘এ কাইন্ড অব চাইল্ডহুড’ ও ‘নারীর কথা’। দুপুর সাড়ে ১২টা থেকে প্রদর্শিত হবে প্রামাণ্যচিত্র ‘কালিঘর’, ‘জল ও চাকা’, ‘রাইট টু ওয়াটার’ ও ‘দ্য স্পিচ’। শিবলী সাদিক পরিচালিত ‘মায়ের অধিকার’ প্রদর্শিত হবে বেলা সাড়ে তিনটায়। তোজাম্মেল হক বকুল পরিচালিত ‘বেদের মেয়ে জোসনা’ প্রদর্শিত হবে সন্ধ্যা সাড়ে ছয়টায়।
