
প্রয়াত নির্মাতা তারেক মাসুদের জন্মদিন উপলক্ষে আয়োজিত ‘তারেক মাসুদ উৎসব’ আজ শেষ হচ্ছে। বাংলাদেশ শিল্পকলা একাডেমীর জাতীয় চিত্রশালা মিলনায়তনে আয়োজিত এই উৎসবে বেলা সাড়ে তিনটায় তথ্যচিত্র ফেরার ডিভিডির মোড়ক খোলা ও প্রদর্শনী হবে।ফেরা পরিচালনা করেছেন প্রসূন রহমান। ছবিটি নিয়ে তিনি বলেন, ‘দিনব্যাপী এক ভ্রমণের অংশ হিসেবে ২০০৯ সালের ৬ অক্টোবর তারেক মাসুদ তাঁর গ্রামের বাড়িতে যান। এই আসা-যাওয়ার পথে জীবনের নানা বিষয় নিয়ে তিনি কথা বলেন। এর মধ্যে ছিল তাঁর ছেলেবলো, তাঁর মাদ্রাসাজীবন, নিজের চলচ্চিত্র, বাংলাদেশের চলচ্চিত্রের ভবিষ্যৎ ও চলচ্চিত্র-সংশ্লিষ্ট নানা বিষয়ে। সেদিনের সেই ভ্রমণ আর কথামালার চলচ্চিত্ররূপ ফেরা। আমি মনে করি, এটা তারেক মাসুদের সৃজনশীল চিন্তা আর অনুপম ব্যক্তিত্বের প্রামাণ্য ধারক।’আজকের অনুষ্ঠানে তারেক মাসুদের লেখা চিত্রনাট্য ও গানের সংকলিত গ্রন্থ চলচ্চিত্রলেখা: চিত্রনাট্য ও গান বইয়ের প্রকাশনা অনুষ্ঠিত হবে। এ ছাড়া ‘তারেক মাসুদ স্বল্পদৈর্ঘ্য চলচ্চিত্র প্রতিযোগিতা’য় পুরস্কার পাওয়া এবং নির্বাচিত ১০টি চলচ্চিত্রের প্রদর্শনী হবে। সেরা নির্মাতাকে দেওয়া হবে ‘তারেক মাসুদ ইয়ং ফিল্ম মেকার অ্যাওয়ার্ড’।‘তারেক মাসুদ উৎসব’ আয়োজন করেছে যৌথভাবে তারেক মাসুদ মেমোরিয়াল ট্রাস্ট ও বাংলাদেশ শিল্পকলা একাডেমী।
 
