

ঢাকার গুলশানের পাঁচতারা হোটেল ওয়েস্টিনের বলরুমে একে একে হাজির হচ্ছেন এ সময়ের জনপ্রিয় সব লাক্স তারকা। এঁদের মধ্যে ছিলেন মিম, বাঁধন, শানু, সামিয়া, সুমা। শুধু কি তাঁরা, এসেছিলেন চিত্রনায়ক আরিফিন শুভ, গায়ক ও নায়ক তাহসান, মডেল পিয়াও। উদ্দেশ্য—চ্যানেল আই নিবেদিত লাক্স সুপারস্টারের আনুষ্ঠানিক ঘোষণার সাক্ষী হয়ে থাকা।
আজ বুধবার সকালে সংবাদ সম্মেলনের মাধ্যমে গুলশানের এই পাঁচতারা হোটেলে লাক্স সুপারস্টারের এবারের আয়োজনের আনুষ্ঠানিক ঘোষণা দেন চ্যানেল আইয়ের ব্যবস্থাপনা পরিচালক ফরিদুর রেজা সাগর।

শুধু সুন্দর মুখ নয়, একজন নারী আরও অনেক কিছু। তাঁর প্রতিভা, আত্মবিশ্বাস, দৃঢ়তা, পরিশ্রম ও প্রত্যয়—সবকিছু নিয়ে তিনি একজন নারী। দেখা-অদেখা সবটা মিলেই তিনি হয়ে ওঠেন অনন্য। আর লাক্স সুপারস্টারের এবারের আয়োজন এই অদেখা সৌন্দর্যের খোঁজেই। এমন ভাবনা নিয়ে এবার শুরু হচ্ছে চ্যানেল আই প্রেজেন্টস লাক্স সুপারস্টার।
তিন বছর বিরতির পর শুরু হতে যাওয়া লাক্স সুপারস্টারের খোঁজে নিবন্ধন আজ থেকে শুরু হয়ে গেছে। আগ্রহীরা LuxBangladesh-এর ফেসবুক পেজে অথবা www.luxsuperstar.com ওয়েবসাইট থেকে খুব সহজে নিবন্ধন করে নিতে পারেন।
এবারের আয়োজনের ভাবনা ও ওয়েবসাইট উন্মোচনের আগে আয়োজক প্রতিষ্ঠান ইউনিলিভার বাংলাদেশ লিমিটেডের স্কিন ক্লিনজিং বিভাগের প্রধান নাদিয়া তাবাসসুম বলেন, ‘প্রতিটি তরুণী বহুমুখী প্রতিভার অধিকারী। তরুণীদের এখন শুধু বাহ্যিক সৌন্দর্য দিয়ে বিচার করা যায় না। সময়ের সঙ্গে আমাদের দেশের তরুণীরা বদলেছে, তেমনি বদলেছে চ্যানেল আই প্রেজেন্টস লাক্স সুপারস্টারের রূপও। এমন আয়োজনের মধ্য দিয়ে প্রতিটি প্রতিভাবান তরুণীর অনন্যতা উদ্‌যাপন করতে চাই আমরা।’
সংবাদ সম্মেলনের এক ফাঁকে এবারের আয়োজন নিয়ে প্রচারণামূলক একটি টেলিভিশন বিজ্ঞাপনচিত্র উন্মোচন করেন ইউনিলিভার বাংলাদেশ লিমিটেডের হেড অব পারসোনাল কেয়ার নাফিস আনোয়ার। তিনি বলেন, ‘এই প্ল্যাটফর্ম থেকে এর আগে যাঁরাই এসেছেন, তাঁরা সবাই দেশের শোবিজে নেতৃত্ব দিচ্ছেন। এবারের আয়োজনে যাঁরাই আসবেন, তাঁরা যথাযথ প্রশিক্ষণ, গ্রুমিং ও মেন্টরিংয়ের মাধ্যমে একদিন নিজেদের জনপ্রিয় করে তুলতে পারবেন।’
চ্যানেল আইয়ের ব্যবস্থাপনা পরিচালক ফরিদুর রেজা সাগর বলেন, ‘সুন্দরী বাছাইয়ের এই আয়োজন চ্যানেল আই ও লাক্স আট বছর ধরে সফলতার সঙ্গে করে আসছে। রূপে-গুণে অনন্য, দৃঢ় আত্মপ্রত্যয়ী এবং সমাজে নেতৃত্বদানে সক্ষম তরুণীদের এবার তুলে আনার চেষ্টা করা হবে। আর শ্রেষ্ঠত্বের মুকুটজয়ীর জন্য চ্যানেল আইয়ের নাটক, সিনেমা ও টেলিছবিতে কাজ করার সুযোগ তো থাকবেই।’
চ্যানেল আই প্রেজেন্টস লাক্স সুপারস্টার প্রতিযোগিতার এবারের বিজয়ী পুরস্কার হিসেবে পাবেন ব্র্যান্ড নিউ গাড়ি ও নগদ পাঁচ লাখ টাকা। পাশাপাশি বাংলাদেশে লাক্সের শুভেচ্ছাদূত হওয়ার সুযোগ। থাকবে বাংলাদেশ ফিল্ম অ্যান্ড টেলিভিশন একাডেমিতে প্রশিক্ষণের সুযোগ। এ ছাড়া চ্যানেল আইয়ের নাটক, সিনেমা ও টেলিছবিতে অভিনয়ের সুযোগ। দ্বিতীয় স্থান অর্জনকারী পাবেন নগদ চার লাখ টাকা ও দ্বিতীয় রানারআপ পাবেন নগদ তিন লাখ টাকা।
