
ভারতের বর্ষীয়ান অভিনেতা শশী কাপুর মারা গেছেন। তাঁর বয়স হয়েছিল ৭৯। বেশ কয়েক মাস ধরেই বার্ধক্যজনিত নানা রোগে ভুগছিলেন এ অভিনেতা। মুম্বাইয়ের শহরতলির আম্বানিদের কোকিলা বেন হাসপাতালে চিকিৎসাধীন অবস্থায় সোমবার বিকেল সোয়া পাঁচটার দিকে তিনি মারা যান।
জি নিউজের খবরে বলা হয়েছে, শশী কাপুর অভিনেতা পৃত্বীরাজ কাপুরের ছেলে। তাঁর পুরো নাম বলবীর রাজ কাপুর। তিনি ১৭৫টিরও বেশি ছবিতে অভিনয় করেছেন। এ ছাড়া অনেক জনপ্রিয় ছবির প্রযোজক তিনি। তাঁর উল্লেখযোগ্য কাজের মধ্যে আছে ‘সিলসিলা’, ‘জুনুন’, ‘কালযুগ’, ‘বিজেতা’, ‘উৎসব’। ১৯৯১ সালে ‘আজুবা’ নামে একটি হিন্দি ছবি পরিচালনা করেন শশী কাপুর। এ ছবিতে অভিনয় করেছিলেন অমিতাভ বচ্চন। তা ছাড়া এই তারকা ১৯৮৮ সালে একটি রাশিয়ান ছবি পরিচালনা করেন।
শশী কাপুর ২০১১ সালে পদ্মভূষণ ও ২০১৫ সালে দাদাসাহেব ফালকে পুরস্কার পান। শশী কাপুর কলকাতায় জন্মগ্রহণ করেছিলেন। আগামীকাল মঙ্গলবার তাঁর শেষকৃত্য হবে।
