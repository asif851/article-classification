
এক প্রেক্ষাগৃহ থেকে আরেক প্রেক্ষাগৃহে ছুটছেন পপি ও নিরব। নিজেদের ছবি দর্শকদের কাছে পৌঁছে দেওয়ার জন্য তাঁদের এই ছুটোছুটি বলে জানান পপি ও নিরব।গতকাল শুক্রবার ঢাকাসহ সারা দেশের ৪০টি প্রেক্ষাগৃহে মুক্তি পেয়েছে পপি ও নিরব অভিনীত ছবি চার অক্ষরের ভালোবাসা। জুটি হিসেবে এটি তাঁদের প্রথম ছবি। তাই ছবিটিকে নিয়ে তাঁদের পরিকল্পনার শেষ নেই। ছবিটিকে কীভাবে দর্শকদের কাছাকাছি নিয়ে যাওয়া যায়, সেই চেষ্টাই করে যাচ্ছেন তাঁরা।নিরব জানান, ‘ছবি দেখতে আসা আগ্রহী দর্শকদের দেখে মুগ্ধ না হয়ে পারলাম না। আর ছবি দেখা শেষে তাঁদের প্রতিক্রিয়া আরও বেশি মুগ্ধতার জন্ম দিয়েছে। তবে সবার কাছ থেকে ছবিটির গল্পের জন্য খুব প্রশংসা পেয়েছি।’ এদিকে পপি জানান, ‘দর্শকদের কারণেই আমি পপি হয়েছি। তাঁদের ভালোবাসা বরাবরই আমাকে নানাভাবে অনুপ্রাণিত করে। তাই প্রেক্ষাগৃহে বসে দর্শকদের সঙ্গে ছবি দেখার মধ্যে অন্য রকম একটা আনন্দ খুঁজে পাই। পাশে বসে তাঁরা যেসব মন্তব্য করেন, তা বেশ গুরুত্ব দিয়ে আমি বিবেচনা করি। চার অক্ষরের ভালোবাসা ছবিটি নিয়ে এখন পর্যন্ত যে দর্শক প্রতিক্রিয়া পেয়েছে, তা নিঃসন্দেহে অনেক বেশি আনন্দের।’চার অক্ষরের ভালোবাসা ছবির মধ্য দিয়ে তিন বছর পর পপি ও দেড় বছর পর নিরবের দেখা মিলল প্রেক্ষাগৃহে। নিরবের মতে, দেড় বছরের বিরতির পরও দর্শকেরা যেভাবে তাঁকে গ্রহণ করেছেন, তা খুবই ভালো লেগেছে।
