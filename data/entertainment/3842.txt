
ভক্তরা যে পছন্দের তারকাদের জন্য কত কী করতে পারেন তা বলিউড তারকাদের কয়েকজন পাগল ভক্তকে দেখলেই টের পাওয়া যায়। শাহরুখ খানের এক ভক্ত একবার চুপিচুপি তাঁর বাড়ি ‘মান্নাত’ এ ঢুকে পড়েছিলেন শুধু তাঁর সুইমিং পুলে একবার গোসল করার জন্য। এবার মুম্বাইয়ের এক ব্যবসায়ী অভিনেতা অনিল কাপুরের নামে চালু করেছেন এক ধরনের বিরিয়ানি। আর মজার বিষয় হলো, এই বিরিয়ানির রেসিপি তিনি জোগাড় করেছেন এই তারকার সাবেক এক বাবুর্চির কাছ থেকে।
১৯৮৯ সালে মুক্তি পাওয়া জনপ্রিয় ছবি ‘রাম লক্ষণ’-এ অনিল কাপুরের অভিনয়ের কথা ভক্তরা এত সহজে ভুলবে না। চরিত্রটিকে আরও স্মরণীয় করে রাখতেই যেন নায়কের সেই ভক্ত তাঁর খাবার দোকানে ‘লক্ষণ ধাক্কাস বিরিয়ানি’ নামে নতুন এক পদ চালু করেছেন। বলিউডের সিনেমাপ্রেমীরা নিশ্চয়ই জানেন ‘ধাক্কাস’ অনিল কাপুরের জনপ্রিয় সংলাপ। আর এই বিরিয়ানিটি দোকানে চালু করা হয়েছে ইংরেজি নববর্ষ উপলক্ষে। ভোজন রসিক অনিলের প্রতি ভালোবাসা জানানোর এর থেকে অভিনব কৌশল আর কী হতে পারে?
নিজের একটি জনপ্রিয় চরিত্রের নামে বিরিয়ানি বিক্রির খবর শুনে অনিল কাপুর বলেন, ‘আমি সেই বিরিয়ানির কথা শুনেছি। খবরটা শুনে আমি অভিভূত। লক্ষণ চরিত্রটি মানুষের এত পছন্দের জেনে আমি খুব খুশি।’ তবে অনিলের এখনো সেই বিরিয়ানি চেখে দেখার সুযোগ হয়নি। কারণ, তিনি এখন ‘ফ্যানি খান’ ছবির কাজ নিয়ে ব্যস্ত। এরপর শুরু করবেন ‘রেস ৩’ আর ‘টোটাল ধামাল’-এর শুটিং। ‘টোটাল ধামাল’ এ অনিলের নায়িকা হবেন মাধুরী দীক্ষিত। সুভাষ ঘাইয়ের ‘রাম লক্ষণ’ ছবিতেও তাঁর নায়িকা ছিলেন মাধুরী। সেখানে আরও অভিনয় করেন রাখি, জ্যাকি শ্রফ ও ডিম্পল কাপাডিয়া। সূত্র: ডেকান ক্রনিকল
