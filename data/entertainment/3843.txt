
বিয়ের তিন মাসের মাথায় হৃদয় খান ও মডেল-অভিনেত্রী সুজানার সংসার ভেঙে যায়। দুজনেরই এটি দ্বিতীয় বিয়ে ছিল। এরপর পরিচিত ও শুভাকাঙ্ক্ষীরা সুজানাকে নতুন করে সংসার শুরুর পরামর্শ দিয়েছেন। অনেকে আবার বিয়ে করছেন কবে?এমন প্রশ্নও করেছেন। এসব শুনতে শুনতে অস্থির হয়ে পড়েছেন সুজানা। প্রথম আলোর সঙ্গে আলাপে সুজানা জানিয়েছেন, আপাতত বিয়ের কোনো চিন্তাভাবনাই তাঁর মাথায় নেই।সুজানা এ প্রসঙ্গে বলেন, ‘বিয়ে নিয়ে নতুন করে কিছুই ভাবতে চাই না। আমার চিন্তাভাবনা জুড়ে এখন শুধুই কাজ। অনেকে ভালো ভালো নাটকে অভিনয়ের প্রস্তাবও দিচ্ছেন। তাই এখন আমি পুরোপুরি কাজে মনোনিবেশ করেছি। নাটকের কাজে আরও ব্যস্ত থাকতে চাই। কয়েক বছরের মধ্যে এ নিয়ে কোনো কিছুই মাথায় নেই। পরিবারের ওপরই পুরো ব্যাপারটি ছেড়ে দিয়েছি।’এদিকে, ইদানীং চলচ্চিত্রে অভিনয়ের ব্যাপারেও আগ্রহী হয়ে উঠেছেন সুজানা। কথা প্রসঙ্গে বললেন, ‘বাংলাদেশে এখন অনেক ভালো ভালো ছবি নির্মিত হচ্ছে। এতে ছবিতে কাজ করার সাহসটাও পাচ্ছি। ভালো গল্প ও চরিত্র পেলে সিনেমায় কাজ করতে চাই।’২০১০ সালের শুরুর দিকে পূর্ণিমা আকতার নামের একটি মেয়েকে বিয়ে করেছিলেন গায়ক ও সংগীতপরিচালক হৃদয় খান। বিয়ের ছয় মাসের মাথায় হৃদয় খানের সেই সংসার ভেঙে যায়। অন্যদিকে, ২০০৬ সালে ঢাকার একটি বায়িং হাউসের কর্মকর্তা ফয়সাল আহমেদকে প্রথম বিয়ে করেছিলেন সুজানা। তাঁর সেই বিয়ে টিকেছিল মাত্র চার মাস।
