
বাংলাদেশের শাকিব খান আর ভারতের পাওলি দাম একসঙ্গে জুটি হয়ে ছবিতে অভিনয় করছেন—খবরটি বেশ পুরোনো। নতুন খবর হলো, এই জুটিকে এক ঝলক দেখা গেছে এবারের পয়লা বৈশাখে। অবশ্য তা প্রেক্ষাগৃহের পর্দায় নয়; বৈশাখের রাতে ইউটিউবে অবমুক্ত করা হয়েছে শাকিব-পাওলি জুটির প্রথম ছবি ‘সত্তা’র ট্রেলার।‘সত্তা’ ছবির ট্রেলারে শাকিব খানকে একেবারে অন্যরূপে দেখা গেছে। সচরাচর শাকিব খানকে এমন রূপে খুব একটা দেখা যায় না।ছবি সম্পর্কে শাকিব খান বলেছেন, ‘আমার অভিনয়জীবনে “সত্তা” আলাদা ধারার একটি চলচ্চিত্র। এ ছবিতে আমাকে যেভাবে দেখা যাবে, তা আগে কখনোই দেখা যায়নি।’ তিনি আরও বলেন, ‘“সত্তা” ছবিতে অভিনয়ের জন্য আমাকে অনেক প্রস্তুতি নিতে হয়েছে। শেভ করা বন্ধ করে দিতে হয়েছে। এই ছবির ক্ষেত্রে পোশাক নির্বাচনের ব্যাপারে ভালোভাবে ভাবতে হয়েছে।’শাকিব খান ও পাওলি দাম ছাড়া ‘সত্তা’ ছবিতে অভিনয় করছেন জয়ন্ত চট্টোপাধ্যায়, শামীমা নাজনীন, ডন, শিমুল খানসহ আরও অনেকে। ‘সত্তা’ ছবিটি পরিচালনা করেছেন হাসিবুর রেজা কল্লোল। আর এ ছবির সব কটি গানের সংগীত পরিচালনা করেছেন বাপ্পা মজুমদার। এ ছবির গানগুলোতে কণ্ঠ দিয়েছেন জেমস, মমতাজ, বাপ্পা মজুমদার, মিলা প্রমুখ।
