
তাঁদের দুজনের মাঝে দ্বৈরথ রাষ্ট্র হয়েছে অনেক আগেই। গড়িয়েছে বহুদূর। পরস্পর কাদা-ছোড়াছুড়ির পর এখন তা আদালতের বিষয় হয়েছে। চলছে আইনি লড়াই। সাইবার ক্রাইম ইস্যুতে একে অপরের দিকে অভিযোগের আঙুল তুলেছেন হৃতিক রোশন ও কঙ্গনা রনৌত। আর এই বিষয়বস্তু নিয়েই তৈরি হতে চলেছে চলচ্চিত্র।
হৃতিক-কঙ্গনার এই ঝগড়া এখন বলিউড আলোচনার শীর্ষে। তরুণ প্রজন্মের কাছেও ভীষণ জনপ্রিয় হৃতিক। তাঁকে ঘিরে তরুণীদের উন্মাদনাও তুঙ্গে। এমনই এক ‘হিরো’র নাম জড়িয়েছে এহেন বিতর্কিত বিষয়ে। এই কারণেই কাহিনির চিত্রনাট্য হিসেবে এই বিষয়টি নির্বাচিত করা হয়েছে।জানা গেছে, ৪২ বছরের তারকাকে সিনেমার স্ক্রিপ্টও পাঠিয়েছেন এক প্রতিষ্ঠিত প্রযোজক এবং এক নতুন পরিচালক।প্রসঙ্গত, কঙ্গনার অভিযোগ, তাঁদের মধ্যে ঘনিষ্ঠ সম্পর্ক গড়ে উঠেছিল। হৃতিকের সঙ্গে ই-মেইল মারফত বেশ ঘনিষ্ঠ কথাবার্তাও চলত। কিন্তু এ কথা অস্বীকার করেন হৃতিক। তাঁর দাবি, কেউ ভুয়ো ই-মেইল আইডি খুলে তাঁর নাম করে মেইল করত কঙ্গনাকে। এই নিয়ে একে অপরকে আইনি নোটিশ পাঠান তাঁরা। আইবি টাইমস
