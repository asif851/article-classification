
দায়িত্বের চাপে একজন মানুষ খেই হারাতেই পারেন। তার ওপর সেই চাপ যদি খুব অল্প বয়সে এসে ঘাড়ে চাপে, তাহলে অবস্থা বেগতিক হতেই পারে। সেলেনা গোমেজের বেলায় তা-ই ঘটেছে। ছবি পোস্ট করার ওয়েবসাইট ইনস্টাগ্রামে এই গায়িকার অনুসারীর সংখ্যা সবচেয়ে বেশি। আর এই অর্জনটিই সেলেনার জন্য কাল হয়ে দাঁড়াল। সবচেয়ে বেশি অনুসারীর ভার তিনি সামলে উঠতে পারেননি। সম্প্রতি ভোগ সাময়িকীতে দেওয়া সাক্ষাৎকারে তিনি স্বীকার করেছেন যে একটা সময় তিনি ইনস্টাগ্রামের প্রতি খুব বেশি আসক্ত হয়ে পড়েন। শেষ পর্যন্ত সেই আসক্তি কাটাতে তাঁকে যেতে হয় নিরাময়কেন্দ্র পর্যন্ত। তবে দোষটা শুধু ইনস্টাগ্রামকে দিলে ভুল হবে। দুশ্চিন্তা, অবসাদ ও হতাশার মতো মানসিক সমস্যাগুলোতেও ভুগছিলেন সেলেনা গোমেজ। তাই গত বছর হুট করেই গান থেকে নিয়ে নেন লম্বা বিরতি। তিন মাসের জন্য মানসিক রোগ নিরাময়কেন্দ্রে ভর্তি হন। সেলেনা ভোগ সাময়িকীকে জানিয়েছেন, এখন তাঁর জীবন ও মানসিক অবস্থা অনেকটাই নিয়ন্ত্রণে। ফোন থেকে তিনি মুছে ফেলেছেন ইনস্টাগ্রামের অ্যাপটিও। ডিজনিকন্যা সেলেনা গোমেজ তারকা খ্যাতি সামলে আসছেন সেই ছোটবেলা থেকেই। অনেক বছর হলো স্বাভাবিক জীবনের স্বাদ কেমন হয়, তা তিনি উপভোগ করতে পারেন না। কারণ, আর দশজন তরুণীর মতো একটু বেপরোয়া হলেই তা উঠে আসে পত্রিকার প্রথম পাতায়। নিজেকে কিছুতেই ডিজনির সেই ‘শিশুশিল্পী সেলেনা’র মোড়ক থেকে বের করে আনতে পারছিলেন না সেলেনা। এমন হতাশায় ভুগে এর আগে অনেক দুর্ঘটনা ঘটিয়েছিলেন ডিজনি থেকে খ্যাতি পাওয়া মাইলি সাইরাস ও লিন্ডসে লোহান। ব্যক্তিজীবন ও খ্যাতির ভারসাম্য ঠিকমতো রাখতে না পারায় অনেক বিতর্ক সইতে হয়েছে তাঁদের। কিন্তু সেলেনা কোনো বিতর্ক চাননি। আবার সবার প্রত্যাশার চাপও সইতে পারেননি। তাই একসময় গভীর অবসাদে আক্রান্ত হন তিনি। সেলেনা সে সময়ের কথা মনে করে বলেন, ‘সেই সময় গান গাইতে মঞ্চে ওঠার আগে আমি ভয়ে কাঁপতাম। মঞ্চ থেকে নামলে প্যানিক অ্যাটাক হতো আমার।’ সেলেনা বলেন, ইনস্টাগ্রামে যখন তাঁর অনুসারীর সংখ্যা অন্য সবাইকে ছাড়িয়ে গেল, তখন মানসিক সমস্যা আরও গুরুতর হতে শুরু করে। সামাজিক যোগাযোগমাধ্যমকে তখন তিনি অনেক বেশি গুরুত্বের সঙ্গে নিতে শুরু করেন। তিনি বলেন, ‘ইনস্টাগ্রাম দিয়ে আমার দিন শুরু হতো, ইনস্টাগ্রাম দিয়েই শেষ। এর বাইরে আমি আর কিছু ভাবতে পারতাম না। ইনস্টাগ্রাম ব্যবহার করা যেন আমার জন্য একটা দায়িত্ব হয়ে দাঁড়িয়েছিল।’ ইয়াহু।
