
রোববার ৬ ডিসেম্বর সাদামাটা আয়োজনে বিয়ে করেছেন কলকাতার জনপ্রিয় সংগীতশিল্পী ও সংগীতপরিচালক অনুপম রায়। পাত্রী তাঁর দীর্ঘদিনের প্রেমিকা পিয়া চক্রবর্তী। বিয়ের আয়োজনে শুধু দুই পরিবারের সদস্যরাই উপস্থিত ছিলেন।‘অভিনন্দন দাদা। শুনলাম গত রাতে বসন্ত এসেছে?’ ধন্যবাদ জানিয়ে ফোনের ওপারে সুদূর নয়দা থেকে লাজুক হাসি হাসলেন কলকাতার এই জনপ্রিয় গায়ক, বললেন, ‘আমি যেখানে সেখানে ফোনের নেটওয়ার্ক একটু দুর্বল।’ফোনের নেটওয়ার্ক দুর্বল হলেও যে সংবাদটিতে তরুণীদের হৃদয় ভাঙবে তা দিতে খুব একটা সমস্যা হয়নি অনুপমের। তরুণ প্রজন্মের হৃদয় কেড়ে নেওয়া এই কণ্ঠশিল্পীর প্রেমের সম্পর্কটি বিয়ের কারণে সার্থক রূপ পেয়েছে। তাঁর ভাষায়, ‘প্রেমিকা এখন বউ হয়ে গেছে।’আজ সোমবার দুপুরে যখন প্রথম আলোর সঙ্গে অনুপমের কথা হয়; তখন তিনি তাঁর শ্বশুরবাড়ি নয়দায় অবস্থান করছিলেন। বললেন, খুব ব্যস্ততার মধ্যে সময় কাটছে। জানেনই তো। আশা করছি, পরে অনেক কথা হবে।অনুপমের স্ত্রী পিয়া নৃবিজ্ঞানে পিএইচডি করছেন গ্রেটার নয়দার শিব নাদার বিশ্ববিদ্যালয়ে। কলেজে পড়ার সময় অনুপমের সঙ্গে বন্ধুত্ব হয়েছিল তাঁর। এই বন্ধুত্ব পরবর্তীতে এসে গড়ায় ভালোবাসার সম্পর্কে। আর এর সফল সমাপ্তি হলো ৬ ডিসেম্বর, বিয়েতে।ভারতের বাংলা ভাষার এই সময়ের জনপ্রিয় তরুণ গায়ক, গীতিকার এবং সুরকারদের মধ্যে অন্যতম অনুপম রায়। ২০১০ সালে সৃজিত মুখোপাধ্যায়ের ‘অটোগ্রাফ’ সিনেমায় ‘আমাকে আমার মতো থাকতে দাও’ ও ‘বেঁচে থাকার গান’ এর মাধ্যমে কলকাতার গানের জগতে নিজের সম্ভাবনার কথা জানান দেন অনুপম রায়। এরপর তাঁকে আর পেছনে ফিরে তাকাতে হয়নি। অনুপম রায় প্রাথমিক শিক্ষার ১০ বছর পার করেন কলকাতার সেন্ট পলস ব্রডিং অ্যান্ড ডে স্কুলে। তিনি তাঁর কলেজজীবন পার করেন বিড়লা ফাউন্ডেশন থেকে। এরপর কলকাতার যাদবপুর বিশ্ববিদ্যালয় থেকে ইলেকট্রনিকস অ্যান্ড টেলিকমিউনিকেশন ইঞ্জিনিয়ারিংয়ে পড়াশোনা করেছেন।
