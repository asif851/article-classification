
দেখতে তিনি সাক্ষাৎ অপ্সরা। তবে সব ছাপিয়ে চোখে পড়ে তাঁর সোনালি চুল। স্বর্ণকেশিদের এমনিতেই আলাদা কদর হলিউড রাজ্যে। তবে সিয়েনা মিলার বলছেন, যদি প্রয়োজন হয়, নির্দ্বিধায় ন্যাড়া হয়ে যাবেন। এ নিয়ে কোনো বাতুলতা তাঁর নেই।আমেরিকান স্নাইপার ছবির এই তারকা এমনিতে চুলের বৈচিত্র্যময় ফ্যাশনের জন্য বেশ পরিচিত। চুল নিয়ে সব সময় নিরীক্ষা করেন যেন। কদিন আগে দেখা গেছে, মাথার পেছনের নিচের দিকে প্রায় ন্যাড়া করে ফেলেন মিলার। এ ব্যাপারে মিলারের বক্তব্য, ‘আমি যেকোনো কিছু করতেই রাজি। নিজের চুল নিয়ে আমার অত গোঁড়ামি নেই, এ কারণে আমি হাজার রকমের হেয়ার স্টাইল করেছি।’সব সময় এক রকম না দেখে বৈচিত্র্য খোঁজাই ভালো। আর চেহারায় পরিবর্তন আনার সবচেয়ে সহজ উপায় চুলের ছাঁটের ধরন বদলে ফেলা। মিলারের পরামর্শ, ‘অন্য রকম দেখানোটা গুরুত্বপূর্ণ। যত সম্ভব বৈচিত্র্য পরীক্ষা-নিরীক্ষা করে দেখা চাই।’ আইএএনএস।
