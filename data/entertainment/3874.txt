
২৭ বছর ধরে বলিউডের অভিনয় জগতে বিচরণ করছেন জুহি চাওলা। এখন পর্যন্ত বলিউডের অনেক তারকাই হলিউডে নাম লিখিয়েছেন। দেরিতে হলেও এবার সেই কাতারে শামিল হলেন জুহি।সম্প্রতি স্টিভেন স্পিলবার্গ প্রযোজিত ‘দ্য হান্ড্রেড ফুট জার্নি’ ছবিতে তাঁর অন্তর্ভুক্তি চূড়ান্ত হয়েছে। ছবিটিতে আরও অভিনয় করছেন অস্কারজয়ী হলিউডের অভিনেত্রী হেলেন মিরেন, বলিউডের বর্ষীয়ান অভিনেতা ওম পুরী প্রমুখ।বলিউডে জুহি চাওলার অভিষেক হয়েছিল ১৯৮৬ সালে। দুই বছর পর ‘কেয়ামত সে কেয়ামত তক’ ছবিতে আমির খানের বিপরীতে অভিনয় করে তারকাখ্যাতি পান গুণী এ অভিনেত্রী। এরপর বহু ব্যবসাসফল ছবি উপহার দিয়েছেন ৪৬ বছর বয়সী এ তারকা অভিনেত্রী।এবার স্পিলবার্গের মতো অস্কারজয়ী নির্মাতার ছবিতে অভিনয়ের মাধ্যমে হলিউডে অভিষেক হচ্ছে জুহি চাওলার। মার্কিন লেখক রিচার্ড সি মরিসের ‘দ্য হান্ড্রেড ফুট জার্নি’ বই অবলম্বনে ছবিটি পরিচালনার দায়িত্ব পেয়েছেন অস্কার মনোনয়ন পাওয়া সুইডিশ নির্মাতা ল্যাসি হলস্টর্ম। ছবিটি স্পিলবার্গের সঙ্গে যৌথভাবে প্রযোজনা করছে ভারতের রিলায়েন্স এন্টারটেইনমেন্ট। ভারতীয় এক বাবুর্চিকে ঘিরে এর কাহিনি আবর্তিত হয়েছে। ছবিটি মুক্তি পাবে আগামী বছরের ৮ আগস্ট। সম্প্রতি এক খবরে এসব তথ্য জানিয়েছে মিড-ডে ডটকম।গত বছর ভারত সফরে গিয়ে বলিউডের বেশ কয়েকজন তারকার সঙ্গে সাক্ষাত্ হয়েছিল স্পিলবার্গের। ‘দ্য হান্ড্রেড ফুট জার্নি’ ছবির কাহিনির প্রয়োজনে ভারতীয় অভিনয়শিল্পীর প্রয়োজন ছিল তাঁর। তখন তাঁকে যে কয়েকজন শিল্পীর তালিকা দেওয়া হয়েছিল তার মধ্যে জুহির নামও ছিল। ছবিটিতে ওম পুরীর অন্তর্ভুক্তি আগেই চূড়ান্ত হয়েছিল। সম্প্রতি ছবিটিতে জুহির অন্তর্ভুক্তি নিশ্চিত হয়েছে।
এরই মধ্যে ‘দ্য হান্ড্রেড ফুট জার্নি’ ছবির বড় একটি অংশের শুটিং সম্পন্ন হয়েছে ফ্রান্সে। শিগগির ভারতের মুম্বাইয়ের কয়েকটি লোকেশনে ছবিটির শুটিং শুরু হবে।   
