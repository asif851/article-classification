
ভালোবাসা দিবস উপলক্ষে আজ তিনটি নাটক প্রচার করবে বাংলাভিশন। রাত পৌনে নয়টায় পরপর প্রচারিত হবে তিনটি নাটক ‘কথাবন্ধু মিথিলা’, ‘হোয়াই সো সিরিয়াস!’ এবং ‘অতঃপর..’। নাটকগুলো পরিচালনা করেছেন যথাক্রমে মাসুদ হাসান উজ্জ্বল, সাফায়েত মনসুর রানা ও আশফাক নিপুণ।‘ক্লোজআপ কাছে আসার গল্প ২’ প্রতিযোগিতা থেকে পাওয়া তিনটি সেরা গল্প নিয়ে তৈরি হয়েছে ‘কথাবন্ধু মিথিলা’, ‘হোয়াই সো সিরিয়াস!’ এবং ‘অতঃপর..’। নাটকগুলো লিখেছেন যথাক্রমে মোঃ সাখাওয়াত হোসেন, খন্দকার নওশাদুর রহমান এবং আনিসুল হক সাগর।  নাটকগুলোর নির্মাতা প্রতিষ্ঠান ইউনিলিভার বাংলাদেশ। এই প্রতিষ্ঠানের মিডিয়া ও ইভেন্ট ব্যবস্থাপক তানভীর ফারুক জানান, ১৪ ফেব্রুয়ারি ভালোবাসা দিবসে রাত পৌনে নয়টায় নাটকগুলো বাংলাভিশনে পরপর প্রচারিত হবে।
‘কথাবন্ধু মিথিলা’ নাটকের প্রধান দুটি চরিত্রে অভিনয় করেছেন তাহসান ও অগ্নিলা। মিথিলা চরিত্রে দেখা যাবে অগ্নিলাকে। তিনি এফএম রেডিওর কথাবন্ধু। রেডিওতে তাঁর কথা শুনে মুগ্ধ হন রাসেল। তাঁদের মধ্যে সম্পর্ক গড়ে ওঠার ক্ষেত্রে বাধা আসে। এই রাসেল চরিত্রে অভিনয় করেছেন তাহসান। 
‘হোয়াই সো সিরিয়াস’ নাটকের কাহিনিতে দেখা যাবে, একদিন হঠাত্ করেই একটি ছেলের সঙ্গে দেখা হয়ে যায় একটি মেয়ের। শান্ত, চুপচাপ ছেলেটির প্রথম পরিচয়েই ভালো লেগে যায় মেয়েটিকে। মেয়েটির নাম নাবিলা। এরপর নানা দ্বন্দ্ব ও অসমতা পেরিয়ে একটু একটু করে ভালোবাসা ছড়িয়ে পড়ে ছেলেটির ছোট্ট পৃথিবীতে। মেয়েটি যেখানে যায় ছেলেটি পিছু পিছু যায় সেখানেই। এই নাটকটিতে অভিনয় করেছেন এলিটা, আবির প্রমুখ।
‘অতঃপর..’ নাটকটির গল্প গানপাগল অভিককে নিয়ে। সারার সঙ্গে বন্ধুত্ব হওয়ার পর অভীকের মনের পরিবর্তন আসতে থাকে। একসময় নির্ভরতা বাড়ে সারার প্রতি। কিন্তু ভালোবাসার কথা সহজে যেন বলা হয় না তাদের। এই নাটকটির প্রধান দুটি চরিত্রে অভিনয় করছেন জন ও অপর্ণা।
