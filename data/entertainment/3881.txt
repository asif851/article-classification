
অস্কার যেন অধরা স্বপ্ন। জীবনে অন্তত একটি হলেও অস্কার বা অ্যাকাডেমি পুরস্কার কে না চান! কিন্তু ‘পাইরেটস অফ দ্য ক্যারাবিয়ান’, ‘অ্যালিস ইন ওয়ান্ডারল্যান্ড’, ‘চার্লি অ্যান্ড দ্য চকলেট ফ্যাক্টরি’খ্যাত অভিনেতা জনি ডেপের নাকি অস্কারের প্রতি কোনো লোভই নেই! সম্প্রতি অস্কার নিয়ে তাঁর চাওয়াপাওয়ার এই চমকপ্রদ তথ্য জানিয়েছেন তিনি নিজেই। যেখানে কেবল একটি অ্যাকাডেমি পুরস্কার ঘরে তোলার জন্যই শিল্পীরা মরিয়া হয়ে ওঠেন, সেখানে ‘ক্যাপ্টেন জ্যাক স্প্যারো’ জনি ডেপের কণ্ঠের এই ভিন্ন সুর সবাইকে কিছুটা অবাকই করেছে। সাম্প্রতিক এক সাক্ষাৎ​কারে, ৫২ বছর বয়সী এই হলিউড তারকা বলেছেন, ‘আমি কখনোই এ ধরনের কিছু অর্জন করতে চাই না। এ নিয়ে আমি কথা বলতেও তেমন পছন্দ করি না। এর আগে আমি অস্কারের জন্য মনোনয়ন পেয়েছি, এই আমার জন্য অনেক। পুরস্কার জিতে যাওয়ার অর্থ হলো আপনি কারও সঙ্গে প্রতিযোগিতা করছেন কিন্তু আমি কারও সঙ্গেই কোনো প্রতিযোগিতার মধ্যে নেই।’জনি ডেপ জানিয়েছেন, তিনি শুধু তাঁর লক্ষ্যে স্থির থাকেন। আর তাই করেন; যা তিনি করতে চান। ডেপ বলেন, ‘যদিও মাঝেমধ্যে লোকে এটা পছন্দ করে না; তবে আমি ঠিক আছি।’এ পর্যন্ত তিন তিনবার সেরা অভিনেতা হিসেবে অ্যাকাডেমি পুরস্কারের মনোনয়ন পেয়েছেন জনি ডেপ। সামনে এ অভিনেতাকে দেখা যাবে ‘অ্যালিস থ্রু দ্য লুকিং গ্লাস’, ‘ইয়োগা হর্সেস’ এবং ‘পাইরেটস অফ দ্য ক্যারিবিয়ান’ ছবির সিকুয়েল ‘ডেড মেন টেল নো টেল’ ছবিতে। ইয়াহু মুভিজ।
