
প্রখ্যাত লেখক সালমান রুশদির সাবেক স্ত্রী ভারতীয় বংশোদ্ভূত মার্কিন মডেল ও অভিনেত্রী পদ্ম লক্ষ্মীর সঙ্গে প্রেম করছেন হলিউডের বর্ষীয়ান অভিনেতা রিচার্ড গিয়ার। সম্প্রতি এক খবরে বিষয়টির সত্যতা নিশ্চিত করেছে পিপল ডটকম।এ প্রসঙ্গে ঘনিষ্ঠ একটি সূত্র জানিয়েছে, সালমান রুশদি ও পদ্ম লক্ষ্মীর সংসার টিকেছিল তিন বছর। ২০০৭ সালে তাঁদের বিচ্ছেদ হয়ে যায়। এরপর ধনাঢ্য ব্যবসায়ী টেডি ফর্স্টম্যানের সঙ্গে পদ্ম লক্ষ্মীর প্রণয়ের সম্পর্ক গড়ে ওঠে। ব্রেইন ক্যানসারে আক্রান্ত হয়ে ২০১১ সালে মারা যান টেডি।সূত্রটি আরও জানিয়েছে, টেডির মৃত্যুর পর আর নতুন কাউকে সঙ্গী নির্বাচন করেননি পদ্ম লক্ষ্মী। তিনি প্রায় তিন বছর একাকী জীবন কাটিয়েছেন। তবে কিছুদিন হলো ৬৪ বছর বয়সী রিচার্ড গিয়ারের সঙ্গে সম্পর্কে জড়িয়েছেন ৪৩ বছর বয়সী পদ্ম লক্ষ্মী। মাঝেমধ্যেই একসঙ্গে ঘুরে বেড়াচ্ছেন এই দুজন। বর্তমানে তাঁরা একে অন্যকে জানার ও বোঝার চেষ্টা করছেন।সুপার মডেল সিন্ডি ক্রফোর্ডের সঙ্গে তিন বছর সংসার করার পর ১৯৯৫ সালে বিচ্ছেদের পথে হাঁটেন গিয়ার। ২০০২ সালে মার্কিন মডেল ও অভিনেত্রী ক্যারি লয়েলের সঙ্গে তাঁর বিয়ে হয়। দীর্ঘ ১১ বছর সংসার করার পর ২০১৩ সালের সেপ্টেম্বরে দাম্পত্য জীবনের ইতি টানেন গিয়ার ও ক্যারি।
