
ঈদে একটি নাটকে একই সঙ্গে বাবা ও তাঁর দুই ছেলের চরিত্রে দেখা যায় মোশাররফ করিমকে। নাটকটির নাম ‘যমজ’। কয়েক বছর ধরে ঈদে এমন তিনটি চরিত্রের রসায়ন নিয়েই নির্মিত হচ্ছে নাটকটি। এরই মধ্যে ‘যমজ’-এর ছয়টি সিক্যুয়েল প্রচারিত হয়েছে। আসছে ঈদুল ফিতরের অনুষ্ঠানমালায় প্রচারের জন্য প্রস্তুতি নেওয়া হয়েছে ৭ নম্বর সিক্যুয়েলের। আগের ‘যমজ’-এ ঢাকা আশপাশে এলাকায় শুটিং হলেও এবারের ‘যমজ’-এর খেলা জমেছে কক্সবাজারে। সেখান আজ থেকে ‘যমজ-৭’-এর শুটিং শুরু হয়েছে। বেশ কয়েকটি নাটকের শুটিংয়ের জন্য গত সপ্তাহ থেকে সেখানে আছেন মোশাররফ করিম। আছেন ‘যমজ’-এর লেখক অনিমেষ আইচও। গতকাল শনিবার পৌঁছে গেছেন পরিচালক আজাদ কালাম ও এবারের অভিনয়শিল্পী সাদিয়া জাহান প্রভা।
কক্সবাজার থেকে নাটকটির নির্মাতা আজাদ কালাম বলেন, ‘আজ সকাল থেকে “যমজ” নাটকের শুটিংয়ের প্রস্তুতি নিয়েছি আমরা। এবারের “যমজ”-এ দর্শক অন্য রকম একটি গল্প পাবেন।’
‘যমজ’ প্রচারিত হবে ঈদ অনুষ্ঠানমালায়, আরটিভিতে।
