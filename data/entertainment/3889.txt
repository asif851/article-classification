
১২ নভেম্বর শুরু হচ্ছে ‘ঢাকা আন্তর্জাতিক লোকসংগীত উৎসব’। মেরিল নিবেদিত তিন দিনের এই উৎসব যৌথভাবে আয়োজন করেছে মাছরাঙা টেলিভিশন ও সান ইভেন্টস। ঢাকার আর্মি স্টেডিয়ামে আয়োজিত এই উৎসবে গান করবেন বাংলাদেশ, ভারত, পাকিস্তান, আয়ারল্যান্ড ও চীনের শিল্পীরা। প্রতিদিন অনুষ্ঠান শুরু হবে বিকেল পাঁচটায়, চলবে মধ্যরাত পর্যন্ত।আয়োজকদের পক্ষ থেকে জানানো হয়েছে, তিন দিনের এই উৎসব উপভোগ করার জন্য বিনা মূল্যে অনলাইনে কিংবা মুঠোফোন থেকে নিবন্ধন করতে হবে। এন্ট্রি পাস পেতে অনলাইনে www.dhakainternationalfolkfest.com অথবা http://bit.ly/1SrFfai ঠিকানায় গিয়ে নিবন্ধন করতে হবে। মুঠোফোনে নিবন্ধনের জন্য DIFF লিখে ৬৯৬৯ নম্বরে এসএমএস করতে হবে। সফল নিবন্ধনের পর এন্ট্রি পাস ই-মেইলে পৌঁছে যাবে। ভেন্যুতে আসার সময় এন্ট্রি পাসের প্রিন্টেড কপি এবং এন্ট্রি পাসে ব্যবহার করা ফটো আইডি নিয়ে আসতে হবে। বিস্তারিত জানার জন্য ১৬৩৭৪ নম্বরে কল করা যাবে। এ ছাড়া ফেসবুকে ‘ঢাকা ইন্টারন্যাশনাল ফোক ফেস্ট’ পেজে পাওয়া যাবে আয়োজনের সব তথ্য।এই উৎসবে বাংলাদেশ থেকে অংশ নিচ্ছেন ফরিদা পারভীন, মমতাজ, বারী সিদ্দিকী, রব ফকির, কিরণ চন্দ্র রায়, চন্দনা মজুমদার, শফি মণ্ডল, নাশিদ কামাল, মিনু বিল্লাহ্ ও পল্লবী ড্যান্স গ্রুপ, লুবনা মরিয়ম ও সাধনা ড্যান্স গ্রুপ, কাঙালিনী সুফিয়া, আনুশেহ্ আনাদিল, অর্ণব, জলের গান, জহির আলিম, আসগর আলিম, নূরজাহান আলিম, ইসলাম উদ্দিন, লাবিক কামাল, ম্যাজিক বাউলিয়ানাসহ আরও অনেকে। পাকিস্তান থেকে আসছেন আবিদা পারভীন ও সাঁই জহুর; ভারত থেকে পাপন, ইন্ডিয়ান ওশান, নুরান সিস্টারস, অর্ক মুখার্জি, পবন দাস বাউল, পার্বতী বাউল, মাঙ্গানিয়ারস; আয়ারল্যান্ড থেকে নিয়াভ নি কারা এবং চীন থেকে অংশ নিচ্ছে ইউনান আর্ট ট্রুপ।
