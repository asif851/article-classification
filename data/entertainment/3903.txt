
রণবীর সিং, দীপিকা পাড়ুকোন। মুখে স্বীকার না করলেও প্রেম করছেন অনেক দিন থেকেই। বলিউডের প্রেম আর লুকোচুরি যেন মুদ্রার এপিঠ-ওপিঠ। তবে এবার আর লুকোচুরি নয়। আজ ভোর রাতে মুম্বাই বিমানবন্দরে ছুটে গিয়ে দীপিকাকে স্বাগত জানিয়ে খবরের শিরোনাম হলেন রণবীর।দেশের বাইরে ছুটি কাটিয়ে আজ ভোরে মুম্বাই বিমানবন্দরে নামেন দীপিকা। সেখানে আগে থেকেই দীপিকার জন্য ফুলের তোড়া নিয়ে অপেক্ষা করছিলেন রণবীর। টানা প্রায় তিন ঘণ্টা অপেক্ষা করার পর শেষ পর্যন্ত প্রেমিকার দেখা পান তিনি। দীপিকাকে প্রকাশ্যেই স্বাগত জানান রণবীর। মুম্বাই আন্তর্জাতিক বিমানবন্দরে এই ‘রাম-লীলা’ জুটিকে ক্যামেরাবন্দীও করেছেন আলোকচিত্রীরা।এ প্রসঙ্গে ঘনিষ্ঠ সূত্রের বরাতে মিড-ডে ডটকম জানিয়েছে, মধ্যরাতে মুম্বাইয়ের একটি সিনেমা হলে ছবি দেখা শেষ করে বিমানবন্দরে ছুটে যান রণবীর। সেখানে প্রায় তিন ঘণ্টা নিজের গাড়িতে বসে দীপিকার জন্য অপেক্ষা করেন। সেসময় রণবীরের হাতে ফুলের তোড়া দেখা যায়। অবশেষে ভোর চারটার দিকে দীপিকা বিমানবন্দরে নামলে তাঁকে স্বাগত জানান।২০১৩ সালে মুক্তি পাওয়া সঞ্জয় লীলা বানশালীর ‘গোলিও কি রাসলীলা: রাম-লীলা’ ছবিতে জুটি বেঁধে অভিনয় করতে গিয়ে একে অন্যের প্রতি দুর্বল হয়ে পড়েন রণবীর-দীপিকা। তাঁদের মধ্যে প্রেমের সম্পর্ক গড়ে ওঠে। এখন পর্যন্ত বহুবার বিভিন্ন জায়গায় একসঙ্গে দেখা গেছে তাঁদের। নিজেদের সখ্য আড়াল করার চেষ্টা না করলেও, এখন পর্যন্ত প্রেমের ঘোষণা দেয়নি এ জুটি।এ বছর আবারও সঞ্জয় লীলা বানশালীর ছবিতে জুটি বেঁধেছেন রণবীর-দীপিকা। ‘বাজিরাও মাস্তানি’ ছবির নাম ভূমিকায় অভিনয় করছেন তাঁরা। ঐতিহাসিক প্রেমের গল্পের এ ছবিতে গুরুত্বপূর্ণ আরেকটি চরিত্রে আছেন প্রিয়াঙ্কা চোপড়া। ১২০ কোটি রুপি বাজেটের ছবিটি মুক্তি পাবে আগামী ১৮ ডিসেম্বর।
