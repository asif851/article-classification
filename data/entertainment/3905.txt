
শ্রোতা–পছন্দ দুই গান ‘ঝুম’ ও ‘আহারে’-এর খ্যাতি উপভোগ করছেন তরুণ শিল্পী মিনার। গান ছাড়া এই তরুণের জীবনে কোনো ভালোবাসা নেই! ভালোবাসা দিবসে নেই কোনো বিশেষ পরিকল্পনাও। তবে নতুন একগুচ্ছ গান আসছে তাঁর।মঞ্চে গান আর স্টুডিওতে রেকর্ডিং—এই নিয়েই মিনারের জীবন। এবারের ভালোবাসা দিবসেও তাঁকে গাইতে হবে কোথাও না কোথাও। জীবনে কি তবে কোনো প্রেম–ভালোবাসা থাকতে নেই? জানতে চাইলে মিনার বলেন, ‘গুচ্ছ গুচ্ছ বন্ধুবান্ধবের বিরাট একটা দল আছে। সেটাই বা কম কী?’ কোনো আফসোস নেই সে জন্য। তবে মঞ্চ থেকে গান করে নামার পর একটা আফসোস হয় তাঁর। সেলফি তোলার জন্য অনেক ভক্ত অপেক্ষা করে থাকেন, তাঁদের সময় দিতে পারেন না মিনার। এই দুঃখে সেদিন বঙ্গবন্ধু আন্তর্জাতিক সম্মেলন কেন্দ্রের এক অনুষ্ঠানে প্রায় এক ঘণ্টা ভক্তদের সঙ্গে শুধু ছবিই তুলেছেন।আসছে ১৪ ফেব্রুয়ারি প্রকাশিত হতে যাচ্ছে মিনারের ভালোবাসা দিবসের ইপি কারণে অকারণে। তিনটি গান নিয়ে এটি প্রকাশ করছে ঈগল মিউজিক। গানগুলো লিখেছেন ইশতিয়াক আহমেদ। দুটির সুর করেছেন মার্শাল ও একটির মিনার নিজে। এ ছাড়া ‘তা জানি না’ শিরোনামে একটি একক গান প্রকাশিত হবে। গাওয়ার পাশাপাশি গানটির কথা ও সুর মিনারের। সংগীতায়োজন করেছেন সাজিদ সরকার। আর ভালোবাসা দিবসে একটি নাটকেরও থিম সং তাঁর। ‘কাছে আসার উৎসব’ শিরোনামের এই গানের সংগীতায়োজন করেছেন শাকের রাজা।
