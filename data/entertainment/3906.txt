
সার্ক চলচ্চিত্র উৎসবে এবার ‘অজ্ঞাতনামা’ ছবির জন্য শ্রেষ্ঠ চিত্রনাট্যের পুরস্কার পেয়েছেন তৌকির আহমেদ। ছবিটি পরিচালনাও করেছেন তিনি। আজ শনিবার সন্ধ্যায় শ্রীলঙ্কার রাজধানী কলম্বোয় ন্যাশনাল ফিল্ম করপোরেশন মিলনায়তনে উৎসবের সমাপনী অনুষ্ঠানে তাঁর হাতে এই পুরস্কার তুলে দেওয়া হয়।
সমাপনী অনুষ্ঠানে উপস্থিত ছিলেন আমন্ত্রিত অতিথি, জুরি বোর্ডর সদস্য, সার্ক সদস্য রাষ্ট্রের কূটনৈতিকবৃন্দ, সার্কের পরিচালকবৃন্দ ও সদস্য রাষ্ট্রের চলচ্চিত্র সংশ্লিষ্ট বিশিষ্ট ব্যক্তিরা।পুরস্কার নিয়ে তৌকির আহমেদ সবাইকে ধন্যবাদ জানান। আগামী ১ ডিসেম্বর মুক্তি পাচ্ছে তাঁর নতুন ছবি ‘হালদা’।২১ থেকে ২৫ নভেম্বর অনুষ্ঠিত হয় ‘সার্ক চলচ্চিত্র উৎসব ২০১৭’। এবার এই উৎসবে প্রতিযোগিতা বিভাগে বাংলাদেশের আরেকটি চলচ্চিত্র প্রদর্শিত হয়, জাকির হোসেন রাজু পরিচালিত ‘প্রেমী ও প্রেমী’। সার্কভুক্ত আটটি দেশের ১৬টি সিনেমা প্রতিযোগিতা বিভাগে অংশ নেয়।বাংলাদেশ থেকে উৎসবের মাস্টার বিভাগে প্রদর্শিত হয় মোরশেদুল ইসলাম পরিচালিত ‘অনিল বাগচীর একদিন’ ছবিটি।
