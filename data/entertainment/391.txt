
করণ জোহরের ‘শুদ্ধি’ ছবিতে জুটি বেঁধেছেন বলিউডের অন্যতম জনপ্রিয় দুই তারকা হৃতিক রোশন ও কারিনা কাপুর খান। মাস দুয়েক আগে সহ-অভিনেতা হৃতিকের প্রশংসায় পঞ্চমুখ হয়েছিলেন কারিনা। এবার কারিনার প্রশংসায় পঞ্চমুখ হলেন হৃতিক।সদ্য মুক্তি পাওয়া ‘কৃশ ৩’ ছবির ব্যাপক সাফল্যের পর এবার ‘শুদ্ধি’ ছবির জন্য নিজেকে প্রস্তুত করছেন হৃতিক। ‘শুদ্ধি’ ছবি সম্পর্কে বলতে গিয়ে সহ-অভিনেত্রী কারিনার প্রশংসায় পঞ্চমুখ হন রোশন জুনিয়র। কারিনা সম্পর্কে হৃতিকের মন্তব্য, ‘আমি মনে করি, কারিনা আমাদের চলচ্চিত্রশিল্পের অন্যতম চমত্কার একজন অভিনেত্রী।’এর আগে হৃতিককে বলিউডের অন্যতম সেরা অভিনেতা হিসেবে উল্লেখ করেছিলেন কারিনা। এ প্রসঙ্গে তাঁর ভাষ্য ছিল, ‘দীর্ঘ সময় পর ‘‘শুদ্ধি’’ ছবির মাধ্যমে আমি আর হৃতিক আবার একসঙ্গে কাজ করতে যাচ্ছি। হৃতিক অভিনেতা হিসেবে চমত্কার। আমাদের দেশের অন্যতম সেরা অভিনেতা তিনি। আমি ছবিটির কাজ শুরুর জন্য অধীর আগ্রহে অপেক্ষা করছি।’  অমিতাভ বচ্চন-রেখা থেকে শুরু করে বলিউডের অনেক তারকাকে ঘিরেই রহস্যময় প্রেমের খবর চাউর হয়েছে। হৃতিক-কারিনাও একটা সময়ে এই দলে নাম লিখিয়েছিলেন। বিবাহিত হৃতিকের সঙ্গে কারিনার প্রেমের খবরে সরগরম হয়ে উঠেছিল মিডিয়া। আজও রহস্যের চাদরে ঘেরা তাঁদের সেই প্রেমকাহিনি। জানিয়েছে ওয়ান ইন্ডিয়া। একাধিক ছবিতে জুটি বেঁধে অভিনয় করলেও হৃতিক-কারিনার প্রেমের খবর চাউর হওয়ার পর তাঁদের ভেতর দূরত্ব বাড়তে থাকে। ‘ফাটা পোস্টার নিকলা হিরো’ তারকা শহিদ কাপুরের সঙ্গে প্রণয়ে জড়ান কারিনা। কিন্তু টেকেনি সেই প্রেম। অবশেষে পতৌদির নবাব ও বলিউডের অভিনেতা সাইফ আলী খানকে জীবনসঙ্গী নির্বাচন করেন কারিনা। পাঁচ বছর চুটিয়ে প্রেম করার পর গত বছর গাঁটছড়া বাঁধেন সাইফ-কারিনা। এখন সাইফের সঙ্গে সুখে ঘর করছেন কারিনা। হৃতিকও তাঁর স্ত্রী সুজান এবং দুই সন্তান নিয়ে ভালোই আছেন।
দর্শক চাহিদার কথা বিবেচনায় নিয়ে হৃতিক-কারিনা জুটিকে বহুবার বড় পর্দায় হাজির করার চেষ্টা করেছেন একাধিক নির্মাতা। কিন্তু লাভ হয়নি। অবশেষে দীর্ঘ ১০ বছর পর সেই অসম্ভবকে সম্ভব করেন বলিউডের অন্যতম প্রভাবশালী নির্মাতা করণ জোহর। অনেক কাঠখড় পুড়িয়ে নিজের প্রযোজিত ‘শুদ্ধি’ ছবিতে হৃতিক-কারিনার অন্তর্ভুক্তি নিশ্চিত করেন তিনি। ছবিটির শুটিং শুরু হচ্ছে আগামী বছরের জানুয়ারি মাসে।
এদিকে ‘শুদ্ধি’ ছবি সম্পর্কে জানতে চাইলে হৃতিক বলেন, ‘এখনো আমরা শুটিং শুরু করিনি। কাজেই এই মুহৃর্তে ছবিটি সম্পর্কে খুব বেশি কিছু বলার নেই আমার। শুধু এটুকু বলব, ছবিটির জন্য আমরা ভালো চিত্রনাট্য, পরিচালক এবং প্রযোজনা সংস্থা পেয়েছি। বেশ কঠিন একটি ছবি এটি।’
করণ জোহর তাঁর ‘শুদ্ধি’ ছবিটি পরিচালনার দায়িত্ব দিয়েছেন করণ মালহোত্রাকে। গত বছর ‘অগ্নিপথ’ ছবির ব্যাপক সাফল্যের পর এবার ভালোবাসার গল্পনির্ভর ‘শুদ্ধি’ ছবি তৈরি করছেন এই প্রযোজক-পরিচালক জুটি।
‘শুদ্ধি’ ছবিতে ভিন্ন এক কারিনার দেখা পাবেন দর্শকেরা। ছবিটির জন্য কিছুটা পুরুষালি অবয়বে ক্যামেরার সামনে দাঁড়াতে হবে তাঁকে। চরিত্রের প্রয়োজনে সিক্স প্যাকও গড়তে হবে এই ‘হিরোইন’ তারকাকে।
এর আগেও শরীরের অবয়বে বড় ধরনের পরিবর্তন এনেছিলেন কারিনা। বছর পাঁচেক আগে ‘তাশান’ ছবিতে সাইজ জিরো ফিগারে দেখা গিয়েছিল তাঁকে। মাত্রাতিরিক্ত পাতলা গড়নের দৈহিক অবয়বে কারিনার আকর্ষণীয় রূপ দেখে মুগ্ধ হয়েছিলেন অগণিত দর্শক। সে সময় কারিনার সাইজ জিরো ফিগার নিয়ে রীতিমতো তোলপাড় উঠেছিল বলিউডে। খাদ্যাভ্যাসে পরিবর্তনের পাশাপাশি শরীরচর্চার পেছনে প্রচুর সময় ব্যয় করে সাইজ জিরো ফিগার অর্জন করেছিলেন কারিনা। এবার সিক্স প্যাক গড়ার মতো কঠিন চ্যালেঞ্জ গ্রহণ করলেন তিনি। কাঙ্ক্ষিত লক্ষ্য অর্জনের জন্য তিনি শরীরচর্চার পাশাপাশি কারাতে প্রশিক্ষণও নেবেন।       
‘শুদ্ধি’র আগে ‘ইয়াদে’ (২০০১), ‘কাভি খুশি কাভি গাম’ (২০০১), ‘মুঝছে দোস্তি কারোগে’ (২০০২), এবং ‘ম্যায় প্রেম কি দিওয়ানি হুঁ’ (২০০৩) ছবিতে জুটি বেঁধে অভিনয় করেছিলেন হৃতিক-কারিনা।      
   
