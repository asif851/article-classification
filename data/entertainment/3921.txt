
গ্যালারির রূপবতী মেয়েটা যেন কত দিনের চেনা! গায়ে লাল-রুপালি জার্সি৷ গালে সেই চেনা টোল৷ সিনেমার মতোই উচ্ছল৷ প্রতিটা ছক্কায়, প্রতিটা বাউন্ডারিতে খুশিতে লাফাচ্ছে, জোরসে চেঁচাচ্ছে৷ সেই তো জারা৷ বীরকেও পাওয়া গেল৷ কিন্তু একি! এত কাছে থেকেও বীর-জারা আজ কেন এত দূরে?বীরের জয় কেন আজ জারার পরাজয়? তবে কি ‘অতঃপর সুখে শান্তিতে বসবাস’ হয়নি তাদের?টিভি পর্দায় গত রোববার রাতে ইন্ডিয়ান প্রিমিয়ার লিগের ফাইনাল (কলকাতা নাইট রাইডার্স বনাম কিংস ইলেভেন পাঞ্জাব) যেন পুরোদমে ফিরিয়ে আনল শাহরুখ খান ও প্রীতি জিনতা অভিনীত সাড়া জাগানো প্রেমকাহিনি বীর-জারার স্মৃতি৷প্রেম মানে না ভারত-পাকিস্তান ভেদাভেদ৷ মানে না সীমানা৷ ভারতীয় পাইলট বীর প্রতাপ সিং আর পাকিস্তানের উচ্চবংশীয় কন্যা জারা হায়াত খানের প্রেম তাই ডিঙিয়েছিল সীমানা৷ চকিত দেখায় ভালো লাগা, আবছা প্রেম৷ তারপর সেই প্রেমের জন্য জীবন-মরণ পায়ের ধুলোয়৷ আবেগে আর চোখের জলে, ভালোবাসায় মিলমিশে বীর-জারা এক অসাধারণ প্রেমের ছবির নাম৷ ২০০৪ সালের এই ছবি সাড়া জাগিয়েছিল বক্স অফিস থেকে ফিল্মফেয়ার কিংবা আইফা, সবখানেই৷বাস্তবে সবাই জানেন, বাস্তবের বীর (শাহরুখ খান) আর প্রীতি জিনতা (জারা) দুই দলের মানুষ৷ কলকাতা নাইট রাইডার্সের মালিক শাহরুখ আর প্রীিত কিংস ইলেভেন পাঞ্জাবের৷ তবে সিনেমা কি কেবল সিনেমাই? ক্ষণিকের অভিনয় একটুও ছায়া ফেলে না জীবনে? সম্ভবত ফেলে৷ সে কারণেই হয়তো শেষমেশ মাঠে শাহরুখ-প্রীতির মিলন দেখল ক্রিকেট-বিশ্ব৷ আইপিএলের ফাইনালে ভারতের বেঙ্গালুরুর এম চিন্নাস্বামী স্টেডিয়ামের মাঠে খেলা শেষে শাহরুখের বুকে মাথা রেখে প্রাণপণে চোখের পানি লুকোচ্ছেন প্রীতি৷ কেউ বীর-জারা ছবির রিমেক ভাবলে তাকে দোষ দেবে কে?
