
আমেরিকান গায়িকা ও অভিনেত্রী মারায়া কেরির বয়স ৪৮। মঞ্চে তাঁর গানের সঙ্গে নাচতে দেখা যেত ৩৩ বছর বয়সী ব্রায়ান তানাকাকে। গুঞ্জন ছিল, বয়সে অসম হলেও দুজনের প্রেম বড় মজবুত।সাবেক প্রেমিক জেমস প্যাকারকে বিদায় বলার পর মারায়া জড়িয়ে গেলেন ব্রায়ানের সঙ্গে। কিন্তু সাবেক স্বামী নিক ক্যাননের সঙ্গে মারায়ার সুসম্পর্ককে ভালোভাবে নিতে পারেননি ব্রায়ান। আগের ঘরে মারায়ার আছে দুই সন্তান। গত মাসে কিডস চয়েস অ্যাওয়ার্ডে দুই সন্তান, নিক ও মারায়ার উপস্থিতি বড় ‘সম্মানহানিকর’ লেগেছে তাঁর কাছে। ব্রায়ানের কথা, বিচ্ছেদের পর সাবেক স্বামীর সঙ্গে সম্পর্ক রাখার দরকারটা কী?মারায়াও নাকি ব্রায়ানের ওপর বিরক্ত। ব্রায়ানের দামি সব জামাকাপড়ের বিল মেটাতে গিয়ে মারায়া ফতুর হয়ে যাচ্ছেন!গত মাসে ব্রায়ানকে নিয়ে জন্মদিন উদ্যাপন করেছিলেন মারায়া। তারপর থেকে আর একসঙ্গে দেখা যায়নি তাঁদের। তবে কি সম্পর্ক একেবারে ভেঙেই গেল? মারায়া অবশ্য মুখ খুলতে একদমই নারাজ। সাবেক স্বামী ক্যানন বললেন, ‘দিন শেষে সে একজন অসাধারণ মা। এই মুহূর্তে আমাদের মনোযোগ বাচ্চাদের দিকে। আমার বা ওর জীবনে কে এল, কে গেল—এতে কিছুই যায়–আসে না। আমরা বাচ্চাদের সঙ্গে আছি। আমরা সব সময়ই পারিবারিক হতে চাই।’ ইয়াহু অবলম্বনে।
 
