
নতুন একটি ছবিতে অভিনয় করছেন আইরিন। গতকাল শুক্রবার রাজশাহীতে এই ছবির শুটিং শুরু হয়েছে। বাষ্পস্নান নামের এই ছবির পরিচালক সৈয়দ অহিদুজ্জামান ডায়মন্ড।বাষ্পস্নান ছবিতে আইরিনের বিপরীতে অভিনয় করছেন কলকাতার অভিনেতা সমদর্শী দত্ত। তিনি ভূতের ভবিষ্যৎ, খোলা হাওয়া, ইচ্ছেসহ আরও বেশ কয়েকটি ছবিতে অভিনয় করে বাংলা সিনেমার দর্শকের কাছে পরিচিতি পেয়েছেন। তাঁর অভিনীত ২০১০ সালে মুক্তি পাওয়া সোমনাথ গুপ্তর আমি আদু ছবিটি ভারতের ৫৮তম জাতীয় চলচ্চিত্র পুরস্কারে সেরা বাংলা ভাষায় নির্মিত ছবির পুরস্কার জেতে। আইরিন তাঁর নতুন ছবিতে সহশিল্পী হিসেবে সেই সমদর্শীকে পেয়ে খুশি। বললেন, ‘তাঁর কয়েকটি ছবি আমার দেখা হয়েছে। তাঁর অভিনয় ভালো লাগে। ভালো লাগার অভিনয়শিল্পী এখন আমার সহশিল্পী, বিষয়টি সত্যিই আনন্দের। আশা করছি, আমাদের কাজ দর্শকের পছন্দ হবে।’বাষ্পস্নান আইরিন অভিনীত ৮ নম্বর চলচ্চিত্র। এই ছবি নিয়ে আইরিন বললেন, ‘শুটিং চলছে। এর বেশি কিছুই জানাতে পারব না। পরিচালকের নিষেধ আছে। তবে এটুকু বলতে পারি, অন্য রকম একটি গল্পের ছবিতে অভিনয় করছি। দর্শক এই ছবিতে ভিন্ন এক আইরিনকে খুঁজে পাবেন। গল্পটি পড়ে আমিও বেশ তৃপ্ত।’রাজশাহীর বিভিন্ন জায়গায় এ মাসের ২৫ তারিখ পর্যন্ত চলবে বাষ্পস্নান ছবির শুটিং। একসময় র্যাম্পে কাজ করতেন আইরিন। ইদানীং চলচ্চিত্রে ব্যস্ত তিনি। তাঁর প্রথম ছবি দেবাশীষ বিশ্বাস পরিচালিত ভালোবাসা জিন্দাবাদ।
