
মুম্বাইয়ের আন্ডারওয়ার্ল্ডের রানি হাসিনা পার্কারকে নিয়ে একটি বায়োপিক বানাচ্ছেন পরিচালক অপূর্ব লাখিয়া। এই ছবিতে হাসিনার চরিত্রে অভিনয় করছেন শ্রদ্ধা কাপুর। আর হাসিনার ভাই দাউদ ইব্রাহীম হয়েছেন শ্রদ্ধার নিজের ভাই সিদ্ধান্ত কাপুর। এটিই শ্রদ্ধা অভিনীত প্রথম বায়োপিক। তাই চরিত্রটি ঠিকঠাক ফুটিয়ে তুলতে কোনো ছাড় দিচ্ছেন না এই অভিনেত্রী। সম্প্রতি এই ছবির একটি দৃশ্যে অভিনয় করতে গিয়ে কান্নায় ভেঙে পড়েন শ্রদ্ধা।
মাত্র এক সপ্তাহ হলো ‘হাসিনা’ ছবির শুটিং শুরু করেছেন শ্রদ্ধা কাপুর। কিন্তু এর আগে হাসিনা পার্কারকে আত্মস্থ করার জন্য তাঁর পরিবারের সদস্যদের সঙ্গে দেখা করেন তিনি। এমনকি হাসিনা যেখানে বড় হয়েছেন, সেই এলাকা থেকেও ঘুরে এসেছেন এই অভিনেত্রী। দিন কয়েক আগে ছবির একটি দৃশ্যে শ্রদ্ধা এতটাই ডুবে গিয়েছিলেন যে আবেগপ্রবণ হয়ে নিজের কান্না থামাতে পারেননি। ক্যামেরা বন্ধ হয়ে যাওয়ার পরেও নাকি তিনি কাঁদতে থাকেন। সে সময় তাঁর ভাই সিদ্ধান্তও সেটে উপস্থিত ছিলেন। বোনকে শান্ত করার জন্য এগিয়ে গেলে তিনি নিজেও আবেগ আপ্লুত হয়ে পড়েন।ছবির পরিচালক অপূর্ব লাখিয়া বলেন, ‘তাঁদের দুই ভাইবোনের এই অসাধারণ বন্ধন দেখে আমরা সবাই ভীষণ মুগ্ধ হয়েছি। এই আবেগঘন পরিবেশ তৈরি হওয়ার পর আমরা শ্রদ্ধাকে স্বাভাবিক হওয়ার জন্য কিছুক্ষণ সময় দিই। এর প্রায় এক ঘণ্টা পর আমরা শুটিং শুরু করি।’ বলিউড বাবল।
