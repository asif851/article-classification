
বাবা হিসেবে শাহরুখ খান কেমন? সম্প্রতি ভারতে শাদি ডটকমের করা এক জরিপে সবচেয়ে  জনপ্রিয় বাবা হয়েছেন শাহরুখ খান। এই তালিকায় যুক্তরাষ্ট্রের প্রেসিডেন্ট বারাক ওবামাও আছেন। এক খবরে এ তথ্য জানিয়েছে আইএএনএস।সম্প্রতি বাবা দিবস উপলক্ষে এই জরিপ চালিয়েছে শাদি ডটকম। পাঁচ হাজার ৫০০ জন এ জরিপে অংশ নেন।জরিপে ভারতের মধ্যে জনপ্রিয় বাবা নির্বাচিত করতে গিয়ে নারীদের অধিকাংশই ভোট দিয়েছেন শাহরুখকে। বর্তমানে তিন সন্তানের বাবা বলিউডের এই তারকা। এরপরেই জনপ্রিয় বাবার তালিকায় রযেছেন শচীন টেন্ডুলকার ও অমিতাভ বচ্চন। জনপ্রিয় বাবা হিসেবে শাহরুখ পেয়েছেন ৪২ দশমিক ৯ শতাংশ ভোট, টেন্ডুলকার পেয়েছেন ৩৬ দশমিক ৯ শতাংশ ভোট আর অমিতাভ বচ্চন পেয়েছেন ২০ দশমিক ৬ শতাংশ ভোট।ভারতের বাইরে জনপ্রিয় বাবা হয়েছেন বারাক ওবামা। আন্তর্জাতিক ক্ষেত্রে জনপ্রিয় বাবার স্বীকৃতি পেয়েছেন বারাক ওবামা। তিনি পেয়েছেন ৪০ দশমিক ৩ শতাংশ ভোট। তাঁর পরেই ৩১ দশমিক ৪ শতাংশ ভোট পেয়ে দ্বিতীয় স্থানে আছেন উইল স্মিথ। এরপর ১৫ দশমিক ২ শতাংশ ভোট পাওয়া ডেভিড বেকহ্যাম ও ১৩ দশমিক ১ শতাংশ ভোট পাওয়া রজার ফেদেরার।
বাবা-মেয়ের সম্পর্কের বিবেচনায় জনপ্রিয়তার শীর্ষে আছেন শাহরুখ ও তাঁর মেয়ে সুহানা। এই তালিকায় মহেশ ভাট-আলিয়া ভাট, প্রকাশ পাড়ুকোন-দীপিকা পাড়ুকোন ও অনিল কাপুর-সোনম কাপুরও স্থান পেয়েছেন। তবে বাবা-ছেলের সম্পর্কের বিষয়ে জনপ্রিয়তার শীর্ষে আছেন ঋষি কাপুর ও তাঁর ছেলে রণবীর কাপুর। এরপর আছেন অমিতাভ বচ্চন ও অভিষেক বচ্চন. শাহরুখ খান ও আরিয়ান খান, সুনীল গাভাস্কার ও রোহান গাভাস্কার।
