
ইন্টারনেটের মাধ্যমে বাংলাদেশের নাটক ও সিনেমা দেখার সুবিধা নিয়ে চালু হয়েছে বাংলাদেশফ্লিক্স ডটকম (http://bangladeshflix.com)। প্রযুক্তি প্রতিষ্ঠান কানেক্টিং এইজ এবং চ্যানেল আইয়ের যৌথ উদ্যোগে আজ শনিবার রাত থেকে এই সাইট চালু হচ্ছে। শুরুতে শুধু চ্যানেল আইয়ের সব অনুষ্ঠান পাওয়া যাবে এ সাইটে।কানেক্টিং এইজের প্রধান প্রযুক্তি কর্মকর্তা দীপু জামান জানান, প্রবাসী বাংলা ভাষাভাষীদের কথা ভেবেই এ উদ্যোগ নেওয়া হয়েছে। তাঁরা তাঁদের সুবিধাজনক সময়ে নাটক, সিনেমা বা অনুষ্ঠানের উচ্চমানের ভিডিও দেখতে পারবেন এই সাইটের মাধ্যমে।সাইটে প্রতি মাসে পাঁচ ডলারের বিনিময়ে সদস্য হয়ে যত খুশি তত নাটক, সিনেমা, টেলিফিল্ম, প্রামাণ্যচিত্র, টক শোসহ জনপ্রিয় সব অনুষ্ঠান দেখা যাবে যেকোনো সময়। ছয় মাসের জন্য সদস্য হতে ২৫ ও এক বছরের জন্য ৫০ ডলার লাগবে। বিদেশ থেকে আন্তর্জাতিক ভিসা, মাস্টারকার্ড দিয়ে সদস্য ফি দেওয়া যাবে। আর বাংলাদেশ থেকে স্থানীয় ভিসা, মাস্টারকার্ড বা বিকাশের মাধ্যমে ফি পরিশোধ করা যাবে।চ্যানেল আইয়ের সব পুরোনো নাটক, সিনেমা এবং অনুষ্ঠান ছাড়াও প্রতিদিন প্রচার হওয়া নতুন নতুন অনুষ্ঠানও ২/৩ দিনের মধ্যেই এই সাইটে পাওয়া যাবে। কম্পিউটার ছাড়াও অনুষ্ঠানগুলো দেখা যাবে স্মার্টটিভি, আইপ্যাড, ট্যাব, গেমিং কনসোল ও মোবাইল ফোনে। ভিডিওর কোয়ালিটি হবে ভিসিডি/ডিভিডির ভিডিও কোয়ালিটির সমান, এবং যেহেতু যথাযথ কপিরাইট নিয়ে অনুষ্ঠানগুলো দর্শকদের সামনে তুলে ধরা হচ্ছে, সেহেতু অনুষ্ঠানের সঙ্গে সংশ্লিষ্ট সবাই এই সেবার মাধ্যমে আর্থিকভাবেও লাভবান হবে, যেটা আমাদের দেশের বিনোদন শিল্পকে আরও সামনে এগিয়ে নিয়ে যেতে সাহায্য করবে।
