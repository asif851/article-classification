
ঢাকার ইন্দিরা গান্ধী সাংস্কৃতিক কেন্দ্রে আজ শুক্রবার আবারও গান গাইবে বর্তমান সময়ের আলোচিত ব্যান্ড চিরকুট। দেড় ঘণ্টার এই একক সংগীতানুষ্ঠানে চিরকুট তাদের জনপ্রিয় গানগুলোই পরিবেশন করবে।এ প্রসঙ্গে চিরকুটের সদস্য শারমীন সুলতানা সুমী বলেছেন, ‘২০১৩ সালের মার্চে প্রথম ইন্দিরা গান্ধী সাংস্কৃতিক কেন্দ্রে গান করি। আজ সন্ধ্যায় আবারও গাইতে যাচ্ছি। ঘরোয়া আয়োজনে আমন্ত্রিত অতিথিদের সম্মানে আয়োজিত এ ধরনের অনুষ্ঠানে গান গাইতে আমাদেরও বেশ ভালো লাগে। আশা করছি, উপস্থিত শ্রোতারাও আমাদের গানে মুগ্ধ হবেন।’গত বছরের রোজার ঈদে মুক্তি পেয়েছে চিরকুটের সর্বশেষ গানের অ্যালবাম ‘জাদুর শহর’। অ্যালবামটির বেশ কয়েকটি গান দারুণ জনপ্রিয়তা পেয়েছে। কথা প্রসঙ্গে সুমী বলেন, ‘শুনেছি রেডিও ফুর্তি ২০১৩ সালের বাজানো সবচেয়ে শ্রোতাপ্রিয় ১০০টি গানের একটি তালিকা তৈরি করেছে। সেই তালিকায় আমাদের সর্বশেষ অ্যালবাম ‘জাদুর শহর’-এর টাইটেল গানটি ১ নম্বর স্থান দখল করেছে। এটি আমাদের ব্যান্ডের সবার জন্য অনেক আনন্দের সংবাদ। চিরকুটের এই ধরনের সাফল্যে বাংলা গানের সব শ্রোতার কাছে কৃতজ্ঞ।’চিরকুট ব্যান্ডের সদস্যরা হলেন  সুমী (কণ্ঠ), পিন্টু (কণ্ঠ, বেহালা, বাঁশি), ইমন (লিড গিটার), রোকন (বেজ গিটার), পাভেল (ড্রামস)।
 
