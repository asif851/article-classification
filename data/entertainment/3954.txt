
জাতীয় কবি কাজী নজরুল ইসলামের গানের অনুপ্রেরণায় নির্মিত হলো নাটক তবু আমারে দেব না ভুলিতে। নাটকটিতে অভিনয় করেছেন অভিনয়শিল্পী অপর্ণা ঘোষ ও আফরান নিশো। এটি নির্মাণ করেছেন তুহিন হোসেন। ‘আমি চিরতরে দূরে চলে যাব’ গানটির অনুপ্রেরণায় নাটকটি লিখেছেন সারওয়ার রেজা।গতকাল বুধবার ভোর পর্যন্ত চলেছে নাটকের শুটিং। নাটকটিতে অভিনয়ের অভিজ্ঞতা জানিয়ে নিশো বললেন, ‘গল্পটি দারুণ। তবে অভিনয়ের জন্য খুব অল্প সময় পাওয়া গেছে। আরও কিছু সময় পেলে ভালোমতো কাজ করা যেত। এর মধ্যেও যতটুকু হয়েছে দর্শকদের ভালো লাগবে বলেই বিশ্বাস।’পরিচালক জানালেন, একটি গানের অনুপ্রেরণায় নাটকটি নির্মিত হলেও, নজরুলের আরও চারটি গান নাটকের বেশ কিছু জায়গায় ব্যবহার করা হয়েছে। অপর্ণা ও নিশো ছাড়া আরও অভিনয় করেছেন এ কে আজাদ, সোবা, চৈতী ও শ্রাবণ। নাটকটি প্রচারিত হবে আসছে নজরুলজয়ন্তীতে এনটিভিতে।
