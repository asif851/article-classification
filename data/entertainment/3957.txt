
আজ ১৮ অক্টোবর সংগীতশিল্পী তাহসান খানের জন্মদিন। দিনটি আরও স্মরণীয় করে রাখতে তাঁরই গাওয়া নতুন একটি গানের লিরিক ভিডিও মুক্তি পাচ্ছে ইউটিউবে। গানের নাম ‘ছায়ানীল’।
সন্ধ্যায় ধ্রুব মিউজিক স্টেশন ইউটিউব চ্যানেলে উঠবে এটি। দ্বৈত এই গানে তাহসানের সঙ্গে কণ্ঠ দিয়েছেন শ্রাবন্তী সাহা। এটি লিখেছেন অটলমন মুন। এর সুর ও সংগীত করেছেন নাহিদ নোমান।বেশ কিছুদিন যুক্তরাষ্ট্রে কাটিয়ে বর্তমানে বাংলাদেশের পথে তাহসান। দেশে ফেরার আগে যুক্তরাষ্ট্র থেকেই গানটি নিয়ে তিনি কথা বলেন প্রথম আলোর সঙ্গে।এই সংগীতশিল্পী বলেন, ‘প্রযোজনা প্রতিষ্ঠান গানটি প্রকাশের জন্য বিশেষ দিন হিসেবে আমার জন্মদিনকে বেছে নিয়েছে। এটি আমার জন্য সম্মানের ও আনন্দের।’ নতুন হিসেবে সহশিল্পী শ্রাবন্তীকে নিয়ে তাহসান বলেন, ‘মেয়েটি গানের জগতে একেবারেই নতুন। তবে বলতে হবে, তিনি ভালো গেয়েছেন।’
