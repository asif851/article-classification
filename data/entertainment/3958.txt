
নৃত্য পরিবেশনা, সম্মাননা পদক প্রদানসহ বিপুল উৎসাহ-উদ্দীপনার মধ্য দিয়ে শুরু হলো কত্থক নৃত্য উৎসব। ধানমন্ডির ছায়ানট সংস্কৃতি-ভবন মিলনায়তনে কত্থক নৃত্য সম্প্রদায়ের আয়োজনে এ উৎসব চলবে তিন দিন। মঙ্গলবার সন্ধ্যায় উৎসবের উদ্বোধন করবেন সেলিনা হোসেন।উদ্বোধনী অনুষ্ঠানে এ বছর জাতীয় পর্যায়ে সারা দেশ থেকে আসা নৃত্য প্রতিযোগিতার বিজয়ীরা মঙ্গলপ্রদীপ প্রজ্বালন করেন। আনুষ্ঠানিক উদ্বোধনের পর অনুষ্ঠানে নৃত্যগুরু গোলাম মোস্তফা খানকে জীনাত জাহান স্মৃতি সম্মাননা পদক দেওয়া হয়। এ সময় অতিথি ছিলেন নৃত্যশিল্পী শর্মিলা বন্দ্যোপাধ্যায়, মুনমুন আহমেদ প্রমুখ।অনুষ্ঠান উদ্বোধনের পরে শুরু হয় নৃত্য পরিবেশনা। শুরুতেই সাজু আহমেদের পরিচালনায় প্রতিষ্ঠানের শিল্পীরা বন্দনা নৃত্য পরিবেশন করেন। পরে একই সংগঠনের শিল্পীরা পরিবেশন করেন ‘ছন্দমালিকা’। এরপর মুনমুন আহমেদের পরিচালনায় অপরাজিতা মোস্তফা পরিবেশন করেন ধামার ও ঠুমরি। শিবলী মহম্মদের পরিচালনায় তারানা পরিবেশন করেন নৃত্যাঞ্চলের শিল্পীরা। অনুষ্ঠানে দলীয় পরিবেশনাসহ ১০টি নৃত্য প্রযোজনা পরিবেশিত হয়। আজ বুধবার দ্বিতীয় দিনে সকাল সাড়ে ১০টায় শুরু হবে উৎসব। শুরুতে রয়েছে কত্থক নৃত্যবিষয়ক সেমিনার। এতে মূল প্রবন্ধ পাঠ করবেন শেখ মেহেদী হাসান। আলোচনা করবেন সারোয়ার আলী, শর্মিলা বন্দ্যোপাধ্যায়, রেজোয়ান আলী ও সাজু আহমেদ। সন্ধ্যা ছয়টায় শুরু হবে দ্বিতীয় পর্বের আয়োজন। এতে রয়েছে কত্থক ‘গীতমালিকা’ শীর্ষক নৃত্য পরিবেশনা। বৃহস্পতিবার শেষ দিন সন্ধ্যায় সমাপনী অনুষ্ঠানে থাকবে আলোচনা ও নৃত্যানুষ্ঠান। সংগঠনের পরিচালক সাজু আহমেদ জানান, দ্বিতীয়বারের মতো সারা দেশের কত্থক নৃত্যশিল্পীদের নিয়ে এ উৎসবের আয়োজন করা হয়েছে। কত্থক নৃত্য প্রচার ও প্রসারের লক্ষ্যে এ উৎসবের আয়োজন করা হয়েছে বলে জানান তিনি।
