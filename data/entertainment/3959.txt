
আবারও উপস্থাপনায় ফিরলেন অভিনেত্রী অপি করিম। সেলিব্রেটি টক শো অপি’স গ্লোয়িং চেয়ার নামের একটি অনুষ্ঠান উপস্থাপনা করছেন তিনি। গাজী টেলিভিশনে প্রচারের জন্য অনুষ্ঠানটি নির্মাণ করা হয়েছে। এই অনুষ্ঠানে অতিথি হয়েছেন লেখক, সাংসদ, অভিনয়শিল্পী এবং গায়ক-গায়িকারা।
উপস্থাপনায় ফেরা প্রসঙ্গে অপি বলেন, ‘অনেকদিন পর আবারও ধারাবাহিক কোনো অনুষ্ঠানের উপস্থাপনা করলাম। মূলত অনুষ্ঠানের বিষয়বস্তুই এই কাজটি করতে আমাকে আগ্রহী করেছে। আশা করি প্রিয় তারকাদের নিয়ে নির্মিত এই আয়োজনটি সব শ্রেণির দর্শকদের ভালো লাগবে।’অনুষ্ঠানটির নির্মাতা শাহরিয়ার শাকিল। তিনি বলেন, ‘আমাদের দেশের টিভি চ্যানেলগুলোতে এখন যেসব সেলিব্রেটি টক শো দেখানো হয় অপি’স গ্লোয়িং চেয়ার সেগুলো থেকে সম্পূর্ণ আলাদা। যা অনুষ্ঠানটি দেখলেই দর্শকেরা আন্দাজ করতে পারবেন বলে আশা করছি।’গাজী টিভির ব্যবস্থাপনা পরিচালক আমান আশরাফ ফায়েজ বলেন, ‘গাজী টিভিকে [জিটিভি] নতুনভাবে সাজানো হচ্ছে। সে কারণে ভালো মানের নাটক ও টেলিছবির পাশাপাশি ভালো মানের কয়েকটি অনুষ্ঠানও প্রচার করবো। আমাদের নতুন অনুষ্ঠানগুলোর মধ্যে অন্যতম অপি’স গ্লোয়িং চেয়ার। আশা করি দর্শকেরা অনুষ্ঠানটি বেশ পছন্দ করবেন।’পরিচালক জানিয়েছেন, অপি’স গ্লোয়িং চেয়ার অনুষ্ঠানটি আগামী ১২ জুন থেকে প্রতি শুক্রবার রাত নয়টা ১০ মিনিটে প্রচার হবে।অপিস গ্লোয়িং চেয়ার অনুষ্ঠানের আমন্ত্রিত অতিথিরা হলেন সংস্কৃতিমন্ত্রী আসাদুজ্জামান নুর, সাবেক সাংসদ ও অভিনেত্রী কবরী, অভিনয়শিল্পী মৌসুমী, রিয়াজ, ফেরদৌস, আফজাল হোসেন, সুবর্ণা মুস্তাফা, শম্পা রেজা, সারা যাকের, আবুল হায়াত, তারিক আনাম খান, জুয়েল আইচ, বিপাশা হায়াত, তৌকীর আহমেদ, শমী কায়সার, ওমর সানি, তিশা, সংগীতশিল্পী সামিনা চৌধুরী, শাফিন আহমেদ, ফাহমিদা নবী, ন্যান্‌সি, তাহসান এবং পশ্চিমবঙ্গের জনপ্রিয় লেখক ও ঔপন্যাসিক সমরেশ মজুমদার।
