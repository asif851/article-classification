
অটিস্টিক বাচ্চাদের সমস্যা ও এর প্রতিকারের উপায় নিয়ে নির্মিত পুত্র ছবিটি আসছে। আগামী ১ নভেম্বর ঢাকার স্টার সিনেপ্লেক্সে ছবিটির প্রিমিয়ার অনুষ্ঠিত হবে। এরপর সুবিধাজনক সময়ে এই ছবিটি মুক্তি দেওয়া হবে। গতকাল শুক্রবার সন্ধ্যায় প্রথম আলোর সঙ্গে আলাপে এ কথা জানালেন এই ছবির অন্যতম অভিনয়শিল্পী ফেরদৌস।বাংলাদেশ চলচ্চিত্র প্রকাশনা অধিদপ্তরের উদ্যোগে নির্মিত এই ছবির নির্বাহী প্রযোজনায় আছে ইমপ্রেস টেলিফিল্ম লিমিটেড। এটি পরিচালনা করেছেন সাইফুল ইসলাম।অটিস্টিক বাচ্চাদের নিয়ে নির্মিত এই ছবিতে কাজ করতে পেরে বেশ উচ্ছ্বসিত ফেরদৌস। বললেন, ‘দীর্ঘ অভিনয়জীবনে অনেক বাণিজ্যিক ছবিতে কাজ করেছি। অটিস্টিক বাচ্চাদের নিয়ে নির্মিত এমন ছবিতে প্রথম কাজ করলাম। অন্য রকম একটা ভালো লাগা কাজ করেছে। দায়বদ্ধতা থেকেই ছবিটিতে অভিনয় করেছি। এই ছবির জন্য অনেক পরিশ্রম করেছি। আমি মনে করি, এই ছবির মাধ্যমে অনেকেই উপকৃত হবেন।’ছবিটি নিয়ে জয়া জানান, অটিস্টিক শব্দটি বলতে তাঁর ভালো লাগে না। এদের তিনি ‘স্পেশাল চাইল্ড’ বলেন। পুত্র ছবির গল্প সেই সব স্পেশাল চাইল্ডকে নিয়েই। দেশে সচরাচর এমন গল্প নিয়ে ছবি তৈরি হয় না। তাই গল্পটি শুনে বেশ ভালো লেগেছে তাঁর।সাইফুল ইসলাম বললেন, ‘আমার এই ছবির গল্প নিয়ে অনেক পরিশ্রম করতে হয়েছে। অটিজম নিয়ে কাজ করেন—এমন অনেকের সঙ্গে আমরা কথা বলেছি। আশা করছি, সবার ভালো লাগার মতো একটি ছবি উপহার দিতে পারব।’
