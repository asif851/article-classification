
২০১৪ সালে ঘর বাঁধা। মাঝখানে গেল দুটি বছর। এরই মাঝে খবর এল, সে ঘর ভাঙছে এবার। শীর্ষ আয়কারী তারকা স্কারলেট জোহানসন যখন সর্বশেষ জনসমক্ষে আসেন, তখন তাঁর অনামিকায় দেখা যায়নি বিয়ের আংটি। আর তখন থেকেই স্কারলেটের ঘর ভাঙার খবরটি ছড়িয়ে গেছে সবখানে।পিপল ম্যাগাজিনকে একটি নির্ভরযোগ্য সূত্র জানায়, স্কারলেট ও তাঁর ফরাসি স্বামী রোমেইন ডোরিখের সম্পর্কে ছেদ পড়ে গত গ্রীষ্মে। গত শনিবার যুক্তরাষ্ট্রের ওয়াশিংটন ডিসিতে ট্রাম্পবিরোধী ‘উইমেনস মার্চে’ তাঁর আঙুলে বিয়ের আংটিটি দেখা যায়নি।২০১২ সালে প্রথম দেখা স্কারলেট ও রোমেইনের। তারপর তা গড়ায় প্রেমে। পরে ২০১৪ সালে গোপনে বিয়ে সারেন তাঁরা। সে সময় রোমেইনকে নিয়ে স্কারলেট বলেছিলেন, ‘ও খুবই আকর্ষণীয় ও মেধাবী।’স্কারলেট জোহানসনের ছিল এটি দ্বিতীয় বিয়ে। এর আগে ২০০৮ সালে তিনি অভিনেতা রায়ান রেইনল্ডকে বিয়ে করেছিলেন। সেই বিয়ে ভাঙে ২০১০ সালে। পিপল।
