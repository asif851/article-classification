
প্রেমিকের সঙ্গে মালা বদল করে নতুন জীবন শুরু করলেন ভারতের জনপ্রিয় সংগীত তারকা শ্রেয়া ঘোষাল। গতকাল বৃহস্পতিবার রাতে পরিবার ও ঘনিষ্ঠ বন্ধুদের উপস্থিতিতে বিয়ে করেন ৩০ বছর বয়সী এই শিল্পী। বর দীর্ঘদিনের প্রেমিক শিলাদিত্য। বিয়ের পর ভক্তদের জন্য স্বামী শিলাদিত্যর সঙ্গে তোলা একটি সেলফি নিজের ফেসবুক পেজে পোস্ট করেছেন শ্রেয়া।ছবির সঙ্গে শ্রেয়া লিখেছেন, ‘বাঙালি রীতিতে আমাদের বিয়ের কাজটি করেছি। পরিবার ও খুব কাছের কিছু বন্ধুরাই এতে উপস্থিত ছিল। গত রাতে বিয়ে করেছি আমার জীবনের ভালোবাসাকে। নতুন জীবনের শুরুতে শিলাদিত্য ও আমি সবার দোয়া চাই।’এদিকে ৩০ জানুয়ারি এক টুইটারবার্তায় শ্রেয়া জানিয়েছিলেন, ‘বুঝতে পারছি না, আমি খুব নার্ভাস নাকি উচ্ছ্বসিত! এমন অনুভূতি আগে কখনো হয়নি।’২০০০ সালে ভারতের জিটিভির ‘সা রে গা মা পা’ সংগীত প্রতিযোগিতার মধ্য দিয়ে ক্যারিয়ার শুরু করেন শ্রেয়া ঘোষাল। ২০০২ সালে সঞ্জয়লীলা বানসালির ‘দেবদাস’ ছবিতে প্লেব্যাকের মাধ্যমে চলচ্চিত্রের গানে অভিষেক ঘটে তাঁর। এই চলচ্চিত্রে প্লেব্যাকের মধ্য দিয়ে বলিউডে নিজের অবস্থার কথা জানান দেন তিনি। সেরা নারী সংগীতশিল্পী হিসেবে ভারতের জাতীয় চলচ্চিত্র পুরস্কার, ফিল্মফেয়ার পুরস্কার, আর ডি বর্মণ পুরস্কারসহ বেশ কয়েকটি পুরস্কার পান।এর পর থেকে তিন শতাধিক চলচ্চিত্রে প্লেব্যাক করেছেন শ্রেয়া ঘোষাল। গান গেয়েছেন বাংলা, নেপালি, তেলেগু, তামিল, ভোজপুরি, মারাঠি, কন্নড়, পাঞ্জাবি, গুজরাটি, মালয়ালম, ওড়ে ও অসমিয়া ভাষায়। শ্রেষ্ঠ নারী কণ্ঠশিল্পী হিসেবে চারবার জাতীয় পুরস্কার পেয়েছেন গুণী এই শিল্পী।১৯৮৪ সালে ভারতের পশ্চিমবঙ্গের দুর্গাপুরে জন্ম নেওয়া শ্রেয়া ঘোষালের পূর্বপুরুষ বাংলাদেশের ঢাকার বিক্রমপুরের অধিবাসী। শ্রেয়ার দাদু সুধীরচন্দ্র ঘোষাল ১৯৪৭ সালের দেশ ভাগের আগেই কলকাতা চলে যান। শ্রেয়ার বাবা বিশ্বজিৎ ঘোষালের জন্ম সেখানেই। তবে বিক্রমপুরে এখনো শ্রেয়াদের অনেক স্বজন আছেন।
