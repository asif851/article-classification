
সাবেক প্রেমিক যুগল সালমান খান ও ক্যাটরিনা কাইফ দীর্ঘ পাঁচ বছর পর একসঙ্গে বড় পর্দায় ফিরছেন। আলী আব্বাস জাফর পরিচালিত ‘টাইগার জিন্দা হ্যায়’ ছবিতে একসঙ্গে দেখা যাবে তাঁদের। ছবির কিছু অংশের শুটিং সম্পন্ন হয়েছে। ক্যাটরিনা কাইফের আসন্ন ছবি ‘জাগগা জাসুস’-এর প্রচার শেষ হলে মরক্কোতে সিনেমার বাকি অংশের দৃশ্য ধারণ শুরু হবে। এই শুটিং বিরতির ফাঁকেই মুম্বাইয়ে সালমানের সঙ্গে দেখা হয়ে গেল ক্যাটরিনার। কিন্তু এ তো আসল সালমান খান নন। ‘নকল’ এই সালমানকে কোথায় পেলেন ক্যাট? 
হুবহু সালমানের মতো দেখতে এই ব্যক্তির নাম পারভেজ কাজী। সাল্লু মিয়ার এই ‘ফটোকপি’ বলিউড অঙ্গনের অনেকের কাছেই পরিচিত। কারণ, সালমান খানের ‘টিউবলাইট’ ও ‘প্রেম রতন ধন পায়ো’ ছবিতেও তাঁর ‘বডি ডাবল’-এর কাজ করেছিলেন পারভেজ। পারভেজ ছাড়াও নাজিম খান নামে আরেক ব্যক্তির চেহারা ও শরীরের গঠন অনেকটাই মিলে যায় সালমানের সঙ্গে। নাজিমই একসময় ছিল বলিউড ‘ভাইজান’-এর সবচেয়ে জনপ্রিয় বডি ডাবল। কিন্তু ‘টাইগার জিন্দা হ্যায়’ টিম এবার ছবির ঝুঁকিপূর্ণ অ্যাকশন দৃশ্যে নাজিমকে না নিয়ে পারভেজকে নেওয়ার কথা ভাবছেন। সূত্র: বলিউড বাবল
