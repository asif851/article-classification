
শিরিন শিলা অভিনীত সর্বশেষ ছবি ‘ক্ষণিকের ভালোবাসা’ মুক্তি পেয়েছিল ২০১৪ সালের ডিসেম্বর মাসে। মাঝের সময়টাতে তাঁর আর কোনো নতুন ছবি প্রেক্ষাগৃহে মুক্তি পায়নি। আগামীকাল শুক্রবার দেশজুড়ে মুক্তি পাচ্ছে শাহিন সুমনের ‘মিয়া বিবি রাজি’ ছবিটি। এ ছবির নায়িকা শিরিন শিলা। প্রায় দেড় বছর পর তাঁর অভিনীত কোনো ছবি মুক্তি পাচ্ছে। ছবির প্রসঙ্গ টেনে শিরিন শিলার সঙ্গে আরও নানা বিষয়ে কথা বলেছেন শফিক আল মামুন।
মাঝে এই বিরতি কেন?‘মিয়া বিবি রাজি’ ছবির কাজ আগেই শেষ হয়েছে। ২০১৫ সালে মুক্তি পাওয়ার কথা ছিল। কিন্তু ওই সময় দেশজুড়ে ছিল হরতাল-অবরোধ-জ্বালাও-পোড়াও। এই অবস্থার কারণে ছবির মুক্তি পিছিয়ে যায়। মূলত প্রযোজক ছবিটি নিয়ে ঝুঁকি নিতে চাননি।‘মিয়া বিবি রাজি’ ছবিটি নিয়ে কিছু বলুন?এ ছবিতে আমার চরিত্রের নাম ‘পরি’। গ্রামের চঞ্চল একটি মেয়ে। পরিবারের সবার আদরের। একই গ্রামের সাজু নামে একটি ছেলের সঙ্গে প্রেমের সম্পর্ক তৈরি হয় পরির। প্রেমকে কেন্দ্র করে দুই পরিবারের মধ্যে শুরু হয় দ্বন্দ্ব। দ্বন্দ্ব-সংঘাত থাকলেও ছবির গল্প পুরোপুরি রোমান্টিক প্রেমের।এ ছবি নিয়ে কতটুকু আশাবাদী?অনেক বেশি আশাবাদী। শাহিন সুমন একজন গুণী নির্মাতা। তিনি সাধারণত অ্যাকশন ছবি নির্মাণ করেন। এই প্রথম রোমান্টিক ছবি নির্মাণ করেছেন। অনেক যত্ন নিয়ে তিনি এ ছবির কাজ করেছেন। মৌলিক গল্পের ছবি এটি। গল্পটিও খুবই ভালো। প্রেক্ষাগৃহে ছবিটি দেখতে বসে পুরো ছবি না শেষ করে দর্শক উঠতে পারবেন না বলেই আমার বিশ্বাস।ছবি নিয়ে কেমন প্রচার চালাচ্ছেন?যেহেতু অনেক দিন পর আমার ছবি মুক্তি পাচ্ছে, তাই বেশ আগে থেকেই ছবি নিয়ে প্রচারের কাজ চালাচ্ছি। ফেসবুক থেকে শুরু করে স্যাটেলাইট চ্যানেল, পত্রিকাতে ছবি নিয়ে কথা বলছি। সবাইকে ছবিটি দেখার জন্য আহ্বানও করছি। এ ছাড়া, আগামীকাল ছবিটির মুক্তির দিন ঢাকার বেশ কয়েকটি প্রেক্ষাগৃহে গিয়ে দর্শকদের সঙ্গে বসে ছবিটি উপভোগ করার ইচ্ছা আছে।‘মন জানে না মনের ঠিকানা’ ছবির শুটিংয়ের অভিজ্ঞতা কেমন ছিল?ছবিটি ছিল গোয়েন্দা কাহিনিভিত্তিক। এ ছবিতে আমি আর পরীমনি, যমজ বোন। দুজন একে অপরের সঙ্গে জোড়া লাগানো। ওভাবেই দুজনের শুটিং করতে হয়েছে। ফলে শুটিংয়ের সময় অনেক কষ্ট হয়েছে। ১ এপ্রিল ছবিটির মুক্তির কথা আছে।আর নতুন ছবির খবর কী?এরই মধ্যে আরও পাঁচটি নতুন ছবিতে চুক্তিবদ্ধ হয়েছি। ছবিগুলো হলো শাহিন সুমনের ‘প্রবাসী ডন’, ‘আংটি’; আরেকটি ছবির নাম এখনো ঠিক হয়নি। বাকি দুটি ছবি মুস্তাফিজুর রহমান বাবুর ‘তোমার প্রেমে পড়েছি’। আর জাকির হোসেন রাজুর ‘জ্বালা’। এ ছাড়া ‘বেঁধেছি মনে তে মন’ ছবির জন্য পরিচালক এখনো ঠিক হয়নি।
