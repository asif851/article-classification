
এ বছরের পয়লা বৈশাখ ভালোবেসে বিয়ের সম্পর্কে জড়ান অভিনয়শিল্পী বিজরী বরকতুল্লাহ ও ইন্তেখাব দিনার। বিয়ের পর এবারই প্রথম স্বামী দিনারের সঙ্গে জন্মদিন পালন করছেন অভিনয়শিল্পী বিজরী বরকতুল্লাহ। আর বিয়ের পর প্রথম জন্মদিনে স্বামী দিনারের কাছ থেকে পেয়েছেন চমকপ্রদ দুটি উপহার। এই উপহার পেয়ে দারুণ উচ্ছ্বসিত বিজরী।প্রথম আলো ডটকমকে বিজরী বলেন, ‘উত্তরায় আমার শ্বশুরবাড়িতে জন্মদিনের কেক কাটা হয়েছে। রাত ১২টা থেকেই পরিবারের সবাই ছাড়াও পরিচিতজনদের অনেকেই জন্মদিনের শুভেচ্ছা জানিয়েছেন। জন্মদিনের সেরা উপহারটা পেয়েছি দিনারের কাছ থেকে।’ বিজরী এ-ও বলেন, ‘দিনারের সঙ্গে বিয়ের পর প্রথম জন্মদিনের দুপুর পর্যন্ত সময়টা উত্তরায় শ্বশুরবাড়িতে কাটিয়েছি। সন্ধ্যায় মায়ের বাসায় যাব।’দিনারের কাছ থেকে পাওয়া উপহার কী, জানতে চাইলে বিজরী বলেন, ‘অনেকগুলো ছবি একটি ফ্রেমে পেয়েছি। যাতে, সহকর্মী হিসেবে একসঙ্গে কাজ করার মুহূর্ত, বন্ধু হিসেবে আড্ডা, প্রেম ও পরিণয় সব সময়ের ছবি স্থান পেয়েছে, যা আমার কাছে চমকপ্রদ উপহার হিসেবে ধরা দিয়েছে। সঙ্গে দিনার নতুন দুটি মোবাইল ফোনও দিয়েছে। এর একটি আমার ও অন্যটি মেয়ে ঊর্বানার জন্য।’নৃত্যশিল্পী এবং মডেল হিসেবে পরিচিতি পেয়েছিলেন বিজরী। তবে নিজেকে নাটকেই বেশি ব্যস্ত রেখেছেন। এখন বিভিন্ন চ্যানেলে বিজরী অভিনীত বেশ কয়েকটি নাটক প্রচারিত হচ্ছে। এর মধ্যে উল্লেখযোগ্য হলো সৌম্য নজরুলের ‘কালান্তর’, সৈয়দ শাকিলের ‘বাতিঘর’, অম্লান বিশ্বাসের ‘চোরকাঁটা’ ও তুহিন অবন্তের ‘করপোরেট’। এ ছাড়া দেশ টিভিতে প্রতি শুক্রবার রাত আটটায় প্রচারিত হচ্ছে বিজরীর উপস্থাপনায় ম্যাগাজিন অনুষ্ঠান ‘মুখ ও মুখরতা’।
উল্লেখ্য, ১৯৯৫ সালের ১৫ জুলাই ভালোবেসে বিয়ে করেছিলেন শওকত আলী ইমন ও বিজরী বরকতুল্লাহ। ২০১২ সালের শেষের দিকে তাঁদের ছাড়াছাড়ি হয়ে যায়। তাঁদের একমাত্র মেয়ে ঊর্বানা এখন বিজরীর সঙ্গেই থাকছে।
