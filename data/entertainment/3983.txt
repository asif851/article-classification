
বলিউডের অন্যতম জনপ্রিয় ও প্রভাবশালী তারকা অভিনেতা সালমান খান ও শাহরুখ খানের পর এবার আমির খানের বিরুদ্ধেও মামলা দায়ের করা হলো। সম্প্রতি আমিরের বিরুদ্ধে মামলা করা হয়েছে ধর্মীয় অনুভূতিতে আঘাত দেওয়ার অভিযোগে।রাজকুমার হিরানি পরিচালিত ‘পিকে’ ছবিতে অভিনয়ের পাশাপাশি এটি যৌথভাবে প্রযোজনাও করেছেন আমির খান। ৫০ কোটি রুপি বাজেটের ছবিটির পরিবেশক সংস্থা আমির খান প্রোডাকশনস। দিল্লির চাঁদনিচক এলাকায় ছবিটির একটি দৃশ্যের শুটিংয়ের সময় দেখা যায়, হিন্দু দেবতা শিবের বেশ ধরে একজন রিকশা চালাচ্ছেন। আর বোরকা পরা দুজন নারী রিকশার সিটে বসে আছেন।সেখানে উপস্থিত লোকজন প্রথমে ভেবেছিলেন রাম লীলা অনুষ্ঠানের জন্য এমনটা করা হচ্ছে। কিন্তু ক্যামেরা দেখার পর তাঁরা বিষয়টি সম্পর্কে জানতে চান। একপর্যায়ে তাঁরা শুটিংয়ে বাধা দেন। হট্টগোল শুরু হলে ‘পিকে’ ছবির ওই তিন অভিনয়শিল্পীকে কোতোয়ালি থানায় নিয়ে যাওয়া হয়। তাঁরা পুলিশকে জানান, ‘পিকে’ ছবির একটি স্বপ্ন দৃশ্যের শুটিং করছিলেন তাঁরা। শুটিংয়ের অনুমতির পাশাপাশি প্রয়োজনীয় আইনি কাগজপত্রও আছে তাঁদের। কিন্তু স্থানীয় লোকজন থানার সামনে জড়ো হয়ে ধর্মীয় অনুভূতিতে আঘাত দেওয়ার অভিযোগে তাঁদের বিরুদ্ধে স্লোগান দিতে থাকেন।এর পরিপ্রেক্ষিতে আমির খান, রাজকুমার হিরানিসহ ‘পিকে’ ছবির সঙ্গে সংশ্লিষ্ট কয়েকজনের বিরুদ্ধে মামলা নথিভুক্ত করে পুলিশ। এ প্রসঙ্গে একজন পুলিশ কর্মকর্তার বরাতে পিটিআই জানিয়েছে, ভারতীয় দণ্ডবিধির ২৯৫ ও ১৫৩ ধারায় মামলা হয়েছে। মামলায় অন্যদের সঙ্গে আমির খান ও রাজকুমার হিরানির নামও আছে।
