
এক ডজন! স্বল্প ও পূর্ণদৈর্ঘ্য মিলিয়ে গত বছর ১২টি ছবি করেছেন। তবে কি রাধিকা আপ্তেও সেই রেসিপি মেনে চলছেন—সুসময়ের ঘোড়ায় চেপে যত পারো ছুটে নাও! ফর্মে থাকতে থাকতে যত বেশি সম্ভব কাজ করে ফেল! না, রাধিকা আর সবার মতো নন। তিনি সংখ্যায় বিশ্বাস করেন না, বিশ্বাস করেন কাজের মানে। এ কারণে গত বছর অনেক বেশি কাজ করলেও মানের সঙ্গে আপস করেননি।সংখ্যা নয়, মানটাই আসল—এই দর্শন সবক্ষেত্রেই মানেন। এমনকি ছবির প্রচারণায়ও। রাধিকা বলেছেন, ‘ব্যাপক সংখ্যায় প্রচারণা করার চেয়ে মানসম্পন্ন অল্প প্রচারণাই ভালো। প্রতি শুক্রবার আমাদের দেশে অজস্র ছবি মুক্তি পায়। আপনার ছবি সম্পর্কে মানুষকে জানাতে হবে, কিন্তু এখন যেভাবে প্রতিটি ছবির প্রচারণা করা হয়, জানি না কতটা কাজে আসে।’ভিন্ন ধাঁচের কাজ দিয়ে নজরকাড়া বলিউডের এই অভিনেত্রীর নতুন ছবি ফোবিয়া। এই ছবির প্রচারণাও ছিল ব্যতিক্রম। বিভিন্ন ফোবিয়া নিয়ে ছোট ছোট ক্লিপ। রাধিকা বলেছেন, ‘আমরা আইটেম বা প্রচারণামূলক গান করিনি ছবি বেচার জন্য। যা দেখাতে চেয়েছি আর বিশ্বাস করেছি, তার ওপরই অটল ছিলাম। সেটা প্রশংসা কুড়াচ্ছে দেখে ভালো লাগছে।’রাধিকার মুক্তির অপেক্ষায় আছে কাবালি, যেখানে তিনি রজনীকান্তের বিপরীতে অভিনয় করেছেন। এএনআই।
