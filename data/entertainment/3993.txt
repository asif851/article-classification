
বলিউড তারকা রণবীর সিং বিয়ে করতে চান। তবে, এই ‘বেফিকর’ অভিনেতা যে হুট করেই বিয়ে করে সংসারী হতে চাইছেন তা কিন্তু নয়। তিন বছর ধরেই এই এক কথা বলে আসছেন রণবীর। কিন্তু আজও গাঁটছড়া বাঁধতে পারলেন না কারও সঙ্গে। বিয়ে না করলেও অভিনেত্রী দীপিকা পাড়ুকোনের সঙ্গে প্রেমটা অবশ্য তাঁর ভালোই চলছে। কিছুদিন আগেই করণ জোহরের সেলিব্রিটি টক শো ‘কফি উইথ করণ’-এ অতিথি হয়ে এসেছিলেন রণবীর সিং। সেখানেও তিনি জানান বিয়ের ব্যাপারে তাঁর আগ্রহের কথা। আর বিয়ে যদি করতেই হয়, নিশ্চয়ই দীপিকাকেই করবেন? এটা তো বলাই বাহুল্য! অবশ্য এই অনুষ্ঠানে প্রেমিকা দীপিকাকে ‘ম্যারেজ ম্যাটেরিয়াল’ বা বিয়ে করার উপযোগী বলে সমালোচনার মুখেও পড়েছিলেন বেচারা।বর্তমানে রণবীর তাঁর ক্যারিয়ারে একদম ‘ফর্মে’ আছেন। তাঁর আসন্ন ছবি ‘বেফিকর’-এর পরিচালক তো বলেই বসেছেন, ‘রণবীরই হচ্ছেন বলিউডের পরবর্তী শাহরুখ।’ জনপ্রিয়তার তুঙ্গে থাকার এমন মুহূর্তে বিয়ে করার কথা ভাবছেন বলে অনেকে রণবীরকে বোকাও ভাবতে পারেন। কিন্তু ৩১ বছর বয়সী এই অভিনেতা হয়তো সময়ের কাজ সময়ে করাটাকেই বুদ্ধিমানের কাজ মনে করেন। এখন বিয়ে করার ব্যাপারে দীপিকার মন গলাতে পারলেই হয়; বেজে উঠবে রণবীরের বিয়ের সানাই। টাইমস অব ইন্ডিয়া।
