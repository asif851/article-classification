
তিনজনের আলাদা পরিচয় আছে। অভিনেতা ফজলুর রহমান বাবু অভিনয় করেন। তবে গিয়াস উদ্দিন সেলিমের চলচ্চিত্র মনপুরায় গাওয়া তাঁর গান মুগ্ধ করেছিল দর্শকদের। অভিনেত্রী মেহের আফরোজ শাওন অভিনয়ের পাশাপাশি পরিচালনাও করেন। কিছুদিন আগে নাটকের পাশাপাশি হাত দিয়েছেন চলচ্চিত্র নির্মাণেও। এদিকে অভিনেতা শামীম জামানও তাই। অভিনয় ও পরিচালনা করছেন নিয়মিত। এই তিনজন উপস্থিত হয়েছেন একটি অনুষ্ঠানে। গল্প করেছেন রুপালি গান নিয়ে। একসময়ে নিজের গাওয়া গানের পাশাপাশি গেয়েছেন জনপ্রিয় বেশ কিছু গান। অনুষ্ঠানের নামও ‘রুপালি গান’। বৈশাখী টেলিভিশনের জন্য নির্মিত এ অনুষ্ঠানটির শুটিং হয়েছে গতকাল।
অনুষ্ঠানটি প্রসঙ্গে শামীম জামান বললেন, ‘আমি “বেদের মেয়ে জোসনা”সহ বেশ কয়েকটি গান গেয়েছি। বাবু ভাই “মনপুরা”র গান এবং শাওন আপা তাঁর গাওয়া জনপ্রিয় গানগুলোই গেয়েছেন। অনুষ্ঠানটি একটু অন্য রকম। দর্শকেরা বেশ মজা পাবেন।’জানালেন, গানই শুধু নয়, তাঁরা নানা ধরনের মজার অভিজ্ঞতা নিয়ে কথা বলেছেন। আড্ডা দিয়েছেন প্রাণ খুলে।অনুষ্ঠানটি উপস্থাপনা করেছেন ফেরদৌস বাপ্পী। অনুষ্ঠানটি প্রচারিত হবে ঈদ অনুষ্ঠানমালায়।
