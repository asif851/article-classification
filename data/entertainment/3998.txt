
বলিউডের প্রয়াত অভিনেতা রাজ কাপুর মুম্বাইয়ের চেম্বুরে নিজের নামে ১৯৪৮ সালে একটি ফিল্ম স্টুডিও প্রতিষ্ঠা করেছিলেন। ‘আর কে স্টুডিও’ নামে পরিচিত এই স্টুডিওতে আজ শনিবার দুপুরে এক ভয়াবহ অগ্নিকাণ্ডের ঘটনা ঘটেছে। টুইটারে এশিয়ান নিউজ ইন্টারন্যাশনালের (এএনআই) পেজে অগ্নিকাণ্ডের কয়েকটি ছবি ও ভিডিও প্রকাশ করা হয়েছে। সেখানে দেখা যাচ্ছে, স্টুডিওতে দাউদাউ করে আগুন জ্বলছে। চোখের নিমেষে পুড়ে ছাই হয়ে যাচ্ছে সব। তবে আগুনের সূত্র ও হতাহত সম্পর্কে এখনো নিশ্চিত কোনো তথ্য পাওয়া যায়নি।
এনডি টিভির খবরে বলা হচ্ছে, আজ বেলা ২টা ২২ মিনিটে আর কে স্টুডিওর ১ নম্বর হলে আগুনের সূত্রপাত হয়। ধারণা করা হচ্ছে, এই স্টুডিওর বৈদ্যুতিক শর্টসার্কিট থেকে এই অগ্নিকাণ্ডের ঘটনা ঘটে। আগুন নেভাতে বর্তমানে ছয়টি অগ্নিনির্বাপণ যন্ত্র ও পাঁচটি পানির ট্যাংকার ব্যবহার করা হচ্ছে। সে সময় এই স্টুডিওতে কোনো শুটিং হচ্ছিল না। এই প্রতিবেদন লেখা পর্যন্ত কয়েক ঘণ্টা চেষ্টার পরও পরিস্থিতি এখনো পুরোপুরি নিয়ন্ত্রণে আনতে পারেনি ফায়ার সার্ভিসের কর্মীরা।
এদিকে স্টুডিওতে আগুন লাগার খবর পেলে সেখানে ছুটে যান ঋষি কাপুর, রণবীর কাপুর, রাজীব কাপুরসহ কাপুর পরিবারের অনেকে। এই স্টুডিওটি তাঁদের কাছে পৈতৃক সম্পত্তির মতোই গুরুত্বপূর্ণ। বর্তমানে এটির দেখভালের দায়িত্বে আছেন রাজ কাপুরের ছেলে ঋষি কাপুর। গত বছর ভারতের অন্যতম পুরোনো এই স্টুডিওটি সংস্কারের সিদ্ধান্ত নিয়েছিলেন ঋষি কাপুর। এনডি টিভি, বলিউড বাবল।
