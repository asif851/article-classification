
আগুন। সংগীতশিল্পী। ব্যস্ত অভিনয় নিয়েও। নিয়মিত অভিনয় করছেন টিভি ও চলচ্চিত্রে। চ্যানেল আইয়ে আজ তাঁর অভিনীত ধারাবাহিক নাটক কুয়াশার ভোর প্রচারিত হবে।কুয়াশার ভোর...রাবেয়া খাতুনের উপন্যাস অবলম্বনে নাটকটির নাট্যরূপ দিয়েছেন ও পরিচালনা করেছেন অরুণ চৌধুরী। চার-পাঁচ মাস আগে কাজ করেছি। চমৎকার গল্প।চলচ্চিত্র ‘একাত্তরের মা জননী’...আনিসুল হকের জননী সাহসিনী ১৯৭১ উপন্যাস থেকে ছবিটি পরিচালনা করেছেন শাহ আলম কিরণ। এ ছবিতে অভিনয় করলাম। ছবির প্রায় ৯৫ শতাংশ কাজ শেষ। শুনেছি, আগামী বছর ২৬ মার্চ ছবিটি মুক্তি পাবে। টানা ২২ দিন নরসিংদীতে আমরা ছবিটির শুটিং করেছি। ঢাকার এত কাছে, কিন্তু কিরণ ভাই কোথাও যেতে দেননি, যেন ছবির দিকেই পুরো মনোযোগ থাকে।আগুনের গায়ে আগুন...একাত্তরের মা জননী ছবিতে বোমা বিস্ফোরণের একটা দৃশ্যে অভিনয়ের সময় আমার গায়ে আগুন লেগে গিয়েছিল। আমি তো শটের মধ্যে ছিলাম, খেয়াল করিনি। হঠাৎ দেখি সবাই কাট কাট বলে ছুটে আসছে।চলচ্চিত্রের গান...ইদানীং একটু কম করছি। একসময় মাসে ৩০টি ছবিতেও গান করেছি, এখন তিনটাও করা হয় না।নিজের ঠোঁটে নিজের গান...একাত্তরের মা জননী ছবিতে নিজের গানে ঠোঁট মিলিয়েছি। দ্বিতীয়বার এ অভিজ্ঞতা হলো। এর আগে এখন অনেক রাত ছবিতে অভিনয় আর গান, দুটোই করেছিলাম।১১ ডিসেম্বর...আব্বার (খান আতাউর রহমান) জন্মবার্ষিকী। সেদিন অনুষ্ঠান আছে, আব্বাকে নিয়েই গান করব। সত্যি বলতে, আমার কাছে আব্বা-আম্মার (নীলুফার ইয়াসমীন) জন্ম আর মৃত্যুদিবস কখনোই খুব গুরুত্ব পায়নি। তাঁরা তো কিংবদন্তি। আমার কাছে তাঁরা কখনোই হারিয়ে যাননি।একদিন সকালে ঘুম থেকে উঠে যদি দেখি, গান-অভিনয়, কোনোটাই আমাকে দিয়ে হচ্ছে না...গান লিখব, ছবি আঁকব। আর্টের কাছাকাছিই থাকব।
অ্যলবাম ভাবনা...রবীন্দ্রসংগীতের অ্যালবাম করার ইচ্ছা ছিল। কিন্তু ছবির শুটিং করতে গিয়ে বোধ হয় কাজটা পিছিয়ে গেল।মো. সাইফুল্লাহ
