
বহু বছর ধরেই দেখা নেই শাবানার। অবশেষে একসময়ের জনপ্রিয় সেই নায়িকার দেখা মিলল। আজ সোমবার দুপুরে প্রধানমন্ত্রী শেখ হাসিনার সঙ্গে তাঁর একটি স্থিরচিত্র ফেসবুকে প্রকাশ করেন নির্মাতা মুশফিকুর রহমান গুলজার। একই ছবিতে দেখা যায় দেশের সিনেমার আরেক গুণী নায়িকা মৌসুমীকেও। এরপর ওই নির্মাতার সঙ্গে প্রথম আলোর কথা হলে তিনি প্রধানমন্ত্রীর সঙ্গে শাবানা-মৌসুমীসহ তাঁদের দেখা হওয়ার বিষয়টি নিশ্চিত করেন।
মুশফিকুর রহমান গুলজার জানান, সংসদ ভবনে প্রধানমন্ত্রীর কার্যালয়ে শাবানাকে দেখার সঙ্গে সঙ্গে প্রধানমন্ত্রী শেখ হাসিনা তাঁর দিকে হাত বাড়িয়ে বুকে টেনে নেন। শাবানাও এ সময় প্রধানমন্ত্রীকে জড়িয়ে ধরেন। কাছেই দাঁড়িয়েছিলেন মৌসুমী। পরে প্রধানমন্ত্রী তাঁকেও কাছে ডেকে নেন এবং বুকে জড়িয়ে ধরেন।
এ সময় আরও উপস্থিত ছিলেন শাবানার স্বামী ও প্রযোজক ওয়াহিদ সাদিক, চিত্রনায়ক আলমগীর।
গুলজার জানান, গুণী পরিচালক আজিজুর রহমান গুরুতর অসুস্থ। তিনি এখন সিঙ্গাপুর ন্যাশনাল হাসপাতালে চিকিৎসাধীন আছেন। তাঁর উন্নত চিকিৎসার জন্য অনেক টাকা প্রয়োজন। তাঁরা প্রধানমন্ত্রীকে এই চিকিৎসায় সহযোগিতা করার জন্য অনুরোধ করেন। সবকিছু শোনার পর প্রধানমন্ত্রীও আজিজুর রহমানের চিকিৎসার সব ব্যয়ভার বহন করার ব্যাপারে তাঁর সিদ্ধান্তের কথা জানান।
শাবানা এখন স্থায়ীভাবে যুক্তরাষ্ট্রে বসবাস করছেন। সম্প্রতি তিনি ঢাকায় এসেছেন। এদিকে কিছুদিন আগে ঘোষিত এবারের জাতীয় চলচ্চিত্র পুরস্কারে আজীবন সম্মাননার জন্য শাবানাকে মনোনীত করা হয়েছে।
