
‘শাকিব যদি আমার সঙ্গে অভিনয় না করে, তাহলে আমি আত্মহত্যা করব!’ সামাজিক যোগাযোগমাধ্যম ফেসবুকে আজ সোমবার এই স্ট্যাটাস দিয়েছেন চিত্রনায়িকা মিষ্টি জান্নাত। এমন হুমকি দেওয়ার মানে কী?
মিষ্টি জান্নাত এ ব্যাপারে আলাদা করে কিছু বলতে চাননি। এরপর নিজের মুঠোফোনটি বন্ধ করে দেন তিনি।
চিত্রনায়ক শাকিব খান অভিনীত ‘আমি নেতা হব’ ছবিতে অভিনয় করার কথা ছিল মিষ্টি জান্নাতের। গত ২৩ জুন ছবির প্রযোজনা প্রতিষ্ঠান শাপলা মিডিয়া থেকে থেকে তা জানানো হয় সংবাদমাধ্যমগুলোকে। কিন্তু ছবির শুটিং শুরু হওয়ার পর জানা গেল, ‘আমি নেতা হব’ ছবিতে অভিনয় করছেন না মিষ্টি জান্নাত।
পরে জানা গেছে, ‘আমি নেতা হব’ ছবিতে মূল চরিত্রে অভিনয় করতে চেয়েছিলেন মিষ্টি জান্নাত। কিন্তু এই চরিত্রে অভিনয় করছেন বিদ্যা সিনহা মিম। পরে মিষ্টি জান্নাত জানান, তিনি একই প্রযোজনা প্রতিষ্ঠানের ‘মামলা হামলা’ ছবিতে শাকিব খানের বিপরীতে অভিনয় করবেন। এদিকে শাপলা মিডিয়া থেকে জানিয়ে দেওয়া হলো, এই ছবিতেও অভিনয় করবেন বিদ্যা সিনহা মিম।
পরপর দুটি ছবিতে শাকিব খানের সঙ্গে অভিনয়ের সুযোগ হাতছাড়া হওয়ায় খুবই হতাশ মিষ্টি জান্নাত।
মিষ্টি জান্নাতের সর্বশেষ মুক্তি পাওয়া ছবি ‘তুমি আমার’। এই ছবিতে তিনি অভিনয় করেছেন সাইমন সাদিকের বিপরীতে।
