
বলিউডে সম্পর্ক ভাঙা-গড়ার খেলা হরহামেশাই ঘটছে। এর পরিপ্রেক্ষিতে অনেকেরই ধারণা, তারকাদের সম্ভবত আবেগ বলে কিছু নেই। কিন্তু আর দশজন সাধারণ মানুষের মতো তারকারাও যে বিচ্ছেদের যন্ত্রণায় কুঁকড়ে যান, সম্প্রতি তারই প্রমাণ দিলেন ‘লাভ আজকাল’ তারকা দীপিকা পাড়ুকোন। সম্প্রতি দীপিকা জানিয়েছেন, রণবীর কাপুরের সঙ্গে বিচ্ছেদের পর অনেক কেঁদেছিলেন তিনি।একটা সময়ে চুটিয়ে প্রেম করেছেন রণবীর কাপুর ও দীপিকা। তাঁরা লুকোচুরি না খেলে জনসমক্ষে স্বীকারও করেছিলেন প্রেমের কথা। কিন্তু শেষ পর্যন্ত টেকেনি এই জুটির প্রেম। গত বছর ‘ইয়ে জাওয়ানি হ্যায় দিওয়ানি’ ছবিতে জুটি বেঁধে অভিনয় করেন রণবীর-দীপিকা। ছবিটিতে তাঁদের অভিনয় দারুণ প্রশংসিত হয় বিভিন্ন মহলে। বক্স অফিসে রীতিমতো ঝড় তোলে সাবেক এই প্রেমিক যুগলের ‘ইয়ে জাওয়ানি হ্যায় দিওয়ানি’।রণবীরের সঙ্গে সমঝোতার কোনো রকম সম্ভাবনা আছে কি না—এমন প্রশ্নের জবাবে দীপিকা বলেন, ‘আমি কখনোই বিষয়টি ভেবে দেখিনি। বিচ্ছেদের পর আমরা দুজনই যে যার মতো করে জীবনের পথে এগিয়ে চলেছি। আমি উপলব্ধি করেছি, জীবনে কখনোই কোনো মানুষ বা অন্যকিছুর প্রতি খুব বেশি জড়িয়ে পড়া উচিত নয়।’  দীপিকা আরও বলেন, ‘রণবীরের সঙ্গে বিচ্ছেদের পর আমি অনেক কেঁদেছি। কিন্তু বুকে পাথর চেপে কোনো অবস্থাতেই নিজেকে দমে যেতে দিইনি। এখন আমি অনেক বেশি পরিণত মানুষে রূপান্তরিত হয়েছি। এ জন্য আমি রণবীরকে ধন্যবাদ জানাতে চাই।’
‘রাম-লীলা’ ছবির সহ-অভিনেতা রণবীর সিংয়ের সঙ্গে দীপিকার প্রেমের গুঞ্জন চলছে অনেক দিন থেকেই। এ বিষয়ে জানতে চাইলে জবাবে দীপিকা বলেন, ‘এই মুহূর্তে তাড়াহুড়ো করে চূড়ান্ত কোনো সিদ্ধান্তে উপনীত হতে চাই না আমি। কাউকে সঙ্গী নির্বাচনের আগে তাঁকে ভালোভাবে পরখ করে নিতে চাই।’ 
