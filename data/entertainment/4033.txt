
মহানায়ক উত্তমকুমারের সেই মরিস মাইনর গাড়ির কথা মনে আছে? কিংবা ‘রাজকুমারী’ ছবির কথা? কিশোর কুমার আর আশা ভোঁশলের সেই গান, ‘বন্ধ ঘরের অন্ধকারে থাকব না’? গানের দৃশ্যটির কথা মনে করুন। সেই গাড়ি। প্রায় পুরো গান একটি গাড়িতে। সেটা ছিল উত্তমকুমারের ব্যবহার করা মরিস মাইনর গাড়ি। এই গাড়ির বর্তমান মালিক হাওড়ার সুবোধ সেন। তাঁর বাবা কেদার নাথ সেন ছিলেন প্রযোজক। ছবি প্রযোজনার কারণে কেদার নাথ সেনের সঙ্গে উত্তমকুমারের ভালো যোগাযোগ ছিল। নতুন গাড়ি কেনার পর এই মরিস মাইনর গাড়িটি কেদার নাথ সেনের কাছে বিক্রি করেন মহানায়ক।
মহানায়কের প্রথম জীবনে ব্যবহার করা মরিস মাইনর গাড়িটি এখন ব্যবহার করছেন সুবোধ সেন, গত শতকের পঞ্চাশ দশকে মোহনবাগানের গোলকিপার ছিলেন। এখন যুক্ত আছেন ছবি প্রোডাকশনের সঙ্গে।
সংবাদমাধ্যমকে সুবোধ সেন জানান, গাড়িটি দেখে পুরোনো অনেকে নস্টালজিক হয়ে পড়েন। উত্তমকুমারের গাড়ি বলে কথা। কেউ ছুঁয়ে দেখেন, কেউ গাড়িতে চেপে বসেন অথবা গাড়ির সঙ্গে কেউ কেউ নিজেকে ক্যামেরাবন্দী করেন। গাড়িটি এখন বিভিন্ন সিনেমায় ব্যবহার করা হয়। এত পুরোনো গাড়ি, কিন্তু রক্ষণাবেক্ষণে কোনো ত্রুটি রাখেনি সুবোধ সেন আর তাঁর পরিবার। এই গাড়িতে চড়েই নাকি তিনি পুরী, গয়া পর্যন্ত সপরিবারে ঘুরে এসেছেন। সুবোধ সেন আরও জানান, গাড়িটি কেনার ব্যাপারে অনেকেই আগ্রহ দেখান। দাম দিতে চান ১০ লাখ টাকা। কিন্তু তিনি বা তাঁর পরিবার গাড়িটি ছাড়তে রাজি না। তাই ফিরিয়ে দিয়েছেন সব অফার।
আজ মহানায়ক উত্তমকুমারের ৯১তম জন্মবার্ষিকী। এই দিনে মহানায়ককে গভীর শ্রদ্ধায় স্মরণ করছে তাঁর ভক্তরা।
