
অস্ত্র মামলায় কারাদণ্ড পাওয়া বলিউডি অভিনেতা সঞ্জয় দত্তকে সাড়ে তিন বছর সাজা খাটতে হবে। সঞ্জয় তাঁর অনুপস্থিতিতে পরিবারের সদস্যদের দেখভালের দায়িত্ব দিয়েছেন বন্ধু ও সহকর্মী সালমান খান ও অজয় দেবগনকে। সেই দায়িত্ব পালনের প্রথম ধাপ হিসেবে সঞ্জয়ের মেয়ে ত্রিশালার সঙ্গে যোগাযোগ করে সব সময় তাঁর পাশে থাকার কথা জানিয়েছেন সালমান। আদালতের বেঁধে দেওয়া সময়সীমা অনুযায়ী গত বৃহস্পতিবার দুপুরে আত্মসমর্পণ করেছেন ‘মুন্নাভাই’খ্যাত তারকা অভিনেতা সঞ্জয় দত্ত। ভারতের সর্বোচ্চ আদালতের রায়ের খবর আগেই জেনেছিলেন সালমান। তখন তিনি অবস্থান করছিলেন যুক্তরাষ্ট্রে। সেখানেই থাকেন সঞ্জয়ের মেয়ে ত্রিশালা। তিনি সঞ্জয়ের প্রথম স্ত্রী ও বলিউডের অভিনেত্রী প্রয়াত রিচা শর্মার মেয়ে।
সঞ্জয়ের জেল খাটার বিষয়টি নিশ্চিত হওয়ার পর যুক্তরাষ্ট্রে ত্রিশালার সঙ্গে যোগাযোগ করেন সালমান। তিনি জানান, যেকোনো প্রয়োজনে ত্রিশালার পাশে থাকবেন তিনি। তিনি আরও জানান, ত্রিশালার ডাক পেলে যেকোনো সময় তাঁর কাছে ছুটে যাবেন তিনি। ঘনিষ্ঠ সূত্রের বরাতে এমনটিই জানিয়েছে ‘ওয়ান ইন্ডিয়া’।
 
বহুদিন ধরে সঞ্জয়ের সঙ্গে সাক্ষাত্ নেই ত্রিশালার। এদিকে, যুক্তরাষ্ট্রের বিদ্যমান আইন অনুযায়ী দণ্ডপ্রাপ্ত কোনো আসামি কখনোই সেখানে যাওয়ার ভিসা পাবেন না। কাজেই সেখানে গিয়ে মেয়ের সঙ্গে দেখা করা সম্ভব নয় সঞ্জয়ের পক্ষে। কেবল ত্রিশালা যদি কখনো ভারতে যান, একমাত্র তাহলেই বাবার সঙ্গে সাক্ষাতের সুযোগ পাবেন তিনি। আবেগঘন সেই মুহূর্তটি সামনে আসার অপেক্ষা কবে ফুরায়, সেটাই এখন দেখার বিষয়।
 
প্রসঙ্গত, ১৯৯৩ সালের মুম্বাই বিস্ফোরণ মামলায় অবৈধ অস্ত্র রাখার দায়ে গত ২১ মার্চ সঞ্জয়কে পাঁচ বছরের সশ্রম কারাদণ্ড দিয়েছেন ভারতের সর্বোচ্চ আদালত। এই মামলায় এরই মধ্যে তিনি দেড় বছর জেল খেটেছেন। এ জন্য তাঁকে আর সাড়ে তিন বছর সাজা খাটতে হবে।
 
