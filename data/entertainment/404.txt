
নায়ক ফেরদৌস পড়েছেন নারায়ণগঞ্জের প্রিপারেটরি স্কুলে। সে সময় এখনকার মতো এত উৎসব করে তাঁদের হাতে বই তুলে দেওয়া হতো না। এতকাল পর সেই উৎসবের আনন্দ কাছ থেকে দেখার সৌভাগ্য হলো তাঁর। খ্রিষ্টীয় নতুন বছরের প্রথম দিনে সারা দেশেই শুরু হয়েছে ‘জাতীয় পাঠ্যপুস্তক উৎসব’। সে রকম এক উৎসবে হাজির হয়ে শিশুদের হতে বই তুলে দেন তিনিও।গতকাল রোববার সকালে ঢাকা বিশ্ববিদ্যালয় খেলার মাঠে শুরু হয় স্কুলপড়ুয়া শিশুদের বই বিতরণ কর্মসূচি। এতে উপস্থিত ছিলেন অভিনেতা ফেরদৌস আহমেদ ও নায়িকা জাকিয়া বারী মম। এই দুজনের জন্যই এটি একেবারে নতুন অভিজ্ঞতা। এর আগে গত শনিবার প্রধানমন্ত্রী শেখ হাসিনা আনুষ্ঠানিকভাবে বিনা মূল্যের ২০১৭ শিক্ষাবর্ষের পাঠ্যপুস্তক বিতরণ কর্মসূচির উদ্বোধন করেন।ফেরদৌস ও মম সাধারণত অভিনয় নিয়ে ব্যস্ত থাকেন। ভিন্নধর্মী কোনো উদ্যোগের সঙ্গে যুক্ত হওয়ার সুযোগ এলে হাতছাড়া করেন না তাঁরা। ফেরদৌস বলেন, ‘কয়েক বছর ধরে সরকার বছরের শুরুতেই স্কুলের শিক্ষার্থীদের হাতে নতুন বই তুলে দেওয়ার চেষ্টা করছে। ব্যাপারটি এত দিন শুধু পত্রিকা ও টেলিভিশনে দেখতাম। এবার আমাদেরও এ ধরনের একটি চমৎকার উদ্যোগের সঙ্গে থাকার জন্য কর্তৃপক্ষ অনুরোধ করে। আমি খুব সম্মানিত বোধ করেছি।’নায়িকা মম বলেন, ‘শিশুদের হাতে সময়মতো বই তুলে দিতে পারাটা সত্যিই বিরাট একটা আনন্দের ব্যাপার। এ রকম একটি কাজের সঙ্গে যুক্ত হতে পেরে খুব ভালো লেগেছে।’ঢাকা বিশ্ববিদ্যালয় খেলার মাঠে বই বিতরণ কর্মসূচিতে প্রধান অতিথি ছিলেন অর্থমন্ত্রী আবুল মাল আবদুল মুহিত। অনুষ্ঠান শেষে ছিল সিসিমপুরের হালুম-ইকরিদের পরিবেশনায় সাংস্কৃতিক অনুষ্ঠান।
