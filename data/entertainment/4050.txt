
মোস্তফা সরয়ার ফারুকী এখন নতুন চলচ্চিত্র পিঁপড়াবিদ্যার কাজ করছেন। এদিকে গত সোমবার ভ্যারাইটি ও হলিউড রিপোর্টার পত্রিকার অনলাইন সংস্করণ থেকে জানা গেছে, শীর্ষস্থানীয় কো-প্রোডাকশন মার্কেট এশিয়া প্রোজেক্ট মার্কেটের জন্য নির্বাচিত হয়েছে ছবিটি। এ বছর এশিয়ান প্রোজেক্ট মার্কেটে পিঁপড়াবিদ্যাসহ ৩০টি ছবি নির্বাচিত হয়েছে। এর মধ্যে রয়েছে মহসিন মাখমলবাফের ইংরেজি ভাষায় নির্মিত প্রথম ছবি দ্য প্রেসিডেন্ট।জানা গেছে, কো-প্রোডাকশন মার্কেট হলো নির্মাণাধীন ছবির নির্বাচিত মার্কেট। এখানে কোনো ছবি প্রদর্শন করা হয় না। বিশ্বের বিভিন্ন দেশ থেকে সেলস এজেন্ট, কো-প্রডিউসার ডিস্ট্রিবিউটর এবং ফেস্টিভ্যাল প্রোগ্রামাররা এই মার্কেটে আসেন ছবির সঙ্গে যুক্ত হতে অথবা আগামী দিনে কী গুরুত্বপূর্ণ ছবি আসছে, সে সম্পর্কে ধারণা পেতে। পরিচালকেরা তাঁদের চিত্রনাট্য এবং শুটিং বা পোস্ট প্রোডাকশনে থাকা ছবিগুলো এখানে নির্বাচনের জন্য পাঠান। তার মধ্য থেকে উৎসব কর্তৃপক্ষ নির্দিষ্টসংখ্যক ছবি নির্বাচন করে।এদিকে মোস্তফা সরয়ার ফারুকী জানান, তাঁর পিঁপড়াবিদ্যা ছবিটির এখন শুটিং-পরবর্তী কাজ হচ্ছে।
