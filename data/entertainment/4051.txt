
বিশিষ্ট সংগীত গবেষক করুণাময় গোস্বামী আর নেই। গতকাল শুক্রবার রাত পৌনে ১২টায় তিনি মারা যান। তাঁর বয়স হয়েছিল ৭৪ বছর। বিশিষ্ট এই গবেষকের মৃত্যুর খবর তাঁর পরিবারের পক্ষ থেকে নিশ্চিত করেছেন সৌরভ ভট্টাচার্য।
করুণাময় গোস্বামীর পরিবারের পক্ষে সৌরভ ভট্টাচার্য জানান, গত বৃহস্পতিবার থেকে করুণাময় গোস্বামীর জ্বর ছিল। গতকাল রাতেও তিনি স্বাভাবিক ছিলেন। রাতে বাসায় খেয়েছেন। এরপর বাথরুমে পড়ে গেলে দ্রুত তাঁকে একটি হাসপাতালে নিয়ে যাওয়া হয়। সেখানে কর্তব্যরত চিকিৎসকেরা তাঁকে মৃত ঘোষণা করেন।
চিকিৎসকদের মতে, হৃদ্‌রোগে আক্রান্ত হয়ে তিনি মারা যান।
সৌরভ জানান, শমরিতা হাসপাতালের শব হিমাগারে করুণাময় গোস্বামীর মৃতদেহ রাখা হয়েছে। করুণাময় গোস্বামীর স্ত্রী চিত্রা দেবীও গুরুতর অসুস্থ। গতকাল রাতেই তাঁকে হাসপাতালে ভর্তি করা হয়। তাঁর ছেলে সায়ন্তন গোস্বামী এখন কানাডায় আছেন। মেয়ে তিথি গোস্বামী আছেন যুক্তরাষ্ট্রে।
সৌরভ জানান, ছেলেমেয়ে দেশে আসার পর করুণাময় গোস্বামীর শেষকৃত্যের ব্যাপারে সব সিদ্ধান্ত নেওয়া হবে। গুণী এই মানুষ একুশে পদক, বাংলা একাডেমি সাহিত্য পুরস্কারসহ বিভিন্ন সম্মাননা ও পদক পেয়েছেন।
