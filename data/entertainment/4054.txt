
সবার পরনে রংবেরঙের পোশাক। গলায় ঝোলানো সবুজ উত্তরীয় । দেখেই বোঝা যাচ্ছিল বিশেষ দিন৷ গতকাল শুক্রবার সকালে জাতীয় প্রেসক্লাবে শিশু-কিশোর ও যুবকল্যাণ সংগঠন চাঁদের হাটের ৪০তম প্রতিষ্ঠাবার্ষিকী উদ্যািপত হয় এমনই ঘটা করে।১৯৭৪ সালের ১৪ এপ্রিল তখনকার সাপ্তাহিক ও পরবর্তী সময়ের দৈনিক পত্রিকা অধুনালুপ্ত পূর্বদেশ-এর ছোটদের পাতা ‘চাঁদের হাট’ থেকে এ সংগঠনের জন্ম। ‘আমরা সুন্দর হবো’ স্লোগান নিয়ে যাত্রা শুরু করে চাঁদের হাট৷সকালে জাতীয় পতাকা ও সংগঠনের পতাকা উত্তোলনের মধ্য দিয়ে উৎসবের সূচনা হয়। পরে প্রায় ৪০০ শিশু-কিশোরের অংশগ্রহণে আনন্দ শোভাযাত্রা বের করা হয়। শোভাযাত্রা প্রেসক্লাব থেকে শুরু হয়ে দোয়েল চত্বর ঘুরে জাতীয় প্রেসক্লাবে এসে শেষ হয়। এরপর ছিল ৪০ বছরের পথচলা নিয়ে স্মৃতিচারণা অনুষ্ঠান৷স্মৃতিচারণা অনুষ্ঠানে প্রধান অতিথির বক্তব্যে বেসামরিক বিমান চলাচল ও পর্যটনমন্ত্রী রাশেদ খান মেনন বলেন, শিশুদের অসাম্প্রদায়িক চেতনায় গড়ে তোলার দায়িত্ব পালন করছে চাঁদের হাট৷ চাঁদের হাটের প্রতিষ্ঠাতা পরিচালক শিশুসাহিত্যিক রফিকুল হক ‘দাদু ভাই’ বলেন, ৪০ বছর একটা প্রতিষ্ঠানের পথচলা খুব কঠিন, তবে সে কাজটি করেছে চাঁদের হাট।চাঁদের হাটের চেয়ারম্যান জাকারিয়া পিন্টুর সভাপতিত্বে বক্তব্য দেন জ্যেষ্ঠ সাংবাদিক শাহ আলমগীর, সংগঠনের সম্পাদক গোলাম কিবরিয়া প্রমুখ।‘যজ্ঞে আনন্দে’ স্রোতের ২৫ বছর২৫ বছর আগে যাত্রা শুরু করেছিল ঢাকা বিশ্ববিদ্যালয় ক্যাম্পাসকেন্দ্রিক বাচনশিল্প চর্চা সংগঠন স্রোত আবৃত্তি সংসদ। এ আবৃত্তি দলটি তাদের দীর্ঘ পথচলায় মঞ্চস্থ করেছে একের পর এক প্রযোজনা। সংগঠনের দলীয় পরিবেশনার পাশাপাশি বিভিন্ন সময়ে একক আবৃত্তির আয়োজনেও ভূমিকা রেখেছে স্রোত৷ সব মিলিয়ে রাজধানীর সাংস্কৃতিক পরিমণ্ডলে সক্রিয় পদচারণা আছে সংগঠনটির৷রজতজয়ন্তী উদ্যাপনে গতকাল শুক্রবার থেকে স্রোত রাজধানীর কবি সুফিয়া কামাল কেন্দ্রীয় গণগ্রন্থাগারে শুরু করেছে দুই দিনের অনুষ্ঠানমালা। উৎসবের প্রতিপাদ্য ‘যজ্ঞে আনন্দে ২৫ বছর’৷ছুটির দিনের সকালে জাতীয় সংগীতের সঙ্গে জাতীয় পতাকা উত্তোলন করার মধ্য দিয়ে উৎসবের উদ্বোধন করেন শিল্পী কাইয়ুম চৌধুরী। বিশেষ অতিথি হিসেবে উপস্থিত ছিলেন সম্মিলিত সাংস্কৃতিক জোটের সভাপতি নাসির উদ্দীন ইউসুফ, সহসভাপতি গোলাম কুদ্দুছ, সাধারণ সম্পাদক হাসান আরিফ প্রমুখ। উদ্বোধন অনুষ্ঠান শেষে বের করা হয় আনন্দ শোভাযাত্রা।
