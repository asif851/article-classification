
অভিনয় আর গানের পর এবার রেডিওতে আরজে হিসেবে অভিষেক হচ্ছে মিথিলার। বেশ কয়েক মাস আগে এই অনুষ্ঠানের ঘোষণা দিলেও অবশেষে এপ্রিলে এটি শুরু হতে যাচ্ছে। ‘বেড়ে ওঠার গল্প’ নামের অনুষ্ঠানটি শুরু হচ্ছে ৪ এপ্রিল। সেদিন থেকে প্রতি সপ্তাহের বুধবার এই আয়োজন রেডিও স্বাধীনে সকাল ৮টা থেকে ১০টা পর্যন্ত চলবে।ব্র্যাক ও রেডিও স্বাধীনের যৌথ প্রযোজনায় শুরু হচ্ছে বেড়ে ওঠার গল্প। এতে মিথিলা কথা বলবেন শিশুর প্রারম্ভিক বিকাশ নিয়ে। অনুষ্ঠানে এ বিষয়ের বিশেষজ্ঞরাও যোগ দেবেন। মিথিলা তাঁর এই রেডিও শো নিয়ে বলেন, ‘এক বছর ধরে অনুষ্ঠানটি নিয়ে কাজ করছি। শিশুর মানসিক বিকাশের বিষয়ে কেউ ভাবে না। শিশুর বিকাশ ও বৃদ্ধির মধ্যে কিন্তু পার্থক্য আছে। কিন্তু আমরা মা-বাবারা ভাবি শিশু শারীরিকভাবে বেড়ে উঠলেই সব স্বাভাবিকভাবে এগোয়। কিন্তু বিকাশের দিকে আমরা নজর দিই কয়জন? এসব বিষয়ে স্পষ্ট ধারণা দিতেই আমরা কথা বলব এই অনুষ্ঠানে।’মিথিলা জানান, এই রেডিও শোতে তিনি শ্রোতাদের যুক্ত করতে নানা ধরনের পরিকল্পনা করছেন। সামাজিক যোগাযোগমাধ্যম ব্যবহার করে শ্রোতার কাছে যেতে চান তিনি। সামনে এই অনুষ্ঠান নিয়ে আছে অনেক বড় পরিকল্পনাও। তবে পরিকল্পনাগুলো কী, তার সবটা এখনই বলতে চান না মিথিলা। ধীরে ধীরে প্রকাশ করতে চান বেড়ে ওঠার গল্পের এগিয়ে যাওয়ার গল্প।
