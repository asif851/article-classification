
ব্যবসায়ী হিসেবে আত্মপ্রকাশ করতে যাচ্ছেন নতুন প্রজন্মের অভিনেত্রী অহনা। তিনি খুব শিগগির একটি বিউটি পার্লার খুলতে যাচ্ছেন। অহনা বলেন, ‘পার্লার ব্যবসার জন্য এরই মধ্যে দোকান খুঁজছি। সবকিছু ব্যাটে-বলে মিলে গেলে যত দ্রুত সম্ভব পার্লারটি চালু করে দেব।’তাহলে কি অভিনয় ছেড়ে দেবেন—এমন প্রশ্নে অহনা বলেন, ‘নাহ তা হবে কেন। আমি এমনিতে খুব বেশি কাজ করি না। অভিনয়ের ফাঁকে যে সময়টা পাব, তা ব্যবসার পেছনে ব্যয় করব।’এদিকে ২০১৩ সালে নিজের প্রাপ্তি কী—জানতে চাইলে অহনা বলেন, ‘২০১৩ সালের শুরুর দিকটা থেকে অনেক ভুল করেছি। আর শেষের দিকে ওই সব ভুল থেকে অনেক কিছু শিখেছি। নতুন বছরে শিক্ষাটাকে কাজে লাগিয়ে ক্যারিয়ারকে সমৃদ্ধ করতে চাই।’২০১২ সালের মাঝামাঝি সময়ে যুক্তরাষ্ট্রে একটি অনুষ্ঠানে অংশ নিতে গিয়ে চুপিসারে লেনিন নামের এক যুবককে বিয়ে করেন অহনা। সে সময় অহনার মা বলেছিলেন, ‘লেনিনের সঙ্গে অহনার সম্পর্ক আছে। তারা দুজন ভালোবেসে বিয়ে করেছে।’এদিকে বছর যেতে না যেতেই অহনার সংসারে ভাঙন ধরেছে। সংসারের খবর জানতে চাইলে অহনা বলেন, ‘আমাদের সংসারের অবস্থা ভালো না। এরই মধ্যে আমাদের ছাড়াছাড়ি হয়ে গেছে। আমি এখন পুরোপুরি নাটকের কাজ নিয়ে ভাবছি।’ফটোসুন্দরী প্রতিযোগিতার মধ্য দিয়ে এ প্রজন্মের অভিনেত্রী অহনা মিডিয়ায় নাম লেখান। এ মুহূর্তে বিভিন্ন টিভি চ্যানেলে প্রচারিত হচ্ছে অহনা অভিনীত বেশ কয়েকটি নাটক। 
