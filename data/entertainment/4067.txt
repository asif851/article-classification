
রুনা লায়লা এখন ভারতে। জানতে পেরে তাঁকে নৈশভোজের আমন্ত্রণ জানিয়েছিলেন লতা মঙ্গেশকর। লতার আমন্ত্রণে তাঁর বাড়িতে হাজির হন রুনা লায়লা। আড্ডা হয় দুই দেশের দুই জীবন্ত কিংবদন্তির।মঙ্গলবার রাতে ভারতের মুম্বাইয়ে পেডার রোডে লতার বাড়ি ‘প্রভুকুঞ্জ’-এ যান রুনা লায়লা। ভেতরে ঢুকেই লতা মঙ্গেশকরের পা ছুঁয়ে আশীর্বাদ নেন তিনি। লতাও তাঁকে জড়িয়ে ধরে অভ্যর্থনা জানান। এরপর শুরু হয় আড্ডা।আড্ডা শেষে রাতে টুইটারে আড্ডার ছবি দিয়ে লতা লিখেছেন, ‘রুনা লায়লা আমাদের বাসায় এসেছিলেন। বহুদিন পর দেখা হলো তাঁর সঙ্গে। অনেক কথা হলো। খুব ভালো লেগেছে।’ হিন্দিতে কথাগুলো লিখেছেন তিনি।প্রথম আলোর সঙ্গে আলাপে রুনা লায়লা বলেন, ‘জীবন্ত কিংবদন্তি লতাজি ও তাঁর পরিবারের সদস্যদের সঙ্গে আলাপ হলো। তিনি আমার মেয়ে তানির কথাও জানতে চেয়েছেন। একসঙ্গে রাতের খাবার খেয়েছি। এই সন্ধ্যাটা সত্যিই ভোলার নয়।’রুনা লায়লার সম্মানে এই নৈশভোজে আরও উপস্থিত ছিলেন লতা মঙ্গেশকরের বোন ঊষা মঙ্গেশকর এবং ভাতিজা বৈজনাথ মঙ্গেশকর। পাঁচ বছর আগে এই বাড়িতেই রুনা বেড়াতে গিয়েছিলেন স্বামী চিত্রনায়ক আলমগীরকে নিয়ে।গতকাল বুধবার মুম্বাইয়ে দাদাসাহেব ফালকে অ্যাওয়ার্ডের বিচারক হিসেবে এক সংবাদ সম্মেলনে যোগ দেন রুনা লায়লা। আজ বৃহস্পতিবার দেশে ফেরার কথা রয়েছে তাঁর।
