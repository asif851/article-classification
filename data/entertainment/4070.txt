
অর্থনৈতিক উন্নয়নের পাশাপাশি আমাদের ইতিহাস, ঐতিহ্য, কৃষ্টি, মনন ও শিল্প -সাহিত্যের উন্নয়ন ঘটাতে হবে। বিশেষ বিশেষ ‌ক্ষেত্রে উন্নয়নের লক্ষ্যে মাত্রা অর্জন করতে হবে আমাদের সবাইকে।চন্দ্রাবতী একাডেমি প্রকাশিত চারটি নতুন গ্রন্থের মোড়ক উন্মোচনে এমন আহ্বান জানান অর্থমন্ত্রী আবুল মাল আবদুল মুহিত। শিশুদের সুকুমার বৃত্তির বিকাশে চন্দ্রাবতী একাডেমি প্রকাশ করেছে ‘কথার ঝাঁপি, সাতসকাল, আজ ছুটিবার ও অনেক আকাশ’ নামের চারটি শিশু আনন্দ বার্ষিকী। সংকলনগুলোর মোড়ক উন্মোচনকালে প্রধান অতিথির বক্তব্যে অর্থমন্ত্রী আরও বলেন, আমরা একসময় ভেবেছিলাম কম্পিউটার ও তথ্য প্রযুক্তির আক্রমণে বই তার চাহিদা হারাবে। কিন্তু সেই আক্রমণ থেকে বই বেঁচে গেছে। বইয়ের আবেদন কখনো শেষ হবে না।শিশুসাহিত্যিক মাহফুজুর রহমানের প্রধান সম্পাদনায় শিশুতোষ এই সংকলনগুলোর সম্পাদনা করেছেন সুবল কুমার বণিক, রহীম শাহ, সাজ্জাদ আরেফিন ও যাযাবর মিন্টু।আজ শনিবার বিকেলে বাংলা একাডেমির আবদুল করিম সাহিত্য বিশারদ মিলনায়তনে এই শিশুতোষ সংকলনগুলোর মোড়ক উন্মোচন করা হয়।প্রকাশনা অনুষ্ঠানে প্রধান অতিথি ছিলেন অর্থমন্ত্রী আবুল মাল আবদুল মুহিত। ইমেরিটাস অধ্যাপক আনিসুজ্জামানের সভাপতিত্বে প্রকাশনা অনুষ্ঠানে বিশেষ অতিথি ছিলেন বাংলা একাডেমির মহাপরিচালক শামসুজ্জামান খান, চিত্রশিল্পী হাশেম খান, রফিকুন নবী ও এবি ব্যাংক লিমিটেডের প্রেসিডেন্ট ও ব্যবস্থাপনা পরিচালক শামীম আহমেদ চৌধুরী। এতে স্বাগত বক্তৃতা করেন চন্দ্রাবতী একাডেমির নির্বাহী পরিচালক কামরুজ্জামান কাজল।
