
• শামসুজ্জামান খানকে ‘চ্যানেল আই-মুক্তধারা আজীবন সম্মাননা’ দেওয়া হয়। • শামসুজ্জামান খানের হাতে সম্মাননা স্মারক ও দুই লাখ টাকার চেক তুলে দেওয়া হয়।
২০১৭ সালের যুক্তরাষ্ট্রের নিউইয়র্ক বইমেলায় শামসুজ্জামান খানকে ‘চ্যানেল আই-মুক্তধারা আজীবন সম্মাননা’ দেওয়ার ঘোষণা করা হয়। গতকাল শনিবার দুপুরে রাজধানীর তেজগাঁওয়ে চ্যানেল আইয়ের স্টুডিওতে এক অনুষ্ঠান আয়োজন করা হয়। এখানে শামসুজ্জামান খানের হাতে এই সম্মাননা তুলে দেন চ্যানেল আইয়ের ব্যবস্থাপনা পরিচালক ফরিদুর রেজা সাগর। এ সময় শামসুজ্জামান খানের হাতে সম্মাননা স্মারক ও দুই লাখ টাকার চেক তুলে দেওয়া হয়।
‘চ্যানেল আই-মুক্তধারা আজীবন সম্মাননা’ প্রদান অনুষ্ঠানটি সভাপতিত্ব করেন কবি আসাদ চৌধুরী। অনুষ্ঠানে বক্তব্য দেন রাহাত খান, কথাসাহিত্যিক আনিসুল হক, নিউইয়র্ক মুক্তধারার বিশ্বজিৎ সাহা।
২৬ বছর ধরে যাঁরা নিউইয়র্ক বইমেলাকে চালিয়ে নেওয়ার ব্যাপারে সহযোগিতা করেছেন, তাঁদের সবাইকে স্মরণ করেন এবং তাঁদের প্রতি কৃতজ্ঞতা ও চ্যানেল আইকে ধন্যবাদ জানান বিশ্বজিৎ সাহা।
আগামী ২২, ২৩ ও ২৪ জুন যুক্তরাষ্ট্রের নিউইয়র্কে ‘নিউইয়র্ক বইমেলা’ অনুষ্ঠিত হবে। আয়োজনটির আহ্বায়ক ড. নুরন নবী এখানে সবাইকে অংশ নেওয়ার জন্য আমন্ত্রণ জানান।
‘চ্যানেল আই-মুক্তধারা আজীবন সম্মাননা’ প্রদান অনুষ্ঠানটি সরাসরি সম্প্রচার করে চ্যানেল আই।
