
মাত্র ছয় বছরের অভিনয়জীবনে নানা চরিত্রে নিজেকে মেলে ধরেছেন আলিয়া ভাট। এবার অন্য ধারার চরিত্রে দেখা যাবে এই বলিউড সুন্দরীকে। মেঘনা গুলজার পরিচালিত ‘রাজি’ ছবিতে ভারতীয় গুপ্তচরের ভূমিকায় অভিনয় করেছেন তিনি। ছবিতে আলিয়া কাশ্মীরি কন্যা। নাম সেহমত।
গতকাল বুধবার মুম্বাইয়ের এক পাঁচতারকা হোটেলে আয়োজিত অনুষ্ঠানে ‘রাজি’ ছবির একটি গান প্রকাশ করা হয়। অনুষ্ঠানে উপস্থিত ছিলেন আলিয়া ভাট, ভিকি কৌশল ও মেঘনা গুলজার। অরিজিৎ সিংয়ের গাওয়া ‘অ্যায় ওয়াতন’ গানটিতে সুর দিয়েছেন শংকর-এহসান-লয়। এই অনুষ্ঠানে সাংবাদিকদের অনুরোধে আলিয়া ‘অ্যায় ওয়াতন’ গানের দুই লাইন গেয়ে শোনান।
আলিয়া ‘রাজি’তে ভারতীয় গুপ্তচর হয়ে ওঠার জন্য নানান প্রশিক্ষণের মধ্যে দিয়ে যান। এই বলিউড তারকা বলেন, ‘আমাকে প্রথমে কোড শিখতে হয়েছে। আর এটা খুব ভালোভাবে রপ্ত করেছি। ভেবেছিলাম এটা শেখার কী প্রয়োজন! আমি তো একজন অভিনেত্রী। তবে এখন আমি খুব খুশি যে কোড শিখেছি। ছবিতে এই কোডের দৃশ্য যখন দেখি, মনে হয় এক সেকেন্ডের জন্য আমি চরিত্র থেকে বাইরে আসিনি।’
আলিয়া আরও বললেন, ‘ছবির জন্য জংঘার মতো গাড়ি চালানো শিখতে হয়েছে। আমার এমনিতে গাড়ি চালানোর অভ্যাস আছে। কিন্তু জংঘা চালানো আর ট্রাক চালানো সমান। তাই রোজ সকাল সাতটার সময় আমাকে ধর্মা প্রোডাকশন হাউসের পার্কিং লটে দেখা যেত গাড়ি চালাতে।’
আলিয়া এখন উর্দু ভাষায় বেশ দক্ষ। বললেন, ‘মেঘনার ইচ্ছা ছিল আমি উর্দুর উচ্চারণ ভালোভাবে রপ্ত করি। তাই এক মাস উর্দু শিখি। উর্দু শেখার জন্য কিছু উর্দু সিনেমা দেখি।’
‘রাজি’ ছবিতে আলিয়ার মা সোনি রাজদান অভিনয় করেছেন। মায়ের সঙ্গে কাজ করার অভিজ্ঞতা কেমন হলো? আলিয়া বলেন, ‘প্রথমে আমি খুব নার্ভাস ছিলাম। নিজের জন্য নয়, মায়ের জন্য। মাকে নিয়ে খুব চিন্তায় ছিলাম। মনে হয়েছিল, মা ঠিকমতো সংলাপ মুখস্থ করেছে কি না। মা সংলাপ ভুলে গেলে আমি নার্ভাস হয়ে যাব। কিন্তু একটা দৃশ্যের পর সেই ভয় ভেঙে যায়। মা অনেক দিন থেকে অভিনয় করছেন। আর বড় মাপের অভিনেত্রী। শুটিংয়ের সময় আমি টেনশন করলেও মা একদম হালকা মেজাজে থাকতেন।’
‘রাজি’র মতো ‘পিরিয়ড’ ছবিতে অভিনয় করতে চাপ অনুভব করেছেন আলিয়া। বললেন, ‘চাপ তো ছিলই। একটি সত্য ঘটনার ওপর ছবির গল্প। তাই চরিত্রটিকে বাস্তব রূপ দেওয়ার দায়িত্ব ছিল আমার কাঁধে।’
ছবির অধিকাংশ শুটিং হয়েছে কাশ্মীর, পাটিয়ালা আর মুম্বাইয়ে। এখন কাশ্মীরের কী মিস করছেন আলিয়া? বললেন, ‘কাশ্মীরে শুটিংয়ের সময় রোজ কাশ্মীরি পোলাও খেয়েছি। কাশ্মীর থেকে যখন মুম্বাই ফিরি, আমার তিন কেজি ওজন বেড়ে গেছে।’
‘রাজি’ ছবির গান প্রকাশ অনুষ্ঠানে কাশ্মীরের সেই হতভাগ্য আট বছরের কন্যা আসিফার কথা উঠে আসে। আসিফার প্রসঙ্গে আলিয়া বলেন, ‘শুধু বলিউড নয়, সারা দেশ আসিফার সঙ্গে ঘটে যাওয়া অত্যাচারের জন্য ক্রুদ্ধ। এটা অত্যন্ত লজ্জাজনক আর অমানবিক ঘটনা।’
‘রাজি’ ছবিতে আলিয়া ভাট ছাড়া আরও অভিনয় করেছেন ভিকি কৌশল, রজিত কাপুর, সোনি রাজদান। ছবিটি আগামী ১১ মে মুক্তি পাবে।
 
