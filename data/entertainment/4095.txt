
অভিনয় দিয়ে তিনি দর্শকের মন জয় করেছেন অনেক আগে। এবার তিনি লাইফস্টাইল ম্যাগাজিন ‘আইস টুডে’র চলতি সংখ্যার প্রচ্ছদের মডেল হয়ে রীতিমতো হইচই ফেলে দিয়েছেন। জমকালো সাজের এই দিলারা জামানকে নিকট অতীতে এমনভাবে দেখা যায়নি। ফেসবুকে গুণী এই অভিনয়শিল্পীর এমন সাজের স্থিরচিত্র প্রকাশের পরপরই তা ভাইরাল হয়ে গেছে। অভিনয়শিল্পী সহকর্মীরা থেকে শুরু করে দিলারা জামানের ভক্তরা তাঁকে এমনভাবে দেখে ভীষণ উচ্ছ্বসিত।
ভক্ত ও সহকর্মীরা দিলারা জামানের স্থিরচিত্র নিজেদের ফেসবুকে শেয়ার করে তাঁদের ভালো লাগার কথা জানিয়েছেন। যাঁকে ঘিরে এত প্রশংসা, সেই দিলারা জামানের সঙ্গে প্রথম আলোর কথা হলে তিনি বলেন, ‘কয়েক দিন ধরে নানা কারণে মনটা ভীষণ খারাপ ছিল। কিছুই ভালো লাগছিল না। এর মধ্যে গতকাল ম্যাগাজিনটি বাজারে আসার পর নানাজনের প্রশংসা পাওয়া শুরু করি। আমি অবাক হয়েছি এই ভেবে যে, সবাই আমাকে এখনো এতটাই ভালোবাসে। আমি সবার ভালোবাসায় আপ্লুত।’দিলারা জামান ফেসবুক ব্যবহার করেন না। কিন্তু তাঁকে ঘিরে যে ফেসবুকে প্রশংসার বন্যা বইছে তার সব খোঁজখবর তিনি ঠিকই জানতে পারছেন। বললেন, ‘যেখানেই যাচ্ছি সবাই বলছে ফেসবুকে আমার ছবি দেখছে। কী পরিমাণ লাইক ও কমেন্ট আসছে তা-ও আমাকে দেখাচ্ছে। সবার কাছ থেকে এমন ভালোবাসা পেয়ে আমি অভিভূত।’জুলাই মাসের মাঝামাঝি ম্যাগাজিনটির প্রচ্ছদের ফটোশুটে অংশ নেন দিলারা জামান। জানালেন, ম্যাগাজিন কর্তৃপক্ষ তাঁকে যেভাবে বলেছে তিনি শুধু সেভাবে কাজ করে গেছেন। এটা নাকি তাঁর জন্য একেবারে অন্য রকম অভিজ্ঞতা। দিলারা জামানের মেকআপ ও কেশবিন্যাস করেছেন ফারজানা শাকিল।
 
