
হিন্দু শাস্ত্রমতে বিয়ে করছেন বলিউড তারকা আনুশকা শর্মা আর ভারতের ক্রিকেট দলের অধিনায়ক বিরাট কোহলি। গত বৃহস্পতিবার গভীর রাতে ইতালির মিলানের উদ্দেশে মুম্বাই ছেড়েছেন আনুশকা। এ সময় তাঁর সঙ্গে ছিলেন বাবা অজয় কুমার শর্মা, মা অসীমা শর্মা আর ভাই করমেশ শর্মা। আরও ছিলেন তাঁদের পারিবারিক পুরোহিত মহারাজ অনন্ত বাবা। তাই সবাই ধরেই নিয়েছেন, ১১ বা ১২ ডিসেম্বর হিন্দু শাস্ত্রমতে বিয়ে করছেন জনপ্রিয় এই দুই তারকা।
আনুশকা আর বিরাটের বিয়ে নিয়ে সংবাদমাধ্যমগুলোয় গতকাল শুক্রবার আর আজ শনিবার সারা দিন নানা জল্পনাকল্পনা চলেছে। পাপারাজ্জিদের ক্যামেরায় পুরোহিতের ছবি ধরা পড়ায় এবার এই গুঞ্জন আরও জোরালো হলো। শোনা যাচ্ছে, মিলানে আজ থেকেই বিরাট আর আনুশকার বিয়ের আগের পার্টি শুরু হবে। এত লুকোচুরি করার পরও যখন সব খবর থলে থেকে বেরিয়ে আসছে, তখন আর কেন এত ঢাক ঢাক গুড় গুড়? অনেকে মনে করছেন, বিয়ের সময় পাপারাজ্জিদের যন্ত্রণা আর মানুষের অহেতুক উৎপাত থেকে বাঁচতে দূরদেশে গিয়ে চুপিসারে বিয়ের কাজ সম্পন্ন করতে চেয়েছেন এই প্রেমিক জুটি।
এদিকে বিরাট কোহলি শ্রীলঙ্কার সঙ্গে ভারতের আসন্ন ওয়ানডে সিরিজ থেকে ছুটি নেওয়ার সময়ই মূলত আনুশকা শর্মার সঙ্গে তাঁর বিয়ের খবর চাউর হয়। আর বলিউড তারকা আনুশকাও ডিসেম্বরে কোনো কাজ হাতে নেননি। দুইয়ে দুইয়ে চার মিলে যাওয়ায় বিয়ের গুঞ্জন আরও জোরদার হয়েছে। আর দিল্লি থেকে পরিবারের সবাইকে সঙ্গে নিয়ে ইতালিতে উড়াল দিয়েছেন বিরাট কোহলি। এ বছর গোড়ার দিকে পুরোহিত অনন্ত বাবার আশীর্বাদ নিতে ভারতের উত্তরাখন্ডে যান বিরাট ও আনুশকা। ওই সময়ের একটি ছবিও ইন্টারনেটে ভাইরাল হয়।
বছর তিনেক আগে ‘হারপারস বাজার’ সাময়িকীকে দেওয়া একটা সাক্ষাৎকারে আনুশকা বলেছিলেন, তিনি বিয়ের অনুষ্ঠানে খুব হইহল্লা চান না। কিন্তু পুরো অনুষ্ঠানেই ঐতিহ্যের ছোঁয়া রাখতে চান। কোথায় হতে পারে সেই অনুষ্ঠান? এমন প্রশ্নের উত্তরে এই নায়িকা জানিয়েছিলেন, প্রকৃতির খুব কাছাকাছি কোথাও। হতে পারে কোনো আঙুরের খেতে।
ওই সময় আনুশকা শর্মা পাত্রের নাম জানাননি। এখন বিয়ের পাত্রের নাম সবাই জেনে গেছেন। শুধু বিয়ে ইতালির কোন আঙুরখেতে হচ্ছে, সেটাই জানা বাকি। ইন্ডিয়া টুডে।
