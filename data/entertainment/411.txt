
বলিউডে গত শতকের নব্বই দশকের তুমুল জনপ্রিয় নায়িকা কাজলের চরিত্রের বৈশিষ্ট্য হলো, তিনি বেশিক্ষণ চুপ করে থাকতে পারেন না। একনাগাড়ে অনেকক্ষণ কথা বলতে পারেন এই অভিনেত্রী। বেফাঁস মন্তব্য করে বিপাকেও পড়েছেন কয়েকবার। চটপটে স্বভাবের কাজলকে এবার মোমের মূর্তিতে রূপ দেওয়ার উদ্যোগ নিয়েছে লন্ডনের মাদাম তুসো জাদুঘর।
মাদাম তুসোতে এর আগে অমিতাভ বচ্চন, সালমান খান, শাহরুখ খান, ক্যাটরিনা কাইফ, হৃতিক রোশন ও মাধুরী দীক্ষিতের মোমের মূর্তি স্থাপন করা হয়েছে। পদ্মশ্রী খেতাব পাওয়া কাজলের মোমের মূর্তি আরও আগেই তৈরি হতে পারত। কিন্তু কেন হয়নি, সেটা অজানা। তবে দেরিতে হলেও সেটি অবশেষে বাস্তবে রূপ নিতে যাচ্ছে। কাজলের কাছের একটি সূত্র জানায়, মাদাম তুসো কর্তৃপক্ষ ইতিমধ্যে কাজলের সঙ্গে আলাপ করে গেছে। মূর্তির পোশাক ও স্টাইলিং ঠিক করা হয়েছে। মাপজোক নেওয়া শেষ। শোনা যাচ্ছে, শাহরুখ খানের মূর্তির পাশেই বসানো হতে পারে কাজলের মূর্তি। পর্দায় জুটি হিসেবে শাহরুখ-কাজল ভীষণ জনপ্রিয়। তাই মাদাম তুসোতে তাঁদের মূর্তি পাশাপাশি রাখা হলে অবাক হওয়ার কিছু নেই।
বলিউডে কাজলকে শেষ দেখা গেছে শাহরুখ খানের বিপরীতে ‘দিলওয়ালে’ ছবিতে। এটি মুক্তি পায় ২০১৫ সালে। এরপর গত বছর তিনি একটি তামিল ছবির কাজ করেন। সেটি ছিল রজনীকান্তের মেয়ে সৌন্দর্যের পরিচালনায়। ইন্ডিয়ান এক্সপ্রেস
