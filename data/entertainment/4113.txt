
‘ফাস্ট অ্যান্ড ফিউরিয়াস ৭’ ছবির শুটিং চলাকালে গত বছরের ৩০ নভেম্বর মর্মান্তিক সড়ক দুর্ঘটনায় নিহত হন অভিনেতা পল ওয়াকার। তাঁর আকস্মিক মৃত্যুতে ছবিটির কাজ অনিশ্চিত হয়ে পড়ে। পরে অবশ্য যেকোনো উপায়ে ছবির কাজ শেষ করার ঘোষণা দেন এর নির্মাতা জেমস ওয়ান। অবশেষে সম্প্রতি ছবিটির শুটিং শেষ হয়েছে। এ বছরের জুলাই মাসে ‘ফাস্ট অ্যান্ড ফিউরিয়াস ৭’ মুক্তি পাওয়ার কথা থাকলেও, নতুন তারিখ অনুযায়ী ছবিটি মুক্তি পাবে আগামী বছরের ৩ এপ্রিল।‘ফাস্ট অ্যান্ড ফিউরিয়াস ৭’ ছবির শুটিং শেষ হওয়ার কথা জানিয়ে এর অফিশিয়াল ফেসবুক পাতায় লেখা হয়েছে, ‘আমরা পেরেছি। ‘‘ফাস্ট অ্যান্ড ফিউরিয়াস ৭’’ ছবির শুটিং শেষ হয়েছে। এ মুহূর্তটির জন্য অনেক দিন থেকে অপেক্ষায় ছিলাম আমরা।’ দর্শকদের উদ্দেশ করে আরও লেখা হয়েছে, ‘অবশেষে আপনাদের এই খুশির খবর দিতে পেরে আমরা আনন্দিত। সহযোগিতার জন্য আপনাদের সবাইকে অনেক অনেক ধন্যবাদ।’‘ফাস্ট অ্যান্ড ফিউরিয়াস ৭’ ছবির বেশির ভাগ অংশের শুটিং শেষ করলেও পুরোপুরি শুটিং শেষ না করেই না-ফেরার দেশে চলে যান ব্রায়ান ও’কনার চরিত্রে রূপদানকারী পল ওয়াকার। তাঁর মৃত্যুতে ছবিটির ভবিষ্যত্ অনিশ্চিত হয়ে পড়ে।এ প্রসঙ্গে ‘ফাস্ট অ্যান্ড ফিউরিয়াস ৭’ ছবির অফিশিয়াল ফেসবুক পাতায় লেখা হয়েছে, ‘একটা সময়ে আমরা কীভাবে ছবিটির কাজ শেষ করব তা নিয়ে অনিশ্চয়তায় ভুগছিলাম। আদৌ ছবিটির কাজ করব কি না, তা নিয়েও দ্বিধা কাজ করছিল আমাদের ভেতর। ঠিক তখনই আপনারা (দর্শকেরা) সহযোগিতার হাত বাড়িয়ে দেন। যেকোনো উপায়ে ছবির কাজ শেষ করার উত্সাহ আমরা পেয়েছি আপনাদের কাছ থেকেই। আপনাদের কথা শুনেই আমরা ছবিটির কাজ চালিয়ে যাওয়ার সিদ্ধান্ত নিই। শুধু তা-ই নয়, সিরিজের সেরা ছবি হিসেবে এটিকে নির্মাণের জন্য শতভাগ চেষ্টা করেছি আমরা।’পল ওয়াকারের পরিবর্তে ছবিটিতে অভিনয় করেছেন তাঁর দুই ভাই ক্যালেব ও কোডি। এ দুজনকে ধন্যবাদ জানিয়ে ফেসবুক পাতায় লেখা হয়েছে, ‘ক্যালেব ও কোডিকে অনেক অনেক ধন্যবাদ। পলের মৃত্যুর পর তো ছবির কাজ বন্ধই হয়ে গিয়েছিল। পলের অংশের শুটিং করার জন্য ক্যালেব ও কোডি এগিয়ে না এলে ছবিটির কাজ হয়তো কোনোদিনই শেষ করা সম্ভব হতো না।’
‘ফাস্ট অ্যান্ড ফিউরিয়াস ৭’ ছবির বিভিন্ন চরিত্রে রয়েছেন ভিন ডিজেল, ডোয়েন জনসন, মিশেল রড্রিগজ, জেসন স্ট্যাথাম, কার্ট রাসেল প্রমুখ। ছবিটির প্রযোজক ভিন ডিজেল ও নিল মরিটজ।
