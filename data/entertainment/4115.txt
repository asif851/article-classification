
‘আনন্দ’র নিয়মিত বিভাগ আপনার প্রশ্ন, তারকার উত্তর। এই বিভাগে সবচেয়ে বেশি প্রশ্ন আসে টেলিভিশন নাটকের জনপ্রিয় অভিনেতা মোশাররফ করিমের কাছে। এবার দেশের নানা প্রান্তের ভক্তদের পাঠানো প্রশ্নের মুখোমুখি হয়েছেন এই অভিনেতা। গত সোমবার উত্তরার একটি শুটিং বাড়িতে বসে বাছাই করা প্রশ্নের উত্তর দিয়েছেন মোশাররফ করিম।
প্রশ্ন: মোশাররফ করিমের কাছে আমার অনেকগুলো প্রশ্ন। বেশ কিছুদিন আগে অসুস্থ ছিলেন, এখন কেমন আছেন? আপনার জীবনে অনেক নাটক করলেন, কিন্তু আপনার জীবন-নাটকের কতটা মানুষ জানে? একেক সময় একেক অভিনয়ে নিজেকে কীভাবে তুলে ধরেন? আপনি কি কখনো নিজের অভিনয় করা নাটক-চলচ্চিত্র সময় নিয়ে দেখতে পারেন? মুহসিন মুন্সীদৌলতপুর দিবা-নৈশ কলেজ, দৌলতপুর, খুলনা।
মোশাররফ করিম: ধন্যবাদ প্রশ্নের জন্য। আমি এখন বেশ সুস্থ আছি। নিয়মিত শুটিং করছি। আমার জীবন-নাটক খুব বেশি মানুষ জানে না। খুব কাছের কিছু মানুষ জানে হয়তো। এটা খুব ভালো প্রশ্ন যে আমি একেক সময় একেক অভিনয়ে নিজেকে কীভাবে তুলে ধরি। এটা অনেকেই জানতে চান। দেখুন, একজন মিষ্টি বিক্রেতার কাজ কী? মিষ্টিটা ভালো করে বানানো। একইভাবে আমার অভিনেতা হিসেবে কাজ কী? অভিনয়টা ঠিকঠাকমতো করা। ঠিকমতো করার আসলে চেষ্টা করি। এই চেষ্টাই সারা জীবন করতে চাই। আর আমার অভিনীত নাটক ও চলচ্চিত্র সময় নিয়ে দেখতে পারি না। দেখতে গেলে একধরনের ভয় কাজ করে। কোনো দৃশ্য দেখে হয়তো মনে হয়, ইশ্, এটা আরও ভালোভাবে করা যেত বা এটা অন্য রকমভাবে করা যেত। এই ভয়ের কারণেই দেখা হয় না। তবে দেখা উচিত।
প্রশ্ন: যদি পারতেন, তাহলে আপনার অভিনীত কোন নাটকের চরিত্রটি আপনার জীবনের জন্য বেছে নিতেন? সুহেল রানাএগারো গ্রাম সিটি, দেবীদ্বার, কুমিল্লা। মোশাররফ করিম: এটা বিপদে ফেলে দেওয়ার মতো প্রশ্ন। খুব কঠিন। যদি সুযোগ পেতাম, তাহলে... (অনেকক্ষণ ভেবে) মাসুম শাহরিয়ারের লেখা ও মুরসালিন শুভ পরিচালিত অভিনন্দন নাটকে করা চরিত্রটি বেছে নিতাম। ওই নাটকের চরিত্রটি একটা অদ্ভুত। এই চরিত্রের মানুষটা সব সময় ইতিবাচক চিন্তা করে। নির্লোভ এই মানুষটি সুন্দর সবকিছুই ভালোবাসে। সুন্দর সুন্দর থাকুক, এটাই সে চায়। নিজের জীবনটা যদি ওই চরিত্রের মতো করা যেত, তাহলে জীবনটা ধন্য হতো।
প্রশ্ন: যদি এক দিনের জন্য প্রধানমন্ত্রী হতেন, তাহলে কোন কাজটি করতেন? মুহাম্মদ শরীফ, শিক্ষার্থী, ভিক্টোরিয়া সরকারি কলেজ, কুমিল্লামোশাররফ করিম: এটা একটা কমন প্রশ্ন। এটা একটা স্বপ্নের ব্যাপার। আমি তো আসলে এ ধরনের স্বপ্নই দেখি না। কারণ, প্রধানমন্ত্রী হওয়া আমার কাজ নয়। আমার কাজ অভিনয় করা। আমার নজরটাই তাই প্রধানমন্ত্রীর দিকে নেই। তাই আমি এই উত্তরটা দিতে পারব না।
প্রশ্ন: স্কুলজীবনে কারও প্রেমে পড়েছিলেন? প্রথম প্রেমের প্রস্তাব দেওয়ার পর কী উত্তর পেয়েছিলেন? সাব্বির হোসেন,  ঠিকানা পাওয়া যায়নিমোশাররফ করিম: একটা বিস্ময়কর ব্যাপার হলো, আমি কখনো কাউকে প্রেমের প্রস্তাব দিইনি। অনেক আগে থেকেই আমার মধ্যে একটা দ্বিধা কাজ করত, রোমান্টিক মানুষ হিসেবে আমাকে হয়তো কেউ পছন্দ করবে না। কখনোই প্রেমে পড়িনি এবং প্রস্তাবও দিইনি।
প্রশ্ন: আপনি কীভাবে অভিনয়ে এলেন? আপনার বাড়ি থেকে কে কে আপনাকে সহযোগিতা করেছিল? আমার খুব ইচ্ছা নাটক ও চলচ্চিত্রজগতে যাওয়ার। কিন্তু বাড়ির কেউ আমাকে সহযোগিতা করে না। আমি কী করতে পারি? অপূর্বদৌলতপুর, খুলনামোশাররফ করিম: আমি ছোটবেলা থেকেই অভিনয় করতাম। স্কুলের নাটক, সাংস্কৃতিক অনুষ্ঠানে অংশ নিতাম। বাসায় আয়নার সামনে দাঁড়িয়ে অভিনয় করতাম এবং বিভিন্নজনকে কপি করতাম। এরপর জীবনের বড় সময় পার করেছি আমার নাটকের দল নাট্যকেন্দ্রে। মজার ব্যাপার হলো, এসব করতে গিয়ে আমার বাসায় কেউ কখনো সহযোগিতা করেনি, আবার বাধাও দেয়নি। তবে বিয়ের পর জীবনে আমার স্ত্রী আমাকে খুব সাহায্য করেছে। আর নাটকে বা চলচ্চিত্রে আসার জন্য আপনার আগে নিজের ক্ষমতা সম্পর্কে নিশ্চিত হওয়া দরকার। ক্ষমতা মানে হলো, অভিনয় করার ক্ষমতা এবং কাজটিকে আপনি ভালোবাসেন কি না। যদি না বেসে থাকেন এবং ওই ক্ষমতাটুকু না থাকে, তাহলে আসার দরকার নেই। কারণ, এই জায়গায় অনেক পরিশ্রম। নিজেকে যোগ্য হিসেবে তৈরি করার ব্যাপার আছে। সেটা থাকলে তবেই এই জগতে আসুন।
প্রশ্ন: আমি মোশাররফ করিমকে মন-প্রাণ উজাড় করে ভালোবাসি। আমি জানতে চাই, তিনিও কি একই রকম আমাকে ভালোবাসেন? আসলামমাদারীপুর মোশাররফ করিম: না। আমি আপনার মতো ভালোবাসি না। আমি আমার মতো করে ভালোবাসি। একটু বুঝিয়ে বলি, টেলিভিশনে আমাকে দেখে দেখে আমার প্রতি আপনার ভালোবাসা তৈরি হয়েছে। টেলিভিশনে আপনি আমার ইমেজ বা ইল্যুশনকে দেখেন ও ভালোবাসেন। কিন্তু আমি তো আপনার বেলায় সেটা দেখি না। তাই আমি আমার মতো করেই ভালোবাসি।
প্রশ্ন: আপনি এত রসিক হলেন কী করে? ফাহিমবগুড়ামোশাররফ করিম: এটা হওয়ার ব্যাপার নয়। রসিক হওয়া জন্মগত ব্যাপার। নতুন করে কিছু হয়নি বা করিনি।
প্রশ্ন: আপনি বাংলাদেশের কোন কোন জেলায় গিয়ে অভিনয় করেছেন। আর সাতক্ষীরা জেলার ভাষায় আপনি কি নাটক করবেন? সাগর রায়জয়নগর, কলারোয়া, সাতক্ষীরামোশাররফ করিম: অনেক জেলায় গিয়েই করেছি। এখন সব কটির নাম বলতে পারব না। সাতক্ষীরাতেও যাওয়া হবে নিশ্চয়। পরিচালকেরা চাইলে ওই এলাকার ভাষাতেও অভিনয় করব।
প্রশ্ন: মোশাররফ করিম আঙ্কেল, যদি আপনাকে জীবনে একবার দেখতে পেতাম, তাহলে আমি ধন্য হতাম। কীভাবে আমি তা পারব? সিয়াম আহমেদউত্তর ছায়াবীথি, জয়দেবপুর, গাজীপুরমোশাররফ করিম: অনেকের সঙ্গেই দেখা হয়ে যায়। তোমার সঙ্গেও নিশ্চয় হবে। পত্রিকায় মাধ্যমে বলা কঠিন। প্রথম আলোর সঙ্গে যোগাযোগ করো। নিশ্চয়ই দেখা হয়ে যাবে।
প্রশ্ন: আপনার কোন নাটকটা ক্যারিয়ারের টার্নিং পয়েন্ট বলে মনে করেন? আবু তোয়াব আরিফ বিল্লাহহাজী মুহম্মদ মুহসীন হল, ঢাকা বিশ্ববিদ্যালয়। মোশাররফ করিম: আমার ক্যারিয়ারের টার্নিং পয়েন্ট ক্যারাম নামের নাটকটি। এটা আমার সবকিছুই বদলে দিয়েছে।
প্রশ্ন: প্রথম অভিনীত টিভি নাটকের শুটিং কেমন ছিল? তাহসিন রহমানআলফাডাঙ্গা, ফরিদপুর মোশাররফ করিম: আমি তখন মঞ্চে কাজ করি। কিন্তু টিভিতে কাজ করতে এসে দেখলাম বিস্তর পার্থক্য। দেখা গেল, একটা দৃশ্যে অভিনয় শুরু করেছি। মাঝামাঝি পর্যায়ে হঠাৎ পরিচালক কাট বলে দৃশ্যটি থামিয়ে দিলেন। তখন ক্লোজ শট নেওয়া হবে। আমার কাছে মনে হয়েছে, চরিত্রটির যে আবেগ তৈরি হয়েছে, সেটা বাধাগ্রস্ত হয়েছে। তাই সহজ হতে পারছিলাম না। প্রথম দিন শুটিং করতে গিয়ে দেখলাম টেলিভিশন নাটকের নানা ধরনের ভাষা আছে। আমি ওসবের কিছুই জানতাম না। আমি সিদ্ধান্ত নিলাম, ওসব ভাষার দিকে আমি খেয়াল করব না। আমার অভিনয় আমি করে যাব। সেটাই করলাম এবং সবাই খুব প্রশংসা করল। এটা ছিল বাংলাদেশ টেলিভিশনের অতিথি নামে একটি নাটক।
প্রশ্ন: আপনার কাছে আপনার অভিনীত সেরা নাটক কোনটি? আপনি সাধারণত আপনার ভক্তদের সঙ্গে ছবি তোলেন না। এর কারণ কী? সম্রাট উত্তর শাহজাহানপুর, ঢাকামোশাররফ করিম: আমার সেরা নাটকটি এখনো করা হয়নি। হয়তো সামনে হবে। আর ভক্তদের সঙ্গে ছবি তুলি না, কথাটা একেবারে ঠিক নয়। যখন আমি কাজের মধ্যে বা একটা চরিত্রের মধ্যে থাকি, তখন ছবি তুলতে আসলে খুবই বিরক্ত হই। সহজ কথা হলো, আমি বিরক্ত না হলে ছবি তুলতে কোনো সমস্যা নেই।
প্রশ্ন: আপনার জন্মদিন কবে? আপনার প্রিয় খাবার কী? আপনি কাকে সবচেয়ে বেশি ভালোবাসেন? তানভীর মাহমুদমালিবাগ, ঢাকামোশাররফ করিম: একসঙ্গে অনেক প্রশ্ন। যা-ই হোক, আমার জন্মদিন ২২ আগস্ট। আর প্রিয় খাবার নরম খিচুড়ি, ইলিশ মাছ, ডিমভাজি ও তেলে ভাজা শুকনো মরিচ দিয়ে পান্তা ভাত। কাকে ভালোবাসি, এটা একটা কঠিন প্রশ্ন। উত্তর দেওয়া মুশকিল।
