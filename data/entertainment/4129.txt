
২০১৫ সালের ঘোষিত জাতীয় চলচ্চিত্র পুরস্কারে সেরা নায়ক হিসেবে নির্বাচিত শাকিব খান তাঁর পুরস্কারটি ভক্তদের উৎসর্গ করেছেন। তিনি বলেন, দেশে ও দেশের বাইরের ভক্তদের ভালোবাসা তাঁকে নতুন কাজ করার অনুপ্রেরণা জোগায়। যেকোনো অসাধ্যকে সাধন করা এবং ভয়কে জয় করার সাহস জোগায়।
মাসখানেকেরও বেশি সময় ধরে শুধু চলচ্চিত্রপাড়া নয়, সারা দেশে আলোচনায় চিত্রনায়ক শাকিব খান। এরই মধ্যে আবারও তিনি খবরে এলেন। তবে খবরটি সুখবর। গত বৃহস্পতিবার ‘জাতীয় চলচ্চিত্র পুরস্কার-২০১৫’ ঘোষণা করা হয়। জুরিবোর্ডের রায়ে তিনি সেরা নায়ক নির্বাচিত হয়েছেন।
এই অনুভূতি জানতে চাইলে ভক্তদের প্রতি কৃতজ্ঞতা প্রকাশ করেন দেশের জনপ্রিয় এই নায়ক। বলেন, ‘ভক্তদের ভালোবাসা ও দোয়ায় আমি এখনো কাজ করে যাচ্ছি। এত ঝড়ঝাপটার পরও তাঁরাই আমার সঙ্গে ছিলেন এবং আছেন। তাঁদের কারণেই আমি এখনো বহাল তবিয়তে আছি। ভক্তদের এসব চিত্র কিন্তু আমি দেশে ও দেশের বাইরে যেখানেই থাকি না কেন, সব সময় দেখি। তাঁরা আমাকে নিয়ে নানা মন্তব্য করছেন। আমার জন্য আন্দোলন করছেন, অথচ তাঁদের কাউকেই চিনিও না, জানিও না। শুধু সিনেমা দেখেই তাঁরা আমাকে ভালোবেসেছেন। প্রত্যেকেই শিক্ষার্থী ও টগবগে তরুণ। ওই বয়সেরই। একদমই তরুণ। তাঁরাই সমর্থন জুগিয়ে যাচ্ছেন। আমাকে নিয়ে ষড়যন্ত্রে চিৎকার করে যাচ্ছেন। আমার এই পুরস্কার আসলে তাঁদেরই প্রাপ্য। তাই জাতীয় চলচ্চিত্র পুরস্কার আমার ভক্তদের উৎসর্গ করছি।’
নায়কের ভাষায়, তাঁকে নিয়ে এক গভীর ষড়যন্ত্রে মেতেছে একটা চক্র। তিনি বলেন, ‘এই যে আমি এত ষড়যন্ত্রের মধ্য দিয়ে সময় পার করি, কখনো হতাশ হয়ে পড়ি। ভক্তদের ভালোবাসার তীব্রতা দেখে আমার মধ্যে প্রাণের সঞ্চার হয়। ভক্তদের নিঃস্বার্থ ভালোবাসা দেখে আবার ভাবি, এই যে মানুষগুলো আমার জন্য চিৎকার করছেন, কাঁদছেন, দোয়া করছেন—অন্ততপক্ষে তাঁদের জন্য হলেও আমার কাজ করা উচিত। তাঁদের জন্যই আমার ঠিক থাকা উচিত। তাঁরাই আমার সবচেয়ে বড় শক্তি। বেঁচে থাকার অনুপ্রেরণা। আমি যতটা ভেঙে পড়ি, ভক্তরাই আমাকে ততটাই বেশি গতিশীল করেন।’
দেড় যুগের অভিনয়জীবনে শাকিব শতাধিক সিনেমায় অভিনয় করেছেন। উপহার দিয়েছেন অসংখ্য ব্যবসাসফল সিনেমা। দেশের সিনেমা-সংশ্লিষ্টদের মতে, এক দশক ধরে বাংলাদেশের বাণিজ্যিক ধারার সিনেমা শাকিব খানের কাঁধে ভর করে এগিয়েছে। প্রেক্ষাগৃহ-মালিকদের মতে, শাকিবের সিনেমা হলেই খরচ নিয়ে খুব একটা ভাবতে হয় না। আর প্রযোজকেরাও অনেকটাই নির্ভার থাকেন। ইদানীং তো শাকিব অভিনয় করে ভারতেও প্রশংসিত হচ্ছেন।
