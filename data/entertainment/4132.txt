

বলিউডের অভিনেত্রী দীপিকা পাড়ুকোন এখন লাগাতার কাজ করে চলেছেন। বলিউডে তো বটেই, কিছুদিন আগে হলিউডেও তাঁর প্রথম ছবির কাজ শেষ করেছেন এই অভিনেত্রী। অথচ একসময় ভীষণ ভেঙে পড়েছিলেন দীপিকা। টানা দুই বছর চরম হতাশায় কেটেছে তাঁর। সেই দিনগুলো তাঁর জন্য মোটেও সুখকর ছিল না। এমন হতাশা কীভাবে কাটিয়ে উঠলেন, নিজেই তা ফেসবুকের মাধ্যমে সবাইকে জানিয়েছেন।এই ‘পিকু’ তারকা যে খুব ভালো ব্যাডমিন্টন খেলেন, তা হয়তো অনেকেরই জানা। বাবা ব্যান্ডমিন্টনে বিশ্বচ্যাম্পিয়ন খেলোয়াড় প্রকাশ পাড়ুকোনের কা​ছ থেকে পেয়েছেন এই খেলার নেশা। দীপিকা বলেছেন, হতাশার সেই দিনগুলোতে তাঁকে মানসিক শক্তি দিয়েছে তাঁর এই খেলাধুলার অভ্যাস। তাঁর ভাষায়, ‘ব্যর্থতা ও সাফল্য—দুটি বিষয়ই কীভাবে সামলাতে হয়, সেই শিক্ষা আমি পেয়েছি খেলাধুলা থেকে।’দীপিকা বলেন, ‘দুই বছর আগে হতাশ হয়ে সব আশা প্রায় ছেড়েই দিয়েছিলাম। কিন্তু আমার ভেতরে যে ক্রীড়াবিদ বাস করে, সে তখন আমার মনে সাহস ও শক্তি জুগিয়েছে। কোনো দিন হাল না ছাড়ার শিক্ষা আমি খেলাধুলা থেকেই পেয়েছি।’ এনডিটিভি।
