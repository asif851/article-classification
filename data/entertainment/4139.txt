
মস্কো আন্তর্জাতিক চলচ্চিত্র উৎসবে মোস্তফা সরয়ার ফারুকী পরিচালিত ‘ডুব’ ছবিটি দারুণ সাড়া ফেলেছে স্থানীয় দর্শকদের কাছে। ছবিটি দেখে মুগ্ধ হন মস্কোর চলচ্চিত্রপ্রেমীরা। ছবির প্রদর্শনী শেষে দর্শকেরা ছবিটির ভূয়সী প্রশংসা করে বলেন, দারুণ ছবি। মিউজিক, কাহিনিবিন্যাস, অভিনয়—সবকিছুই সুন্দর। প্রদর্শনী শেষে অনেক রুশ দর্শকেরা ফারুকী ও অভিনেত্রী তিশাকে অভিনন্দন জানান। 
মস্কো চলচ্চিত্র উৎসবের প্রতিযোগিতা বিভাগে জায়গা পাওয়া বাংলাদেশি কোনো পরিচালকের এটিই প্রথম ছবি। ছবিটি ২৮ ও ২৯ জুন মস্কোর দুটি সিনেমা হলে দেখানো হয়। ‘ডুব’ সিনেমায় অভিনয় করেছেন বাংলাদেশের রোকেয়া প্রাচী, তিশা এবং ভারতের ইরফান খান, পার্নো মিত্র প্রমুখ। এবারের এই উৎসবে বাংলাদেশের জন্য সুখবর বয়ে এনেছে ছবিটি। উৎসবের সমাপনী দিনে রুশ সাপ্তাহিক কমেরসান্ত উয়েকেন্ড জুরি পুরস্কার পায় বাংলাদেশ ও ভারতের যৌথ প্রযোজনায় নির্মিত ‘ডুব’। সামাজিক ও নৈতিক বিষয়গুলো অত্যন্ত দক্ষতার সঙ্গে পর্দায় ফুটিয়ে তোলায় পরিচালক ফারুকীকে এ পুরস্কার দেওয়া হয়। খ্যাতিমান রুশ চলচ্চিত্র সমালোচক ও আন্তর্জাতিক চলচ্চিত্র সমালোচক ফেডারেশনের (ফিপরেসসি) সাবেক সভাপতি আন্দ্রেই প্লাখোব এ সময়ে বলেন, ‘রাশিয়ায় আমরা বাংলাদেশি সিনেমা কমই দেখতে পাই। মার্কিন আর ইউরোপীয় সিনেমার প্রভাবে রাশিয়ার সিনেমা যখন স্বকীয়তা হারাতে যাচ্ছে, সেখানে বাংলাদেশের নির্মাতারা নিজেদের গল্প নিয়ে দারুণ সব সিনেমা বানাচ্ছেন।’ আরও পড়ুন: মস্কোয় জুরি পুরস্কার পেল ডুব
