
মারদানি ছবিতে রানীর অবদানের জন্য তাঁকে ন্যাশনাল ইনস্টিটিউট অব জেন্ডার জাস্টিস সম্মাননা প্রদান করেছে। রাজধানী নয়াদিল্লিতে হয় পুরস্কার প্রদান অনুষ্ঠান। যেখানে রানী মুখার্জি একেবারে আটপৌরে ভারতীয় ঘরনীর সাজে উপস্থিত হন। রানী মুখার্জির হাতে পুরস্কার তুলে দেন ন্যাশনাল ইনস্টিটিউট অব জেন্ডার জাস্টিসের চেয়ারপারসন শ্রীরুপা মিত্র চৌধুরী। এর আগে এই সম্মানে সম্মানিত হয়েছিলেন ভারতের সাবেক রাষ্ট্রপতি প্রতিভা পাতিল, আন্না হাজারে, পণ্ডিত যশরাজ ও মহাশ্বেতা দেবী। চলচ্চিত্র ব্যক্তিত্ব হিসেবে রানীই প্রথম, যিনি এই সম্মাননাটি গ্রহণ করলেন।অনুষ্ঠানে রানী বলেন, ‘এই সম্মাননা আমার অভিনয়জীবনের একটি অসামান্য অর্জন। কারণ, এটি চলচ্চিত্রজগতে আমার অবদানকে ভিন্নভাবে উপস্থাপন করল। এই স্বীকৃতি আমাকে ভবিষ্যতের জন্য অনুপ্রাণিত করেছে।’ ইন্ডিয়া গ্লিটজ।
