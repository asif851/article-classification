
মুম্বাইয়ের জেজে হাসপাতালে গ্যাংস্টার অরুণ গাওলির সঙ্গে দেখা করায় বলিউডের অভিনেতা অর্জুন রামপালের বিরুদ্ধে সমন জারি করেছে মুম্বাই পুলিশ।২০০৮ সালে ব্যবসায়ী কমলাকর জামসান্দেকার হত্যা মামলায় যাবজ্জীবন কারাদণ্ড খাটছেন অরুণ। গত বছরের ডিসেম্বরে নিয়মিত স্বাস্থ্য পরীক্ষার জন্য জেজে হাসপাতালে নেওয়া হয় অরুণকে। ২৯ ডিসেম্বর হাসপাতালে গিয়ে তাঁর সঙ্গে দেখা করেন অর্জুন। তিনি প্রায় এক ঘণ্টা অরুণের সঙ্গে সময় কাটান। সম্প্রতি এক খবরে এমনটিই জানিয়েছে ওয়ান ইন্ডিয়া।পুলিশের কাছ থেকে অনুমতি না নিয়ে অরুণের সঙ্গে দেখা করায় সম্প্রতি অর্জুনের বিরুদ্ধে সমন জারি করেছে মুম্বাই পুলিশ। এ ছাড়া অরুণকে মুম্বাইয়ের তালোজা কারাগার থেকে জেজে হাসপাতালে নেওয়ার সময় যে কয়েকজন পুলিশ সদস্য তাঁর সঙ্গে ছিলেন, তাঁদের বিরুদ্ধেও তদন্তকাজ শুরুর নির্দেশ দেওয়া হয়েছে।গ্যাংস্টার থেকে রাজনীতির ময়দানে নেমেছিলেন অরুণ। অর্জুন অভিনীত পরবর্তী ছবি ‘ড্যাডি’। ছবিটিতে অরুণের চরিত্রে দেখা যাবে অর্জুনকে। ধারণা করা হচ্ছে, চরিত্রটি সম্পর্কে বিস্তারিত জানার জন্যই অরুণের সঙ্গে দেখা করেছেন অর্জুন। মান্দার দালভি প্রযোজিত ‘ড্যাডি’ ছবির পরিচালক গৌরব ভবধানকার।
