
কয়েক দিন আগেই মুক্তি পেয়েছে ‘ক্যাপ্টেন আমেরিকা’ সিরিজের তৃতীয় সিক্যুয়েল, ‘ক্যাপ্টেন আমেরিকা: সিভিল ওয়ার’। এখানে ‘স্পাইডারম্যান’ বা ‘পিটার পার্কার’-এর চরিত্রে অভিনয় করেছেন ১৯ বছর বয়সী অভিনেতা টম হল্যান্ড।শিশুশিল্পী হিসেবেই অভিনয়ের জগতে যাত্রা শুরু টমের। ‘স্পাইডারম্যান’ তাঁর কাছে ছিল এক স্বপ্নের চরিত্র। ছোটবেলায় যে স্পাইডারম্যানের পোশাক পরে নিজেকে সে চরিত্রে কল্পনা করত, আজ বড় পর্দায় সেই চরিত্রেই অভিনয়ের সুযোগ মিলেছে তাঁর। এমন সুযোগ কজনের কপালে জোটে?‘আমি ছোটবেলায় স্পাইডারম্যানের পোশাক পরতাম। তাই সেই চরিত্রে অভিনয় করতে পারাটা আমার কাছে স্বপ্নপূরণের সমান’—বলেছেন এই ‘দ্য ইম্পসিবল’ তারকা।টম আরও বলেন, ‘এত গুণী অভিনয়শিল্পীর সঙ্গে এমন একটি চরিত্রে কাজ করতে পারাও সম্মানের ব্যাপার।’‘ক্যাপ্টেন আমেরিকা: সিভিল ওয়ার’ ছবির কনিষ্ঠতম অভিনেতা টম। স্বাভাবিকভাবেই এত অভিজ্ঞ অভিনেতাদের সঙ্গে অভিনয় করতে গিয়ে প্রথম প্রথম বুক দুরুদুরু কাঁপছিল তাঁর। তবে সহশিল্পীরা নাকি অনেক বিনয়ের সঙ্গেই তাঁকে গ্রহণ করেছিলেন। এ কথা জানিয়েছেন খোদ ‘স্পাইডারম্যান’, মানে টম হল্যান্ড।
এ প্রসঙ্গে টম বলেছেন, ‘প্রথম দিন শুটিং সেটে গিয়ে আমি ঘাবড়ে গিয়েছিলাম। সাজঘরে এই ছবির সব সুপারহিরোরা যখন তাঁদের পোশাকে ঘোরাফেরা করছিলেন, তখন তাঁদের সামনে থাকাটা আমার জন্য কিছুটা ভীতিকরই ছিল বটে।’এমন পরিস্থিতিতে টম খানিকটা রোমাঞ্চ বোধ করতেই পারেন। কারণ, ছোটবেলা থেকে ‘মার্ভেল কমিকস’-এর যে চরিত্রগুলোর কথা এত দিন পড়ে এসেছেন, তাদের জলজ্যান্ত দেখতে পেলে কে না রোমাঞ্চিত হবে? দ্য ইন্ডিয়ান এক্সপ্রেস।
