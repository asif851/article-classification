
নিরাপত্তার কথা ভেবে বোমাপ্রুফ গাড়ি কিনলেন ‘বলিউড বাদশাহ’ শাহরুখ খান। শাহরুখের কাছের বন্ধু প্রযোজক আলী মোরানির জুহুর বাসা লক্ষ্য করে সন্ত্রাসীরা গুলি ছোড়ার দুই মাসের মাথায় অত্যাধুনিক নিরাপত্তাব্যবস্থাযুক্ত বিশেষ ধরনের মার্সিডিজ বেঞ্জ গাড়িটি কিনেছেন শাহরুখ।বলিউড তারকাদের মধ্যে এর আগে ১০ কোটি রুপি দিয়ে বোমাপ্রুফ গাড়ি কিনে খবরের শিরোনাম হয়েছিলেন ‘মিস্টার পারফেকশনিস্ট’ তারকা আমির খান।মিড-ডে ডটকম জানিয়েছে, অনেকেরই বুলেটপ্রুফ গাড়ি আছে। কিন্তু বিশেষ এই মার্সিডিজ বেঞ্জ গাড়িটি ক্রেতার চাহিদা অনুযায়ী বানানো হয়। সাধারণত অত্যন্ত গুরুত্বপূর্ণ ব্যক্তিরাই এই গাড়ি ব্যবহার করেন। খুব সম্প্রতি এটি কিনেছেন শাহরুখ। কয়েক মাস আগে ভারতের প্রধানমন্ত্রী মনমোহন সিং, ধনাঢ্য শিল্পপতি মুকেশ আম্বানির পর ভারতের তৃতীয় ব্যক্তি হিসেবে মার্সিডিজ বেঞ্জ এস৬০০ মডেলের গাড়ি কেনেন আমির খান। নিরাপত্তা ঝুঁকির কারণে আমির তাঁর গাড়িটি এমনভাবে তৈরি করান যে এতে বোমার আক্রমণ হলেও ভেতরে সুরক্ষিত থাকতে পারবেন তিনি। আমিরের সঞ্চালনায় ‘সত্যমেভ জয়তে’ অনুষ্ঠানের প্রথম মৌসুমে ভারতে বিদ্যমান সমাজের নানা অসংগতি তুলে ধরায় বিশেষ কিছু মহলের আঁতে ঘা লেগেছিল। এ জন্য আমিরকে একাধিকবার হুমকিও দেওয়া হয়েছিল। গত মার্চ মাসে ‘সত্যমেভ জয়তে’র দ্বিতীয় মৌসুমের প্রচার শুরুর আগে বিষয়টি পুলিশকে জানানো হয়। এর পরিপ্রেক্ষিতে তাঁকে পুলিশি নিরাপত্তা দেওয়া হয়। কিন্তু তার পরও আমিরের নিরাপত্তা নিয়ে শঙ্কিত ছিলেন তাঁর পরিবারের সদস্যরা। মূলত এ কারণেই ১০ কোটি রুপি ব্যয় করে গাড়িটি কেনেন আমির। 
