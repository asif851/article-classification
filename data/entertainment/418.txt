
‘ছোটবেলা থেকে আমি আপনার বড় ভক্ত। আমার ইচ্ছে, আপনার দুই হাত আমার গালে ছুঁয়ে দিন।’ কিংবদন্তি সংগীতশিল্পী রুনা লায়লার কাছে এভাবেই আবদার করলেন চিত্রনায়ক ফেরদৌস। নিজের পছন্দের এই চিত্রনায়কের ইচ্ছা পূরণ করেছেন রুনা লায়লা। একটু হেসে নিজের হাত দুটি ছুঁয়ে দেন ফেরদৌসের গালে। পুরো ব্যাপারটি ঘটেছে ‘ভালোবাসার স্বপ্নে ঘেরা’ অনুষ্ঠানের রেকর্ডিংয়ে। আরটিভি ঈদের জন্য তৈরি করছে অনুষ্ঠানটি।
আড্ডার এ অনুষ্ঠানে অংশ নিয়েছেন জনপ্রিয় অভিনেতা আলমগীর ও রুনা লায়লা দম্পতি। সঞ্চালনা করেছেন ফেরদৌস।জানা গেছে, এ অনুষ্ঠানে আলমগীর ও রুনা লায়লা তুলে ধরেছেন নিজেদের জীবনের নানা ঘটনা। বলেছেন তাঁদের ভালোলাগা, ভালোবাসা আর বিয়ের গল্প। ফেরদৌসের অনুরোধে এ দম্পতি কিন্তু গানও গেয়েছেন।
