
অবশেষে বলিউড অভিনেতা শাহরুখ খানের নতুন চলচ্চিত্রের নামকরণ করা হলো। আনন্দ এল রাই পরিচালিত এ চলচ্চিত্রটির নাম রাখা হলো ‘রংবাজ’।
এই চলচ্চিত্রে বলিউডের বাদশাকে দেখা যাবে একজন ‘বামন’–এর চরিত্রে। শাহরুখ ছাড়াও বলিউডের দুই নায়িকা ক্যাটরিনা কাইফ ও আনুষ্কা শর্মা ‘রংবাজ’ সিনেমার প্রধান দুই চরিত্রে অভিনয় করছেন।
বেশ কিছুদিন ধরে আনন্দ তাঁর ছবির নাম নিয়ে নানা রকম চিন্তাভাবনা করছিলেন। অবশেষে তাঁর ছবির নাম রাখলেন ‘রংবাজ’। শাহরুখকে বামনের চরিত্রে কেমন লাগবে—এ নিয়ে বলিউডে জল্পনাকল্পনা তুঙ্গে। বামনরূপী শাহরুখের ছবি যাতে প্রকাশ্যে না আসে তাই আনন্দ খুবই সতর্ক। ধারেকাছে তিনি ঘেঁষতে দিচ্ছেন না সংবাদমাধ্যমকে। কিং খানের বিপরীতে অনেক আগেই ক্যাটরিনাকে নির্বাচন করেন পরিচালক। কিন্তু ছবির অপর নায়িকার নির্বাচন নিয়ে নানান জল্পনাকল্পনা চলছিল। শেষ পর্যন্ত এই চরিত্রের জন্য আনুষ্কা শর্মাকে নেওয়া হয়। এতে আনুষ্কা রীতিমতো উচ্ছ্বসিত।
শাহরুখের আরেকটি ছবির নাম নিয়েও অনেক টালবাহানা চলছে। ইমতিয়াজ আলিও তাঁর ছবির নামকরণ নিয়ে দ্বিধাগ্রস্ত। ইমতিয়াজের এই ছবিতেও শাহরুখের বিপরীতে আছেন আনুষ্কা শর্মা। শোনা গেছে, পরিচালকের মাথায় তিনটি নাম ঘোরাফেরা করছে—রেহনুমান, রিং ও রাওলা। তবে এ ব্যাপারে ইমতিয়াজ এখনো কিছু চূড়ান্ত করেননি।
