



তিনটি ভালোবাসার গল্প নিয়ে ‘ক্লোজআপ কাছে আসার গল্প’ আয়োজন করা হয়েছে।
চূড়ান্ত হয়েছে তিন নাটকের তিন শিল্পী জুটি।
পরিচালনা করছেন মাবরুর রশীদ, রোবায়েত মাহমুদ ও সাফায়েত মনসুর।


এবারও প্রতিযোগীদের পাঠানো গল্প থেকে বাছাই করা তিনটি ভালোবাসার গল্প নিয়ে ‘ক্লোজআপ কাছে আসার গল্প’-এর আয়োজন করা হয়েছে। তৈরি হচ্ছে তিনটি নাটক। এর মধ্যে একটি নাটকের নাম ‘আমি তোমার গল্প হব’, অন্য দুটির নাম এখনো চূড়ান্ত হয়নি। তবে চূড়ান্ত হয়েছে তিন নাটকের তিন শিল্পী জুটি। তাঁরা হলেন তৌসিফ-টয়া, সিয়াম-সাফা ও মনোজ-সাবিলা।
‘ক্লোজআপ কাছে আসার গল্প’ প্রচারণার নাটকগুলো পরিচালনা করছেন মাবরুর রশীদ, রোবায়েত মাহমুদ ও সাফায়েত মনসুর। এরই মধ্যে মাবরুর রশীদের ‘আমি তোমার গল্প হব’ নাটকের কাজ শেষ হয়েছে। তৌসিফ মাহবুব ও মুমতাহিনা টয়া এই নাটকের জুটি। এর শুটিং হয়েছে জামালপুর, কালীগঞ্জ, গাজীপুর ও ঢাকায়।
এদিকে সিয়াম আহমেদ ও সাফা কবিরকে নিয়ে রোবায়েতও তাঁর নাটকের কাজ প্রায় শেষ করে ফেলেছেন। সিয়াম এর আগেও কাছে আসার গল্প নাটকে কাজ করেছেন, তবে সাফার জন্য এটা প্রথম। প্রথমবারের অভিজ্ঞতা নিয়ে সাফা বললেন, ক্লোজআপ কাছে আসার গল্পের নাটকগুলো অনেক বড় পরিসরে হয়। ভালো বাজেট থাকে। গবেষণা করে কাজটি করা হয়। নাটকটির প্রচার-প্রচারণাও বেশি থাকে। ফলে এ ধরনের কাজ একজন শিল্পীর ক্যারিয়ারে নতুন মাত্রা যোগ করে।
গতকাল বৃহস্পতিবার থেকে শুরু হয়েছে সাফায়েত মনসুরের নাটকটির শুটিং। এর শুটিংয়ে এখন ব্যস্ত মনোজ কুমার ও সাবিলা নূর। পরিচালক বলেন, ‘ঢাকার বিভিন্ন জায়গায় নাটকের শুটিং হচ্ছে।’
প্রতিবারের মতো এবারও ক্লোজআপ কাছে আসার গল্পের নাটকগুলো বাংলাভিশনে ভালোবাসা দিবসের বিশেষ অনুষ্ঠানমালায় প্রচারিত হবে।
 
