
বলিউড অভিনেত্রী ক্যাটরিনা কাইফ এখন আছেন নিউইয়র্কে। ইন্টারন্যাশনাল ইন্ডিয়ান ফিল্ম অ্যাকাডেমি অ্যাওয়ার্ডে (আইফা) অংশ নিতে সেখানে যান তিনি। গত বৃহস্পতিবার আইফা আয়োজিত এক সংবাদ সম্মেলনে নিজের জীবনের একটি স্মরণীয় মুহূর্তের কথা জানালেন ক্যাট। সে সময় তাঁর সঙ্গে সাবেক প্রেমিক সালমান খানও ছিলেন।  ক্যাটরিনার প্রথম ছবি ‘বুম’ মুক্তি পায় ২০০৩ সালে। কিন্তু বলিউডে তাঁর প্রথম হিট ছবি ‘ম্যায়নে প্যায়ার কিউ কিয়া’ (২০০৫)। এই ছবিতে ক্যাটরিনার নায়ক ছিলেন সালমান খান। তখন থেকেই দুজনের প্রেম শুরু হয়েছিল। তবে সালমান শুধু ক্যাটের প্রেমিকই ছিলেন না; বলিউডে ক্যাটের অবস্থান পোক্ত করতেও ‘বজরঙ্গি ভাইজান’-এর রয়েছে বিশেষ অবদান। তাই প্রেম ভেঙে যাওয়ার পরেও ক্যাটরিনার হৃদয়ে এখনো গুরুত্বপূর্ণ জায়গা দখল করে আছেন সাল্লু।
বৃহস্পতিবারের সেই সংবাদ সম্মেলনে ‘জাগগা জাসুস’ অভিনেত্রী ক্যাট জানান, ১৮ বছর বয়সে সালমান খানের সঙ্গে প্রথম দেখা হয়েছিল তাঁর। আর এটি নাকি তাঁর জীবনের সবচেয়ে স্মরণীয় ঘটনা। ক্যাটের এই কথা শুনে পাশে থাকা সাল্লু বলেন, ‘আমি তখন ক্যাটের সঙ্গে কোনো দুষ্টুমি করেছিলাম বলে মনে পড়ছে না। মনে রাখার মতোও কিছু করিনি।’
সেদিনের কথা মনে না থাকলেও ভুলোমনা সালমান সাবেক প্রেমিকার জন্মদিন কিন্তু ঠিকই মনে রাখেন। সালমানের ভাষ্য, ‘দিন-তারিখের হিসাবে আমি খুবই কাঁচা। কিন্তু ক্যাটরিনার জন্মদিন আমি কখনোই ভুলি না। এখন আমার শুধু একটি কথাই মনে পড়ছে। আর তা হলো ১৬ জুলাই ক্যাটরিনার জন্মদিন। এবার ৩৪-এ পা দিতে যাচ্ছেন ক্যাটরিনা।’
এটা বলে সালমান মঞ্চে দাঁড়িয়েই ক্যাটরিনাকে ‘হ্যাপি বার্থ ডে টু ইউ’ গান গেয়ে জন্মদিনের আগাম শুভেচ্ছা জানান। এ সময় সালমানের সঙ্গে সুর মেলান মঞ্চে থাকা তারকা বরুণ ধাওয়ান, আলিয়া ভাট, শহীদ কাপুর, অনুপম খের, কৃতি শ্যানন ও সুশান্ত সিং রাজপুত। জন্মদিনের আগেই সালমানের কাছ থেকে পাওয়া তাৎক্ষণিক এই ‘সারপ্রাইজ’-এ দারুণ খুশি ক্যাটরিনা।
উল্লেখ্য, সালমান ও ক্যাটরিনা এখন তাঁদের ‘এক থা টাইগার’ ছবির সিক্যুয়েল ‘টাইগার জিন্দা হ্যায়’ ছবির শুটিং করছেন। সূত্র: এনডিটিভি
