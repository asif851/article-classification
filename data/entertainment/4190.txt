
ঢাকাই চলচ্চিত্রের শীর্ষ নায়িকা শাবনূরের ছেলে হয়েছে চার দিন হলো। কিন্তু শাবনূরের ছেলের মুখ দেখতে না পেয়ে ভক্তদের আক্ষেপের শেষ নেই যেন। অবশেষে শাবনূর-ভক্তদের সেই অপেক্ষার অবসান হলো। ছোট বোন ঝুমুরের স্বামী মাইনুল ইসলামের ফেসবুক অ্যাকাউন্টে শাবনূরের ছেলে আইজান নেহানের একটি ছবি প্রকাশ করা হয়েছে।শাবনূর ও তাঁর ছেলের জন্য সবার কাছে দোয়া চেয়ে অস্ট্রেলিয়ার সিডনি থেকে মুঠোফোনে শাবনূরের ছোট বোন ঝুমুর বলেন, ‘আইজানের ছবি প্রকাশ নিয়ে পরিবার থেকে এক ধরনের বিধিনিষেধ ছিল। মূলত আমার মা চাচ্ছিলেন না আইজানের ছবি এখনই সবার সামনে প্রকাশ হোক। পরে সবার সম্মতিতে ছবিটি ফেসবুকে দেওয়া হয়।’এদিকে, শাবনূরের স্বামী অনীক মাহমুদ এখন ঢাকায়। তিনি বলেন, ‘ব্যবসায়িক ব্যস্ততার কারণে সন্তানের জন্মের সময় আমি সিডনিতে থাকতে পারিনি। আর তাই  সন্তানের মুখ দেখতে আমাকেও ফেসবুকের আশ্রয় নিতে হয়েছে। মাইনুল ভাইয়ের পোস্ট করা ছবিতে বাবুকে (আইজান) দেখে বাকরুদ্ধ হয়ে যাই। আমার জীবনে এতটা খুশির সময় আর কখনো আসেনি। বাবা হওয়ার আনন্দ সত্যিই অন্য রকম। সবাই আইজান ও শাবনূরের জন্য অনেক দোয়া করবেন।’ 
গত বছরের ২৯ ডিসেম্বর সিডনির অবার্ন হাসপাতালে অস্ত্রোপচারের মধ্য দিয়ে একটি ছেলে সন্তানের জন্ম দেন শাবনূর। ঢাকার প্রেক্ষাগৃহে শাবনূর অভিনীত সর্বশেষ মুক্তিপ্রাপ্ত ছবি মোস্তাফিজুর রহমান মানিক পরিচালিত ‘কিছু আশা কিছু ভালোবাসা’। এ ছবিতে শাবনূর ছাড়াও অভিনয় করেছেন মৌসুমী, ফেরদৌস প্রমুখ। মার্চে দেশে ফেরার পর শাবনূর আটকে থাকা ছবিগুলোর কাজ শেষ করবেন। পাশাপাশি সবকিছু গুছিয়ে নিয়ে নতুন করে ছবির কাজ শুরু করবেন বলেও কদিন আগে জানিয়েছেন শাবনূর।   
