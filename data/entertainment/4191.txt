
সাধারণত প্রেক্ষাগৃহে মুক্তির পর টেলিভিশনে প্রচারিত হয়ে থাকে চলচ্চিত্র। কিন্তু ওয়ার্ল্ড প্রিমিয়ারের মাধ্যমে টেলিভিশনের পর্দা দিয়েই শুরু হচ্ছে দুটি ছবির প্রদর্শনী। ঈদুল আজহার অনুষ্ঠানমালায় চ্যানেল আইয়ে মুক্তি পাচ্ছে দুটি নতুন ছবি। এর মধ্যে শেষ কথা নির্মাণ করেছেন সৈয়দ অহিদুজ্জামান ডায়মন্ড। ইফতেখার আহমেদ ফাহমি পরিচালনা করেছেন টু বি কন্টিনিউড।
শেষ কথায় অভিনয় করেছেন মামুনুর রশীদ, আইরিন, রাইসুল ইসলাম আসাদ। এটি প্রচারিত হবে ঈদের দিন বেলা আড়াইটায়। এর ঠিক পরের দিন সকাল ১০টায় প্রচারিত হবে টু বি কন্টিনিউড। এতে অভিনয় করেছেন পূর্ণিমা, মিশু সাব্বির, অপর্ণা, মিতা চৌধুরী, আবুল হায়াত, সোহেল খান।
টেলিভিশনে নিজের ছবির মুক্তি প্রসঙ্গে সৈয়দ অহিদুজ্জামান ডায়মন্ড বলেন, ‘আমরা যে ধরনের ছবি বানাই, সেটা ঠিক সিনেমা হলে চলার মতো না। এ কারণে টেলিভিশনের মাধ্যমে প্রদর্শনী শুরু হচ্ছে। টেলিভিশনের পাশাপাশি ছবিটি ঢাকার কয়েকটি প্রেক্ষাগৃহেও মুক্তি দেওয়া হবে।’
এ ছাড়া ঈদের তৃতীয় দিন সকাল ১০টা ১৫ মিনিটে প্রচারিত হবে স্বপন আহমেদ পরিচালিত পরবাসিনী। একই সময়ে পরের দিন প্রচারিত হবে বাপ্পারাজ পরিচালিত কার্তুজ। আর ষষ্ঠ দিন প্রচারিত হবে মারিয়া তুষার পরিচালিত গ্রাস ছবিটি। এই চারটি ছবি এরই মধ্যে প্রেক্ষাগৃহে মুক্তি পেয়েছে। আগামী ঈদে টেলিভিশনে ছবিগুলোর ওয়ার্ল্ড প্রিমিয়ার হবে।
