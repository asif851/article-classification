
কলকাতা থেকে বিমানে করে ঢাকায় খুব সকালেই চলে আসেন অরিন্দম শীল। বিমানবন্দরের যাবতীয় আনুষ্ঠানিকতা শেষে ভারতের বাংলা ছবির এই নির্মাতা হোটেল সোনারগাঁওয়ে পৌঁছে যান। যদিও ততক্ষণে ‘বালিঘর’ ছবির সমঝোতা স্বাক্ষর অনুষ্ঠান শুরু করতে একটু দেরি হয়ে গেছে। পরিচালক কলকাতা থেকে চলে আসেন ঠিকই, কিন্তু ঢাকায় থেকেও নায়ক-নায়িকা আরিফিন শুভ ও নুসরাত ইমরোজ তিশা ততক্ষণে অনুষ্ঠানস্থলে পৌঁছাতে পারেননি। তাঁদের দেরি দেখে আয়োজক কর্তৃপক্ষ অনুষ্ঠান শুরু করেন। অনুষ্ঠান শুরুর একপর্যায়ে ঢোকেন তিশা, তার কিছুক্ষণ পর আসেন আরিফিন শুভ।
পুরো ব্যাপারটি অনুষ্ঠানে আসা অতিথিদের পাশাপাশি আয়োজক প্রতিষ্ঠানেরও নজরে আসে। মঞ্চে তখন ‘বালিঘর’ চলচ্চিত্র নিয়ে কথা বলছিলেন অরিন্দম শীল। তিনি বলেন, ‘বাংলাদেশের শিল্পীরা অনুষ্ঠানে দেরি করেই আসে নাকি?’ প্রশ্নটা সবার উদ্দেশে ছেড়ে দেওয়ায় কিছুটা বিপাকে পড়ে যান আরিফিন শুভ। নিজের অনাকাঙ্ক্ষিত দেরি হওয়ার জন্য হাতজোড় করে দুঃখ প্রকাশ করেন।
অনুষ্ঠান শেষে শুভ বলেন, ‘আমার এমনটা কিন্তু হয় না। বাসা থেকে যে সময় বের হয়েছিলাম, তাতে অনুষ্ঠান শুরুর আগেই পৌঁছে যাওয়ার কথা। শেষ পর্যন্ত পারলাম না।’ কলকাতার নির্মাতা অরিন্দম শীল যৌথ প্রযোজনায় নির্মাণ করতে যাচ্ছেন ‘বালিঘর’ ছবিটি। বাংলাদেশ থেকে প্রযোজনা করবে বেঙ্গল ক্রিয়েশনস ও ভারত থেকে নাথিং বিয়ন্ড সিনেমা। ‘বালিঘর’ ছবির কাজ শুরুর আগে আজ শনিবার দুপুরে হোটেল সোনারগাঁওয়ে দুই প্রযোজনা প্রতিষ্ঠানের মধ্যে সমঝোতা স্বাক্ষর অনুষ্ঠান অনুষ্ঠিত হয়। দুই প্রতিষ্ঠানের পক্ষে সমঝোতা স্বাক্ষর করেন লুভা নাহিদ ও অরিন্দম শীল।
অনুষ্ঠান শেষে অনেকেই বললেন, ‘আমাদের শিল্পীরা দেশের বাইরে গেলে খুব নিয়ম মেনে কাজ করেন। অথচ সেই শিল্পীরাই নিজের দেশে কাজের সময় অন্যদের অনেক ভোগান্তিতে ফেলেন। তবে এখানে অরেকটা বিষয় বেশ মজার, কোনো শিল্পী যদি নির্ধারিত সময়ের আগে অনুষ্ঠানে হাজির হন, তখন ধরে নেওয়া হয়, তাঁর বুঝি এখন কাজ কম! বড় অদ্ভুত মানসিকতা আমাদের।’
নিজের বক্তব্য শেষ করার আগে অরিন্দম জানালেন, আগামী ফেব্রুয়ারি মাসে এই নতুন ছবির শুটিং শুরু করতে চান তিনি। যদি বাংলাদেশি শিল্পীরা সময়মতো শুটিংয়ে আসেন আর কাজ যথাসময়ে শেষ করে দেন, তবে ছবিটি এ বছরই মুক্তি পাবে। অরিন্দম শীলের এ বক্তব্যে শুভ-তিশাসহ উপস্থিত সবাই হেসে ওঠেন।
