
প্রয়াত পপ তারকা মাইকেল জ্যাকসনের বোন জ্যানেট জ্যাকসন মা হয়েছেন। ৫০ বছর বয়সে প্রথমবারের মতো তিনি জন্ম দিয়েছেন প্রথম পুত্রসন্তান। গতকাল মঙ্গলবার খবরটি নিশ্চিত করেছেন শিল্পীর এক মুখপাত্র। তিনি জানিয়েছেন, নতুন অতিথিকে স্বাগত জানাতে পেরে দারুণ রোমাঞ্চিত তাঁর মা-বাবা। শিল্পী জ্যানেট জ্যাকসন ও তাঁর শিল্পপতি স্বামী উইসাম আল মানা তাঁদের ছেলের নাম রেখেছেন এইসা আল মানা। জ্যানেটের মুখপাত্র বিবিসিকে জানিয়েছেন, ‘নির্ভার ও স্বাভাবিকভাবে সন্তান প্রসব করেছেন জ্যানেট। মা ও শিশু দুজনই ভালো আছে।’ ২০১২ সালে কাতারের শিল্পপতি উইসাম আল মানাকে বিয়ে করেন পপ তারকা জ্যানেট জ্যাকসন। গত বছর এপ্রিল মাসে অন্তঃসত্ত্বা হওয়ার পর হঠাৎ করেই তিনি বাতিল করেন তাঁর সংগীত সফর ‘আনব্রেক্যাবল’। নিজের ১১তম এ অ্যালবাম প্রকাশের পর সেটির প্রচারণার জন্য সফর শুরু করেছিলেন তিনি। টুইটারে একটি ভিডিওর মাধ্যমে ভক্তদের জানিয়েছিলেন, ‘একটা পরিবর্তন আসতে যাচ্ছে জীবনে। সে জন্যই সফর বাতিল করতে হচ্ছে। আশা করি, আপনারা ব্যাপারটা অনুধাবন করতে পারবেন। সময় হলে বাকিটা জানতে পারবেন।’ সে সময় তিনি বলেছিলেন, ‘পরিবার পরিকল্পনায়’ মনোযোগী হচ্ছেন তিনি। পরে অক্টোবর মাসে পিপল ম্যাগাজিনে প্রকাশিত হয়েছিল তাঁর গর্ভাবস্থার ছবি। এ ছাড়া লন্ডনে শিশুদের জিনিসপত্র কিনতেও একবার দেখা গিয়েছিল এ দম্পতিকে। 
প্রয়াত পপসম্রাট মাইকেল জ্যাকসনের ছোট বোন জ্যানেট জ্যাকসন আগে আরও দুইবার বিয়ে করেছিলেন। ১৯৮৪ সালে শিল্পী জেমস ডিবার্জের সঙ্গে প্রথম বিয়েটি স্থায়ী হয়েছিল এক বছর। পরে ১৯৯১ সালে তিনি বিয়ে করেন নৃত্যশিল্পী রেনে এলিজান্ডোকে। সেই বিয়ে টেকে ২০০০ সাল পর্যন্ত। বিবিসি ও অন্যান্য।
