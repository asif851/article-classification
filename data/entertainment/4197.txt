
নতুন চলচ্চিত্রে অভিনয়ের জন্য চুক্তিবদ্ধ হয়েছেন ফেরদৌস। ছবির নাম ‘শ্যাওলা’। যৌথভাবে ছবিটি পরিচালনা করবেন এহসান ও বাপ্পী। কাল রোববার ঢাকার একটি রেস্তোরাঁয় ছবিটির মহরত অনুষ্ঠিত হবে।
‘শ্যাওলা’ ছবিতে ফেরদৌস অভিনয় করবেন একজন মাঝির চরিত্রে। ফেরদৌস বললেন, ‘গ্রামের কুসংস্কারের নানা দিক ছবিটির মাধ্যমে তুলে ধরা হবে। গ্রাম বাংলার খুবই সহজ-সাধারণ একটি গল্প এটি। এই ধরনের গল্পের ছবিতে এর আগেও আমার কাজ করা হয়েছে। এখন তরুণ এই দুই পরিচালক কীভাবে গল্পটিতে আমাকে উপস্থাপন করেন সেটাই দেখার বিষয়। তবে ছবিটি নিয়ে তাঁদের চিন্তা-ভাবনা আমার কাছে ভালো লেগেছে।’‘শ্যাওলা’ ছবিতে ফেরদৌসের বিপরীতে অভিনয় করবেন কলকাতার পায়েল মুখার্জি। ছবিটিতে আরও অভিনয় করবেন শতাব্দী ওয়াদুদ, ডা. এজাজ, জয়শ্রী কর, নওশীন নাহরিন মৌ, মুনিরা মিঠু প্রমুখ।ফেরদৌস বলেন, ‘ছবিটির গল্প ও চরিত্র আমার পছন্দ হয়েছে। সমাজের কুসংস্কার পাশ কাটিয়ে কীভাবে গ্রামের মানুষকে সামনের দিকে এগিয়ে যেতে হয়, সেটাই দেখানো হবে। শুনেছি ঈদের পর শুটিং শুরু হবে। শুরুতে ঢাকার আশপাশে শুটিং করা হলেও পরে কুমিল্লার সীমান্তবর্তী এলাকায় কাজ করা হবে।’
