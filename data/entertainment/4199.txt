
ভালোবাসা দিবস উপলক্ষে ঈগল মিউজিক প্রকাশ করেছে সুরকার, সংগীত পরিচালক ও সংগীতশিল্পী ইবরার টিপুর তৃতীয় একক গানের অ্যালবাম; নাম জানে খোদা। অ্যালবামে গান রয়েছে ১০টি। ‘তোমাকে ছাড়া’ শিরোনামের গানটি দ্বৈত কণ্ঠের। এতে টিপুর সঙ্গে কণ্ঠ দিয়েছেন স্বর্ণালী সাহা। তৈরি হয়েছে গানটির মিউজিক ভিডিও। মিউজিক ভিডিওটি এখন প্রচারিত হচ্ছে বিভিন্ন টিভি চ্যানেলে। বাকি গানগুলো টিপু একাই গেয়েছেন।অ্যালবামে রয়েছে রবিউল ইসলাম, ইব্রাহীম ফাতেমী, মিথিলা ইবরার, কাজী আলী ইমাম ও এইচ এম ইসমাইলের লেখা গান। সব কটি গানের সুর ও সংগীত পরিচালনা করেছেন ইবরার টিপু।ইবরার টিপু বলেন, ‘আমার শেষ একক গানের অ্যালবামটি প্রকাশিত হয় ২০১১ সালে। এরপর বিভিন্ন শিল্পীর জন্য গান তৈরির পাশাপাশি নিজের একক অ্যালবামের জন্যও গান গোছাতে থাকি। গানগুলো মেলো রক, সুফি ও রিদমিক ধাঁচের। সংগীতায়োজনও সেভাবেই করেছি। এবার অ্যালবামে গিটার আর অ্যাকুস্টিক বাদ্যযন্ত্র ব্যবহার করেছি।’
 
