
বলিউডে খানদের বন্ধুত্ব ও শত্রুতা যেন জোয়ার-ভাটার মতো। এই গলায়-গলায় ভাব, তো আবার দা-কুমড়ো সম্পর্ক। কিন্তু সালমান খান ও আমির খানের সম্পর্ক অটুট। তাই বলে কি সেই সম্পর্কে কখনোই কোনো মনোমালিন্য কিংবা হিংসার জায়গা নেই? কিছু না কিছু তো আছেই। ব্যক্তিগত না হোক, পেশাদারির প্রতিযোগিতায় একধরনের হিংসার উপস্থিতি ঠিকই আছে। তেমন আঁচই সম্প্রতি দিলেন সালমান খান।গত বৃহস্পতিবার আমির খান তাঁর ছবি দঙ্গল-এর একটি বিশেষ প্রদর্শনীর ব্যবস্থা করেছিলেন সাল্লুর মা-বাবা ও রণবীর কাপুরের দাদি কৃষ্ণার জন্য। ছবি দেখে মা-বাবার মন্তব্য শোনার পর দঙ্গল নিয়ে টুইট করেন সুলতান ছবির নাম ভূমিকায় অভিনয় করা সালমান। তিনি লেখেন, ‘আমার পরিবার সন্ধ্যায় দঙ্গল দেখেছে। তাঁদের মতে, এটা সুলতান-এর চেয়েও ভালো। ব্যক্তিগতভাবে আমিরকে ভালোবাসি; কিন্তু পেশাদারির স্থানে—তোমাকে ঘৃণা করি!’এরপর আমিরও সালমানকে উদ্দেশ করে টুইট করেন, ‘তোমার ঘৃণাতেই আমি ভালোবাসার আঁচ পাই।’সালমানের সুলতান ও আমিরের দঙ্গল—দুটি ছবিই দুই কুস্তিগিরকে নিয়ে। তাই এ নিয়ে দুই খানের সম্পর্কের রসায়ন কেমন হবে, তা নিয়ে আলোচনা ছিল বছরজুড়েই। তবে দঙ্গল নিয়ে সালমানের টুইটের পর থেকে দুই খানের বন্ধুত্বের দৃঢ়তা নিয়ে আর কোনো সংশয় থাকল না। ইন্ডিয়ান এক্সপ্রেস।
