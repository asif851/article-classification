
 
‘মিশন ইমপসিবল’-এর ষষ্ঠ কিস্তির শুটিং চলছিল লন্ডনে। সেখানে একটি দৃশ্যে ‘স্টান্ট’ করতে গিয়ে আহত হয়েছেন টম ক্রুজ। জীবনে কোনো দিন কোনো অ্যাকশন দৃশ্যে ডামি ব্যবহার না করার ব্যাপারটি গর্বের সঙ্গেই বলেন এই অভিনেতা। কিন্তু লন্ডনে বীরত্ব দেখিয়ে পায়ে বেশ ব্যথা পেয়েছেন তিনি।
দৃশ্যটি ছিল এক বাড়ির ছাদ থেকে আরেক বাড়ির ছাদে লাফিয়ে পড়ার। সে সময়ই বেকায়দা হয়ে পায়ে আঘাত লাগে তাঁর। তবে খুঁড়িয়ে হলেও দৃশ্যগ্রহণ শেষ করার চেষ্টা করেছিলেন। ক্রুজের আহত হওয়ার দৃশ্যটি বিভিন্ন পশ্চিমা গণমাধ্যম প্রকাশও করেছে।
শুটিং সেটে দুর্ঘটনা এটিই প্রথম নয় ক্রুজের জীবনে। ২০১৫ সালের সেপ্টেম্বর মাসে একটি ছবির শুটিংয়ের সময় মারাত্মক বিমান দুর্ঘটনায় বিমানচালকসহ প্রাণ হারিয়েছিলেন দুজন। ক্রুজের ভাগ্য ভালো ছিল, সে সময় তিনি ওই বিমানে ছিলেন না। এরপর একই বছর নভেম্বরে ‘জ্যাক রিচার’ ছবির সিক্যুয়েল ‘জ্যাক রিচার: নেভার গো ব্যাক’-এর শুটিংয়ের সময় হঠাৎই পোশাকবাহী গাড়ি (ওয়ার্ডরোব ট্রেইলার) এবং শুটিং স্পটের বিভিন্ন সরঞ্জামে আগুন ধরে যায়। সে যাত্রাও বেঁচে যান টম। দুর্ঘটনাস্থল থেকে যদিও মাত্র কয়েক গজ দূরেই ছিলেন তিনি। লন্ডনে আহত হওয়ার পর তাঁর সেরে উঠতে কত সময় লাগবে, সেটি বলা যাচ্ছে না এখনই। সূত্র: ভ্যারাইটি ডটকম।
