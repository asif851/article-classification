
বলিউড তারকা ক্যাটরিনা কাইফের সৌন্দর্য নয় থেকে নব্বই—সবাইকে আকৃষ্ট করে, তা বলার অপেক্ষা রাখে না। এবার যশরাজ ফিল্মসের ‘টাইগার জিন্দা হ্যায়’ ছবিতে অন্য ক্যাটকে দেখা যাবে। আলী আব্বাস জাফর পরিচালিত এ ছবিতে তাঁর সৌন্দর্য অন্য কথা বলবে। গুপ্তচরের চরিত্রে এই বলিউড সুন্দরী আরও আবেদনময়ী হয়ে উঠেছেন। ছবিতে ক্যাটরিনার শরীরী ভাষা নাকি সবাইকে রীতিমতো শিহরিত করছে!
পাঁচ বছর পর সালমান খান ও ক্যাটরিনা কাইফ জুটি ‘টাইগার জিন্দা হ্যায়’ ছবির মাধ্যমে আবার বড় পর্দায় ফিরছে। বলিউডের এই হট এবং হিট জুটির প্রত্যাবর্তনের প্রতীক্ষায় এখন চলচ্চিত্রপ্রেমীরা। বড় পর্দায় সাল্লু আর ক্যাটকে শেষ দেখা গিয়েছিল কবির খান পরিচালিত ‘এক থা টাইগার’ ছবিতে। যশরাজের নতুন ছবিতে ক্যাটরিনা কাইফকে দেখা যাবে পাকিস্তানের গুপ্তচরের চরিত্রে।
‘টাইগার জিন্দা হ্যায়’ ছবির চরিত্র অনুযায়ী নিজেকে গড়ে তুলতে এই বলিউড সুন্দরী নানা প্রস্তুতি নেন। কড়া ডায়েটের পাশাপাশি এই কাজের পেছনে প্রচুর ঘাম ঝরিয়েছেন। ক্যাটরিনা বলেন, ‘এ ছবির জন্য নানা প্রশিক্ষণ নিয়েছি। সাঁতার, কিক-বক্সিং, পাইলেটস, এমএমএসহ নানা কিছু করেছি। কারণ, এ ছবির ধরন অনুযায়ী আমার এসব করার প্রয়োজন ছিল। আর পরিচালক এ ছবিতে যেমন অ্যাকশন চেয়েছিলেন, তার জন্য আমাকে এসব প্রশিক্ষণ নিতে হয়েছে।’অ্যাকশন-থ্রিলার ধাঁচের এ ছবিতে সালমানের পাশাপাশি ক্যাটরিনাকেও নানা চমকপ্রদ অ্যাকশন দৃশ্যে দেখা যাবে। ‘টাইগার জিন্দা হ্যায়’ ছবিতে ক্যাটের ফিটনেস রীতিমতো নজর কাড়ার মতো। এমনকি ঝুঁকি নিয়ে এই বলিউড সুন্দরী নিজে সব স্ট্যান্ট করেছেন। যশরাজ ফিল্মসের এ ছবিতে ক্যাটরিনার ফিগারের পাশাপাশি তাঁর পোশাকও ছবির চরিত্র ‘জোয়া’র দ্বারা প্রভাবিত।
ক্যাটরিনা বলেন, ‘আন্যাইতা (শ্রুফ আদজানিয়া) এ ছবিতে “সোয়াগ সে স্বাগত” গানে আমার লুক দেওয়ার সময় জোয়ার প্রেক্ষাপটে অনুপ্রাণিত হয়েছে। “টাইগার জিন্দা হ্যায়” ছবিতে জোয়া গুপ্তচর হওয়ার সময় সামরিক প্রশিক্ষণ নেয়। তাই “সোয়াগ সে স্বাগত” গানের সময় জোয়ার পোশাকে মিলিটারি রং রেখেছেন আন্যাইতা। আমরা চেয়েছিলাম, ছবিতে জোয়ার চরিত্র যেন তার শিকড়ের সঙ্গে সব সময় যুক্ত থাকে।’
গতকাল মঙ্গলবার ইউটিউবে মুক্তি পেয়েছে ‘টাইগার জিন্দা হ্যায়’ ছবির ‘সোয়াগ সে স্বাগত’ গান। এই গানের শুটিং প্রসঙ্গে ছবির পরিচালক আলী আব্বাস জাফর বলেন, ‘গ্রিসের ছোট্ট সুন্দর দ্বীপ ন্যাক্সাসে গানটির শুটিংয়ের পর ছবির সব কলাকুশলীর জন্য বড় এক পার্টির আয়োজন করেন সালমান ও ক্যাটরিনা। সবাই আনন্দের সঙ্গে সারা রাত আনন্দ আর ফুর্তি করেছেন।
‘টাইগার জিন্দা হ্যায়’ ছবিটি আগামী ২২ ডিসেম্বর মুক্তি পাবে।
