
সঞ্জয় লীলা বানসালি ‘পদ্মাবতী’ ছবিটা বানাতে চেয়েছিলেন ঐশ্বরিয়া রাই আর সালমান খানকে নিয়ে। তাঁর ‘হাম দিল দে চুকে সানাম’ ছবিতে এই জুটির জনপ্রিয়তা আকাশ ছুঁয়েছিল। ‘পদ্মাবতী’র চিত্রনাট্য এই দুজনকে মাথায় রেখেই লেখা হয়েছিল। কথাও ছিল সাবেক বিশ্বসুন্দরী আর সালমান অভিনয় করবেন।
কথা তো অনেক কিছুই থাকে। কিন্তু কথা রাখে কে! কেউ কথা রাখেনি। সালমানও না, ঐশ্বরিয়াও না। দুজনের পৃথিবীই হয়ে গিয়েছিল আলাদা। পর্দার বাইরের প্রেম ভেঙে খানখান। তার প্রভাব গিয়ে পড়েছিল ‘পদ্মাবতী’র পরিকল্পনায়।‌‘জটিল’ প্রেম রূপ নিয়েছিল জটিলতায়। ঐশ্বরিয়া আর সালমানকে একসঙ্গে অভিনয় করানো অসম্ভব হয়ে গিয়েছিল। বানসালি অনেক অনুরোধ করেন ঐশ্বরিয়াকে রানি পদ্মাবতীর চরিত্রটি করার জন্য। সাবেক প্রেমিকের সঙ্গে কাজ করতে রাজি হন ঐশ্বরিয়া। তবে শর্ত ছিল, সালমানকে হতে হবে খলচরিত্র আলাউদ্দিন খিলজি! তিনি চাননি সালমান তাঁর স্বামীর চরিত্রে অভিনয় করুক। তাহলে সালমানের সঙ্গে পর্দা ভাগাভাগি কিংবা অন্তরঙ্গ কোনো দৃশ্যে অভিনয় করতে হবে না তাঁকে।অন্যদিকে সালমান সাফ জানিয়ে দিয়েছিলেন, ‘হাম দিল দে চুকে সানাম’-এর সেই জুটির রসায়ন আবার যদি দর্শকদের পর্দায় দেখাতে না পারেন, তাহলে এই ছবিতে অভিনয় করবেন না। বোঝা যাচ্ছে, সালমান ঐশ্বরিয়ার স্বামীর ভূমিকাটিই চেয়েছিলেন।এর মধ্যে বানসালির চুল পেকেছে ঢের, বানিয়েছেন আরও বেশ কিছু আলোচিত সিনেমা। অবশেষে তাঁর ড্রিম প্রজেক্ট ‌‘পদ্মাবতী’ আলোর মুখ দেখতে চলেছে। তবে তাতে অভিনয় করছেন দীপিকা পাড়ুকোন, রণবীর সিং আর শহিদ কাপুর। পদ্মাবতী চরিত্রে দীপিকা ও আলাউদ্দিন খিলজির চরিত্রে দেখা যাবে রণবীরকে। পদ্মাবতীর স্বামী রাজা রওয়াল রতন সিংয়ের ভূমিকায় দেখা যাবে শহিদকে।‘পদ্মাবতী’ ছবিটি নিয়ে গত কিছুদিন ধরে আলোচনা। সেই সূত্রে জানা গেল এই পুরোনো গল্পটিও। মিড-ডে।
