
অবশেষে নির্দিষ্ট দিনেই বিয়ের আনুষ্ঠানিকতা সম্পন্ন করেছেন বলিউডের অভিনেত্রী অসিন ও মাইক্রোম্যাক্সের প্রতিষ্ঠাতা রাহুল শর্মা। জানুয়ারির ১৯ তারিখে বিয়ের অনুষ্ঠান হওয়ার কথা ছিল। প্রথমে খ্রিষ্টীয় রীতিতে, এরপর খানিকটা গোপনীয়তা বজায় রেখে হিন্দু রীতিতে। গতকাল ২০ জানুয়ারি সামাজিক যোগাযোগের মাধ্যমে ফাঁস হওয়া এক ছবিতে দেখা গেছে, হিন্দু রীতিতে বিয়ে করছেন অসিন ও রাহুল।এর আগে অসিনের বিয়ের অনুষ্ঠান আয়োজনের সঙ্গে জড়িত একটি সূত্র জানিয়েছিল, জানুয়ারির ১৯ ও ২০ তারিখে অসিনের বিয়ের অনুষ্ঠান হবে রাজধানী নয়াদিল্লির একটি হোটেলে।কিছুদিন আগে মুম্বাইয়ের একটি রেস্তোরাঁয় বলিউডের অভিনেত্রী অসিনকে দেখা গিয়েছিল রাহুল শর্মার সঙ্গে। অসিনের আঙুলে জ্বলজ্বল করছিল বাগদানের হিরের আংটি। সে সময় বলিউডের একটি সংবাদমাধ্যম জানিয়েছিল, এই জানুয়ারিতেই শিল্পোদ্যোক্তা রাহুল শর্মার সঙ্গে বিয়ের পিঁড়িতে বসছেন অসিন। অবশেষে সব জল্পনা কল্পনার অবসান ঘটল।‘গজনী’, ‘রেডি’, ‘বোল বচ্চন’, ‘হাউসফুল-২’ ছবির মতো জনপ্রিয় ছবির অভিনেত্রী অসিনের দুই দিনের এই বিয়ের অনুষ্ঠানে ১০০ জন অতিথির জন্য আয়োজন রাখা হয়েছিল। কিন্তু বিয়ের অনুষ্ঠান সম্পর্কে রাহুল শর্মা জানিয়েছিলেন, এটা হবে একটা ঘরোয়া আয়োজন। শুধু পরিবারের সদস্য এবং কাছের বন্ধুরাই এতে উপস্থিত থাকবেন। মেহেদি হবে ১৯ জানুয়ারি। বিয়ের কার্যক্রম হিন্দু ও খ্রিষ্টান দুই রীতিতেই হবে।যেহেতু অসিন ও রাহুল দুজনেই চেয়েছিলেন যে বিয়ের অনুষ্ঠানটা অনাড়ম্বর হোক, নিরামিষ খাবার থাকুক। তেমনটিই হয়েছে।অবশ্য সংবাদমাধ্যমের নজর এড়াতে চাইলেও দুই ভুবনের এই দুই তারকার বিয়ের অনুষ্ঠানের একটি ছবি ইন্টারনেটের মাধ্যমে ছড়িয়ে পড়েছে সামাজিক যোগাযোগের মাধ্যমগুলোতে। ছবিতে দেখা যাচ্ছে, হিন্দু রীতিতে বিয়ে করছেন অসিন ও রাহুল।অসিনের বিয়ের নিমন্ত্রণপত্রটি সবার আগে পেয়েছিলেন বলিউডের ‘খিলাড়ি’খ্যাত অভিনেতা অক্ষয় কুমার। নিমন্ত্রণপত্রটি হাতে পেয়ে অক্ষয় কুমার এক টুইট বার্তায় লিখেছিলেন, ‘আমার দুই কাছের বন্ধু অসিন ও রাহুলের বিয়ের কার্ড পেয়ে খুবই আনন্দিত আমি। তোমাদের দুজনকে সুখী দেখতে চাই।’অনুষ্ঠানে অসিন-রাহুলের ঘনিষ্ঠ বন্ধু বলিউডের ‘খিলাড়ি’খ্যাত তারকা অভিনেতা অক্ষয় কুমার পাশে থেকে সব আনুষ্ঠানিকতা সম্পন্ন করেছেন।জানুয়ারির ২৩ তারিখে মুম্বাইতে হবে অসিন-রাহুলের বিয়ের অভ্যর্থনা অনুষ্ঠান। এরই মধ্যে এই অনুষ্ঠানের নিমন্ত্রণপত্র পাঠানো হয়ে গেছে। মুম্বাইয়ের এই অনুষ্ঠানে মূলত এই জুটির বলিউডের বন্ধুদের উপস্থিতিই চোখে পড়বে। অবশ্য সবাই সেখানে আমন্ত্রিত নন। হাতে গোনা কয়েকজনকেই শুধু নিমন্ত্রিত অতিথির তালিকায় রাখা হয়েছে। ইন্দো-এশিয়ান নিউজ। টাইমস অব ইন্ডিয়া।
