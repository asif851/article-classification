

আনিস বাজমির ‘মুবারাকা’ ছবি মুক্তি পেতে যাচ্ছে আগামী শুক্রবার। এই সিনেমায় প্রথমবারের মতো অনিল কাপুর ও অর্জুন কাপুর একসঙ্গে অভিনয় করেছেন। বাস্তব জীবনে সম্পর্কে তাঁরা চাচা-ভাতিজা। নতুন এই সিনেমাতেও তাই। কমেডিনির্ভর এই ছবিতে অর্জুনকে প্রথমবারের মতো দ্বৈত চরিত্রে দেখা যাবে। বিষয়টিকে চ্যালেঞ্জ হিসেবেই নিয়েছিলেন তরুণ এই অভিনেতা। আর এই ক্ষেত্রে তাঁকে প্রেরণা জুগিয়েছেন চাচা অনিল কাপুর।
সম্প্রতি জুম টিভিকে দেওয়া এক সাক্ষাৎকারে অর্জুন এ কথা জানান। তিনি বলেন, অনিল কাপুর প্রথমে ‘মুবারাকা’ ছবির স্ক্রিপ্ট পড়েন। পড়ে তাঁর মনে হয়, এই ছবির নায়কের চরিত্রে তাঁর ভাতিজা অর্জুনই যথার্থ। পরিচালকেরও ইচ্ছা ছিল এই ছবিতে তিনি চাচা-ভাতিজাকে ফ্রেমবন্দী করবেন। কিন্তু অর্জুন ছবিটি করবেন কি না, সে বিষয়ে শুরুতে নিশ্চিত ছিলেন না। চাচার একটি ফোন কল তাঁর সব দ্বিধা দূর করে দেয়।
অর্জুনের ভাষ্য, ‘অনিল চাচ্চু সাধারণত আমাকে কখনো কোনো ছবি করা বা না করার বিষয়ে পরামর্শ দেন না। আমাদের পরিবারে সবাই আসলে স্বাধীনভাবে নিজ নিজ সিদ্ধান্ত নেন। তাই এবার চাচ্চুর ফোন কল পেয়ে আমি খুব অবাক ও খুশি হয়েছি। তিনি আমাকে বলেন, ‘‘মুবারাকা’’ ছবির গল্প শুনে তাঁর খুব ভালো লেগেছে। আমার ক্যারিয়ারের এই সময়ে ছবিটি সাইন করা আমার জন্য ভালো হতে পারে। আমারও এর স্ক্রিপ্ট পড়ে দেখা উচিত। আমি তাঁর কথাতেই স্ক্রিপ্ট পড়তে রাজি হই।’
অনিলের কথা সত্যি হয়েছে। অর্জুনেরও পছন্দ হয়ে যায় এই ছবির গল্প। আর আনিস বাজমির মতো গুণী একজন পরিচালকের সঙ্গে ভাতিজাকে কাজ করানোর সুযোগও হাতছাড়া করতে চাননি অনিল। সম্প্রতি এক সাক্ষাৎকারে অর্জুন চাচা অনিলের প্রতি তাঁর শ্রদ্ধা ও দৃঢ় বন্ধনের কথা জানান। তিনি আরও বলেন, চাচার তিন সন্তান সোনম, রিয়া আর হর্ষবর্ধনের মধ্যে তাঁর সবচেয়ে প্রিয় সোনম কাপুর। কারণ, তাঁরা দুজন প্রায় সমবয়সী। দুজনের মধ্যে বন্ধুত্বও খুব ভালো। আর ছোটবেলা থেকেই নাকি অর্জুন চাচাতো বোন সোনমের প্রতি খুব রক্ষণশীল।
‘মুবারাকা’ ছবিতে আরও অভিনয় করেছেন আথিয়া শেঠি, এলিনা ডি’ক্রুজ ও রত্না পাঠক শাহ।সূত্র: জুম টিভি।
