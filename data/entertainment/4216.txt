
ভয়াবহ এক সড়ক দুর্ঘটনার কবলে পড়ে অল্পের জন্য প্রাণে রক্ষা পেয়েছেন অভিনেত্রী নোভা। আজ ভোর সোয়া চারটার দিকে কুমিল্লা বিশ্বরোডে এই দুর্ঘটনা ঘটে। দুর্ঘটনায় গাড়িচালকের সহকারী মারা গেছেন। গুরুতর আহত হয়েছেন নোভার স্বামী নাট্যনির্মাতা ও চিত্রগ্রাহক রায়হান খান। এ ছাড়া নোভার বড় বোন অন্তরা ফিরোজ ও ভাগনি প্রত্যাশার আঘাতও গুরুতর।এ প্রসঙ্গে নোভা বলেন, ‘আমরা একটি ভাড়া করা গাড়িতে ঢাকা থেকে চট্টগ্রাম যাচ্ছিলাম। চালকের সহকারী গাড়ি চালাচ্ছিলেন। ভোর সোয়া চারটার দিকে একটি কাভার্ডভ্যানকে ওভারটেক করতে গিয়ে আমাদের গাড়িটি দুর্ঘটনার কবলে পড়ে। ঘটনাস্থলেই নিহত হন চালকের সহকারী। মূল চালক পালিয়ে যান।’ নোভা আরও বলেন, ‘এ দুর্ঘটনায় গুরুতর আহত হয় আমার স্বামী রায়হান, দিদি অন্তরা ও ভাগনি প্রত্যাশা। আল্লাহর রহমতে আমার ছেলে সান্নিধ্যর কোনো ক্ষতি হয়নি। আমিও খুব বেশি আঘাত পাইনি।’দুর্ঘটনার পর প্রথমে সবাইকে চৌদ্দগ্রাম উপজেলা স্বাস্থ্য কমপ্লেক্সে নিয়ে যাওয়া হয়। নোভা জানান, পরে সেখান থেকে রাজধানীর স্কয়ার হাসপাতালে নিয়ে যাওয়া হয় তাঁদের। এখন স্কয়ার হাসপাতালে চিকিৎসাধীন রয়েছেন রায়হান খান, অন্তরা ফিরোজ ও প্রত্যাশা। দুর্ঘটনার পর একটি ফেসবুক বার্তায় নোভা লেখেন, ‘আল্লাহর অশেষ রহমতে আমরা আজ মৃত্যুর মুখ থেকে ফিরে এলাম। প্রত্যাশা, দিদি আর রায়হান অনেক আহত। দিদির দু’টো পা ভেঙে গেছে। গাড়ির চালক মারা গেছে।’
