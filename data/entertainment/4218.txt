
যুক্তরাষ্ট্রের ওয়াশিংটন ডিসির বাঙালিদের সাংস্কৃতিক সংগঠন ‘প্রিয় বাংলা’ গত শনিবার সন্ধ্যায় আরলিংটন ভার্জিনিয়ায় থমাস জেফারসন মিডল স্কুলের মিলনায়তনে মঞ্চস্থ করেছে গীতল নৃত্যনাট্য জীবনের গান। আর তাতে অংশ নিয়েছেন প্রবাসে বড় হওয়া নতুন প্রজন্মের ৬৫ জন শিল্পী ও কলাকুশলী।
এই গীতল নৃত্যনাট্যে ছিল দ্বিজেন্দ্রলাল রায়, রবীন্দ্রনাথ ঠাকুর, কাজী নজরুল ইসলাম, শচীন দেববর্মন, লালন সাঁই, হাসন রাজা, রাধারমণ এবং শাহ আবদুল করিমের গান ও কবিতা। গ্রন্থনা করেছেন সুদীপ চক্রবর্তী, নাচের নির্দেশনা দিয়েছেন অর্থি আহমেদ, আর পুরো আয়োজনটির নির্দেশনা দিয়েছেন প্রিয়লাল কর্মকার।
