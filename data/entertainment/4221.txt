
আজ রাতে এটিএন বাংলায় প্রচারিত হবে টেলিছবি ধূসর প্রেম। এটি লিখেছেন জাকারিয়া সৌখিন, পরিচালনা করেছেন মোহাম্মদ বোরহান খান। এতে অভিনয় করেছেন মডেল ও অভিনয়শিল্পী আশা। এদিকে আজ রাতে ধ্রুব মিউজিক স্টেশনের ইউটিউব চ্যানেলে মুক্তি পাবে তানজীব সারোয়ারের ‘দেউলিয়া’ গানের মিউজিক ভিডিও। সেখানে শিল্পীর সঙ্গে মডেল হয়েছেন এই অভিনেত্রী। এসব বিষয় ও নিজের কাজ নিয়ে কথা বললেন প্রথম আলোর সঙ্গে
‘ধূসর প্রেম’ টেলিছবিতে আপনার চরিত্র কেমন?
অভিনেতা ইমন আমার স্বামী। দুজন মিলে নেপালে বেড়াতে যাই। কয়েক দিনের মধ্যে লুকিয়ে ইমন তার সাবেক প্রেমিকার সঙ্গে দেখা করে। বিভিন্ন জায়গায় ঘুরতে থাকে দুজন। বিষয়টি আমি জেনে গেলে আমার সঙ্গে ইমনের দ্বন্দ্ব তৈরি হয়। টেলিছবিটিতে ওই সাবেক প্রেমিকার চরিত্রে অভিনয় করেছেন আমার আপন বোন পিয়া বিপাশা।
নাটকে দুই বোনের একসঙ্গে কাজের অভিজ্ঞতা কেমন?
এর আগেও আমরা দ্বিতীয় মাত্রা ও সময়ের স্বপ্ন অসময়ের গল্প নামের দুটি নাটকে একসঙ্গে অভিনয় করেছি। কাজ করার সময় খুব মজা লাগে। এক দৃশ্যে দুজন থাকলে কতবার যে দৃশ্যটি নিতে হয়, তার ঠিক নেই। দুই বোন যখনই মুখোমুখি সংলাপ বলতে যাই, হাসি পায়। পুরো ইউনিট হাসতে বাধ্য। তবে শেষমেশ কাজটা কিন্তু ভালো হয়।
তানজীব সারোয়ারের ‘দেউলিয়া’ শিরোনামে একটি গানে মডেল হয়েছেন।
গানের মধ্যে একজন বাউল মেয়ের চরিত্রে অভিনয় করেছি। কাজটি করতে গিয়ে দারুণ অভিজ্ঞতা হয়েছে। কোনো রূপসজ্জা ছাড়াই গ্রামের একজন বাউল পরিবারের মেয়ের মতো সাজে আমাকে দেখানো হয়েছে। পুবাইলের সত্যিকারের কয়েকটি বাউল পরিবারের সঙ্গে থেকে শুটিং করেছি আমরা। বাউলদের ধর্ম ‘মানবসেবা’। সেই কাজটি করেছি গানের ভিডিওতে।
সাক্ষাৎকার: শফিক আল মামুন
