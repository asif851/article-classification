
শফিক তুহিনের লেখা ও সুরে দুটি গানে কণ্ঠ দিলেন পড়শী। ‘বেনামি’ ও ‘কী চমৎকার’ শিরোনামে দুটি গানের একটি একক আর অন্যটি দ্বৈত। দ্বৈত গানে পড়শীর সঙ্গে শোনা যাবে শফিক তুহিনের কণ্ঠ। গান দুটির সংগীতায়োজন করেছেন রাফি।
পড়শী ও শফিক তুহিনের দীর্ঘদিনের জানাশোনা থাকলেও একসঙ্গে গান করা হয়নি। শফিক তুহিন বলেন, ‘পড়শী যখন খুদে গানরাজ প্রতিযোগিতায় অংশ নিয়েছিলেন তখন আমি তাঁর প্রাথমিক বিচারকের দায়িত্বে ছিলাম। তখন থেকেই তাঁর ভেতরে সম্ভাবনা দেখেছি। আর এই দুটি গান তাঁর কণ্ঠ ভেবেই করেছি। শ্রোতাদের মন্দ লাগবে না।’ শফিক তুহিন জানান, অ্যাডবক্সের ব্যানারে আগামী ঈদুল আজহায় প্রকাশিত হবে গান দুটি।
