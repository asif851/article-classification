
ঢাকঢোল আর রকমারি বাদ্যযন্ত্রের বাজনাসহ বর্ণিল শোভাযাত্রার মধ্য দিয়ে শুরু হলো কণ্ঠশীলনের ‘ওয়াহিদুল হক স্মরণিক মিলনোৎসব’। সংগীতজ্ঞ ওয়াহিদুল হকের প্রতিষ্ঠিত সাহিত্যের বাচিক চর্চার এই প্রতিষ্ঠানটির পূর্ণ হলো ৩০ বছর। এ উপলক্ষেই এই আয়োজন।গতকাল শুক্রবার সকালে কেন্দ্রীয় গণগ্রন্থাগারের শওকত ওসমান স্মৃতি মিলনায়তনে কণ্ঠশীলন আয়োজিত এই উৎসবের উদ্বোধন করেন কথাসাহিত্যিক শওকত আলী। ‘সীমার মাঝে অসীম তুমি বাজাও আপন সুর’ শীর্ষক দুই দিনের এ অনুষ্ঠানে অতিথি ছিলেন সম্মিলিত সাংস্কৃতিক জোটের সভাপতি নাসির উদ্দীন ইউসুফ এবং এনায়েত কাজল, গোলাম সারোয়ার ও মীর বরকত। সংগঠনের সভাপতি শিল্পী কাইয়ুম চৌধুরী অনুষ্ঠানের সভাপতিত্ব করেন।পরে দিনের কর্মসূচির মধ্যে ছিল স্মৃতিচারণা, স্মারক বক্তৃতা, সমবেত সংগীত ও আবৃত্তি। আজ শনিবার দ্বিতীয় দিনের অনুষ্ঠান শুরু হবে বিকেল সাড়ে চারটায়। এতে থাকবে শিশুদের পরিবেশনা, একক ও দলীয় আবৃত্তি, নৃত্য ও বাউল গান।
