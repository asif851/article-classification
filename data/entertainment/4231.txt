
কিডনির সমস্যা নিয়ে গত আগস্ট মাসে হাসপাতালে ভর্তি হয়েছিলেন বলিউডের বর্ষীয়ান অভিনেতা দিলীপ কুমার। আইসিউতে কিছুদিন থাকতে হয়েছিল তাঁকে। ভক্ত-অনুরাগীদের পাশাপাশি তাঁর বলিউডের সহকর্মী ও অনুজরাও তখন তাঁর জন্য মন ভরে দোয়া করেছেন। কিছুটা সুস্থ হওয়ার পর তাঁর বাড়িতে ছুটে যান শাহরুখ খান। এবার ঈদের পর দিলীপ কুমার ও তাঁর স্ত্রী সায়রা বানুর সঙ্গে সময় কাটালেন বলিউড ও হলিউড তারকা প্রিয়াংকা চোপড়া।
টুইটারে দিলীপ কুমারের অফিশিয়াল পেজ থেকে তাঁদের পারিবারিক বন্ধু ফয়সাল ফারুকী জানান, ‘প্রিয়াংকা চোপড়া আজ পুরো সন্ধ্যা দিলীপ কুমার ও সায়রা বানুর সঙ্গে কাটালেন। দিলীপ সাহেব এখন সুস্থ হওয়ার পথে।’ গতকাল সোমবার রাতে তিনি এই টুইট করেন। এদিকে, প্রিয়াংকা তাঁর নিজস্ব টুইটার অ্যাকাউন্ট থেকে লিখেছেন, ‘আপনাদের (দিলীপ কুমার ও সায়রা বানু) দুজনকে দেখে অনেক ভালো লাগল। ধন্যবাদ। দিলীপ সাহেবের স্বাস্থ্য এখন আগের থেকে বেশ ভালো। এটা দেখে ভালো লাগল। আপনাদের জন্য অনেক ভালোবাসা।’ফয়সাল ফারুকী গতকাল দিলীপ কুমারের অফিশিয়াল টুইটার পেজে দুটি ছবি প্রকাশ করেছেন। ৯৪ বছর বয়সী দিলীপ কুমারকে গত বছর থেকে কয়েকবার স্বাস্থ্যগত সমস্যার জন্য মুম্বাইয়ের লীলাবতী হাসপাতালে ভর্তি করা হয়। গত বছর ডিসেম্বরে প্রচণ্ড জ্বর ও পা ফুলে যাওয়ার চিকিৎসা নিয়েছিলেন তিনি। ডেকান ক্রনিকেল।
