
এ নির্বাচন অন্য রকম। নেই কোনো সহিংসতার খবর, নেই হুমকি-ধমকি কিংবা আন্দোলনের আলটিমেটাম। এ নির্বাচন একেবারেই তারকায় ভরপুর। সকাল থেকে হইহুল্লোড়, আড্ডা, উচ্ছ্বাস আর নতুন-পুরোনো তারকা সহকর্মীদের মিলনমেলা। এই হলো এফডিসিতে চলতি বাংলাদেশ শিল্পী সমিতির নির্বাচনের আজকের দৃশ্য। সকাল নয়টায় শুরু হয় ভোট গ্রহণ। চলচ্চিত্র শিল্পীদের অনেকে আগে থেকেই বিএফডিসি (বাংলাদেশ ফিল্ম ডেভেলপমেন্ট করপোরেশন) চত্বরে এসে হাজির। নির্বাচনে বিভিন্ন পদপ্রার্থীরা সবাই সবার সঙ্গে আলাপ করছেন। দেখা হলেই কুশল বিনিময় করছেন, জিজ্ঞেস করে নিচ্ছেন—‘ভোটটা দিয়েছেন/দিচ্ছেন তো?’ এফডিসি ঘুরে দেখা যাচ্ছে আজ অনেক পরিচিত মুখ। অনেকের ভিড়ে সেই মুখগুলোও আজ সামনে এসেছে, যাঁদের এখন আর পর্দায় সহজে দেখা যায় না। যেমন সুচন্দা, ববিতা, সুচরিতা, আনোয়ারা, প্রবীর মিত্র, রাণী, শাকিল খান। তা ছাড়া তাঁদের পাশাপাশি এ সময়ের চেনা মুখগুলোও ভোট দিয়েছেন নিজ নিজ পছন্দের প্রার্থীকে। তাঁদের মধ্যে রয়েছেন অনন্ত জলিল, কাজী মারুফ, সম্রাট, মিম, বর্ষা, পরীমনি। দুই বছর মেয়াদি কমিটির এই নির্বাচনে সভাপতি, সাধারণ সম্পাদকসহ ২১টি পদের বিপরীতে দুজন স্বতন্ত্রসহ তিন প্যানেল থেকে মোট প্রার্থী হয়েছেন ৫৭ জন। ভোটারসংখ্যা ৬২৪। নির্বাচন কমিশনের চেয়ারম্যান চিত্রনির্মাতা মনতাজুর রহমান আকবর গতকাল জানিয়েছিলেন, সকাল নয়টা থেকে বিএফডিসির শিল্পী সমিতির কার্যালয়ে এই ভোট গ্রহণ শুরু হবে। দুপুরে এক ঘণ্টার বিরতি দিয়ে তা চলবে বিকেল পাঁচটা পর্যন্ত।
