
 
ভারতের পশ্চিমাঞ্চলীয় কয়েকটি রাজ্যের সরকারি পরিবহন সংস্থা কদম্ব ট্রান্সপোর্ট করপোরেশন লিমিটেডের (কেটিসিএল) বাস থেকে বলিউড অভিনেত্রী সানি লিওনের বিতর্কিত কনডমের বিজ্ঞাপন সরিয়ে ফেলতে নির্দেশ দিয়েছে গোয়া নারী কমিশন (জিএসসিডব্লিউ)।আজ বৃহস্পতিবার টাইমস অব ইন্ডিয়ার এক প্রতিবেদনে বলা হয়েছে, স্বেচ্ছাসেবী একটি নারী সংস্থা রণরাগিণীর আবেদনের পরিপ্রেক্ষিতে রাজ্য নারী কমিশন কেটিসিএল বাস থেকে সানি লিওন অভিনীত কনডমের বিজ্ঞাপন সরানোর এ নির্দেশ দিয়েছে।এর আগে কেটিসিএলের বাসে গোয়া সরকারের সামাজিক উন্নয়নমূলক প্রকল্পের বিজ্ঞাপনে মুখ্যমন্ত্রী লক্ষ্মীকান্ত পারসেকারের ছবি ছিল। কিন্তু গোয়া বিধানসভা ভোটের আদর্শ আচরণবিধি জারি হওয়ায় ওই বিজ্ঞাপন সরিয়ে ফেলা হয়েছে। এর পরেই কেটিসিএলের বাসে কনডমের বিজ্ঞাপন লাগানো হয়।গোয়ার নারী কমিশনের চেয়ারম্যান বিদ্যা তানাবাড়ে বলেন, ‘স্বেচ্ছাসেবী সংগঠন রণরাগিণীর আবেদনের পরিপ্রেক্ষিতে ওই বিজ্ঞাপন সরাতে কেটিসিএলকে নোটিশ দেওয়া হয়েছে। একই নোটিশ জেলা প্রশাসকের কাছেও পাঠানো হয়েছে। তাঁদের সানি লিওন অভিনীত একটি নির্দিষ্ট ব্র্যান্ডের কনডমের বিজ্ঞাপনটি বাস ও অন্যান্য জনসমাগম স্থল থেকে সরিয়ে নিতে বলা হয়েছে।’বিদ্যা তানাবাড়ে আরও বলেন, ‘বিজ্ঞাপনটি সরানোর নির্দিষ্ট কোনো সময়সীমা না দিলেও যত দ্রুত সম্ভব তা সরাতে বলা হয়েছে।’প্রতিবেদনে বলা হয়েছে, গতকাল বুধবার রণরাগিণী রাজ্য নারী কমিশনে কদম্ব বাস ও অন্যান্য জনসমাগম স্থল থেকে একজন নারীর ছবিসংবলিত জন্মনিরোধক কনডমের বিজ্ঞাপনটি সরানোর জন্য আবেদনটি করে।রণরাগিণীর কর্মকর্তা রাজেশ্বরী গাড়েকর বলেন, ‘সরকারি বাসসহ বেশ কিছু জনসমাগম স্থলে একজন নারীর ছবিসংবলিত জন্মনিরোধক কনডমের বিজ্ঞাপন প্রকাশ্যে দেখা যাচ্ছে। সেখানে কুরুচিপূর্ণ দৃশ্য রয়েছে, যা নারীদের বিব্রত করছে। অনেক নারীর কাছ থেকে এ ধরনের অভিযোগ পাওয়া গেছে।’কেটিসিএলের ব্যবস্থাপনা পরিচালক দেরিক নাতো বলেন, মুম্বাইভিত্তিক একটি বিজ্ঞাপনী সংস্থার মাধ্যমে বাসে ওই বিজ্ঞাপন লাগানো হয়েছিল। ওই সংস্থাটি জানিয়েছিল, বাসে তামাকজাত দ্রব্য ও ওষুধের বিজ্ঞাপন দেওয়া যাবে না। কিন্তু নিষিদ্ধ বিজ্ঞাপন পণ্যের তালিকায় কনডম ছিল না।
