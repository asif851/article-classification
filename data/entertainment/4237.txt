
নিজের ক্যারিয়ার নিয়ে ভাবনা নেই বলিউড তারকা ঐশ্বরিয়া রাই বচ্চনের। এখন তিনি ব্যস্ত ‘ফ্যানি খান’ ছবির শুটিং নিয়ে। এই ছবিতে তিনি রাজকুমার রাওয়ের সঙ্গে জুটি বেঁধেছেন। তবে স্বামী অভিষেক বচ্চনের ক্যারিয়ার নিয়ে রীতিমতো চিন্তায় আছেন এই সাবেক বিশ্বসুন্দরী। তাই অভিষেকের ক্যারিয়ারকে গুছিয়ে দিতে উঠে পড়ে লেগেছেন। ঐশ্বরিয়া তাঁর স্বামী অভিষেকের ফিল্মি ক্যারিয়ারের দায়িত্ব নিজের কাঁধে নিয়েছেন।
অভিষেককে বড় পর্দায় শেষ দেখা গিয়েছিল ২০১৬ সালে, ‘হাউসফুল থ্রি’ ছবিতে। ছবিটি বক্স অফিসে ভালো করেছিল। কিন্তু তারপর লম্বা সময়ের জন্য আর পর্দায় দেখা যায়নি জুনিয়র বচ্চনকে। তাই ঐশ্বরিয়া তাঁর স্বামীর ক্যারিয়ার নিয়ে খুবই দুশ্চিন্তায় আছেন।
জানা গেছে, এখন অভিষেকের কাছে যেসব ছবির প্রস্তাব আসে, তা অ্যাশ নিজে প্রথমে খুঁটিয়ে দেখেন। এই বলিউড সুন্দরী ছবির চিত্রনাট্য থেকে শুরু করে সব বিষয় নিজে চূড়ান্ত করেন। এমনকি ঐশ্বরিয়া বলিউডের তাবড় তাবড় চিত্র নির্মাতাদের সঙ্গে অভিষেকের ব্যাপারে কথা বলছেন। শুধু অভিষেকের জন্য সালমান খানের সাবেক ম্যানেজার রেশমা শেঠির সঙ্গে হাত মিলিয়েছেন। এদিকে একজন চিত্র নির্মাতা এই দম্পতিকে নিয়ে ছবি বানানোর কথা বলেছেন। এখন দেখা যাক, স্বামী অভিষেকের ক্যারিয়ারকে কতটা ঘষামাজা করতে পারেন বিশ্বসুন্দরী।
