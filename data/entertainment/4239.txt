
গত বছরের ডিসেম্বরে শাকিব খান ও পাওলি দাম অভিনীত ‘সত্তা’ সিনেমার শুটিং ও ডাবিং শেষ হয়। এ বছর জানুয়ারির মাঝামাঝি সময়ে ছাড়পত্রের জন্য ছবিটি সেন্সর বোর্ডে জমা দেন পরিচালক হাসিবুর রেজা কল্লোল। ১৫ দিনের মাথায় পেয়ে গেলেন ছবির মুক্তি দেওয়ার কাঙ্ক্ষিত সেই সনদপত্র।
প্রথম আলোর সঙ্গে আলাপে আজ মঙ্গলবার সকালে পরিচালক কল্লোল বলেন, সেন্সর বোর্ডের সদস্যরা ছবিটি দেখে খুশি। তাই কোনো ধরনের কাটাছেঁড়া ছাড়াই ছাড়পত্র দিয়েছেন। বাংলা সিনেমার দর্শকেরাও ছবিটি দেখে আনন্দ পাবেন।
২০১৪ সালের ১৬ নভেম্বর বিএফডিসিতে ‘সত্তা’ ছবির শুটিংয়ে অংশ নিয়েছিলেন শাকিব খান ও পাওলি দাম। এরপর শাকিবের সঙ্গে আর শিডিউল মেলানো যায়নি বলে বারবার পিছিয়ে গিয়েছিল ছবির কাজ। অবশেষে গত বছরের ডিসেম্বরের মাঝামাঝিতে কক্সবাজারে টানা দুই সপ্তাহ শুটিং করে ‘সত্তা’ ছবিতে নিজেদের অংশের কাজ শেষ করেন শাকিব ও পাওলি।
এই মুহূর্তে ভারতের চেন্নাইয়ে আছেন ‘সত্তা’ ছবির নায়িকা পাওলি দাম। সেখানে তিনি একটি তামিল সিনেমার শুটিং নিয়ে ব্যস্ত। শুটিংয়ের ফাঁকে কথা বলেন প্রথম আলোর সঙ্গে। বললেন, ‘অনেক সময় লেগেছে ছবিটির শুটিং শেষ করতে। চেন্নাইয়ের বসে যখন শুনলাম ছবিটি সেন্সর ছাড়পত্র পেয়েছে, তখন সত্যিই ভীষণ ভালো লাগছে। আমরা এই ছবিটির জন্য অনেক পরিশ্রম করেছি। দর্শকের ছবিটি দেখে ভালো লাগলেই আমাদের পরিশ্রম সার্থকতা পাবে।’
‘সত্তা’ ছবির মাধ্যমে বাংলাদেশের জনপ্রিয় নায়ক শাকিব খানের সঙ্গে প্রথমবার অভিনয়ের সুযোগ হলো ভারতীয় অভিনেত্রী পাওলির। তিনি বলেন, ‘শুটিংয়ের পুরো সময় আমরা দারুণ উপভোগ করেছি। প্রথমবার আমরা একসঙ্গে কাজ করলাম। আশা করছি, দর্শকেরা আমাদের দুজনের কাছ থেকে দারুণ কিছু উপহার পাবেন।’ শাকিব খান বলেন, ‘আমি আগেও বলেছি, এটা ক্ল্যাসিক একটি সিনেমা হবে। শুটিং শেষে মনে হয়েছে, মোটেও ভুল বলিনি। আমাকে সাধারণত এ ধরনের ছবিতে এর আগে দর্শক দেখেননি। সবাই সুন্দর গল্পের একটা সিনেমা দেখতে পাবেন।’
সোহানী হোসেনের ‘মা’ গল্প অবলম্বনে ‘সত্তা’ ছবির সব কটি গানের সংগীত পরিচালনা করেছেন বাপ্পা মজুমদার। পরিচালক জানালেন, মাস দুয়েকের মধ্যে সুবিধাজনক সময়ে ছবিটি মুক্তি দেওয়ার পরিকল্পনা করছেন তিনি।
