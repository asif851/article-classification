
স্বপ্ন এবং তুমি ও শফিক তুহিন ডটকম-এর পর নতুন আরেকটি অ্যালবাম নিয়ে আসছেন শফিক তুহিন। নাম পবিত্র প্রেম। এটি তাঁর ৩ নম্বর একক অ্যালবাম। কণ্ঠ দেওয়ার পাশাপাশি অ্যালবামের গানের কথা লিখেছেন শিল্পী নিজেই। সুর আর সংগীতায়োজন করেছেন বাপ্পা মুজমদার ও রাফি। শফিক তুহিন জানান, এরই মধ্যে অ্যালবামটির বেশির ভাগ গানের কাজ শেষ হয়েছে।শফিক তুহিন বলেন, ‘আমার নতুন অ্যালবামের গানগুলো হবে মেলো রক, টেকনো ও লোকধাঁচের। পবিত্র রমজান মাসের প্রথম সপ্তাহে অ্যালবামটি শ্রোতাদের হাতে তুলে দেওয়ার ইচ্ছা আছে।’পবিত্র প্রেম অ্যালবামে গান থাকবে নয়টি। এর মধ্যে একটি দ্বৈতকণ্ঠের গান। গানটিতে শফিক তুহিনের সঙ্গে কণ্ঠ দিয়েছেন লাবণ্য। এই গানের মিউজিক ভিডিও তৈরির পরিকল্পনা করা হচ্ছে।শফিক তুহিন আরও বলেন, ‘গত বছর ভালোবাসা দিবসে বাজারে এসেছিল আমার দ্বৈত গানের অ্যালবাম পাগলামি। শ্রোতারা কিন্তু অ্যালবামের কয়েকটি গান পছন্দ করেছিলেন। দেড় বছর পর একক অ্যালবামের কাজ করছি।’
‘প্রাণপাখি ময়না’ গান দিয়ে গীতিকার থেকে গায়ক হিসেবে আত্মপ্রকাশ করেন শফিক তুহিন। অডিও অ্যালবামের চেয়ে তিনি ইদানীং চলচ্চিত্রের গানের সুর ও সংগীত পরিচালনা নিয়ে বেশি ব্যস্ত। সম্প্রতি মুক্তি পাওয়া অন্যরকম ভালোবাসা ছবিতে তাঁর গাওয়া দুটি গান শ্রোতাপ্রিয় হয়েছে। ১৪ জুন মুক্তি পাচ্ছে শফিক তুহিনের সংগীত পরিচালনায় জাকির হোসেন রাজু পরিচালিত পোড়ামন ছবিটি।
