
ঢাকা বিশ্ববিদ্যালয় নাট্য সংসদের উদ্যোগে প্রথমবারের মতো অনুষ্ঠিত হতে যাচ্ছে দু’দিন ব্যাপী নাট্যোৎসব ২০১৭। ঢাকা বিশ্ববিদ্যালয়ের ছাত্র-শিক্ষক কেন্দ্র (টিএসসি) মিলনায়তনে আগামী ১৭ ও ১৮ সেপ্টেম্বর যথাক্রমে ‘রুটস অ্যান্ড উইংস’ ও ‘টুয়েলভ এংরি মেন’ নাটক দুটি মঞ্চস্থ করা হবে।
উৎসবের উদ্বোধন অনুষ্ঠানে প্রধান অতিথি থাকবেন সংস্কৃতিমন্ত্রী আসাদুজ্জামান নূর। উৎসবের উদ্বোধন করবেন নাট্য সংসদের প্রধান উপদেষ্টা ও ঢাকা বিশ্ববিদ্যালয়ের ভারপ্রাপ্ত উপাচার্য অধ্যাপক ড. মো. আখতারুজ্জামান।
‘মঞ্চ হোক মুক্তির পথ’ এই মূলমন্ত্র ধারণ করে ২০১৬ সালের ১ ডিসেম্বর প্রতিষ্ঠিত হয় ঢাকা বিশ্ববিদ্যালয় নাট্য সংসদ। সংগঠনের সভাপতি সানোয়ারুল হক বলেন, ‘ঢাকা বিশ্ববিদ্যালয় নাট্য সংসদ বিশ্ববিদ্যালয়ের নবীনতম ও একমাত্র থিয়েটার চর্চার সংগঠন। বিশ্ববিদ্যালয়ের শিক্ষার্থীদের মাঝে থিয়েটারকে ছড়িয়ে দিতে এই নাট্যোৎসবের আয়োজন করা হয়েছে।’
উৎসবের প্রথম দিন ১৭ সেপ্টেম্বর সন্ধ্যা ছয়টায় উদ্বোধন অনুষ্ঠান শেষে ঢাকা বিশ্ববিদ্যালয়ের থিয়েটার অ্যান্ড পারফরম্যান্স স্টাডিজ বিভাগের প্রযোজনায় এবং উক্ত বিভাগের স্নাতকোত্তরের শিক্ষার্থী আবদুর রাজ্জাকের নির্দেশনায় মঞ্চস্থ হবে নাটক ‘রুটস অ্যান্ড উইংস’।
দ্বিতীয় দিন সন্ধ্যা ছয়টায় ওপেন স্পেস থিয়েটারের প্রযোজনা এবং আরিফুর রহমানের নির্দেশনায় ‘টুয়েলভ এংরি মেন’ নাটকটি মঞ্চায়িত হবে।
বিজ্ঞপ্তি
