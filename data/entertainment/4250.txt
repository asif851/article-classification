
আবারও সন্তানের মুখ দেখতে যাচ্ছেন দেশের সিনেমার আলোচিত দম্পতি অনন্ত-বর্ষা। সবকিছু ঠিকঠাক থাকলে আগামী নভেম্বরে তাঁরা বাবা-মা হবেন। এবার অনন্তের চাওয়া তিনি যেন ছেলের বাবা হন। এদিকে বর্ষা মেয়ের মুখে মা ডাক শুনতে চান। আজ বৃহস্পতিবার বিকেলে প্রথম আলোর সঙ্গে আলাপে এমনটাই জানালেন বর্ষা। 
বর্ষা বলেন, ‘আমি কিন্তু প্রথমবারও মেয়ের মা হতে চেয়েছিলাম। কিন্তু আল্লাহতায়ালা আমাদের একটি সুস্থ সন্তান উপহার দিয়েছেন। প্রথমবারের মতো এবারও আমি মেয়েই চাইব। তবে একটা জিনিস সবচেয়ে বেশি চাইব তা হচ্ছে, ছেলেমেয়ে যাই হোক না কেন একটা সুস্থ সন্তানই যেন আল্লাহতায়ালা উপহার দেন।’এদিকে আজ বৃহস্পতিবার ঘরে নতুন অতিথির আগমনের খবর নিয়ে ফেসবুকে একটি পোস্টও দেন বর্ষা। ফেসবুকে তিনি লেখেন, ‘আলহামদুলিল্লাহ আই ডিড ইট অ্যাগেইন। অনেক গর্বিত মনে হচ্ছে, আমি আবার মা হতে চলেছি। আল্লাহর দোয়ায় আর আপনাদের ভালোবাসায় সব ঠিক থাকলে আসছে নভেম্বরে আমাদের দ্বিতীয় সন্তানের মুখ দেখব। সবাই আমার জন্য দোয়া করবেন।’এদিকে অনন্ত-বর্ষার নতুন ছবি ‘দ্য স্পাই’-এর কাজ শিগগিরই শুরু করার কথা থাকলেও আবার তা পিছিয়ে গেল। বর্ষা তাঁর ফেসবুক পোস্টে এ-ও জানিয়েছেন, ‘এই সন্তানের জন্য আবারও পিছিয়ে গেছে দ্য স্পাই ছবির শুটিং। ইনশা আল্লাহ আগামীতে আবার শুরু করব।’২০১৪ সালের ২৩ নভেম্বর ব্যাংককের বামরুনগ্রাদ হাসপাতালে ছেলে সন্তান আরিজের মুখ দেখেন আলোচিত এই দম্পতি।
