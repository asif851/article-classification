
বসনিয়া যুদ্ধের প্রেক্ষাপটে ‘ইন দ্য ল্যান্ড অব ব্লাড অ্যান্ড হানি’ ছবি তৈরির মাধ্যমে ২০১১ সালে চলচ্চিত্র পরিচালক হিসেবে আত্মপ্রকাশ করেন অস্কারজয়ী হলিউডের অভিনেত্রী অ্যাঞ্জেলিনা জোলি। এবার কম্বোডিয়া যুদ্ধের বিষয়বস্তু নিয়ে ছবি পরিচালনা করবেন তিনি। কম্বোডিয়ার লেখিকা ও মানবাধিকার কর্মী লাউঞ্জ আং-এর ‘ফার্স্ট দে কিলড মাই ফাদার: এ ডটার অব কম্বোডিয়া রিমেম্বারস’ বই অবলম্বনে ছবিটি তৈরি করবেন জোলি।বাস্তবজীবনের অভিজ্ঞতা থেকে স্মৃতিচারণামূলক বইটি লিখেছেন লাউঞ্জ আং। এটি প্রকাশিত হয় ২০০০ সালে। পরিচালনার পাশাপাশি ছবিটি প্রযোজনাও করবেন জোলি। এরই মধ্যে লাউঞ্জ আং ও জোলি যৌথভাবে ছবিটির চিত্রনাট্য লিখে ফেলেছেন। এক খবরে এ তথ্য জানিয়েছে বার্তা সংস্থা এএফপি।নতুন ছবি পরিচালনা প্রসঙ্গে এক বিবৃতিতে জোলি বলেন, ‘লাং-এর বইটি আমাকে গভীরভাবে প্রভাবিত করেছে। শিশুদের যুদ্ধ অভিজ্ঞতা তাদের স্মৃতিতে কেমন প্রভাব ফেলে সে বিষয়ে বিস্তারিত জানতে পেরেছি আমি। বইটি আমাকে কম্বোডিয়ার মানুষের কাছাকাছি পৌঁছাতে অনেক সাহায্য করেছে। কম্বোডিয়া আমার ছেলের জন্মভূমি।’ছবিটির সঙ্গে সম্পৃক্ত থাকছে জোলির পালক ছেলে ম্যাডক্স। ১৩ বছর বয়সী ম্যাডক্সকে কম্বোডিয়া থেকে দত্তক নিয়েছিলেন জোলি। ছবিটি মুক্তি পাবে আগামী বছর।
