
ক্যাটরিনা কাইফ বলিউডের একমাত্র অভিনেত্রী যিনি যশ রাজ ফিল্মসের পাঁচ-পাঁচটি ছবিতে অভিনয়ের সুযোগ পেয়েছেন। বলিউডের অন্যতম সফল চলচ্চিত্র প্রযোজনা প্রতিষ্ঠানটির ‘গুন্ডে’ ছবিতেও ক্যাটকে অভিনয়ের প্রস্তাব দিয়েছিলেন এর কর্ণধার আদিত্য চোপড়া। কিন্তু রাজি হননি ক্যাট। এতে তাঁর ওপর নাখোশ হয়ে ছবিতে প্রিয়াংকা চোপড়াকে নিয়েছেন আদিত্য।পাকিস্তানি গায়ক ও বলিউডের অভিনেতা আলী জাফর পরিচালিত ‘গুন্ডে’ ছবিটি মুক্তি পাবে আগামী বছর ভালোবাসা দিবসে। ছবিটির প্রধান দুটি চরিত্রে রয়েছেন ‘ব্যান্ড বাজা বারাত’ তারকা রণবীর সিং এবং ‘ইশকজাদে’ তারকা অর্জুন কাপুর। তাঁরা দুজনেই বলিউডে নতুন। আদিত্যের কাছ থেকে ছবিতে অভিনয়ের প্রস্তাব পাওয়ার পর হাতে অন্য কাজ থাকার অজুহাত দেখিয়ে প্রস্তাবটি ফিরিয়ে দেন ক্যাটরিনা। কিন্তু মূল কারণ ছিল অন্য। নতুন অভিনেতার সঙ্গে অভিনয়ে আগ্রহী নন বলেই ক্যাট এই সিদ্ধান্ত নিয়েছিলেন।এ প্রসঙ্গে ঘনিষ্ঠ সূত্রের বরাতে ‘জিনিউজ’ জানিয়েছে, যশ রাজ ফিল্মসের পাঁচটি ছবিতে অভিনয়ের বিনিময়ে আদিত্যর কাছ থেকে বিপুল অঙ্কের পারিশ্রমিক পেয়েছেন ক্যাটরিনা। ‘ধুম ৩’ ছবিতে বিকিনি দৃশ্যে অভিনয়ে ক্যাটের আপত্তি মেনে নিয়ে দৃশ্যটি বাদও দিয়েছিলেন আদিত্য।এ ছাড়া, ‘গুন্ডে’ ছবির পরিচালক আলী জাফরের সঙ্গে ‘মেরে ব্রাদার কি দুলহান’ ছবিতে অভিনয় করেছিলেন ক্যাট। তাঁদের মধ্যে অত্যন্ত  মধুর সম্পর্ক রয়েছে। আর ভাই স্বীকৃতি দিয়ে অর্জুন কাপুরের হাতে রাখি বেঁধেছিলেন ক্যাট। এসব কারণে আদিত্য নিশ্চিত ছিলেন, ‘গুন্ডে’ ছবিতে অভিনয় করতে ক্যাটরিনা রাজি হবেন। তিনি ভাবতেও পারেননি, ক্যাটরিনা তাঁর প্রস্তাবে ইতিবাচক সাড়া দেবেন না। বিষয়টি জানার পর আদিত্য ঠান্ডা সুরে ক্যাটকে বলেছেন, তাঁকে ছাড়াই ছবিটি বানাবেন তিনি। সেই থেকে এই তারকা-নির্মাতা জুটির মধ্যে শীতল সম্পর্ক বিরাজ করছে।
যশ রাজ ফিল্মসের ‘এক থা টাইগার’ ও ‘যব তক হ্যায় জান’-এর মতো বক্স অফিসে ঝড় তোলা ছবিতে সালমান খান ও শাহরুখ খানের বিপরীতে অভিনয়ের সুযোগ পেয়েছিলেন ক্যাটরিনা। চলতি বছরের ডিসেম্বরে মুক্তি পাচ্ছে যশ রাজ ফিল্মসের আরকেটি বড় কলেবরের ছবি ‘ধুম ৩’। ছবিটিতে ক্যাটরিনার বিপরীতে আছেন বলিউডের আরেক প্রভাবশালী অভিনেতা আমির খান।
