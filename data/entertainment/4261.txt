
জেনিফার লরেন্সকে হারিয়ে দিলেন এমা স্টোন। দুই বছর ধরে ফোর্বস সাময়িকী ধনী অভিনেত্রীদের যে তালিকা প্রকাশ করেছিল, তাতে শীর্ষে ছিল জেনিফারের নাম। সেটি এখন নিজের করে নিয়েছেন এমা।
এমার বার্ষিক আয় ২ কোটি ২৬ লাখ মার্কিন ডলার। ‘লা লা ল্যান্ড’ ছবিটি করেই জেনিফার লরেন্সকে পেছনে ফেলেছেন তিনি। এই ছবি তাঁকে কেবল আর্থিক দিক দিয়েই লাভবান করেনি, এনে দিয়েছে মর্যাদার অস্কারও। এমার পরপরই আছেন আরেক ‘জেনিফার’—জেনিফার অ্যানিস্টোন। ২ কোটি ২৫ লাখ ডলার আয় করা এই অভিনেত্রীর পরপরই স্থান পেয়েছেন গত দুবারের শীর্ষ ধনী অভিনেত্রী জেনিফার লরেন্স। তাঁর আয় অবশ্য জেনিফার অ্যানিস্টোনের চেয়ে মাত্র ১ লাখ ডলার কম।
চতুর্থ অবস্থানে আছেন মেলিসিয়া ম্যাককার্থি (১ কোটি ৮০ লাখ মার্কিন ডলার)। এরপরের স্থানগুলোতে আছেন মিলা কুনিস (১ কোটি ৫৫ লাখ মার্কিন ডলার), এমা ওয়াটসন ও শার্লিজ থেরন (১ কোটি ৪০ লাখ মার্কিন ডলার), কেট ব্লেনচেট ও জুলিয়া রবার্টস (১ কোটি ২০ লাখ মার্কিন ডলার) এবং অ্যামি অ্যাডামস (১ কোটি ১৫ লাখ মার্কিন ডলার)।
তালিকার শীর্ষ ১০ অভিনেত্রীর সবাই হলিউড তারকা। গত বছর দশম অবস্থানে বলিউডের দীপিকা পাড়ুকোন ছিলেন। এবার তিনিও পিছিয়ে গেছেন। বিজনেস ইনসাইডার, ফোর্বস
