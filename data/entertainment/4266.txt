
মুক্তির প্রথম দিন গর্জন শুনিয়েছিল ‘টাইগার জিন্দা হ্যায়’। গত ২২ ডিসেম্বর মুক্তির পর মাত্র তিন দিনেই ছবিটি প্রবেশ করে ১০০ কোটি রুপির ঘরে। ধাই ধাই করে বেড়ে চলে সালমান খান ও ক্যাটরিনা কাইফ অভিনীত এই ছবির আয়ের সূচক। ১০০ কোটি থেকে ছবিটি অল্প সময়ের মধ্যেই বক্স অফিসে ২০০ কোটি রুপি আয় করে। গতকাল শনিবার মুক্তির ১৬তম দিনে আলী আব্বাস জাফর পরিচালিত ‘টাইগার জিন্দা হ্যায়’ প্রবেশ করেছে ৩০০ কোটি রুপির ক্লাবে। বলিউডের বাণিজ্য বিশ্লেষকেরা ধারণা করেছিলেন, দুই সপ্তাহের মধ্যেই ছবিটি বক্স অফিসে ৩০০ কোটি রুপির মাইলফলক স্পর্শ করবে। কিন্তু মহারাষ্ট্রে ভীমা সম্প্রদায়ের ডাকা ধর্মঘটের প্রভাবে ছবিটির ব্যবসায় কিছুটা ভাটা পড়ে।  অনেকেই মন্তব্য করেছেন, সালমান খানের এই ছবি দিয়ে বলিউডের গত বছরের ব্যবসায়িক মন্দা দূর হয়েছে। ২০১৭ সালে হিন্দি যত বড় বাজেটের ছবি মুক্তি পেয়েছে, কোনোটাই বক্স অফিসে তেমন আশার আলো দেখাতে পারেনি। সালমান খানের ‘টিউবলাইট’ আর শাহরুখ খানের ‘যব হ্যারি মেট সেজাল’ ছবি ব্যাপক প্রচার প্রচারণার পরও বক্স অফিসের দৌড়ে বেশি দূর এগোতে পারেনি। উল্টো পরিবেশকদের ক্ষতিপূরণ দিতে হয়েছে সালমান ও শাহরুখকে। তবে ২০১৭ সালের শেষে এসে মাঠে নামে বড় ছক্কা কিন্তু সালমান খানই হাঁকিয়েছেন। প্রথম ইনিংস, মানে গত বছর মাঝামাঝি সময় মুক্তি পাওয়া ‘টিউবলাইট’ ভালো ব্যবসা না করার বদনামও ঘুচাতে পেরেছেন ‘ভাইজান’। কাজেই সালমানকে ২০১৭ সালের ‘বর্ষসেরা অভিনেতা’ বলা না গেলেও বলিউডের ‘ম্যান অব দ্য ম্যাচ’ তো বলাই যায়।   ‘টাইগার জিন্দা হ্যায়’ বলিউডের ৩০০ কোটি রুপির ঘরে যাওয়া পঞ্চম ছবি। এর আগে সালমানের ‘সুলতান’ ও ‘বজরঙ্গি ভাইজান’ ৩০০ কোটি রুপির ঘরে পৌঁছেছিল। এ ছাড়া ৩০০ কোটির ক্লাবে নাম আছে আমির খানের ‘পিকে’ ও ‘দঙ্গল’ সিনেমার। ‘টাইগার জিন্দা হ্যায়’ ছবির প্রযোজনা প্রতিষ্ঠান যশরাজ ফিল্মসের বেশির ভাগ ছবি এর আগে খুব ভালো ব্যবসা করেছে, কিন্তু এবারের ছবিটির মতো আগের কোনো ছবিই এত দ্রুত এই পরিমাণ অর্থ আয় করেনি। ‘টাইগার জিন্দা হ্যায়’ যশরাজ ফিল্মসের ‘সুলতান, ‘ধুম থ্রি’, ‘এক থা টাইগার’ ও ‘যব তাক হ্যায় জান’ ছবির সব রেকর্ড ভেঙেছে।
বিশ্বজুড়ে ৫ হাজার ৭০০ পর্দায় মুক্তি পাওয়া ‘টাইগার জিন্দা হ্যায়’ ছবির নির্মাতারা জানান, এই ছবির প্রযোজনায় ব্যয় হয়েছে ১৩০ কোটি আর প্রচারণায় ২০ কোটি রুপি। ছবিটির বাজেট দেড় শ কোটি রুপি। এটি ‘এক থা টাইগার’ ছবির সিক্যুয়েল। ফার্স্ট পোস্ট
 
