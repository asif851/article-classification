
চলচ্চিত্রের জন্য একসঙ্গে গাইলেন সংগীতশিল্পী হাবিব ও পড়শী। ছবির নাম আরও ভালোবাসব তোমায়। আর গানের শিরোনাম ‘মনের দুয়ার’। এস এ হক অলীক পরিচালিত এই সিনেমার একটি গানে কণ্ঠ দিলেন দুজন। ৬ ফেব্রুয়ারি রাতে হাবিবের নিজস্ব স্টুডিওতে গানটি ধারণ করা হয়। পরিচালক বলেন, গানটির রেকর্ডিয়ের মধ্য দিয়ে হাবিব ও পড়শী প্রথমবারের মতো একসঙ্গে কোনো গানে কণ্ঠ দিলেন। গানের মানুষ হলেও তাঁদের একসঙ্গে আগে কখনোই গাওয়া হয়নি।কণ্ঠ দেওয়ার পাশাপাশি গানটির সুর ও সংগীতায়োজনও করেছেন হাবিব। তিনি বলেন, ‘পড়শীর কণ্ঠে আলাদা একটা ধরন আছে। ও দ্রুত গায়কি ধরতে পারে। এখন এটা জানার অপেক্ষায় আছি যে শ্রোতারা আমার সঙ্গে পড়শীর গানটা কীভাবে নেয়?’ মুঠোফোনে পড়শী বলেন, ‘হাবিব ভাইয়ের সঙ্গে গান গাওয়ার ঘটনাটি হঠাৎ করেই হয়ে গেল। রেকর্ডিংয়ের আগের দিন পরিচালক ফোন করে হাবিব ভাইয়ের সঙ্গে গান গাওয়ার ব্যাপারটি বললেন। আমি একবাক্যে রাজি হয়ে যাই।’এস এ হক অলীক জানান, ‘মনের দুয়ার’ গানের রেকর্ডিংয়ের মধ্য দিয়ে আরও ভালোবাসব তোমায় ছবির কাজ শুরু হলো। ১০ ফেব্রুয়ারি বিএফডিসিতে ছবিটির মহরত অনুষ্ঠিত হবে।
