
‘কখনো ভাবিনি সিনেমায় অভিনয় করব। নাটকে কাজ করছিলাম। তা নিয়েই সন্তুষ্ট ছিলাম। নাটকে কাজ করতে গিয়ে চম্পা (এক সময়ের জনপ্রিয় নায়িকা চম্পা) ম্যাডামের সঙ্গে পরিচয়। শুটিংয়ের ফাঁকে প্রায়ই তিনি আমাকে নায়িকা হওয়ার কথা বলতেন। অনেক উৎসাহ ও অনুপ্রেরণা দিতেন। প্রতিনিয়ত তাঁর বলা কথাগুলো আমাকে নায়িকা হওয়ার স্বপ্ন দেখায়। আমিও আত্মবিশ্বাসী হয়ে উঠি।’ কথাগুলো এ সময়ের আলোচিত চিত্রনায়িকা পরীমণির।গতকাল মঙ্গলবার সন্ধ্যায় বিএফডিসির জহির রায়হান কালার ল্যাব মিলনায়তনে আয়োজিত ‘আরো ভালোবাসবো তোমায়’র মহরত অনুষ্ঠানে এসব কথা বলেন পরীমণি। এস এ হক অলীকের নতুন এই ছবিতে শাকিব খানের সঙ্গে জুটি বেঁধেছেন তিনি। এ নিয়ে দ্বিতীয়বারের মতো শাকিবের সঙ্গে ছবিতে জুটি হলেন পরীমণি।ঢাকাই চলচ্চিত্রে এখনো পরীমণির অভিষেক ঘটেনি। মুক্তি পায়নি তাঁর কোনো ছবি। কিন্তু বিস্ময়কর হলেও সত্যি যে, তিনি এরই মধ্যে অভিনয় করে ফেলেছেন ১৩টি ছবিতে। চুক্তিবদ্ধ হয়েছেন ১৭টির বেশি ছবিতে, সংখ্যাটি জানিয়েছেন পরীমণি নিজেই।পরীমণি বললেন, ‘এখনো কোনো ছবি মুক্তি না পেলেও বিষয়টি নিয়ে আমি মোটেও বিচলিত নই। আমার কাজ হচ্ছে অভিনয় করা। আমি তা মন দিয়েই করে যাচ্ছি। আমি মনে করি, ছবিতে যখন কাজ করছি কোনো না কোনো একদিন সেগুলো আলোর মুখ দেখবেই। কাজ করতে করতে আমি চলচ্চিত্রের প্রেমে পড়ে গেছি। এখন আর চাইলেও এ মাধ্যম থেকে বের হতে পারব না। কেউ যদি আমাকে চলচ্চিত্রজগৎ​ থেকে বের করেও দিতে চান, তাও আমি এ জগৎ​কেই আঁকড়ে ধরে থাকতে চাই। মানুষের ভালোবাসা নিয়ে এগিয়ে যেতে চাই অনেক দূর।’পরীমণি অভিনীত দুটি ছবি মুক্তির অপেক্ষায় আছে। ছবি দুটি হচ্ছে ওয়াজেদ সুমনের ‘পাগলা দিওয়ানা’ এবং শাহ আলম মণ্ডলের ‘ভালোবাসা সীমাহীন’। এরই মধ্যে ‘পাগলা দিওয়ানা’ ছবিটি সেন্সর ছাড়পত্র পেয়েছে। ৩ এপ্রিল ছবিটি মুক্তির তারিখও চূড়ান্ত হয়েছে। পরীমণি বললেন, ‘কিছু ছবির কাজ একেবারেই শেষ। এখন সেগুলো একে একে জমা পড়বে সেন্সরে। অন্যদিকে বাকি ছবিগুলোর কাজ একে একে শেষ করছি।’
