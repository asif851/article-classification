
‘পানি মানেই জীবন/ জীবন মানেই পানি’—‘পানি’ নিয়ে গান। গেয়েছেন মেহরীন। ২২ মার্চ ছিল আন্তর্জাতিক পানি দিবস। কিন্তু তা উদ্‌যাপন করা হলো আজ। বঙ্গবন্ধু আন্তর্জাতিক সম্মেলন কেন্দ্রে আজ মঙ্গলবার সকালে এ আয়োজন করেছে প্রধানমন্ত্রীর কার্যালয়ের গভর্নেন্স ইনোভেশন ইউনিট। অনুষ্ঠানে ‘পানি’ গানের মিউজিক ভিডিও প্রদর্শন করা হয়।
দুপুরে মেহরীন প্রথম আলোকে বলেন, ‘অনেক দিন পর নতুন গান গেয়েছি। তা-ও আবার পানির মতো খুব জরুরি বিষয় নিয়ে। সবাই পানিকে সহজভাবে নেয়। হেলাফেলা করে। কিন্তু বিশ্বের অনেক দেশেই পানি নেই। পানির জন্য তারা হাহাকার করে। পানিও আমদানি করতে হয় তাদের। আর আমরা পানিকে কতভাবেই না অপচয় করছি! পানির গুরুত্ব অনুধাবন করতে হবে। এই সবই আছে গানটিতে।’
‘পানি’ গান গাওয়ার অনুভূতি প্রসঙ্গে মেহরীন বলেন, ‘প্রধানমন্ত্রী শেখ হাসিনার সামনে গানটির মিউজিক ভিডিও প্রদর্শন করা হয়। এটা আমার জন্য অনেক বড় ব্যাপার। বড় অর্জন।’
‘পানি’ গানের কথা লিখেছেন ও সুর করেছেন অটমনাল মুন। সংগীত পরিচালনা করেছেন আবদুল করিম সিরাজী। মিউজিক ভিডিও পরিচালনা করেছেন শরীফ খান।
