
নাটকের নাম ‘একটি রাত’। এই নাটকেই একজন স্বপ্নের ফেরিওয়ালা হিসেবে হাজির হবেন অভিনেতা সজল। নানা ধরনের চরিত্রে অভিনয় করেন তিনি। কিন্তু এটি ব্যতিক্রম। কেন? সজল বললেন, ‘নাটকটি দর্শক দেখলেই বুঝবেন!’ 
নাটকটি রচনা ও পরিচালনা রাকেশ বসুর। গল্পের একটা ধারণা দিলেন পরিচালক, যাতে খানিকটা অনুমান করা যেতে পারে সজল কেন স্বপ্নের ফেরিওয়ালা। বললেন, ‘নাটকে পিউ নামের একটি মেয়ে একটা রোগে আক্রান্ত। খুব বেশি কিছু চিন্তা করতে পারে না সে। একটু ভাবলেই অসুস্থ হয়ে পড়ে। বিশাল বাড়িতে পিউ থাকে তার গভর্নেসের কাছে। পিউ সারাটা দিন নিজের মতো করেই কাটায়। এই মেয়েটির ঘরে এক রাতে পিস্তল হাতে হাজির হন সজল। নিজেকে পরিচয় করিয়ে দেন স্বপ্নের ফেরিওয়ালা হিসেবে।’ আপাতত এটুকুই বললেন পরিচালক। কয়েক দিন আগে উত্তরায় হয়েছে নাটকটির শুটিং। এতে পিউ চরিত্রে অভিনয় করেছেন প্রভা। আরও আছেন রিমু রোজা, সানজিদা মিলা, শেখ আখতার হোসেন, অরূপ এবং শিশুশিল্পী শর্মী। শিগগিরই প্রচারিত হবে নাটকটি।
