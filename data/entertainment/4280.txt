
গুজব উঠেছিল বলিউডের সেন্সর বোর্ডের সাবেক প্রধান পেহলাজ নিহলানি নাকি সিদ্ধার্থ মালহোত্রা ও জ্যাকুলিন ফার্নান্দেজ অভিনীত ‘আ জেন্টেলম্যান’ ছবি থেকে তাঁদের চুম্বন দৃশ্য কেটে ফেলেছেন। প্রসঙ্গটা যখন নিহলানির, তখন অনেকে এ গুজবকে সত্য ভেবে বসলেও দোষ দেওয়া যায় না। সিনেমায় অতিমাত্রায় কাঁচি চালানোর বদনাম রয়েছে নিহলানির বিপক্ষে।
মুক্তির অপেক্ষায় থাকা ‘আ জেন্টেলম্যান’ ছবির প্রচারণায় কমতি রাখছেন না কলাকুশলীরা। এমন ব্যস্ত সময়ে ছবি থেকে চুম্বন দৃশ্য কেটে ফেলার গুজবে পানি ঢেলে দিলেন সিদ্ধার্থ মালহোত্রা। তিনি নিশ্চিত করেছেন, কোনো চুম্বন দৃশ্য ছবি থেকে বাদ দেওয়া হয়নি।দর্শকদের নিশ্চিত করে সিদ্ধার্থ বলেন, ‘চুমুর দৃশ্য ছবিতে আছে। এটা কেটে ফেলা হয়নি।’ ছবিটির একটি গান প্রকাশের অনুষ্ঠানে এ কথা বলেন তিনি। সিদ্ধার্থের কথা শোনার পর কি আর নিহলানি সাহেবকে দোষ দেওয়া যায়? এমনিতেই বেচারা বলিউডের আরও অনেক ছবিতে ছুরি-কাঁচি চালিয়ে ‘বদনাম’ কুড়িয়েছেন। এর আগে ‘উড়তা পাঞ্জাব’, ‘লিপস্টিক আন্ডার মাই বোরকা’, ‘বাবুমশাই বন্দুকবাজ’সহ একাধিক সিনেমায় কাঁচি চালিয়ে সমালোচিত হন নিহলানি।‘আ জেন্টেলম্যান’ ছবিটি পরিচালনা করেছেন রাজ ও ডিকে। ২০১৪ সালের ‘ব্যাং ব্যাং’ ছবির সিক্যুয়েল এটি। মুক্তি পাবে ২৫ আগস্ট। সূত্র: ডেকান ক্রনিকল।
 
