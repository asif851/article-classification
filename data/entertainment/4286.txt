
সাবেক মার্কিন পররাষ্ট্রমন্ত্রী হিলারি রডহ্যাম ক্লিনটনের আত্মজীবনীমূলক একটি চলচ্চিত্র তৈরির কাজ হাতে নিয়েছেন নির্মাতা জেমস পনসোল্ড। হিলারির নামের সঙ্গে মিলিয়ে ছবির নাম রাখা হয়েছে ‘রডহ্যাম’। এরই মধ্যে ছবির নামভূমিকায় অভিনয়ের জন্য আগ্রহ প্রকাশ করেছেন হলিউডের একাধিক নামীদামি তারকা। কিন্তু শেষ পর্যন্ত কার ভাগ্যে শিকে ছিঁড়বে, তা এখন পর্যন্ত চূড়ান্ত হয়নি।হিলারি ক্লিনটনের পেশাজীবনের পাশাপাশি সাবেক মার্কিন প্রেসিডেন্ট বিল ক্লিনটনের সঙ্গে তাঁর বিয়ের শুরুর দিকের কয়েক বছরের চিত্রও ‘রডহ্যাম’ ছবিতে তুলে ধরা হবে।হিলারি ক্লিনটনের মতো গুরুত্বপূর্ণ একজন ব্যক্তির চরিত্রে অভিনয়ের সুযোগ পাওয়ার জন্য মুখিয়ে আছেন হলিউডের একাধিক তারকা। লোভনীয় এ চরিত্রে অভিনয়ের আগ্রহ প্রকাশ করেছেন স্কারলেট জোহানসন, রিজ উইদারস্পুন, আমান্ডা সেফ্রাড ও জেসিকা চ্যাস্টেইনের মতো তারকারা। তবে তাঁদের মধ্য থেকে এখন পর্যন্ত নির্মাতাদের পছন্দের তালিকায় এগিয়ে আছেন ‘দ্য অ্যাভেঞ্জারস’ তারকা স্কারলেট জোহানসন। সম্প্রতি এক খবরে এ তথ্য জানিয়েছে ‘দ্য নিউইয়র্ক ডেইলি নিউজ’।
‘রডহ্যাম’ মুক্তি পাবে ২০১৬ সালে। ওই বছর যুক্তরাষ্ট্রের প্রেসিডেন্ট নির্বাচনের কাছাকাছি সময়ে ছবিটি মুক্তি দেওয়ার পরিকল্পনা করা হয়েছে। কাকতালীয় বিষয় হলো, কিছুদিন আগে ২০১৬ সালের প্রেসিডেন্ট নির্বাচনে হিলারি লড়তে পারেন বলে আভাস দিয়েছেন তাঁর স্বামী বিল ক্লিনটন।
