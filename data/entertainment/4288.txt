
চারপাশে ভয়, আশঙ্কা। এর মধ্যেই নতুন একটি বছর এল। ২০১৪ তারকাদের জীবনেও আনবে নতুন স্বপ্ন ও কাজের নতুন উদ্যম, তারা-ঝলমল ভুবনের বাসিন্দারা এমনটিই প্রত্যাশা করেন। ২০১৪ সালে কী কাজ করতে চান, এ বছরে তাঁদের টার্গেট কী? ‘আনন্দ’-এর এসব প্রশ্নের সামনে অকপট হয়েছেন ২০১৩ সালে বিনোদন জগতের বিভিন্ন মাধ্যমে নিজ নিজ ক্ষেত্রে যাঁরা আলোচিত ছিলেন, সেই তারকাদের কয়েকজন। সঙ্গে ছিলেন আলতাফ শাহনেওয়াজ ও শফিক আল মামুন
 
শাকিব খান২০১৩ সালে অনুরোধের ঢেঁকি গিলতে কিছু ছবিতে কাজ করেছি। এ বছর সেই ঢেঁকি আর গিলতে চাই না।২০১৪ সাল আমার জন্য খুবই গুরুত্বপূর্ণ। এ বছর আমার নিজস্ব প্রযোজনা প্রতিষ্ঠান এসকে ফিল্মসের যাত্রা শুরু হচ্ছে। ২০১৪ সালজুড়ে আমি নিজের প্রতিষ্ঠান থেকে দুটি আর বাইরের প্রতিষ্ঠান থেকে বেছে বেছে তিনটি ছবিতে কাজ করব। এই বছরে মোট পাঁচটি ছবিতে অভিনয়ের ইচ্ছা আছে। আমার নিজের প্রযোজিত ছবিতে ক্যামেরার কাজ থেকে শুরু করে সবকিছুই ভারত ও থাইল্যান্ড থেকে কারিগরি সহযোগিতা নেওয়ার চেষ্টা করব। গানগুলো করব ইউরোপের মনোরম লোকেশনে। এ ছাড়া বাইরের প্রযোজনা প্রতিষ্ঠান থেকে যেসব ছবিতে চুক্তিবদ্ধ হয়েছি, সেগুলোর বাজেটও অনেক। এতে উন্নত কারিগরি ব্যবহার করা হচ্ছে।১৪ ফেব্রুয়ারি শুরু হচ্ছে এসকে ফিল্মসের প্রথম প্রযোজনা হিরো, দ্য সুপারস্টার, তার আগে ১ ফেব্রুয়ারি শুটিং শুরু হবে প্রেম করে আমি মরব ছবির কাজ। মার্চ মাসের শেষের দিকে শুরু হবে রাজা হ্যান্ডসাম। এ ছাড়া অক্টোবরের মাঝামাঝিতে এসকে ফিল্মস থেকে সম্পূর্ণ রোমান্টিক একটা ছবির কাজ শুরু করব। ছবিটির নাম এখনো ঠিক হয়নি। এ জন্য দুটি গল্প লেখা চলছে। নায়িকা হিসেবে এখানে একেবারেই নতুন মুখ থাকবে। এ বছর ভালো দু-একটি বিজ্ঞাপনেও কাজ করার ইচ্ছা আছে।
অপু বিশ্বাস২০১৩ সালটি ছিল আমার কাছে পুরোনো অপুর বিদায়ের বছর। মাই নেম ইজ খান, প্রেমিক নম্বর ওয়ান ও দেবদাস—এই তিনটি ছবিতে কাজ করেছি। ছবি তিনটি আলোচনায়ও ছিল। মাঝখানের সময়টা নিজেকে চলচ্চিত্রের জন্য নতুন করে তৈরি করেছি। উদ্দেশ্য একটাই, ২০১৪ সালে নবাগত অপু হিসেবে আমাকে দর্শক দেখতে পাবেন। ২০১৪ সাল নতুন অপুর নতুনভাবে চলচ্চিত্রে যাত্রা শুরু। এ বছর হাতে গুনে পাঁচ-ছয়টি ছবিতে কাজ করব। নতুনভাবে চলচ্চিত্রের এই যাত্রায় বুঝে, শুনে, যত্ন নিয়েই কাজ করতে চাই। ইতিমধ্যে হাতে নিয়েছি শাফি উদ্দীন শাফির রেড, ওয়াকিল আহমেদের শোধ, মমতাজুর রহমান আকবরের সালাম মালয়েশিয়া, বদিউল আলম খোকনের দুটি ছবি হিরো, দ্য সুপারস্টার ও রাজা হ্যান্ডসাম এবং জাকির হোসেন রাজুর মনের মতো মানুষ পাইলাম না। এ বছরও শরীরের ওজন আরও অন্তত পাঁচ কেজি কমাতে চাই। ছবির সংখ্যা হবে কম কিন্তু ভালো কাজ করব। চলচ্চিত্র থেকে তাড়াতাড়ি বিদায় নিতে চাই না।
চঞ্চল চৌধুরীআমি ব্যক্তিগতভাবে যা কিছু চাই না কেন, পুরো ব্যাপারটি এখন নির্ভর করছে দেশের সার্বিক রাজনীতির ওপর। দেশের রাজনীতি যদি অস্থিতিশীল থাকে, তাহলে আমি শুধু নই, আমরা কেউই সুস্থিরভাবে কোনো কাজ করতে পারব না। তাই ২০১৪ নিয়ে যা-ই বলি না কেন, আমার সব পরিকল্পনা নির্ভর করছে দেশের পরিস্থিতির ওপর।আমাদের দেশে এখন অনেক চ্যানেল। ফলে স্বাভাবিকভাবেই অনেক নাটক হচ্ছে। সংখ্যাগতভাবে বেশি হওয়ায় নাটকের মান গেছে কমে। এ ক্ষেত্রে বাজেট ও বিজ্ঞাপন একটি গুরুত্বপূর্ণ বিষয়। নতুন বছরে আমি চাই, এ বিষয়টির সুরাহা হবে। বিনোদনমাধ্যমে এখন অপেশাদার কিছু মানুষজন ঢুকে পড়েছে। আমি মনে করি, যার যে কাজ সেটাই তার করা উচিত।আমাদের এখানে মানসম্মত নাটকের খুব অভাব। আমি যদি ভালো একটি নাটকে অভিনয় করতে চাই, তবে আমার মানসম্মত নাট্য পাণ্ডুলিপি প্রয়োজন, ভালো পরিচালক ও অভিনয়শিল্পী—সর্বোপরি সুন্দর টিমওয়ার্ক প্রয়োজন। আমি চাইব ২০১৪ সালে এই বিষয়গুলোর সমাধান হবে।
নতুন বছরে আমার টার্গেট ভালো নান্দনিক নাটকে অভিনয় করা; এমন নাটক, যেখানে অভিনয় করে আমার আত্মার তৃপ্তি মিটবে।
সুমাইয়া শিমু২০১৩ ভালোই কেটেছে। যদিও বছরের শেষ দিকে রাজনৈতিক অঙ্গন একটু অস্থির ছিল। এ সময় হরতাল-অবরোধের কারণে প্রায়ই আমাদের অ্যাম্বুলেন্সসহ নানা বিচিত্র উপায়ে শুটিংয়ে যেতে হয়েছে। আমাদের মধ্যে সব সময় একধরনের ভয় কাজ করেছে। ২০১৪ সালে আমি নির্ভয়ে কাজে যেতে চাই। এটা হলো আমার প্রথম টার্গেট। এ ছাড়া অভিনয়শিল্পী হিসেবে ভালো কাজ করার আকাঙ্ক্ষা তো সব সময় থাকে। নতুন বছরেও সেটি আছে। এ বছর ভিন্নধর্মী চরিত্র, যে ধরনের চরিত্রে আমি আগে কাজ করিনি, এমন চরিত্রে কাজ করতে চাই। চাই ভালো পাণ্ডুলিপি ও ভালো পরিচালক। নতুন বছরের কাছে আমার প্রত্যাশা এমনই। সব শেষে বলি, এ বছর আমি এমন একটি কাজ করতে চাই, যে কাজ শিল্পী হিসেবে আমাকে অনেক দিন বাঁচিয়ে রাখবে।
কনানতুন বছরে দেশের সুস্থ পরিস্থিতি আশা করি। দেশ সুস্থির থাকলে আপনাতেই ভালো কাজ করা সম্ভব হবে। ২০১৩ সালের দিকে যদি ফিরে তাকাই, এ বছর একক অ্যালবাম প্রকাশ না পেলেও সিম্পলি কনার মিউজিক ভিডিও প্রকাশ পেয়েছে। বেশ কয়েকটি চলচ্চিত্রে গান করেছি। কাজের সূত্রে দেশের বাইরে গিয়েছি কয়েকবার। বলতে গেলে ভালোই কেটেছে বছরটি। সে হিসাবে ২০১৪ আরও ভালো কাটবে, এ আশা তো করতেই পারি, নাকি?নতুন বছরে একটি একক অ্যালবাম করার ইচ্ছা আছে। বাপ্পা মজুমদার ও হূদয় খানের সঙ্গে এ ব্যাপারে কথাও হয়েছে। তবে দেশের পরিস্থিতির কারণে অ্যালবামের কাজ থেমে আছে। তা ছাড়া নজরুলসংগীতের একটি অ্যালবাম প্রকাশের আকাঙ্ক্ষা আছে ২০১৪-তে। নজরুল একাডেমীতে নয় বছর ধরে গান শিখেছি আমি। এবার তাই নজরুলের বিভিন্ন ঘরানার গান থেকে বাছাই করে একটি অ্যালবাম করতে চাই। আর এই দুই অ্যালবামের অন্তত দুই-তিনটি গান নিয়ে প্রকাশ করতে চাই মিউজিক ভিডিও। ২০১৪ সাল আমার পরিকল্পনা আপাতত এটুকুই।
বাপ্পা মজুমদার২০১৪ সম্পর্কে এই মুহূর্তে কী করে বলি। আসলে পরিকল্পনা তো থাকে অনেক রকম। কিন্তু সেই পরিকল্পনা বাস্তবায়নের জন্য চাই উপযুক্ত পরিবেশ ও পরিস্থিতি। দেশের পরিস্থিতির ওপর শুধু আমার নয়, আমি মনে করি, আমাদের সবার পরিকল্পনা ও তার বাস্তবায়ন নির্ভর করছে।২০১৪ সালে বেস্ট অব বাপ্পা নামে নিজের একটি অ্যালবাম করার ইচ্ছা আছে আমার। আমাদের গানের দল দলছুটের শেষ অ্যালবাম আহ আমন্ত্রণ বেরিয়েছিল ২০১২ সালে। এ বছর দলছুটের নতুন অ্যালবাম নিয়েও কাজ করব। এ ছাড়া আর কী পরিকল্পনা...স্টেজে গান তো গাইবই। এখানে একটা কথা বলি, আসলে একটা অ্যালবাম করার পর শিল্পী হিসাবে অর্থনৈতিকভাবে আমরা খুব বেশি লাভবান হই না; ওই স্টেজ প্রোগ্রামগুলোই কিন্তু অর্থনৈতিকভাবে আমাদের বাঁচিয়ে রাখে। স্টেজ প্রোগ্রাম কারার ইচ্ছা আছে। এবার শেষ কথা, আমি খুব পরিকল্পনা করে চলা মানুষ নই। তাই ভবিষ্যতের ভাবনা ভবিষ্যতের হাতে ছেড়ে দেওয়াই ভালো।
