
‘কৃশ ৩’ ছবির ব্যাপক সাফল্যের রেশ কাটতে না কাটতেই এর সিক্যুয়েল তৈরির ঘোষণা দিলেন বলিউডের প্রখ্যাত অভিনেতা ও নির্মাতা রাকেশ রোশন। শিগগির ‘কৃশ ৪’ ছবির কাজ শুরু করবেন বলেই জানিয়েছেন তিনি। বরাবরের মতো ‘কৃশ’ সিরিজের পরবর্তী ছবিতেও নাম ভূমিকায় অভিনয় করবেন রাকেশ তনয় হৃতিক রোশন।রাকেশ রোশন পরিচালিত ‘কৃশ ৩’ মুক্তি পেয়েছে ১ নভেম্বর। এরই মধ্যে ভারতের বিভিন্ন প্রেক্ষাগৃহ থেকে ছবিটির আয়ের পরিমাণ গিয়ে ঠেকেছে ২০৬ কোটি ২৫ লাখ রুপিতে। ভারতের বাইরেও ছবিটি দারুণ ব্যবসা করছে।সম্প্রতি ‘কৃশ ৩’ ছবির সাফল্য উদযাপনের জন্য ভারতের তামিলনাড়ুতে আয়োজিত এক অনুষ্ঠানে রাকেশ জানিয়েছেন, ‘শিগগির ‘‘কৃশ ৩” ছবির সিকুয়্যেল তৈরির কাজ শুরু করতে যাচ্ছি। দর্শক চাহিদার কারণে আরও কিছু নতুন চরিত্র যুক্ত হওয়ার সম্ভাবনাও রয়েছে এই নতুন ছবিতে।’‘কৃশ’ সিরিজের বাইরে অন্য কোনো ছবি পরিচালনা করবেন কি না জিজ্ঞেস করা হলে রাকেশ বলেন, ‘এই মুহূর্তে ‘‘কৃশ’’ সিরিজের বাইরে নতুন কোনো ছবির কাজ করছি না। তবে ভবিষ্যতে সম্পূর্ণ নতুন ধরনের কোনো চিত্রনাট্যে হৃতিককে নিয়ে কাজ করব আমি। ‘‘কৃশ’’ সিরিজের কাজ শেষ হওয়ার পরপরই আমি সেটা করতে চাই।’ জানিয়েছে ইন্দো-এশিয়ান নিউজ। ‘কৃশ ৩’ ছবির সাফল্য উদযাপন অনুষ্ঠানে রাকেশের সঙ্গে হূতিক রোশনও উপস্থিত ছিলেন। সুপারহিরো চরিত্রে অভিনয়ের অনুভূতি জানতে চাইলে হূতিক বলেন, ‘আমাদের সবার ভেতরেই একজন সুপারহিরো বসবাস করে। ‘‘কৃশ’’ চরিত্রে অভিনয় করতে গিয়ে এটা আমি আরও গভীরভাবে অনুভব করেছি। চরিত্রটিতে অভিনয় করে আমি অনেক কিছু শিখতেও পেরেছি। সবমিলিয়ে চমত্কার একটি অভিজ্ঞতা হয়েছে আমার।’   হূতিক আরও বলেন, ‘আমি সুপারহিরোর বেশ কিছু মূল্যবোধ সম্পর্কে অবহিত হয়েছি। জগত্ ও জগতের মানুষের প্রতি তাঁর করণীয় সম্পর্কেও জানতে পেরেছি। একজন সুপারহিরোর মূল্যবোধের পাঁচ শতাংশও যদি আমরা ধারণ করতে পারি, তবে এই পৃথিবীটা বসবাসের জন্য অনেক বেশি সুন্দর হয়ে উঠবে।’  
    
