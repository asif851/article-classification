
দিন-রাতব্যাপী সাংস্কৃতিক আয়োজনের মধ্য দিয়ে জাতীয় কাউন্সিল ও নাট্যপালা উৎসব করল বাংলাদেশ গ্রাম থিয়েটার। গতকাল শুক্রবার শিল্পকলা একাডেমির উন্মুক্ত মঞ্চে অনুষ্ঠিত হলো গ্রাম থিয়েটারের দুই দিনের সপ্তম জাতীয় সম্মেলন।শুক্রবার বিকেলে উৎসবমুখর পরিবেশে আয়োজনের উদ্বোধন করেন সংস্কৃতিমন্ত্রী আসাদুজ্জামান নূর। প্রধান অতিথি ছিলেন অর্থমন্ত্রী আবুল মাল আবদুল মুহিত। আলোচক ছিলেন নাট্যজন রামেন্দু মজুমদার ও আতাউর রহমান। সভাপতিত্ব করেন সম্মেলন প্রস্তুতি পর্ষদের আহ্বায়ক নাসির উদ্দীন ইউসুফ। স্বাগত বক্তব্য দেন উদ্যাপন পর্ষদের সদস্যসচিব হুমায়ূন কবীর। অতিথিরা প্রদীপ প্রজ্বালন করেন। অনুষ্ঠানের শুরুতে বঙ্গবন্ধু শেখ মুজিবুর রহমানের অস্থায়ী প্রতিকৃতিতে ফুল দিয়ে শ্রদ্ধা নিবেদন করেন তাঁরা।উদ্বোধনী আনুষ্ঠানিকতা শেষে ঐতিহ্যবাহী লাঠিখেলা পরিবেশন করেন আবদুল হামিদ সরকার, হাকিম আলী গায়েন থিয়েটার। এর মধ্য দিয়ে শুরু হয় দিন-রাতব্যাপী সাংস্কৃতিক আয়োজন। সম্মেলন শোভাযাত্রা শহীদ মিনারের বেদিতে পুষ্পার্ঘ্য অর্পণের মধ্য দিয়ে শেষ হয়। শিল্পকলা একাডেমির উন্মুক্ত মঞ্চে সন্ধ্যার পর ফানুস ওড়ানো হয়।সন্ধ্যার পর উৎসবে চলতে থাকে বিরামহীন অনুষ্ঠান। আজ শনিবার সকাল সাড়ে সাতটা পর্যন্ত চলছিল তা।
