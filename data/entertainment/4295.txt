



শ্রীদেবীকে ভারতে নিয়ে আসেন বনি, শেষকৃত্য হয়।
গতকাল এই বিবৃতি পোস্ট করা হয় ফেসবুক, টুইটার ও ইনস্টাগ্রামে। 
একজন বন্ধু, স্ত্রী, দুই তরুণ মেয়ের মাকে হারানোর শোক ভাষায় প্রকাশ করা যায় না।


গত কয়েকটা দিন খুব কঠিন ছিল বনি কাপুরের জন্য। তাঁর স্ত্রী মহাতারকা শ্রীদেবীর মৃত্যু এই বলিউডের প্রযোজকের জীবন ওলট-পালট করে দিয়েছে। দুবাই থেকে শ্রীদেবীর মরদেহ ভারতে আনার লম্বা প্রক্রিয়া, এরপর মৃত্যুর কারণ নিয়ে ধোঁয়াশা বনিকে এক জটিল পরিস্থিতিতে ফেলে দিয়েছিল। সব শঙ্কা কাটিয়ে শ্রীদেবীকে ভারতে নিয়ে আসেন বনি, শেষকৃত্য হয়। স্ত্রীর মৃত্যুর পর অবশেষে আনুষ্ঠানিক বিবৃতি দিলেন বনি কাপুর। গতকাল এই বিবৃতি পোস্ট করা হয় ফেসবুক, টুইটার ও ইনস্টাগ্রামে।
‘একজন বন্ধু, স্ত্রী, দুই তরুণ মেয়ের মাকে হারানোর শোক ভাষায় প্রকাশ করা যায় না। আমি কৃতজ্ঞতা জানাই আমার পরিবারকে। কৃতজ্ঞতা জানাই বন্ধুদের, সহকর্মী, শুভাকাঙ্ক্ষী এবং শ্রীদেবীর অগণিত ভক্তদের, যাঁরা পাহাড়ের মতো ঢাল হয়ে এই সময়ে আমাদের পাশে দাঁড়িয়েছেন। এমন সংকটের মুহূর্তে অর্জুন, অংশুলা যেভাবে আমার, খুশি ও জাহ্নবীর পাশে থেকেছে, তাতে আমি আজ পরিপূর্ণ। ওরাই তো আমার শক্তি। আমরা পরিবারের সবাই একসঙ্গে এই অপূরণীয় ক্ষতি সামলে নেওয়ার চেষ্টা করছি।  ‘বিশ্বের সবার কাছে শ্রীদেবী তাদের চাঁদনী, অসাধারণ একজন অভিনেত্রী। কিন্তু আমার কাছে ও কেবলই আমার ভালোবাসা, আমার বন্ধু, আমার মেয়েদের মা, আমার অর্ধাঙ্গী। মেয়েদের কাছে সে ছিল সবকিছু, তাদের জীবন। তাঁকে ঘিরেই চলত এই পরিবার।  ‘খুশি ও জাহ্নবীর মা, আমার প্রিয় স্ত্রীকে যখন আমরা বিদায় জানাচ্ছি, আপনাদের কাছে আমার একটি অনুরোধ থাকল-দয়া করে পারিবারিকভাবে আমাদের শোক প্রকাশকে শ্রদ্ধা করুন। যদি শ্রীদেবী সম্পর্কে আপনাদের কথা বলতেই হয়, তবে এটা হতে পারে তাঁর কোনো বিশেষ স্মৃতি, যা আপনাকে তাঁর সঙ্গে যুক্ত করবে। তিনি একজন অভিনয়শিল্পী ছিলেন, তাঁর জায়গা কখনো পূরণ হবে না। ভালোবাসা ও শ্রদ্ধা তাঁকে। একজন অভিনয়শিল্পীর জীবনের পর্দা কখনো নামে না। কারণ, রুপালি পর্দায় তিনি সব সময়ই জীবন্ত।  ‘এখন আমার একটি দিকেই সব মনোযোগ, তা আমার দুই মেয়ের জীবন। শ্রীদেবী ছাড়া কেমন করে ওরা সামনের দিকে এগোবে-সে পথ খোঁজাই হবে মূল কাজ। সে ছিল আমাদের জীবন, আমাদের শক্তি। তাঁর কারণেই আমাদের মুখে হাসি ফুটত। আমরা তাঁকে সীমাহীন ভালোবাসি।  ‘তোমার আত্মার শান্তি হোক, আমার ভালোবাসা। আমাদের জীবন আর কখনো আগের মতো হবে না।’
