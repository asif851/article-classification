
জীবনের অনেক জন্মদিন পালন করেছেন অভিনয়শিল্পী জিয়াউল ফারুক অপূর্ব। কিন্তু কোনোটাই সেই অর্থে ততটা আবেদন তৈরি করতে পারেনি তাঁর জীবনে। কিন্তু এবারের জন্মদিন তাঁর জীবনের স্মরণীয় একটি দিন বলে প্রথম আলোকে জানান অপূর্ব। গতকাল (২৭ জুন) শুক্রবার নিজের জন্মদিনে অপূর্ব প্রথম বাবা হওয়ার সৌভাগ্য অর্জন করেছেন।বলেন, ‘এ দিনই জীবনের সেরা উপহারটি পেয়েছি আমি। জীবনের সেরা এই উপহারটির জন্য আমি কৃতজ্ঞতা প্রকাশ করছি স্ত্রী নাজিয়া হাসানের প্রতি। কৃতজ্ঞতার শেষ নেই আল্লাহতাআলার ওপর।’অ্যাপোলো হাসপাতালে চিকিত্সক মনোয়ারা বেগমের তত্ত্বাবধানে সফল অস্ত্রোপচারের মধ্য দিয়ে গতকাল অপূর্বর স্ত্রী নাজিয়া পুত্রসন্তানের জন্ম দেন। মা ও ছেলে দুজনেই সুস্থ আছেন বলে জানিয়েছেন অপূর্ব।‘যে বাবা হয়েছে সেই বুঝতে পারে বাবা হওয়ার আনন্দ কী! আমি যে কতটা খুশি হয়েছি তা ভাষায় প্রকাশ করতে পারব না। সবাই আমার স্ত্রী ও ছেলের জন্য দোয়া করবেন।’ছেলের নাম রাখা হয়েছে জাইয়ান ফারুক আয়াশ। সন্তান হওয়ার আনন্দে আপাতত কয়েকটা দিন সব ধরনের শুটিং থেকে অঘোষিত ছুটিতে আছেন অপূর্ব। পুরোটা সময় তিনি স্ত্রী ও সন্তানের পাশে থাকার চেষ্টা করছেন। হাসপাতাল থেকে স্ত্রী-সন্তানকে নিয়ে বাসায় ফেরার পর আবারও শুটিংয়ে নিয়মিত হবেন অপূর্ব।
