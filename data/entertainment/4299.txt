
‘কিক’ ছবিতে সালমান খানের সঙ্গে জুটি বেঁধে অভিনয় করে দারুণ সাফল্য পেয়েছেন শ্রীলঙ্কান বংশোদ্ভূত বলিউডের অভিনেত্রী জ্যাকুলিন ফার্নান্দেজ। সালমানের সঙ্গে অভিনয় করে বলিউডে নতুনভাবে যাত্রা শুরু হয়েছে বলেই মনে করছেন ২৯ বছর বয়সী এ তারকা অভিনেত্রী। এ ছাড়া সালমানের জন্য হিন্দি ভাষায় পারদর্শিতা আগের চেয়ে অনেক বেড়েছে বলেও জানিয়েছেন তিনি। এসব কারণে সালমানের প্রতি কৃতজ্ঞতা প্রকাশ করেছেন সাবেক মিস শ্রীলঙ্কা জ্যাকুলিন ফার্নান্দেজ।‘কিক’ ছবিতে হিন্দিতে নিজের সংলাপ নিজেই ডাবিং করেছেন জ্যাকুলিন। হিন্দি ভাষা রপ্ত করতে সালমান অনেক সাহায্য করেছেন জানিয়ে জ্যাকুলিন বলেন, ‘সালমানের সঙ্গে কাজ করার পর সত্যিই হিন্দি ভাষায় কথা বলার ক্ষেত্রে আমার অনেক উন্নতি হয়েছে। তাঁর জন্য “কিক” ছবির প্রচারণার সময় সব সাক্ষাৎকারেই আমাকে হিন্দি ভাষায় কথা বলতে হয়েছে। ইংরেজিতে কথা বলার অনুমতি তিনি দেননি।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।জ্যাকুলিন আরও বলেন, ‘তিনি (সালমান) অনেক বেশি অনুপ্রাণিত করতে পারেন। তাঁর সঙ্গে কাজ করার সময় মনে হয়েছে, যেন নতুন করে চলচ্চিত্রশিল্পে আমার যাত্রা শুরু হলো। তিনি আমাকে এত বেশি সহযোগিতা করেছেন, যা বলে শেষ করা যাবে না। এ জন্য আমি তাঁর কাছে গভীরভাবে কৃতজ্ঞ।’
আরও পড়ুন:সালমানের নতুন জুটি জ্যাকুলিন প্রেম করছেন সালমান-জ্যাকুলিন!
