
সবকিছুই ঠিকঠাক ছিল! প্রচারের তারিখ থেকে শুরু করে প্রমো পর্যন্ত। কিন্তু শেষ মুহূর্তে ধরা পড়ল সমস্যাটা। প্রচারের ঠিক ঘণ্টা তিনেক আগে। পরিচালকের ভাষায় সমস্যাটা ‘টেকনিক্যাল’। ঈদের তৃতীয় দিন গাজী টিভিতে প্রচারের কথা ছিল শরাফ আহমেদ জীবন পরিচালিত ‘পুরান ঢাকার ফুলভাই’ নাটকটি।’ কিন্তু সেই ‘টেকনিক্যাল’ সমস্যার কারণেই প্রচারের দিনক্ষণ পিছিয়ে গিয়ে এখন নাটকটি প্রচারিত হবে আগামীকাল বৃহস্পতিবার সন্ধ্যা সাড়ে সাতটায়। এ প্রসঙ্গে নাটকটির পরিচালক বলেন, ‘প্রচারের ঠিক আগমুহূর্তে জানা গেল নাটকটির অডিওর কিছু সমস্যা আছে। সে মুহূর্তে এডিটিং প্যানেল খোলা পাওয়াও খুব কঠিন। সবাই ঈদের ছুটিতে। তাই প্রচারের তারিখ পিছিয়ে দেওয়া হয়েছিল।’‘পুরান ঢাকার ফুলভাই’ নাটকটি নির্মিত হয়েছে পুরোনো ঢাকার সংস্কৃতিসহ নানা ঐতিহ্যকে রক্ষা করার বিষয় নিয়ে। এ নাটকের মূল চরিত্রে অভিনয় করেছেন মোশাররফ করিম। এ ছাড়াও এ নাটকে আছেন শবনম ফারিয়া, মনোজ কুমার, এলভিনসহ অনেকেই।নাটকটি নিয়ে অভিনেতা মোশাররফ করিমও আশাবাদী। তিনি বললেন, ‘ঈদে অনেকগুলি নাটকে অভিনয় করেছি। এর মধ্যে ‘পুরান ঢাকার ফুলভাই’-এর গল্পটা অন্যরকম। অনেক দিন মানুষের মনে থাকবে। অভিনয় করে ভালো লেগেছে।’নির্মাতা শরাফ আহমেদ জীবন প্রায় তিন বছর পর এবারের ঈদে দুটি নাটক নির্মাণ করেছেন। যার মধ্যে একটি নাটক প্রচারিত হয়েছে ঈদের প্রথম দিন গাজী টিভিতে। ঈদ অনুষ্ঠানমালার শেষ দিনে, একই টিভিতে প্রচারিত হবে তাঁর দ্বিতীয় নাটকটিও। বিষয়টি নিয়ে বেশ রোমাঞ্চিতই তিনি। বললেন, ‘আমার জন্য ব্যাপারটি বেশ আনন্দের। গাজী টিভির ঈদ অনুষ্ঠান মালার শুরুর দিন আমি ছিলাম। শেষ দিনেও আমার নাটক প্রচারিত হবে।’
