
মানহানির মামলায় আদালতে হাজির না হওয়ায় সম্প্রতি বলিউডের অভিনেতা সুনীল শেঠিকে ২০ হাজার রুপি জরিমানা করেছেন আদালত।গত বছরের অক্টোবরে সুনীল শেঠির বিরুদ্ধে স্টান্টম্যান পুরাণ চৌহানের দায়ের করা মানহানির মামলায় গতকাল ৩১ মার্চ আদালতে হাজিরা দেওয়ার কথা ছিল সুনীল শেঠির। কিন্তু আদালতে হাজির না হওয়ার জন্য আবেদন করেন তিনি। তাঁর আবেদন আমলে নিলেও আদালতে হাজির না হওয়ায় সুনীলকে ২০ হাজার রুপি জরিমানা করেন দিল্লির চিফ মেট্রোপলিটান ম্যাজিস্ট্রেট সাবিত্রী। মামলার পরবর্তী শুনানির দিন সুনীলকে অবশ্যই আদালতে হাজির থাকার আদেশও দেওয়া হয়েছে। এক খবরে এ তথ্য জানিয়েছে ইন্দো-এশিয়ান নিউজ।দিল্লির উচ্চ আদালতে মিথ্যা তথ্য উপস্থাপনের জন্য সুনীলের বিরুদ্ধে গত বছরের অক্টোবরে মানহানির মামলা করেন দিল্লির স্টান্টম্যান চৌহান। তাঁর দাবি, প্রায় এক কোটি রুপি পরিশোধ না করায় সুনীলের বিরুদ্ধে মামলা করেছিলেন তিনি। সুনীলের বিরুদ্ধে সমন জারিও হয়েছিল। কিন্তু ২০১১ সালের মার্চে দিল্লির উচ্চ আদালতকে সুনীল বলেন, তাঁর আইনজীবীকে আদালত ভবনের ওয়াশরুমের ভেতর মারধর করেছেন চৌহান।    
