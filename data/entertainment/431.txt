
হলিউডের তারকা লিন্ডসে লোহান ক্রিসমাস আর নববর্ষ উদ্‌যাপন করতে থাইল্যান্ড যান। সেখানে গিয়ে আনন্দেই ছিলেন। কিন্তু কথায় আছে, ‘যত হাসি তত কান্না’। এ কথা এবার হাড়ে হাড়ে টের পেয়েছেন ‘মিন গার্ল’ ছবির এই তারকা। থাইল্যান্ডের ফুকেটের এক নির্জন জঙ্গলে গিয়ে সাপের কামড় খেয়েছেন তিনি। তা-ও একবার নয়, সাপটি তাঁর পায়ে দাঁত বসিয়েছে কয়েকবার।
৩১ বছর বয়সী এই নায়িকা ফুকেটে যাওয়ার পর থেকেই ইনস্টাগ্রামে তাঁর ঘুরে বেড়ানোর ছবি ও ভিডিও প্রকাশ করেন। গত বৃহস্পতিবার একটি ভিডিও শেয়ার করে তিনি বলেন, ‘জায়গাটা খুব সুন্দর, আমার খুব ভালো লাগছে...অসাধারণ জায়গা...শুধু আমার এই সাপের কামড় বাদে।’ অন্য আরেকটি ভিডিওতে লোহান জানান, তিনি এখনো ফুকেটেই আছেন। গত শুক্রবার তাঁর পায়ের গোড়ালির কিছুটা ওপরে সাপ কামড়েছে। ভক্তদের আশ্বস্ত করে তিনি বলেন, ‘ভয় পাওয়ার কিছু নেই, আমি এখন ভালো আছি। এটি বিষহীন সাপ ছিল।’ পরে নিজের পায়ের একটি ছবি তুলে ইনস্টাগ্রামে প্রকাশ করেন তিনি।
এর আগে একবার অঘটনঘটনপটীয়সী লোহান বেড়াতে গিয়ে এমন এক কাণ্ড ঘটিয়েছিলেন। গত বছর প্রেমিক ইগর তারাবাসোভের সঙ্গে ঝগড়া করে ভূমধ্যসাগরে বন্ধুদের নিয়ে নৌবিহারে গিয়েছিলেন লিন্ডসে লোহান। সেখানে জাহাজের নোঙর করার সময় আঘাত লেগে আঙুল হারাতে বসেছিলেন এই হলিউড তারকা। তখন সামাজিক যোগাযোগমাধ্যমে আঘাতপ্রাপ্ত আঙুলের একটি ছবিও পোস্ট করেন লোহান। ছবির নিচে এই তারকা লিখেছিলেন, ‘আমি আমার আঙুল প্রায় হারাতে বসেছিলাম। এক আঙুলের অর্ধেকটা আলাদা হয়ে গেছে। ভাগ্য ভালো, কেটে যাওয়া অংশটা আমরা খুঁজে পেয়েছি। এইমাত্র অস্ত্রোপচারের মাধ্যমে আঙুল জোড়া লাগিয়ে এলাম।’ ই নিউজ, ইউএস উইকলি
