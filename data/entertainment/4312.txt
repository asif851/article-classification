
অভিনয়শিল্পী ফজলুর রহমান বাবুকে মাঝেমধ্যে গান গাইতে শোনা যায়। নাটক ও চলচ্চিত্রে গান গাওয়ার পাশাপাশি তাঁর গান শোনা গেছে কয়েকটি মিশ্র অ্যালবামে। এবার ঈদের নাটকে অভিনয়ের ফাঁকে বাবু গাইলেন দ্বৈত অ্যালবামের জন্য। এতে তাঁর সঙ্গে গাইতে শোনা যাবে সংগীতশিল্পী মমতাজকে। অ্যালবামের নাম শূন্যবাড়ি।গত সোমবার সংগীত পরিচালক সমীরের স্টুডিওতে গানগুলোর রেকর্ডিংয়ে অংশ নেন মমতাজ ও বাবু। শূন্যবাড়ি অ্যালবামে গান থাকবে পাঁচটি। দুজন দুটি করে একক আর একটি দ্বৈত গানে কণ্ঠ দিয়েছেন। অ্যালবামটি বাজারে আনবে ঈগল মিউজিক।মমতাজ বলেন, ‘এই অ্যালবামের গানগুলোতে বৈচিত্র্য আছে।’ আর বাবু অ্যালবামটি নিয়ে বললেন, ‘সমীরের সুর ও সংগীতে এর আগে কয়েকটি গানে কণ্ঠ দেওয়া হয়েছে। এবার যখন সে অ্যালবামের ভাবনাটা বলল, ভালো লাগল। তাই গাইলাম।’মাস খানেক আগে চ্যানেল আইয়ের একটি অনুষ্ঠানে প্রথমবারের মতো গান গাইতে দেখা যায় মমতাজ ও বাবুকে। শূন্যবাড়ি অ্যালবামের মাধ্যমে এই দুজন শিল্পীকে একসঙ্গে কোনো অ্যালবামে পাওয়া যাবে। অ্যালবামের এই ভাবনা নিয়ে সমীর বললেন, ‘আলাদাভাবে দুজনের সঙ্গেই আমার কাজ করা হয়েছে। ইচ্ছা ছিল দুজনকে নিয়ে একটি অ্যালবাম করার। এবার তা-ও হলো। যে ধরনের কথা আর সুরের গান এই অ্যালবামে রাখা হয়েছে, তা শ্রোতারা পছন্দ করবেন।’
