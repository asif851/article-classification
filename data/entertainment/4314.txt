
টেলিভিশনে মাসে বা সপ্তাহে একটি দিন স্বল্পদৈর্ঘ্যের জন্য চাংক রাখার প্রস্তাব করেছেন নাট্যজন ও চলচ্চিত্রকার নাসির উদ্দীন ইউসুফ। টেলিভিশনগুলো অত্যন্ত বাজে অনুষ্ঠান প্রচার করছে মন্তব্য করে তিনি প্রত্যাশা করেন, স্বল্পদৈর্ঘ্য চলচ্চিত্র প্রদর্শনের মাধ্যমে দর্শককে কিছু ভালো ছবি দেখার সুযোগ করে দেওয়া হবে।গতকাল শনিবার বিকেলে শুরু হয়েছে ১৪তম আন্তর্জাতিক স্বল্পদৈর্ঘ্য ও মুক্ত চলচ্চিত্র উৎসব। সুফিয়া কামাল জাতীয় গণগ্রন্থাগারের শওকত ওসমান মিলনায়তনের ছিল এর উদ্বোধনী অনুষ্ঠান। প্রধান অতিথি হিসেবে সেখানে উপস্থিত ছিলেন অর্থমন্ত্রী আবুল মাল আবদুল মুহিত ও বিশেষ অতিথি তথ্যমন্ত্রী হাসানুল হক ইনু। স্বাধীন ও মুক্ত চলচ্চিত্র প্রদর্শনের জন্য তাঁদের কাছে একটি চলচ্চিত্র কেন্দ্র প্রতিষ্ঠার দাবি জানিয়েছেন নাসির উদ্দীন ইউসুফ। সেখানে অনেকগুলো মিলনায়তন থাকবে এবং জবাবদিহি ছাড়াই চলচ্চিত্র প্রদর্শন করা যাবে। কফি খাওয়া ও সিনেমা নিয়ে আড্ডা দেওয়া যাবে। সেখানে নতুন চলচ্চিত্রকর্মীরা শিখতেও পারবেন। ভারতের কলকাতায় এমন একটি কেন্দ্র হচ্ছে ‘নন্দন’। এ ছাড়া সারা দেশের শিল্পকলা একাডেমিগুলোতে সপ্তাহে একদিন স্বল্পদৈর্ঘ্য ছবি দেখানোর সুযোগ রাখার প্রস্তাব করেন তিনি। চলমান ১৪তম স্বল্পদৈর্ঘ্য ও মুক্ত চলচ্চিত্র উৎসব চলবে ১০ ডিসেম্বর পর্যন্ত। রাজধানীর ছয়টি মিলনায়তনে উৎসবের ছবিগুলো দেখা যাবে। মিলনায়তনগুলো হলো গণগ্রন্থাগারের শওকত ওসমান মিলনায়তন, জাতীয় জাদুঘরের প্রধান মিলনায়তন ও সুফিয়া কামাল মিলনায়তন, শিল্পকলা একাডেমির সংগীত ও নৃত্যকলা মিলনায়তন, জগন্নাথ বিশ্ববিদ্যালয়ের কেন্দ্রীয় মিলনায়তন এবং বিশ্ব সাহিত্যকেন্দ্র মিলনায়তনে। এসব মিলনায়তনে বেলা ১১টা, ৩টা ও বিকেল ৫টা ও সন্ধ্যা ৭টায় শুরু হবে প্রদর্শনী। প্রতিটি প্রদর্শনীতেই থাকবে কয়েকটি করে ছবি।
