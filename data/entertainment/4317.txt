
‘বিগ বস’-এর গ্র্যান্ড ফিনালেতে মঞ্চ মাতাবেন হৃতিক রোশন ও ইয়ামি গৌতম। সদ্য মুক্তি পাওয়া ছবি ‘কাবিল’-এর প্রচারে অনুষ্ঠানে হাজির হবেন এই দুই তারকা। গতকাল থেকেই ‘বিগ বস টেন’-এর চূড়ান্ত পর্বে হৃতিকের আগমনের একটি আভাস পাওয়া যাচ্ছিল। আজ হৃতিকের ইনস্টাগ্রাম পোস্ট দেখে এ বিষয়ে নিশ্চিত হওয়া গেল।
সালমান খানের সঙ্গে তোলা একটি সেলফি প্রকাশ করে তাঁর ক্যাপশনে হৃতিক লিখেছেন, ‘কে শাহেনশাহ আর কে সুলতান। দিন শেষে আমরা ভাই ভাই। ‘বিগ বস টেন’-এ সালমান খানের সঙ্গে আমি আর ইয়ামি আজ ভীষণ মজা করেছি।’এ অনুষ্ঠানে সালমান আর হৃতিক একসঙ্গে নেচেছেন। আবার ‘সুলতান’ তারকাকে নাকি মঞ্চেই টুকটাক নাচের কায়দা শিখিয়ে এসেছেন হৃতিক। অনুষ্ঠানটি আজ কালারস চ্যানেলে বাংলাদেশি সময় রাত সাড়ে নয়টায় প্রচারিত হবে।কিছুদিন আগে ‘করণ-অর্জুন’ সিনেমার মুক্তির ২১ বছর পূর্ণ হয়েছে। তখন সালমান খান সামাজিক যোগাযোগমাধ্যমে ‘করণ-অর্জুন’ সিনেমার সেটে শাহরুখ ও হৃতিকের সঙ্গে তোলা একটি ছবি প্রকাশ করেন। সেই পোস্টে ‘কাবিল’ ছবির জন্য হৃতিককে শুভকামনাও জানিয়ে ছিলেন তিনি।উল্লেখ্য, ‘করণ-অর্জুন’ সিনেমার পরিচালক হৃতিকের বাবা রাকেশ রোশন। ইন্ডিয়া টুডে।
