
ওস্তাদ নিয়াজ মোহাম্মদ চৌধুরীর সর্বশেষ অ্যালবামটি ছিল স্বপনে। এরপর পেরিয়ে গেছে ২৩ বছর। গত শুক্রবার এসেছে তাঁর নতুন অ্যালবাম। নাম ওস্তাদ নিয়াজ মোহাম্মদ চৌধুরী। ওই দিন রাজধানীর গুলশান ক্লাবে অ্যালবামটির মোড়ক উন্মোচন অনুষ্ঠানের আয়োজন করে ব্র্যাক ব্যাংক। মোড়ক খোলেন ব্র্যাক ব্যাংকের ব্যবস্থাপনা পরিচালক ও প্রধান নির্বাহী কর্মকর্তা সৈয়দ মাহবুবুর রহমান, অ্যালবামটির প্রযোজনা প্রতিষ্ঠান জি-সিরিজের স্বত্বাধিকারী নাজমুল হক ভূঁইয়া ও ওস্তাদ নিয়াজ মোহাম্মদ চৌধুরী।এই অনুষ্ঠানের অন্যতম আকর্ষণ ছিল ওস্তাদ নিয়াজ মোহাম্মদ চৌধুরীর একক পরিবেশনা।অ্যালবামের নয়টি গানের মধ্যে ছয়টির কথা লিখেছেন ওস্তাদ নিয়াজ মোহাম্মদ চৌধুরী। সব কটি গানের সুরও করেছেন তিনি। আর গানগুলোর সংগীতায়োজন করেছেন বাপ্পা মজুমদার।নিজের নতুন গান নিয়ে নিয়াজ মোহাম্মদ চৌধুরী বলেন, ‘আমার কাছে তো ভালো লেগেছে। বাকিটা শ্রোতারা বলবেন।’নিয়াজ মোহাম্মদ চৌধুরীর প্রথম অ্যালবামটি ছিল জীবনানন্দ।
