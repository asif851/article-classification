
শুধু শুধু দীপিকাকে দোষ দিয়েই বা কী লাভ! সব কিছুরই দাম বেড়েছে। মূল্য বৃদ্ধি সবখানেই। বাজারের ফর্দের গতদিনের বাজেটকে ছাড়িয়ে যায় ঠিক পরের দিনটিই। গত বছরের চাইতে নিশ্চয়ই এ বছর দীপিকা পাডুকোণেরও খরচ বেড়েছে। ভারতের একটি বেসরকারি ব্যাংকের ব্র্যান্ড অ্যাম্বাসেডর বা ‘শুভেচ্ছাদূত’ হিসেবে গত বছর চুক্তি সই করেছিলেন বলিউডের তারকা দীপিকা। এ বছর ব্যাংকটির সঙ্গে চুক্তি নবায়নের সময় শুভেচ্ছাদূত হিসেবে তাঁর পারিশ্রমিকের দর বাড়িয়ে দিয়েছেন দীপিকা।
প্রতিষ্ঠানটির একজন কর্মকর্তা জানিয়েছেন, শুভেচ্ছাদূত হিসেবে দীপিকার চুক্তিটি সম্প্রতি বাড়ানো হয়েছে আরও ১৮ মাসের জন্য। আর এ জন্য দীপিকা চেয়েছেন সাড়ে পাঁচ কোটি রুপি। আগের চাইতে এই টাকার পরিমাণ প্রায় দুই কোটি রুপি বেশি।এ প্রসঙ্গে দীপিকার কাছের একটি সূত্র জানিয়েছে, এখন এ অভিনেত্রী খ্যাতির শীর্ষে। তাঁর জনপ্রিয়তার সূর্য এখন বলা যায় মধ্য গগনে। কাজেই দর বাড়াতেই পারেন দীপিকা। এটাই স্বাভাবিক।অবশ্য, এ প্রসঙ্গে বলিউডের এই তারকার কোনো মন্তব্য মেলেনি। তবে, দীপিকার ঘনিষ্ঠ একজন চুক্তির টাকা বাড়ানো এবং প্রতিষ্ঠানটির সঙ্গে চুক্তি নবায়ন করার প্রসঙ্গে বলেছেন, হ্যাঁ, ব্যাংকটির সঙ্গে তাঁর নতুন করে চুক্তি হয়েছে। কিন্তু যেহেতু টাকাপয়সার বিষয়; এ সম্পর্কে আমরা সঠিক বা পরিষ্কারভাবে কিছু জানি না।এদিকে দীপিকার মুখপাত্র জানিয়েছেন, টাকার অঙ্ক নিয়ে দীপিকা কখনোই কিছু বলেননি। সম্ভবত এখনো কিছু বলবেন না।
