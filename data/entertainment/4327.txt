
পছন্দের মানুষকে বিয়ে করলেন অভিনয়শিল্পী তাসনুভা এলভিন। গতকাল রোববার আনুষ্ঠানিকভাবে ব্রাহ্মণবাড়িয়ায় নিজেদের বাড়িতে বিয়ের কাজটি সেরে নেন তিনি। তাঁর বর ফাহাদ রিজভী একটি বেসরকারি প্রতিষ্ঠানে কর্মরত। বিয়ের পর সামাজিক যোগাযোগমাধ্যম ফেসবুকে তিনি লেখেন, ‘অবশেষে ফাহাদের ইচ্ছার পূর্ণ হলো।’ আর তাঁর বর ফাহাদ নিজেদের বিয়ের ছবি সামাজিক যোগাযোগমাধ্যমে প্রকাশ করে ক্যাপশন হিসেবে লেখেন, ‘অনেক যুদ্ধের পর যখন ভালোবাসার মানুষটিকে নিজের বউ এর সাজে দেখতে পান, এর থেকে শান্তির অনুভূতি তখন আর কি হতে পারে’ বিয়ের পর এলভিন প্রথম আলোকে বলেন, ‘আপাতত ঘরোয়া আয়োজনে বিয়ে করেছি। আসছে ডিসেম্বরে আনুষ্ঠানিকভাবে বিবাহোত্তর সংবর্ধনা অনুষ্ঠান হবে। তখন সবাইকে আমন্ত্রণ জানানো হবে।’ এলভিন ২০১০ সালে ‘লাক্স-চ্যানেল আই সুপারস্টার প্রতিযোগিতা’য় অংশ নিয়ে সেরা ১৫–এর মধ্যে জায়গা করে নিয়েছিলেন। তারপর কাজ করেন উপস্থাপনা এবং বিজ্ঞাপনচিত্রের মডেল হিসেবে। পাশাপাশি অভিনয় করেন টিভি নাটকেও।
