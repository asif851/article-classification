



প্রযোজক হিসেবে নাম লেখালেন চিত্রনায়িকা পরীমনি।
প্রথম ছবির নাম ‘ক্ষত’।


শাকিব খান ও বুবলীকে নিয়ে ‘রংবাজ’ ছবি নির্মাণের সময় পরিচালক শামীম আহমেদ বাংলাদেশ চলচ্চিত্র পরিচালক সমিতির তোপের মুখে পড়েন। এ জন্য তাঁকে নিষিদ্ধও করা হয়। সব জটিলতাকে পাশ কাটিয়ে তিনি এখন মুক্ত। এদিকে মুক্ত পরিচালককে নিয়ে নতুন পরিচয়ে সবার সামনে এলেন চিত্রনায়িকা পরীমনি। এবার তিনি প্রযোজক হচ্ছেন। প্রযোজক পরীমনির প্রথম ছবির পরিচালক শামীম আহমেদ। গতকাল শুক্রবার সন্ধ্যায় রাজধানীর বিএফডিসির ৭ নম্বর ফ্লোরে নতুন পরিচয়ে পরীমনির আনুষ্ঠানিক যাত্রা শুরু হলো।
চলচ্চিত্রে অভিনয় শুরুর তিন বছরের মাথায় প্রযোজক হিসেবে নাম লেখালেন চিত্রনায়িকা পরীমনি। ‘সোনার তরী মাল্টিমিডিয়া’ নামের এই প্রতিষ্ঠানের প্রথম ছবির নাম ‘ক্ষত’। আবদুল্লাহ জহির বাবুর চিত্রনাট্যে এই ছবিতে পরীমনির বিপরীতে অভিনয় করবেন জায়েদ খান।
‘ক্ষত’ ছবির স্লোগান ‘প্রেম নয় যন্ত্রণার গল্প’। সোনার তরী মাল্টিমিডিয়ার লোগো উন্মোচন অনুষ্ঠানের একপর্যায়ে পরীমনি ও জায়েদ খানের ফার্স্ট লুক প্রকাশ করা হয়। অনুষ্ঠানে উপস্থিত সবাই ‘ক্ষত’ ছবির ফার্স্ট লুকের প্রশংসা করেন।
পরীমনি অভিনীত সর্বশেষ ছবি ‘অন্তর জ্বালা’ মুক্তি পায় গত বছর ১৫ ডিসেম্বর। মুক্তির অপেক্ষায় আছে গিয়াসউদ্দিন সেলিম পরিচালিত ‘স্বপ্নজাল’।
পরিচালক শামীম আহমেদ বলেন, ‘আমি চলচ্চিত্র নির্মাতা। কিছুদিন নির্মাণ থেকে দূরে থাকার পর আবার চেনা জগতে ফিরছি। আমি খুবই আনন্দিত। কাজ দিয়ে ছবিপ্রেমী দর্শকদের মনে জায়গা করতে চাই।’
‘ক্ষত’ ছবি প্রসঙ্গে শামীম বলেন, ‘এটি এমন একটি ছবি, যার গল্পটি একদম আলাদা। বাণিজ্যিক ধারার হলেও অন্য রকমভাবে ছবিটি নির্মাণ করা হবে। এই ছবির নাম “ক্ষত” দিয়েছেন নায়িকা পরীমনি নিজেই। নায়ক-নায়িকা নয়, তাঁদের দুজনকে অভিনেতা ও অভিনেত্রী হিসেবে হাজির করব।’
চলচ্চিত্র প্রযোজনা প্রসঙ্গে পরীমনি বলেন, ‘চলমান ধারার বাইরে “ক্ষত” ছবি নির্মিত হচ্ছে। দর্শকদের ভিন্ন ঘরানার চলচ্চিত্র উপহার দিতে আমি ও জায়েদ খান জুটি বেঁধেছি। সোনার তরী সত্যি সত্যিই ভাসাতে চাই। তবে চিরচেনা স্রোতে নয়, চেষ্টা করছি নতুন কিছু উপহার দিতে। একজন অভিনেত্রী হিসেবে চলচ্চিত্রের প্রতি আমার কিছু দায়বদ্ধতা অবশ্যই রয়েছে। সেই দায়বদ্ধতা থেকেই চলচ্চিত্রে ভালো কিছু করার শপথ নিয়েছি।’
পরীমনি প্রযোজনা প্রতিষ্ঠান চালু ও ছবির নাম ঘোষণা অনুষ্ঠানটি উপস্থাপনা করেন দেবাশীষ বিশ্বাস ও হৃদি। এই অনুষ্ঠানে প্রধান অতিথি ছিলেন নারায়ণগঞ্জ-২ আসনের সাংসদ নজরুল ইসলাম, অভিনেতা মিশা সওদাগর, শিমুল খান, কায়েস আরজু, শিপন, প্রযোজক খোরশেদ আলম, অভিনেতা ডি এ তায়েব, নির্মাতা মুশফিকুর রহমান, শাহ আলম মণ্ডল, দীপংকর দীপন, নৃত্য পরিচালক মাসুম বাবুল প্রমুখ।
প্রসঙ্গত, নির্মাতা শামীম আহমেদ জীবনের প্রথম ছবি ‘বসগিরি’ দিয়ে আলোচনায় আসেন। এই ছবির মধ্যে তিনি বাংলাদেশের ছবিতে উপহার দেন হালের আলোচিত নায়িকা বুবলীকে।
