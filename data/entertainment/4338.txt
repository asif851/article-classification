
তারকা হলে কিছু বাড়তি নাগরিক সুবিধা যেমন ভোগ করা যায়, তেমনি আছে বিপত্তিও। লোকে তারকাদের বেলায় যেন একটু বেশি বেশি খুঁত খুঁজে বেড়ায়। বাড়ির নির্মাণকাজ করার সময় গাছের ছয়টার বেশি শাখা কাটার দায়ে বলিউডের প্রবীণ অভিনেতা ঋষি কাপুরের নামে যেমন মামলা করেছে ‘ব্রিহানভূমি মিউনিসিপ্যাল করপোরেশন’ নামের একটি প্রতিষ্ঠান।
পুলিশ জানায়, ঋষি কাপুর মুম্বাইয়ে তাঁর পালি হিল বাংলোর সংস্কারকাজ করাচ্ছেন। ভবনের কিছু অংশ মেরামত ও নতুন করে নির্মাণের জন্য পথের ধারে থাকা একটি গাছের কিছু ডালপালা কাটার প্রয়োজন ছিল। মোট ছয়টি শাখা কাটার অনুমতি পেয়েছিলেন তিনি। কিন্তু পরে জানা যায়, এর থেকেও বেশি কেটেছেন এই অভিনেতা।
ভারতের খার পুলিশ স্টেশনের জ্যেষ্ঠ পুলিশ পরিদর্শক রামচন্দ্র যাদব বলেন, প্রথমে এই অভিযোগ পাওয়ার পর অভিনেতার বিরুদ্ধে অ-আমলযোগ্য একটি মামলা করা হয়। কিন্তু পরে বৃক্ষ সংরক্ষণ আইনের অধীনে নতুন একটি মামলা হয়েছে ঋষি কাপুরের নামে।
এর আগেও ঋষি কাপুরের নামে পুলিশের কাছে অভিযোগ করেছিলেন তাঁর প্রতিবেশী। নির্মাণকাজ করার সময় অতিরিক্ত শব্দদূষণের জন্য মামলা করা হয়েছিল তাঁর নামে। হিন্দুস্তান টাইমস
 
