
আর মাত্র ছয় দিন বাকি। এরপর দেশের সিনেমাপ্রেমী দর্শকেরা দেখতে পাবেন ‘গহীন বালুচর’ সিনেমাটি। এই সিনেমা নিয়ে এরই মধ্যে আলোচনা শুরু হয়েছে। বিশ্বসেরা অলরাউন্ডার ক্রিকেটার সাকিব আল হাসানও এই সিনেমা নিয়ে রোমাঞ্চিত। প্রথম সপ্তাহে মুক্তি পাওয়া ‘ঢাকা অ্যাটাক’ সিনেমাটি ব্যাপকভাবে সাড়া ফেলেছে দর্শকের মধ্যে। ছবির দর্শক সিনেমা হলমুখী হচ্ছেন।এ নিয়ে দ্বিতীয় সপ্তাহও মহাসমারোহে চলছে এই সিনেমা। এই ছবির ব্যবসায়িক সাফল্যে অনুপ্রাণিত মুক্তির অপেক্ষায় থাকা ‘গহীন বালুচর’-এর নির্মাতা বদরুল আনাম সৌদ। ২০ অক্টোবর মুক্তি পাচ্ছে তাঁর সিনেমা। নাটক ও টেলিছবি বানিয়ে দর্শকদের কাছে প্রশংসিত হওয়া এই নির্মাতার এটি প্রথম সিনেমা।বিশ্বসেরা অলরাউন্ডার সাকিব আল হাসান ‘গহীন বালুচর’ নিয়ে দেওয়া ভিডিও বার্তায় বলেছেন, ‘অল দ্য বেস্ট টু “গহীন বালুচর” মুভি। যাঁরা এই মুভিতে কাজ করেছেন, সবাইকে জানাই শুভেচ্ছা। আমি মুভিটির ট্রেলার দেখেছি। আশা করি, খুবই ভালো একটি মুভি হবে। আমি খুবই এক্সাইটেড। আশা করি, আপনারা সবাই হলে গিয়ে এই মুভিটি দেখবেন।’সাকিব আল হাসান ছাড়াও প্রেক্ষাগৃহে গিয়ে দর্শকদের ‘গহীন বালুচর’ দেখার অনুরোধ করেছেন ছোট ও বড় পর্দার তারকারা। এরই মধ্যে ‘গহীন বালুচর’ সিনেমার ফেসবুক পেজে তারকাদের প্রচারণামূলক সেসব ভিডিও দেখা যাচ্ছে। যেখানে তাঁরা সব শ্রেণির দর্শকদের ‘গহীন বালুচর’ দেখার অনুরোধ জানিয়েছেন। ভিডিও বার্তায় যাঁরা শুভকামনা জানিয়েছেন, তাঁদের মধ্যে পূর্ণিমা, তৌকীর আহমেদ, উত্তম গুহ, বন্যা মির্জা, শর্মী মালা, সংগীতশিল্পী সাব্বির, ঐশী প্রমুখ।‘গহীন বালুচর’ সিনেমার মাধ্যমে বড় পর্দায় অভিষেক হচ্ছে নীলাঞ্জনা নীলা, তানভীর ও মুনের। তা ছাড়া এ চলচ্চিত্রে আরও অভিনয় করেছেন রাইসুল ইসলাম আসাদ, সুবর্ণা মুস্তাফা, ফজলুর রহমান বাবু, বন্যা মির্জা, জিতু আহসান, আফরোজা বানু, শাহাদাৎ হোসেন ও রুনা খান।
