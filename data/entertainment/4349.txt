
স্টার ওয়ার্স সিরিজের সপ্তম ছবি মুক্তি পেয়েছে বৃহস্পতিবার রাতে। মুক্তির প্রথম রাতেই পাঁচ কোটি ৭০ লাখ মার্কিন ডলার আয় করে বক্স অফিস রেকর্ড এর মধ্যেই দখলে নিয়েছে ‘দ্য ফোর্স অ্যাওয়াকেনস’। আগের রেকর্ডটি ছিল ‘হ্যারি পটার অ্যান্ড দ্য ডেথলি হ্যালোজ পার্ট টু’এর ঝুলিতে। ২০১১ সালে মুক্তির প্রথম রাতে এই ‘হ্যারি পটার’ ছবিটি আয় করেছিল চার দশমিক ৩৫ কোটি ডলার।অবশ্য, এমনটাই তো হওয়ার কথা ছিল। কেউ স্কাই ওয়াকার, কেউ স্টর্ম ট্রুপার, কেউবা আবার ডার্থ ভেডার— পশ্চিমা দেশগুলোর সিনেমা হলগুলোর সামনে যেন চলছে ধুন্ধুমার কাণ্ড। ‘স্টার ওয়ার্স’ সিরিজের নতুন সিনেমা ‘দ্য ফোর্স অ্যাওয়াকেনস’ দেখতে এসেছিলেন সবাই ছবিটির চরিত্রের সাজে। ভেতরে ঠাঁই হয়নি বলেই এমন বেশে তাঁদের ইতিউতি ঘুরে বেড়ানো। বড়দিনের ছুটি শুরু হওয়ার যে এখনো বাকি, সিনেমা হলগুলোর চিত্র দেখে তা বোঝার উপায় নেই।এক দিনে দশ কোটি ডলার আয়ের রেকর্ডই যেখানে কোনো সিনেমার ছিল না, সেখানে প্রথম দিনেই ‘দ্য ফোর্স অ্যাওয়াকেনস’ আয় করেছে ১২ কোটি ডলার! একই সঙ্গে দুটি রেকর্ড এ ছবির— মুক্তির প্রথম দিনে এবং এক দিনে সর্বোচ্চ আয়। এই বিভাগে আগের রেকর্ডটা ছিল সেই ‘হ্যারি পটার অ্যান্ড দ্য ডেথলি হ্যালোজ পার্ট টু’ ছবির। এ ছবির প্রথম দিনের আয় ছিল ৯ কোটি ১০ লাখ ডলার।সিরিজের প্রথম ছবি ‘স্টার ওয়ার্স’ মুক্তি পেয়েছিল ১৯৭৭ সালে। তখন থেকেই শুরু। ভক্তকুলের সংখ্যাটা এরপর বেড়েই চলেছে। সিরিজের প্রতিটা ছবিই পেয়েছে দর্শকপ্রিয়তা। মজার ব্যাপার হচ্ছে, ‘দ্য ফোর্স অ্যাওয়াকেনস’ ছবির প্রধান চরিত্রগুলোর চিত্রণে ৩৮ বছর আগের সেই কলাকুশলীরাই এখনো অভিনয় করেছেন। জে জে আবরাম পরিচালিত ছবিটিতে হ্যারিসন ফোর্ড, মার্ক হ্যামিল, ক্যারি ফিশার, অ্যাডাম ড্রাইভার, ডেইজি রিডলি, জন বোয়েগা, অস্কার আইজ্যাকসহ আরও অনেকে অভিনয় করেন। বিবিসি। দ্য হলিউড রিপোর্টার।
