
নাজনীন মিমি। সংগীতশিল্পী। গানের পাশাপাশি উপস্থাপনাও করেন। এসএ টিভিতে আজ রাতে প্রচারিত হবে গান নিয়ে অনুষ্ঠান ‘অনুভূতির ঐকতান’।
অনুভূতির ঐকতান...অনুষ্ঠানে কোনো একটি বিষয়ের ওপর গান গাওয়া হয়। আজকের অনুষ্ঠানে গান গাওয়ার পাশাপাশি সঞ্চালনাও করব। আজ বিদেশি ভাষার গান করব। তিন ভাষার গান করার পরিকল্পনা করেছি। আর আমার সর্বশেষ অ্যালবাম আড়াল থেকে ‘মেঘ’ গানটি গাওয়ার ইচ্ছা আছে।‘আড়াল’ থেকে বেরিয়ে...আড়াল (২০১২) আমার তৃতীয় একক অ্যালবাম। অ্যালবামের দুটি গান ‘আড়াল’ ও ‘মেঘ’ নিয়ে হূদয় খান দুটি মিউজিক ভিডিও নির্মাণ করেন। এবার আরও দুটি গান নিয়ে মিউজিক ভিডিও তৈরি করব। গান দুটি হলো—‘কত কাঁদাবে’ ও ‘বলো না ভালোবাসি’। পরিচালনা করবেন গাজী শুভ্র।অ্যালবাম ভাবনা...আমার একক অ্যালবামগুলো হলো খেয়ালি মন (২০০৬), দিওয়ানা (২০০৯) ও আড়াল (২০১২)। নতুন অ্যালবামের পরিকল্পনা করেছি। পড়াশোনার জন্য একটু দেরি হলো। সম্প্রতি আমার স্নাতকোত্তর শেষ হয়েছে। শান্ত-মারিয়াম বিশ্ববিদ্যালয় থেকে সমাজবিজ্ঞান ও নৃ-তত্ত্ব বিজ্ঞান বিষয়ে প্রথম শ্রেণী পেয়েছি। এখন ভাবছি, শিগগিরই নতুন অ্যালবামের কাজ শুরু করব।নতুন অ্যালবাম...আড়াল অ্যালবামের পুরো কাজ করেন হূদয় খান। নতুন অ্যালবামের জন্য কলকাতার জয় সরকার এবং জিৎ গাঙ্গুলির সঙ্গে যোগাযোগ করেছি। আর দেশের কয়েকজন গুণী গীতিকার, সুরকার ও সংগীত পরিচালক তো থাকবেনই।চলচ্চিত্রের গানে...ইদানীং কয়েকটি চলচ্চিত্রের গানে কণ্ঠ দিয়েছি।গানগুলো শুনে অনেকেই প্রশংসা করেছেন।ছবিগুলো হলো—পোড়ামন, মাই নেম ইজ খান, ইঞ্চি ইঞ্চি প্রেম, রোমিও ২০১৩। আরও কণ্ঠ দিয়েছি চাষী নজরুল ইসলামের ভুলযদি হয়, রাজু আহমেদের তবুও তুমি আমার,আজাদ আবুল কালামের অনেক সাধনার পরে ছবির গানে।
