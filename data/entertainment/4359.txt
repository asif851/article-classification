
আলোচিত হলিউডের অভিনেত্রী লিন্ডসে লোহানের মা গায়িকা, নৃত্যশিল্পী ও টিভি ব্যক্তিত্ব ডিনা সুরিভানের সঙ্গে মার্কিন টিভি ব্যক্তিত্ব মাইকেল লোহানের বিচ্ছেদ হয়েছিল ২০০৭ সালে। গত অক্টোবর মাসের শেষের দিকে দীর্ঘদিনের প্রেমিকা ট্যাবলয়েড রিপোর্টার কেট মেজরকে বিয়ে করেছেন মাইকেল। সম্প্রতি টিএমজির এক খবরে বলা হয়েছে, বিয়েতে লিন্ডসেকে আমন্ত্রণ জানাননি ৫৪ বছর বয়সী মাইকেল লোহান। ডিনা ও মাইকেল লোহানের বিয়ে হয়েছিল ১৯৮৫ সালে। তাঁদের বিয়ের এক বছর পর লিন্ডসের জন্ম হয়। লিন্ডসের তিন বছর বয়সে বিচ্ছেদের সিদ্ধান্ত নিলেও পরে পুনর্মিলনের পথে হাঁটেন মাইকেল ও ডিনা। তবে শেষ পর্যন্ত তাঁদের সংসার টেকেনি। ২০০৫ সালে বিচ্ছেদের আবেদন করেন ডিনা। ২০০৭ সালে কাগজে-কলমে মাইকেল ও ডিনার বিচ্ছেদ চূড়ান্ত হয়। যুক্তরাষ্ট্রের ফ্লোরিডার হিলসবোরো বিচে ঘরোয়াভাবে বিয়ের আনুষ্ঠানিকতা সম্পন্ন করেন মাইকেল লোহান ও কেট মেজর। বাবার বিয়েতে কেবল লিন্ডসেই নয়, তাঁর তিন ভাইবোনও আমন্ত্রণ পাননি। এমনকি বাবার বিয়ের কথা জানতেনও না লিন্ডসে। পরে বিষয়টি জানতে পারলেও একদমই পাত্তা দেননি ২৮ বছর বয়সী এ ‘মিন গার্লস’ তারকা।
আরও পড়ুনলিন্ডসের মৃত্যুর আশঙ্কা!লিন্ডসের ক্ষতির জন্য দায়ী ডিনা লোহান
