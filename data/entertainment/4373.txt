
গত বছরের ঈদুল আজহার মতো এই বছরের ঈদুল ফিতরেও বিরতিহীন ঈদ বিনোদনের আয়োজন করেছে জিটিভি। টিভি দর্শকদের জন্য ব্যতিক্রম এক ঈদ অনুষ্ঠানমালা ‘ব্রেক ফ্রি ঈদ ফেস্ট’ সাজিয়েছে চ্যানেলটি। বিভিন্ন ধরনের অনুষ্ঠান নিয়ে তারা সাজিয়েছে বিভিন্ন ‘ফেস্ট’।
চ্যানেলটি ঈদের নাটকগুলোকে সাজিয়েছে তিনটি ভাগে। রোমান্টিক সব একক নাটক নিয়ে তারা দেখাবে ‘রোমান্টিক ফেস্ট’; মোশাররফ করিমের সাতটি ভিন্নধারার কমেডি নাটক নিয়ে ‘কমেডি ফেস্ট’ এবং সাতটি আঞ্চলিক ভাষার নাটক নিয়ে ‘আঞ্চলিক ফেস্ট’। এগুলোর ভেতরে থাকবে ঢাকা, চট্টগ্রাম, সিলেট, নোয়াখালী, বরিশাল, পাবনা ও খুলনার ভাষায় নাটক।
ঈদের সাত দিন সন্ধ্যা ছয়টা থেকে রাত দুইটা পর্যন্ত চ্যানেলটির সব অনুষ্ঠান থাকবে বিজ্ঞাপন বিরতিহীন। তাদের দাবি, বাংলাদেশের টেলিভিশন সম্প্রচার ইতিহাসে এটি একটি মাইলফলক। গত বছরের ঈদুল আজহায় প্রথমবারের মতো রাত্রিকালীন সব অনুষ্ঠান বিরতিহীনভাবে সম্প্রচার করে তারা। এবারও নাটক, টেলিছবি, ছায়াছবি ও বিনোদনমূলক সব অনুষ্ঠানে থাকছে না কোনো বিজ্ঞাপন বিরতি।
এবারের ঈদে হলিউডের অ্যানিমেটেড ও ব্লকবাস্টার সিনেমা নিয়ে থাকবে ‘কিডস্ সিনে ফেস্ট’। এতে দেখানো হবে ‘আইস এইজ’-এর মতো বিপুল জনপ্রিয় ছবি। বিশ্বের বিভিন্ন উৎসবে বিজয়ী স্বল্পদৈর্ঘ্য ছবি নিয়ে থাকবে ‘আন্তর্জাতিক শর্ট ফিল্ম ফেস্ট’। এতে বাংলাদেশ, ইরান, কোরিয়া, ভারত, ফ্রান্স, ইতালিসহ বিভিন্ন দেশের স্বল্পদৈর্ঘ্য ছবি দেখানো হবে। চলচ্চিত্রপ্রেমীদের জন্য প্রতিদিন দেখানো হবে তিনটি করে বাংলা ছায়াছবি। সাতটি রোমান্টিক ছবি নিয়ে ‘রোমান্টিক সিনে ফেস্ট’; সাতটি জনপ্রিয় বাংলা ছবি নিয়ে ‘লেট নাইট সিনে ফেস্ট’ এবং দুপুরে সদ্য মুক্তি পাওয়া বাংলা সাত ছবির ‘ওয়ার্ল্ড টিভি প্রিমিয়ার’। এ ছাড়া অন্যান্য আয়োজনের মধ্যে রয়েছে ‘টেলিফিল্ম ফেস্ট’, ‘সেলিব্রেটি ফেস্ট’।
গত বছরের ঈদুল আজহায় জিটিভিই প্রথম বিরতিহীন ঈদ আয়োজন শুরু করে, যা নন্দিত হয় সব শ্রেণির দর্শকদের কাছে।
