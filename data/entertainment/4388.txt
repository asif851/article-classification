
বিষয়টা প্রেম-বিচ্ছেদসংক্রান্ত নয়। প্রিয়াঙ্কা চোপড়ার মন ভেঙেছে অন্য কারণে। তিনি তাঁর জীবনের একটা গুরুত্বপূর্ণ মুহূর্ত খুইয়েছেন। এ কারণে দুষছেন ভারতে চলমান বায়ুদূষণের কারণে সৃষ্ট কুয়াশাকে। গতকাল রোববার ভারতের উত্তর প্রদেশে নিজ জেলা বারেলিতে যাওয়ার কথা ছিল পিসির। সেখানকার বারেলি ইন্টারন্যাশনাল ইউনিভার্সিটি থেকে তাঁর সম্মানজনক ডক্টরেট ডিগ্রি গ্রহণের কথা। কিন্তু কুয়াশার কারণে সব ভেস্তে গেল।
প্রিয়াঙ্কা যুক্তরাষ্ট্রে তাঁর টিভি সিরিজ ‘কোয়ান্টিকো’র তৃতীয় কিস্তির কাজ শেষ করে এখন ভারতে আছেন। গত সপ্তাহে তিনি নয়াদিল্লি যান। সেখানে থেকে তাঁর বারেলি চলে যাওয়ার কথা ছিল। কিন্তু হঠাৎ গতকাল সকালে বিমানবন্দর কুয়াশাচ্ছন্ন হয়ে পড়ে। পিছিয়ে যায় পিসির ফ্লাইট। পরে বিমানবন্দর থেকেই টুইট করে নিজের মন ভাঙার কথা জানান সাবেক এই বিশ্বসুন্দরী। লেখেন, ‘আজ আমার মনটা ভেঙে গেল। আমি আমার ডক্টরেট ডিগ্রি নিতে বারেলি ইন্টারন্যাশনাল ইউনিভার্সিটিতে যেতে পারছি না। সকাল থেকে বিমানবন্দরে অপেক্ষা করছি, কখন যে কর্তৃপক্ষ সবুজ সংকেত দেখাবে আমাদের!’ প্রিয়াঙ্কা টুইটারে আরও লেখেন, ‘শুধু ডক্টরেট ডিগ্রির জন্যই না, আমি পুরোনো বন্ধু, আত্মীয় আর নিজের শিকড়ের কাছে ফেরার জন্য অধীর হয়েছিলাম।’
পাঁচ বছর ধরে নানা ব্যস্ততার কারণে প্রিয়াঙ্কা তাঁর নিজ জেলা বারেলিতে যেতে পারছেন না। সূত্র: আইএএনএস।
