
সেন্সরে জমা পড়েছে মুক্তিযুদ্ধভিত্তিক শিশুতোষ চলচ্চিত্র ‘একাত্তরের ক্ষুদিরাম’। ছবিটির পরিচালক মান্নান হীরা। সেন্সরের ছাড়পত্র পেলে ১৬ ডিসেম্বরের আগেই ছবিটি মুক্তি দেবেন বলে জানিয়েছেন মান্নান হীরা।মান্নান হীরা নতুন চলচ্চিত্র প্রসঙ্গে বলেন, ‘মঞ্চ, টিভিতে আমার বহু নাটক নিয়ে কাজ হয়েছে। দীর্ঘদিনের একটা স্বপ্ন ছিল মুক্তিযুদ্ধের ওপর পূর্ণদৈর্ঘ্য ছবি বানাব। সেই স্বপ্ন পূরণ হতে যাচ্ছে। সরকার একটি চলচ্চিত্র নির্মাণে যে পরিমাণ অনুদান দেয় তাতে পূর্ণদৈর্ঘ্য চলচ্চিত্র নির্মাণ সম্ভব নয়। তবু সাধ্যমতো চেষ্ট করেছি। আমাদের মুক্তিযুদ্ধে যে নানা ধরনের, নানা বয়সের মানুষের অংশগ্রহণ ছিল তারই প্রতিফলন দেখা যাবে চলচ্চিত্রটিতে।’ তিনি বলেন, ‘এই চলচ্চিত্র গল্পের মধ্যে নাটক আবার নাটকের মধ্যে গল্প। এখানে দর্শক ১৯৭১ সালের মুক্তিযুদ্ধে ভারতবর্ষের ক্ষুদিরামকে খুঁজে পাবেন।’গত বছরের ১৫ ফেব্রুয়ারি এফডিসিতে ‘একাত্তরের ক্ষুদিরাম’ চলচ্চিত্রের শুভ মহরত অনুষ্ঠিত হয়। তারপর থেকে ঢাকা ও ঢাকার বাইরে বিভিন্ন লোকেশনে এর দৃশ্য ধারণের কাজ হয়। টানা শুটিংয়ের পর ডিসেম্বরে ছবিটির কাজ শেষ হয়। এর আগে মান্নান হীরা ‘গরম ভাতের গল্প’ ও ‘একাত্তরের রংপেন্সিল’ নামের আরও দুটি শিশুতোষ চলচ্চিত্র নির্মাণ করেন।মুক্তিযুদ্ধের পটভূমি নিয়ে নির্মিত ‘একাত্তরের ক্ষুদিরাম’ ছবির অভিনয়শিল্পীরা হলেন মামুনুর রশীদ, ফজলুর রহমান বাবু, ইনামুল হক, মোমেনা চৌধুরী, মুনসি মজনু। শিশুশিল্পীদের মধ্যে আছে স্বচ্ছ, রুদ্র, শাকিল, অন্তরা, মধুমনি, মুন্না, জুয়েল মিজি প্রমুখ।
