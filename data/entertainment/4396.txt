
বিভিন্ন ছবির গানের শুটিংয়ে যুক্তরাজ্য, দুবাই, মালয়েশিয়া ও থাইল্যান্ডে গিয়েছেন বিদ্যা সিনহা মিম। এবার যাচ্ছেন শ্রীলঙ্কা। তাঁর নতুন ছবি রকেট-এর দুটি গানের শুটিং হবে সেখানে। ৩১ আগস্ট কলকাতা থেকে শ্রীলঙ্কার উদ্দেশে রওনা হবেন। কলকাতার বিভিন্ন লোকেশনে এখন রকেট ছবিটির শুটিং চলছে। সেখান থেকে গতকাল দেশে ফিরেই এসব তথ্য জানালেন মিম। তিনি বলেন, ‘ছবিটির প্রায় ৯০ ভাগ কাজ শেষ হয়েছে। তিনটি গান আর কয়েকটি দৃশ্যের কাজ বাকি। দুটি গানের শুটিং করতে শ্রীলঙ্কা যাচ্ছি। এর আগে শ্রীলঙ্কা যাওয়া হয়নি। নতুন অভিজ্ঞতা হবে।’মিম জানান, শ্রীলঙ্কা যাওয়ার আগে ২৫ আগস্ট আবারও কলকাতা যাবেন তিনি। সেখানে শেষ করবেন ছবির বাকি কাজ।রাজা চন্দ পরিচালিত রকেট ছবিতে মিমের বিপরীতে অভিনয় করছেন কলকাতার নায়ক সোহম।
