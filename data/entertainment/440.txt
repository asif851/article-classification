
এবারের ঈদের তিন ছবি—বসগিরি, শু৵টার ও রক্ত-এর মধ্যে দুটির নায়কই শাকিব খান। শুধু রক্ত ছবিতে অভিষেক হয়েছে নবাগত রোশানের। ছবি মুক্তির দিন ঈদের ছবিতে অভিনয় করা কোনো তারকাই নিজেকে দেখতে এবার প্রেক্ষাগৃহে যাননি। ব্যতিক্রম ছিলেন রক্ত ছবির নায়ক রোশান। কথা ছিল রক্ত ছবির পুরো দল একসঙ্গে বিভিন্ন প্রেক্ষাগৃহে গিয়ে ছবিটি দেখবেন। কিন্তু হঠাৎই সেই সিদ্ধান্ত বদলে যায়। শেষমেশ রক্ত টিমের সঙ্গে নয়, ঈদের দিন রাতের শেষ শো তিনি দেখেন পরিবারের সঙ্গে রাজধানীর ব্লকবাস্টার সিনেমাস মাল্টিপ্লেক্সে।হলে গিয়ে নিজেকে প্রথম বড় পর্দায় দেখার ঘটনাগুলো ইদানীং এভাবেই জ্বলজ্বলে চোখে বলে বেড়ান রোশান। নিজেকে বড় পর্দায় দেখে কেমন লাগল? রোশান বলেন, ‘এ অনুভূতির কথা বলে বোঝানো যাবে না। হলে বসে প্রথম যখন পর্দায় নিজেকে দেখলাম, মন আনন্দে ভরে গিয়েছিল।’রোশান জানান, ছবি দেখার সময় তিনি বসেছিলেন সবার মাঝখানে। একটু পরপর ডানে-বাঁয়ে তাকিয়ে দর্শকদের ভাব বোঝার চেষ্টা করছিলেন। রোশান বলেন, ‘ছবিতে আমার দৃশ্যগুলোয় দর্শকের যে প্রতিক্রিয়া দেখেছি, তাতেই আমি ধন্য।’হলে নায়কের উপস্থিতি কি দর্শক বুঝতে পেরেছিলেন? রোশান বলেন, ‘শো শেষে বুঝতে পেরেছিল। বেশ কিছু দর্শক হলের ফটকের মুখে জটলা করছিলেন আমাকে দেখার জন্য। কিন্তু আমি ভয় পাচ্ছিলাম। তাই অন্য পথ দিয়ে বেরিয়ে গেছি।’ তিনি জানান, পরের দিন রাজধানীর আরেক মাল্টিপ্লেক্স স্টার সিনেপ্লেক্সেও দর্শকসারিতে বসে রক্ত দেখেছেন রোশান।ছবিটি মুক্তির প্রায় এক সপ্তাহ পার হতে যাচ্ছে। এ কয়েক দিনের দর্শক প্রতিক্রিয়ার কথা জানতে চাইলে রোশান বলেন, ‘সারা দেশ থেকে ভালো ফলাফলই আসছে। পরিবেশকদের কাছ থেকে জানতে পেরেছি, দর্শক ছবিটি ভালোভাবেই গ্রহণ করেছেন। বিভিন্ন পত্রিকার রিভিউ, ফেসবুক, টুইটার থেকেও একই কথা জানতে পারছি।’তাহলে কি আপনি বলবেন, শাকিব খানের সঙ্গে আপনার একটা প্রতিযোগিতা চলছে? হেসে দিয়ে রোশান বলেন, ‘শাকিব খান এখন সবচেয়ে জনপ্রিয় চলচ্চিত্র তারকা। তাঁর সঙ্গে আমার প্রতিযোগিতা? এভাবে বলা মোটেও ঠিক হবে না। বড় পর্দায় এটি আমার প্রথম কাজ। মুক্তির আগে যে প্রত্যাশা করেছিলাম, তা পূরণ হয়েছে। এতেই আমি খুশি।’এর মধ্যে নতুন কোনো ছবির প্রস্তাব পেলেন কি? জানতে চাইলে এই নবাগত নায়ক বলেন, ‘রক্ত মুক্তির আগেই ফেসবুকে প্রযোজনা প্রতিষ্ঠান জাজ মাল্টিমিডিয়া ঘোষণা দিয়েছিল যৌথ প্রযোজনায় কলকাতার শুভশ্রী ও আমাকে নিয়ে তাঁদের পরবর্তী ছবি নির্মাণ করবে। যদিও ছবির নাম এখনো ঠিক হয়নি। এতটুকুই।’বাংলাদেশের জাজ মাল্টিমিডিয়া ও ভারতের এসকে মুভিজের যৌথ প্রযোজিত রক্ত ছবিতে রোশানের বিপরীতে অভিনয় করেছেন পরীমনি।
