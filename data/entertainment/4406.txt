
ম্যাঙ্গোলী-চ্যানেল আই সেরা নাচিয়ে ‘সিজন থ্রি’ অনুষ্ঠানের গ্র্যান্ড ফিনালে অনুষ্ঠিত হবে আগামী ৬ মে। তবে তার আগে ১৫ জন প্রতিযোগীকে লড়তে হবে সেমিফাইনাল রাউন্ড। আজ নৃত্যশিল্পী অন্বেষণে ড্যান্স রিয়েলিটি-বিষয়ক এই শোটি সম্পর্কে বিস্তারিত জানাতে চ্যানেল আই ভবনে আয়োজন করা হয়েছিল এক সংবাদ সম্মেলনের।
সংবাদ সম্মেলনে উপস্থিত ছিলেন চ্যানেল আইয়ের ব্যবস্থাপনা পরিচালক ফরিদুর রেজা সাগর, পৃষ্ঠপোষক প্রতিষ্ঠান এএসটি বেভারেজ লিমিটেড ও মেম্বার অব গ্লোব ফার্মাসিউটিক্যাল গ্রুপ অব কোম্পানিজের চেয়ারম্যান, ব্যবস্থাপনা পরিচালক মো. হারুনুর রশিদ। এ ছাড়াও উপস্থিত ছিলেন এই প্রতিযোগিতার প্রধান তিন বিচারক নৃত্যশিল্পী মুনমুন আহমেদ, অভিনেতা ফেরদৌস আহমেদ, নাট্যাভিনেত্রী-নির্মাতা মেহের আফরোজ শাওন, প্রতিযোগিতার পরিকল্পক ও পরিচালক ইজাজ খান স্বপন এবং ১৫ প্রতিযোগী।সাংবাদ সম্মেলনে জানানো হয়েছে, প্রতিযোগিতার গ্র্যান্ড ফিনালে শেষে সেরা নাচিয়ে পাবেন এসিআইয়ের সৌজন্যে একটি গাড়িসহ বিভিন্ন উপহার-সামগ্রী। থাকছে ইমপ্রেস টেলিফিল্ম লিমিটেডের ব্যানারে নির্মিত চলচ্চিত্র, নাটক, টেলিফিল্মে অভিনয় ও বিভিন্ন পণ্যের মডেল হওয়ার সুযোগ।প্রায় মাস তিনেক আগে দেশের সাতটি বিভাগ থেকে অংশগ্রহণকৃত প্রায় ৪৫ হাজার নৃত্য প্রতিযোগীর মধ্যে থেকে প্রাথমিক যাচাইবাছাই শেষে মোট ২৪৫ জন প্রতিযোগীকে নির্বাচিত করা হয় কর্মশালার জন্য। ঢাকায় অনুষ্ঠিত তিন দিনের কর্মশালায় এই ২৪৫ জন প্রতিযোগী প্রশিক্ষণ নেন দেশবরেণ্য গুণী নৃত্যগুরুদের কাছ থেকে। কর্মশালা শেষে ১০০ জন প্রতিযোগী নির্বাচিত হন ‘গ্র্যান্ড অডিশন’-এর জন্য।গ্র্যান্ড অডিশনের প্রতিযোগিতা শেষে মোট ৩৪ জন প্রতিযোগী নিয়ে শুরু হয় মূল পর্ব। বেশ কয়েকটি ধাপ পেরিয়ে ২৪ জন প্রতিযোগী নিয়ে শুরু হয় ক্যাম্প রাউন্ড। ক্যাম্প রাউন্ড শেষে বর্তমানে প্রতিযোগীর সংখ্যা ১৫ জন, যাঁরা সেমিফাইনাল রাউন্ডে লড়ছেন ‘ম্যাঙ্গোলী-চ্যানেল আই সেরা নাচিয়ে-২০১৫ সিজন থ্রি’-এর মুকুটটির জন্য।সেরা ১৫ জন প্রতিযোগীর মধ্যে রয়েছেন সিনথিয়া, শোভা, হৃদি, অন্তর, অপূর্ব, মিতি, সুমাইয়া, সুমী, রিয়া, প্রাপ্তি, দোলা, লোটাস, ইচ্ছা, অথৈ ও আলিফ। অনুষ্ঠানটি চ্যানেল আইতে প্রচারিত হয় প্রতি শুক্রবার ও মঙ্গলবার রাত-৭ টা ৫০ মিনিটে।
