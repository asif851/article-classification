
‘দ্য কপিল শর্মা শো’ দেখে আর আপনি হাসতে পারবেন না। পাবেন না নির্মল আনন্দ, ঘণ্টাব্যাপী বিনোদন। কারণ, সনি চ্যানেলের এই শো বন্ধ হয়ে গেল। আর তা জানিয়েছেন কপিল শর্মা নিজেই। চ্যানেল কর্তৃপক্ষও জানিয়েছে। অনুষ্ঠানটি যে বন্ধ হচ্ছে, তা বেশ কিছুদিন ধরেই ধারণা করা হচ্ছিল। কেন?
আকাশে বিমানের মধ্যে কপিল শর্মার সঙ্গে সুনীল গ্রোভারের হাতাহাতি, সুনীলের শো ছেড়ে চলে যাওয়া, টিআরপি কমে যাওয়া—সব মিলিয়ে ভারতীয় মিডিয়াগুলো তো বলেই দিয়েছিল, ‘দ্য কপিল শর্মা শো’ বন্ধ হচ্ছে, তাতে কোনো সন্দেহ নেই।
এদিকে নিজের অনুষ্ঠানের প্রতি কপিল শর্মা নিজেও আগ্রহ হারিয়ে ফেলেছেন। অনুষ্ঠানের সেটে আসা তিনি প্রায় ছেড়েই দিয়েছেন। তাঁর জন্য দীর্ঘ সময় অপেক্ষা করে চলে যেতে বাধ্য হন অজয় দেবগন, ইলিয়ানা ডি’ক্রুজ, ইমরান হাশমি আর শাহরুখ খান! পরে কপিল শর্মার অপেশাদার আচরণ নিয়ে তাঁরা কথা বলেছেন মিডিয়ার সঙ্গে। তাঁদের মতে, ওই সময় কপিল শর্মা নাকি বাসায় ঘুমাচ্ছিলেন, ঘুম থেকে উঠতে পারেননি। আর কপিল শর্মার পক্ষ থেকে পরে মিডিয়াকে জানানো হয়, শারীরিক অসুস্থতার কারণেই শুটিং বাতিল করেছিলেন। তিনি উচ্চ রক্তচাপ সমস্যায় ভুগছেন। কয়েক মাস ধরেই তিনি অসুস্থ।
তবে কপিল শর্মা এখনো আশাবাদী, সুস্থ হয়ে তিনি আবার ‘দ্য কপিল শর্মা শো’ শুরু করতে পারবেন। কিন্তু সেই সম্ভাবনা কতটুকু, তা ভবিষ্যৎই বলবে। পিঙ্কভিল, হিন্দুস্তান টাইমস, ইন্ডিয়া টুডে।
