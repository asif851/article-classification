
আরটিভির ধারাবাহিক নাটক নোয়াশাল-এ এবার অভিনয় করছেন মডেল ও অভিনেত্রী ঈশানা। নোয়াশাল-এর ৯৬ পর্ব থেকে তাঁকে দেখা যাবে। পর্বটি প্রচারিত হবে ১৪ অক্টোবর মঙ্গলবার রাত নয়টা পাঁচ মিনিটে।নোয়াশাল ধারাবাহিকে ঈশানাকে দেখা যাবে মৌ চরিত্রে। গল্পে দেখা যাবে, ঈশানা যুক্তরাজ্য থেকে পড়াশোনা করে বাংলাদেশে এসেছেন। নিশা তাঁর কাছের বান্ধবী । নিশার মাধ্যমে তাঁর পরিচয় হয় রওনকের সঙ্গে। একটা সম্পর্কের দিকে তাঁরা এগোতে থাকেন। কিন্তু তাঁদের সম্পর্কে জটিলতা তৈরি করে ঈশানার ফেসবুক বন্ধু সাঈদ বাবু।আরটিভি সূত্রে জানা গেছে, নোয়াশাল আরটিভিতে প্রতি সপ্তাহের সোম থেকে বুধবার রাত নয়টা পাঁচ মিনিটে প্রচারিত হচ্ছে।কামরুল হাসানের রচনায় নোয়াশাল ধারাবাহিকটি পরিচালনা করেছেন অভিনেতা ও নির্মাতা মীর সাব্বির। নাটকের বিভিন্ন চরিত্রে অভিনয় করেছেন এ টি এম শামসুজ্জামান, খায়রুল আলম সবুজ, চিত্রলেখা গুহ, ডলি জহুর, আলীরাজ, মীর সাব্বির, রওনক হাসান, ফারুক আহমেদ, নাজনীন হাসান চুমকি, অহনা, নিশা, বিনয় ভদ্র, আমিন আজাদ, সুভাশীষ ভৌমিক, বাদলসহ অনেকে।
