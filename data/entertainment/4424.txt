
নানা চরিত্রে দেখা যায় তাঁকে। এবার সবকিছু ছাপিয়ে হয়ে গেলেন দুর্ধর্ষ ডাকাত। দলবল নিয়ে নৌকায় ডাকাতি করেন, অর্থাৎ জলদস্যু। সেই ডাকাত আর কেউ নন, অভিনেতা ইরেশ যাকের। এমন ডাকাত আর তার ডাকাতির গল্প নিয়ে অসম্পূর্ণ নামে একটি নাটক নির্মাণ করছেন অনিমেষ আইচ। রচনাও তাঁরই।নাটকটির শুটিং শুরু হয়েছে গত শুক্রবার থেকে। রাজবাড়ী জেলার গোয়ালন্দ উপজেলার পদ্মা নদীতে চলছে শুটিং। এই নদীতেই ডাকাতি করবে ইরেশসহ তাঁর পুরো ডাকাত দল।অনিমেষ বললেন, ‘গত শুক্রবার থেকে শুটিং করছি পদ্মা নদীতে। শুধু নদীতেই নয়, আমরা আগামী তিন দিন এই এলাকার বিভিন্ন জায়গায় শুটিং করব। যেমন রেলস্টেশন, একটা পুরোনো রাজবাড়ী, মালবাহী ট্রেনসহ বেশ কিছু জায়গায়।’শুটিং লোকেশন নিয়ে তিনি বললেন, ‘উত্তরা আর পুবাইল দেখতে দেখতে দর্শকেরা ক্লান্ত। তাই এখানে আসা। আর গল্পের জন্য নদী, রেললাইন, স্টেশন সবই দরকার ছিল। সব একসঙ্গে পাওয়ায় এখানেই এলাম।’নাটকে ডাকাত দলের সদস্য বনে যাওয়া ইরেশ বললেন, ‘সরাসরি ডাকাত দলের সদস্য হয়ে আগে অভিনয় করেছি বলে মনে পড়ে না। তবে নেতিবাচক চরিত্রে অভিনয় তো করা হয়ই।’চরিত্রের জন্য আলাদা প্রস্তুতি নিয়ে তিনি বললেন, ‘নির্মাতার সঙ্গে পরামর্শ করেই প্রস্তুতি নিয়েছি। তা ছাড়া একটি চলচ্চিত্রে অভিনয়ের জন্য দাড়ি রেখেছিলাম। সেটা কাজে লেগেছে। অনিমেষ বলেছে এই নাটকের শুটিংয়ের পর দাড়ি কাটতে।’অসম্পূর্ণতে আরও অভিনয় করেছেন ভাবনা। বিয়ের দিন স্বামীসহ শ্বশুরবাড়িতে যাওয়ার সময় যে মেয়েটি পড়ে ডাকাতের কবলে, সে চরিত্রেই দেখা যাবে তাঁকে।পরিচালক জানালেন, আগামী ঈদুল ফিতরে নাটকটি প্রচারিত হবে দেশ টিভিতে।
