
পুরান চাল পুরান তারকা—দুটোই ‘ভাতে বাড়ে’। বলিউডের মতো হলিউডের এই কথা সত্যি। যদি আপনি তারকাদের আয়ের দিকে তাকান। বলিউডের রাজত্ব এখনো তিন ‘খান সাহেব’-এর দখলে। তিনজনই পঞ্চাশের দোরগোড়ায়। আরও নির্দিষ্ট করে বললে, তিনজনই ৪৮ বছর বয়সে পর্দা কাঁপিয়ে চলেছেন।হলিউডেও ছবিটা ব্যতিক্রম নয়। বিশেষ করে সেখানকার ছবি বলিউডের মতো রোমান্সনির্ভর নয় বলে ‘বুড়ো’ তারকাদের কদর এমনিতেই বেশি। ২০১৩ সালে হলিউড তারকাদের আয় বিশ্লেষণ করে দেখেছে নিউইয়র্ক ফিল্ম একাডেমি। তাদের সেই বিশ্লেষণ প্রকাশ করেছে উইমেন্স মিডিয়া সেন্টার নামের একটি সংস্থা। তাতেই দেখা যাচ্ছে, হলিউডে সবচেয়ে বেশি আয় করা ১০ পুরুষ তারকার সবাই ৪০ পেরিয়ে গেছেন।১০-এ থাকাদের মধ্যে সবচেয়ে বেশি বয়স লিয়াম নিসনের, ৬১ বছর। সবচেয়ে কম ডোয়াইন জনসনের—৪১। প্রতিবেদনটি যেহেতু উইমেন্স মিডিয়া সেন্টার প্রকাশ করেছে, তাদের মূল উদ্দেশ্য ছিল, হলিউডের রাজত্বে নারী অভিনেত্রীদের অবস্থান বিশ্লেষণ করা। আর সেই বিশ্লেষণ করতে গিয়েই দেখা গেছে, যতই নারী-পুরুষ সমতার কথা বলা হোক, পুরুষ তারকাদের তুলনায় নারী তারকারা হলিউডে এক রকম অবহেলিতই। পুরুষদের তুলনায় অর্ধেক কিংবা তারও কম আয় করেন তাঁরা। হলিউড এখনো পুরুষশাসিত এক রাজ্যই।শুধু তা-ই নয়, পর্দায় তাঁদের উপস্থিতি বেশির ভাগ ক্ষেত্রেই অলংকারের মতো। কেবল সৌন্দর্য বাড়াতেই ব্যবহার করা হয়। ২০১৩ সালে পুরুষের তুলনায় ছবিতে নারীর বক্তব্যধর্মী চরিত্র ব্যবহার করা হয়েছে মাত্র ২৯ শতাংশ। শুধু তা-ই নয়, পর্দায় নারীদের ‘আকর্ষকভাবে’ ইচ্ছাকৃত উপস্থাপনের প্রবণতাও বেড়েছে। বেড়েছে ‘ঘনিষ্ঠ দৃশ্য’ উপস্থাপনের হারও। ২০০৭ সালের তুলনায় যেটি তিন গুণ বেড়েছে বলে উঠে এসেছে ওই প্রতিবেদনে।বয়সের দিক দিয়েও পুরুষ এবং নারী অভিনেত্রীদের চিত্রটা একেবারেই উল্টো। হলিউডে যেমন বেশি বয়সে অভিনেতার কদর, অভিনেত্রীর বেলায় কিন্তু প্রযোজকেরা বেছে নেন কম বয়সীদেরই। সবচেয়ে বেশি আয় করা দশ অভিনেত্রীর মধ্যে সবচেয়ে বেশি বয়স সান্ড্রা বুলকের—৪৯ বছর। তালিকায় ৪০ পেরোনো অভিনেত্রী আছেন আর মাত্র দুজন—জুলিয়া রবার্টস (৪৬) ও জেনিফার অ্যানিস্টোন (৪৫)। জেনিফার লরেন্স, ক্রিস্টেন স্টুয়ার্ট, এমা স্টোন—তিনজনেরই বয়স ২৩ থেকে ২৫-এর ঘরে।প্রতিবেদনটির মূল উদ্দেশ্য অবশ্য ছিল তারকাদের আয় নিয়েই। সেখানেই দেখানো হয়েছে, গত বছর সবচেয়ে বেশি আয় করেছেন রবার্ট ডাউনি জুনিয়র। আয়রনম্যানের আয় ছিল সাড়ে সাত কোটি মার্কিন ডলার (৫৮২ কোটি ৮২ লাখ টাকা)। মানে কিনা দিনেই দেড় কোটি টাকা আয় করেন ডাউনি জুনিয়র!অভিনেত্রীদের মধ্যে সর্বোচ্চ আয় করেন অ্যাঞ্জেলিনা জোলি। ২০১৩ সালে তাঁর আয় ছিল তিন কোটি ৩০ লাখ ডলার (২৫৬ কোটি ৪৪ লাখ টাকা)। মানে কিনা ডাউনির চেয়ে তিনি অর্ধেকেরও কম আয় করেন। নারী-পুরুষ মিলিয়ে হলিউডের সবচেয়ে বেশি আয় করা ১০ তারকার তালিকা করা হলে সেরা ১০-এ জায়গা পাবেন কেবল জোলিই। সেখানেও তাঁর অবস্থান হবে ৯-এ। হলিউডে সবচেয়ে বেশি আয় করা সেরা ১০ অভিনেতার মধ্যে জোলির চেয়ে কম আয় করেন কেবল নিসন, তিন কোটি ১৫ লাখ ডলার (২৪৪ কোটি ৭৮ লাখ টাকা)।এ তো গেল ক্যামেরার সামনের অবস্থা। ক্যামেরার পেছনে যাঁরা কাজ করেন, সেখানে নারীদের অবস্থান কেমন? সেখানে অবস্থাটা আরও করুণ। গত বছর সবচেয়ে আয় করে ২৫০টি ছবির মধ্যে পরিচালক কিংবা গুরুত্বপূর্ণ দায়িত্ব পালন করা নারীর হার ছিল মাত্র ১৬ শতাংশ।
সবচেয়ে বেশি আয় করা ১০ অভিনেতারবার্ট ডাউনি জুনিয়র ৫৮২ কোটি ৮২ লাখ টাকাচ্যানিং টটাম ৪৬৬ কোটি ২৫ লাখ টাকাহিউ জ্যাকম্যান ৪২৭ কোটি ৪০ লাখ টাকামার্ক ওয়ার্লবার্গ ৩৯৬ কোটি ৩২ লাখ টাকাডোয়াইন জনসন ৩৫৭ কোটি ৪৬ লাখ টাকালিওনার্দো ডি ক্যাপ্রিও ২৯৫ কোটি ২৯ লাখ টাকাঅ্যাডাম স্যান্ডলার ২৮৩ কোটি ৬৪ লাখ টাকাটম ক্রুজ ২৭১ কোটি ৯৮ লাখ টাকাডেনজেল ওয়াশিংটন ২৫৬ কোটি ৪৪ লাখ টাকালিয়াম নিসন ২৪৪ কোটি ৭৮ লাখ টাকা
সবচেয়ে বেশি আয় করা ১০ অভিনেত্রীঅ্যাঞ্জেলিনা জোলি ২৫৬ কোটি ৪৪ লাখ টাকাজেনিফার লরেন্স ২০২ কোটি ০৪ লাখ টাকাক্রিস্টেন স্টুয়ার্ট ১৬৭ কোটি ০৭ লাখ টাকাজেনিফার অ্যানিস্টোন ১৫৫ কোটি ৪১ লাখ টাকাএমা স্টোন ১২৪ কোটি ৩৩ লাখ টাকাশার্লিজ থেরন ১১৬ কোটি ৫৬ লাখ টাকাসান্ড্রা বুলক ১০৮ কোটি ৭৯ লাখ টাকানাটালি পোর্টম্যান ১০৮ কোটি ৭৯ লাখ টাকামিলা কুনিস ৮৫ কোটি ৪৮ লাখ টাকাজুলিয়া রবার্টস ৮৫ কোটি ৪৮ লাখ টাকা রাজীব হাসানসূত্র: নিউইয়র্ক ফিল্ম একাডেমি
 
