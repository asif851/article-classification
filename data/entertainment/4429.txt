
যৌথ প্রযোজনার ছবি চালবাজ-এর শুটিং শুরুর কথা ছিল গত রোজার ঈদে। কিন্তু ছবির ভারতীয় প্রযোজনা প্রতিষ্ঠান এসকে মুভিজের সঙ্গে টালিউডের সিনে ফেডারেশনের দ্বন্দ্বের কারণে সেই যাত্রায় শুটিং শুরু করা যায়নি। যুক্তরাজ্যে টানা চার দিন পুরো ইউনিট বসে থেকে ফিরে আসে।অবশেষে শাকিব খান ও কলকাতার মেয়ে শুভশ্রীকে নিয়ে যৌথ প্রযোজনার এই ছবির শুটিং যুক্তরাজ্যের লোকেশনে শুরু হলো। সেখান থেকে মুঠোফোনে প্রযোজক হিমাংশু ধানুকা বলেন, ‘আজ (গত বৃহস্পতিবার) দুপুরের পর থেকে যুক্তরাজ্যের টরকিতে শুটিং শুরু হয়েছে। জায়গাটি সমুদ্রের পাড়ে, বেশ সুন্দর। লন্ডন শহর থেকে চার ঘণ্টার রাস্তা। এখানে শাকিব ও শুভশ্রী শুটিংয়ে অংশ নিয়েছেন। যুক্তরাজ্যের শিডিউলে বেশি অংশই তাঁদের দুজনকে ধরে কাজ হবে।’টরকির লোকেশনে ১০ সেপ্টেম্বর পর্যন্ত শুটিং। এরপর সেন্ট্রাল লন্ডনের বিভিন্ন লোকেশনে ২৪ সেপ্টেম্বর পর্যন্ত টানা শুটিং হবে। মোট ১৮ দিনের শুটিং। এই প্রযোজক বলেন, দ্বিতীয় ধাপে ভারতের রামুজি ফিল্ম সিটি ও বাংলাদেশের লোকেশনে ছবির বাকি অংশের কাজ হবে।এদিকে যুক্তরাজ্যের শুটিংয়ের ফাঁকে শাকিব খানের ১৪ ও ১৫ সেপ্টেম্বর ওমানে বাংলাদেশের একটি শোতে অংশ নেওয়ার কথা আছে। এ ব্যাপারে যুক্তরাজ্য থেকে শাকিব বলেন, ‘আগে থেকেই ওমানের শোতে শিডিউল দেওয়া ছিল।’
শুটিং কেমন হচ্ছে? ঢাকাই ছবির এই নায়ক বলেন, ‘শুরুটা ভালোই হয়েছে। নবাব দিয়ে দর্শকের কাছে আমার আর শুভশ্রীর একটা গ্রহণযোগ্যতা তৈরি হয়ে গেছে। চালবাজ ছবিটিও দুজনের আরেকটি ধামাকা হবে বলে আশা করছি।’
ভারতের এসকে মুভিজের সঙ্গে চালবাজ যৌথভাবে প্রযোজনা করছে বাংলাদেশের অ্যাকশন কাট এন্টারটেইনমেন্ট। ছবিটি ভারতের জয়দীপ মুখার্জি ও বাংলাদেশের অনন্য মামুন পরিচালনা করছেন। আরও অভিনয় করছেন বাংলাদেশের সৈয়দ হাসান ইমাম, আমান রেজা, ভারতের রজতাভ দত্ত, বিশ্বজিৎ নাথ, সুপ্রিয় চক্রবর্তী।
