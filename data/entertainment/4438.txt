
মার্কিন পপ গায়িকা ব্রিটনি স্পিয়ার্সের নতুন গানের মিউজিক ভিডিও যুক্তরাজ্যের টিভি চ্যানেলে রাত ১০টার আগে প্রচার নিষিদ্ধ করা হয়েছে। গানটির মিউজিক ভিডিওতে মাত্রাতিরিক্ত খোলামেলা দৃশ্য থাকার কারণেই এমন সিদ্ধান্ত নেওয়া হয়েছে। এক খবরে জানিয়েছে ‘ডেইলি মিরর’।ব্রিটনির অষ্টম স্টুডিও অ্যালবামের নতুন গানের শিরোনাম ‘ওয়ার্ক বিচ’। এর মিউজিক ভিডিওটি প্রাইমটাইমে যুক্তরাজ্যের টেলিভিশনে প্রচার উপযোগী নয় বলে জানায় সংশ্লিষ্ট কর্তৃপক্ষ। এর পরিপ্রেক্ষিতে মিউজিক ভিডিওটি রাত ১০টার আগে প্রচারে নিষেধাজ্ঞা আরোপ করা হয়।এ প্রসঙ্গে ঘনিষ্ঠ একটি সূত্র জানিয়েছে, মিউজিক ভিডিওটি প্রকাশিত হওয়ার পর অনলাইনে রীতিমতো ঝড় তুলেছে। এ অবস্থায় টেলিভিশনে গানটি প্রচারের বিষয়টি একটু বাড়াবাড়িই বটে।গানটির মিউজিক ভিডিও প্রসঙ্গে ব্রিটনির ভাষ্য, ‘শুরুর দিকে গানটির মিউজিক ভিডিওতে একটু বেশিই খোলামেলা দৃশ্য রাখা হয়েছিল। কিন্তু পরে আমি মিউজিক ভিডিওর প্রায় অর্ধেক অংশই কেটে বাদ দেওয়ার ব্যবস্থা করেছি। আমার সন্তান আছে। একজন মা হিসেবে আমি চাইলেই নিজেকে যেভাবে খুশি সেভাবে মেলে ধরতে পারি না। নিজেকে খুব বেশি আবেদনময়ী হিসেবে তুলে ধরলে সেটা সবার কাছে বিশ্বাসযোগ্যও হবে না। কোনো কাজের ক্ষেত্রেই নিজের বিবেককে বিসর্জন দিতে পারি না আমি।’
