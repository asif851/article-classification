
ঢাকা বিশ্ববিদ্যালয়ে তৃতীয়বারের মতো শুরু হচ্ছে অ্যানিমেশন চলচ্চিত্র উৎসব ‘মাইক্রোসফট্ অ্যানিমেশন ফিল্ম ফেস্টিভ্যাল-২০১৭’। কাল সোমবার থেকে চার দিনের এ আয়োজনে এবার দেখানো হবে ১৫টি অ্যানিমেটেড ছবি। নামমাত্র প্রবেশমূল্যে ছবিগুলো দেখা যাবে শিক্ষক-শিক্ষার্থী কেন্দ্র (টিএসসি) মিলনায়তনে। আগামীকাল সোমবার সকাল ১১টায় দেখানো হবে ‘পেঙ্গুইনস অব মাদাগাস্কার’, বেলা ১টা ৩০ মিনিটে ‘ওয়াল-ই’, বিকেল সাড়ে ৪টায় ‘ইনসাইড আউট’ এবং সন্ধ্যা সাড়ে ৬টায় ‘কর্সপ বার্ড’। প্রতিটি ছবি দেখা যাবে মাত্র ৩০ টাকা প্রবেশমূল্যে। আগামীকাল ২০ মার্চ প্রধান অতিথি হিসেবে উৎসব উদ্বোধন করবেন বিদ্যুৎ, জ্বালানি এবং খনিজসম্পদ বিষয়ক প্রতিমন্ত্রী নসরুল হামিদ। সভাপতিত্ব করবেন ঢাকা বিশ্ববিদ্যালয়ের উপাচার্য ও ঢাকা বিশ্ববিদ্যালয় চলচ্চিত্র সংসদের সঞ্চালক আ আ ম স আরেফিন সিদ্দিক। এ ছাড়া অতিথি থাকবেন শিল্পী শিশির ভট্টাচার্য্য, ঢাকা বিশ্ববিদ্যালয়ের টেলিভিশন, ফিল্ম অ্যান্ড ফটোগ্রাফি বিভাগের চেয়ারম্যান এ জে এম শফিউল আলম ভুইয়া এবং মাইক্রোসফট বাংলাদেশের পরিচালন কর্মকর্তা সোনিয়া বশির কবির।২১ মার্চ একই সময়সূচিতে দেখানো হবে ‘এপ্রিল অ্যান্ড দ্য এক্সট্রা অর্ডিনারি ওয়ার্ল্ড’, ‘ম্যারি অ্যান্ড ম্যাক্স’, ‘সং অব দ্য সি’, ‘মোয়ানা’। ২২ মার্চ ‘ডেসপিকেবল মি’, ‘মেগামাইন্ড’, ‘ক্যাসল ইন দ্য স্কাই’, ‘কুবো অ্যান্ড দ্য টু স্ট্রিংস’। ২৩ মার্চ দেখানো হবে বেশ কিছু বাংলা স্বল্পদৈর্ঘ্য অ্যানিমেটেড ছবি, ‘ক্লাউডি উইথ এ চ্যান্স অব মিট বলস’, ‘ফ্যানটাসটিক মিস্টার ফক্স’, ‘জুটোপিয়া’। উৎসব উপলক্ষে ২৯ মার্চ বিকেল ৩টায় ঢাকা বিশ্ববিদ্যালয় নওয়াব আলী চৌধুরী সিনেট ভবন মিলনায়তনে থাকবে আলোচনা ‘প্রসপেক্টস অব অ্যানিমেশন ইন বাংলাদেশ ফিল্ম ইন্ডাস্ট্রি’।অ্যানিমেশন চলচ্চিত্রকে সব বয়সী দর্শকদের কাছে জনপ্রিয় করে তুলতে এবং তরুণ নির্মাতাদের অ্যানিমেশন ছবি বানাতে উৎসাহিত করতে ঢাকা বিশ্ববিদ্যালয় চলচ্চিত্র সংসদ ২০০৫ সালে টিএসসি মিলনায়তনে অ্যানিমেশন ছবির উৎসব শুরু করেছিল।
