
চিত্রনাট্যকার ডেভিড ফ্রানজোনি ও প্রযোজক স্টিফেন জোয়েল ব্রাউন ত্রয়োদশ শতকের ফারসি কবি ও সুফি সাধক জালালউদ্দিন মুহাম্মদ রুমিকে নিয়ে একটি বায়োপিক নির্মাণ করার কথা ভাবছেন। আর সেখানে রুমির চরিত্রে তাঁদের প্রথম পছন্দ ছিল লিওনার্দো ডিক্যাপ্রিও। এই খবর বেশ কিছুদিন আগেই গণমাধ্যমে প্রকাশ পেয়েছে। তখন ফারসি কবির চরিত্রে শ্বেতাঙ্গ এক অভিনেতার নাম প্রস্তাব করে ব্যাপক সমালোচনার স্বীকার হতে হয়েছিল ডেভিড ও স্টিফেনকে। এমনকি হাজার হাজার মানুষ এই সিদ্ধান্তের বিরুদ্ধে পিটিশনেও স্বাক্ষর করেছেন। নতুন খবর হলো, লিওনার্দো কাজ করছেন না এই ছবিতে। ‘দ্য রেভেনেন্ট’ তারকার ঘনিষ্ঠ একটি সূত্র জানিয়েছে, এই ছবিতে কাজ করার কোনো প্রস্তাব লিওনার্দো এখনো পাননি। আর অদূর ভবিষ্যতে রুমির চরিত্রে অভিনয় করার কোনো পরিকল্পনাও নাকি নেই এই অভিনেতার। হলিউড রিপোর্টার।
