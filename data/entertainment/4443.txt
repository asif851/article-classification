
আজ মেরিল-প্রথম আলো পুরস্কারের জমকালো আসর। তাই সবার মধ্যে এখন থই থই করছে উত্তেজনা—মেরিল-প্রথম আলো পুরস্কার-২০১৩-এর অনুষ্ঠানে এবার আসর আলোকিত করবেন কারা—কোন কোন তারকা? মাত্র কয়েক ঘণ্টার অপেক্ষা। তারপর সেই মাহেন্দ্রক্ষণের শুভ লগ্ন—আজ সন্ধ্যায় ঢাকার বঙ্গবন্ধু আন্তর্জাতিক সম্মেলন কেন্দ্রে বসছে আলোকোজ্জ্বল অনুষ্ঠান, বর্ণাঢ্য তারকা মেলা।এই আয়োজন ঘিরে সবার মধ্যে এখন বেশুমার তর্ক-বিতর্ক। কারা হবেন ২০১৩ সালে চলচ্চিত্র, টেলিভিশন ও সংগীতাঙ্গনে সেরা? তারকা জরিপ পুরস্কারের জন্য এর মধ্যে দর্শক-শ্রোতারা তাঁদের প্রিয় তারকাদের ভোট দিয়েছেন। সেই ভোটে চূড়ান্তভাবে বিজয়ী হয়ে অবশেষে কোন কোন শিল্পী পরবেন সেরাদের সেরার শীর্ষ মুকুট—আপনি জানতে পারবেন আর মাত্র কয়েক ঘণ্টা পর।সমালোচকদের রায়ে এবারের শ্রেষ্ঠ শিল্পী কারা? কোন চলচ্চিত্র ও নাটক শ্রেষ্ঠ হলো শেষমেশ সমালোচকের চোখে?—আজ সন্ধ্যায় সব প্রশ্নের উত্তর মিলবে বঙ্গবন্ধু আন্তর্জাতিক সম্মেলন কেন্দ্রে। আর এ বছর আজীবন সম্মাননা লাভ করছেন কোন গুণীজন—উহু, এখনই বলা যাবে না সেটি। সবকিছুর উত্তর পেতে আর কিছুক্ষণ অপেক্ষা করুন।পাঠক না হয় অপেক্ষা করলেন; কিন্তু এই অনুষ্ঠানকে ঘিরে তারকারা কী করছেন এখন? অনুষ্ঠানকে ঘিরে দর্শক-শ্রোতাদের মতো তাঁদের উৎকণ্ঠাও তো তুঙ্গে। এর মধ্যে অনুষ্ঠানটি আরও উপভোগ্য ও জমজমাট করে তোলার জন্য বিভিন্ন অঙ্গনের তারকাদের নিয়ে চলছে বিচিত্র আয়োজনের মহড়া। আজই তাঁরা আসর ভরিয়ে তুলবেন নানা পরিবেশনার সমাহারে। তাঁদের পরিবেশনায় আপনি যেমন হাসির ঝলকে দুলে উঠবেন, তেমনি কখনো আবার ভেসে যাবেন আনন্দের ঝরনাধারায়।মেরিল-প্রথম আলো পুরস্কারের এবারের অনুষ্ঠানে থাকছে মুহুর্মুহু চমক—অনেক তারকা, মহাতারকার দেখা মিলবে অনুষ্ঠানে। আপনার প্রিয় তারকাদের অনেকেই যুক্ত থাকবেন অনুষ্ঠানের নানা পর্বে।তবে বঙ্গবন্ধু আন্তজার্তিক সম্মেলন কেন্দ্রের হল অব ফেমে আজকের এ অনুষ্ঠান কেবল আমন্ত্রিত অতিথিদের জন্য। কিন্তু তা বলে অনুষ্ঠানটি দেখতে না পারার দুঃখে আপনি মন খারাপ করবেন, এটাও হবে না। আপনার জন্যও আছে খুশির সংবাদ—মেরিল-প্রথম আলো পুরস্কার-২০১৩-এর পুরো অনুষ্ঠান ক্যামেরায় ধারণ করা হচ্ছে। পরে টিভি চ্যানেলে প্রচারিত হবে সেটি। তাই অপেক্ষায় কাউন্টডাউন করতে থাকুন এখন থেকেই—আর তো মাত্র কয়েক ঘণ্টা বাকি।
