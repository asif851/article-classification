
সুরের লহরিতে সারা রাত ডুবে থাকার সুযোগ এসেছে আবার। আগামী ২৪ নভেম্বর থেকে ঢাকার আর্মি স্টেডিয়ামে শুরু হচ্ছে পাঁচ রজনীর বেঙ্গল উচ্চাঙ্গসংগীত উৎসব ২০১৬। দর্শক-শ্রোতার সংখ্যার বিচারে বিশ্বের সবচেয়ে বড় উচ্চাঙ্গসংগীত আসরের স্বীকৃতিপ্রাপ্ত উৎসবটি এ বছর উৎসর্গ করা হয়েছে সব্যসাচী লেখক সৈয়দ শামসুল হককে। পঞ্চমবারের মতো স্কয়ার নিবেদিত এ উৎসবের আয়োজক বেঙ্গল ফাউন্ডেশন। সহযোগিতায় রয়েছে ব্র্যাক ব্যাংক।সোমবার রাজধানীর একটি হোটেলে সংবাদ সম্মেলনে পঞ্চমবারের মতো অনুষ্ঠিতব্য উৎসবের বিস্তারিত তথ্য তুলে ধরা হয়। পাঁচ দিনের উৎসবটির সূচনা হবে ২৪ নভেম্বর সন্ধ্যা সাতটায়। চলবে ২৮ নভেম্বর পর্যন্ত। প্রতিদিন সন্ধ্যা সাতটা থেকে ভোর পাঁচটা পর্যন্ত পরিবেশনা। নভেম্বরের প্রথম সপ্তাহ থেকে শুরু হবে উৎসবে অংশগ্রহণের নিবন্ধন কার্যক্রম।উৎসবের বিস্তারিত তথ্য তুলে ধরেন বেঙ্গল ফাউন্ডেশনের মহাপরিচালক লুভা নাহিদ চৌধুরী। বক্তব্য দেন বেঙ্গল ফাউন্ডেশনের চেয়ারম্যান আবুল খায়ের, উপদেষ্টা আবদুল মোমেন, মাছরাঙা টেলিভিশনের ব্যবস্থাপনা পরিচালক অঞ্জন চৌধুরী ও ব্র্যাক ব্যাংকের হেড অব কমিউনিকেশনস জারা মাহবুব।আবুল খায়ের বলেন, এ দেশের শাস্ত্রীয় সংগীতের হারানো ঐতিহ্য পুনরুদ্ধারের মাধ্যমে নবজাগরণ সৃষ্টির লক্ষ্যে ২০১২ সাল থেকে এ উৎসবের সূচনা। ইতিমধ্যে বিশাল পরিসরের এ সংগীতাসরটি জাতীয় ও আন্তর্জাতিক পর্যায়ে বিশেষ গুরুত্ববহ হয়ে উঠেছে। নানা পরিস্থিতির কারণে এ বছরের আয়োজন নিয়ে উৎকণ্ঠা দেখা দিয়েছিল। তবে সরকারের সদিচ্ছা ও আগ্রহ বিভিন্ন মহলের অঙ্গীকার দূর করে দিয়েছে সেই শঙ্কা।এবারের উৎসবে অংশ নিচ্ছেন বেনারস ঘরানার পদ্মবিভূষণপ্রাপ্ত ৮৭ বছরের প্রবাদপ্রতিম শিল্পী বিদুষী গিরিজা দেবী। অংশ নেবেন ব্রাহ্মণবাড়িয়ায় জন্ম নেওয়া কিংবদন্তি শিল্পী আলাউদ্দিন খাঁর বংশধর ওস্তাদ আশিষ খাঁ। উৎসবের প্রথম দিনে বেহালা বাজাবেন পদ্মভূষণপ্রাপ্ত এল সুব্রহ্মণ্যন। ওডিশি নৃত্যে মঞ্চ আলোকিত করবেন বিদুষী মাধবী মুডগাল ও তাঁর শিষ্যা।এবারও বাজাবেন পণ্ডিত হরি প্রসাদ চৌরাসিয়া। শোনা যাবে পণ্ডিত শিবকুমার শর্মার সন্তুরের সুর। কণ্ঠসংগীত ও বাদ্যের নানা পরিবেশনা নিয়ে হাজির হবেন পণ্ডিত অজয় চক্রবর্তী, পণ্ডিত উলহাস কশলকর, ওস্তাদ রশিদ খান, পণ্ডিত কুশল দাস, পণ্ডিত তেজেন্দ্রনারায়ণ মজুমদার ও পণ্ডিত উদয় ভাওয়ালকার।দেশের শিল্পীদের পরিবেশনা: উৎসবে অংশ নেবেন বাংলাদেশের ১৬৫ জন শিল্পী। থাকবে নৃত্যশিল্পী শর্মিলা বন্দ্যোপাধ্যায় ও মুনমুন আহমদ এবং তাঁদের দলীয় পরিবেশনা, প্রিয়াঙ্কা গোপের খেয়াল। এ ছাড়া উৎসবের বিভিন্ন দিনে সেতার, সরোদ ও তবলায় যন্ত্রসংগীত পরিবেশন করবে বেঙ্গল পরম্পরা সংগীতালয়ের শিক্ষার্থীরা।কনিষ্ঠতম শিল্পী হিসেবে উৎসবে অংশ নেবে বেঙ্গল পরম্পরা সংগীতালয়ের শিক্ষার্থী ইসরাত ফুলঝুরি খান। সাত বছরের এই শিল্পী সেতার বাজিয়ে শোনাবে।
