
‘বাবা জানো, আমাদের একটা ময়না পাখি আছে না, সে আজকে আমার নাম ধরে ডেকেছে, আর এ কথাটা না মা কিছুতেই বিশ্বাস করছে না, আমি কী তাহলে ভুল শুনেছি, কেমন লাগে বলো তো’—মুঠোফোন সেবাদাতা প্রতিষ্ঠান গ্রামীণফোনের এই একটি সংলাপের মাধ্যমেই সবার প্রিয়মুখ হয়ে ওঠে শিশুশিল্পী দিঘী। আট বছর আগের সেই দিঘী এখন আর ছোট্টটি নেই। সে এখন রাজধানীর একটি স্কুলের ষষ্ঠ শ্রেণির ছাত্রী। পড়াশোনা নিয়েই তার এখনকার যত ব্যস্ততা। শোবিজের কাজ থেকে নিজেকে দূরে সরিয়ে রেখেছে। এবার একটি গানের ভিডিওতে মডেল হলো দিঘী। এটি তার জীবনের প্রথম মিউজিক ভিডিও। গতকাল শুক্রবার ঢাকার পশ্চিম রাজাবাজারে দিঘীদের বাসার ছাদে গানটির শুটিং হয়। এতে দিঘীর সঙ্গে আরও অংশ নেন তার বাবা অভিনেতা সুব্রত।প্রথম আলোকে দিঘী বলে, ‘ক্রিকেট নিয়ে কিছুদিন আগে চার ছক্কা হই হই গানটি আমার দারুণ লাগে। গানটি নিয়ে বাংলাদেশের বিভিন্ন স্কুল-কলেজ এবং বিশ্ববিদ্যালয়ে ফ্লাশমব তৈরি হয়েছিল। আমাদের স্কুলেও একটি হওয়ার কথা ছিল। কিন্তু শেষ পর্যন্ত না হওয়ায় কিছুটা মন খারাপ হয়। বাংলাদেশ দল পঞ্চমবারের মতো বিশ্বকাপে খেলতে অস্ট্রেলিয়া গেছে। সারা দেশের মানুষ প্রিয় দলের খেলা দেখার জন্য উন্মুখ হয়ে আছে। এদিকে প্রিয় দলকে শুভকামনা জানাতে নানা ধরনের আয়োজন হচ্ছে। লাল সবুজ গানটি তেমন একটি আয়োজন। গানটি শুনে আমার ভালো লাগে। তারপর যখন গানটিতে মডেল হওয়ার প্রস্তাব পাই, রাজি না হয়ে পারলাম না।’ক্রিকেট নিয়ে তৈরি গানের মডেল হলেও দিঘীর প্রিয় খেলা ফুটবল। আর প্রিয় দল ব্রাজিল। আর ক্লাব দলগুলোর মধ্যে বার্সেলোনার খেলা সবচেয়ে প্রিয়। ক্লাব আর প্রিয় দলের খেলা যতই রাতেই হোক না কেন, তার দেখা চাই বলে জানায় দিঘী।লাল সবুজ গানটির ভিডিও নির্মাণ করছেন জিয়াউদ্দীন আলম। আহমেদ হুমায়ুনের সুর ও সংগীত পরিচালনায় গানটিতে কণ্ঠ দিয়েছেন দিনাত জাহান, আইয়ুব শাহরিয়ার, সাব্বির, রন্টি, লোপা হোসাইন, অরিন, মাসুম, আরিফ, ও আহমেদ হুমায়ুন নিজে। জিসান মাল্টিমিডিয়ার ব্যানারে নির্মিত মিউজিক ভিডিওটি ১৩ ফেব্রুয়ারি ইউটিউব, ফেসবুক, টুইটারসহ অন্যান্য সামাজিক যোগাযোগ মাধ্যমে মুক্তি দেওয়া হবে বলে জানিয়েছেন নির্মাতা।দিঘী ও সুব্রত ছাড়াও ক্রিকেট নিয়ে নির্মিত ‘লাল সবুজ’ শিরোনামের গানটিতে মডেল হয়েছেন রিয়াজ, আমিন খান, ইমন, ববি, মিলন, মারুফ, আইরিন, বাঁধন, অমৃতা, বাপ্পি, পরীমনি, জায়েদ খান, মৌসুমী হামিদ, অ্যানি, অন্তু করিমসহ আরও অনেকে।

