
সুবর্ণা মুস্তাফা, অভিনয়শিল্পী৷ আজ বাংলাভিশনে প্রচারিত হবে ধারাবাহিক নাটক এলেবেলে৷নাটকটিতে অভিনয় করছেন তিনি৷ ধারাবাহিকটি লিখেছেন ও পরিচালনা করছেন বদরুল আনাম সৌদ৷এলেবেলে-কথা...এলেবেলে কমেডি ধারাবাহিক নাটক৷ সম্পত্তি নিয়ে দুই পরিবারের দ্বন্দ্বকে কেন্দ্র করে গড়ে উঠেছে কাহিনি৷ ময়মনসিংহের আঞ্চলিক ভাষায় তৈরি এ নাটকের বৈশিষ্ট্য হলো, এখানে হাস্যরসের উপাদান যুক্ত হয়েছে ঘটনাপরম্পরায়, খুবই প্রাসঙ্গিকভাবে৷ জবরদস্তি করে হাসানোর চেষ্টা এ নাটকে নেই৷আমার ধারাবাহিক...এেলবেলে ছাড়া পিঞ্জর ও অন্দরমহল নামে আরও দুটি ধারাবাহিক নাটকে অভিনয় করছি৷ এখন নাটক তিনটি প্রচারিতও হচ্ছে৷ তিনটি নাটকই তিন ধারার:এলেবেলে কমেডি, পিঞ্জর পারিবারিক গল্পের নাটক আর অন্দরমহল-এর গল্প খুবই সমসাময়িক৷ নারীজীবনের অবদমন ও অবরুদ্ধতা এ নাটকের গল্পের বড় অংশজুড়ে আছে৷তিন রকম আমি...তিনটি নাটকে আমার তিন ধরনের চরিত্র৷ এলেবেলেতে চরিত্রের নাম নিশাত৷ মেয়েটির উপস্থিত বুদ্ধি প্রচণ্ড৷ এই বুদ্ধি দিয়েই সে সব পরিস্থিতি মোকাবিলা করে৷ অন্যপক্ষে, পিঞ্জর নাটকে আমি রানু৷ রানু চরিত্রটি আমার এত প্রিয় যে মনে হয়, চরিত্রটি উপন্যাস থেকে উঠে এসেছে৷ এ ছাড়া অন্দরমহল-এ অভিনয় করছি ভিন্নধর্মী এক চরিত্রে৷ফুটবল, ক্রিকেট, লুডু...আমরা যখন একসঙ্গে একটি ধারাবাহিকে কাজ করি, তখন অনেকটা পরিবারের মতো হয়ে যাই৷ কাজের জায়গাটি হয়ে ওঠে আমাদের বাড়ি৷ এখন পিঞ্জর ও এলেবেলের শুটিং চলছে রাজেন্দ্রপুরে আমাদের নিজস্ব শুটিং বাড়িতে৷ এখানে আমরা রেখেছি ফুটবল আর ক্রিকেট খেলার সামগ্রী৷ আছে ক্যারম ও লুডু৷ কাজ শেষে যার যেটা খেলতে মন চায়, সে যেন সেটা খেলতে পারে, সে জন্য এই ব্যবস্থা৷কাজ আর আড্ডা...জীবনের কোনো একটা প্রান্তে এসে আমার ব্যক্তিজীবন ও কর্মজীবন এক জায়গায় মিলে গেছে৷ এখন আমি কাজের ভেতরেই আড্ডা ও অবসর খঁুজে নিই৷ যেমন পিঞ্জর আর এলেবেলের শুটিংয়ের সময় কাজ শেষে রাতের বেলা আমি, রাইসুল ইসলাম আসাদ, বদরুল আনাম সৌদ, জিতু আহসান, সাজু খাদেম এমনভাবে আড্ডা দিই যে অনেক সময় প্রডাকশন ব্যবস্থাপক আমাদের বলে, ‘আপনারা ঘুমতে যান৷ কাল শুটিং আছে৷’ আলতাফ শাহনেওয়াজ
