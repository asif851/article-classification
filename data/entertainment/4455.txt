
‘আমি দারুণ খুশি। গান নিয়ে ব্যস্ত থাকায় পড়াশোনার সুযোগ কম পেয়েছি। কিন্তু এত ভালো ফল হবে ভাবিনি।’ মুঠোফোনের ওপাশে উচ্ছ্বাস ঝরে পড়ে সংগীতশিল্পী পড়শীর মুখে। গতকাল রোববার বেরিয়েছে এইচএসসি পরীক্ষার ফলাফল। ঢাকা বোর্ডের অধীনে ব্যবসায় শিক্ষা শাখা থেকে পরীক্ষা দিয়ে পড়শী পেয়েছেন জিপিএ-৪ দশমিক ৬৭। তিনি ক্যামব্রিয়ান কলেজের শিক্ষার্থী ছিলেন। ভবিষ্যতে পড়াশোনা সম্পর্কে পড়শী বলেন, ‘বেসরকারি বিশ্ববিদ্যালয়ে আমার পড়াশোনা করার ইচ্ছা। দেখা যাক কী হয়।’ পড়শী বর্তমানে সিনেমার গান ও কনসার্ট নিয়ে ব্যস্ত আছেন। একটি অ্যালবামের প্রস্তুতি নিচ্ছেন বলে জানান।এদিকে আরেক সংগীতশিল্পী ঐশী পরীক্ষা দিয়েছিলেন নোয়াখালী সরকারি কলেজ থেকে। তিনি পেয়েছেন জিপিএ-৫। কুমিল্লা বোর্ডের অধীনে বিজ্ঞান বিভাগ থেকে পরীক্ষা দিয়েছিলেন তিনি। নোয়াখালী থেকে মুঠোফোনে বলেন, ‘আমাদের বোর্ডের ফল খুব বেশি ভালো না। এর মধ্যে এই ফলে আমি খুশি। ভবিষ্যতে পড়াশোনা ও গান নিয়েই থাকতে চাই।’ কিছুদিন আগে ঐশীর প্রথম অ্যালবাম ঐশী এক্সপ্রেস বের হয়।
