
 
খবরের শিরোনাম পড়ে অবাক লাগছে নিশ্চয়ই। নানা কারণেই সিনেমায় এক নায়িকার জায়গায় অন্য কোনো নায়িকাকে নেওয়া হতে পারে। নায়কও পালটে যায় অনেক সময়। কিন্তু কোনো নায়কের প্রতিস্থাপন যদি একজন নায়িকাকে দিয়ে হয়, তাহলে তো একটু অবাক হওয়ারই কথা।
আসল কাহিনি হলো ‘বদলাপুর’ ছবির সিক্যুয়েল ‘বদলাপুর ২’-এর মূল চরিত্রের জন্য ভাবা হচ্ছে অভিনেত্রী দীপিকা পাড়ুকোনের নাম। আর সিরিজের প্রথম ছবির মূল চরিত্রে দেখা গিয়েছিল বরুণ ধাওয়ানকে।
সিনেমার প্রযোজক দীনেশ বিজন এবার তাঁর ছবিতে কোনো পুরুষকে কেন্দ্রীয় চরিত্র না দিয়ে নারী চরিত্রের কথা ভাবছেন। আর এ ক্ষেত্রে তাঁর প্রথম পছন্দ অবশ্যই দীপিকা পাড়ুকোন। কারণ, তিনি যে কয়টা ছবি পরিচালনা করেছেন, সব কটিতেই আছে দীপিকার উপস্থিতি। তাঁর মতে, এই নায়িকা নাকি তাঁর সৌভাগ্যের প্রতীক। সর্বশেষ দীনেশের ‘রাবতা’ ছবিতেও তাই দীপিকাকে নিয়ে একটি আইটেম গান রাখা হয়েছে।
একটি সূত্র জানায়, দীপিকার সঙ্গে ‘বদলাপুর’-এর সিক্যুয়েল প্রসঙ্গে আলাপ হয়েছে। ছবির ধারণাটি তাঁর কাছে নাকি বেশ ভালোও লেগেছে। কিন্তু আগের ছবিতে যেহেতু পুরুষ চরিত্র মূল ছিল, তাই নতুনটির চিত্রনাট্য একদম অন্যভাবে লিখতে হবে। আর ছবির চরিত্রগুলোতেও আনা হবে অনেক রদবদল। তাই চিত্রনাট্য লেখা হয়ে গেলেই দীপিকার শিডিউল বরাদ্দ করা যাবে, তার আগে নয়।
২০১৫ সালে মুক্তি পাওয়া ‘বদলাপুর’ ছবিতে বরুণ ছাড়াও অভিনয় করেছিলেন নওয়াজুদ্দিন সিদ্দিকি, হুমা কুরেশি ও ইয়ামি গৌতম। এই ছবিতে অভিনয় করে বরুণ ধাওয়ান দুটি পুরস্কার জিতেছেন। তথ্যসূত্র: হিন্দুস্তান টাইমস
