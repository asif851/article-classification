
অভিনয়শিল্পী স্বাগতাকে মাঝেমধ্যে গান গাইতে দেখা যায়। মহাকাল নামে তাঁর একটি গানের দলও ছিল। সেই দলটি ভেঙে গেলেও থেমে থাকেনি গান গাওয়া। এবার তিনি ঈদের নাটকের জন্য গান গাইলেন। তাও একটি-দুটি নয়, এক নাটকের জন্যই পাঁচটি গান গেয়েছেন তিনি। নাটকের নাম কমলা সুন্দরী। এটি পরিচালনা করছেন সুমন অনোয়ার।এর মধ্যে একটি গানের রেকর্ডিং করা হয়েছে। বাকি গানগুলো আলাদা করে ধারণ করা হয়নি, তবে দৃশ্য ধারণের সময় গেয়েছেন তিনি। চারটি গানে স্বাগতা সহশিল্পী হিসেবে পেয়েছেন ফজলুর রহমান বাবুকে। স্বাগতা বললেন, ‘বছর দুয়েক আগে আমি মাতিয়া বানু শুকুর গীত নামের একটি নাটকে গান গেয়েছিলাম। এবার আবারও গাইলাম। সবগুলোই লোকগান।’শুধু গানের জন্যই নয়, কমলা সুন্দরী নাটকটির শুটিংও করতে হয়েছে অনেক পরিশ্রম করে। স্বাগতা বলেন, ‘এখন সাধারণত এক ঘণ্টার নাটকের কাজ দু-তিন দিনে শেষ করা হয়। কিন্তু আমরা এই কাজটি করতে সময় নিয়েছি পাঁচ দিন। মানিকগঞ্জে একটানা শুটিং করেছি।’কমলা সুন্দরী নাটকের সূচনাসংগীত হিসেবে ব্যবহৃত হবে ‘সুন্দরী কমলা নাচে’ গানটি। এর সংগীতায়োজন করেছেন স্বাগতার ভাই সংগীত পরিচালক সন্ধি।স্বাগতা বললেন, ‘অভিনয়ের পাশাপাশি গান গাওয়ার ব্যাপারটি অনেক বেশি আনন্দের। মহাকাল ব্যান্ড থাকার সময় সন্ধির সঙ্গে গান করেছি। তখন আমরা সবাই মিলে গানে কথা ও সুর বসাতাম। কিন্তু এবার এই গানের সংগীতায়োজন পুরোপুরি সন্ধির নিজস্ব ভাবনা থেকে করা। আমিও চেষ্টা করেছি নিজের মতো করে গানটি গাওয়ার।’কমলা সুন্দরী নাটকে বাউল পরিবারের এক মেয়ের চরিত্রে অভিনয় করতে দেখা যাবে স্বাগতাকে।
