
বেশ কয়েক মাস যাবৎ উত্তপ্ত, বিভক্ত চলচ্চিত্রপাড়া এখন অনেকটাই ঠান্ডা। সবশেষ চলচ্চিত্র পরিবার ও প্রদর্শক সমিতির নেতারা এক টেবিলে বসে তাঁদের দ্বন্দ্ব মেটানোর কথা বলেছেন। কিন্তু চিত্রনায়ক শাকিব খানের ওপর যে নিষেধাজ্ঞা আছে সে ব্যাপারে এখনো কোনো সিদ্ধান্ত হয়নি।সম্প্রতি সাংসদ কাজী ফিরোজ রশিদের ধানমন্ডির বাসায় হঠাৎ করেই চলচ্চিত্র পরিবার ও প্রদর্শক সমিতির নেতারা মিলিত হন। দীর্ঘ আলোচনার পর দুপক্ষের মধ্যকার দূরত্ব কমেছে।তবে প্রদর্শক সমিতির সভাপতি ইফতেখার উদ্দিন নওশাদ বলেছেন, এখনো কিছু বোঝাপড়ার বিষয় আছে। সংবাদ সম্মেলন করে অপরাধ স্বীকার করার মধ্য দিয়ে এর পুরোপুরি অবসান হতে পারে। অবশ্য উভয় পক্ষের দায়িত্বশীল সূত্র বলছে, সেই প্রক্রিয়ার কাজ চলছে। দ্বন্দ্বের অবসান হবে শিগগির।চলচ্চিত্রপাড়ায় সব দ্বন্দ্বের অবসান একে একে হতে চললেও শাকিব খানের ব্যাপারে সিদ্ধান্ত কী হবে? এখন কী করবেন এই নায়ক? এ প্রশ্ন এখন চলচ্চিত্রসংশ্লিষ্ট মানুষের মুখে মুখে। গত ১৮ জুন হল মালিক সমিতির সংবাদ সম্মেলনে চিত্রনায়ক ফারুককে ইঙ্গিত করে ‘স্টুপিড’ বলার অভিযোগে ২৩ জুন এক সংবাদ সম্মেলনে এফডিসিতে শাকিব খানকে অবাঞ্ছিত ঘোষণা করে ১৬টি সংগঠনের সমন্বয়ে গঠিত চলচ্চিত্র পরিবার।বিভক্ত চলচ্চিত্রপাড়া যখন এক ছাতার নিচে আসছে, তখন শাকিব খান ইস্যুতে কী উদ্যোগ নেওয়া হচ্ছে? চলচ্চিত্র শিল্পী সমিতির সাধারণ সম্পাদক জায়েদ খান বললেন, ‘উদ্যোগটি শাকিব খানকেই নিতে হবে। সমাধানও তাঁর হাতে। এখন দরকার তাঁর আন্তরিকতা। ফারুক ভাই আমাদের সবার সম্মানের। শাকিব খান এফডিসিতে এসে বড় ভাইয়ের কাছে ক্ষমা চাইলেও তো সব শেষ হয়ে যায়।’চিত্রনায়ক ফারুক বলেন, ‘আমরা সবাইকে নিয়ে চলচ্চিত্রকে এগিয়ে নিতে চাই। শাকিব কেন দূরে থাকবে? সে তো আমাদেরই সন্তান। হয়তো ভুল করেছে। সামনে এসে ভুলটা স্বীকার করলে আমি ক্ষমা না করে থাকতে পারব?’এ ব্যাপারে অভিযুক্ত শাকিব খানের অবস্থান কী? ঢাকাই ছবির এই নায়ক বললেন, ‘আমি আগেও বলেছি, এখনো বলছি, আমি ফারুক ভাইকে উদ্দেশ করে এমন কোনো কথা বলিনি। তাহলে ক্ষমা চাওয়ার কী আছে! তারপরও চলচ্চিত্রে আমার যাঁরা মুরুব্বি আছেন, তাঁরা যেভাবে বিষয়টি সমাধান করতে চান, সেভাবেই হতে পারে।’
 
