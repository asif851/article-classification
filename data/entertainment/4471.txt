
জনপ্রিয় সংগীতশিল্পী জেমসের ফ্যান ক্লাব চালু হচ্ছে । এ উপলক্ষে কাল সোমবার সন্ধ্যায় ঢাকার ইস্কাটনে একটি রেস্তোরাঁয় আলোচনা সভার আয়োজন করা হয়েছে।
এতে গানের দল নগর বাউলের বর্তমান সদস্যরা ছাড়াও উপস্থিত থাকবেন ব্যান্ডের প্রাক্তন সদস্য ও জেমসের দীর্ঘ সংগীতজীবনের সফরসঙ্গী এহসান এলাহী। অন্যদের মধ্যে আরও থাকবেন মাইলস ব্যান্ডের অন্যতম সদস্য মানাম আহমেদ, আর্ক ব্যান্ডের সদস্য হাসান, গায়ক ও সংগীতপরিচালক বাপ্পা মজুমদার, শফিক তুহিন, কনাসহ আরও অনেকে।‘জেমস ফ্যান ক্লাব’-এর ওয়েবসাইটে থাকবে জেমসের সংগীতজীবনের নানা কার্যক্রমের খবর। ক্লাব সদস্যরা বলেন, এ ক্লাব গতানুগতিক অন্য সব সেলিব্রেটি ফ্যান ক্লাবের মতো হবে না। জেমস ফ্যান ক্লাব আর্থসামাজিক উন্নয়নে বিভিন্ন কার্যক্রম পরিচালনা করবে। এ ছাড়া দেশে ও দেশের বাইরে বাংলা গানের প্রচার-প্রসারে কাজ করবে এই ফ্যান ক্লাব।
