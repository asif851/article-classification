
মাত্র দুই বছরের ক্যারিয়ার। এখনো আনকোরা গন্ধটা মুছে যায়নি। প্রতিটা ছবিই নিশ্চয়ই তাঁর কাছে নতুনের রোমাঞ্চ এনে দেয়। মুখিয়ে থাকেন সবাইকে দেখানোর জন্য। কিন্তু এষা গুপ্তা জানালেন, তিনি চান নতুন ছবি হামশাকালস তাঁর পরিবারের কেউ না দেখুক। বিশেষ করে তাঁর বাবা।ছবিটার পরিচালক সাজিদ খান। আর সাজিদের ছবি মানে হাস্যরসে ভরপুর। নির্মল বিনোদন। সাজিদের ছবির মধ্যে শিল্পরস খোঁজা বোকামি। এই ছবিটা বিমানবাহিনীর সাবেক কর্তা বাবার রুচির সঙ্গে যাবে না বলেই মনে করেন এষা। কিন্তু প্রকাশ ঝার চক্রব্যূহ দিয়ে ক্যারিয়ার শুরু করা এই অভিনেত্রী মনে করেন, বলিউডের মূলধারায় ঢোকার জন্য এ ধরনের ছবিও করা জরুরি ছিল তাঁর জন্য। টিওআই।
