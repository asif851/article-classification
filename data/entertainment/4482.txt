

শাফিন আহমেদ আবার মাইলসে ফিরছেন? মঞ্চে আবার মাইলসের সঙ্গে দেখা যাবে তাঁকে? তেমনই আভাস পাওয়া গেল। গতকাল সোমবার সন্ধ্যায় প্রথম আলোর ফেসবুক লাইভ ‘আলাপন’ আয়োজনের অতিথি ছিলেন মাইলস ব্যান্ডের অন্যতম সদস্য ও বাংলাদেশ মিউজিক্যাল ব্যান্ডস অ্যাসোসিয়েশন বামবার প্রেসিডেন্ট হামিন আহমেদ। ৩ মে রাজধানীর ইন্টারন্যাশনাল কনভেনশন সেন্টার বসুন্ধরার নবরাত্রি হলে আয়োজন করা হয়েছে ‘বামবা লাইভ চ্যাপটার ওয়ান’ কনসার্ট। এ উপলক্ষে আমন্ত্রণ জানানো হয় তাঁকে। কনসার্টটি আয়োজন করেছে বামবা, আয়োজনে সহযোগিতা করছে স্কাই ট্র্যাকার। কনসার্টে গান করবে মাইলস, ওয়ারফেজ, ফিডব্যাক, অর্থহীন, দলছুট, ম্যাক ও ঢাকা, পেন্টাগন, নেমেসিস, আর্বোভাইরাস, ভাইকিংস আর শূন্য।
সম্প্রতি শাফিন আহমেদকে প্রশ্ন করা হয়, আপনাকে আবার মাইলসের সঙ্গে দেখা যাবে? কিছুক্ষণ চুপ থেকে এই প্রতিবেদককে তিনি বলেন, ‘দেখা যাক।’ আজ ‘আলাপন’ আয়োজনে এ ব্যাপারে জানতে চাওয়া হয় হামিন আহমেদের কাছে। তখন তিনি বলেন, ‘কোনো কিছুই অসম্ভব নয়।’
হামিন আহমেদের কাছে আরেকটি প্রশ্ন ছিল, বামবা তো অনেক ব্যান্ডের নানা সমস্যা সমাধানের ব্যাপারে গুরুত্বপূর্ণ ভূমিকা রেখেছে। আপনি এই সংগঠনের প্রেসিডেন্ট। আপনাদের ব্যান্ড মাইলস। মাইলসের ভাঙন রোধ করার জন্য বামবা থেকে কোনো পদক্ষেপ নেওয়া হয়েছে? হামিন আহমেদ বলেন, ‘মাইলসে কোনো ভাঙন হয়নি, শুধু সদস্য পরিবর্তন হয়েছে মাত্র। আর বামবা এখন ব্যস্ত ৩ মের কনসার্ট নিয়ে। এর আগে ওয়ারফেজ ও শিরোনামহীনের সমস্যা নিয়ে বামবা বসেছিল। সামনে মাইলস নিয়ে বামবায় আলোচনা হবে।’
হামিন আহমেদ আরও জানান, বামবা যখন মাইলস নিয়ে আলোচনা করবে, তখন অবশ্যই তিনি সেখানে বামবার প্রেসিডেন্ট হিসেবে বসবেন না। কারণ, তখন তিনি সেখানে একটি পক্ষ হিসেবে থাকবেন। বামবার সহসভাপতি ফুয়াদ নাসের বাবু, সাধারণ সম্পাদক শেখ মনিরুল আলম টিপুসহ অন্যরা বসবেন। আশা করা যাচ্ছে, সেই আলোচনায় শাফিন আহমেদের মাইলসে ফেরার ব্যাপারে হয়তো কোনো ইতিবাচক সিদ্ধান্ত হতে পারে।

গত বছর শেষ দিকে জানা যায়, মাইলসের সঙ্গে কোনো কনসার্টে অংশ নিচ্ছেন না শাফিন আহমেদ। এ ব্যাপারে গত ১০ ডিসেম্বর তাঁকে প্রশ্ন করা হলে প্রথম আলোর কাছে মাইলসের অন্য সদস্যদের ব্যাপারে তিনি কিছু অভিযোগ করেন। তিনি বলেন, ‘ব্যান্ডের সদস্যদের মধ্যে কিছু সমস্যা আছে। আমি পরিষ্কার জানিয়ে দিয়েছি, এসব সমস্যার যদি পুরোপুরি সমাধান না হয়, তাহলে মাইলসের কোনো শোতে আমি অংশ নেব না।’
তাঁকে আরও প্রশ্ন করা হয়, আপনি মাইলসের সঙ্গে নেই? জবাবে বলেন, ‘কেন থাকব না? মাইলস ছেড়ে কোথায় যাব! ছাড়ার তো প্রশ্নই আসে না। মাইলস আমার ছিল, আছে এবং থাকবে।’
শাফিন আহমেদের এসব বক্তব্যে মাইলসের অন্য সদস্যদের মধ্যে মিশ্র প্রতিক্রিয়া তৈরি হয়। এরপর প্রথম আলোর সঙ্গে শাফিন আহমেদের ব্যাপারে খোলামেলা কথা বলেন ব্যান্ডের বাকি চার সদস্য হামিন আহমেদ, মানাম আহমেদ, জুয়েল ও তূর্য। মানাম আহমেদ তখন প্রথম আলোকে বলেন, ‘মাইলসের কার্যক্রম চলবে। আমাদের অভ্যন্তরীণ কোনো সমস্যা নেই। আমরা গান করে যাব। আমরা একক ক্যারিয়ার গড়তে চাইনি। শাফিন তা-ই ভেবেছে। শাফিনকে ছাড়াই আমরা “প্রিয়তমা মেঘ”শ্রোতাদের দিয়েছি। মাইলসের নিজস্ব একটা স্টাইল আছে। এই স্টাইল শ্রোতারা পছন্দ করে। এখানে ব্যক্তি মুখ্য নয়।’ আর হামিন আহমেদ বলেন, ‘মাইলসের ঐতিহ্য আছে। আমাদের আত্মসম্মান আছে, তাই আমরা খারাপ নিদর্শন নিয়ে চলতে চাই না। শাফিন আহমেদ আগে নিজেকে সংশোধন করবে। তা না হলে এই আমি হামিন আহমেদ, তার সঙ্গে গান করার কোনো ইচ্ছে নেই।’
এর আগেও একাধিকবার মাইলস ছেড়েছিলেন শাফিন আহমেদ। এদিকে গত ১২ ডিসেম্বর জানা যায়, মাইলসে নতুন একজন সদস্য যুক্ত হয়েছেন। তাঁর নাম পাভেল। তিনি বেজ গিটার বাজান।
