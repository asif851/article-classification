
আগামী শুক্রবার (৪ আগস্ট) মুক্তি পাবে ইমতিয়াজ আলীর ছবি ‘যাব হ্যারি মেট সেজাল’। মুক্তির আগে এখন চলছে শেষ মুহূর্তের প্রচারণা। ছবির দুই প্রধান অভিনয়শিল্পী শাহরুখ খান আর আনুশকা শর্মার সময় এখন ভীষণ ব্যস্ততায় পার হচ্ছে। প্রতিদিনই তাঁদের কোনো না কোনো প্রচার অনুষ্ঠানে হাজির থাকতে হচ্ছে। এর ফাঁকে ফাঁকে টেলিভিশন ও ইউটিউব চ্যানেলের জন্য সাক্ষাৎকারও দিচ্ছেন। 
সম্প্রতি ভারতীয় সাংবাদিক ও চলচ্চিত্র সমালোচক অনুপমা চোপড়ার ইউটিউব চ্যানেল ফিল্ম কম্পেনিয়নে সাক্ষাৎকার দিয়েছেন শাহরুখ ও আনুশকা। ‘কিং খান’ সেখানে আনুশকার সঙ্গে তাঁর সবচেয়ে প্রিয় সহশিল্পী কাজলের তুলনা করেন।
শাহরুখের মতে, বলিউডের দুজন অভিনেত্রীকে পর্দায় তেমন অভিনয়ই করতে হয় না। একজন হলেন নব্বই দশকের তুমুল আলোচিত কাজল আর অন্যজন হাল সময়ের জনপ্রিয় অভিনেত্রী আনুশকা। ‘কিং খান’ বলেন, ‘আমি দুজনের তুলনা করছি না। কিন্তু একটা কথা আমাকে বলতেই হবে, আমি যখন তাদের সঙ্গে অভিনয় করি তখন টের পাই না যে তারা কত ভালো অভিনয় করছে। এরপর পর্দায় যখন তাদের অভিনয় দেখি, তখন মনে হয় তারা তো বাড়তি কিছুই করছে না। কিন্তু এরপরও তাদের কাজ দেখতে অসাধারণ লাগে।’
কাজল আর আনুশকা দুজনের অভিনয়ই যে খুব সাবলীল, সেটাই বোঝাতে চেয়েছেন শাহরুখ। একসময়ের ভীষণ জনপ্রিয় জুটি কাজল ও শাহরুখকে পর্দায় শেষ দেখা গেছে ২০১৫ সালে ‘দিলওয়ালে’ ছবিতে। আর নতুন নায়িকাদের মধ্যে আনুশকার সঙ্গেই তাঁর জুটি সবচেয়ে ভালো জমে। ‘রাব নে বানা দি জোড়ি’, ‘যাব তাক হ্যায় জান’-এর পর তৃতীয়বারের মতো জুটিবদ্ধ হচ্ছেন শাহরুখ-আনুশকা। আনন্দ এল রাইয়ের নতুন ছবিতেও একসঙ্গে দেখা যাবে দুজনকে। সেখানে অবশ্য ক্যাটরিনা কাইফও তাঁদের সঙ্গে থাকবেন।
এর আগে সাংবাদিক রাজীব মাসান্দের অনুষ্ঠানে শাহরুখ তাঁর সহশিল্পী আনুশকার সম্পর্কে বলেছিলেন, ওর মধ্যে কোনো ভান-ভণিতা নেই। তাঁর মনে যা থাকে মুখে, ও তা-ই বলে। এই বিষয়টাতেও কিন্তু কাজলের সঙ্গে বেশ মিল আছে ‘ফিল্লৌরি’ তারকার। তথ্যসূত্র: হিন্দুস্তান টাইমস
