
অস্কার জেতার সুযোগ হওয়া তো দূরে থাক, এখনো হলিউডের কোনো ছবিতে দেখা যায়নি প্রিয়াঙ্কা চোপড়াকে। তবে হলিউডের সবচেয়ে বড় অ্যাওয়ার্ড আসরের মঞ্চে ঠিকই ওঠার সুযোগ পেয়ে গেলেন বলিউডের এই অভিনেত্রী। অস্কার নিতে নয়, তিনি মঞ্চে উঠবেন বিজয়ীর হাতে অস্কার তুলে দেওয়ার জন্য।জুলিয়ান মুর, কুইন্সি জোন, রিজ উইদারস্পুন, জারেড লেটোর মতো হলিউড তারকাদের সঙ্গে ‘অস্কার প্রেজেন্টার’ হিসেবে সম্প্রতি যুক্ত হলো প্রিয়াঙ্কার নামও। একাডেমি অ্যাওয়ার্ড কর্তৃপক্ষ আনুষ্ঠানিকভাবে প্রিয়াঙ্কার নাম ‘প্রেজেন্টার’ হিসেবে ঘোষণা করে।‘কোয়ান্টিকো’র বদৌলতে বলিউড ছাড়িয়ে এখন প্রিয়াঙ্কা চোপড়ার জনপ্রিয়তা পশ্চিমা বিশ্বেও। এ বছরের শুরু থেকেই প্রিয়াঙ্কাকে দেখা গেছে হলিউডের বড় বড় অ্যাওয়ার্ড আয়োজনের লাল গালিচায়। এমনকি ‘কোয়ান্টিকো’র জন্য ‘পিপলস চয়েজ অ্যাওয়ার্ড’ জিতে তিনি হলিউড-বলিউড সবখানেই সাড়া ফেলেন। আর এবার একেবারে অস্কার মঞ্চে উঠতে যাচ্ছেন প্রিয়াঙ্কা, এটা তো এখন বলিউডের সবচেয়ে আলোচ্য বিষয় হয়ে উঠেছে।এবারের ৮৮তম একাডেমি অ্যাওয়ার্ডের আসর বসবে যুক্তরাষ্ট্রের ক্যালিফোর্নিয়ার ডলবি থিয়েটারে ২৯ ফেব্রুয়ারি। ম্যাশবল।
