
‘চোখ বুজলেই দোতারার সুর শুনতে পাই। দোতারার সুরের সঙ্গে দেহের সুর মিশে গেছে। যত দিন বাঁচব, দোতারার সুর বাজিয়েই বাঁচব।’এক সাক্ষাৎকারে প্রথম আলোকে এমনটিই বলেছিলেন লালনসংগীতশিল্পী আবদুর রব ফকির। সেই সুর আর বাজবে না, থেমে গেছে চিরতরে। গত শনিবার দিবাগত রাত একটার দিকে আবদুর রব ফকির ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)।কুষ্টিয়া সদর উপজেলার বাড়াদিতে নিজ গ্রামের বাড়িতেই মারা যান আবদুর রব। তাঁর স্ত্রী আনজেরা খাতুন বলেন, রব ফকির দীর্ঘদিন ধরে শ্বাসকষ্টজনিত রোগে ভুগছিলেন। তিনি স্ত্রী, এক ছেলে, এক মেয়েসহ অসংখ্য ভক্ত রেখে গেছেন। তাঁর জন্ম ১৯৫৫ সালের ২০ জানুয়ারি।আবদুর রব ফকির নিজ হাতে বানাতেন দোতারা। ১৯৭২ সালের দিকে বাবা সিরাজ জোয়ার্দারের হাত ধরে কুষ্টিয়ার ছেঁউড়িয়ায় লালন সাঁইয়ের আখড়ায় যেতেন। সেই শুরু। লালনের প্রতি ভক্তি আর ভালোবাসায় জড়িয়ে পড়েন। একই সময়ে বেতারে আব্বাসউদ্দীনের গানের সঙ্গে দোতারার সুর শোনেন। প্রথমে বাদ্যযন্ত্রটি কিনে বাজাতে শুরু করেন। তাতে রব ফকিরের মন ভরে না। কেনা যন্ত্রে মনের মতো সুর তুলতে পারেন না। পরে নিজেই দোতারা তৈরি শুরু করেন।বানালেন দোতারা। নিজেই সেই দোতারা বাজিয়ে লালন, রবীন্দ্র ও নজরুলের গানের সুর তুলতেন। দেশ-বিদেশের বিভিন্ন অনুষ্ঠানে গান করেছেন আবদুর রব ফকির। তাঁর প্রকাশিত অ্যালবামের মধ্যে আছে শব্দের ঘরে ও শিকড়।
