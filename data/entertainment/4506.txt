
অভিনেত্রী থেকে গ্যাংস্টার হওয়া অর্চনা শর্মার আত্মজীবনীমূলক চলচ্চিত্রের মাধ্যমে বলিউডে ফিরছেন মহিমা চৌধুরী। এস এস হুসেইন জাইদির ‘মাফিয়া কুইনস অব মুম্বাই’ বই অবলম্বনে নির্মিতব্য ছবিটির নামভূমিকায় দেখা যাবে ‘পরদেশ’ তারকা মহিমাকে।নাম চূড়ান্ত না হওয়া ছবিটি সম্পর্কে এর পরিচালক শশী রঞ্জন জানিয়েছেন, ‘অর্চনা শর্মার বাস্তব জীবনের ছায়া অবলম্বনে আমরা একটি ছবি তৈরি করছি। বলিউডে খুব বেশি সময় তিনি অভিনয় করেননি। দেব আনন্দের বেশ কয়েকটি ছবিতে তাঁকে দেখা গেছে। অভিনেত্রী হওয়ার স্বপ্ন পূরণ করতে ছোট একটি শহর থেকে মুম্বাই গিয়েছিলেন অর্চনা। কিন্তু ধীরে ধীরে অপরাধজগতের সঙ্গে জড়িয়ে পড়েন এ অভিনেত্রী। একটা সময়ে গ্যাংস্টার হিসেবেই আবির্ভূত হন তিনি। ছবিতে এ বিষয়গুলোই তুলে ধরা হবে।’ছবির নামভূমিকায় ৩৯ বছর বয়সী মহিমার অন্তর্ভুক্তি প্রসঙ্গে শশী বলেন, ‘চরিত্রটির জন্য মহিমাকেই সবচেয়ে বেশি মানানসই মনে হয়েছে আমাদের কাছে। চরিত্রের প্রয়োজনে তাঁর শরীরের ওজন আট থেকে ১০ কেজি বাড়াতে হবে।’ সম্প্রতি এক খবরে এমনটিই জানিয়েছে পিটিআই।ছবিটির অন্যান্য চরিত্রে রয়েছেন রাহুল দেব, সুধাংশু পাণ্ডে, গোবিন্দ নামদেব প্রমুখ। এরই মধ্যে মুম্বাই, দুবাই ও নেপালে ছবিটির ৩০ শতাংশ দৃশ্যধারণের কাজ শেষ হয়েছে বলে জানিয়েছেন এর পরিচালক। পরবর্তী শিডিউলের শুটিং শুরু হবে আগামী সেপ্টেম্বরে। আগামী বছর ছবিটি মুক্তি দেওয়ার পরিকল্পনা করেছেন এর প্রযোজক ও পরিচালক শশী রঞ্জন।
