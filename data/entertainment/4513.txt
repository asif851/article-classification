
বাসু চ্যাটার্জির ‘হঠাৎ বৃষ্টি’ সিনেমা দিয়ে আলোচিত ফেরদৌস। তাও প্রায় এক যুগ আগের কথা। এই ছবিতে তাঁর বিপরীতে অভিনয় করেছিলেন প্রিয়াংকা ত্রিবেদী। এরপর থেকে এখন পর্যন্ত দীর্ঘ অভিনয়জীবনে ফেরদৌস বাংলাদেশ ও ভারতের অনেক নামকরা নায়িকার বিপরীতে কাজ করেছেন। জাতীয় চলচ্চিত্র পুরস্কারপ্রাপ্ত এই অভিনেতা প্রতিষ্ঠিতদের পাশাপাশি নতুনদের সঙ্গেও কাজ করেছেন। তারই ধারাবাহিকতায় এবার আরও একজন নতুন নায়িকার বিপরীতে অভিনয় করছেন এ নায়ক। ‘মেঘকন্যা’ নামের এ ছবিতে ফেরদৌসের নায়িকার নাম নিঝুম রুবিনা। সম্প্রতি ঢাকার বাইরে ছবিটির প্রথম লটের শুটিং শেষ হয়েছে। খুব শিগগিরই দ্বিতীয় লটের কাজ শুরু হবে বলে জানালেন পরিচালক মিনহাজ অভি। এদিকে নতুন নায়িকা নিঝুম রুবিনা প্রসঙ্গে ফেরদৌস বলেন, ‘চলচ্চিত্রে নিঝুম রুবিনার যাত্রা খুব বেশি দিনের নয়। এরই মধ্যে চলচ্চিত্র সংশ্লিষ্ট কয়েকজনের কাছে তাঁর নাম শুনেছি। শুটিং করতে গিয়ে তাঁকে আরও ভালোভাবে জানতে পারলাম। মন দিয়ে কাজ করলে সে অনেক ভালো করবে।’ নিঝুম রুবিনা বলেন, ‘বাংলাদেশের পাশাপাশি কলকাতায় দর্শকের কাছে ফেরদৌস ভাই খুব জনপ্রিয় একজন অভিনেতা। তাঁর সঙ্গে এত তাড়াতাড়ি অভিনয়ের সুযোগ পাব ভাবিনি। তা ছাড়া ছবির গল্পটাও অসাধারণ। সব মিলিয়ে একটা ভালো ছবি বাংলাদেশের দর্শকেরা উপহার পেতে যাচ্ছেন।’
