
ভক্তদের জন্মদিনের পার্টিতে তারকাদের উপস্থিতির খবর নতুন কিছু নয়। এই আমন্ত্রণে এবার ছুটে গেলেন ছোট পর্দার অভিনেতা ফারুক আহমেদ। সম্প্রতি এই অভিনেতা ঢাকার নবাবগঞ্জে একটি জন্মদিনের পার্টিতে একঝাঁক ভক্তকে চমকে দেন। চোখে কালো চশমা, মাথায় হ্যাট, নীল শার্টের ওপর কোট গায়ে সিনেমার মতো করে ভক্তদের সামনে হাজির হলেন তিনি। প্রিয় তারকাকে কাছে পেয়ে ভক্তরা আত্মহারা। খানিক বাদেই শুরু হলো নাচ-গান। ভক্তদের সঙ্গে নাচলেন এবং গানে ঠোঁট মেলালেন তিনি। তবে এটা পর্দার বাইরের কোনো গল্প নয়। নীল ফড়িং নামের একটি সিনেমায় অতিথি হিসেবে নিজের চরিত্রে অভিনয় করছেন ফারুক আহমেদ। ছবিটি পরিচালনা করছেন ইদ্রিস হায়দার। ছবির গল্পে বর্তমান সময়ের তরুণ প্রজন্মের সামাজিক অবক্ষয়কে তুলে ধরা হয়েছে।
গত নভেম্বরে চলচ্চিত্রটির দৃশ্য ধারণ শুরু হয়েছে। শেষ হবে এই মাসে। নীল ফড়িং ছবিতে বিভিন্ন চরিত্রে অভিনয় করছেন চম্পা, শহিদুল আলম সাচ্চু, শিপন মিত্র, আফ্রী সেলিনা, কচি খন্দকার, নিমা রহমান, কাজী উজ্জ্বল, শামীমা নাজনীন, মুকিত জাকারিয়া, মনিরা মিঠু প্রমুখ।
