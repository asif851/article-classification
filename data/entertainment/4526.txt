
সুস্থ হয়ে বাসায় ফিরলেন বাংলা চলচ্চিত্রের বরেণ্য অভিনয়শিল্পী রাজ্জাক। আজ সোমবার সকালে তিনি হাসপাতাল ছেড়েছেন বলে নিশ্চিত করেছেন তাঁরই ছেলে চিত্রনায়ক সম্রাট।প্রথম আলোকে সম্রাট বলেন, ‘আব্বা এখন অনেক ভালো আছেন। বাড়ি ফেরার অনুমতি দিলেও চিকিত্সক আব্বাকে পূর্ণ বিশ্রামে থাকার পরামর্শ দিয়েছেন।’ এদিকে রাজ্জাকের শারীরিক অবস্থার খোঁজ নিতে গতকাল সোমবার সকালে হাসপাতালে যান তাঁর দীর্ঘদিনের সহকর্মী এ টি এম শামসুজ্জামান। দীর্ঘক্ষণ তাঁরা আলাপ-আলোচনা করেছেন।প্রসঙ্গত, শ্বাসকষ্টের সমস্যা নিয়ে বেশ কয়েক দিন রাজধানীর পান্থপথের স্কয়ার হাসপাতালে চিকিত্সাধীন ছিলেন বাংলা চলচ্চিত্রের বরেণ্য অভিনয়শিল্পী রাজ্জাক। প্রয়োজনীয় চিকিত্সাসেবা নেওয়ার পর কিছুটা সুস্থ বোধ করলে বাসায় ফেরার ইচ্ছে প্রকাশ করেন তিনি। ৩ এপ্রিল সকালে গুলশানের বাসায় নিয়ে যাওয়া হয় তাঁকে। কিন্তু বাসায় ফেরার ২৪ ঘণ্টা পার না হতেই আবারও অসুস্থ হয়ে পড়েন তিনি।
শারীরিক অবস্থার অবনতি হওয়ায় গত শুক্রবার সকালে আবারও রাজ্জাককে দ্রুত স্কয়ার হাসপাতালে নিয়ে যান তাঁর পরিবারের সদস্যরা। ভর্তি করানো হয় হাসপাতালে নিবিড় পরিচর্যাকেন্দ্রে। সেখানে চিকিত্সক জুবায়ের আহমেদের তত্ত্বাবধানে তাঁর চিকিত্সা চলে।
