
২০১২ সালে মুক্তি পাওয়া রুপার্ট স্যান্ডারস পরিচালিত ‘স্নো হোয়াইট অ্যান্ড দ্য হান্টসম্যান’ ছবিতে স্নো হোয়াইট চরিত্রে দেখা গেছে হলিউডের আলোচিত অভিনেত্রী ক্রিস্টেন স্টুয়ার্টকে। এবার ‘দ্য হান্টসম্যান’ শিরোনামে ছবিটির সিক্যুয়েল তৈরি হচ্ছে। কিন্তু সিক্যুয়েল থেকে বাদ পড়েছেন ক্রিস্টেন। সিক্যুয়েল পরিচালনার ক্ষেত্রেও রদবদল এসেছে। রুপার্ট স্যান্ডারসের পরিবর্তে পরিচালকের আসনে বসেছেন ‘দ্য গ্রিন মাইল’ ছবির নির্মাতা ফ্র্যাঙ্ক ডারাবন্ট।  সিক্যুয়েল থেকে ক্রিস্টেনের বাদ পড়ার পেছনের কারণ হিসেবে বলা হয়েছে, স্নো হোয়াইট চরিত্রকে কেন্দ্র করে আবর্তিত হচ্ছে না ‘দ্য হান্টসম্যান’ ছবির কাহিনি। মূলত এ কারণেই ছবিটিতে ঠাঁই হয়নি ২৪ বছর বয়সী ক্রিস্টেনের। সম্প্রতি এক খবরে এমনটিই জানিয়েছে হলিউড রিপোর্টার।‘দ্য হান্টসম্যান’ ছবির নাম ভূমিকায় কে অভিনয় করবেন তা চূড়ান্ত না হলেও শোনা যাচ্ছে, ছবিটিতে হান্টসম্যান চরিত্রে থাকছেন ‘থর: দ্য ডার্ক ওয়ার্ল্ড’খ্যাত অস্ট্রেলীয় অভিনেতা ক্রিস হেমসওয়ার্থ। মূল ছবিতেও হান্টসম্যান চরিত্রে অভিনয় করেছিলেন ক্রিস। এ ছাড়া কুইন রাভিনা চরিত্রে প্রথম ছবির মতো এবারও দেখা যাবে হলিউডের অভিনেত্রী শার্লিজ থেরনকে। ‘দ্য হান্টসম্যান’ ছবিটি মুক্তি পাবে ২০১৬ সালে। প্রসঙ্গত, ‘স্নো হোয়াইট অ্যান্ড দ্য হান্টসম্যান’ ছবিতে অভিনয় করতে গিয়ে নির্মাতা রুপার্ট স্যান্ডারসের সঙ্গে পরকীয়ায় জড়িয়ে পড়েন ক্রিস্টেন স্টুয়ার্ট। তাঁদের পরকীয়ার খবর ও ছবি ফাঁসের ঘটনায় তোলপাড় ওঠে হলিউডে। প্রকাশ্যে ক্ষমাও চান ক্রিস্টেন ও রুপার্ট।
প্রকাশ্যে ক্ষমা চাইলেও শেষ রক্ষা হয়নি। ওই ঘটনার জের ধরে বিচ্ছেদের আবেদন করেন রুপার্টের স্ত্রী মডেল ও অভিনেত্রী লিবার্টি রোজ। কাগজে-কলমে তাঁদের বিচ্ছেদ চূড়ান্ত হয় চলতি বছরের ৩০ মে। অন্যদিকে দীর্ঘদিনের প্রেমিক ও ‘টোয়ালাইট’ ছবির সহ-অভিনেতা রবার্ট প্যাটিনসনকে হারান ক্রিস্টেন স্টুয়ার্ট।            
