
মডেল ও টিভি ব্যক্তিত্ব ক্রিস্টাল হ্যারিস আলোচিত ‘প্লেবয়’ ম্যাগাজিনের প্রতিষ্ঠাতা, সম্পাদক ও প্রকাশক হিউজ হেফনারকে বিয়ে করেছিলেন ২০১২ সালের ৩১ ডিসেম্বর। তখন হিউজ হেফনারের বয়স ছিল ৮৭ বছর। আর ক্রিস্টাল হ্যারিসের ২৭। এমন অসম বয়সের বিয়ে নিয়ে তখন অনেকেই মন্তব্য করেছিলেন, নিশ্চয়ই হিউজ হেফনারের বিপুল পরিমাণ অর্থের লোভ সামলাতে পারেননি ক্রিস্টাল হ্যারিস, কদিন পরই তো হিউজ হেফনারের সব সম্পদের মালিক হয়ে বসবেন। কিন্তু না, আজ এই ধারণা ভুল প্রমাণিত হলো। হিউজ হেফনারের মৃত্যুর পর কিছুই পাচ্ছেন না তাঁর স্ত্রী।
গতকাল বৃহস্পতিবার পরিবার আর তাঁর প্রকাশনা প্রতিষ্ঠান থেকে হিউজ হেফনারের মৃত্যুর খবর সংবাদমাধ্যমকে জানানো হয়। লস অ্যাঞ্জেলেসের নিজ বাড়ি প্লেবয় ম্যানসনে তিনি শেষ নিশ্বাস ত্যাগ করেন। এরপর সামনে চলে আসে তাঁর সম্পদ আর সম্পত্তি ভাগাভাগির বিষয়টি।
জানা যায়, ক্রিস্টাল হ্যারিসকে বিয়ের পর নিজের আইনজীবীদের নিয়ে একটি চুক্তি করেন হিউজ হেফনার। এখানে লেখা আছে, হিউজ হেফনারের মৃত্যুর পর তাঁর সম্পত্তির মালিক হবেন তাঁর চার সন্তান। কিছু অংশ দেওয়া হবে দক্ষিণ ক্যালিফোর্নিয়ার ফিল্ম স্কুল ও বিশ্ববিদ্যালয়কে। আর বাকি অংশ দেওয়া হবে কয়েকটি দাতব্য প্রতিষ্ঠানকে। তাঁর স্ত্রী ক্রিস্টাল হ্যারিস কিছুই পাবেন না।
ক্রিস্টাল হ্যারিসের আগে হিউজ হেফনার আরও দুবার বিয়ে করেন। প্রথম স্ত্রী মিলড্রেড উইলিয়ামসকে বিয়ে করেন ১৯৪৯ সালে। ১৯৫৯ সালে তাঁদের বিবাহবিচ্ছেদ ঘটে। পরে ১৯৮৯ সালে তিনি বিয়ে করেন প্লেবয় মডেল কিম্বারলি কনর‍্যাডকে। ২০১০ সালে তাঁদের ছাড়াছাড়ি হয়। ইন্ডিপেন্ডেন্ট
