
জনি ডেপ অভিনীত ‘পাইরেটস অব দ্য ক্যারিবিয়ান’ সিরিজের প্রতিটি ছবিই পেয়েছে আকাশছোঁয়া সাফল্য। সেই সাফল্যের ধারাবাহিকতায় ‘পাইরেটস’-ভক্তদের এবার সিরিজের পঞ্চম ছবি উপহার দিচ্ছেন নির্মাতারা। সম্প্রতি ছবিটির নাম চূড়ান্ত হয়েছে। ‘পাইরেটস অব দ্য ক্যারিবিয়ান: ডেড মেন টেল নো টেলস’ শিরোনামের ছবিতে আবারও ক্যাপ্টেন জ্যাক স্প্যারো চরিত্রে দেখা যাবে জনি ডেপকে।‘পাইরেটস’ সিরিজের আগের চারটি ছবিই প্রযোজনা করেছিলেন ‘পার্ল হারবার’খ্যাত মার্কিন চলচ্চিত্র ও টিভি প্রযোজক জেরি ব্রুখেইমার। পঞ্চম ছবিটিও প্রযোজনা করছেন তিনি। ছবিটি যৌথভাবে পরিচালনার দায়িত্ব পেয়েছেন নরওয়ের দুই নির্মাতা রনিং ও স্যান্ডবার্গ। সম্প্রতি এক খবরে এ তথ্য জানিয়েছে ‘কনট্যাক্টমিউজিক’।চলতি বছরের শেষের দিকে অথবা ২০১৪ সালের শুরুর দিকে ‘পাইরেটস অব দ্য ক্যারিবিয়ান: ডেড মেন টেল নো টেলস’ ছবির শুটিং শুরুর পরিকল্পনা করা হয়েছে। ছবিটি মুক্তি পাবে ২০১৫ সালে।এদিকে সম্প্রতি চাঞ্চল্যকর এক তথ্য ফাঁস করেছেন ডেপ। তিনি জানিয়েছেন, সিরিজের প্রথম ছবিতে অভিনয় শুরুর পর ছবিটি থেকে তাঁকে বাদ দিতে চেয়েছিলেন প্রযোজকেরা। এ প্রসঙ্গে তাঁর ভাষ্য, ‘জ্যাক স্প্যারো চরিত্রটি আমি যেভাবে ফুটিয়ে তোলার চেষ্টা করছিলাম, তা ঠিক বুঝতে পারছিলেন না প্রযোজকেরা। একপর্যায়ে আমাকে বাদ দেওয়ার সিদ্ধান্ত নিয়ে ফেলে ডিজনি। তখন আমি বলেছিলাম, ছবিটি থেকে আমাকে আপনাদের বাদ দেওয়াই উচিত। কিন্তু এখন পর্যন্ত ছবিটির পেছনে আমি যে সময় ব্যয় করেছি, তার মূল্য চুকিয়ে দিতে হবে আপনাদের।’
‘পাইরেটস’ সিরিজের প্রথম ছবি ‘পাইরেটস অব দ্য ক্যারিবিয়ান: দ্য কার্স অব দ্য ব্ল্যাক পার্ল’ মুক্তি পেয়েছিল ২০০৩ সালে। এরপর ২০০৬ ও ২০০৭ সালে মুক্তি পায় সিরিজের পরবর্তী দুটি ছবি ‘পাইরেটস অব দ্য ক্যারিবিয়ান: ডেড ম্যান’স চেস্ট’ এবং ‘পাইরেটস অব দ্য ক্যারিবিয়ান: অ্যাট ওয়ার্ল্ড’স এন্ড’। চতুর্থ সিক্যুয়েল ‘পাইরেটস অব দ্য ক্যারিবিয়ান: অন স্ট্রেঞ্জার টাইডস’ মুক্তি পেয়েছিল ২০১১ সালে।
