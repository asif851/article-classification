
গত বছরের ৭ জানুয়ারি রাতে হঠাৎ করেই বিয়ের কাজটি সেরে নেন শখ ও নিলয়। বিয়ের খবর জানাজানি হয়ে গেলে ফেসবুকে ‘রিলেশনশিপ স্ট্যাটাস’ পরিবর্তন করে ‘ম্যারেড টু নিলয় আলমগীর’ লেখেন। কয়েক দিন ধরে সেই স্ট্যাটাস আবার বদলে গেছে।
দেখা যাচ্ছে, শখের ‘রিলেশনশিপ স্ট্যাটাস’ এখন সিঙ্গেল। অন্যদিকে নিলয়ের সম্পর্কের জায়গায়ও নেই শখের নাম। শুধু তা-ই নয়, নিলয় তাঁর ফেসবুক আইডির ‘অ্যাবাউট’ অপশন ‘গোপন’ করে রেখেছেন। তবে এ বিষয়টি নিয়ে শখ ও নিলয় কেউ সরাসরি কিছু বলেননি।নিলয় জানান, ব্যক্তিজীবন নিয়ে তিনি কোনো কথা বলবেন না। শখ ও নিলয়ের এমন স্ট্যাটাস দেখে পরিষ্কার হয়ে গেছে যে তাঁরা এখন আর একসঙ্গে নেই। অনেক দিন ধরে এই দুজনের সম্পর্ক নিয়ে কানাঘুষা চলছিল। সহকর্মী শিল্পী ও পরিচালকের কেউ কেউ এমনটাও বলছিলেন, কয়েক মাস ধরে তাঁরা দুজন নাকি এক ছাদের নিচেও থাকছেন না। ভালোবেসে বিয়ে করার পর শখ আর নিলয় উত্তরায় সংসার শুরু করেছিলেন। শুরুর দিকে তাঁদের সংসার বেশ ভালোই চলছিল বলে জানিয়েছেন তাঁরা দুজন। একটি টেলিকম কোম্পানির বিজ্ঞাপনচিত্রে কাজ করতে গিয়ে সম্পর্কের খুব কাছাকাছি চলে আসেন শখ-নিলয়। এরপর ধীরে ধীরে সেটা প্রেমে পরিণত হয়। প্রেমের সম্পর্কও খুব বেশি দিন স্থায়ী হয়নি। ‘অল্প অল্প প্রেমের গল্প’ সিনেমা মুক্তির পর তাঁরা দুজন আবার কাছাকাছি চলে আসেন। এরপর বিয়ে করে সংসার শুরু করেন দুজন।
