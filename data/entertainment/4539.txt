
ভারতের পশ্চিমবঙ্গের অভিনেতা বিক্রম চট্টোপাধ্যায়ের গাড়ি দুর্ঘটনায় মডেল সনিকা সিংহ চৌহানের মৃত্যুর ঘটনা নিয়ে মুখ খুলেছেন তাঁদের বন্ধু অভিনেতা অনিন্দ্য চট্টোপাধ্যায়।
গতকাল বুধবার অনিন্দ্য চট্টোপাধ্যায় আনন্দবাজার পত্রিকার অনলাইনে এ নিয়ে একটি লেখা লিখেন। তিনি লিখেছেন, ‘সে দিন রাত সোয়া দুইটার সময় আমার দিকে হাতটা তুলে বাই বলেছিল সনিকা। সঙ্গে বিক্রমও ছিল। আচার্য জগদীশ চন্দ্র বসু রোডের পানশালাতে ওটাই যে সনিকার সঙ্গে আমার শেষ দেখা, তা ভাবতেই পারিনি। বিক্রমও বাই বলেছিল। তার পরেই ওরা বেরিয়ে পড়ে। পরের দিন দুপুরে খবরটা পেয়েছিলাম। সনিকা আর নেই। মারাত্মক একটা কষ্ট হয়েছিল। সেই কষ্টটা এখনো পাচ্ছি। ঘোরটা কাটিয়ে উঠতে পারিনি। আজ মনে হচ্ছে, বলাটা প্রয়োজন। মুখ খোলাটা জরুরি।’
বিক্রম-সনিকার এই বন্ধু বলেন, ওই ঘটনার পর পুলিশ যতবার তাঁকে ডেকেছে, ততবার তিনি হাজির হয়েছেন। পুলিশের সঙ্গে কথা বললেও অন্যদের কাছে মুখ খোলেননি তিনি। তবে তাঁর এখন মুখ খোলা জরুরি মনে হওয়ায় তিনি মুখ খুলেছেন।
অনিন্দ্য চট্টোপাধ্যায় বলেন, ‘বিক্রমের দিকে আঙুল তোলা আমার লক্ষ্য নয়। ও আমার ভালো বন্ধু। সনিকাও দীর্ঘদিন ধরেই আমার বন্ধু। বছর পাঁচেক ধরে ওর সঙ্গে আমার পারিবারিক যোগাযোগ। হ্যাঁ, সেদিন বিক্রমকে আমি মদ খেতে দেখেছিলাম। কিন্তু কখনই ওকে দেখে মনে হয়নি, ও অপ্রকৃতিস্থ। আমি আর বন্ধু হারাতে চাই না এভাবে। আমি চাই না এভাবে আর বন্ধুরা হারিয়ে যাক। বিক্রম-সনিকার এ ঘটনা থেকে আমাদের শিক্ষা নেওয়া উচিত। আমাদের এই জেনারেশনের আর একটু সচেতন হওয়া উচিত। যা খুশি তাই করা যায় না।’
সনিকা-বিক্রমের সঙ্গে থাকলেও নিজে মদ খাননি বলে দাবি করেন তাঁদের এই বন্ধু। তাঁর ভাষায়, ‘আমি গত ১০ বছরে এক চুমুক মদও খাইনি। মদ এবং মাদকের বিরুদ্ধে কলকাতা পুলিশের যে অভিযান, আমি তার ব্র্যান্ড অ্যাম্বাসেডর। সচেতনতাটা আরও প্রয়োজন।’
