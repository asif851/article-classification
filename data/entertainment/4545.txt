



কারিনা কাপুরের জিরো ফিগারের রহস্য কী? 
তাঁর ফিটনেস এখনো সবার কাছে ঈর্ষণীয়।
পুষ্টিবিদের পরামর্শ নাকি কঠিনভাবে অনুসরণ করেন এই বলিউড তারকা।


কারিনা কাপুরের জিরো ফিগারের রহস্য কী? জানতে চান? অনেকেই বলেন, বলিউডকে নাকি জিরো ফিগারের সঙ্গে পরিচয় করিয়ে দিয়েছিলেন তিনি। তাঁর ফিটনেস এখনো সবার কাছে ঈর্ষণীয়। সন্তানের মা হওয়ার কয়েক মাসের মধ্যেই আবার কাজে ফিরেছেন। ওজন কমিয়েছেন। ফিরিয়ে এনেছেন সেই আগের ফিগার। কারিনা সব সময়ই তাঁর জিমের ছবি সামাজিক যোগাযোগমাধ্যমে ভক্তদের সঙ্গে শেয়ার করেন। এবার জানা গেল, তিনি নিয়মিত কী খাচ্ছেন। কারিনার ‘ডায়েট চার্ট’ সামাজিক যোগাযোগমাধ্যমে শেয়ার করেছেন তাঁর পুষ্টিবিদ রুজুতা দিওয়েকার। পুষ্টিবিদের পরামর্শ নাকি কঠিনভাবে অনুসরণ করেন এই বলিউড তারকা।
কারিনাকে কী পরামর্শ দিয়েছিলেন রুজুতা? কিংবা ওজন কমানের জন্য অন্য সবাইকে রুজুতা কী পরামর্শ দেবেন? রুজুতা বলেন, ‘নিজের কথা শুনুন। নিজেই নিজের বস হয়ে যান। অন্য কারও পরামর্শ নয়। ডায়েট বা ফিটনেস রুটিন ঠিক করে নিন নিজেই।’
চিনি ফ্যাট বাড়ায়। কিন্তু রুজুতার মতে, সঠিক পরিমাণে চিনি খাওয়া উচিত। চিনি শরীর থেকে বিষাক্ত উপাদান বের করে। ফলে ডায়েটে চিনি রাখুন। চকোলেট, পেস্ট্রি খেয়েও নাকি নিজের চেহারা ধরে রেখেছেন করিনা।
রুজুতার মতে, ঘি হলো ‘গুড ফ্যাট’। পোস্ট প্রেগন্যান্সি সময়ে ঘি খুবই উপকারী। শরীরের চামড়াকে ঠিক করার জন্য তৈমুরের জন্মের পর তাঁর (পুষ্টিবিদ) পরামর্শমতো ঘি খেয়েছেন করিনা। সঙ্গে নিয়মিত যোগব্যায়াম করেছেন।
ত্বক সুন্দর করতে ডাবের পানি খুব উপকারী। রুজুতা জানান, কারিনা তাঁর খাদ্যতালিকায় নারকেলের লাড্ডু আর বরফি রাখেন। তাঁর মতে, যোগব্যায়াম, দৌড়ানো, ওয়েট ট্রেনিং আর গ্রুপ কার্ডিও কারিনা খুব মেনে চলেন।
