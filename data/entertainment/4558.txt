
দীর্ঘ বিরতির পর কয়েক দিন আগে বদিউল আলম খোকনের ‘কাঙাল’ ছবিতে চুক্তিবদ্ধ হয়েছেন অপু বিশ্বাস। সপ্তাহ না পেরোতেই আরও একটি ছবির জন্য চুক্তিবদ্ধ হলেন তিনি। ছবির নাম ‘কানা গলি’।
নতুন এই ছবি নিয়ে অপু বিশ্বাস বলেন, ‘চলচ্চিত্রে ফিরে আসার জন্য দীর্ঘ সময় ধরেই প্রস্তুতি নিচ্ছিলাম। আমার মনে হয়, এখন নিয়মিত কাজ করার সময় হয়েছে।’ কথা প্রসঙ্গে অপু জানালেন, ‘গল্পের কারণেই ছবিটির প্রতি বেশি আগ্রহী হয়েছি।’
‘কানা গলি’ পরিচালনা করবেন রবিন খান। অপুকে নিয়ে এই পরিচালক বলেন, ‘ঢাকার চলচ্চিত্রে জনপ্রিয় নায়িকা অপু বিশ্বাস। তাঁকে নিয়ে কাজ করার ইচ্ছা আগে থেকেই ছিল। সম্প্রতি সেই সুযোগ হয়েছে। রোমান্টিক ঘরানার গল্পের এই ছবিতে অপু বিশ্বাসকে ভালো মানাবে।’
ছবিটিতে অপুর বিপরীতে নায়ক ঠিক হয়নি এখনো। তবে সপ্তাহ খানেকের মধ্যে নায়কের নাম জানা যাবে বলে জানালেন রবিন খান।
এদিকে পরিচালক জানিয়েছেন, আগামী ১৬ ডিসেম্বরের পরপরই শুটিং শুরু করার কথা আছে ছবিটির। 
