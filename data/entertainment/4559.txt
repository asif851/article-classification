
বাংলাদেশের প্রখ্যাত কবি আল মাহমুদের ছোটগল্প ‘জলবেশ্যা’ অবলম্বনে নির্মিত হয়েছে চলচ্চিত্র ‘টান’। কলকাতার পরিচালক মুকুল রায় চৌধুরী ছবিটি নির্মাণ করেছেন। আজ সন্ধ্যায় কলকাতায় মুক্তি পাচ্ছে ছবিটি। এ প্রসঙ্গে ‘টান’ ছবির পরিচালক মুকুল রায় চৌধুরী ‘প্রথম আলো’কে জানিয়েছেন, ‘এটি আমার নির্মাণ করা প্রথম ছবি। তাই একটু ভয়ে ছিলাম। কিন্তু এখন পর্যন্ত অগ্রিম সব টিকিট শেষ হয়ে গিয়েছে। “জলবেশ্যা” গল্পটি কলকাতায় অনেক জনপ্রিয়। তাই ছবিটি নিয়ে সবার মাঝে একটা কৌতূহল কাজ করছে। তাঁরা নানা ধরনের কথাবার্তাও বলছেন। তা ছাড়া আন্তর্জাতিক মাতৃভাষা দিবসে ছবিটি মুক্তি পেতে যাওয়ায় অন্য রকম একটা আমেজ কাজ করছে সবার মধ্যে।’ ‘টান’ ছবির প্রধান চরিত্রে অভিনয় করেছেন বাঙালি বংশোদ্ভূত বলিউডের অভিনেত্রী ঋতুপর্ণা সেনগুপ্ত। জল, জঙ্গল আর জলবেশ্যাদের কাহিনি নিয়ে ছবিটির চিত্রনাট্য লিখেছেন শিবাশিস বন্দ্যোপাধ্যায়। ঋতুপর্ণা ছাড়াও ছবিটির অন্যান্য চরিত্রে অভিনয় করেছেন সুমন্ত চট্টোপাধ্যায়, পামেলা, দেবলীনা দত্ত, দেবদূত প্রমুখ। ছবিটির দুটি গানই লিখেছেন জুয়েল মাহমুদ। 
