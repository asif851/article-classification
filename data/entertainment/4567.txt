
‘দাবাং’ ও ‘দাবাং টু’ ছবির নায়িকা ছিলেন সোনাক্ষী সিনহা। এই সিরিজের তৃতীয় কিস্তি থেকে তাঁকে আর দেখা যাবে না। সালমান খানের সঙ্গে ব্যক্তিগত ঝামেলার জের ধরেই নাকি তাঁকে এই সিরিজ থেকে বাদ দেওয়া হয়েছে। তৈরি হচ্ছে ‘দাবাং’-এর পরবর্তী কিস্তি। কে হচ্ছেন নতুন ‘দাবাং–কন্যা’?
এখনো কিছুই নিশ্চিত নয়। শোনা যাচ্ছে, সালমানের প্রেমিকা ইউলিয়া ভানতুর হতে পারেন ‘দাবাং থ্রি’-এর নায়িকা। রোমানিয়ান এই মডেল সালমানের সঙ্গে ছবিতে অভিনয় করছেন কি না, সেটি এখন পর্যন্ত নিশ্চিত করে বলতে পারেননি কেউ। যদি হন, তবে কি মূল নায়িকা? ভারতের কয়েকটি গণমাধ্যম তাদের খবরে লিখেছে, ‘দাবাং থ্রি’তে বেশ গুরুত্বপূর্ণ একটি চরিত্রে দেখা যেতে পারে সালমানের ‘কথিত’ প্রেমিকা ইউলিয়াকে। ‘দাবাং থ্রি’ প্রযোজনা ও পরিচালনা করবেন আরবাজ খান। ফিল্মফেয়ার।
