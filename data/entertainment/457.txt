
গানের কথায় কোথাও বলাও হয়নি গানটি বাবাকে নিয়ে তৈরি। কিন্তু যারা গানটি শুনছে এবং এর ভিডিও দেখছে, সেখানে সবাই খুঁজে পাচ্ছে বাবাকে। আসিফ ইকবালের কথায় এবং মুনের সুর ও সংগীতে এমনই একটি গানে কণ্ঠ দিলেন মাহাদী। ‘ছেলেমানুষি বায়না’ গানের ভিডিও দেখা যাচ্ছে ইউটিউবে।ছোটবেলার ছেলেমানুষিগুলো নিয়ে এই গান। এটি নিয়ে মাহাদী বললেন, ‘গানের কথা, সুর ও সংগীতায়োজন খুবই চমৎকার। গানটিতে আমি আমার শৈশবের ছেলেমানুষি খুঁজে পেয়েছি। গাইতেও বেশ ভালো লেগেছে। শুরু থেকেই গানটি নিয়ে বেশ আশাবাদী ছিলাম। এর ভিডিও ইউটিউবে দেওয়ার পর সবার কাছ থেকে ইতিবাচক মন্তব্য আমাকে বেশ উৎসাহ ও অনুপ্রেরণা জুগিয়েছে।’‘তুমি বরুণা হলে, হব আমি সুনীল’ গানটি দিয়ে দারুণ সাড়া ফেলেছিলেন সংগীতশিল্পী মাহাদী। ‘ক্লোজআপ ওয়ান: তোমাকেই খুঁজছে বাংলাদেশ’ প্রতিযোগিতার প্রথম আসরের সেরা দশের এই প্রতিযোগী আরও বেশ কয়েকটি শ্রোতাপ্রিয় গান উপহার দিয়েছেন। তবে গানে কখনোই তিনি নিয়মিত ছিলেন না। বছর দুয়েক আগে সর্বশেষ মাহাদীর নতুন গান শোনা যায় অন্তহীন-২ অ্যালবামে। সেখানে মাহাদীর সহশিল্পী ছিলেন এলিটা।
