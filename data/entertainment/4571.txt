
সিঁড়ি ভেঙে তিনতলায় ওঠার আগেই শোনা যাচ্ছিল সংলাপ। দরজা বন্ধ ছিল যদিও, কিন্তু তাতে মহড়ার সংলাপগুলো চার দেয়ালে বদ্ধ ছিল না। একটু লজ্জা হয়, ঠিক সাড়ে ছয়টায় শুরু হয়েছে মহড়া, সময়মতো আসা যায়নি। মহানগরীর যানজট ঠেলে ঠিক সময়ে কোথাও হাজির হওয়া দারুণ কঠিন।
বাহবা দিতে হয় আরণ্যকের সদস্যদের। মহড়াকে তাঁরা মূল্য দেন। প্রত্যেকেই হাজির হয়েছেন সময়মতো। দরজা খোলার শব্দে অভিনয়ে ব্যাঘাত ঘটবে না, সেটা নিশ্চিত করে চুপিসারে ঢুকে পড়ি নিউ ইস্কাটনে আরণ্যকের মহড়াকক্ষে। সেখানে অভিনয়শিল্পীরা ইতস্তত ছড়িয়ে-ছিটিয়ে বসে আছেন। একদম পেছনে তিনটি চেয়ার। নির্দেশক মান্নান হীরার পাশে প্রখ্যাত সুরকার সুজেয় শ্যাম চেয়ারে বসে মহড়া দেখছেন। আমার ঠাঁই হলো তৃতীয় চেয়ারটায়। চলছে দি জুবলী হোটেল         নাটকের মহড়া।
প্রপস তো নেই, কিন্তু দুটো টুল পেতে তাতেই শুয়ে আছে একজন। সংলাপগুলো বুঝিয়ে দেয়, এই ছেলে একটি রেস্তোরাঁর খেটে খাওয়া মানুষ। কাহিনি এগিয়ে যেতে থাকে আর মূর্ত হয়ে উঠতে থাকে চরিত্রগুলো। ওই মেথরানি, ওই রেস্তোরাঁর রান্নাওয়ালি কিংবা হঠাৎ করে হাজির হওয়া তিন বৃহন্নলা বুঝিয়ে দেয়, খুব সহজ নয় নাটকের বুনন। মেথরানির জন্য তো রয়েছে আলাদা কাপ, তাকে তো সবাই যে কাপ ব্যবহার করে তাতে চা দেওয়া যায় না। কিন্তু গ্রামের বড়লোক একজন ধমক দিয়েই মেথরানির হাতে যখন সাধারণের ব্যবহারের যোগ্য চায়ের কাপ তুলে দেন, তখন একবার মনে হয়, যাক! এ গ্রামে লেগেছে পরিবর্তনের হাওয়া। মেথরানি বিদায় হলে সে কাপ ফেলে দিয়ে নতুন কাপ কেনার জন্য মালিককে যখন তিনি টাকা দেন, তখনই বোঝা যায় এই আপাত সাম্যবাদী মানুষটা আসলে কী চান। আসে পুলিশ, আসে গায়ক, আসে চর, আসে নায়িকা, আসে নাট্যসংগঠক, আসে গরিব বিরিয়ানি বিক্রেতা। জুবলী হোটেলকে কেন্দ্র করেই ঘটনাগুলো ঘুরেফিরে বেড়ায়। চরিত্রগুলোর বয়ানে হঠাৎ করে কেউ এ দেশে ঘটে যাওয়া নানা ঘটনার ইঙ্গিত পেয়ে যেতে পারেন। আগুনে কেন মানুষ পোড়ে, বাউল কেন গাইতে পারে না, মাস্তানি কী করে আষ্টেপৃষ্ঠে জড়িয়ে ধরে, নাটকের মানুষ কেন বছরের পর বছর একটা নাটক নামাতে পারে না—এ ধরনের অসংখ্য ব্যাপার ঘুরপাক খেতে থাকে নাটকের মধ্যে।
কী হবে, কী হবে এই নিয়ে যখন জল্পনা–কল্পনা, তখন বারবার অফিস থেকে ফোন আসতে থাকে। অগত্যা ভরা হাট থেকে বের হয়ে আসতে হয়। মনকে প্রবোধ দিই এই বলে, ঠিক আছে মহড়ায় নয়, মূল মঞ্চে গিয়েই দেখে আসতে হবে নাটকটি। মান্নান হীরা পথনাটকের সেরাদের একজন, এবার দি জুবলী হোটেল নাটকটি লিখেছেন মঞ্চের জন্য, নির্দেশনাও দিয়েছেন। শ্রমজীবী মানুষের জীবনগাথা আরণ্যকের আগের নাটকগুলোতেও খুবই জীবন্ত, মান্নান হীরা এবারও অন্যভাবে তাঁদের কথাই বলেছেন। ২৯ নভেম্বর নাটকটির উদ্বোধনী প্রদর্শনী হবে শিল্পকলা একাডেমির জাতীয় নাট্যশালার মূল মঞ্চে।
পুনশ্চ: অনেক সংলাপই মন থেকে সরতে চায় না। সে রকমই দুটো সংলাপের রহস্যময়তায় আপনাদের নিয়ে যাই, ‘দোকান আমার, দেশটা আমাদের’, ‘মূর্খ লোকের নিষেধ মানতে নেই। নদীর জলে ভাসিয়ে দে’—এই ভাবনা ধাঁধার মতো আপনার মাথায় ঘুরতে থাকুক, যার জবাব পাবেন মঞ্চে।
