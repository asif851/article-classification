
সম্প্রতি এক সংবাদকর্মীর সঙ্গে উত্তপ্ত বাক্যবিনিময়ে জড়িয়ে খবরের শিরোনাম হলেন ‘মার্ডার’খ্যাত বলিউডের তারকা অভিনেত্রী মল্লিকা শেরাওয়াত। তাঁর বাগবিতণ্ডার ভিডিও অনলাইনে ছড়িয়ে পড়ার পর রীতিমতো তোলপাড়ও উঠেছে। সম্প্রতি এক সংবাদ সম্মেলনে হাজির হয়েছিলেন মল্লিকা। প্রশ্নোত্তর পর্বে এক নারী সাংবাদিকের ছুড়ে দেওয়া প্রশ্নে তেলে-বেগুনে জ্বলে ওঠেন তিনি। মল্লিকা এবং ওই সাংবাদিকের মধ্যে উত্তপ্ত বাক্যবিনিময় শুরু হয়ে যায়। একে অন্যকে কথার মারপ্যাঁচে কুপোকাত করার চেষ্টা করতে থাকেন তাঁরা। এক খবরে এ তথ্য জানিয়েছে ওয়ান ইন্ডিয়া। ওই নারী সাংবাদিক মল্লিকাকে বলেন, ‘আপনি একটি সাক্ষাৎকারে ভারতকে পশ্চাৎমুখী এবং হতাশাজনক দেশ বলেছিলেন। যে দেশের প্রতি আপনার ইতিবাচক অনুভূতি নেই সেই দেশেই আবার কেন প্রকৃত মনের মানুষ খুঁজছেন আপনি?’ এটা শোনার পর প্রশ্নকারীকে উদ্দেশ করে মল্লিকা বলেন, ‘আমি কী বলেছিলাম সেটা আগে ভালো করে জানুন। আমি বলেছিলাম, নারীদের জন্য ভারতের সমাজ ব্যবস্থা পশ্চাৎমুখী।’ মল্লিকার উত্তর শোনার পর পাল্টা প্রশ্ন ছুড়ে দেন ওই সাংবাদিক। নারী ভ্রূণহত্যা, ধর্ষণসহ আরও কিছু সামাজিক সমস্যার প্রতি নিজের অবস্থান তুলে ধরে নিজের মন্তব্যের কারণ ব্যাখ্যা করেন মল্লিকা। এরপর মল্লিকা এবং ওই নারী সাংবাদিকের মধ্যে কথার পিঠে কথা চলতে থাকে। এভাবে তাঁদের মধ্যে রীতিমতো তর্ক-বিতর্ক শুরু হয়ে যায়।   

