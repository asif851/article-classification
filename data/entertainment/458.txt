



জেনিফার অ্যানিস্টন ও জাস্টিন থেরক্স বিচ্ছেদের ঘোষণা দিয়েছেন। 
এ দম্পতি আর এক ছাদের নিচে থাকছেন না। 
তাঁদের দুজনের পথ আলাদা হয়ে গেছে।


হলিউডের আলোচিত জুটি জেনিফার অ্যানিস্টন ও জাস্টিন থেরক্স বিচ্ছেদের ঘোষণা দিয়েছেন। যৌথ লিখিত বিবৃতিতে তাঁরা জানিয়েছেন, গত বছরের শেষ দিক থেকে এ দম্পতি আর এক ছাদের নিচে থাকছেন না। তাঁদের দুজনের পথ আলাদা হয়ে গেছে। তবে এখনো আনুষ্ঠানিক বিবাহবিচ্ছেদের ঘোষণা দেননি অ্যানিস্টন ও থেরক্স।
মার্কিন তারকা জেনিফার অ্যানিস্টন ও জাস্টিন থেরক্সের দাম্পত্যজীবনের বয়স হয়েছিল মাত্র দুই বছর। ২০১৫ সালের আগস্ট মাসে যুক্তরাষ্ট্রের লস অ্যাঞ্জেলেসে অনেকটা লুকিয়েই বিয়ে করেন তাঁরা। বিয়ের আগে চার বছর এ জুটি প্রেম করেছেন। তাঁদের প্রেম শুরু হয় ওয়ান্ডারলাস্ট ছবির সেটে।
বিচ্ছেদের ঘোষণা দিয়ে লেখা বিবৃতিতে অ্যানিস্টন ও থেরক্স বলেন, ‘আমরা দম্পতি হিসেবে নিজেদের পরিচয় দিতে চাই না আর। আমরা দুজন ভালো বন্ধু। এই বন্ধুত্বকে আজীবন এভাবেই ধরে রাখতে চাই। আমরা চাইলেই গোপনে আলাদা হয়ে যেতে পারতাম। কিন্তু এতে করে গুজব ডালপালা ছড়াতেই থাকবে। তাই আমরা সত্যটা সবার সামনে স্পষ্টভাবে তুলে ধরলাম।’ বিচ্ছেদের কোনো নির্দিষ্ট কারণ জানাননি এই জুটি। তবে বিচ্ছেদ পারস্পরিক সমঝোতার ভিত্তিতে হয়েছে, এটুকু নিশ্চিত করেছেন তাঁরা।
৪৯ বছর বয়সী জেনিফার অ্যানিস্টনের দ্বিতীয় স্বামী ছিলেন জাস্টিন থেরক্স। অ্যানিস্টনের প্রথম স্বামী হলিউড অভিনেতা ব্র্যাড পিট। ২০০৫ সালে পিট ও অ্যানিস্টনের বিবাহবিচ্ছেদ হয়। গত বছর থেকে ব্র্যাড পিটের সঙ্গে অ্যানিস্টনের সখ্য বাড়ে। তখন থেকেই গুজব ছড়াতে থাকে, থেরক্সের সঙ্গে সম্পর্কের অবনতি হয়েছে অ্যানিস্টনের। এমনকি খবরে এও বেরোয়, পিট ও তাঁর সাবেক স্ত্রী অ্যাঞ্জেলিনা জোলির সন্তানদের সঙ্গে নিয়মিত দেখা-সাক্ষাৎ হচ্ছে অ্যানিস্টনের। বিবিসি
