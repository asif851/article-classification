
বাড়িতে অসুস্থ স্ত্রী মান্যতা দত্তের সেবা করার পাশাপাশি বাচ্চা-কাচ্চা ও ঘর সামলানোর সব দায়িত্ব পালন করছেন অস্ত্র মামলার দণ্ড থেকে প্যারোলে মুক্তি পাওয়া মুন্নাভাই এমবিবিএস তারকা সঞ্জয় দত্ত।এ প্রসঙ্গে ঘনিষ্ঠ সূত্রের বরাতে হিন্দুস্তান টাইমস জানিয়েছে, অস্ত্রোপচারের পর কিছুটা সুস্থ হয়ে হাসপাতাল থেকে বাড়িতে ফিরে গেছেন সঞ্জয় দত্তের স্ত্রী মান্যতা দত্ত। বাড়িতেই পূর্ণ বিশ্রামে রয়েছেন তিনি। স্ত্রীর অসুস্থতার কারণে সব সময় বান্দ্রায় বাড়ির ভেতরেই থাকতে হচ্ছে সঞ্জয়কে। মান্যতাকে ওষুধ খাওয়ানো থেকে শুরু করে তাঁর সেবা-শুশ্রূষার সব দায়িত্ব নিজ কাঁধে তুলে নিয়েছেন এই খলনায়ক তারকা। যমজ সন্তান ইকরা ও শরণের দেখভালের পাশাপাশি ঘরও সামলাচ্ছেন বলিউডের প্রভাবশালী এ তারকা অভিনেতা।গত বছরের ডিসেম্বরে মান্যতার যকৃতে বড় আকারের একটি টিউমার ধরা পড়ে। এর পরিপ্রেক্ষিতে গত ২১ ডিসেম্বর পুনের ইয়েরাওয়াড়া কারাগার থেকে এক মাসের জন্য প্যারোলে মুক্তি পান অস্ত্র মামলায় দণ্ডপ্রাপ্ত সঞ্জয়। পরে আরও এক মাস বাড়ানো হয় তাঁর মুক্তির মেয়াদ।গত জানুয়ারি মাসে বাড়িতে অচেতন হয়ে পড়লে মুম্বাইয়ের প্যারেল হাসপাতালে ভর্তি করা হয় মান্যতাকে। ফুসফুসে সংক্রমণের কারণে তাঁকে প্রয়োজনীয় চিকিত্সা দেওয়া হয়। হাসপাতালে ভর্তির এক দিন পর মান্যতার ফুসফুস থেকে পানি অপসারণের জন্য দুই ঘণ্টাব্যাপী অস্ত্রোপচার করা হয়। তাঁর ফুসফুস থেকে প্রায় ২১ মিলিলিটার পানি অপসারণ করা হয়।অস্ত্রোপচারের পর মান্যতা কিছুটা সুস্থ হয়ে ওঠার পর হাসপাতাল ত্যাগের অনুমতি পেলেও পুরোপুরি সুস্থ হয়ে উঠতে আরও বেশ কিছুদিন সময় লাগবে তাঁর। তাঁকে ২৪ ঘণ্টা বিছানা-বিশ্রামের পরামর্শ দিয়েছেন চিকিত্সকেরা। শিগগির প্রয়োজনীয় স্বাস্থ্য পরীক্ষার জন্য আবার হাসপাতালে যেতে হবে মান্যতাকে।

  

