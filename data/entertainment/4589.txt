
আমির খান ‘দঙ্গল’ ছবিতে একজন কুস্তিগিরের চরিত্রে অভিনয় করেছেন। এই ছবির জন্য অনেকখানি ওজন বাড়াতে হয়েছিল এই তারকাকে। পরনের কাপড়চোপড়ও বিলিয়ে দিতে হয়েছিল। এ বছর শেষের দিকে মুক্তি পাবে এই ছবিটি। এসব খবর পুরোনো হতে না হতেই খবর এসেছে আমিরের নতুন ছবির। ‘মিস্টার পারফেকশনিস্ট’ নতুন একটি ছবিতে চুক্তি স্বাক্ষর করেছেন। ছবির নাম ‘সিক্রেট সুপারস্টার’। তবে, এ ছবিতে তিনি মূল চরিত্রে অভিনয় করছেন না। আমিরকে এখানে দেখা যাবে একজন সুরকারের চরিত্রে। আমির খানের ব্যবস্থাপক আদভাইট চন্দন পরিচালিত এটি প্রথম ছবি। এই ছবিটি একটি শিশু ও তার মায়ের গল্প নিয়ে। এ সিনেমার নাম আগে ‘আজ ফির জিনে কি তামান্না হ্যায়’ হওয়ার কথা ছিল। নাম পাল্টে এই ছবির শুটিং শুরু হতে যাচ্ছে এ বছর জুন মাসে। বলিউড হাঙ্গামা।
