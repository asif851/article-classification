
অভিনেতা উদয় চোপড়ার কাছ থেকে প্রত্যাখ্যাত হওয়ার পর নাকি ভেঙে পড়েছিলেন নার্গিস ফাখরি। এমনকি বলিউড ছেড়ে যাওয়ার চিন্তাও করেছিলেন এই অভিনেত্রী। কিন্তু পরে নিজেই সব গুঞ্জনে ইতি টেনে বললেন, অভিনয় ছেড়ে কোত্থাও যাচ্ছেন না তিনি। বরং তাঁর নজর তো আরও ওপরে। তিনি বলিউডেই থাকছেন, তবে পাশাপাশি নিয়মিত হতে চান হলিউডেও। এ জন্যই নার্গিস তাঁর দ্বিতীয় হলিউড ছবির জন্য চুক্তিবদ্ধ হলেন সম্প্রতি।নতুন হলিউড ছবির নাম ফাইভ ওয়েডিংস। এটি পরিচালনা করবেন ভারতীয় বংশোদ্ভূত মার্কিন নির্মাতা নম্রতা সিং গুজরাল।এর আগেও নার্গিসকে ২০১৫ সালে মুক্তি পাওয়া হলিউডের অ্যাকশন-কমেডি ছবি স্পাই-এ দেখা গিয়েছিল। ওই ছবিতে নার্গিসের চরিত্রটি খুবই সংক্ষিপ্ত হলেও এবারের ছবির মূল চরিত্রে থাকছেন তিনি। যুক্তরাষ্ট্রের জনপ্রিয় রিয়েলিটি শো ‘আমেরিকাস নেক্সট টপ মডেল’ দিয়ে আলোচনায় আসা নার্গিসের বলিউড অভিষেক ঘটে রকস্টার ছবি দিয়ে। মার্কিন এই তারকা এরপর বলিউডে বেশ কয়েকটি ছবিতে কাজ করেন। এর মধ্যে রয়েছে মাদ্রাজ ক্যাফে, তু মেরা হিরো প্রভৃতি। হিন্দুস্তান টাইমস।
