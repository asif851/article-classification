
ছোট পর্দার অভিনয়শিল্পী নাঈম ও লাক্স তারকা তারিন কী এবার জুটি হয়েছেন কোনো চলচ্চিত্রের অভিনয়ে? অন্তত শুটিংয়ের যা আয়োজন, গল্প, নাম, তারিন-নাঈমের সংলাপ, সাজপোশাক সব দেখেশুনে এমনটিই ভেবেছেন উপস্থিত সবাই। এর কাহিনিতে চৌধুরী বাড়ির একমাত্র মেয়ে তারিন। সে বাড়িতেই চাকরের কাজ করেন নাঈম।কাহিনি এগোলে চৌধুরী সাহেবের মেয়ে তারিন এক পর্যায়ে প্রেমে পড়েন বাড়ির চাকর নাঈমের। এদিকে, গল্পের খলনায়ক অ্যালেন শুভ্র মতলব আঁটেন চৌধুরী সাহেবের রাজত্ব আর রাজকন্যা ভাগিয়ে নেওয়ার। এর সঙ্গে আরও আছে দুর্দান্ত নাচ আর গান! এমন গল্প নিয়েই ‘সে আমার মন কেড়েছে’র শুটিংয়ের কাজ চলছে। কাহিনি, গান, নাচ— পুরো বিষয়টি মেলানোর পর একে চলচ্চিত্র বলে মনে হলেও আসলে এটি এক ঘণ্টার একটি নাটক। অভিনেতা নাঈম অবশ্য একে পুরোপুরি নাটক বলতে নারাজ। তাঁর বক্তব্য, ‘মনে হচ্ছে; পুরোদস্তুর এক সিনেমাতেই অভিনয় করছি। এখানে চলচ্চিত্রের মতোই উঁচু স্বরে সংলাপ দিতে হচ্ছে। চলছে নায়ক-নায়িকার প্রেম। মাঝখানে এসে খলনায়কের বাগড়া। ঠিক সিনেমার আদলেই কাজটি হচ্ছে।’একই ধরনের মন্তব্য তারিনেরও। তিনি বললেন, ‘সিনেমার মতোই সাজপোশাক, নাচ, গান; সবই আছে এখানে। পুরো বিষয়টিতেই খুব মজা পেয়েছি।’নাটকটির পরিচালক মুহাম্মদ মোস্তফা কামাল রাজ জানিয়েছেন, এ নাটক দেখলে মনে হবে যেন সিনেমাই দেখছি। সংলাপগুলোতে একটা হাস্যরসাত্মক ভাব আছে। ‘কেয়ামত থেকে কেয়ামত’, ‘আঞ্জুমান’, ‘তোমাকে চাই’— এ তিন সিনেমার তিনটি গান এই নাটকের নায়ক-নায়িকার ঠোঁটে উঠেছে।নাটকের কাজের বিষয়ে পরিচালক জানিয়েছেন, উত্তরার বিভিন্ন লোকেশনে নাটকটির শুটিং চলছে। আগামী ঈদে একটি বেসরকারি চ্যানেলে নাটকটি প্রচার হওয়ার কথা।
