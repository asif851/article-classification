



একটি বিয়েতে রণবীরকে অতিথি হওয়ার জন্য অনুরোধ জানানো হয়েছে।
রণবীরকে কোনো উপহার দিতে হবে না। 
আয়োজকেরাই রণবীরকে দুই কোটি রুপি দেওয়ার প্রস্তাব দিয়েছেন।


‘পদ্মাবত’ ছবির সাফল্যে আনন্দে ভাসছেন রণবীর সিং। শুধু ভারতের বক্স অফিসেই এখন পর্যন্ত এই ছবির আয় ২৫০ কোটি রুপি। ছবিটি আরও কয়েক সপ্তাহ চুটিয়ে ব্যবসা করবে বলে মনে করছেন বলিউডের বাণিজ্য বিশ্লেষকেরা। এর মধ্যে সুযোগ বুঝে রণবীরও নিজের দাম বাড়িয়ে নিয়েছেন। শোনা যাচ্ছে, এখন প্রতি ছবির জন্য তিনি ১৩ কোটি রুপি চাইছেন। তা নাকি প্রেমিকা দীপিকা পাড়ুকোনের পারিশ্রমিকের সমান। আগে দীপিকার চেয়ে কম পারিশ্রমিক পেয়েছেন এই নায়ক। ‘পদ্মাবত’ ছবিতে আলাউদ্দিন খিলজির চরিত্রে অভিনয় করে শুধু পরিচালকদের কাছে নয়, বিয়েবাড়িতেও রণবীরের চাহিদা বেড়ে গেছে। তবে পাত্র হিসেবে নয়, অতিথি হিসেবে।
ভারতে একটি বিয়েতে রণবীরকে অতিথি হওয়ার জন্য অনুরোধ জানানো হয়েছে। তবে সেই বিয়েতে গেলে রণবীরকে কোনো উপহার দিতে হবে না। বরং অনুষ্ঠানের আয়োজকেরাই রণবীরকে দুই কোটি রুপি দেওয়ার প্রস্তাব দিয়েছেন। বিয়ের অনুষ্ঠানে মাত্র ৩০ মিনিট থেকে বর-কনের সঙ্গে কয়েকটা ছবি তুললেই হবে। তাঁদের আর কিচ্ছু চাই না।
বাপ রে! ‘পদ্মাবত’ ছবি দিয়ে কী খেল দেখাল রণবীর! এখন তাঁকে বিয়ের অনুষ্ঠানে নেওয়ার জন্যও মানুষ কোটি কোটি টাকা খরচ করতে রাজি। কিন্তু রণবীর রাজি হয়েছেন সেই প্রস্তাবে?  না। রণবীর দুই কোটি রুপির সেই ‘লোভনীয়’ প্রস্তাব ফিরিয়ে দিয়েছেন। তিনি এখন আলিয়া ভাটের বিপরীতে জোয়া আখতারের ‘গাল্লি বয়’ ছবির শুটিং নিয়ে ব্যস্ত। আর এই তারকা যখন যে ছবিতে কাজ করেন, তখন পুরো মনোযোগ শুধু সেখানেই রাখেন। সূত্র জানায়, রোজ সকাল ছয়টা থেকে সন্ধ্যা ছয়টা পর্যন্ত শুট করতে হচ্ছে রণবীরকে। এর মধ্যে আরেক শহরে গিয়ে বিয়ে খেয়ে আবার সময়মতো সেটে এসে নিজের চরিত্রে মন দিতে পারবেন না রণবীর সিং। ‘গাল্লি বয়’ আগামী বছর ভালোবাসা দিবসে মুক্তি পাবে। এই ছবির কাজ শেষ হলে রণবীর ‘১৯৮৩’ ও ‘সিমবা’ ছবির শুটিং শুরু করবেন। ইন্ডিয়া টুডে
