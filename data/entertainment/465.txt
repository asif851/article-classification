
রাধা-কৃষ্ণের প্রেমকাহিনি নিয়ে বাংলাদেশ শিল্পকলা একাডেমিতে আজ বৃহস্পতিবার রয়েছে গীতিনৃত্যনাট্য ‘রাই-কৃষ্ণ পদাবলী’। সন্ধ্যা সাতটায় জাতীয় নাট্যশালার মূল মিলনায়তনের এ নৃত্যনাট্যে রাধা-কৃষ্ণের চরিত্রে দেখা যাবে দেশের জনপ্রিয় নৃত্যজুটি শামীম আরা নীপা ও শিবলী মহম্মদকে।
রাধা-কৃষ্ণের লীলা নিয়ে রবীন্দ্রনাথ ঠাকুর রচনা করেছিলেন ‘ভানু সিংহ ঠাকুরের পদাবলী’। বৃন্দাবনের ব্রজবুলি ভাষায় লেখা রবীন্দ্রনাথের এই রচনাকে বাংলায় রূপান্তর করে গীতিনৃত্যনাট্য ‘রাই-কৃষ্ণ পদাবলী’ রচনা করেন শেখ হাফিজুর রহমান।
সৃষ্টি কালচারাল সেন্টারের উদ্যোগে গতকাল বুধবার থেকে শিল্পকলা একাডেমিতে শুরু হয় চার দিনের নৃত্যনাট্য উৎসব। এর দ্বিতীয় দিনে আজ থাকছে এ নৃত্যনাট্য। শিবলী মহম্মদ জানান, প্রায় আড়াই বছর পর আবার মঞ্চে আসছে এ নৃত্যনাট্য। ভারত ও বাংলাদেশের দর্শকেরা ভীষণ পছন্দ করেন এটি। এ দুই তারকা শিল্পী ছাড়াও একঝাঁক নৃত্যশিল্পীকে দেখা যাবে এ নৃত্যনাট্যে। শ্রীকৃষ্ণের রথযাত্রাসহ দারুণ সব কোরিওগ্রাফি রয়েছে এতে।
