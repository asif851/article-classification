
মঞ্চ ও টেলিভিশনের জনপ্রিয় মুখ অ​ভিনেতা আনিসুর রহমান মিলন বেশ কয়েক বছর ধরে চলচ্চিত্রেও নিয়মিত কাজ করছেন। তবে এ পর্যন্ত ছয়টি ছবিতে অভিনয় করলেও এখনো পর্যন্ত কোনো ছবিতেই একক নায়ক হিসেবে তাঁকে দেখা যায়নি। এই প্রথমবারের মতো একক নায়ক হয়ে পর্দায় আসছেন মিলন। ছবিটির নাম ‘ব্ল্যাকমেইল’, পরিচালনা করেছেন সাইদুর রহমান ।আগামী ২৮ আগস্ট ঢাকাসহ সারা দেশের বিভিন্ন প্রেক্ষাগৃহে মুক্তি পাবে মিলন অভিনীত ‘ব্ল্যাকমেইল’ ছবিটি। এতে তাঁর বিপরীতে অভিনয় করছেন দুই নায়িকা। এরা হলেন ববি ও মৌসুমি হামিদ।মিলন এখন যুক্তরাষ্ট্রে অবস্থান করছেন। প্রথম আলোর সঙ্গে আলাপে তিনি বলেন, ‘কয়েক বছর ধরে আমি চলচ্চিত্রে অভিনয়ে বেশি মনোযোগ দিচ্ছি। এর মধ্যে ছয়টি ছবি মুক্তি পেলেও এই ছবিটি আমার জন্য বিশেষ কিছু। কারণ, এবারই প্রথম পর্দায় একক নায়ক হয়ে আসছি আমি।’মিলন এও বলেন, ‘আমার একেকটি ছবির গল্প একেক রকম। সে হিসেবে বলতে পারি, এই ছবিতে দর্শক আমাকে অন্যরকম একটি চরিত্রে দেখতে পাবেন। চলচ্চিত্রের নবাগত একজন সৈনিক হিসেবে আমি আমার কাজটা মন দিয়ে করার চেষ্টা করেছি। বাকিটা দর্শকরাই বলবেন।’সুচন্দা পরিচালিত ‘হাজার বছর ধরে’ মিলন অভিনীত প্রথম চলচ্চিত্র। মিলন অভিনীত যে সব ছবি মুক্তি পেয়েছে সেগুলো হচ্ছে— ইফতেখার চৌধুরীর ‘দেহরক্ষী’, জাকির হোসেন রাজুর ‘অনেক সাধের ময়না’, রাকিবুল আলম রাকিবের ‘প্রেম করবো তোমার সাথে’, শাহ আলম মণ্ডলের ‘ভালোবাসা সীমাহীন’। এ ছাড়াও মিলন কাজ করছেন ‘ওয়ান ওয়ে’, ‘টার্গেট’, ‘ক্রাইম রোড’, ‘ভালোবাসার গল্প’, ‘লালচর’, ‘রাত্রির যাত্রী’ এবং ‘নাইওর’ ছবিতে।
