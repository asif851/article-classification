
কঙ্গনা রনৌতের বলিউড অভিষেক খুব বেশি দিন আগে নয়। ২০০৬ সালে ‘গ্যাংস্টার’ ছবি দিয়ে তিনি হিন্দি সিনেমায় নাম লেখান। কিন্তু দুর্দান্ত অভিনয়-প্রতিভা দিয়ে এই অভিনেত্রী এরই মধ্যে বলিউডে নিজের অবস্থান পোক্ত করে নিয়েছেন। তিন-তিনবার জয় করেছেন জাতীয় চলচ্চিত্র পুরস্কার। তিনি তো আর যেই-সেই চরিত্রের জন্য ডাক পেলেই দৌড় দিতে পারেন না। ইরফান খানের বিপরীতে একটি ছবির প্রস্তাব পেয়েছিলেন সম্প্রতি। কিন্তু চিত্রনাট্য পড়ে মনে হয়েছে ইরফানের চেয়ে সেখানে তাঁর চরিত্রের গুরুত্ব কম। আর তখনই বাদ দিয়ে দিয়েছেন সেই প্রস্তাব। ইরফান খানও কম প্রতিভাবান অভিনেতা নন। হলিউডের অনেক ছবিতে কাজ করার অভিজ্ঞতাও আছে এই অভিনেতার। পেয়েছেন পদ্মশ্রী খেতাব। কিন্তু ‘কুইন’ কঙ্গনার তাতে কী আসে–যায়? তিনি যখন দেখেছেন ছবিতে তাঁর চেয়ে ইরফানের গুরুত্ব বেশি, অমনি বেঁকে বসেছেন। তখনই পরিচালক সাই কবিরকে সাফ জানিয়ে দিয়েছেন—এই ছবিতে কাজ তিনি করছেন না। পরিচালক অবশ্য তাঁকে নানাভাবে মানানোর অনেক চেষ্টা করেছেন, কিন্তু কঙ্গনার মন তবুও গলেনি। তাই শেষমেশ এই চরিত্রে অভিনয় করছেন জেরিন খান। ফিল্মফেয়ার।
