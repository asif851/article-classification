
আরিফিন শুভ ও নুসরাত ফারিয়া অভিনীত প্রেমী ও প্রেমী ছবিটি শিগগিরই মুক্তি পাবে। এরই মধ্যে এই জুটির দ্বিতীয় ছবি ধ্যাততেরিকির শুটিং শুরু হচ্ছে আজ। গতকাল শনিবার ছবিটির পরিচালক শামীম আহমেদ রনি বলেন, কাল (আজ) সকাল থেকে গাজীপুরের হোতাপাড়ার লোকেশনে শুরু হবে ধ্যাততেরিকি ছবির শুটিং। ২৮ জানুয়ারি পর্যন্ত টানা চলবে।এই ছবিতে বাঙালি সাজে দেখা যাবে নুসরাত ফারিয়াকে। তাই শুটিং শুরুর আগে থেকে কঠোর পরিশ্রম করতে হয়েছে তাঁকে। এই অভিনেত্রী বলেন, ‘ছবির জন্য প্রায় এক মাস লাঠিখেলা ও শাস্ত্রীয় নৃত্য শিখেছি। এ ছাড়া চরিত্রের প্রয়োজনে নিজের শারীরিক গঠনে পরিবর্তন আনতে কয়েক মাস ধরে ব্যায়াম করতে হয়েছে।’ছবির নায়ক আরিফিন শুভ বলেন, ‘আমি সিরিয়াস চরিত্রে অভিনয় বেশি করেছি। এই চরিত্রটি কমেডি ধাঁচের। দর্শকেরাও এটি দেখে আনন্দ পাবেন।’ ছবিতে আরও অভিনয় করছেন রোশান, ফারিন, রজতাভ দত্ত, সাদেক বাচ্চু, সুব্রত, বিশ্বনাথ দত্ত, সুপ্রিয় দত্ত প্রমুখ।
