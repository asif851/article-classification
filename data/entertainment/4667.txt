
গত বছরের সেপ্টেম্বরে ব্র্যাড পিটের সঙ্গে সম্পর্কচ্ছেদের ঘোষণার পর থেকেই একরকম আড়ালে ছিলেন অ্যাঞ্জেলিনা জোলি। অবশেষে আড়াল থেকে বেরিয়ে এলেন। বিবিসির সঙ্গে এক সাক্ষাৎকারে কথা বললেন বিচ্ছেদ নিয়ে। ব্র্যাড ও তাঁদের ছয় সন্তান প্রসঙ্গে জোলি বললেন, ‘আমরা সব সময় একটি পরিবারের মতোই থাকব।’গত বছরের বিচ্ছেদের সময়কে তাঁর জীবনের ‘কঠিন অধ্যায়’ বলেছেন জোলি, ‘অনেক মানুষই এই পরিস্থিতির মধ্য দিয়ে যায়। আমাদের পরিবারের প্রত্যেক সদস্যই সেই পরিস্থিতির মধ্য দিয়ে গেছে। তবে প্রতিটি মুহূর্তে আমাদের চিন্তায় ছিল সন্তানদের ভবিষ্যৎ।’সন্তানদের সঙ্গে অ্যাঞ্জেলিনা জোলি তাঁর সম্পর্ক নিয়ে বলেন, ‘আশা করছি এই কঠিন সময়ের মধ্য দিয়ে যাওয়ার কারণে আমাদের সম্পর্ক আরও বেশি দৃঢ় হবে। সময়টা আমাদের আরও বেশি কাছে আনবে।’সম্পর্কচ্ছেদ হলেও এখনো ‘আমরা’ থেকে ‘আমি’ হতে পারেননি জোলি। যখন সন্তানদের ভবিষ্যৎ নিয়ে প্রশ্ন এল, প্রথমে ‘আমার সন্তানেরা’ বলে শুরু করলেও দুটি বাক্য পরে নিজেকে শুধরে নেন। বললেন, ‘সন্তানেরা সব সময়ই আমাদের কাছে সবার আগে, সবকিছুর আগে।’ বিবিসি।
 
