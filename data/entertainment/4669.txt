
‘মিস এশিয়া প্যাসিফিক ওয়ার্ল্ড’ নির্বাচিত হওয়ার পর সৃষ্টি রানার মাথায় যে মুকুট পরানো হয়েছে, সেটি নাকি ভুয়া! এতে যে হিরে-জহরতসহ দামি রত্নখচিত থাকার কথা, তার কিছুই নেই। এটি শুধু ঝকঝকে কাচ আর সাধারণ ধাতু দিয়ে তৈরি।দক্ষিণ কোরিয়ার বুসানে অনুষ্ঠিত প্রতিযোগিতায় ৪৯টি দেশের বাছাই করা সুন্দরীদের পেছনে ফেলে এই পুরস্কার জেতার পর গত মঙ্গলবার দেশে ফিরেছেন ভারতের হরিয়ানার ২১ বছর বয়সী এই সুন্দরী। কিন্তু বিমানবন্দরে এসে পড়েন মহা ঝামেলায়। বিদেশ থেকে দামি রত্ন নিয়ে ভারতে প্রবেশে কড়াকড়ি রয়েছে। বিশ্বসুন্দরীর মুকুট হলেও এ নিয়মের কোনো ব্যত্যয় নেই।জিনিউজের এক খবরে বলা হয়েছে, মুম্বাইয়ের বিমানবন্দরে বাজেয়াপ্ত করা হয়েছিল পুরস্কার হিসেবে জেতা সৃষ্টির মুকুটটি। তাঁর বিরুদ্ধে অভিযোগ, আগে থেকে এই মুকুটের ব্যাপারে বিমানবন্দরের শুল্ক কর্তৃপক্ষকে কিছু জানাননি সৃষ্টি। কিন্তু শেষ পর্যন্ত একেবারে বিনা শুল্কেই তিনি মুকুট ফেরত পেয়েছেন। পরীক্ষা করে বিমানবন্দর কর্তৃপক্ষ দেখেছে, সৃষ্টির সঙ্গে আনা মুকুটিতে দামি কোনো রত্ন নেই, যার জন্য তাঁকে নাকি কোনো শুল্কই দিতে হয়নি।
