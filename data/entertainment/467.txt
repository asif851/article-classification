

বলিউডের প্রায় হারিয়ে যাওয়া নায়িকা সুস্মিতা সেনের মিষ্টি হাসি এখনো হারিয়ে যায়নি। গত শনিবার রাতে মুম্বাইয়ে ল্যাকমে ফ্যাশন উইক সামার রিসোর্টের মঞ্চে এ কথাই তিনি মনে করিয়ে দেন সবাইকে। সাবেক ‘মিস ইউনিভার্স’ সুস্মিতা সেন বলিউডের কিংবদন্তি অভিনেত্রী রেখাকে মঞ্চে সম্মান জানান। এই অভিনেত্রীর ‘উমরাও জান’ ছবির জনপ্রিয় গান ‘ইন আঁখো কি মাস্তি ম্যায়’-এর সঙ্গে ঐতিহ্যবাহী পোশাকে র‍্যাম্পে হাঁটেন।
অনুষ্ঠান শেষে সুস্মিতা সেন বলেন, ‘ভবিষ্যতে এমন একটা ছবিতে কাজ করতে চাই, যে ছবিতে নিজেকে প্রণাম করতে পারব। আমি সবার কাছ থেকে যে ভালোবাসা পেয়েছি, তার প্রতিদান দিতে চাই। যাঁরা আমাকে ভালোবাসেন, এটা আমার কাছে তাঁদের পাওনা।’
সুস্মিতার ভক্ত পাঁচজন নাকি পাঁচ হাজার, এটা তাঁর কাছে কোনো বিষয় না। যাঁরা তাঁকে ভালোবাসেন, তাঁদের জন্য ছবিতে অভিনয় করতে চান। বললেন, ‘আমার ভক্তদের জন্য একটা ছবি করতে চাই। যে ছবি হিট হবে। আমি একটু সময় নিচ্ছি বটে, কিন্তু অবশ্যই অভিনয়ে ফিরব।’

রোমাঞ্চপ্রেমী সুস্মিতা এখন স্কিয়িং ও জিমন্যাস্টিক শিখতে চান। ডাইভিং শুরু করতে চান নতুনভাবে। এই নায়িকাকে ২০১৫ সালে পশ্চিমবঙ্গের ছবি ‘নির্বাক’-এ শেষ দেখা গেছে। শনিবার ল্যাকমে ফ্যাশন উইক সামার রিসোর্টে তিনি ছিলেন মিরা ও মুজাফফার আলীর শো স্টপার। হিন্দুস্তান টাইমস
