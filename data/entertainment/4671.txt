
পাঁচ বছর পর এবারের ঈদ উপলক্ষে প্রকাশিত হয়েছে কণ্ঠশিল্পী কনার নতুন অ্যালবাম। একটি নয়, দুটি। এর মধ্যে সিএমভি প্রকাশ করেছে ‘রিদমিক কনা’ আর ‘সেলফি’ অ্যালবামের গানগুলো থাকছে ইয়োন্ডার মিউজিক অ্যাপে। নতুন অ্যালবামসহ নানা বিষয় নিয়ে কথা বলেছেন তিনি।
একই সঙ্গে দুটি অ্যালবাম প্রকাশিত হলো। কেমন লাগছে?ইচ্ছা ছিল, ঈদে একটি প্রকাশ হোক। বেশ কিছুদিন ধরে সেভাবেই প্রস্তুতি নিচ্ছিলাম। রোজার শুরুতে সিএমভি থেকে একটি পূর্ণাঙ্গ অ্যালবাম প্রকাশের প্রস্তাব দেওয়া হয়। তারপর পড়িমরি করে নতুন কাজটিও শুরু করতে হলো। তবে দারুণ কিছু গান হয়েছে। শ্রোতারা গানগুলো শোনার পর বেশ মজা পাবেন।‘সেলফি’ অ্যালবাম প্রসঙ্গে বলুন?বর্তমান সময়ে ছোট-বড় সবার কাছে সেলফি খুব পরিচিত একটি শব্দ। যেখানেই যাই, আমরা সেলফি তুলি। চলার পথের সুন্দর মুহূর্তগুলো আমরা সেলফিতে ধরে রাখি। সেলফি বিষয়টি ঘিরেই গানটি। খুব মজার। কথা ও সুর করেছেন মুন। একটু ভিন্নধর্মী হওয়ায় অ্যালবামের নামটাই সেলফি রেখে দিয়েছি। এই অ্যালবামে আমার ‘রেশমি চুড়ি’ গানটিও রয়েছে। ইউটিউবে এরই মধ্যে গানটি ৪০ লাখ বারেরও বেশি দেখা হয়ে গেছে, যা আমার জন্য খুবই উৎসাহ ও অনুপ্রেরণার বিষয়। আরও আছে, কাজী আনোয়ার হোসেনের বিখ্যাত চরিত্র মাসুদ রানাকে নিয়ে গান। এই অ্যালবামে কাজ করেছেন বাপ্পা মজুমদার, ফুয়াদ, সন্ধি, জুয়েল মোর্শেদ, আকাশ ও অম্লান চক্রবর্তী। বেশির ভাগ গানের কথা লিখেছেন শাহান কবন্ধ।আর ‘রিদমিক কনা’?নাম শুনলে সবার মনে হবে এতে দ্রুতলয়ের গান বেশি। আসলে তা নয়। এই অ্যালবামে ছয়টি গান থাকছে। ছয়টি ছয় ধরনের রিদমিক গান। এতে এই সময়ের সম্ভাবনাময় তরুণ গীতিকার ও সংগীত পরিচালকেরা কাজ করেছেন। তাঁরা এই সময়ের উপযোগী দারুণ কিছু গান বানিয়েছেন।ঈদ কোথায় করবেন?ঢাকায় থাকব। কিন্তু জানেন, গুলশানের ঘটনার পর থেকে ঘুমাতে পারছি না। মানুষগুলোর চেহারা চোখের সামনে ভাসছে। বাইরে বের হতে ভয় করছে। তারপরও বের হতে হচ্ছে।
সাক্ষাৎকার: মনজুর কাদের
