
ক্যামেরার সামনে তো অনেক হলো। এবার একটু বিরতির কথা ভাবছেন নাকি অস্কারজয়ী অভিনেত্রী জেনিফার লরেন্স? এত জলদি হারিয়ে যাচ্ছেন হলিউডের সবচেয়ে দামি অভিনেত্রী!ক্যামেরার সামনে থেকে চিরতরে বিদায় নিচ্ছেন না তিনি। থাকছেন সিনেমাতেই, তবে পর্দায় দেখা যাবে না তাঁকে। কাজ করবেন ক্যামেরার পেছনে। ছবি পরিচালনার জন্য চুক্তিবদ্ধ হয়ে পরিচালকের তালিকায় নাম লিখিয়েছেন এই অভিনেত্রী। মার্কিন সেনাদের রাসায়নিক অস্ত্র গবেষণা নিয়ে ছবিটির নাম ‘প্রজেক্ট ডেলিরিয়াম’। ২০১২ সালে নিউইয়র্কের এক বিতর্কিত গবেষণার ওপর তৈরি হয়েছে ছবির গল্প।ছবির প্রসঙ্গে লরেন্স বলেন, ‘ষাট-এর দশকে একটি গবেষণার ফলাফল মারাত্মকভাবে ভুল প্রমাণিত হয়েছিল। সেরকমই এক গল্প নিয়েই ‘প্রজেক্ট ডেলিরিয়াম।’২০১৩ সালে ‘সিলভার লাইনিং প্লে-বুক’ ছবির জন্য অস্কার লাভ করেন জেনিফার। ‘আমেরিকান হ্যাসেল’ এবং ‘উইন্টার্স বোন’ ছবির জন্য অস্কারে মনোনয়ন পেয়েছিলেন। সম্প্রতি তাঁকে দেখা যাচ্ছে দ্য হাঙ্গার গেমস সিরিজের শেষ ছবি ‘মকিংজায়-২ ’-তে।জেনিফার বলেন, ‘যত দিন অভিনয় করব, পরিচালনাটাও তত দিন করে যেতে চাই। এ নিয়ে আসলে কোনো কথা বলতে চাই না। বরং কাজটাই করি আগে।’
১৬ বছর বয়স থেকেই পরিচালনায় আসার ইচ্ছে ছিল জেনিফারের। অভিনয় করতে করতে সব সময়ই মনে হতো, পরিচালনা শুরু করা যায় কবে। তিনি বলেন, ‘আরও আগে শুরু করতে পারতাম, কিন্তু সত্যি বলতে কি, প্রস্তুত ছিলাম না। এখন মনে হচ্ছে, হ্যাঁ, এখন আমি প্রস্তুত।’‘প্রজেক্ট ডেলিরিয়াম’-এ দেখানো হবে কর্নেল জেমস এস কেচাম নামের এক সেনা কর্মকর্তা আড়াই হাজার সেনা সদস্যের ওপর একটি সাইকোয়্যাকটিভ রাসায়নিক পদার্থ নিয়ে গবেষণা করছেন। গবেষণা সফল হলে শত্রুকে পরাজিত করতে আরও চৌকস হয়ে উঠবে এই সৈনিকেরা। যদিও এই গবেষণার ফলে বহু স্বেচ্ছাসেবীর শারীরিক ও মানসিক সমস্যা দেখা দেয়। বিবিসি
