
বিলাসিতার কারণে প্রায়ই খবরের শিরোনাম হন হলিউড কিংবা বলিউডের তারকারা। এবার বিশাল অঙ্কের অর্থের বিনিময়ে বাড়ি কিনে আলোচনায় এসেছেন বলিউডের তারকা দম্পতি সাইফ আলী খান ও কারিনা কাপুর খান। সম্প্রতি মুম্বাইয়ের বান্দ্রা এলাকায় ৪৮ কোটি রুপি দিয়ে বিশাল ডুপ্লেক্স বাড়ি কিনেছেন এ দম্পতি।বান্দ্রার ফরচুন হাইটস অ্যাপার্টমেন্টে বসবাস করছেন সাইফ-কারিনা। বর্তমান বাসভবনের বিপরীতেই চারতলা ডুপ্লেক্স বাড়িটি কিনেছেন তাঁরা। সবকিছু ঠিক থাকলে আগামী বছর নতুন বাড়িতে উঠবে এই তারকা জুটি। সম্প্রতি এক খবরে এ তথ্য জানিয়েছে ওয়ান ইন্ডিয়া।বান্দ্রায় অবস্থিত বিশাল এক ভবনের চারটি তলা কিনে নিয়েছেন সাইফ-কারিনা। প্রতিটি তলার আয়তন তিন হাজার বর্গফুট। নতুন কেনা বাড়িকে ঢেলে সাজানোর পরিকল্পনা করেছেন ‘ছোটে নবাব’ সাইফ। এর টেরাসে থাকবে বিশাল এক বাগান। সুইমিং পুল ও বিশাল একটি জিমও তৈরি করা হবে। বই রাখার জন্য বড় একটি লাইব্রেরিও থাকবে।নতুন বাড়িটির অন্দরসজ্জার দায়িত্ব পেয়েছেন স্থপতি ও ইন্টেরিয়র ডিজাইনার নজর ওয়াদিয়া। তিনি এর আগে অমিতাভ বচ্চন ও অর্জুন রামপালের মতো তারকাদের বাসার অন্দরসজ্জার কাজ করেছেন। ভারতের ধনাঢ্য ব্যবসায়ী ও রেমন্ড গ্রুপের চেয়ারম্যান গৌতম সিংহানিয়ার বাসার ইন্টেরিয়র ডিজাইনার হিসেবেও দায়িত্ব পালন করেছেন ওয়াদিয়া।পাঁচ বছর চুটিয়ে প্রেম করার পর অগণিত ভক্ত আর শুভাকাঙ্ক্ষীদের সব জল্পনা-কল্পনার অবসান ঘটিয়ে ২০১২ সালের ১৬ অক্টোবর গাঁটছড়া বাঁধেন সাইফ-কারিনা।
সম্প্রতি সাইফ জানিয়েছেন, আপাতত কারিনার সঙ্গে সন্তান নেওয়ার কোনো রকম পরিকল্পনা তাঁর নেই। কাজের ব্যস্ততার কারণেই তাঁর এ সিদ্ধান্ত। এ প্রসঙ্গে তাঁর ভাষ্য, ‘এ মুহূর্তে আমরা যে যার কাজ নিয়ে প্রচণ্ড ব্যস্ত। অনেকটা স্বার্থপরের মতোই আমরা আমাদের জীবন কাটাচ্ছি। সন্তান নিলে স্বার্থপরতাকে বিদায় জানাতে হবে। কিন্তু আপাতত স্বার্থপরের মতো কাজ করে যাওয়া ছাড়া আর কোনো পথ খোলা নেই আমাদের সামনে।’
মাস ছয়েক আগে পতৌদির নবাব ও বলিউডের অভিনেতা সাইফ আলী খানের স্ত্রী ‘হিরোইন’ তারকা কারিনা কাপুর খানও জানিয়েছিলেন, সন্তান নেওয়ার তেমন কোনো আগ্রহ তাঁর নেই। এ প্রসঙ্গে তাঁর ভাষ্য ছিল, ‘সবাই জানতে চায় কবে আমি সন্তান নেব? কে জানে, আমি হয়তো কখনোই মা হব না।’
কারিনা আরও বলেছিলেন, ‘আমি যদি কখনোই মা না হওয়ার সিদ্ধান্ত নিই, তবে অবাক হওয়ার কিছু নেই। আমার বয়স মাত্র ৩২। সাইফের দুটি সন্তান আছে। ওরা আমারও সন্তান। সাইফ ও আমি আদর্শ ভারতীয় দম্পতি নই, যাঁদের বিয়ের একমাত্র উদ্দেশ্য হলো সন্তান জন্ম দেওয়া।’
