
ভারতীয় রিয়্যালিটি শো ‘বিগ বস’-এর নবম মৌসুমের আলোচিত প্রতিযোগী মানদানা করিমি এ বছর জানুয়ারিতে বিয়ে করেন। দুই বছর প্রেম করার পর ব্যবসায়ী প্রেমিক গৌরব গুপ্তের সঙ্গে সাতপাকে বাঁধা পড়েন তিনি। কিন্তু বিয়ের চার মাস না পেরোতেই শ্বশুরবাড়িতে নির্যাতনের শিকার হন। গতকাল মঙ্গলবার শোনা যাচ্ছিল, তিনি বিচ্ছেদের জন্য আবেদন করেছেন। যদিও আজ বুধবার মুম্বাই মিরর পত্রিকাকে মানদানা বলেন, তিনি গৌরবের কাছ থেকে বিচ্ছেদ চান না। পারিবারিক নির্যাতনের বিরুদ্ধে আন্ধেরির ম্যাজিস্ট্রেট কোর্টে একটি মামলা করার কথা জানান তিনি।
মানদানা করিমি জানান, বিয়ের পর থেকেই তাঁর ওপর মানসিক নির্যাতন করতে শুরু করে শ্বশুরবাড়ির লোকজন। তাঁদের ইচ্ছায় মানদানা মডেলিং ও অভিনয়ও ছেড়ে দেন। এমনকি তাঁকে ধর্মান্তরিত হতেও বাধ্য করা হয়। সবকিছুই তিনি মেনে নিয়েছিলেন; কিন্তু একদিন স্বামীর সঙ্গে কথা-কাটাকাটি হওয়ার পর মেজাজ ঠান্ডা করতে তিনি বান্ধবীর বাড়িতে যান। সেখান থেকে ফেরার পর তাঁকে আর ঘরে ঢুকতে দেওয়া হয়নি। এ ঘটনা সাত সপ্তাহ আগের। মানদানা জানান, তাঁকে সেদিন এক কাপড়েই বাড়ি থেকে বের করে দেওয়া হয়। এরপর থেকে তিনি বন্ধু-বান্ধবের বাড়ি আর হোটেলে দিন কাটাচ্ছেন। তাঁর মা-বাবা থাকেন ইরানে। তাঁদের পক্ষেও এখন মুম্বাইয়ে মেয়েকে দেখতে আসা সম্ভব নয়।  ‘ক্যায়া কুল হ্যায় হাম ৩’ সিনেমার এ অভিনেত্রী বলেন, ‘চলার জন্য অর্থ এখন আমি কই পাব? স্বামীর খুশির জন্য আমি কাজও ছেড়ে দিয়েছি। তবে আমার এ সিদ্ধান্তটি একেবারেই ঠিক ছিল না। কিন্তু আমি গৌরবের কাছ থেকে বিচ্ছেদ চাই না। কারণ, ওকে আমি এখনো ভালোবাসি।’ সূত্র: হিন্দুস্তান টাইমস।
