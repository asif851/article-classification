
নায়কের ছেলেকে নায়ক হতে হবে এমন কোনো বাধ্যবাধকতা নেই। তবে বলিউডে এটাই ঘটে আসছে। বাবা কিংবা মা—পরিবারের কেউ একজন রুপালি পর্দার বাসিন্দা হলে সন্তান সেদিকে যায়। এ ক্ষেত্রে তৈমুর আলী খান পতৌদির সম্ভাবনা আরও বেশি—বাবা মা দুজনেই বলিউড তারকা। সাইফ আলী খান ও কারিনা কাপুরের প্রথম সন্তান তৈমুর। কিন্তু মা কারিনা চাইছেন তৈমুর রুপালি পর্দায় যেন না আসে। তাঁর ইচ্ছা, তৈমুর তাঁর দাদার মতো ক্রিকেটার হবে। অবশ্য এ তথ্যটা জানিয়েছেন কারিনার বাবা রণধীর কাপুর। তিনি বলেন, কারিনা চান তাঁর ছেলে তৈমুর বড় হয়ে মনসুর আলি খান পতৌদির মতো ক্রিকেট খেলুক। কারিনার ইচ্ছা, ছেলে বড় হয়ে যেন খেলাধুলাই করে।ভারতের পতৌদি খানদানের নবম এবং শেষ নবাব মনসুর আলী খান পতৌদি পরিবার-পরিজন থেকে বন্ধুবান্ধব—সব মহলেই ছিলেন প্রখর রসবোধসম্পন্ন, বন্ধুবৎসল একজন মানুষ। ক্রিকেটের ময়দানে তাঁর সাফল্যের ঝলকানি মুহূর্তেই তাঁর হাতে সঁপে দিয়েছিল জাতীয় দলের অধিনায়কত্বের গুরুদায়িত্ব। ৪৯৯ ইনিংসে এই সফল খেলোয়াড় মোট রান করেছিলেন ১৫ হাজার ৪২৫। ১৪ বছরে ৪৬টি টেস্ট ম্যাচের ৪০টিতেই ছিলেন জাতীয় দলের অধিনায়ক। ‘টাইগার’ পতৌদি নামেই খ্যাত হয়েছিলেন তিনি। ছোট নাতিকে দেখতে না পেলেও তাঁর প্রতিভার বীজ ছোট্ট তৈমুরের মধ্যে থাকতেই পারে বলে আশা করছেন ভক্তরা। কারিনা কাপুর ও সাইফ আলি খানের প্রথম সন্তানের জন্ম হয় গত বছরের ২০ ডিসেম্বর। ইন্ডিয়া টুডে
