
জল্পনা-কল্পনার অবসান হচ্ছে। অবশেষে কাল সকালে ঢাকায় আসছেন বলিউডের জনপ্রিয় অভিনেত্রী কারিনা কাপুর। শুক্রবার জেট এয়ারওয়েজের একটি বিমানে করে মুম্বাই থেকে ঢাকার উদ্দেশে রওনা দেবে কারিনা কাপুরসহ ৫৯ জনের একটি দল। প্রথম আলোর সঙ্গে আলাপে তেমনটাই নিশ্চিত করেছেন ‘ক্লিন ঢাকা কনসার্ট উইথ বলিউড কুইন অ্যান্ড এ জে’ অনুষ্ঠানের আয়োজক প্রতিষ্ঠান অন্তর শোবিজের প্রধান নির্বাহী স্বপন চৌধুরী।
স্বপন চৌধুরী বলেন, ‘ঢাকায় এসে কারিনা কাপুর উঠবেন একটি পাঁচতারকা হোটেলে। বিমানবন্দর থেকে সরাসরি চলে যাবেন হোটেলে। সেখানে কিছুক্ষণ বিশ্রাম নিয়ে দলবল নিয়ে হাজির হবেন বঙ্গবন্ধু জাতীয় স্টেডিয়ামে। জনপ্রিয় সব গানের তালে ঢাকার দর্শকদের মাতিয়ে রাখবেন। অনুষ্ঠান শেষে পরদিন দুপুরের ফ্লাইটে মুম্বাইয়ের উদ্দেশে ঢাকা ছাড়বেন কারিনা।’‘ক্লিন ঢাকা কনসার্ট উইথ বলিউড কুইন অ্যান্ড এ জে’ এই অনুষ্ঠানে বলিউডের কারিনা কাপুর ছাড়াও থাকবেন কণিকা কাপুর ও জাবেদ আলী। এই পরিবেশনায় অংশ নেবেন বাংলাদেশি নায়ক অনন্ত জলিলও।ঢাকাকে পরিচ্ছন্ন করার সামাজিক আন্দোলনের অংশ হিসেবে ঢাকা দক্ষিণ সিটি করপোরেশনের সঙ্গে যুক্ত হয়ে এই আয়োজন করা হয়েছে বলে জানিয়েছেন আয়োজকেরা।স্বপন চৌধুরী বলেন, ‘ঢাকাকে পরিচ্ছন্ন রাখার বার্তা পৌঁছে দেওয়াই এই অনুষ্ঠানের মূল লক্ষ্য। এর পাশাপাশি থাকবে বিনোদনমূলক আয়োজন।’অনুষ্ঠান আয়োজনে সহযোগিতা করছে ঢাকা দক্ষিণ সিটি করপোরেশন। অনুষ্ঠান ব্যবস্থাপনায় রয়েছে উইকএন্ড।প্রসঙ্গত, অন্তর শোবিজের আয়োজনে এর আগে ঢাকায় এসেছিলেন বলিউডের ‘কিং খান’খ্যাত শাহরুখ খান। ঢাকার আর্মি স্টেডিয়ামের সেই অনুষ্ঠানের মাধ্যমে শাহরুখ খানকে সামনাসামনি দেখার সুযোগ হয়েছিল বাংলাদেশের দর্শকদের।
