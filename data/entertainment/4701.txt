
নন্দিত লেখক হ‌ুমায়ূন আহমেদের ৭০তম জন্মদিন আজ সোমবার। এই কথাসাহিত্যিকের জন্মদিন উপলক্ষে চ্যানেল আই ‘হ‌ুমায়ূন মেলা’র আয়োজন করেছে। আজ বেলা ৩টা ৫ মিনিটে তেজগাঁওয়ের চ্যানেল আই চত্বরে হ‌ুমায়ূন আহমেদের পরিবারের সদস্য ছাড়াও সংস্কৃতি অঙ্গনের প্রতিষ্ঠিত ব্যক্তিদের উপস্থিতিতে শুরু হবে এ মেলা।
এসিআই পিউর সল্টের পৃষ্ঠপোষকতায় চ্যানেল আই প্রাঙ্গণে অনুষ্ঠেয় মেলায় থাকবে হ‌ুমায়ূন আহমেদের বই, চলচ্চিত্র, নাটকসহ তাঁর কর্মজীবনের নানা সামগ্রীর প্রদর্শনী। মেলা চলবে সন্ধ্যা সাতটা পর্যন্ত। মেলা প্রাঙ্গণে মঞ্চে পরিবেশিত হবে হ‌ুমায়ূন আহমেদের লেখা গান, নাচ, আবৃত্তি, স্মৃতিচারণা পর্ব ইত্যাদি। মেলা সরাসরি সম্প্রচার করবে চ্যানেল আই ও রেডিও ভূমি।
গত শনিবার চ্যানেল আই কার্যালয়ে আয়োজিত সংবাদ সম্মেলনে এ তথ্য জানানো হয়। এ সময় উপস্থিত ছিলেন চ্যানেল আইয়ের ব্যবস্থাপনা পরিচালক ফরিদুর রেজা সাগর, মেলার পৃষ্ঠপোষক প্রতিষ্ঠান এসিআই সল্ট লিমিটেডের ব্যবস্থাপনা পরিচালক সৈয়দ আলমগীর ও সংগীতশিল্পী সেলিম চৌধুরী।
মেলা সম্পর্কে ফরিদুর রেজা সাগর বলেন, ‘হ‌ুমায়ূন আহমেদ নানাভাবে চ্যানেল আইয়ের সঙ্গে যুক্ত ছিলেন। আমাদের প্রতিষ্ঠানের জন্য অনেক নাটক ও সিনেমা তৈরি করেছেন। তাঁকে নিয়ে এ ধরনের একটি মেলার আয়োজন করে আমরা গর্বিত।’
পৃষ্ঠপোষক প্রতিষ্ঠান এসিআই সল্ট লিমিটেডের ব্যবস্থাপনা পরিচালক সৈয়দ আলমগীর বলেন, ‘হ‌ুমায়ূন আহমেদ সেই জন, যিনি আমাদের পড়ার অভ্যাস গড়ে দিয়েছেন। ভালো নাটক ও সিনেমা দেখার চোখ সৃষ্টি করেছেন। তাঁকে নিয়ে গর্ব করার অনেক বিষয় রয়েছে।’ 
