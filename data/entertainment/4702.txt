
পঞ্চগড় রেলস্টেশনে ওয়াগন ভরে পাথর আনতে গিয়েছিলেন সাজেদুল আওয়াল। সেটা ১৯৮৫ সালের কথা। সেখান থেকে ফিরে তিনি ‘ছিটকিনি’র চিত্রনাট্য রচনা করেন। সাজেদুল এবার এই চিত্রনাট্যকে রূপ দিচ্ছেন চলচ্চিত্রে। ১৮ থেকে ২৩ ডিসেম্বর ‘ছিটকিনি’ ছবির শুটিং হলো টাঙ্গাইলের নাগরপুরে এক পুরোনো পরিত্যক্ত জমিদার বাড়িতে।সেখান থেকে ফিরে সাজেদুল আওয়াল জানান, ‘ছিটকিনি’ একটি আত্মজৈবনিক কাহিনি। তিন দশক পরে হলেও সেই কাহিনির চলচ্চিত্ররূপ দিতে পেরে তাঁর খুব ভালো লাগছে।২০১৩-১৪ অর্থবছরে সরকারি অনুদান পেয়েছে ছবিটি। পঞ্চগড়ের এক স্বামীহারা পাথরশ্রমিক ময়মুনার পরার্থে নীরব আত্মত্যাগের মানবিক ঘটনাকে কেন্দ্র করেই এ ছবির গল্প।মৈমনসিংহ গীতিকা-র ‘মলুয়া’ পালায় মলুয়ার চরিত্র যেভাবে চিত্রিত হয়েছে, ‘ছিটকিনি’ ছবিতে ‘ময়মুনা’র চরিত্র চিত্রিত হয়েছে ঠিক উল্টোভাবে। সাজেদুল আউয়ালের মতে, তিনি ‘উল্টোপালা’ রচনা করেছেন।
‘ছিটকিনি’ ছবিতে ‘ময়মুনা’ চরিত্রে অভিনয় করছেন রুনা খান। এ ছবিতে আরও আছেন ভাস্বর বন্দ্যোপাধ্যায়, আমিনুর রহমান মুকুল, মানস বন্দ্যোপাধ্যায়, মাহমুদুল ইসলাম মিঠু, মুসতাগিসুর রহমান বাবু, রুবলী চৌধুরী, জহিরুজ্জামান, আপন প্রমুখ।
