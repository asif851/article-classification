
শেষ পর্যন্ত আরবাজ খান ও মালাইকা অরোরার সংসার যে আর টিকছে না—তা উল্লেখ করে এক প্রতিবেদনে হিন্দুস্তান টাইমস জানিয়েছে, শিগগিরই বিচ্ছেদের জন্য আদালতের শরণাপন্ন হবেন মালাইকা অরোরা খান।শুধু তা-ই নয়, একমাত্র সন্তান আরহানকেও নিজের কাছে (কাস্টডি) রাখতে চাইছেন মালাইকা। আর এ নিয়ে সম্প্রতি তাঁর আইনজীবীর সঙ্গে আলোচনাও করেছেন মালাইকা। স্পটবয়ই ডটকমের এক প্রতিবেদনের বরাত দিয়ে জানিয়েছে সংবাদমাধ্যমটি।এদিকে আরবাজ-মালাইকার বিচ্ছেদের বিষয়টি নিয়ে বলিউডের সংবাদমাধ্যমগুলোতে যখন জোর আলোচনা। ঠিক সেই সময়ে মালাইকা-আরবাজের মধ্যে যাতে বিচ্ছেদ না ঘটে, তার পক্ষে জোর চেষ্টা চালাচ্ছেন আরবাজের ভাই বলিউডের ‘দাবাং’ তারকা সালমান খান। কিন্তু অবস্থা এমন দাঁড়িয়েছে যে এ নিয়ে আপস-মীমাংসার আর কোনো সম্ভাবনাই আর নেই।মালাইকা তাঁদের দুজনের বিচ্ছেদের কারণ প্রসঙ্গে স্পষ্ট জানিয়েছেন, এ বিয়ে তাঁকে কখনোই অর্থনৈতিকভাবে স্থিতিশীল হতে দেয়নি।মালাইকা এও জানান, আরবাজের পরিবার সব সময়ই চেয়েছে, তিনি যেন খুব সাধারণ একজন গৃহবধূ হিসেবেই জীবনযাপন করেন; যা তিনি কোনোমতেই মেনে নিতে পারেননি।প্রতিবেদনে উল্লেখ করা হয়েছে, বিচ্ছেদের জন্য আদালতের শরণাপন্ন হওয়ার বিষয়টা মালাইকার জন্য এখন শুধু সময়ের ব্যাপার মাত্র। হিন্দুস্তান টাইমস।
