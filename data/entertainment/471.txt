
ভারতের চলচ্চিত্রের শক্তিমান অভিনেতা মনোজ বাজপেয়ি ‘সেরা অভিনেতা’ (সমালোচক পুরস্কার) হিসেবে পেতে যাচ্ছেন দাদাসাহেব ফালকে ফাউন্ডেশন সম্মাননা।‘আলীগড়’ ছবিতে অসাধারণ অভিনয়ের সুবাদে মনোজের হাতে উঠতে যাচ্ছে ভারতের এই সম্মানজনক পুরস্কার। ‘আলীগড়’ ছবির নির্মাতা হানসাল মেহতা এক টুইট বার্তায় এ কথা জানিয়েছেন।গত শুক্রবার রাতে মেহতা তাঁর টুইটার অ্যাকাউন্ট থেকে এক টুইট বার্তায় লেখেন, ‘সেরা অভিনেতা (সমালোচক পুরস্কার) হিসেবে মনোজ বাজপেয়ি দাদাসাহেব ফালকে পুরস্কার পেতে যাচ্ছেন।’এদিকে মনোজ বাজপেয়ি দাদাসাহেব ফালকে পুরস্কার পাওয়ার পর জানিয়েছেন, তিনি এ সম্মাননা পাওয়ায় অত্যন্ত আনন্দিত। মনোজ সবাইকে তাঁর প্রতি ভালোবাসা প্রকাশের জন্য আন্তরিক ধন্যবাদ জানিয়েছেন।এই তারকা অভিনেতা বলেন, ‘আমার প্রতি এই ভালোবাসা প্রকাশের জন্য আপনাদের সবাইকে অনেক অনেক ধন্যবাদ। আমি অত্যন্ত সম্মানিত বোধ করছি।’
আজ রোববার দাদাসাহেব ফালকে পুরস্কার প্রদানের এক বর্ণাঢ্য অনুষ্ঠানে মনোজের হাতে এই সম্মাননা তুলে দেওয়া হবে। শিগগিরই মনোজ বাজপেয়িকে দেখা যাবে ‘ট্র্যাফিক’ ছবিতে। এ ছবিতে মনোজ একজন ট্র্যাফিক কনস্টেবলের চরিত্রে অভিনয় করবেন। ইন্দো-এশিয়ান নিউজ।  
