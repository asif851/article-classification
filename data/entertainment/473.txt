
বলিউডে আমির খানের মতো ব্যতিক্রমধর্মী চরিত্রে খুব কম অভিনেতাই কাজ করেছেন। ‘দঙ্গল’ সিনেমায় তিনি অভিনয় করেন সাবেক কুস্তিগির আর এক কড়া বাবার ভূমিকায়। এরপর ‘সিক্রেট সুপারস্টার’ সিনেমায় তিনি এক অতি আধুনিক সংগীতজ্ঞ। এখন অভিনয় করছেন ‘থাগস অব হিন্দোস্তান’ ছবিতে। ঐতিহাসিক এই ছবিতে যোদ্ধার রূপ নেওয়ার জন্য আমির এবার নাক, কান ফুটো করে হাজির হচ্ছেন। ‘দঙ্গল’ সিনেমার বিশালদেহী আমির আর এখন ‘থাগস অব হিন্দোস্তান’-এ নাকফুল পরা আমিরের মধ্যে বিশাল ফারাক। আমিরের একটির সঙ্গে অন্যটির কোনো মিল নেই। না কাহিনিতে, না আমিরের গেটআপে।
আমিরের নতুন সিনেমা ‘সিক্রেট সুপারস্টার’-এর সঙ্গে ‘দঙ্গল’-এর একটি মিল রয়েছে। দুটি ছবিতেই আছেন জায়রা ওয়াসিম। আগের ছবিতে তিনি আমিরের মেয়ের চরিত্রে অভিনয় করেন। এবার তিনি উঠতি এক গায়িকা। দর্শক দুই সিনেমার মধ্যে মিল খুঁজে বেড়াবেন, এটাই স্বাভাবিক। আমির কিন্তু তাঁর নতুন এই সিনেমাকে ‘দঙ্গল’ থেকে এগিয়ে রাখছেন। সম্প্রতি আইএএনএসকে দেওয়া একটি সাক্ষাৎকারে এই তারকা বলেন, ‘আমার কাছে ‘‘সিক্রেট সুপারস্টার’’ আগের ছবি ‘‘দঙ্গল’’ থেকেও বড়।’  কিশোরী ইনসিয়া গায়িকা হতে চায়। কিন্তু রক্ষণশীল বাবা তা কখনোই হতে দেবেন না। মেয়ের গানের গিটার নষ্ট করে তার গান গাওয়া বন্ধ করতে চান বাবা। কিন্তু এমন প্রতিভাকে জোর করে দমিয়ে রাখা যায় না। একরোখা ইনসিয়া এরপর বোরকা ও নিকাব পরে ইউটিউবে তাঁর গান প্রকাশ করতে থাকে। কেউ তার নাম জানতে পারে না। চেহারাও দেখতে পায় না। কিন্তু কণ্ঠের জাদুতে একদিন এই মেয়ে হয়ে ওঠে সুপারস্টার। আর তাকে তারকা হয়ে উঠতে সাহায্য করে শক্তি কুমার নামের এক সংগীত পরিচালক। এমনি এক গল্প নিয়ে ‘সিক্রেট সুপারস্টার’ সিনেমা।
গল্প শুনে হয়তো খুব সাদামাটা মনে হচ্ছে। কিন্তু এই ছবিকে আমির ‘দঙ্গল’ থেকেও বড় বলায় অনেকেই বিস্ময় প্রকাশ করেছেন। কারণ, ভারত আর ভারতের বাইরে ‘দঙ্গল’ সিনেমার সাফল্যের কথা তো বলিউড ভুলে যায়নি। এই সিনেমার জন্য নিজের ওজন ৯৭ কেজিতে নিয়েছিলেন আমির। শরীর ভারী হওয়ায় তখন শ্বাসকষ্টেও ভুগতেন। এর মাঝেই চলেছে কুস্তির প্রশিক্ষণ। আবার চরিত্রের বৃদ্ধ অংশের শুটিং শেষ হওয়ার পাঁচ মাসের মধ্যেই মেদ ঝরিয়ে ফিট শরীরে ক্যামেরার সামনে হাজির হন এই নায়ক। গত বছর মুক্তি পাওয়া ‘দঙ্গল’ পরিচালনা করেন নিতেশ তিওয়ারি। আমির খান ও কিরণ রাও ছিলেন সহপরিচালক। ‘দঙ্গল’ বক্স অফিসে আয় করেছে ২ হাজার কোটি রুপি। আমিরের কথা অনুযায়ী ‘সিক্রেট সুপারস্টার’ যদি এর থেকেও বড় হয়, তাহলে বুঝে দেখুন, বক্স অফিসে এই ছবি কী ঝড় তুলতে যাচ্ছে! ১৯ অক্টোবর মুক্তি পাবে ‘সিক্রেট সুপারস্টার’। পরিচালক আদভাইত চন্দন।  এদিকে, ১ অক্টোবর থেকে নতুন ছবির প্রচারে কোমর বেঁধে নেমেছেন আমির খান। এই ছবিতে তিনি অভিনয়ের পাশাপাশি প্রযোজনাও করেছেন। নতুনটির প্রচারের জন্য আপাতত ‘থাগস অব হিন্দোস্তান’ সিনেমার কাজ স্থগিত রেখেছেন। তবে বাজেট আর তারকার দিক থেকে তাঁর এই ছবিটিও কিন্তু কম বড় নয়। ‘থাগস অব হিন্দোস্তান’-এর মাধ্যমেই বড় পর্দায় প্রথম একসঙ্গে দেখা যাবে অমিতাভ বচ্চন ও আমির খানকে। ছবিতে আরও আছেন ক্যাটরিনা কাইফ ও ফাতিমা সানা শেখ। রোববার আমির খান একটি টুইট বার্তায় জানান, ‘থাগস অব হিন্দোস্তান’কে আপাতত পেছনের আসনে বসিয়ে ‘সিক্রেট সুপারস্টার’কে ১০০ শতাংশ জোর দিচ্ছি।’ বলিউড লাইভ।
 
