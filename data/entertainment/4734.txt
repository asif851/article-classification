

• ভারতসহ বিশ্বের অসংখ্য তরুণের মন হরণ করেছেন তিনি।• অনেক পরিচালক এখন তাঁর দরজার সামনে এসে ভিড় করছেন।• সবাই চান, তাঁদের নতুন ছবিতে নায়িকা হিসেবে অভিষেক হবে প্রিয়ার।

ওমর লুলুর ‘অরু আদার লাভ’ ছবির ‘মাণিক্য মারালায়া পুভি’ গানের ভিডিওতে প্রিয়া প্রকাশ ওয়ারিয়ার আছেন মাত্র ৩০ সেকেন্ড। এই আধা মিনিটই বদলে দিয়েছে তাঁর জীবন। ভারতসহ বিশ্বের অসংখ্য তরুণের মন হরণ করেছেন তিনি। অনেক পরিচালক এখন তাঁর দরজার সামনে এসে ভিড় করছেন। সবাই চান, তাঁদের নতুন ছবিতে নায়িকা হিসেবে অভিষেক হবে প্রিয়ার।
এবার জানা গেছে, ত্রিচূড়ের বিমলা কলেজের প্রিয়া সুযোগ বুঝে বাড়িয়ে দিয়েছেন নিজের পারিশ্রমিক। ‘অরু আদার লাভ’ ছবিতে তাঁর উপস্থিতি মাত্র ৩০ সেকেন্ড। আর এখন প্রতি ছবির জন্য তিনি পারিশ্রমিক চাচ্ছেন দুই কোটি রুপি! তবে এ ব্যাপারে প্রিয়া নিজে সংবাদমাধ্যমের কাছে কিছু বলেননি। আবার কেউ কেউ বলছেন, এটা নাকি মিডিয়ার প্রচার।
তেলেগু ছবির অন্যতম জনপ্রিয় নায়ক নিখিল সিদ্ধার্থকে নিয়ে নতুন কিছু করার পরিকল্পনা করছেন প্রযোজক ও পরিচালক। আর ছবির জন্য এ সময়ের অন্যতম আলোচিত তারকা প্রিয়াকেই ভেবেছেন তাঁরা। কিন্তু প্রিয়ার কথা শুনে থমকে দাঁড়িয়েছেন। প্রিয়াকে ভাবনা থেকে এখনই বাদ না দিলেও তাঁরা কোনো মন্তব্য করছেন না।
ইনস্টাগ্রামে দেওয়া এক পোস্টে প্রিয়া লিখেছেন, আগামী আগস্ট মাসের আগে তিনি নতুন কোনো ছবির ব্যাপারে ভাবছেন না।
প্রিয়া প্রকাশ ওয়ারিয়ারকে নিয়ে সম্প্রতি ৬৫ বছরের বরেণ্য বলিউড তারকা ঋষি কাপুর মন্তব্য করেছেন, এই মেয়ে একদিন নিশ্চয়ই বড় তারকা হবে।
