
বলিউড তারকাদের দেশে-বিদেশে কত ভক্ত। কত নারী-পুরুষ তাঁদের ওপর ‘ক্রাশ’ খেয়ে বসে আছেন। তারকাদেরও কিন্তু রয়েছে তারকা ক্রাশ। বলিউড তারকাদের মধ্যে কে কার অন্ধভক্ত, সে কথাই থাকছে এই প্রতিবেদনে।
‘ভিকি ডোনার’খ্যাত তারকা আয়ুষ্মান খুরানার কৈশোরের প্রেম বা ‘ক্রাশ’ ছিলেন প্রীতি জিনতা। ‘দিল সে’, ‘দিল চাহতা হ্যায়’, ‘চোরি চোরি চুপকে চুপকে’ সিনেমায় প্রীতির টোল পরা হাসি দেখে প্রেমে পড়ে গিয়েছিলেন আয়ুষ্মান। এখন তিনি নিজেই বলিউড তারকা। কিন্তু প্রীতির প্রতি তাঁর মুগ্ধতা একটুকুও কমেনি।
বলিউড অভিনেত্রী বিদ্যা বালান ‘কিং খান’ শাহরুখের অন্ধভক্ত। বলিউডের সবচেয়ে রোমান্টিক এই নায়কের সঙ্গে বিদ্যার একটি মিলও আছে। আর তা হলো এরা দুজনেই ছোট পর্দা থেকে বলিউডের রুপালি জগতে এসেছেন। ১৯৮৮ সালে ‘দিল দরিয়া’ নামের একটি সিরিয়ালে প্রথম অভিনয় করেন শাহরুখ খান। আর ষোড়শী বিদ্যার পর্দায় প্রথম কাজ জনপ্রিয় সিরিয়াল ‘হাম পানচ’-এ।
২৩ বছর বয়সী অভিনেত্রী আলিয়া ভাটের বলিউড ‘ক্রাশ’ রণবীর কাপুর। রণবীর আর সোনম কাপুরের প্রথম ছবি ‘সাওয়ারিয়া’ যখন মুক্তি পায়, আলিয়ার বয়স তখন মাত্র ১৪। আর আলিয়ার জন্য এখন খুশির খবর হলো, তাঁর পরবর্তী ছবি ‘ড্রাগন’-এর নায়ক হচ্ছেন রণবীর। ক্রাশের সঙ্গে প্রথম অভিনয় নিশ্চয়ই আলিয়ার কাছে স্মরণীয় হয়ে থাকবে।
‘মারদানি’ অভিনেত্রী রানী মুখার্জির ‘ক্রাশ’ ছিল হলিউডের ব্র্যাড পিট। এই অভিনেতার সাবেক স্ত্রী অ্যাঞ্জেলিনা জোলি আর জেনিফার অ্যানিস্টোনকে নিশ্চয়ই খুব হিংসা হতো রানীর। বলিউডেও একজন অভিনেতার ওপর ‘ক্রাশ’ খেয়েছিলেন রানী। যদিও সেই অভিনেতার অনেক আগে তাঁর বলিউড ক্যারিয়ার শুরু হয়েছে। তিনি আর কেউ নন, রানীর বেশ কয়েকটি ছবির সহশিল্পী অভিষেক বচ্চন।
বলিউডে আসার আগে কারিনা কাপুর খানকে মনে মনে নিজের প্রেমিকা ভাবতেন অর্জুন কাপুর। কখনো যে এই অভিনেত্রীর বিপরীতে অভিনয় করার সুযোগ হবে, তা স্বপ্নেও ভাবেননি। কারণ, অর্জুন যে কারিনার থেকে বয়সে অনেক ছোট। কিন্তু তবু অর্জুনের এই স্বপ্ন পূরণ করেছেন পরিচালক আর বাল্কি। তাঁর ‘কি অ্যান্ড কা’ ছবিতে অর্জুন-কারিনা জুটি হয়েছিলেন। বাস্তবে না পারলেও গত বছর মুক্তি পাওয়া এই ছবিতে কারিনার সঙ্গে চুটিয়ে প্রেম করে নিয়েছেন অর্জুন।
‘দাবাং-কন্যা’ সোনাক্ষী সিনহার বলিউড ক্রাশ ‘কাবিল’ অভিনেতা হৃতিক রোশন। হৃতিকের চোখ, অভিনয়, দুর্দান্ত নাচ, ব্যক্তিত্ব—সবকিছুই মুগ্ধ করে সোনাক্ষীকে। পর্দায় একবার হৃতিকের সঙ্গে জুটি বাঁধতে পারলে সোনাক্ষীর আশা পূর্ণ হতো। ‘আশিকি-২’ অভিনেত্রী শ্রদ্ধা কাপুরও কিন্তু হৃতিকের পাগল ভক্ত।
রণবীর কাপুর ‘ক্রাশ’ খেয়েছিলেন তাঁর বাবার নায়িকার ওপর। রণবীরের বাবা ঋষি কাপুর মাধুরীর সঙ্গে জুটি বেঁধে তিনটি সিনেমা করেছিলেন। এর মধ্যে দুটিই ‘ফ্লপ’। তবে ‘ইয়ে জাওয়ানি হ্যায় দিওয়ানি’ ছবির একটি মাত্র গানেই মাধুরীর সঙ্গে রণবীরের নাচ বাজিমাত করে দিয়েছিল। মাধুরীর প্রতি ছোটবেলার সেই মুগ্ধতা রণবীর এখনো লালন করেন।
সাবেক বিশ্বসুন্দরী প্রিয়াঙ্কা চোপড়া শাহরুখ খানের বিশাল এক ভক্ত। ছোটবেলার ‘ক্রাশ’-এর সঙ্গে অভিনয়েরও সুযোগ পেয়েছিলেন প্রিয়াঙ্কা। পরে এই ‘ক্রাশ’ কবে যে প্রেমে পরিণত হয়, সেটা হয়তো প্রিয়াঙ্কা নিজেও ঠাওর করতে পারেনি। শাহরুখ-গৌরীর সংসার প্রায় ভাঙতে বসেছিল ‘বলিউড বাদশা’র সঙ্গে প্রিয়াঙ্কার পরকীয়ার গুজবে।  প্রীতি জিনতার হাসিতে পাগল কতশত পুরুষ। আর প্রীতি পাগল একজন পুরুষের মিষ্টি হাসিতে। তিনি হলিউডের বিখ্যাত অভিনেতা টম ক্রুজ। এই সুদর্শন অভিনেতাকে বেজায় পছন্দ প্রীতির। সূত্র: দেশি মার্টিনি
