
ঈদ উপলক্ষে তিন দিনের কনসার্ট হবে রাজধানীর যমুনা ফিউচার পার্কে।যৌথভাবে আয়োজন করেছে বাংলাদেশ মিউজিক্যাল ব্যান্ডস অ্যাসোসিয়েশন (বামবা), যমুনা ফিউচার পার্ক ও যমুনা টিভি।সম্প্রতি আয়োজকদের মধ্যে একটি ত্রিপক্ষীয় চুক্তি স্বাক্ষর হয়েছে। ঈদের দিন থেকে তিন দিনের এই কনসার্টে গান করবে দেশের ২৪টি ব্যান্ড। প্রতিদিন থাকবে আটটি ব্যান্ডের পরিবেশনা। ‘যমুনা-বামবা ঈদ ওপেন এয়ার কনসার্ট’ শিরোনামে এই কনসার্ট শুরু হবে প্রতিদিন বিকেল পাঁচটায়। চলবে মধ্যরাত পর্যন্ত। সরাসরি দেখাবে যমুনা টিভি।জানা গেছে, যমুনা-বামবা ঈদ ওপেন এয়ার কনসার্টে গান করবে নগরবাউল, মাইলস, এলআরবি, সোলস, ফিডব্যাক, রেনেসাঁ, মাকসুদ ও ঢাকা, অবসকিউর, ওয়ারফেজ, প্রমিথিউস, দলছুট, অর্থহীন, ক্রিপটিক ফেইট, শিরোনামহীন, মেটাল মেইজ, পাওয়ার সার্জ, মেকানিক্স, নেমেসিস, আর্বো ভাইরাস, রেডিও অ্যাক্টিভ, বেদুঈন, নাগরিক, দৃক ও ডার্ক।গতকাল শনিবার বামবার সভাপতি হামিন আহমেদ বলেন, ‘বিভিন্ন উৎসব উপলক্ষে বামবা কনসার্ট আয়োজন করে। তবে ঈদে এবারই প্রথম আমরা রক উৎসব আয়োজন করছি।’যমুনা টিভির অনুষ্ঠান প্রধান সুপন রায় বলেন, ঈদে সবাইকে বাড়তি বিনোদন দেওয়ার জন্যই এই উদ্যোগ নেওয়া হয়েছে। মঞ্চের সামনে ১৫ হাজার দর্শক প্রতিদিন এই কনসার্ট উপভোগ করতে পারবেন। আর যমুনা টিভির মাধ্যমে দেশে এবং দেশের বাইরের দর্শকেরা তা দেখতে পাবেন।
