
নায়ক নয়, নির্মাতাই মাহির কাছে গুরুত্বপূর্ণ। অভিনয় জীবনের শুরুর দিকে বিপরীতে নায়ক কে থাকছেন, তা নিয়ে চিন্তাভাবনা থাকলেও এখন সেখান থেকে নাকি তিনি সরে এসেছেন। তাঁর কাছে এখন নির্মাতাই বেশি গুরুত্বপূর্ণ হয়ে উঠেছেন। প্রথম আলোর সঙ্গে আলাপে আজ শনিবার দুপুরে এমনটাই জানালেন মাহি।ঢাকাই চলচ্চিত্রে খুব অল্প সময়ের মধ্যে আলোচনায় এসেছেন মাহি। উপহার দিয়েছেন বেশ কয়েকটি ব্যবসাসফল ছবি। এসব ছবিতে তিনি অভিনয় করেছেন শাকিব খান, আরিফিন শুভ, বাপ্পি, সাইমন প্রমুখের সঙ্গে।চার বছরের অভিনয়জীবনে হঠাৎ ভাবনাজগতে এমন পরিবর্তন আসা প্রসঙ্গে মাহি বললেন, ‘যতই দিন পার করছি, আশপাশ থেকে অনেক কিছু শিখতে পারছি। বাড়ছে অভিজ্ঞতাও। সব মিলিয়ে তাই মনে হয়েছে, ছবির ক্ষেত্রে নায়ক খুব একটা “ম্যাটার” করবে না। ডিরেক্টরই বড় ফ্যাক্টর।’ মাহি বলেন, ‘তাই আমার মনে হয়, নায়িকার বিপরীতে নায়ক কে থাকবেন তা পরিচালক যাঁকে যোগ্য মনে করবেন তাঁকেই নির্বাচন করবেন। গল্পের সঙ্গে মানানসই কে হতে পারেন, সে ব্যাপারে নির্মাতাই সবচেয়ে ভালো বুঝবেন। অযথা এসব নিয়ে নায়িকার চিন্তা করার কিছু নেই।’এদিকে মাস দুয়েকের বিরতিতে আবারও প্রেক্ষাগৃহে আসছে মাহি অভিনীত নতুন ছবি। জাকির হোসেন রাজু পরিচালিত এই ছবিতে মাহির সহশিল্পী বাপ্পি।
