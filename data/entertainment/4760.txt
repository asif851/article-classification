
গতকাল বিকেলে বাংলা একাডেমির সভাকক্ষে কথাসাহিত্যিক পূরবী বসুকে ‘বাংলা একাডেমি সাহিত্য পুরস্কার-২০১৩’ প্রদান করা হয়। গত ১ ফেব্রুয়ারি ২০১৪ অমর একুশে গ্রন্থমেলার উদ্বোধনী অনুষ্ঠানে প্রধানমন্ত্রী শেখ হাসিনা আনুষ্ঠানিকভাবে ‘বাংলা একাডেমি পুরস্কার-২০১৩’ প্রদান করেন। সে সময় প্রবাসে অবস্থানের কারণে পুরস্কারপ্রাপ্ত পূরবী বসু উপস্থিত থাকতে পারেননি। একই সঙ্গে ১৯৭১ সালে ছোটগল্পে বাংলা একাডেমি পুরস্কারপ্রাপ্ত কথাসাহিত্যিক জ্যোতিপ্রকাশ দত্তকে আনুষ্ঠানিকভাবে তাঁর পুরস্কার-সনদের প্রতিলিপি প্রদান করা হয়। অনুষ্ঠানে পূরবী বসুকে পুষ্পস্তবক, সনদ, ক্রেস্ট ও পুরস্কারের অর্থমূল্য এক লাখ টাকার চেক এবং জ্যোতিপ্রকাশ দত্তকে ‘বাংলা একাডেমি সাহিত্য পুরস্কার-সনদ ১৯৭১’-এর প্রতিলিপি প্রদান করেন বাংলা একাডেমির সভাপতি অধ্যাপক আনিসুজ্জামান ও মহাপরিচালক শামসুজ্জামান খান। অন্যান্যের মধ্যে উপস্থিত ছিলেন লেখক-গবেষক হায়াৎ মামুদ, রাজনীতিবিদ নূহ-উল-আলম লেনিন প্রমুখ।
