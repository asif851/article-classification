

আজ সন্ধ্যা ৭টায় শিল্পকলা একাডেমির স্টুডিও থিয়েটারে মঞ্চস্থ হবে নাটক ‘মিথলজি ১০১ ’। গ্রিক পুরাণের চরিত্রগুলোকে নতুন রূপে চিত্রায়ণ করা হয়েছে এই নাটকে। ডমিনিক গোমেজের লেখা ও নির্দেশনায় ‘স্টেজ ওয়ান ঢাকা’ দলের এই নাটকে অভিনয় করেছেন মিতা চৌধুরীসহ আরও অনেকে। এই নাটক ও অন্যান্য কাজ নিয়ে কথা হয় তাঁর সঙ্গে। কথা বলেছেন রাসেল মাহ্‌মুদ

নাটকের বিজ্ঞাপনে ‘শুধুমাত্র প্রাপ্ত বয়স্কদের জন্য’ লেখা কেন?সব নাটকতো আর সব বয়সের দর্শকদের জন্য না। নাটকের গল্পটা কিংবা কিছু সংলাপের কথা বলা যায় যেগুলো অপ্রাপ্তবয়স্করা গ্রহণ করতে পারবে না। এ জন্য আমরা চাই না যে অপ্রাপ্তবয়স্ক কেউ এই নাটক দেখতে আসুক। 
আপনার চরিত্র ফেডরা বা নাটক নিয়ে প্রতিক্রিয়া কেমন? কেবল তো চতুর্থ প্রদর্শনী হলো। এ পর্যন্ত প্রতিক্রিয়া ভালো। যারা মঞ্চে কাজ করেন, সবারই চেষ্টা থাকে একটু ব্যতিক্রম কিছু দেওয়ার। এই নাটক তেমনই ব্যতিক্রম নাটক। আর মঞ্চনাটকের দর্শকেরাও একটু ব্যতিক্রম। তাঁরা নাট্যকর্মীদের চেষ্টাটাকে ভালো চোখে দেখেন। আমাদের চেষ্টা থাকবে প্রতি মাসেই দুই-একটা প্রদর্শনী করার। কিন্তু এই গ্রিক চরিত্রগুলো তো পুরোনো হয়ে গেছে! এগুলো আর কত দেখবে লোকে? আমরা এই নাটকে গ্রিক মিথের একটি চরিত্র নিয়েছিমাত্র। প্রেক্ষাপট আর বাকি চরিত্রগুলো সবই এখনকার সময়ের। যিনি নাটকটি দেখবেন তিনি সংযোগ তৈরি করতে পারবেন। মনে হবে চরিত্রগুলো এই সময়ের। তা ছাড়া নাটকটিকে বাংলা ও ইংরেজি ভাষার মিশ্রণ রয়েছে। সব মিলিয়ে নাটকটি উপভোগ্য হবে। টিভিতে দেখা যায় আপনাকে? নাহ্। টিভিতে দেখা যায় না ইদানীং, সামনে আরও বেশ কিছু দিন দেখা যাবেও না। দুটো টেলিছবিতে অভিনয় করেছিলাম; ‘বোধ’ ও ‘যোগ বিয়োগ’ নাম। কবে প্রচার হবে জানা নেই আমার। বিদেশে দৌড়-ঝাঁপ করতে হচ্ছে। ভীষণ ব্যস্ততা যাচ্ছে। বড় পর্দায় দেখা যেতে পারে। ‘আন্ডার কনস্ট্রাকশন’ ছবিতে অভিনয় করেছি, সেটা থেকে দর্শকদের ইতিবাচক সাড়া পাচ্ছি। রাশেদ চৌধুরীর ‘চন্দ্রবতী কথা’র শুটিং শেষ করেছি। সামনে বড় পর্দা ও মঞ্চ নিয়েই ব্যস্ততা বেশি থাকবে হয়তো। ইদানীং ঘন ঘন বিদেশে যাচ্ছেন কেন? বিদেশ বলতে লন্ডন। মার্চের ২৬ ও ২৭ তারিখ ‘রিছ মিক্স’-এ ‘গুড নাইট মা’ নাটকটি মঞ্চস্থ হবে। ব্রিটিশ দল ‘কমলা কালেকটিভস’-এর সঙ্গে যৌথভাবে কাজটি করছে ‘স্টেজ ওয়ান ঢাকা’।
