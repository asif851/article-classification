
একুশে পদকপ্রাপ্ত নজরুলসংগীতের প্রখ্যাত শিল্পী ও গবেষক খালিদ হোসেন গুরুতর অসুস্থ। তিনি ফুসফুস আর হৃদ্‌যন্ত্রের সমস্যায় ভুগছেন। এখন রাজধানীর ল্যাবএইড হাসপাতালে চিকিৎসাধীন রয়েছেন তিনি। হাসপাতাল সূত্রে জানা গেছে, গত বৃহস্পতিবার তাঁকে হাসপাতালের নিবিড় পরিচর্যা কেন্দ্রে (আইসিইউ) ভর্তি করা হয়। আজ সোমবার সন্ধ্যায় জানা গেছে, তাঁর শারীরিক অবস্থার কিছুটা উন্নতি হয়েছে। আইসিইউ থেকে তাঁকে কেবিনে স্থানান্তর করা হয়েছে। তিনি বক্ষব্যাধি বিশেষজ্ঞ আলী হোসেনের তত্ত্বাবধানে রয়েছেন।
চিকিৎসক সূত্রে জানা গেছে, গত বৃহস্পতিবার খালিদ হোসেনকে যখন হাসপাতালে নিয়ে আসা হয়, তখন তাঁর শ্বাসকষ্টজনিত সমস্যা প্রকট ও জটিল ছিল। তবে এখন তিনি স্বাভাবিকভাবে শ্বাস নিতে পারছেন। স্বাভাবিক খাবার খেতে পারছেন। পরিচিতজনদের সঙ্গে কথা বলছেন।
খালিদ হোসেন ১৯৪০ সালের ৪ ডিসেম্বর কলকাতায় জন্মগ্রহণ করেন। পাঁচ দশক ধরে বাংলাদেশে নজরুলসংগীতের শিক্ষক, গবেষক ও শুদ্ধ স্বরলিপি প্রণয়নে কাজ করে যাচ্ছেন তিনি।
জাতীয় বিশ্ববিদ্যালয়, ঢাকা বিশ্ববিদ্যালয়, রাজশাহী বিশ্ববিদ্যালয়, জাতীয় কবি কাজী নজরুল বিশ্ববিদ্যালয় এবং দেশের সব মাধ্যমিক ও উচ্চমাধ্যমিক শিক্ষা বোর্ড ও বাংলাদেশ টেক্সট বুক বোর্ডে সংগীত নিয়ে প্রশিক্ষক ও নিরীক্ষকের দায়িত্ব পালন করেছেন। নজরুল ইনস্টিটিউটে নজরুলসংগীতের আদি সুরভিত্তিক নজরুল স্বরলিপি প্রমাণীকরণ পরিষদের সদস্য তিনি।
