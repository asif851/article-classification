
দীর্ঘ সংগীতজীবনে বহু পুরস্কার অর্জন করেছেন উপমহাদেশের প্রখ্যাত গায়িকা রুনা লায়লা। এবার এই শিল্পীকে সম্মাননা জানাবে যুক্তরাষ্ট্রের বারিনো ইনস্টিটিউট। গতকাল বৃহস্পতিবার সকালে যুক্তরাষ্ট্রের শিকাগো থেকে প্রথম আলোর সঙ্গে আলাপে তেমনটাই জানালেন এই গায়িকা।
রুনা লায়লা জানান, ২৫ মে যুক্তরাষ্ট্রের নিউইয়র্কের ইউনাইটেড নেশনস প্লাজায় ‘ইন্সপায়ারিং উইমেন ক্রিয়েটিভিটি এন্ট্রাপ্রেনিউরশিপ ইন দ্য গ্লোবাল ইকোসিস্টেম’ অনুষ্ঠানে সম্মাননা গ্রহণ ও বিশেষ অতিথি হিসেবে উপস্থিত থাকার জন্য তাঁকে আমন্ত্রণ জানানো হয়েছে। বাংলাদেশ, উপমহাদেশ ও বিশ্ব সংগীতে অবদান এবং সাংস্কৃতিক কার্যক্রম ও নারী উন্নয়নে ভূমিকা রাখার জন্য তাঁকে সম্মাননা দেওয়ার সিদ্ধান্ত নেয় প্রতিষ্ঠানটি।
এ ব্যাপারে রুনা লায়লা বলেন, ‘প্রতিটি সম্মাননাই এক ধরনের স্বীকৃতি। সে হিসেবে প্রতিটি সম্মাননাই আমার কাছে গুরুত্বপূর্ণ। এত বছর যেসব পুরস্কার পেয়েছি, প্রতিটিই আমার কাছে গুরুত্বপূর্ণ মনে হয়েছে। এটা আরও বেশি সম্মানের। কারণ, এটি দেওয়া হবে জাতিসংঘে। শুধু আমার নয়, এটা পুরো বাংলাদেশের জন্য গৌরবের বলে মনে করছি। একজন বাংলাদেশি হিসেবে গর্ববোধ করছি। বিশেষ করে সংগীতের মানুষদের জন্য বিষয়টি আরও আনন্দের।’
 
