
টিভিতে এবার ঈদের অন্যতম আকর্ষণ ছোটকাকু। ফরিদুর রেজা সাগরের ‘ছোটকাকু’ সিরিজের কক্সবাজারে কাকাতুয়া উপন্যাস অবলম্বনে তৈরি হলো ধারাবাহিক নাটক। উপন্যাসের নামেই নাটকের নাম—কক্সবাজারে কাকাতুয়া। পরিচালনা করেছেন আফজাল হোসেন। ছোটকাকু চরিত্রে অভিনয়ও করেছেন তিনি। চ্যানেল আইয়ে ঈদের অনুষ্ঠানমালায় ধারাবাহিকটি প্রচারিত হবে চাঁদরাত থেকে আট দিন, প্রতিদিন সন্ধ্যা ছয়টা ১০ মিনিটে। নাট্যরূপ দিয়েছেন শেখ আবদুল হাকিম। নাটকটিতে আরও অভিনয় করছেন জহিরউদ্দিন পিয়ার, শামস সুমন, অর্ষা, সীমান্ত প্রমুখ। গতকাল বুধবার দুপুরে রাজধানীর স্টার সিনেপ্লেক্সে ধারাবাহিকটির উদ্বোধনী প্রদর্শনীর আয়োজন করা হয়। এখানে উপস্থিত ছিলেন নাটকটির শিল্পী আর কলাকুশলীরা। এদিকে ছিন্নমূল ও সুবিধাবঞ্চিত শিশুদের মধ্যে ঈদের আনন্দ ছড়িয়ে দিতে তাদের পাশে এসে দাঁড়িয়েছেন ছোটকাকু আফজাল হোসেন। তিনি ছিন্নমূল ও সুবিধাবঞ্চিত শিশুদের টি-শার্ট পরিয়ে দেন এবং তাদের হাতে চিনি আর সেমাই তুলে দেন। গত মঙ্গলবার সকালে চ্যানেল আই চত্বরে এ আয়োজন করা হয়। এখানে আরও উপস্থিত ছিলেন ফরিদুর রেজা সাগর, সানাউল আরেফিন, রেজানূর রহমান, আমীরুল ইসলাম প্রমুখ। পরে ঘোড়ার গাড়িতে করে ‘ছোটকাকু’র পক্ষ থেকে ঢাকা শহরের বিভিন্ন এলাকায় ছিন্নমূল ও সুবিধাবঞ্চিত শিশুদের কাছে এসব উপহারসামগ্রী পৌঁছে দেওয়া হয়।
নাটকটির প্রচার উপলক্ষে শহরের বিভিন্ন গুরুত্বপূর্ণ সড়কের পাশে স্থাপন করা হয়েছে বিলবোর্ড। রেডিও ও টিভিতে প্রচার করা হচ্ছে ছোটকাকুর থিম সং। রাজধানীসহ দেশের বিভিন্ন স্থানে বের করা হয়েছে শিশু-কিশোরদের নিয়ে শোভাযাত্রা।
