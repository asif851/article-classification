
আজ থেকে শুরু হচ্ছে কান চলচ্চিত্র উৎসব। আগামী ১২ দিনের জন্য সারা বিশ্বের তাবৎ চলচ্চিত্রপ্রেমীর দৃষ্টি থাকবে এই উৎসবের দিকে। বিশ্বের অন্যতম সেরা এই চলচ্চিত্র উৎসবের আলোয় রঙিন হয়ে উঠেছে কান। নিশ্ছিদ্র নিরাপত্তাবলয় সৃষ্টি করা হয়েছে উৎসবের চলার পথ মসৃণ করার জন্য। কারণ, ফ্রান্সে ঘটে যাওয়া সন্ত্রাসী হামলার রোমহর্ষক স্মৃতিতে তো ধুলো জমেনি এখনো।
নিশ্ছিদ্র নিরাপত্তাপালে দো ফেস্তিভালের নিরাপত্তারক্ষী। সটান দাঁড়ানো কৃষ্ণাঙ্গ মানুষটার মুখে মাপা হাসি। চোখে সন্দিহান দৃষ্টি। ‘মসিঁয় (জনাব), আপনার ব্যাগটা দেখি।’ দুটো ক্যামেরা। একটা ঢাউস ল্যাপটপ। সব মিলে আমার ব্যাগ বেশ বড়সড়। অনেকক্ষণ সময় নিয়ে নিরাপত্তারক্ষী ব্যাগটা দেখলেন। তল্লাশি শেষে মুখে বললেন, ‘মেরসি’, মানে ‘ধন্যবাদ’। কিন্তু তাঁর মনের খচখচ গেল বলে মনে হলো না। ফরাসিরা সম্ভবত আর যাই হোক অন্তত কাউকে অনর্থক বিশ্বাস করে ঠকতে চায় না। তাই তো উৎসব প্রেসিডেন্ট পিয়ের লেসকু তাঁর সংকল্পে অনড়। নিরাপত্তার প্রশ্নে ছাড় দিতে রাজি নন তিনি অথবা ফরাসি সরকার। তাই উৎসবের প্রাণকেন্দ্র পালে দো ফেস্তিভালের বাইরে এবার নিরাপত্তা যেন বেশির চেয়েও বেশি। সিনেমাই সবার হৃদয়জুড়ে থাকুক—সেটাই নিশ্চয় চান আয়োজকেরা। এ কারণেই বোধ হয় এবারের উৎসবে বাড়ানো হয়েছে প্রেক্ষাগৃহের আসনসংখ্যা। গত বছর প্রায় চার হাজার সাংবাদিক সারা বিশ্ব থেকে এই উৎসবে এসেছিলেন। এ বছর বেড়েছে নিবন্ধিত সাংবাদিক বা সংবাদ প্রতিষ্ঠানের সংখ্যাও।
যেভাবে শুরু আজ বুধবার যুক্তরাষ্ট্রের খ্যাতিমান নির্মাতা উডি অ্যালেনের ছবি ক্যাফে সোসাইটি দিয়ে শুরু হচ্ছে ৬৯তম কান চলচ্চিত্র উৎসব। ১৯৩০-এর দশকের যুক্তরাষ্ট্রের পটভূমিতে এই ছবির গল্প। ববি নামের এক তরুণ হলিউডে আসেন ভাগ্য পরিবর্তনের আশায়। তারপর ববির জীবনে আসে প্রেম। একসময় তাঁর জীবন মোড় নেয় এমন এক পথে, যার জন্য মোটেও তৈরি ছিলেন না ববি। ছবিতে মুখ্য ভূমিকায় আছেন জেসি আইজেনবার্গ ও ক্রিস্টেন স্টুয়ার্ট। উদ্বোধনী এই ছবিকে ঘিরে আজ সন্ধ্যায় ঝলমলে অনুষ্ঠান তো থাকছেই। সঙ্গে যোগ হয়েছে সৈকতে বর্ণিল এক উৎসবও। এই ‘ওয়েলকাম পার্টি’ দিয়েই আদতে আজ পর্দা উঠবে ৬৯তম কান চলচ্চিত্র উৎসবের।
কানের যাত্রী ৯ মে, ২০১৬। ঝাঁকুনি এড়াতে ইস্তাম্বুল থেকে উড়ে আসা আমাদের হাওয়াই জাহাজ বাতাসে গোত্তা খেল আরেকবার। জানালায় বসে নিচে তাকাই। যতদূর চোখ যায়, নীল আর নীল। দূর দিগন্তে বিছিয়ে আছে আল্পস পর্বতমালা। সেখানে মেঘের দৌরাত্ম্য। তৃতীয়বারের মতো কান চলচ্চিত্র উৎসব নিয়ে লিখতে এসেছি ফ্রান্সের দক্ষিণে। দূরের পাহাড় আর নীল সাগর যতবার দেখি নতুন লাগে। পাইলটের দক্ষতায় ছোট্ট রানওয়েতে বিমান নামল শেষ পর্যন্ত ঠিকঠাক। ছোট্ট বিমানবন্দরে সারি সারি ব্যক্তিগত উড়োজাহাজ মনে করিয়ে দিল এটা পর্যটন শহর নিস। নিস থেকে কান পৌঁছাতে প্রায় সন্ধ্যা। মেঘলা আকাশ আর থেমে থেমে টিপটিপ বৃষ্টি। বিশ্ব চলচ্চিত্রের মহাতীর্থ কান এভাবেই ৯ মে স্বাগত জানিয়েছিল এবারের অতিথিদের। গতকাল মঙ্গলবার সকাল থেকেই কান সরগরম হয়ে উঠেছে সিনেমাপ্রেমীদের আনাগোনায়। উৎসবের প্রাণকেন্দ্র পালে দো ফেস্তিভালের সামনে ভিড় ছিল নানা দেশের সিনেমাপ্রেমীদের। চলেছে শেষ মুহূর্তের ঘষামাজার কাজও। চলচ্চিত্রপ্রেমীদের চনমনে করতেই যেন কানের আকাশে কাল দুপুর থেকে সূর্য উঠেছে ঝলমলিয়ে। এই আলোর ছটা আগামী কয়েক দিন চলচ্চিত্রপ্রেমীদের মনও আলোকিত করে রাখবে। 
