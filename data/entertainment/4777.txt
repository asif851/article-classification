
চিকিৎসকেরা আশা ছেড়ে দিয়েছিলেন। সংগীতকার আদেশ শ্রীবাস্তব সম্পর্কে তাঁদের বক্তব্য ছিল, ক্যানসার আক্রান্ত আদেশের এখন সবচেয়ে বেশি দরকার শান্তি। বেশ কয়েক দিন ধরে আদেশের স্বজনেরাও সবার কাছে অন্য কোনো কিছু নয়, শুধু চাইছিলেন সবাই যেন আদেশের জন্য প্রার্থনা আর শুভকামনা করেন। মুম্বাইয়ের কোকিলাবেন ধীরু ভাই আম্বানি হাসপাতালে চিকিৎসাধীন ক্যানসার আক্রান্ত আদেশ অবশেষে চিকিৎসকদের চাওয়া সেই ‘শান্তি’ই যেন পেলেন। দীর্ঘ রোগভোগের পর শুক্রবার দিবাগত রাত সাড়ে ১২টায় মৃত্যু হয় সংগীতকার আদেশ শ্রীবাস্তবের। এক খবরে এ তথ্য জানিয়েছে টাইমস অব ইন্ডিয়া।৫১ বছর বয়সী এই সংগীতজ্ঞের শরীরে ক্যানসার ছড়িয়ে পড়েছিল। হাসপাতাল কর্তৃপক্ষ জানিয়েছে, দীর্ঘ ৪০ দিনেরও বেশি সময় ধরে ক্যানসারের সঙ্গে লড়ার পর চিরশান্তির দেশে চলে গেছেন আদেশ। মৃত্যুর আগমুহূর্ত পর্যন্ত আদেশের স্ত্রী; এক সময়ের জনপ্রিয় অভিনেত্রী বিজয়েতা পণ্ডিত ও তাঁর দুই ভাই সুরকার যতীন ও ললিত পণ্ডিত সর্বক্ষণ চিকিৎ​সাধীন আদেশের পাশেই ছিলেন।২০১১ সালের দিকে আদেশ শ্রীবাস্তবের শরীরে ক্যানসার ধরা পড়ে। সে সময়ে ক্যানসার আক্রান্ত এই মেধাবী সুরকারের প্রতি বলিউডের অনেকে খানিকটা অনীহ ভাবই দেখিয়েছিলেন। আদেশ তাঁর লড়ার মানসিকতা থেকে ক্যানসারকে পরাস্ত করার প্রাণপণ চেষ্টাই করেছিলেন। কিন্তু তৃতীয়বারের মতো ক্যানসার ছড়িয়ে পড়ার কারণে এবারে আর উঠে দাঁড়াতে পারলেন না সুরকার আদেশ।আদেশ শ্রীবাস্তব জনপ্রিয় হয়ে​ছিলেন ‘কাভি খুশি কাভি গাম’, ‘চলতে চলতে’, বাগবান ছবির গানে তাঁর সুরের কাজের জন্য। সুরকার হিসেবে সম্প্রতি মুক্তিপ্রাপ্ত ‘ওয়েলকাম ব্যাক’ ছবির গানের সুর করাই তাঁর সর্বশেষ কাজ হয়ে থাকল।
