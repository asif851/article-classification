
‘আড়ালে’ শিরোনামের একটি গানে হৃদয় খানের সঙ্গে মডেল হিসেবে দেখা গিয়েছিল সুজানাকে। গানটিতে দুজনের দৃষ্টিনন্দন উপস্থিতি বেশ প্রশংসাও কুড়ায় সবার। আবার একসঙ্গে দেখা যাবে এই জুটিকে। নিজের তৃতীয় একক অ্যালবাম তৈরির ফাঁকে অ্যালবামের একটি গানের মিউজিক ভিডিও তৈরি করেছেন হৃদয়। আর গানটিতে মডেল হিসেবে দেখা যাবে সুজানাকে।সম্প্রতি টানা তিন দিন ঢাকার বিভিন্ন লোকেশনে ভিডিওটির শুটিং হয়। গানটির শিরোনাম ‘ভালো লাগে না’। এটি লিখেছেন গুঞ্জন রহমান। আর ভিডিওটি পরিচালনা করেছেন গাজী শুভ্র।হৃদয় খান বলেন, ‘এ বছরই আমার তৃতীয় একক প্রকাশ করব। একটু সুযোগ পেলাম, তাই অ্যালবামটি থেকে এই গানটির ভিডিও করে ফেললাম।’মিউজিক ভিডিওর গল্প প্রসঙ্গে হূদয় খান বলেন,  ‘দুজন প্রেমিক-প্রেমিকা একে-অন্যকে খুব ভালোবাসে। তবে একটা বিষয় নিয়ে তাদের মধ্যে মান-অভিমান হয়। একজন অন্যজনকে ভুল বুঝে দূরে চলে যায়। পরে আবার ফিরে আসে। এমনই গল্প নিয়ে ভিডিওটি তৈরি করা হয়েছে।’হৃদয় আরও জানান, ‘এই ভিডিওতে শুটিং করতে গিয়ে অনেক মজা হয়েছে। সুজানার পারফরম্যান্সও ছিল চমত্কার! আশা করি, সবার পছন্দ হবে।’
জানা গেছে, সম্পাদনার কাজ শেষে গানটি বিভিন্ন চ্যানেলে প্রচারের জন্য দেওয়া হবে।
