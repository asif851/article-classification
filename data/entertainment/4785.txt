



‘বাহুবলী’র এম নাসেরের সঙ্গে অভিনয় করবেন জাহিদ হাসান ও ফজলুর রহমান বাবু।
ফজলুর রহমান বাবু ছবিতে সিতারার স্বামী।
আগামীকাল সোমবার থেকে ছবিটির শুটিং শুরু হচ্ছে।


ভারতের এ সময়ের অন্যতম ব্যবসাসফল ছবি ‘বাহুবলী’র ‘মামা বিজ্জলাদেবা’ চরিত্রের এম নাসেরের সঙ্গে এবার অভিনয় করবেন বাংলাদেশের জাহিদ হাসান ও ফজলুর রহমান বাবু। ছবির নাম ‘সিতারা’। ধ্রুপদি লেখক আবুল বাশারের গল্প ‘ভোরের প্রসূতি’ অবলম্বনে তৈরি হচ্ছে ছবিটি। পরিচালক আশীষ রায়। আগামীকাল সোমবার থেকে ছবিটির শুটিং শুরু হচ্ছে। জানা গেছে, শুরুতে টানা ৩০ দিন শুটিং হবে তিস্তা নদীর দুর্গম চর এলাকায়।
বাংলাদেশের জনপ্রিয় অভিনেতা জাহিদ হাসান ও ফজলুর রহমান বাবু এবারই প্রথম ভারতের বাংলা ছবিতে অভিনয় করছেন। আজ রোববার সকালে ভারতের কোচবিহারের উদ্দেশে রওনা দেন জাহিদ হাসান। ফ্লাইট থেকে প্রথম আলোকে তিনি বলেন, ‘আমি আগামীকাল সোমবার থেকে শুটিং করব। ছবিতে আমার চরিত্রের নাম দিলু। সিতারাকে ভালোবাসি। কিন্তু নানা কারণে আমাদের ভালোবাসার পরিণতি ইতিবাচক হয়নি।’
‘সিতারা’ ছবির নাম ভূমিকায় অভিনয় করছেন রাইমা সেন। তাঁর সঙ্গে অভিনয় করবেন জাহিদ হাসান আর ফজলুর রহমান বাবু। ফজলুর রহমান বাবু জানান, তিনি কোচবিহার যাচ্ছেন ১০ ফেব্রুয়ারি। ছবিতে তিনি সিতারার স্বামী। সীমান্তে চোরাচালান দলের সদস্য। একসময় স্ত্রীকে মহাজনের কাছে রেখে চলে যান। ছবিতে এই মহাজনের দ্বারা নানাভাবে নির্যাতিত হয় সিতারা। মূলত গল্পটি সিতারার সংগ্রাম নিয়ে। ছবিতে মহাজনের চরিত্রে অভিনয় করছেন এম নাসের।
জাহিদ হাসান বলেন, ‘ভারতের দক্ষিণের শক্তিশালী অভিনেতা এম নাসেরের সঙ্গে অভিনয় করতে যাচ্ছি। ভালো লাগছে। আশা করছি, সেখান থেকে ভালো কিছু অভিজ্ঞতা নিয়ে আসব।’
ফজলুর রহমান বাবু জানান, লালমনিরহাটের বুড়িমারী সীমান্তের অপর পাশে ভারতের কোচবিহারের চ্যাংড়াবান্দা। যেখানে ‘সিতারা’ ছবির শুটিং হবে, চ্যাংড়াবান্দা থেকে গাড়িতে ঘণ্টা খানেকের পথ। এই ছবিতে আরও অভিনয় করছেন শাহেদ আলী সুজন।
এই ছবির সংগীত পরিচালক ছিলেন কালিকাপ্রসাদ ভট্টাচার্য। তাঁর মৃত্যুর পর এখন ছবির গানের সুর ও সংগীত পরিচালনা করছেন ইমন সাহা। অনেক আগেই ছবির গানে কণ্ঠ দিয়েছেন ফজলুর রহমান বাবু। তবে তাঁর অভিনয়ের বিষয়টি চূড়ান্ত হয়েছে মাস খানেক আগে।
ভারতের দক্ষিণের বরেণ্য অভিনেতা এম নাসের অভিনয় করেছেন হিন্দি এবং ইংরেজি ছবিতেও। চলচ্চিত্র পরিচালক ও প্রযোজক হিসেবেও তাঁর খ্যাতি রয়েছে।
