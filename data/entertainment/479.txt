
বাংলাদেশ ক্রিকেট দলকে শুভকামনা জানিয়ে একটি গান তৈরি করেছেন ডি রকস্টার ও সাউথ এশিয়ান সুপারস্টারখ্যাত গায়ক শুভ। ‘ওরা আসছে’ শিরোনামের এই গানে কণ্ঠ দিয়েছেন শফি মণ্ডল, চন্দনা মজুমদার, আমজাদ, টুম্পা ও শুভ নিজে।এরই মধ্যে এই গানের একটি ভিডিও নির্মাণ করা হয়েছে। গতকাল মঙ্গলবার থেকে রেডিও ও টিভি চ্যানেলে এর আনুষ্ঠানিক প্রচার শুরু হয়। তা ছাড়া ইউটিউবেও ছাড়া হয় গানের ভিডিওটি। এই গানের প্রচার উপলক্ষে রাজধানীর একটি রেস্তোরাঁয় প্রকাশনা অনুষ্ঠানের আয়োজন করা হয়। এতে প্রধান অতিথি হিসেবে উপস্থিত ছিলেন যুব ও ক্রীড়া উপমন্ত্রী আরিফ খান জয়। অনুষ্ঠানে শুভ বলেন, ‘বাংলাদেশের অন্যতম একটা গর্বের জায়গা ক্রিকেট। বিশ্ব ক্রিকেটে বাংলাদেশ এখন সুপরিচিত একটি নাম। উদ্দীপনামূলক এই গানটি ক্রিকেটপ্রেমীদের ভালো লাগবে বলে আমার বিশ্বাস।’ গানের কণ্ঠশিল্পীদের নিয়ে তিনি বলেন, ‘সত্যি কথা বলতে, আমি ভালো একটি গান তৈরি করতে চেয়েছি। গানের চাহিদা অনুযায়ী যেখানে যাঁকে দরকার, তাঁকেই যুক্ত করার চেষ্টা করেছি।’‘ওরা আসছে’ গানের কথা লিখেছেন শুভ ও মেহেদী। এর সংগীতায়োজন করেছেন আমজাদ।
