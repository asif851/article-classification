
চলচ্চিত্র প্রযোজক হার্ভি ওয়াইনস্টিনের বিরুদ্ধে যখন হলিউডের কয়েকজন চলচ্চিত্র তারকা যৌন হয়রানির অভিযোগ তুলেছেন, ঠিক তখনই একই অভিযোগ করেছেন প্রিয়াঙ্কা চোপড়া। তবে হলিউডে নয়, তিনি এই অভিযোগ করেছেন বলিউডের ক্ষমতাধর কিছু ব্যক্তির বিরুদ্ধে।
কারও নাম প্রকাশ না করে এই বলিউড তারকা বলেন, ‘ওয়াইনস্টিন আমাদের বিষয় না, তাঁকে নিয়ে আমি ভাবছি না। তবে এটা সত্যি, হলিউডে যেমন ওয়াইনস্টিন আছেন, যাঁর দ্বারা অনেক নারী যৌন হয়রানির শিকার হয়েছেন, বলিউডেও তাঁর মতো আরও অনেকেই আছেন। বলিউডেও আছে এমনই অসংখ্য গল্প। যাঁরা এখানে অভিনয় করতে আসেন কিংবা অভিনয় করছেন, তাঁদের অনেককেই কিছু পুরুষ নানাভাবে হুমকি দেয়। এই পুরুষদের নোংরা দাবির কাছে নিজেকে সঁপে না দিলে এখানে কোনো কাজ মিলবে না। আমি শুনেছি, এই সব পুরুষের চেহারা এক। এই অবস্থায় সব নারী একা, অসহায়।’
সম্প্রতি এক সাক্ষাৎকারে প্রিয়াঙ্কা চোপড়া আরও বলেন, ‘হার্ভি ওয়াইনস্টিনের যে ঘটনাগুলো সামনে এসেছে, তা শুধু যৌনতার সঙ্গে সম্পর্কিত নয়। এর সঙ্গে জড়িয়ে আছে ক্ষমতা দখলের বিষয়। বিশ্বজুড়ে যখন নারীর ক্ষমতায়নের কথা বলা হচ্ছে, ঠিক তখনই নারীকে দাবিয়ে রাখার জন্য একশ্রেণির পুরুষ এই জঘন্য কাজ অব্যাহত রেখেছে। আসুন, আমরা সবাই মিলে তাদের বিরুদ্ধে রুখে দাঁড়াই।’
সম্প্রতি অস্কারজয়ী প্রযোজক হার্ভি ওয়াইনস্টিনের বিরুদ্ধে মুখ খোলেন হলিউডের প্রথম সারির কয়েকজন নায়িকা। তাঁদের এই হেনস্তার কথা শুনে সাহসী হয়ে ওঠেন আরও অনেকে। ‘মি টু’ (Me too) হ্যাশট্যাগে দুনিয়াজুড়ে নারীরা তাঁদের যৌন হেনস্তার কথা জানাচ্ছেন। এবার বলিউডে সাহসী ভূমিকা নিলেন প্রিয়াঙ্কা। বলিউডও যে এই নোংরামি থেকে মুক্ত নয়, তা প্রকাশ করেছেন তিনি। টাইমস অব ইন্ডিয়া, ইন্ডিয়ান এক্সপ্রেস, টাইমস নাউ
 
