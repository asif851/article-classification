
হলিউডের জনপ্রিয় অভিনেতা জ্যাকি চ্যান ভারতের জয়পুরে এসেছেন। নতুন ছবি ‘কুংফু ইয়োগা’-র দৃশ্যধারণের জন্যই তাঁর এই ভারত সফর। বেশ কিছুদিন ধরেই শোনা যাচ্ছিল, হলিউডের একটি ছবির দৃশ্যধারণের কাজে ভারত যাচ্ছেন জ্যাকি চ্যান। তাঁর সঙ্গে এই ছবিতে আরও থাকছেন বলিউডের অভিনেতা সনু সুদ আর নবীন অভিনেত্রী আমিরা দাস্তুর। এবার বুঝি খবরটা সত্যি হলো। সম্প্রতি জ্যাকিকে দেখা গেছে ভারতের জয়পুরে। অবশ্য পৌঁছেই ঠিক কাজ শুরু না করে জ্যাকি বরং খানিকটা বিশ্রামই নিচ্ছেন। তা বলে কিন্তু থেমে নেই ছবির কাজ। তাঁকে ছাড়াই শুরু হয়েছে বাকি অংশগুলোর দৃশ্যধারণ।এ ছবির মাধ্যমেই হলিউডে অভিষেক হতে চলেছে ভারতের নবাগত অভিনেত্রী আমিরা দাস্তুরের। আমিরাকে সম্প্রতি দেখা গিয়েছে ছবির সেটে একটি ব্যস্ত বাজারের মাঝখানের একটি অ্যাকশন দৃশ্যে অভিনয় করতে। ছবির কাজ যেখানে চলছে, সেই অ্যাম্বার ফোর্টের তিন কিলোমিটারের ভেতর কোনো যানবাহন প্রবেশ করতে দেওয়া হচ্ছে না। এমনকি কোনো ভক্তকেও শুটিং দেখতে দেওয়া হচ্ছে না। ২৮ অথবা ২৯ মার্চে ছবিটির পুরো অভিনয়শিল্পী আর কারিগরদের দলটির জয়পুরে পৌঁছে যাওয়ার কথা। এরপর তাঁরা উড়ে যাবেন যোধপুরে। যেখানে ছবিটির জন্য একটি নাচের দৃশ্য ধারণ করা হবে বলে জানা গেছে। বলিউড লাইফ।
