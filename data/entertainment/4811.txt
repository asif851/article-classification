
শুধু কি অর্থের হিসাবে একজন কোটিপতি হন? যাঁর গান ইউটিউবে কোটিবার দেখা হয়েছে, তাঁকে ‘কোটিপতি’ বলা যায় কি? তাহলে সেই অর্থে সংগীতশিল্পী মিনার রহমান এ যাত্রায় কোটিপতি হয়েই গেলেন। ইউটিউবে তাঁর ‘ঝুম’ গানটি এ পর্যন্ত এক কোটিবার দেখেছেন দর্শক।গতকাল বৃহস্পতিবার প্রথম আলোর সাপ্তাহিক ক্রোড়পত্র আনন্দ–এ ছাপা হয়েছিল কোটি ছুঁইছুঁই ‘ঝুম’ গানের ভিডিওটির কথা। গত বুধবার পর্যন্ত পাওয়া হিসাব তা-ই বলেছিল। কিন্তু গতকাল রাত নাগাদ কোটির কোঠা পেরিয়ে যায় ‘ঝুম’ গানটি।‘ঝুম’ গানটি প্রযোজনা প্রতিষ্ঠান গানচিলের ইউটিউব চ্যানেলে রয়েছে। এক কোটি ‘হিট’-এর মাইলফলক ছোঁয়ার পরপরই কথা হলো গানচিলের প্রতিষ্ঠাতা ও গীতিকবি আসিফ ইকবালের সঙ্গে। তিনি কোটির মাইলফলক ছোঁয়ার খবরের সঙ্গে যোগ করেন আরেকটি নতুন খবর। ‘ঝুম’ গানের এই অর্জনকে তাঁরা উদ্যাপন করবেন। একই আয়োজনে মিনারের আরেকটি নতুন গানও প্রকাশ করবে প্রযোজনা প্রতিষ্ঠানটি। নতুন সেই গানের নাম ‘তা জানি না’। মিনারের গাওয়া এই গানটির কথা ও সুর দিয়েছেন তিনি নিজেই। সংগীতায়োজন সাজিদ সরকারের, ভিডিও তৈরি করেছেন তানিম রহমান।এদিকে ‘কোটিপতি’ মিনারের সঙ্গে যোগাযোগ করা হলে তিনিও দেন একই তথ্য। বলেন, নতুন গানটি অনেকটা কথানির্ভর। গানের কথায় তিনি তুলে ধরেছেন এই প্রজন্মের সম্পর্কের দ্বন্দ্বের কথা। এই গানের ভিডিওর শুটিং হয়েছে চট্টগ্রামে।গত বছরের ১৬ জুন ইউটিউবে পোস্ট করা হয় ‘ঝুম’ গানটি। প্রকাশের আট মাস পেরোতেই গানটি পৌঁছে গেল কোটির কোঠায়। এর আগে ইমরানের ‘বলতে বলতে চলতে চলতে’ গানটি পেরিয়েছিল এক কোটিবার দেখার কোঠা। ওই গানটি ২০১৫ সালের ৫ এপ্রিল ইমরান তাঁর ইউটিউব চ্যানেলে তোলেন। গত বছরের আগস্টে গানটি দেখার সংখ্যা এক কোটি ছাড়িয়ে যায়।গানের খবরের পাশাপাশি মিনার জানান, ইদানীং আঁকাআঁকি নিয়েও ব্যস্ততা বেড়েছে তাঁর। আবারও কার্টুন আঁকায় মনোযোগ দিয়েছেন তিনি। কথায় কথায় জানালেন, তাঁর আঁকা কার্টুন দিয়ে তৈরি টি-শার্ট আসবে বাজারে।
