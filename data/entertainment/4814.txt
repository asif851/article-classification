
এই মুহূর্তে প্রিয়াঙ্কা চোপড়াকে নিয়ে আলোচনার শেষ নেই। কারণ, তিনি প্রথমবারের মতো অভিনয় করেছেন মার্কিন কোনো টিভি সিরিজের কেন্দ্রীয় চরিত্রে। সেই টিভি সিরিজ কোয়ান্টিকোর নাম এরই মধ্যে ঘুরছে সবার মুখে মুখে। এমনকি এবিসি নেটওয়ার্কে কোয়ান্টিকোকে ঘিরে বাংলাদেশের দর্শক মহলেও কৌতূহলের কমতি নেই। পাশের দেশের নায়িকা গেছেন পশ্চিমা টিভি চ্যানেল জয় করতে—এ ভেবেই উচ্ছ্বসিত অনেকে। সেই উচ্ছ্বাসকে আরও কয়েক ধাপ বাড়িয়ে দিতেই এবার জেনে নেওয়া যাক শর্বরী জোহরা আহমেদের ব্যাপারে। তিনি হলেন কোয়ান্টিকোর লেখক দলের একজন।বাংলাদেশি বংশোদ্ভূত মার্কিন লেখক শর্বরী জোহরা আহমেদ কাজ করছেন এবিসি টেলিভিশন নেটওয়ার্কে। সরাসরি যুক্ত আছেন কোয়ান্টিকো টিভি সিরিজের লেখকদের প্যানেলে।১৯৭১ সালে বাংলাদেশে জন্ম নেওয়া শর্বরীর পরিবার এখনো দেশেই আছে। আর তিনি বর্তমানে আছেন যুক্তরাষ্ট্রের কানেটিকাটে। কোয়ান্টিকো-সম্পৃক্ততার বিষয়ে জানতে শর্বরীর ফেসবুক ও টুইটার অ্যাকাউন্টে ঢুঁ মারলে দেখা যায় অসংখ্য শুভাকাঙ্ক্ষীর শুভেচ্ছা বার্তা। কোয়ান্টিকো প্রচার শুরু হওয়ার পর থেকেই শর্বরীর পরিচিতজনেরা তা নিয়ে অভিনন্দন জানাতে শুরু করেন তাঁকে। এমনকি টুইটারে কোয়ান্টিকো টিমের খোলা ‘কোয়ান্টিকো রাইটার্স’ নামের একটি অ্যাকাউন্টেও দেখা গেছে শর্বরীর নাম ও উপস্থিতি।এবিসির হয়ে কাজ করার পাশাপাশি শর্বরীর আছে ছোটগল্পের বইও। একসময় কলাম লিখতেন ইংরেজি ভাষায় প্রকাশিত বাংলাদেশি পত্রিকা দ্য ডেইলি স্টার-এ। ২০১৩ সালে ঢাকায় অনুষ্ঠিত ‘হে ফেস্টিভ্যাল’-এ ডেইলি স্টার বুকস থেকে প্রকাশিত হয় শর্বরীর প্রথম ছোটগল্পের বই দ্য ওশান অব মিসেস নাগাই।লেখালেখি ছাড়াও শর্বরী জোহরা আহমেদ তৈরি করেছেন স্বল্পদৈর্ঘ্য চলচ্চিত্র।এবিসি নেটওয়ার্কের টিভি সিরিজ কোয়ান্টিকো বাংলাদেশের দর্শকেরা দেখতে পাবেন স্টার ওয়ার্ল্ড ও স্টার ওয়ার্ল্ড এইচডিতে প্রতি শনিবার রাতে।
