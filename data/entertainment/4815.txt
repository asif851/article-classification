
সংগীতশিল্পী তৌসিফের প্রথম একক অ্যালবাম প্রকাশিত হয় ২০০৭ সালে। এ অ্যালবামের ‘বৃষ্টি ঝরে যায়’ গানটি বেশ শ্রোতাপ্রিয়তা পেয়েছিল। এরপর থেকে প্রতি ঈদে একটি করে একক অ্যালবাম প্রকাশ করে আসছেন তৌসিফ। এবারের ঈদে আসছে তাঁর নতুন একক গানের অ্যালবাম ‘আয়োজন’।
আয়োজন তৌসিফের আট নম্বর একক অ্যালবাম। এ অ্যালবামে চমক থাকছে বলেই জানিয়েছেন তৌসিফ। তিনি বলেন, ‘আমরা সাধারণত ৮-১০ টি গান দিয়ে অ্যালবাম প্রকাশ করি। কিন্তু আমার এবারের অ্যালবামটি পাঁচটি গান দিয়ে তৈরি করেছি। চমক হিসেবে থাকছে পাঁচটি গানের ভিডিও। যা দর্শকদের নিঃসন্দেহে অনেক ভালো লাগবে।’শ্রোতাদের জন্য বাড়তি পাওনা হিসেবে আয়োজন অ্যালবামে থাকছে তৌসিফের কণ্ঠে জনপ্রিয় হওয়া ‘বৃষ্টি ঝরে যায়’ এবং ‘দূরে কোথাও’ গান দুটির সিক্যুয়াল। গান দুটির ভিডিওতে তৌসিফের সঙ্গে মডেল হয়েছেন তাঁর স্ত্রী আফরিন নীপা। এই প্রথম কোনো গানে মডেল হিসেবে দেখা যাবে তৌসিফের স্ত্রীকে।আয়োজন অ্যালবামটি প্রকাশিত হচ্ছে সিডি চয়েস থেকে। অ্যালবাম প্রসঙ্গে তৌসিফ বলেন, ‘বেশ নতুনত্ব নিয়েই এবারের অ্যালবামটি প্রকাশ করছি। আর আয়োজনটা ব্যতিক্রমী বলেই অ্যালবামের নাম রেখেছি ‘আয়োজন’। শ্রোতারা আমার কাছ থেকে যে ধরনের গান প্রত্যাশা করে সে ধরনের গান দিয়েই অ্যালবাম সাজানোর চেষ্টা করেছি। আশা করি নতুন অ্যালবামের গানগুলো শ্রোতাদের ভালো লাগবে।’অ্যালবামের সব গানের সুর এবং সংগীত পরিচালনা করেছেন তৌসিফ নিজেই।‘অভিপ্রায়’র পর ধারাবাহিকভাবে প্রকাশিত হওয়া তৌসিফের অন্য অ্যালবামগুলো হচ্ছে ‘অপেক্ষা’ (২০০৮), ‘অন্বেষণ’ (২০০৯), ‘অনুক্ষণ’ (২০১০), ‘অণুকাব্য’ (২০১১), ‘অনিদ্রা’ (২০১২), ‘আমন্ত্রণ’ (২০১৩) এবং ‘আবেগ’ (২০১৪)।
