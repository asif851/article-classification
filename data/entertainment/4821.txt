
ভারত ও বাংলাদেশের ছিটমহলের নাগরিকদের দুঃখ-দুর্দশা, জীবনপ্রবাহের টানাপোড়েন নিয়ে ‘শেষ প্রহর’ শিরোনামে চলচ্চিত্র তৈরি করছেন এইচ আর হাবিব। ছবির প্রধান তিনটি চরিত্রে দেখা যাবে শিমুল খান, মৌসুমী হামিদ ও জান্নাতুল ফেরদৌস পিয়াকে। ছবির শুটিং শুরু হবে আগামী অক্টোবর মাসের শেষদিকে।এর আগে এইচ আর হাবিব পরিচালিত প্রথম ছবি ‘রূপগাওয়াল’ মুক্তি পায় ২০১৩ সালে। এবার ছিটমহলবাসীদের দুঃখ-দুর্দশা বড় পর্দায় ফুটিয়ে তুলবেন তরুণ এ নির্মাতা। ‘শেষ প্রহর’ ছবির কাহিনি, সংলাপ ও চিত্রনাট্য লিখেছেন পরিচালক নিজেই।‘শেষ প্রহর’ ছবি প্রসঙ্গে এর অন্যতম অভিনয়শিল্পী শিমুল খান বললেন, ‘এটি মূলত একটি দেশপ্রেমের ছবি। ছিটমহলে বসবাসকারী একটি হিন্দু পরিবারের জীবনপ্রবাহের টানাপোড়েন নিয়ে এর কাহিনি আবর্তিত হয়েছে। ছবিটিতে আমার স্ত্রীর চরিত্রে অভিনয় করবেন মৌসুমী হামিদ। আর আমার বিধবা বোনের চরিত্রটি করবেন জান্নাতুল ফেরদৌস পিয়া।’এদিকে বেশ কয়েকটি ছবির কাজ নিয়ে ব্যস্ত আছেন বলে জানালেন শিমুল খান। ছবিগুলোর কোনোটিতে কেন্দ্রীয় চরিত্র আবার কোনোটিতে খল চরিত্রে দেখা যাবে তরুণ এ অভিনেতাকে।এই মুহূর্তে ‘শেষ চুম্বন’, ‘মুসাফির’, ‘ভালোবাসার গল্প’, ‘মাসুম’, ‘সম্রাট’সহ আরও কয়েকটি ছবির শুটিং করছেন শিমুল খান। এ ছাড়া তাঁর হাতে রয়েছে ‘রাত্রির যাত্রী’, ‘মেন্টাল’ ও ‘শূন্য’ ছবির কাজ। শিমুল অভিনীত তিনটি ছবি মুক্তির অপেক্ষায় রয়েছে। সেগুলো হলো ইফতেখার চৌধুরীর ‘ওয়ান ওয়ে’, রিকিয়া মাসুদোর ‘স্টোরি অব সামারা’ এবং মোস্তাফিজুর রহমান মানিকের ‘চুপি চুপি প্রেম’।
