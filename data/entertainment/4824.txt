
বিদ্যা সিনহা মিম এখন পুরোদস্তুর চলচ্চিত্রশিল্পী। ছবিতে নিয়মিত হওয়ার পর নাটকে তাঁকে আর তেমন দেখা যায় না। শেষ দেখা গেছে গত বছর ঈদুল ফিতরে, সেই মেয়েটি নামের একটি নাটকে। বছরে বিশেষ কোনো দিনে কখনো কখনো একটি নাটকে তিনি অভিনয় করেন। শর্ত হলো, ভালো গল্প হতে হবে।ভালোবাসা দিবসের জন্য এবার সে রকমই একটি গল্পের খোঁজ পেয়েছেন বড় পর্দার এই তারকা। ‘ক্লোজআপ কাছে আসার গল্প’-এর এই নাটকের নাম তোমার পিছু পিছু। মিম বলেন, ‘প্রেমের গল্পের প্রায় সব নাটকেই গতানুগতিক প্রেম দেখা যায়। কিন্তু এই নাটকে প্রেমের ভাবনাটাই ভিন্ন। আগে এ ধরনের নাটক হয়েছে কি না, আমার জানা নেই। দুই বছর ধরে ইউনিলিভার থেকে ভালোবাসা দিবসের নাটকে অভিনয়ের জন্য বলা হচ্ছে। কিন্তু আমি করিনি। এবার গল্প শুনে আর “না” করতে পারলাম না।’গল্পে নতুন কী আছে? খোলাসা করতে চাইলেন না মিম। বললেন, ‘আগে বলে দিলে তো গল্পের মজাই নষ্ট হয়ে যাবে।’ শুধু এতটুকুই জানালেন, নাটকে তাঁর চরিত্রের নাম আনিলা। পেশায় একজন রেস্তোরাঁর মালিক।মিমের বিপরীতে এই নাটকে অভিনয় করছেন তাহসান। নাটকটি লিখেছেন মনসুর আহমেদ। চিত্রনাট্য ও পরিচালনা মাবরুর রশীদের। তিনি বলেন, আজ থেকে ঢাকার বিভিন্ন লোকেশনে শুটিং শুরু হচ্ছে। ৩১ জানুয়ারি পর্যন্ত চলবে এর শুটিং। আগামী ১৪ ফেব্রুয়ারি ভালোবাসা দিবসে এটি বাংলাভিশনে প্রচারিত হওয়ার কথা আছে।
