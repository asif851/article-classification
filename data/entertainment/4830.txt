
শুক্রবার বিকেলে সেগুনবাগিচার শিল্পকলা একাডেমি প্রাঙ্গণে ছিল উৎসবমুখর পরিবেশ। বসন্তের মৃদুমন্দ হাওয়ার সন্ধ্যায় একাডেমির নন্দন মঞ্চে ছিল অগণিত মানুষের প্রাণবন্ত উপস্থিতি। স্মৃতিচারণা, নাচ, গান ও চিত্রাঙ্কন প্রতিযোগিতার মধ্য দিয়ে গতকাল শুক্রবার শুরু হলো শিল্পকলা একাডেমির ৪২তম প্রতিষ্ঠাবার্ষিকীর অনুষ্ঠানমালা।একাডেমির জাতীয় চিত্রশালা প্লাজায় দিনব্যাপী আর্টিস্ট ক্যাম্পে অংশ নেয় ৬০ জন শিল্পী। সন্ধ্যায় একাডেমির নন্দন মঞ্চে ছিল প্রতিষ্ঠাবার্ষিকীর সাংস্কৃতিক পর্ব। অনুষ্ঠানের সূচনাতেই ছিল স্মৃতিচারণামূলক আলোচনা অনুষ্ঠান। প্রধান অতিথি ছিলেন সংস্কৃতিমন্ত্রী আসাদুজ্জামান নূর। একাডেমির মহাপরিচালক লিয়াকত আলীর সভাপতিত্বে অনুষ্ঠানে বিশেষ অতিথি ছিলেন রাষ্ট্রপতির কার্যালয়ের সচিব ভূঁইয়া সফিকুল ইসলাম। আরও বক্তব্য দেন নাট্যশিল্পী এস এম মহসিন এবং নৃত্যশিল্পী ও নৃত্যপরিচালক জিনাত বরকতউল্লাহ। এর আগে স্বাগত বক্তব্য দেন একাডেমির সচিব জাহাঙ্গীর হোসেন চৌধুরী।সাংস্কৃতিক অনুষ্ঠানে ‘এসো মুক্ত করো’ গানের সঙ্গে সমবেত নৃত্য পরিবেশন করেন রাহিজা খানম, লায়লা হাসান, জিনাত বরকত উল্লাহ, সালেহা চৌধুরী, দীপা খন্দকার, সেলিনা হক, নিলুফার ওয়াহিদ, ডলি ইকবাল, সুলতানা হায়দার ও মুনমুন আহমেদ। একক সংগীত পরিবেশন করেন জনপ্রিয় শিল্পীরা।অনুষ্ঠানমালার দ্বিতীয় দিন আজ শনিবার জাতীয় চিত্রশালা প্লাজায় দিনব্যাপী আর্টিস্ট ক্যাম্প, বিকেলে একাডেমির নন্দন মঞ্চে ভাষার গান ও আবৃত্তি পরিবেশন করা হবে। কাল রোববার একাডেমির নন্দন মঞ্চে আলোচনা ও সাংস্কৃতিক অনুষ্ঠান দিয়ে শেষ হবে তিন দিনের অনুষ্ঠানমালা।
