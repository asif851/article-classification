
নিষ্ঠা, একাগ্রতা আর প্রেম দিয়ে ভবিষ্যতে চলচ্চিত্র নির্মাণের আগ্রহের কথা জানিয়েছেন নাট্যভিনেতা আজিজুল হাকিম।ভবিষ্যত্ পরিকল্পনা সম্পর্কে বৈশাখী টেলিভিশনের সেলিব্রেটি শো ‘লীজান শুধুই আড্ডা’য় আজিজুল হাকিম বলেন, ‘জীবনে একটি হলেও ছবি নির্মাণ করতে চাই।’নব্বই দশক থেকে নিজের জনপ্রিয়তা ধরে রাখা প্রসঙ্গে আজিজুল হাকিম কৃতিত্ব দেন নিজের অভিনয়ের একাগ্রতা আর নিষ্ঠাকে।আজিজুল হাকিম বলেন, ‘যতই মেধাবী হোন না কেন, নিষ্ঠা আর প্রেম না থাকলে একটানা এত দিন কাজ করা অসম্ভব।’আজিজুল হাকিম জানান, অভিনেতা না হলে তিনি একজন ফুটবলার হতেন।তবে, অভিনয়ে আসার পেছনে অভিনয়কে ভালো লাগাকেই প্রধান কারণ হিসেবে উল্লেখ করেন জনপ্রিয় এই অভিনেতা।ফারহানা নিশোর উপস্থাপনায় এই সেলিব্রেটি শোতে আজিজুল হাকিম জীবন ও কর্মের নানা দিক উন্মোচন করেছেন তাঁর ভক্তদের জন্যে। পলাশ মাহবুবের গ্রন্থনা ও পরিচালনায় ‘লীজান শুধুই আড্ডা’ প্রচারিত হবে বৈশাখী টেলিভিশনে কাল শনিবার রাত নয়টা ১০ মিনিটে।
