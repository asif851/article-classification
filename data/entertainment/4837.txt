
বাংলাদেশের একজন পর্যটক গিয়েছেন কলকাতায়। অভিজাত আবাসিক এলাকায় গিয়ে পানির সংকটে পড়ে যান তিনি। তারপর কী হয়? অনেক বছর আগে ‘অবাক জলপান’ নামে নাটকটি লিখেছিলেন সাহিত্যিক সুকুমার রায়। এবার সেই কাহিনি নিয়েই টিভির জন্য যৌথভাবে নাটক নির্মাণ করলেন শীমুল চৌধুরী ও মেহরাব পিয়াস। ‘অবাক জলপান’ নামেই নির্মিত এই নাটকের বিভিন্ন চরিত্রে অভিনয় করেছেন জয়ন্ত চট্টোপাধ্যায়, প্রাণ রায়, তৌফিকুল ইসলাম ইমন, গাজী ফারুক, জামশেদ শামীম, হুসেইন সুলভ, রাতুল মুহাম্মদ প্রমুখ। গত সপ্তাহে নাটকটির শুটিং হলো গুলশান, নিকুঞ্জ ও বনানীর বিভিন্ন জায়গায়। ঢাকা শহরের একটি জায়গাকে কলকাতা বানিয়ে নির্মাণ করা হলো সেটও। নাটকটি প্রসঙ্গে নির্মাতা শীমুল চৌধুরী বললেন, ‘প্রায় শত বছর আগে রচিত নাটকটিতে সময়োপযোগী পরিবর্তন আনা হয়েছে। তবে এই পরিবর্তনের কারণে মূল নাটকের প্রকৃত রসের কোনো ব্যত্যয় ঘটেনি।’ পরিচালক জানালেন, শিগগিরই নাটকটি প্রচারিত হবে।
