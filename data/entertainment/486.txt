
একজন-দুজন নয়; আজ বিকেল চারটা ৩১ মিনিটে দুই লাখ মানুষ একসঙ্গে জাতীয় সংগীত গাইবে। তাদের মধ্যে থাকবে সংগীতশিল্পী, অভিনয়শিল্পী, সংস্কৃতির সঙ্গে জড়িত ব্যক্তিদের পাশাপাশি সাধারণ মানুষও। আয়োজকদের মতে, শুধু দেশে নয়, প্রবাসে থাকা বাংলা ভাষাভাষীরাও একই সঙ্গে জাতীয় সংগীতে কণ্ঠ মেলাবে। যন্ত্রানুষঙ্গ পরিচালনা করবেন সুজেয় শ্যাম। এই আয়োজনটি করা হয়েছে সোহরাওয়ার্দী উদ্যানে।
‘লাখো কণ্ঠে জাতীয় সংগীত’ আয়োজনের উদ্যোগ নিয়েছে গণজাগরণ মঞ্চ।
আয়োজনের সাংস্কৃতিক উপকমিটির আহ্বায়ক সোহরাব উদ্দীন জানান, সোহরাওয়ার্দী উদ্যানের মূল মঞ্চে গানসহ বিভিন্ন পরিবেশনা শুরু হবে বেলা ১১টা থেকেই। বেলা সাড়ে তিনটা পর্যন্ত এখানে ২৭টি সাংস্কৃতিক সংগঠন বিভিন্ন পরিবেশনায় অংশ নেবেন। জাতীয় সংগীতের পর গান করবে দেশের প্রথম সারির ২০টি ব্যান্ড। ব্যান্ডগুলো ‘বাংলাদেশ’ ভাবনার ওপর গান পরিবেশন করবে।
