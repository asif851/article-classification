
শিল্পী সমিতির নতুন কমিটির সদস্যদের আবেদনের প্রেক্ষিতে এফডিসিতে আজ শুক্রবার শপথ গ্রহণ অনুষ্ঠানে পুলিশ উপস্থিত ছিল। রাতে প্রথম আলোর সঙ্গে আলাপে এমনটাই জানালেন তেজগাঁও শিল্পাঞ্চল থানার ভারপ্রাপ্ত কর্মকর্তা আবদুর রশীদ। শিল্পীদের শপথগ্রহণ অনুষ্ঠান মঞ্চের সামনে বসে পুরোটা সময় উপভোগ করেন তিনি।
শিল্পী সমিতির নির্বাচনে তেজগাঁও শিল্পাঞ্চল থানার সহযোগিতার জন্য ভারপ্রাপ্ত কর্মকর্তা (ওসি) আবদুর রশীদকে নতুন শিল্পী সমিতির পক্ষ থেকে ফুলের মালা পরিয়ে সংবর্ধনা জানানো হয়। তাঁকে ফুলের মালা পরিয়ে দেন নতুন কমিটির সাধারণ সম্পাদক জায়েদ খান।
ওসি আবদুর রশীদ বলেন, ‘শিল্পী সমিতির নতুন কমিটির সদস্যদের এবারের ক্ষমতা হস্তান্তরের বিষয় নিয়ে নাকি আদালতের নিষেধাজ্ঞা জারি হয়ে হয়েছে। এ বিষয়ে যদিও আমরা কিছুই জানতাম না। আমরা জানলে তো আদালতের প্রতি শ্রদ্ধাশীল থাকতাম। আদালতের কাছ থেকে পাওয়া নিষেধাজ্ঞার কারণে নতুন কমিটির সদস্যরা আশঙ্কা করেছেন, শপথগ্রহণ অনুষ্ঠানে হামলা হতে পারে। শুধু তাই নয়, যে কোনো ধরনের অপ্রীতিকর ঘটনাও ঘটতে পারে। তাই তাঁদের নিরাপত্তা দিতে তো আমরা বাধ্য।'
শিল্পী সমিতির সভাপতি হিসেবে শপথগ্রহণ করার পর রাতে মিশা সওদাগর প্রথম আলোকে বলেন, ‘গত কয়েক দিন ধরে যা ঘটছে, তাতে মনে হয়েছে আজকের অনুষ্ঠানে যে কোনো ধরনের অপ্রীতিকর ঘটনা ঘটতেই পারে। তাই আমরা আইনশৃঙ্খলা রক্ষাকারী বাহিনীর সহযোগিতা চেয়েছি আমরা।’
রাতে এফডিসির ব্যবস্থাপনা পরিচালক তপন কুমার ঘোষ প্রথম আলোকে বলেন, ‘আজ আমার ছুটির দিন ছিল, সেখানে কী অনুষ্ঠান হয়েছে, সে সম্পর্কে আমি কিছুই জানি না। যাঁদের অনুষ্ঠান ছিল, তাঁরাই ভালো বলতে পারবেন—পুলিশ কেন এসেছে।’
বাংলাদেশ চলচ্চিত্র শিল্পী সমিতির নির্বাচিত নতুন কমিটি শপথ নিয়েছে। আজ শুক্রবার বিকেলে রাজধানীর বিএফডিসির জহির রায়হান কালার ল্যাব মিলনায়তনে এই শপথগ্রহণ অনুষ্ঠানের আয়োজন করা হয়। এখানে সভাপতি নির্বাচিত মিশা সওদাগরকে শপথবাক্য পাঠ করান নির্বাচন কমিশনের চেয়ারম্যান মনতাজুর রহমান আকবর। এরপর নির্বাচিত আরও কয়েকজন সদস্যকে শপথবাক্য পাঠ করান মিশা সওদাগর।
চলচ্চিত্র শিল্পী সমিতির নির্বাচন নিয়ে গতকাল বৃহস্পতিবার আদালতের নিষেধাজ্ঞা জারি হয়। ঢাকার দ্বিতীয় সহকারী জজ আদালতের বিচারক তথ্য-উপাত্ত যাচাই করে নির্বাচনের বিষয়ে পরবর্তী নির্দেশ না দেওয়া পর্যন্ত ১ থেকে ৪ নম্বর বিবাদীদের ৫ থেকে ২৫ নম্বর বিবাদীদের প্রতি ক্ষমতা হস্তান্তর না করার জন্য অন্তর্বর্তীকালীন অস্থায়ী নিষেধাজ্ঞা জারি করেন। ১ থেকে ৪ নম্বর বিবাদীদের মধ্যে আছেন নির্বাচন কমিশনার মনতাজুর রহমান আকবর, এফডিসির ব্যবস্থাপনা পরিচালক তপন কুমার ঘোষ, আপিল বোর্ডের চেয়ারম্যান নাসির উদ্দিন দিলু ও চলচ্চিত্র শিল্পী সমিতির সভাপতি শাকিব খান। ৫ থেকে ২৫ নম্বর বিবাদীদের মধ্যে আছেন মিশা সওদাগর, জায়েদ খানসহ এবারের নির্বাচনে বিজয়ী অন্য সদস্যরা।
বাদীপক্ষের আইনজীবী ছিলেন কাজী মোহাম্মদ নজিবুল্লাহ হিরু ও আমিনুর রহমান।
