
সখী ভালোবাসা কারে কয়? জেনিফার লোপেজের প্রশ্নটা আরও সুনির্দিষ্ট, সত্যিকারের ভালোবাসা কারে কয়? কারণ এই যুগে যে ‘মিথ্যাকারে’র ভালোবাসারই কদর বেশি! সত্যিকারের ভালোবাসার সন্ধানে নামা এই সংগীত তারকা এবার আস্ত একটা বই-ই লিখে ফেলেছেন। ট্রু লাভ নামের সেই বইটির মোড়ক উন্মোচন ৪ নভেম্বর।বইটি বের করছে পেঙ্গুইন। বিখ্যাত প্রকাশনা সংস্থাটি জানিয়েছে, বইটি লোপেজের জীবনের সবচেয়ে গুরুত্বপূর্ণ মুহূর্তগুলো উঠে আসবে। থাকবে সেই বিশেষ দুই বছরের কথা, রূপান্তরকালীন যে সময়টায় তিনি শিল্পী ও একজন মা হিসেবে জীবনের সেরা চ্যালেঞ্জগুলোর মুখোমুখি হয়েছিলেন। থাকবে তাঁর জীবনের সবচেয়ে বড় ভয়গুলোর কথা। থাকবে কী করে তিনি মানসিকভাবে দৃঢ়তর একজন মানুষ হিসেবে নিজেকে প্রতিষ্ঠা করলেন।মার্ক অ্যান্থনি, ক্রিস জুড, ওজানি নোয়া—তিনটা বিয়েই টেকেনি লোপেজের। হয়তো এ কারণেই এখনো খুঁজে চলেছেন সত্যিকারের ভালোবাসা! আইএএনএস।
