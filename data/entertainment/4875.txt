

*বাফটার আসর যুক্তরাজ্যের রয়াল অ্যালবার্ট হলে বসবে ১৮ ফেব্রুয়ারি *উপস্থাপনা করবেন ব্রিটিশ অভিনেত্রী জোয়ানা লামলি  *অনুষ্ঠানে সবাইকে কালো পোশাক পরার আহ্বান বাফটা কর্তৃপক্ষের

গত মাসে গোল্ডেন গ্লোব অ্যাওয়ার্ডে তারকা থেকে শুরু করে অনুষ্ঠানের সঙ্গে জড়িত সবাই ছিলেন কালো পোশাকে। গত রোববার গ্র্যামিতে পুরস্কার আসরে তারকারা পোশাকে গুঁজে এসেছিলেন সাদা গোলাপ। উদ্দেশ্য কিন্তু একটাই। কর্মক্ষেত্রে নারীদের প্রতি বৈষম্য ও যৌন হয়রানির প্রতিবাদ। হলিউড তারকাদের ‘টাইমস আপ’ উদ্যোগে একাত্মতা প্রকাশ করে আসন্ন বাফটা অ্যাওয়ার্ডেও তারকারা পরবেন কালো পোশাক।  বাফটায় আমন্ত্রিত ব্যক্তিদের সবার কাছে ইতিমধ্যেই কালো পোশাক পরার বার্তা পৌঁছে দেওয়া হয়েছে। দাওয়াতের চিঠিতে লেখা আছে, ‘গোল্ডেন গ্লোবে যে বোনেরা উপস্থিত হয়েছিলেন, তাঁদের অনুসরণে এ আসরেও আমরা কালো পোশাক পরব।’ আর পুরুষ তারকাদের বাফটা কর্তৃপক্ষ ‘টাইমস আপ’ উদ্যোগের সমর্থনে বুকে বিশেষ পিন পরার অনুরোধ জানিয়েছে।
বাফটার আয়োজকদের পক্ষ থেকে বলা হয়েছে, ‘যুক্তরাজ্যে ১৮ থেকে ২৪ বছরের নারীদের মধ্যে অর্ধেকের বেশি নারী কর্মক্ষেত্রে যৌন হয়রানির শিকার হন। আমরা আশা করি, এই ইন্ডাস্ট্রির ভুক্তভোগী নারীদের অভিজ্ঞতার ব্যাপারে সবাইকে সচেতন করার জন্য আমাদের কাছে একটি ভালো প্ল্যাটফর্ম আছে। যেই অভিজ্ঞতাগুলো বেশির ভাগ সময়ই অপ্রকাশিত থাকে। আমরা এই প্ল্যাটফর্মটির সদ্ব্যবহার করতে পারি।’  এ বছর বাফটা অ্যাওয়ার্ড উপস্থাপনা করবেন ৭১ বছর বয়সী ব্রিটিশ অভিনেত্রী জোয়ানা লামলি। এক দশকের বেশি সময় পর এবারই প্রথম কোনো নারীকে এ অনুষ্ঠান সঞ্চালনার দায়িত্ব দেওয়া হলো। ৭১তম বাফটা অ্যাওয়ার্ডের আসর বসবে ১৮ ফেব্রুয়ারি যুক্তরাজ্যের রয়াল অ্যালবার্ট হলে। তথ্যসূত্র: বিবিসি
