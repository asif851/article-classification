
মা আর সন্তানের আবেগভরা সম্পর্ক নিয়ে আমির খানের ছবি ‘সিক্রেট সুপারস্টার’। তাই গত সোমবার রাতে ‘সিক্রেট সুপারস্টার’ ছবির বিশেষ প্রদর্শনীতে মা জিনাত হুসেনকে সঙ্গে নিয়ে এসেছিলেন বলিউড তারকা আমির খান। উপস্থিত সাংবাদিকদের সঙ্গে আমির তাঁর মাকে পরিচয় করিয়ে দেন এভাবে, ‘মেরি প্যায়ারি আম্মি’।‘সিক্রেট সুপারস্টার’ ছবি কেমন লেগেছে? জবাবে স্মিত হেসে আমির খানের মা বলেন, ‘ভালো, খুব ভালো লেগেছে।’ আর পর্দায় ‘শক্তি কুমার’কে (আমির খানের চরিত্রের নাম)? তিনি বলেন, ‘আমির খুব ভালো কাজ করেছে।’‘সিক্রেট সুপারস্টার’ ছবি দেখে আমিরকে তাঁর মা কী বলেছেন? জবাবে এই বলিউড তারকা বলেন, ‘আম্মির খুব ভালো লেগেছে ছবিটা। আমার আব্বা তাহির হুসেন চিত্রনির্মাতা ছিলেন। আম্মি তাই সিনেমার নানান বিষয়ে বরাবরই জড়িত থাকতেন। আমি আম্মির সঙ্গে গল্প, চিত্রনাট্য আর নানা বিষয় নিয়ে আলোচনা করি।’এই বিশেষ প্রদর্শনীতে আমির খানের ‘দঙ্গল’ ছবির অভিনয়শিল্পীদের মধ্যে উপস্থিত ছিলেন ফাতিমা সানা শেখ, সানিয়া মালহোত্রা, জাইরা ওয়াসিম, অপারশক্তি খুরানা। ফাতিমা, সানিয়া, অপারশক্তির মুখে ঝরে পড়ে ‘সিক্রেট সুপারস্টার’ ছবির প্রশংসা। বলিউড তারকা ফতিমা সানা শেখ বলেন, ‘সিক্রেট সুপারস্টার’ ভীষণ আবেগভরা গল্পের ছবি। আর এই ছবির মধ্য দিয়ে জাইরার ‘সিক্রেট ট্যালন্ট’ আরও বেরিয়ে এসেছে। সংগীত পরিচালক আনু মালিক বলেন, আমিরের এই ছবিতে মা-মেয়ের সম্পর্কের দুর্দান্ত রসায়ন তুলে ধরা হয়েছে। মা-মেয়ে দুজনের অভিনয় দুর্দান্ত লেগেছে।
গত সোমবার রাতের এই বিশেষ প্রদর্শনীতে উপস্থিত ছিলেন সস্ত্রীক শচীন টেন্ডুলকার, সপরিবারে রাজকুমার হিরানি, অনিল কাপুর, নওয়াজউদ্দিন সিদ্দিকি, রাজকুমার রাও, জাভেদ আখতার, শাবানা আজমিসহ আরও অনেকে। আমির খান অভিনীত ও প্রযোজিত ছবি ‘সিক্রেট সুপারস্টার’ মুক্তি পাবে ১৯ অক্টোবর। এই ছবিতে আমিরকে দেখা যাবে ‘শক্তি কুমার’ চরিত্রে। ‘দঙ্গল’ ছবির জাইরা ওয়াসিম অভিনীত চরিত্রের নাম ‘ইনসিয়া’।
