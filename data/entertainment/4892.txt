
এবার একই বিজ্ঞাপনচিত্রের মডেল হচ্ছেন ক্রিকেট তারকা সাকিব আল হাসান ও অভিনয়শিল্পী মীম। পরিচালনা করবেন মাহফুজ আহমেদ। তিনি বলেন, একটি বিস্কুট ও একটি চকলেটের বিজ্ঞাপনচিত্রে অংশ নেবেন তাঁরা। আপাতত শুটিংয়ের তারিখ নির্ধারণ করা হয়েছে ৩১ মার্চ ও ১ এপ্রিল। তবে আইসিসি টি-টোয়েন্টি বিশ্বকাপ ক্রিকেটের জন্য তারিখ পরিবর্তন হতে পারে।মাহফুজ আহমেদ আরও বলেন, সাকিব আল হাসান দারুণ জনপ্রিয় ক্রিকেট তারকা। এই বিজ্ঞাপনচিত্রে তিনি অভিনয় করবেন রোমান্টিক চরিত্রে। তিনি মুগ্ধ করবেন মীমকে। মীম বলেন, ‘সাকিব আল হাসানের খেলা তো সব সময়ই দেখি। এবার তাঁর সঙ্গে কাজ করব, এটা ভাবতেই ভালো লাগছে।’
মীম এখন ব্যস্ত চলচ্চিত্র নিয়ে। জানান, চলচ্চিত্রের ফাঁকে বিজ্ঞাপনচিত্রের কাজ করছেন। আজ তিনি একটি তেলের বিজ্ঞাপনচিত্রের কাজ করবেন। পরিচালনা করবেন অমিতাভ রেজা। মীম বলেন, ‘চার বছর পর অমিতাভ রেজার সঙ্গে কাজ করছি।’  
