
সুষমা সরকার চলচ্চিত্রে প্রথম অভিনয় করেন নুরুল আলম আতিকের ‘ডুবসাঁতার’ ছবিতে। এরপর তিনি অভিনয় করেন সানিয়াৎ হোসেনের ‘অল্প অল্প প্রেমের গল্প’ আর শিহাব শাহীনের ‘ছুঁয়ে দিলে মন’ ছবিতে। শিগগিরই এই অভিনেত্রী নির্মাতা ফাখরুল আরেফীনের ‘ভুবনমাঝি’ ছবিতে অভিনয় করবেন।এরই মধ্যে ভুবনমাঝির নির্মাতার সঙ্গে সুষমা সরকারের আলোচনা চূড়ান্ত হয়েছে। সুষমার সঙ্গে এই ছবিতে আরও অভিনয় করবেন পরমব্রত চট্টোপাধ্যায় ও অপর্ণা ঘোষ। ছবিটি সরকারি অনুদানে তৈরি হবে।আজ বৃহস্পতিবার দুপুরে ফাখরুল আরেফীন জানান, ‘ভুবনমাঝি’ ছবির শুটিং শুরু হবে ২৫ জানুয়ারি। শুরুতেই শুটিং হবে ঢাকায়। এরপর কুমারখালী, শিলাইদহ আর কুষ্টিয়ায় ছবিটির শুটিং হবে।ফাখরুল আরেফীন বলেন, ‘সরকারি যেসব অনুমোদনের প্রয়োজন ছিল, তার সবই হয়ে গেছে। পরমব্রত চট্টোপাধ্যায়ের কাছ থেকেও সময় নিয়েছি। ৪০ দিনের মধ্যে আমরা পুরো ছবির শুটিং শেষ করব।’এদিকে, সুষমা বলেন, ‘আমার অন্য ছবিগুলোর চেয়ে ‘ভুবনমাঝি’ একদমই আলাদা। ছবিতে আমি রেডক্রসের একজন সেবিকা। মুক্তিযুদ্ধে আহতদের সেবা করি। যুদ্ধে আহত হয়ে রেডক্রসের হাসপাতালে এসে ভর্তি হয় নহির। সেবা করতে গিয়ে নহিরের সঙ্গে আমার চমৎকার সম্পর্ক তৈরি হয়। মুক্তিযুদ্ধে অংশ নেওয়ার জন্য আমি তাঁকে উদ্বুদ্ধ করি। নহির যুদ্ধে যায়।’ তিনি বলেন, ছবির স্ক্রিপ্ট দেখেছি। সুন্দর একটা গল্প। ছবিতে আমার উপস্থিতি যদিও কম সময়ের জন্য, কিন্তু চরিত্রটি খুবই গুরুত্বপূর্ণ।’‘ভুবনমাঝি’ প্রসঙ্গে নির্মাতা ফাখরুল আরেফীন বলেছেন, ‘আমার ছবির গল্পের শুরু ১৯৭০ সালে। শেষ হবে ২০১৩ সালে। মাঝে এক বড় অংশ জুড়ে রয়েছে মুক্তিযুদ্ধ। পুরোটাই একটি সত্যি ঘটনা অবলম্বনে। আমরা চরিত্রগুলোর নামও পরিবর্তন করিনি।’
