
গতকাল সকালে নিজেই জানালেন খবরটা। মিডিয়াকে বিদায় জানাচ্ছেন মডেল ও অভিনেত্রী হাসিন রওশন। নতুন করে আর কোনো বিজ্ঞাপন বা নাটকে দেখা যাবে না তাঁকে। কিন্তু কেন? হাসিন বললেন, ‘এটা আমার একান্ত ব্যক্তিগত সিদ্ধান্ত। পুরো সময়টা আমি পরিবারের সঙ্গে কাটাতে চাই। সবার আগে আমার পরিবার।’অবশ্য কথা প্রসঙ্গে হাসিন জানালেন, অনেক দিন ধরেই এমন সিদ্ধান্ত নেবেন বলে ভাবছিলেন। কিন্তু হাতে কয়েকটি ধারাবাহিক নাটকের কাজ থাকায় চাইলেও অভিনয়কে বিদায় জানানো সম্ভব হচ্ছিল না। এখন সব ধারাবাহিকের কাজ শেষ। তাই তো সিদ্ধান্ত নিতে আর দেরি করলেন না তিনি।হাসিন বললেন, ‘ঈদের আগে অভিনয় বন্ধ করে দেওয়ায় অনেকেই হয়তো অবাক হবেন। কিন্তু সত্যি বলতে, আমি আর মিডিয়ায় কাজ করব না। ঈদের আগে দেশের বাইরে যাব। তা ছাড়া আর কোনো কাজ নেই।’২০১১ সালে ভিট–চ্যানেল আই টপ মডেল প্রতিযোগিতায় বিজয়ী হয়ে মিডিয়ায় পা রাখেন হাসিন। গত পাঁচ বছরে বেশ কিছু বিজ্ঞাপন, একক নাটক এবং ধারাবাহিক নাটকে অভিনয় করেছেন তিনি। এখনো তাঁর অভিনীত কয়েকটি ধারাবাহিক নিয়মিত প্রচারিত হচ্ছে এবং কিছু একক নাটকও আছে প্রচারের অপেক্ষায়।
