
তখনো তিনি হাফপ্যান্ট পরা কিশোর। বয়স ১০ বছর পেরিয়েছে কি পেরোয়নি। সে সময় মুক্তি পেয়েছিল বলিউডের সর্বকালের সেরা ছবিগুলোর একটি—কুছ কুছ হোতা হ্যায়। বরুণ ধাওয়ানের খুব শখ, কুছ কুছ হোতা হ্যায় ছবির শাহরুখ খান ও কাজলের সেই মুহূর্তটা আবার তৈরি করবেন; যেখানে এবার থাকবেন তিনি নিজে। আর কাজল ও রানী মুখার্জির জায়গায় থাকবেন আলিয়া ভাট ও পরিণীতি চোপড়া।শিগগিরই যুক্তরাষ্ট্র সফরে যাচ্ছেন বরুণ। সেখানেই মঞ্চে এই দৃশ্য দেখা যেতে পারে। বরুণ বলেছেন, ‘হ্যাঁ, আমি আলিয়া আর পরিণীতির সঙ্গে কুছ কুছ হোতা হ্যায়-এর একটি গান করছি। আমরা আবারও সেটি তৈরি করব।’বরুণের জন্য হবে এটি যুক্তরাষ্ট্রে প্রথম লাইভ শো করার অভিজ্ঞতা। এই সফরে করণ জোহরও থাকছেন। এই করণের ছবি স্টুডেন্ট অব দ্য ইয়ার দিয়ে ক্যারিয়ার শুরু হয়েছিল বরুণের। মজার ব্যাপার হলো, কুছ কুছ হোতা হ্যায় ছবিটিও পরিচালনা করেছেন করণ। খুব কাছ থেকেই তিনি নম্বর দিতে পারবেন, বরুণরা পাস করলেন কি না। ১২ আগস্ট হিউস্টনে শুরু হবে এই সফর। আইএএনএস।
