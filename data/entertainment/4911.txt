
দক্ষিণ ভারতের সিনেমায়, বিশেষ করে গানের দৃশ্যে নায়িকাদের উপস্থাপন নিয়ে মন্তব্য ইলিয়েনা ডিক্রুজ। সেসব চলচ্চিত্রে ‘দেখতে ভালো লাগে’ যুক্তিতে পরিচালকেরা নায়িকাদের নাভি বিচিত্রভাবে উপস্থাপন করেন। ইলিয়েনার মন্তব্য, ‘‌‌‌‌‌এটাই হলো সেখানকার দৃষ্টিভঙ্গি। তারা মনে করে, কোমরটাই সবচেয়ে আকর্ষণীয় অঙ্গ।’ বলিউডেও নায়িকাদের ঠিকভাবে উপস্থাপনা করা হয় না ইঙ্গিত দিয়ে বলেছিলেন, ‘বলিউডেও অনেক ছবিতে মেয়েদের পণ্য হিসেবে দেখানো হয়।’
অথচ ইলিয়েনা নিজেই একটি গানের দৃশ্যায়নে হাজির হয়েছেন খোলামেলা ভঙ্গিতে। ভারতের টাইমস অব ইন্ডিয়া খবর দিয়েছে, মুক্তির অপেক্ষায় থাকা ‘বাদশাহো’ ছবির একটি গানের শেষ দৃশ্যে তাঁকে অজয়ের সামনে নিজের গায়ের জ্যাকেট খুলে ফেলতে দেখা যাবে। পেছন থেকে ধরা ক্যামেরায় দেখা যাবে ইলিয়েনার নগ্ন পিঠ। আর এই দৃশ্যের সিদ্ধান্ত নাকি ইলিয়েনা নিজেই নিয়েছেন। শুটিংয়ের সময় ইলিয়েনা যতক্ষণ নগ্ন ছিলেন, ততক্ষণ অজয় নিজে ইলিয়েনাকে এক দিকে আড়াল করে রেখেছিলেন। গানটির সেই দৃশ্যের স্ক্রিনশটও দিয়েছে টাইমস অব ইন্ডিয়া।
কিছুদিন আগে খবর হয়েছিল ‌‘বাদশাহো’ ছবিতে অজয় দেবগন ও ইলিয়েনার অন্তরঙ্গ দৃশ্য ভারতীয় সেন্সর বোর্ড কেটে-ছেঁটে ফেলে দিচ্ছে। এ খবরে ভীষণ চটেছিলেন অজয়। গুজবে কান না দেওয়ার পরামর্শ দিয়ে বলেছিলেন, ‌‘আমরা কোনো পর্নো ছবি তো আর বানাইনি। এটা পুরোটাই অনুমাননির্ভর খবর। ছবি কীভাবে, কতটুকু সম্পাদনা হয়েছে, মনে হয় না আমাদের মূল দলের বাইরে কেউ সেটা জানে।’
বলিউডে নারীদের শুধু গ্ল্যামার বাড়ানোর জন্য ব্যবহার করা হয় কি না, এ বিতর্ক নতুন নয়। ইলিয়েনা অবশ্য মন্তব্য করেছিলেন, বলিউডে একজন অভিনেত্রী এসব ক্ষেত্রে ক্যামেরায় নিজেকে কতটা তুলে ধরবেন, সেটা তিনি নিজেই সিদ্ধান্ত পারেন। কিন্তু ‘বাদশাহো’ ছবির সেই গানে নিজের ভালোবাসার আবেগ বোঝাতে হুট করে নিজের গায়ের জামাটা খুলে ফেলার দৃশ্যটার প্রয়োজনইবা কতটুকু ছিল, সেই প্রশ্নের মুখে এখন ইলিয়েনা নিজেই। টাইমস অব ইন্ডিয়া।
আরও পড়ুন...‘তারা মনে করে কোমরটাই সবচেয়ে আকর্ষণীয় অঙ্গ’
