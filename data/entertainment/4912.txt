
কাজ ও ব্যক্তিজীবন—সব মিলিয়ে সামিনা চৌধুরীর এ সময়টা একটু ভিন্ন রঙে রাঙানো। গান গাইতে শিগগিরই যাচ্ছেন কানাডা। অন্যদিকে তাঁর মা রাশিদা বেগম এ বছর ‘রত্নগর্ভা’ হিসেবে সম্মানিত হতে যাচ্ছেন। সেই অনুষ্ঠানেও মায়ের সঙ্গে থাকবেন তিনি। পাশাপাশি শুরু করবেন কলকাতার রাঘব চ্যাটার্জির সঙ্গে নতুন দ্বৈত অ্যালবামের কাজ। ব্যস্ততার পুরোটাই জানালেন তিনি কথায় কথায়
শুনলাম, আসছে ঈদে আপনার নতুন অ্যালবাম পাচ্ছি?হ্যাঁ, কলকাতার রাঘবের সঙ্গে একটা বন্ধু চাই নামে একটি দ্বৈত অ্যালবামে কাজ করছি। লেজার ভিশন থেকে এটি আসছে। ঈদ সামনে রেখে মুক্তি দেওয়ার পরিকল্পনা করছি। গানগুলো সুর করছেন রাঘব। লিখেছেন জুলফিকার রাসেল আর সংগীতায়োজন ইন্দ্রজিৎ দে ও তমাল চক্রবর্তীর। আমি এখনো কণ্ঠ দিইনি। এ মাসেই কানাডা যাচ্ছি, ফিরে এসে কণ্ঠ দেব।আপনার একক অ্যালবাম ‘পুষ্পবৃষ্টি’ কবে আসছে? অনেক দিন ধরেই শোনা যাচ্ছে, কিন্তু এখনো আসছে না।আমার দিক থেকে পুষ্পবৃষ্টির সব কাজ শেষ। অ্যালবামের মুক্তি এখন পৃষ্ঠপোষক প্রতিষ্ঠানের ওপর নির্ভর করছে। তারা ভালো একটা সময় বুঝে এটি প্রকাশ করবে।এখন তাহলে শুধু মঞ্চেই গাইছেন?আমি সব সময় মঞ্চে গাইতেই বেশি পছন্দ করি। এর চেয়ে সেরা আর কিছুই হতে পারে না। স্টেজটা হলো অন্য রকম জিনিস। সেখানকার অনুভূতিটা বলে বোঝানো যাবে না।তাহলে এ সময়ের ব্যস্ততা এটুকুই?না না, কাজ তো অনেকই আছে। প্লেব্যাক করছি। স্টেজ শো তো আছেই। আমি খুব কম কাজ করি তো, তাই মনে হয় ব্যস্ততা কম। কিন্তু অন্য দিক থেকে ব্যস্ততা তো থাকেই। এই যেমন ১০ মে আম্মা ‘রত্নগর্ভা’ হিসেবে সম্মাননা পাচ্ছেন। এ নিয়ে এখন বাসায় অন্য রকম একটা আমেজ লেগে আছে। আমি, আমার হাজবেন্ড (ইজাজ খান স্বপন), ফাহমিদা, পঞ্চম—আমরা সবাই মিলে আম্মার সঙ্গে যাব। এ নিয়ে আমরা সবাই অপেক্ষায় আছি।সাক্ষাৎকার: আদর রহমান
