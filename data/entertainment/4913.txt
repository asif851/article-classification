
হংকংভিত্তিক চলচ্চিত্র পরিচালক স্ট্যানলি টং বলিউডের সুপারস্টার আমির খানকে নিয়ে কাজ করতে আগ্রহী। সম্প্রতি এই পরিচালকের ছবি ‘কুংফু ইয়োগা’-তে অভিনয় করেছেন বলিউডের তিন শিল্পী। তাঁরা হলেন সনু সুড, আমায়রা দাস্তুর ও দিশা পাটানি। এই ছবিতেই নাকি আমিরকে নিতে চেয়েছিলেন টং। কিন্তু সেসময় ‘দঙ্গল’ নিয়ে ব্যস্ত ছিলেন আমির। চীন ও ভারতের যৌথ প্রযোজনায় নির্মিত ছবি ‘কুংফু ইয়োগা’-এর প্রচারে ছবির শিল্পী জ্যাকি চ্যান ও পরিচালক স্ট্যানলি টং সোমবার ভারতে এসেছেন। সেখানেই এক সংবাদ সম্মেলনে তিনি বলেন, ‘আমির খানকে আমি খুব পছন্দ করি। আমার এই ছবিতেই তাঁকে নিতে চেয়েছিলাম। কিন্তু তখন তিনি ‘দঙ্গল’-এর কাজ করছিলেন। আমি এখনো তাঁর এ ছবিটি দেখতে পারিনি। তবে দেখার ভীষণ ইচ্ছা আছে। ভবিষ্যতে অবশ্যই আমি আমিরকে নিয়ে কাজ করতে চাই।’ তিনি আরও বলেন, আমি আর আমির ভালো বন্ধু। তিনি যখন ‘পিকে’ ছবির প্রচারণায় চীনে গিয়েছিলেন, আমি প্রায় সব সময় তাঁর সঙ্গে ছিলাম। আমার ছবিও তাঁকে দেখাতে চাই।’কিছুদিন আগে এক সাক্ষাৎকারে আমির জানিয়েছিলেন, আন্তর্জাতিক ছবি তাঁকে সেভাবে টানে না। বলিউডে কাজ করতেই তাঁর বেশি স্বাচ্ছন্দ্য। তাই বলে কখনোই কোন আন্তর্জাতিক ছবিতে অভিনয় করবেন না এমন গোঁ ধরে বসে থাকার মানুষ নন তিনি। এনডিটিভি।
