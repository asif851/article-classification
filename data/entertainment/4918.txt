
২০১৪ সালে জাতীয় চলচ্চিত্র পুরস্কারপ্রাপ্তদের তালিকা প্রজ্ঞাপন আকারে প্রকাশিত হয়েছে গতকাল বৃহস্পতিবার। তথ্যসচিব মরতুজা আহমদের সই করা প্রজ্ঞাপন থেকে জানা গেছে, ২০১৪ সালে ২৬টি বিভাগে ২৯ জনকে এই পুরস্কার দেওয়া হচ্ছে। পুরস্কার ঘোষণার পর পুরস্কারপ্রাপ্তদের কাছ থেকে পাওয়া যায় মিশ্র প্রতিক্রিয়া। কেউ খুব খুশি হয়েছেন, কেউ বিস্মিত, আবার কারও কণ্ঠে ছিল খানিক অভিমানের সুর।‘খবরটা যখন শুনেছি, বিশ্বাসই হয়নি। চিৎকার দিয়েছিলাম।’ জাতীয় চলচ্চিত্র পুরস্কার পাওয়ার অনুভূতি এভাবেই জানালেন মিম। জোনাকির আলো ছবিতে অভিনয়ের জন্য প্রথম এই পুরস্কার পেয়েছেন তিনি। নায়ক থেকে প্রযোজক হয়েছেন ফেরদৌস। এক কাপ চা তাঁর প্রযোজিত প্রথম ছবি। আর এই ছবিতে অভিনয়ের জন্য তিনি পেয়েছেন সেরা অভিনেতার পুরস্কার। বললেন, ‘এর আগে হঠাৎ বৃষ্টি, গঙ্গাযাত্রা আর কুসুম কুসুম প্রেম ছবিতে অভিনয়ের জন্য সেরা অভিনেতার পুরস্কার পেয়েছি। তবে এবারের অনুভূতি অন্য রকম। কারণ, এবার নিজের ছবির জন্য পুরস্কার পেয়েছি। ভেবেছিলাম, এই ছবিতে মৌসুমীও পুরস্কার পাবে।’ তবে তারকাঁটা ছবির জন্য তৃতীয়বারের মতো জাতীয় পুরস্কার পেয়েছেন মৌসুমী। এর আগে তিনি মেঘলা আকাশ আর দেবদাস ছবিতে অভিনয়ের জন্য সেরা অভিনেত্রীর পুরস্কার পেয়েছেন। বললেন, ‘খুব ভালো লাগছে।’বৃহন্নলা ছবির জন্য তিনটি পুরস্কার পেয়েছেন মুরাদ পারভেজ; সেরা ছবি, কাহিনিকার ও সংলাপ রচয়িতার পুরস্কার। বললেন, ‘পুরস্কারগুলো তো একা আমিই পেয়েছি। বৃহন্নলা ছবির আরও কয়েকটি পুরস্কার পাওয়ার সুযোগ ছিল।’ তিনটি পুরস্কার পেয়েছে মেঘমল্লার। এই ছবির জন্য সেরা পরিচালক হয়েছেন জাহিদুর রহিম অঞ্জন। বললেন, ‘এটা আমার প্রথম কাহিনিচিত্র। আমি মনে করি, এই ছবির অভিনেতা, অভিনেত্রী, কাহিনি আর চিত্রনাট্যেরও পুরস্কার পাওয়া উচিত ছিল।’ এ পর্যন্ত প্রায় সাড়ে আট শ ছবিতে খলনায়ক চরিত্রে অভিনয় করেছেন মিশা সওদাগর। ২০১২ সালে বস নাম্বার ওয়ান ছবির জন্য পেয়েছেন সেরা খলনায়কের পুরস্কার। এবার তিনি হয়েছেন সেরা কৌতুক অভিনেতা। এই পুরস্কারের কথা শুনে একটু অবাক হয়েছেন। বললেন, ‘জুরিবোর্ড যা ভালো মনে করেছেন, তা-ই করেছেন। এ ব্যাপারে আমি আর কিছু বলব না।’ নির্মলেন্দু গুণের কবিতা অবলম্বনে মাসুদ পথিক তৈরি করেছেন নেকাব্বরের মহাপ্রয়াণ ছবিটি। গায়িকা, গীতিকার, সুরকার, সংগীত পরিচালকসহ পাঁচটি পুরস্কার পেয়েছে ছবিটি। মাসুদ পথিক বললেন, ‘এই ছবিতে কবি নির্মলেন্দু গুণ অভিনয় করেছেন। তিনিও পুরস্কার পেলে ভালো লাগত।’এর আগে ঘেটুপুত্র কমলা ছবির জন্য খলনায়কের পুরস্কার আশা করেছিলেন তারিক আনাম খান। তবে এবার দেশা—দ্য লিডার তাঁকে পুরস্কার এনে দিয়েছে। এবারই প্রথম এই পুরস্কার পেলেন ব্যান্ড তারকা জেমস। বললেন, ‘খবরটা হঠাৎ করেই পেয়েছি। অবশ্যই ভালো লাগছে।’ তথ্য মন্ত্রণালয় সূত্রে জানা গেছে, শিগগিরই জাতীয় চলচ্চিত্র পুরস্কার প্রদান অনুষ্ঠােনর আয়োজন করা হবে। এক নজরেআজীবন সম্মাননাসৈয়দ হাসান ইমাম রানী সরকারশ্রেষ্ঠ চলচ্চিত্রবৃহন্নলাশ্রেষ্ঠ স্বল্পদৈর্ঘ্য চলচ্চিত্রগাড়িওয়ালাশ্রেষ্ঠ চলচ্চিত্র পরিচালকজাহিদুর রহিম অঞ্জন (মেঘমল্লার)শ্রেষ্ঠ অভিনেতাফেরদৌস (এক কাপ চা)শ্রেষ্ঠ অভিনেত্রীমৌসুমী (তারকাঁটা) ও মিম (জোনাকির আলো)শ্রেষ্ঠ অভিনেতা পার্শ্ব চরিত্রেএজাজুল ইসলাম (তারকাঁটা)শ্রেষ্ঠ অভিনেত্রী পার্শ্ব চরিত্রেচিত্রলেখা গুহ (৭১-এর মা জননী)শ্রেষ্ঠ অভিনেতা খল চরিত্রেতারিক আনাম খান (দেশা—দ্য লিডার)শ্রেষ্ঠ অভিনেতা কৌতুক চরিত্রেমিশা সওদাগর (অল্প অল্প প্রেমের গল্প)শ্রেষ্ঠ শিশুশিল্পীঅংকন (বৈষম্য)শিশুশিল্পী (বিশেষ পুরস্কার)মারজান হোসাইন (মেঘমল্লার)শ্রেষ্ঠ সংগীত পরিচালকসাইম রানা (নেকাব্বরের মহাপ্রয়াণ)শ্রেষ্ঠ গায়কজেমস (পতাকাটা খামচাতে কখনো আসে যদি..., দেশা—দ্য লিডার)শ্রেষ্ঠ গায়িকারুনা লায়লা (ও কালা অসময়ে বাজাও-প্রিয়া তুমি সুখী হও) ও মমতাজ (নিশিপক্ষী-নেকাব্বরের মহাপ্রয়াণ)শ্রেষ্ঠ গীতিকারমাসুদ পথিক(নিশিপক্ষী-নেকাব্বরের মহাপ্রয়াণ)শ্রেষ্ঠ সুরকারবেলাল খান(নিশিপক্ষী-নেকাব্বরের মহাপ্রয়াণ)শ্রেষ্ঠ কাহিনিকারমুরাদ পারভেজ (বৃহন্নলা)শ্রেষ্ঠ চিত্রনাট্যকারসৈকত নাসির (দেশা—দ্য লিডার)শ্রেষ্ঠ সংলাপ রচয়িতামুরাদ পারভেজ (বৃহন্নলা)শ্রেষ্ঠ সম্পাদকতৌহিদ হোসেন চৌধুরী(দেশা—দ্য লিডার)শ্রেষ্ঠ শিল্প নির্দেশকমারুফ সামুরাই (তারকাঁটা)শ্রেষ্ঠ চিত্রগ্রাহকমোহাম্মদ হোসেন জেমি (বৈষম্য)শ্রেষ্ঠ শব্দগ্রাহকরতন পাল (মেঘমল্লার)শ্রেষ্ঠ পোশাক ও সাজসজ্জাকনকচাঁপা চাকমা (জোনাকির আলো)শ্রেষ্ঠ মেক-আপম্যানআবদুর রহমান(নেকাব্বরের মহাপ্রয়াণ)
