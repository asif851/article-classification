
একজন অভিনয়শিল্পীকে তো কত কিছুই শিখতে হয়, জানতে হয়। শেখার পর সেসব আবার ফুটিয়ে তুলতে হয় পর্দায়। এ জন্য কাঠখড় পুড়িয়ে কত চেষ্টাই না করে যান একজন শিল্পী। নিজেকে পাকা অভিনয়শিল্পীর ছাঁচে ফেলতে তেমন চেষ্টাই করে যাচ্ছেন জোভান। এই যেমন সম্প্রতি এখন অনেক রাত টেলিছবির শুটিংয়ে জোভান যা করলেন।তিনি গাড়ি চালানো জানতেন না। কিন্তু অভিনয় করতে হবে ট্যাক্সিচালকের চরিত্রে। উপায়? পরিচালক অবশ্য অভয় দিয়েছিলেন। সেই ‘অভয়’-এর জোরেই মিনিট দশেকের চেষ্টায় রীতিমতো চালক বনে গেলেন জোভান। শিখে ফেললেন গাড়ি চালনা। এ জন্য অবশ্য তিনি কৃতজ্ঞ সেই ট্যাক্সির আসল চালক তৌকিরের কাছে। বললেন, ‘ট্যাক্সিই শুধু না, আমার গাড়ি চালানোরই কোনো অভিজ্ঞতা ছিল না। শুটিংয়ে গিয়ে আমাকে চালকের আসনে বসিয়ে বেশ কিছুক্ষণ ধরে শেখালেন তিনি। পরে তাঁকে পাশে বসিয়ে আস্তে ধীরে আমি গাড়ি চালালাম। এভাবেই শেখা হয়ে গেল আমার গাড়ি চালানো। এখন কিন্তু আমি ভালোই গাড়ি চালাতে পারি!’গত সপ্তাহে গুলশানসহ ঢাকার বিভিন্ন স্থানে হয়ে গেল টেলিছবি এখন অনেক রাত-এর দৃশ্যধারণ। এতে জোভান বিশ্ববিদ্যালয়ে পড়াশোনার পাশাপাশি রাতে ট্যাক্সি চালান। তাঁর ট্যাক্সিতে যাত্রী হয়ে বসেন তারিক আনাম খান ও নীলাঞ্জনা নীলা।টেলিছবিটি পরিচালনা করেছেন নাজমুন মুন্নি। যৌথভাবে এর চিত্রনাট্য লিখেছেন মাতিয়া বানু শুকু ও এর পরিচালক।নাজমুন মুন্নি বললেন, ‘বেশ কয়েক রাত ঢাকার গুলশান, ধানমন্ডি, বিমানবন্দর এলাকাসহ বিভিন্ন জায়গায় শুটিং করেছি। অভিনয়শিল্পীরা বেশ পরিশ্রম করেছেন। আশা করছি সবার ভালো লাগবে। টেলিছবিটি শিগগিরই একটি বেসরকারি চ্যানেলে প্রচারিত হবে।’
