
সব ধরনের জটিলতাকে পাশ কাটিয়ে অবশেষে প্রেক্ষাগৃহে মুক্তি পেয়েছে রিয়াজ ও পূর্ণিমা অভিনীত চলচ্চিত্র ‘লোভে পাপ পাপে মৃত্যু’। আর এ ছবিটির মুক্তির মধ্য দিয়ে দীর্ঘদিন পর বড় পর্দায় জুটি হয়ে এলেন রিয়াজ ও পূর্ণিমা। ভালোবাসা দিবস উপলক্ষে প্রথমদিকে ৩০টি প্রেক্ষাগৃহে ছবিটির মুক্তি দেওয়া হয়। আগামী সপ্তাহে আরও ৪০টির মতো নতুন প্রেক্ষাগৃহে এটি মুক্তি দেওয়া হবে বলে জানালেন ছবিটির পরিচালক সোহানুর রহমান সোহান।প্রথম আলোকে সোহান বলেন, ‘চার বছর আগে ছবিটির কাজ শুরু করেছিলাম। নানা কারণে একটু সময় নিয়ে ছবিটির শুটিং করতে হয়েছে। আমরা ৩৫ মিমি প্রযুক্তি ব্যবহার করে ছবিটির শুটিং করেছিলাম। এরপর ছবিটিকে ডিজিটাল প্রযুক্তিতে রূপান্তর করি। তারপর একটি প্রতিষ্ঠানের মাধ্যমে এটি গত বছর মুক্তি দেওয়ার ব্যাপারে কথাবার্তাও চূড়ান্ত হয়। কিন্তু শেষ পর্যন্ত প্রতিষ্ঠানটি নিজেদের দেওয়া প্রতিশ্রুতি ভঙ্গ করে। তা ছাড়া গত বছর দেশের পরিস্থিতিও খুব একটা ভালো না থাকায় ছবিটি মুক্তি দিতে দেরি হয়েছে।’এদিকে ছবিটি দেরিতে মুক্তি দিয়ে একরকম স্বস্তির নিঃশ্বাসও ফেলছেন সোহান। তিনি বলেন, ‘এখন মনে হচ্ছে দেরি হওয়ায় ভুল হয়নি। এরই মধ্যে প্রেক্ষাগৃহ মালিক ও বুকিং এজেন্ট থেকে প্রাপ্ত তথ্যমতে ছবিটি দারুণ ব্যবসা করছে। আর এটি সম্ভব হয়েছে বাণী ও বিনোদন-সমৃদ্ধ গল্প এবং রিয়াজ-পূর্ণিমার প্রতি দর্শকদের আগ্রহের কারণে। আর তাই আগামী সপ্তাহে নতুন আরও ৪০টি প্রেক্ষাগৃহে ছবিটি মুক্তি দেওয়া হচ্ছে।’নতুন ছবিটি প্রসঙ্গে রিয়াজ বলেন, ‘চার বছর আগে ছবিটির শুটিং করেছিলাম। ছবির গল্পটি সবারই ভালো লাগবে বলে আমার বিশ্বাস।’এদিকে এখনকার ছবি প্রসঙ্গে রিয়াজ বলেন, ‘ডিজিটাল প্রযুক্তির ছবির নামে এখন অনেক কিছুই হচ্ছে, এসব ছবির সঙ্গে নিজেকে যুক্ত করার কোনো ইচ্ছে নেই। তবে খুব ভালো গল্প আর ভালো নির্মাতার কাজ অবশ্যই করব।’
উল্লেখ্য, রিয়াজ-পূর্ণিমা জুটির অনেক ছবি জনপ্রিয়তা পেয়েছে। এসব ছবির মধ্যে ‘মনের মাঝে তুমি’, ‘হূদয়ের কথা’, ‘আকাশছোঁয়া ভালোবাসা’ উল্লেখযোগ্য।
