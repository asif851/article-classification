
‘সত্তা’ ছবির গানের শুটিংয়ে অংশ নিতে ঢাকায় আসছেন ভারতের আলোচিত অভিনেত্রী পাওলি দাম। আজ শুক্রবার বিকেল সাড়ে তিনটার ফ্লাইটে তাঁর ঢাকায় পৌঁছানোর কথা। ঢাকায় এসে বিশ্রাম শেষে কাল শনিবার সকালের ফ্লাইটে কক্সবাজারের উদ্দেশে ঢাকা ছাড়বেন তিনি। আর দুপুরের দিকে যাবেন ছবির নায়ক শাকিব খান। এক সপ্তাহেরও বেশি সময় ধরে কক্সবাজারে দুটি গান ও কয়েকটি দৃশ্যের শুটিং করবেন বলে জানান ছবির পরিচালক হাসিবুর রেজা কল্লোল।‘সত্তা’ ছবির শুটিং নিয়ে এত দিন খুব চিন্তিত ছিলেন পাওলি দাম। প্রথম আলোর সঙ্গে আলাপে পাওলি জানিয়েছিলেন তাঁর সেই চিন্তার কথা। অবশেষে নতুন লটে সত্তা ছবির শুটিং শুরু হওয়ার কারণে তাঁর সেই চিন্তা দুর হচ্ছে বলে জানা গেছে।পাওলি বলেন, ‘বাংলাদেশে এটি আমার প্রথম সিনেমা। এই সিনেমা নিয়ে আমার অনেক স্বপ্ন। দুই বছর আগে ছবিটির কাজ শুরু করেছি। অবশেষে এই ছবিতে আমার অংশের শুটিং শেষ হতে যাচ্ছে ভেবে খুব ভালো লাগছে।’কক্সবাজারে এই লটে ‘সত্তা’ ছবির যে দুটি গানের শুটিং করা হবে তার কোরিওগ্রাফি করবেন মাসুম বাবুল। এই ছবির সবগুলো গানের সংগীত পরিচালনা করেছেন বাপ্পা মজুমদার।
