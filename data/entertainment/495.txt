
সঞ্জয় লীলা বানসালির ‘পদ্মাবতী’ ছবিকে ঘিরে রাজনৈতিক অস্থিরতা ক্রমেই বাড়ছে। ভারতের রাজস্থান, গুজরাট, পাঞ্জাব, হরিয়ানা, উত্তর প্রদেশ, মধ্যপ্রদেশসহ বিভিন্ন রাজ্যের রাজনৈতিক সংগঠনগুলো ‘পদ্মাবতী’র মুক্তিকে ঘিরে ক্ষোভ প্রদর্শন করেছে। ছবির মুক্তির দিন পিছিয়ে দেওয়া হয়েছে। রাজস্থানের রাজপুত সংগঠন, উত্তর প্রদেশের ক্ষত্রিয় সমাজ একের পর এক হুমকি দিয়ে চলেছে ছবির নায়িকা দীপিকা পাড়ুকোনকে। হরিয়ানার বিজেপি নেতা কুম্ভর সুরজপাল সিং অম্মু ঘোষণা করেছেন, ‘পদ্মাবতী’ ছবির পরিচালক সঞ্জয় লীলা বানসালি এবং নায়িকা দীপিকা পাড়ুকোনের মাথা যে কাটতে পারবে, তাকে ১০ কোটি রুপি পুরস্কার দেওয়া হবে। আর এসব হুমকির জেরে দীপিকার মুম্বাইয়ের বাসার পাশাপাশি বেঙ্গালুরুর বাসায়ও কড়া নিরাপত্তার ব্যবস্থা করা হয়েছে।
এই সংকটজনক পরিস্থিতিতে বলিউডকে একসঙ্গে রুখে দাঁড়াতে দেখা গেছে। সামাজিক মাধ্যম থেকে শুরু করে রাস্তায় নেমে এসেছেন ‘পদ্মাবতী’ ছবির তারকাদের অনুরাগীরা। বলিউডের তিন খানের মধ্যে দুই খান শাহরুখ ও আমির এ সময় দীপিকার পাশে দাঁড়িয়েছেন। জানা গেছে, আমির খান ফোন করে দীপিকার খবর নেন। তাঁদের মধ্যে দীর্ঘ সময় কথা হয়। সব ধরনের কঠিন পরিস্থিতিতে এই বলিউড তারকার পাশে দাঁড়ানোর প্রতিশ্রুতি দেন আমির।
এদিকে শাহরুখ খানও দীপিকাকে ফোন করে খবর নিয়েছেন। শাহরুখ তাঁকে জানিয়েছেন, এসব হুমকি নিয়ে তিনি রীতিমতো দুশ্চিন্তায় আছেন। এই অস্থির ও সংকটময় পরিস্থিতিতে দীপিকাকে শক্তভাবে আর আত্মসম্মানের সঙ্গে দাঁড়িয়ে থাকার জন্য পরামর্শ দেন। শাহরুখের হাত ধরে ‘ওম শান্তি ওম’ ছবির মাধ্যমে বলিউডে পা রাখেন দীপিকা। সেই হাত এখনো শক্ত করে ধরে আছেন শাহরুখ, সেই বার্তা তিনি পৌঁছে দেন বলিউডের ‘মাস্তানি গার্ল’কে।
‘পদ্মাবতী’ ছবির মুক্তির দিন নিয়ে নানা খবর এখন বলিউডে। জানা গেছে, নতুন বছর ভ্যালেন্টাইন ডের পর ১৬ ফেব্রুয়ারি ছবিটি মুক্তি পাবে। জনপ্রিয় জ্যোতিষ সঞ্জয় জুমানির মতে, বানসালির এই বিতর্কিত ছবির মুক্তির শুভ দিন আগামী বছর ১২ জানুয়ারি। এদিনে সম্ভব না হলে জানুয়ারি মাসের ১৯ তারিখও ছবিটি মুক্তি পেতে পারে বলে জানান সঞ্জয়।
সম্প্রতি মুক্তিপ্রাপ্ত দুটি সুপারহিট ছবি ‘গোলমাল অ্যাগেইন’ এবং ‘জুড়ুয়া টু’ সঞ্জয় জুমানির নির্ধারিত দিনেই মুক্তি পায়। এমনকি সঞ্জয় লীলা বানসালির সফল ছবি ‘রামলীলা’ মুক্তির দিনও তিনিই স্থির করে দেন। এখন হিন্দি চলচ্চিত্রপ্রেমীরা বহুপ্রতীক্ষিত ছবি ‘পদ্মাবতী’র মুক্তির অপেক্ষায় আছেন।
