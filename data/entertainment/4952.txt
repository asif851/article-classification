
ভারতের কলকাতায় রবীন্দ্র ভারতী বিশ্ববিদ্যালয়ে কাল ১৬ ডিসেম্বর থেকে শুরু হবে ‘ঢাকা বিশ্ববিদ্যালয় উৎসব ২০১৬’। এতে অংশ নিতে গতকাল রাতে ঢাকা বিশ্ববিদ্যালয়ের নৃত্যকলা ও সংগীত বিভাগের ২৫ জন শিক্ষক ও শিক্ষার্থী ভারতের উদ্দেশে রওনা দেন। উৎসব চলবে ১৭ ডিসেম্বর পর্যন্ত।দুই দিনের এই উৎসবে যোগ দিতে ভারতে যাচ্ছেন নৃত্যকলা বিভাগের চেয়ারম্যান রেজওয়ানা চৌধুরী বন্যা ও সংগীত বিভাগের চেয়ারম্যান মহসীনা খানম। তা ছাড়া উৎসবের প্রথম দিন এতে অংশ নেবেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক।ঢাকা বিশ্ববিদ্যালয়ের পক্ষ থেকে জানানো হয়, এই উৎসবের ধারাবাহিকতায় আগামী ফেব্রুয়ারি থেকে মার্চের একটি নির্দিষ্ট সময়ে ঢাকা বিশ্ববিদ্যালয়ে অনুষ্ঠিত হবে ‘রবীন্দ্র ভারতী বিশ্ববিদ্যালয় উৎসব’।উৎসবের দ্বিতীয় ও শেষ দিনে বিশ্ববিদ্যালয়ের নৃত্যকলা বিভাগ মঞ্চস্থ করবে মৈমনসিংহ গীতিকা অবলম্বনে তৈরি সোনাই মাধব নৃত্যনাট্য। আর সংগীত বিভাগ উৎসবের প্রথম দিন দেশের গান ও শেষ দিন লোকগান পরিবেশন করবে। উৎসব শেষে ১৯ ডিসেম্বর দলটির ঢাকায় ফিরে আসার কথা।
