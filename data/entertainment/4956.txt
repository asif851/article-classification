
ইদানীং অনলাইনে কেনাকাটার প্রবণতা যেভাবে বেড়েছে সেই সঙ্গে যেন পাল্লা দিয়ে বেড়েছে অনলাইন প্রতারণার বিষয়টিও। সম্প্রতি এমনই এক অনলাইন কেনাকাটার ওয়েবসাইটের পক্ষে প্রচারে অংশ নিয়েছিলেন বলিউডের তারকা রণবীর কাপুর ও ফারহান আখতার। আর এতেই ফেঁসেছেন এই দুই তারকা অভিনেতা।ওই ওয়েবসাইটে কেনাকাটা করেছেন এমন ক্রেতাদের অনেকেই অভিযোগ করেছেন— ওয়েবসাইটটি নাকি তাঁদের অনেকের সঙ্গেই অসত্য এবং প্রতারণামূলক আচরণ করেছে। ওয়েবসাইটটির বিরুদ্ধে থানায় যে অভিযোগটি (এফআইআর) দায়ের করা হয়েছে সেখানে নাম রয়েছে রণবীর কাপুর ও ফারহান আখতারের।রজত বানশাল নামের এক আইনজীবি সম্প্রতি ওয়েবসাইটটির বিরুদ্ধে প্রতারণা ও বিশ্বাসভঙ্গের এমন অভিযোগ দায়ের করেছেন। এদিকে, পুলিশের পক্ষ থেকে অভিযোগ প্রসঙ্গে জানানো হয়েছে, বিষয়টি নিয়ে তদন্ত করছেন তাঁরা। ওয়েবসাইটটির কর্মকর্তাদের সঙ্গে এখনো কোনো ধরনের যোগাযোগ করা সম্ভব হয়নি। তবে, ‘আস্কমিবাজার ডটকম’ নামের ওই অনলাইন পোর্টালটির পরিচালকদের বিরুদ্ধে থানায় একটি অভিযোগ দায়ের করা হয়েছে বলে নিশ্চিত করেছে পুলিশ প্রশাসন।এদিকে, আইনজীবী রজত তাঁর অভিযোগে উল্লেখ করেছেন, তিনি একটি ৪০ ইঞ্চি এলইডি টিভি ওই ​অনলাইন কেনাকাটার ওয়েবসাইট থেকে আগস্ট মাসের ২৪ তারিখে কেনার জন্য ‘অর্ডার’ দিয়েছিলেন। রজত তাঁর ডেবিট কার্ড থেকে এর জন্য ২৯ হাজার নয় শ নিরানব্বই টাকা পরিশোধও করেছিলেন। কিন্তু টাকা পরিশোধের পরও ওয়েবসাইটটির প্রতিশ্রুত ১০ দিনের মধ্যে পণ্যটি হাতে পাননি তিনি।
রজত তাঁর অভিযোগে আরও উল্লেখ করেন, যেহেতু রণবীর এবং ফারহান আখতারের মতো বিখ্যাত ও জনপ্রিয় দুই তারকা অভিনেতা এ ওয়েবসাইটটির পক্ষে প্রচার চালান; সে কারণেই ক্রেতারা বিশ্বাস করে এখান থেকে কেনাকাটায় আগ্রহী হয়েছিলেন। আর এভাবেই তাঁরা প্রতারণার ফাঁদে পড়েছেন।যা হোক, রজতের দায়ের করা অভিযোগে রণবীর এবং ফারহানের নাম উল্লেখ ছাড়া আর তেমন কোনো পুলি​শি হয়রানির মুখে আপাতত তাঁরা পড়েননি বলেই জানা গেছে। কিন্তু এ কথা নিশ্চিত করেই বলা চলে, এরপর থেকে কোনো অনলাইন কেনাকাটার ওয়েবসাইটের পক্ষে প্রচারে অংশ নেওয়ার আগে ভালো করে জেনেবুঝে, ভেবেচিন্তেই এগোবেন রণবীর ও ফারহান।
