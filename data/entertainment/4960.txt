
শুক্রবার ইন্দোনেশিয়ার জাকার্তায় একটি কনসার্টে গান গাইতে গিয়ে আবেগপ্রবণ হয়ে পড়েন সেলেনা। সেদিন ছিল তাঁর জন্মদিন। শেষ গান পরিবেশনের আগে কান্নায় ভেঙে পড়েন তিনি। চোখ মুছতে মুছতে এই শিল্পী বলেন, ‘এখন যে গানটি গাইব, সেটি আমার জন্য খুব গুরুত্বপূর্ণ। আমি মাঝেমধ্যে সত্যিই খুব হতাশ হয়ে পড়ি। বোকার মতো কাজ করে বসি। হয়তো ভুল কিছু বলে ফেলি, যা আমি আসলেই বোঝাতে চাই না। কিন্তু আসল কথা হলো রাগের মাথায় কোনো লড়াই জয় করা যায় না।’
কনসার্ট থেকে ফিরে এসে ইনস্টাগ্রামে বিশাল এক বার্তাও লেখেন এই মার্কিন গায়িকা। হঠাৎ নিজেকে নাকি খুব মেকি মনে হচ্ছিল সেলেনার। নিজের সঙ্গে তাঁর গানেরও কোনো সংযোগ খুঁজে পাচ্ছিলেন না। তিনি সেই পোস্টে লিখেছেন, তাঁর পোশাক-আশাক বা গানের ভিডিও দিয়ে তাঁকে সংজ্ঞায়িত করা যাবে না।আসলে এত কাজ আর ব্যস্ততার ভিড়ে সত্যিকারের নিজেকেই যেন হারিয়ে ফেলছিলেন সেলেনা। এবার নিজের জীবনের কিছু অংশ নিয়ে নতুন করে ভাবতে চাইছেন সদ্য ২৪-এ পা দেওয়া এই শিল্পী।নিজের সম্পর্কে তিনি বলেন, ‘আমি সব সময় সত্যি কথা বলি। আমি দেখিয়ে দিয়েছি যে আমি কে। কিন্তু তবুও আমার মনে হয়, নিজের জীবনের সৃজনশীল ও ব্যক্তিগত কিছু জায়গা নিয়ে আমাকে নতুন করে ভাবতে হবে।’ পিটিআই
