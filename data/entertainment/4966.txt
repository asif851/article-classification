
নওশীন। শুরুতে ছিলেন রেডিওর কথাবন্ধু। এরপর নিয়মিত উপস্থাপনা করছেন, নাটকে অভিনয় করছেন, কাজ করছেন বিজ্ঞাপনচিত্রেও। অভিনয় করেছেন তিনটি চলচ্চিত্রে। চ্যানেল আইতে আজ প্রচারিত হবে নওশীন অভিনীত ধারাবাহিক নাটক প্রবাসে পরবাসে।প্রবাসে পরবাসে...অস্ট্রেলিয়ার সিডনির ক্যাম্বেলটাউনে প্রবাসে পরবাসে নাটকের শুটিং করেছিলাম। যাওয়ার পথে জানতে পারি, নাটকটির স্ক্রিপ্ট সঙ্গে নেওয়া হয়নি। নাট্যকার জিনাত হাকিম আমাদের সঙ্গেই ছিলেন। অস্ট্রেলিয়ায় শুটিংয়ের সময় জিনাত ভাবি তাৎক্ষণিকভাবে স্ক্রিপ্ট লিখেছেন আর আমরা অভিনয় করেছি। শুটিংয়ের ফাঁকে আমরা অনেক ঘুরেছি।ঈদের যত কাজ...এবার ঈদে কয়েকজন নির্মাতার নাটকে অভিনয় করেছি। সবগুলো নাটকই ঈদে প্রচারিত হবে—এই নিশ্চয়তা পেয়েই কাজ করেছি। নাটকগুলো হলো শোধ, মিয়া বিবি, শুধু এক মিনিট আর ফরেন জামাই। আগে কাজ করা কয়েকটি নাটকও প্রচারিত হবে।সিগনেচার বিডি এবং নওশীন...‘সিগনেচার বিডি’ হিল্লোল ও আমার ফ্যাশন স্টোর। কিছুদিন আগে চালু হয়েছে। এবার ঈদে এখানেও অনেক সময় দিতে হচ্ছে। ব্যবসায় সময় দেওয়ার কারণেই ঈদে খুব কম নাটকে কাজ করতে পেরেছি। ফ্যাশন-সচেতন মানুষের কথা চিন্তা করেই সব ধরনের পোশাকের সমাহার আছে ‘সিগনেচার বিডি’তে।
ঈদের কেনাকাটা...
শ্বশুরবাড়িতে এবারই প্রথম ঈদ করব। তাই মায়ের বাড়ির পাশাপাশি শ্বশুরবাড়ির জন্যও কেনাকাটা করেছি। কিছুদিন আগে ভারতে গিয়েছিলাম। কেনাকাটার ব্যাপারটি ওখানেই সেরে এসেছি। মা আমাকে শাড়ি দিয়েছেন। শাশুড়িও শাড়ি দেবেন।
বিয়ে... 
গত মার্চ মাসে হিল্লোল আর আমার বিয়ে হয়েছে।
উপস্থাপনায় এখন...
উপস্থাপনা কমিয়ে দিয়েছি। এই ঈদে একটি অনুষ্ঠান উপস্থাপনা করেছি; নাম ‘কেমিস্ট্রি’। অনুষ্ঠানে অতিথি ছিলেন ক্রিকেটার তামিম ইকবাল ও তাঁর স্ত্রী আয়েশা সিদ্দিকা।
নওশীন যখন দর্শক...
নিজের অভিনীত নাটকগুলোর পাশাপাশি উপস্থাপনার ব্যাপারটি মনোযোগ দিয়ে দেখি। নাটকের ক্ষেত্রে সংলাপগুলো নিয়ে ভাবি, ইস, আরেকটু ভালোভাবে যদি সংলাপ বলতে পারতাম। অথবা ওই দৃশ্যে এক্সপ্রেশনটা (অভিব্যক্তি) যদি আরেকটু ভালো করে দেওয়া যেত। উপস্থাপনার ক্ষেত্রে মনে হয়, গুরুত্বপূর্ণ প্রশ্নটিই বাদ দিয়ে গেলাম!
অভিনয়ে অনুপ্রেরণা...
সুবর্ণা মুস্তাফা আমার সব সময়ের পছন্দের শিল্পী। তাঁকে বিশ্লেষণ করার ক্ষমতা কিংবা সাহস কোনোটাই আমার নেই। তাঁর কাছ থেকে প্রতিনিয়তই শিখি। জয়া আহসান, তারিন আর অপি করিম—তাঁদের কাছ থেকেও শিখছি।
চলচ্চিত্রে নওশীন...
আমার চলচ্চিত্র ভাগ্য কী, তা আমি নিজেও জানি না। তিনটি চলচ্চিত্রে কাজ করেছি। প্রথম চলচ্চিত্র শুয়াচান পাখির বেশির ভাগ কাজ হওয়ার পরও কী কারণে আটকে আছে, জানি না। আর দ্বিতীয়টি হচ্ছে হ্যালো অমিত। শঙ্খ দাশগুপ্তের এই ছবির সবকিছুই শেষ, কিন্তু কবে মুক্তি পাবে, জানি না। দুদু মিয়া ছবির শুটিং কয়েক মাস আগে শেষ করেছি।
মনজুর কাদের
