
শ্রীলঙ্কান বংশোদ্ভূত অভিনেত্রী জ্যাকুলিন ফার্নান্দেজ বলিউডে বেশ পাকাপোক্তভাবেই থিতু হয়েছিলেন। সালমান খানের প্রিয়ভাজন এই অভিনেত্রী এরই মধ্যে তারকা হিসেবেও বলিউডে নিজেকে বেশ শক্ত অবস্থানে প্রতিষ্ঠিত করেছেন। কিন্তু একটি ঘনিষ্ঠ সূত্র জানিয়েছে, সম্প্রতি হঠাৎ করেই মার্কিন মুলুকে পাড়ি জমিয়েছেন এই সাবেক সুন্দরী। সূত্রটির ভাষ্য, কোনো অনুষ্ঠানে অংশ নেওয়ার জন্য নয়; জ্যাকুলিন যুক্তরাষ্ট্রের লস অ্যাঞ্জেলেসে গেছেন মার্কিন এক চলচ্চিত্রনির্মাতার সঙ্গে দেখা করতে। সূত্রটি জানিয়েছে, ‘ঢিশুম’ ছবির শুটিংয়ের জন্য আবুধাবি ছিলেন জ্যাকুলিন। হঠাৎ করেই তিনি শুটিং থেকে কয়েক দিনের ছুটি চান। সূত্রটি জানিয়েছে, যে মুহূর্তে জ্যাকুলিন যুক্তরাষ্ট্র থেকে ওই নির্মাতার আমন্ত্রণ পান এর পরপরই যুক্তরাষ্ট্রের উদ্দেশে রওনা দেন । ইদানীং বলিউড তারকাদের হলিউডপ্রীতির বিষয়টা বেশ স্পষ্ট হয়ে উঠেছে। কিছুদিন আগে প্রিয়াঙ্কা চোপড়া মার্কিন টিভি সিরিজ ‘কোয়ানটিকো’তে অভিনয় শুরু করেছেন। আরেক তারকা দীপিকা পাড়ুকোনও অভিনয় করছেন ‘এক্স এক্স এক্স: দ্য রিটার্ন অব জ্যান্ডার কেজ’ ছবিতে। এবার কি তাহলে জ্যাকুলিনের পালা? 
প্রসঙ্গত; ‘কিক’ ছবিতে জুটি বেঁধে অভিনয় করতে গিয়ে দারুণ সখ্য গড়ে উঠেছিল সালমান খান ও জ্যাকুলিন ফার্নান্দেজের মধ্যে। কিন্তু ইদানীং তাঁদের সখ্যে চিড় ধরেছিল। এরই মধ্যে সালমান প্রযোজিত ‘হিরো’ ছবির আইটেম গান থেকে বাদ পড়েন জ্যাকুলিন। ‘কিক’ ছবির সিক্যুয়েল থেকেও জ্যাকুলিনকে বাদ দেওয়া হয়েছে বলে জানিয়েছিলেন সালমান। এ ছাড়া বলিউডে দীপিকা, প্রিয়াঙ্কা, সোনম কাপুর, আনুশকা শর্মা ও আলিয়া ভাটের সঙ্গে ইঁদুর দৌড়ে পেরে না ওঠার কারণেও সম্ভবত এবার হলিউডের দিকেই ঝুঁকছেন জ্যাকুলিন। মিড-ডে। এনডিটিভি।
