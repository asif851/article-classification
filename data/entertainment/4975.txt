
কালিদাসের ‘অভিজ্ঞানা শকুন্তলম’–এর গল্প থেকে নির্মিত হয়েছে নৃত্যনাট্য শকুন্তলা। রাজধানীতে সেটির প্রদর্শনীর জন্য চলছে নাচের দল ভাবনার জমজমাট মহড়া।নৃত্যনাট্য শকুন্তলার সব থেকে আকর্ষণীয় দিকটি হচ্ছে জাতীয় কবি কাজী নজরুল ইসলামের গান। প্রায় নয়টি গান থাকবে নৃত্যনাট্যজুড়ে। মণিপুরিভিত্তিক হলেও কত্থক, ছৌ, রাইবেশেসহ বেশ কিছু শাস্ত্রীয় নাচের সম্মিলন থাকবে এই নৃত্যনাট্যে। ভাবনার পরিচালক নৃত্যশিল্পী সামিনা হোসেন প্রেমা বলেছেন, ‘এই প্রযোজনাটি অত্যন্ত বিরল একটি আয়োজন। কাজী নজরুল ইসলামের গান এত চমকপ্রদ করে এর আগে খুব কমই ব্যবহার করা হয়েছে। গানগুলোর যথাযথ ব্যবহারের কারণে নৃত্যের সৌন্দর্য হয়ে উঠেছে আরও অসাধারণ। যেকোনো মানুষের ভালো লাগবে এটি।’নৃত্যনাট্যের জন্য কাজ করেছেন ঢাকা ও ভারতের কলকাতার একঝাঁক শিল্পী। নজরুলের গানগুলোতে কণ্ঠ দিয়েছেন শিল্পী খায়রুল আনাম শাকিল ও প্রিয়াঙ্কা গোপ। এ ছাড়া সম্মিলিত গানে কণ্ঠ দিয়েছেন বাংলাদেশের একদল তরুণ কণ্ঠশিল্পী। আরও গান করেছেন কলকাতার শীর্ষ রায় ও সুমন সরকার। সুমনের সংগীত পরিচালনায় নৃত্যনাট্যের পোশাক পরিকল্পনা করেছেন তাহসিনা শাহিন। জয়ন্ত চট্টোপাধ্যায়ের সহায়তা নিয়ে এর চিত্রনাট্য লিখেছেন আলোময় বিশ্বাস। প্রযোজনাটির পরিচালক সামিনা হোসেন কাজটির জন্য কৃতজ্ঞতা জানিয়েছেন তাঁর নৃত্যগুরু শ্রীমতী কলাবতী দেবীর প্রতি।২৩ সেপ্টেম্বর সন্ধ্যায় শিল্পকলা একাডেমির জাতীয় নাট্যশালার মূল মিলনায়তনে নৃত্যনাট্যটি উপস্থাপন করবে নাচের দল ভাবনা। আগাম টিকিট সংগ্রহ করা যাবে ticketchai.com থেকে।
