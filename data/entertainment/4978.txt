
বলিউড নায়িকাদের ক্রিকেটারপ্রীতি নতুন নয়। বরেণ্য অভিনেত্রী শর্মিলা ঠাকুর থেকে শুরু করে হালের আনুশকা শর্মা, সাগরিকা ঘাটকেও তাঁদের জীবনসঙ্গী ক্রিকেট মাঠ থেকে বেছে নিয়েছেন। তাঁদের পথ বুঝি অনুসরণ করতে চলেছেন বলিউডের আরেক তরুণ তারকা উর্বশী রৌতেলা। জোর গুঞ্জন, ক্রিকেটার হার্দিক পান্ডিয়ার প্রেমে মজেছেন ‘রেস ৩’ ছবির এই নায়িকা।
‘মিস ইন্ডিয়া’ খেতাব জয়ী উর্বশী ২০১৫ সালে ‘মিস ইউনিভার্স’ প্রতিযোগিতায় ভারতের প্রতিনিধিত্ব করেন। তবে বলিউডে তাঁর অভিষেক ভালো হয়নি। ২০১৫ সালে ‘পরবাসিনী’ নামে বাংলাদেশের একটি বৈজ্ঞানিক কল্পকাহিনিভিত্তিক চলচ্চিত্রে অভিনয়ে করেছেন তিনি। উর্বশী আলোচনায় আসেন ‘গ্রেট গ্র্যান্ড মাস্তি’ আর ‘হেট স্টোরি ফোর’ ছবি দিয়ে। সালমান খানের ‘রেস থ্রি’ ছবিতে দেখা যাবে তাঁকে। সম্প্রতি এক পার্টিতে ভারতীয় ক্রিকেটার হার্দিকের সঙ্গে বেশ আন্তরিক হতে দেখা যায় উর্বশীকে।
পার্টিতে উপস্থিত ছিলেন এমন এক ব্যক্তি ভারতের স্পট বয় অনলাইন পোর্টালকে জানায়, সেখানে হার্দিক আর উর্বশীকে টানা অনেকক্ষণ গল্প করতে দেখা গেছে। গভীর মনোযোগ দিয়ে তাঁরা একে অন্যের কথা শুনছিলেন। আশপাশে যে হইহল্লা হচ্ছে, সেদিকে কোনো খেয়াল ছিল না দুজনের। এ ছাড়া পুরো পার্টিতে বেশির ভাগ সময় তাঁরা একসঙ্গেই ছিলেন। একে অন্যতে মজে ছিলেন সারাক্ষণ। আর একটু পর পর তাঁরা নাকি খুনসুটিতে মেতে উঠছিলেন।  উর্বশী ক্রিকেট খেলার কতটা ভক্ত, তা জানা নেই। আর ক্রিকেটের প্রতি ভালোবাসা থেকেই যে এই ক্রিকেটারের প্রতি তাঁর আবেগ জন্মেছে, তেমনটাও বলা যাচ্ছে না। হার্দিক আর তাঁর ভাই ক্রুনালের সঙ্গে উর্বশীর পরিচয় হয় ভারতীয় শিল্পপতি গৌতম সিংহানিয়ার বাড়ির এক পার্টিতে। এরপর থেকে দুজনের হৃদ্যতা বেড়েছে।
এর আগে হার্দিকের প্রেম ছিল সুইডিশ নায়িকা এলি আভরামের সঙ্গে। গত মাসেও তাঁদের একসঙ্গে ঘুরতে দেখা গেছে। এমনকি গত বছর ডিসেম্বরে হার্দিকের ভাইয়ের বিয়ের অনুষ্ঠানে এসেছিলেন এই শ্বেতাঙ্গিনী। এলি ‘বিগ বস’-এর সপ্তম মৌসুমের প্রতিযোগী ছিলেন। বলিউডের কয়েকটি স্বল্প বাজেটের ছবিতে অভিনয় করেন এই নায়িকা। কিন্তু হিন্দি ছবিতে তেমন সুবিধা করতে পারছেন না বলেই হয়তো ‘ভাইজান’ সালমান খানের শরণাপন্ন হন। গতকাল রোববার ইন্টারনেটে সালমানের কথিত প্রেমিকা ইউলিয়া ভানতুর আর এলি আভরামের সঙ্গে তোলা সালমানের একটি ছবি দ্রুত চারদিকে ছড়িয়ে পড়ে। ডেকান ক্রনিকল
