
গত ঈদুল আজহায় দেশজুড়ে মুক্তি পেয়েছিল রোশানের প্রথম ছবি রক্ত। ছবিতে তাঁর বিপরীতে ছিলেন পরীমনি। রোশান চুক্তিবদ্ধ হলেন নতুন আরেকটি ছবিতে। এতেও তাঁর বিপরীতে আছেন পরী। তবে ছবিটি দেশের নয়, পাশের দেশ ভারতের পশ্চিমবঙ্গের। টালিউডের সেই ছবির সম্ভাব্য নাম ভালোবাসা গুনাহ হ্যায়! এ মাসের প্রথম দিকে এই ছবিতে রোশান চুক্তিবদ্ধ হয়েছেন বলে জানান। টালিউডের ছবিতে কাজের সুযোগ পাওয়ায় খুশি রোশান। রোমাঞ্চিত এই নবাগত বলেন, ‘একটিমাত্র ছবি মুক্তি পেয়েছে আমার। এরই মধ্যে কলকাতার ছবিতে কাজের সুযোগ হলো। এতে করে কাজের প্রতি আত্মবিশ্বাস বেড়ে গেছে আমার।’নতুন এই ছবির পরিচালক এল হাসান। কলকাতা থেকে মুঠোফোনে তিনি জানান, আগামী ১০ মার্চ ছবিটির শুটিং শুরু হবে।
