
শাকিব খান এবার চলচ্চিত্র প্রযোজনা করবেন। ছবির নাম হিরো, দ্য সুপারস্টার। জানা গেছে, শাকিব তাঁর প্রযোজিত প্রথম ছবিতে নায়িকা হিসেবে অপু বিশ্বাস আর ববিকে চূড়ান্ত করেছেন। ছবিটি পরিচালনা করবেন বদিউল আলম।শাকিব খান বলেন, ‘ছবি প্রযোজনা করব—এমন ইচ্ছা অনেক দিন থেকেই ছিল। প্রযোজনা প্রতিষ্ঠানের নামসহ অন্যান্য কাগজ গুছিয়েছি। ছবিটি নিয়ে আমার অনেক স্বপ্ন। বাজেটের দিক থেকে কোনো কার্পণ্য থাকবে না। একটা ভালো ছবি তৈরির জন্য যা যা দরকার, সবই করব। নির্মাণ-পরবর্তী কাজ হবে থাইল্যান্ডে। পুরো আউটডোর শুটিং হবে যুক্তরাজ্যে। ছবির শুটিংয়ের জন্য উন্নত প্রযুক্তির ক্যামেরা ব্যবহার করব। নতুন বছরের শুরুতে ছবিটির শুটিং শুরু হবে।’অপু বিশ্বাস বলেন, ‘আশা করছি, আমি, শাকিব আর ববি মিলে দর্শকদের একটি সুন্দর ছবি উপহার দিতে পারব।’ববি বলেন, ‘যেহেতু হিরো, দ্য সুপারস্টার শাকিব খানের প্রথম প্রযোজিত ছবি, তাই মনে রাখার মতো একটি কাজ হবে।’শাকিব খান এখন বদিউল আলমের পরিচালনায় রাজা হ্যান্ডসাম ছবির শুটিং নিয়ে ব্যস্ত। ইফতেখার চৌধুরীর পরিচালনায় শাকিব খান ও ববির নতুন ছবি রাজত্বর শুটিং এরই মধ্যে শেষ হয়েছে।
