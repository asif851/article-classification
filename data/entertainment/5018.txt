
মঞ্চে নাটক দেখতে আর কজনই বা আসবে। নয় দিনের উৎসব, প্রতিদিন হয়তো হাজার খানেক লোক হবে। সব মিলিয়ে ২০ বা ৩০ হাজার টাকা উঠবে। পরে অবশ্য হিসাব করে জানা গেল, ৭৩ হাজার টাকার টিকিট বিক্রি হয়েছে। হিসাব শুনে উৎসব আহ্বায়কের আনন্দ আর ধরে না। নাটক দেখতে এসে অনেকেই টিকিট না পেয়ে হতাশ হয়েছেন, এই ব্যাপারটি নিয়ে ছিল কিছুটা কষ্ট। তবে সব মিলিয়ে আনন্দের কোনো কমতি ছিল না।২৫ বছর পার করেছে বরিশালের শব্দাবলী স্টুডিও থিয়েটার। এই মুহূর্ত উদ্‌যাপনের জন্য আয়োজন করা হয় আন্তর্জাতিক নাট্যোৎসব। প্রবর্তন করা হয় ‘গিয়াস-মিলন নাট্যপদক’। এবার সেই পদক পেলেন লিয়াকত আলী লাকী।জানা গেছে, বরিশালে এবারই প্রথম এমন উৎসব আয়োজন করেছে শব্দাবলী স্টুডিও থিয়েটার। কথা হলো উৎসবের আহ্বায়ক সৈয়দ দুলালের সঙ্গে। শুধু বড়রাই নয়, শিশুরাও চেনেন তাঁকে। টিভির শিশুতোষ অনুষ্ঠান সিসিমপুরের ‘গুণী ময়রা’ তিনি। যে উৎসবের কথা বলা হচ্ছে, সেটার আয়োজক তাঁর নাট্যদল শব্দাবলী। বাংলাদেশের স্টুডিও থিয়েটারের প্রবর্তক ও বরিশালের শব্দাবলী স্টুডিও থিয়েটারের সভাপতি তিনি। সংগঠক হিসেবে খ্যাতি রয়েছে তাঁর। বললেন, ‘ভালো সংগঠকের অন্যতম কাজ হচ্ছে আরও দু-চারজন সংগঠক গড়ে তোলা। সারা জীবন একাই হালটা ধরে বসে থাকলে সেটা হবে না। অন্যদের দিয়ে কাজ করিয়ে তাঁদের গড়ে নিতে হবে।’১৯৯১ সালের ৩১ ডিসেম্বর যাত্রা শুরু করে শব্দাবলী স্টুডিও থিয়েটার। এরপর গত ২৫ বছরে কখনোই আর তালা দিতে হয়নি স্টুডিওতে। নিয়মিত সেখানে চলেছে নাটকের মহড়া, প্রদর্শনী। এ পর্যন্ত ২৪টি স্টুডিও উপযোগী নাটক সেখানে দেখানো হয়েছে। ঈদ কিংবা বিজয়া দশমীর সময়েও এই স্টুডিও ​থিয়েটার ঘিরে থাকে ব্যস্ততা।সৈয়দ দুলাল বলেন, ‘আমাদের দেশে নাটককে রাষ্ট্র স্বীকৃতি দেয়নি সেভাবে, অথচ নাটককে বলা হয় সমাজ বদলের হাতিয়ার। ভারত সরকার নাট্যকর্মীদের সহায়তা দেয়, বড় বড় প্রতিষ্ঠান পৃষ্ঠপোষকতা দেয়। ফলে তারা শুধু নাটক আর নাটকের দলটাই চালায় মনোযোগ দিয়ে। বাংলাদেশেও সেই চেষ্টা চলছে।’এ ক্ষেত্রে সৈয়দ দুলালের পরামর্শ হলো, অন্তত প্রতি জেলা শহরের একটি নাটকের দলকে অর্থ-সহায়তা দেওয়ার মাধ্যমে কাজটা শুরু হতে পারে। এ ছাড়া বড় বড় ইভেন্ট ব্যবস্থাপনা প্রতিষ্ঠানগুলো যদি তাঁদের কাজের জন্য নাট্যদল থেকে কর্মী নেয়, তাহলে সারা বছর তাঁদের কাজের একটা জায়গা হয়ে যায়।স্মৃতি হাতড়ে তিনি বলেন, ‘আমাদের শৈশবে কত সাংস্কৃতিক অনুষ্ঠান হতো, সেসবে পুরস্কারও পেতাম। এখন আর ওসব নেই। আমাদের শিক্ষাব্যবস্থা ভুলে ভরা। শিক্ষা গ্রহণে শিশুদের কোনো আনন্দ নাই, অবকাশ নাই। ছুটির দিনেও কোচিংয়ে যেতে হয় তাদের। চারু ও কারুকলার পাশাপাশি সংগীত ও নাটককে পাঠ্যে অন্তর্ভুক্ত করা দরকার। থিয়েটার দেশ, জাতি ও রাষ্ট্রের পরিচয় বহন করে। অসাম্প্রদায়িক দেশ গঠনে নাটক গুরুত্বপূর্ণ ভূমিকা রাখে।’
