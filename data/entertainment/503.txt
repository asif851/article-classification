
তিনবার জাতীয় চলচ্চিত্র পুরস্কারপ্রাপ্ত অভিনয়শিল্পী সাদিকা পারভীন পপির দিন কাটছে শঙ্কায়। তাঁর এ শঙ্কার মূল কারণ ছবি মুক্তির সংখ্যা কমে যাওয়া। পপি বলেন, ‘কয়েক বছর আগেও আমাদের দেশে বছরে শতাধিক ছবি মুক্তি পেত, কিন্তু ইদানীং ছবি মুক্তির সংখ্যা নেমে এসেছে বছরে ২০টিরও নিচে। একজন চলচ্চিত্রশিল্পী হিসেবে বিষয়টিতে আমি অনেক বেশি আতঙ্কিত।’কিছুটা ক্ষোভ প্রকাশ করেই পপি বলেন, ‘দিনকে দিন একটা দেশের চলচ্চিত্র উন্নতির দিকে যাওয়ার কথা। কিন্তু আমাদের দেশে হচ্ছে অবনতি। ডিজিটাল ছবির নামে আমাদের দেশে এখন নিম্ন বাজেটের অসংখ্য ছবি নির্মিত হচ্ছে। এতে করে আমাদের ছবির অবস্থা দিনের পর দিন আরও খারাপের দিকে যাচ্ছে।’কিন্তু চলচ্চিত্র-সংশ্লিষ্টদের মতে, সাম্প্রতিক সময়ে চলচ্চিত্রে পরিবর্তনের একটা হাওয়া বইছে। এ মন্তব্যের সঙ্গে পপি একমত কি না—জানতে চাইলে বলেন, ‘হাতে গোনা দু-একটি ছবি দিয়ে কিন্তু পুরো চলচ্চিত্রশিল্পকে মূল্যায়ন করা ঠিক নয়।’কাজের অবস্থা প্রসঙ্গে পপি বলেন, ‘বলতে পারেন প্রতিদিনই আমি অভিনয়ের প্রস্তাব পাচ্ছি। কিন্তু এসব ছবির বাজেট ও গল্পের সঙ্গে কোনোভাবেই নিজেকে মানিয়ে নিতে পারছি না। আর তাই কাজ করছি না। গল্প যেমন যাচ্ছেতাই, বাজেটের অবস্থাও খুব শোচনীয়। দুই দিন আগেও আমার কাছে একজন প্রযোজক জানালেন ৩৫ লাখ টাকা নাকি ছবির বাজেট! ডিজিটালের নামে ছবির বাজেট যদি এমন হয় তাহলে এতে রীতিমতো আতঙ্কিত হতে হয়।’
উল্লেখ্য, ১৯৯৬ সালে মনতাজুর রহমান আকবর পরিচালিত ‘কুলি’ ছবির মধ্য দিয়ে চলচ্চিত্রে নাম লিখিয়েছিলেন পপি। চলচ্চিত্রে দীর্ঘ দেড় যুগের ক্যারিয়ারে প্রায় শ-খানেক ছবিতে অভিনয় করেছেন তিনি। ২০১২ সালে পপি অভিনীত সর্বশেষ ছবি ‘গার্মেন্টস কন্যা’ মুক্তি পায়। ছবিটিতে পপির বিপরীতে অভিনয় করেন ইমন। চলচ্চিত্রে অভিনয়ের জন্য পপি তিনবার জাতীয় চলচ্চিত্র পুরস্কার অর্জন করেন। পুরস্কারপ্রাপ্ত ছবিগুলো হচ্ছে কালাম কায়সারের ‘কারাগার’ (২০০৩), নার্গিস আকতারের ‘মেঘের কোলে রোদ’ (২০০৮) এবং অহিদুজ্জামান ডায়মন্ডের ‘গঙ্গাযাত্রা’ (২০০৯)।
