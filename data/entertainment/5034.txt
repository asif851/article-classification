
বিশ্বের শিশু-কিশোর ও যুব নাট্যকর্মীদের সঙ্গে বাংলাদেশেও ব্যাপক উৎসাহ-উদ্দীপনায় গতকাল রোববার আন্তর্জাতিক শিশু-কিশোর ও যুব নাট্য দিবস উদ্যাপিত হয়েছে। এবার এমন এক পরিবেশে দিবসটি পালিত হচ্ছে যখন দেশে শিশুহত্যা আশঙ্কাজনক হারে বেড়ে গেছে। তাই এবার স্লোগানটাও যথার্থ ‘শিশুহত্যার বিক্ষোভে আজ কাঁপুক বসুন্ধরা’। শিশুহত্যা বন্ধ এবং শিশুদের ভালোবাসার আহ্বান জানিয়ে দিবসটি উদ্যাপন করা হয়। আয়োজক পিপলস থিয়েটার অ্যাসোসিয়েশন (পিটিএ) এবং শিল্পকলা একাডেমি।একাডেমির জাতীয় চিত্রশালা মিলনায়তনে চৈত্রের সন্ধ্যায় প্রদীপ জ্বালিয়ে অনুষ্ঠানমালার উদ্বোধন হয়। প্রধান অতিথি ছিলেন প্রাথমিক ও গণশিক্ষা মন্ত্রণালয়ের মন্ত্রী অ্যাডভোকেট মোস্তাফিজুর রহমান। মূল আলোচক ছিলেন সাবেক তত্ত্বাবধায়ক সরকারের উপদেষ্টা ও মানবাধিকারকর্মী সুলতানা কামাল। সভাপতিত্ব করেন শিল্পকলা একাডেমির মহাপরিচালক লিয়াকত আলী।সাংস্কৃতিক পর্বে নৃত্য, গান, নাটিকা, জাদু, অ্যাক্রোবেটিক ও ক্লাউন শো প্রদর্শন করে বাংলা কলেজ যুব থিয়েটার, দৌড় শিশু নাট্যদল, শিল্পকলা একাডেমি শিশু দল, নাট্যভূমি, মৈত্রী শিশুদল, কল্পরেখা, বন্ধুমহল শিল্পী সংস্থা, পিদিমসহ ঢাকা ও ঢাকার বাইরে থেকে আগত বিভিন্ন সংগঠনের শিশুশিল্পীরা।
