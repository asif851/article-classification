
২০১২ সালে সরকারি অনুদান পাওয়া মৃত্তিকা মায়া ছবিটি প্রেক্ষাগৃহে মুক্তি পাচ্ছে। ছবিটি যৌথভাবে প্রযোজনা করেছে চারুনিড়ম অডিও ভিজ্যুয়াল ও ইমপ্রেস টেলিফিল্ম। ইমপ্রেস টেলিফিল্মের পরিচালক (বিপণন) ইবনে হাসান খান বলেন, ‘যমুনা ফিউচার পার্ক শিগগিরই উদ্বোধন করা হবে। তারিখ এখনো চূড়ান্ত হয়নি। ৩০ অথবা ৩১ আগস্ট হতে পারে। এখানে ব্লকবাস্টার সিনেমাস নামে সাতটি প্রেক্ষাগৃহ রয়েছে। তার মধ্যে উৎসব প্রেক্ষাগৃহে সারা বছর শুধু ইমপ্রেস টেলিফিল্মের ছবিই প্রদর্শন করা হবে। শুরুতেই এখানে আমরা মৃত্তিকা মায়া ছবিটি প্রদর্শন করব।’মৃত্তিকা মায়ার কাহিনি, চিত্রনাট্য ও সংলাপ লিখেছেন এবং পরিচালনা করেছেন গাজী রাকায়েত। আগে তিনি জানিয়েছিলেন, আগামী বছরের পয়লা বৈশাখে তিনি ছবিটি মুক্তি দিতে চান। এবার তিনি বলেন, ‘এত দিন অপেক্ষা করার ইচ্ছা নেই। এখন ছবিটি প্রদর্শনীর জন্য সম্পূর্ণ প্রস্তুত আছে। ছবির প্রথম প্রদর্শনীর আগে রেড কার্পেট অনুষ্ঠানের আয়োজন করা হবে।’মৃত্তিকা মায়া ছবিতে অভিনয় করেছেন শর্মীমালা, তিতাস জিয়া, রাইসুল ইসলাম আসাদ, মামুনুর রশীদ, অপর্ণা, লুৎফর রহমান জর্জ, পীযূষ বন্দ্যোপাধ্যায় প্রমুখ।
