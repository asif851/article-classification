
বিশ্ব সুন্দরী প্রতিযোগিতার ৬৪তম আসরের পর্দা নেমেছে গতকাল রোববার। এ বছর সেরা সুন্দরীর মুকুট মাথায় তুলেছেন দক্ষিণ আফ্রিকার রোলিন স্ট্রস। লন্ডনে আয়োজিত জমকালো এ আসর থেকে বিশেষ সম্মাননা জানানো হয়েছে সাবেক বিশ্ব সুন্দরী ও বলিউডের অভিনেত্রী ঐশ্বরিয়া রাই বচ্চনকে। দাতব্য কাজের স্বীকৃতি হিসেবে তাঁকে এই সম্মাননা দেওয়া হয়েছে।১৯৯৪ সালে বিশ্ব সুন্দরী খেতাব জয়ের পর থেকে এখন পর্যন্ত নানা ধরনের দাতব্য কাজের সঙ্গে নিজেকে সম্পৃক্ত রেখেছেন ঐশ্বরিয়া। তারই স্বীকৃতি হিসেবে বিশেষ এ সম্মাননা পেলেন তিনি। সম্মাননা পাওয়ার পর অনুভূতি প্রকাশ করতে গিয়ে ঐশ্বরিয়া বলেন, ‘এই সম্মাননা পেয়ে আমি অভিভূত। আমাকে এভাবে সম্মানিত করায় বিশ্ব সুন্দরী প্রতিযোগিতার আয়োজকদের ধন্যবাদ। তাঁরা আমাকে গর্বের সঙ্গে বিশ্ব সুন্দরীর মুকুট পরার ও খেতাব ধরে রাখার সুযোগ করে দিয়েছিলেন। এ জন্যও তাঁদের আমি ধন্যবাদ দিতে চাই।’সম্মাননা গ্রহণ করার জন্য ঐশ্বরিয়া মঞ্চে ওঠার সময় তাঁর সঙ্গে ছিলেন স্বামী অভিষেক বচ্চন, একমাত্র মেয়ে আরাধ্য বচ্চন ও মা বৃন্দা রাই। এক খবরে এ তথ্য জানিয়েছে ইন্দো-এশিয়ান নিউজ।এবারের বিশ্ব সুন্দরী প্রতিযোগিতায় মোট ১২১টি দেশ থেকে প্রতিযোগীরা অংশ নেন। এ বছর ভারতের প্রতিনিধিত্ব করেছেন জয়পুরের মেয়ে কোয়েল রানা। ২১ বছর বয়সী কোয়েল সেরা দশে নিজের অবস্থান নিশ্চিত করতে পারলেও সেরা পাঁচে ঢুকতে পারেননি। প্রতিযোগিতায় তৃতীয় ও দ্বিতীয় স্থান অর্জন করেছেন যথাক্রমে যুক্তরাষ্ট্রের এলিজাবেথ সাফরিট ও হাঙ্গেরির এদিনা কুলসার।
আরও জানতে পড়ুন:
সুন্দরীর মুকুট আফ্রিকার
