
‘তুমি যেখানে আমি সেখানে, সে কি জানো না’—নাগ পূর্ণিমা ছবির এই জনপ্রিয় গানে অভিনয় করেছিলেন ববিতা আর সোহেল রানা। একসময়ের জনপ্রিয় এই জুটি একসঙ্গে প্রথম অভিনয় করেন ১৯৭৭ সালে, বাবুল চৌধুরী পরিচালিত মা ছবিতে। এই জুটির উল্লেখযোগ্য ছবিগুলো হলো মিন্টু আমার নাম, জিঞ্জির, বারুদ, নাগ পূর্ণিমা, তিন কন্যা, সোহেল রানা, ঘেরাও, বাসনা, স্বামীর সংসার। সর্বশেষ তাঁরা অভিনয় করেছেন মায়ের জন্য মরতে পারি। এবার এই জুটি অভিনয় করছেন পূর্ণদৈর্ঘ্য প্রেম কাহিনিতে। পরিচালক সাফিউদ্দিন জানিয়েছেন, এরই মধ্যে ববিতা ও সোহেল রানার সঙ্গে অভিনয়ের ব্যাপারে আলোচনা চূড়ান্ত হয়েছে। ১৫ মে থেকে ছবির শুটিংয়ে অংশ নেবেন তাঁরা।
ছবিতে আরও অভিনয় করছেন রাজ্জাক, শাকিব খান, জয়া আহসান প্রমুখ।
