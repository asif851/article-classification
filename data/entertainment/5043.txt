



স্বামীর ক্যারিয়ার গড়ার দায়িত্ব নিজের কাঁধে তুলে নিয়েছেন ঐশ্বরিয়া। 
অভিষেকের ক্যারিয়ার মেরামত করতে উঠেপড়ে লেগেছেন।
স্বামীর কাজের জন্য অন্যদের সঙ্গে কথা বলছেন।


বলিউডের অনেকে ধরেই নিয়েছিলেন, অভিষেক বচ্চনের অভিনয়জীবনের বুঝি সমাপ্তি ঘটেছে। যাঁকে নিয়ে এমন ধারণা, তিনি নিজেও তেমনটাই বিশ্বাস করেছিলেন। কিন্তু হাল ছেড়ে দেওয়ার পাত্রী নন তাঁর স্ত্রী ঐশ্বরিয়া রাই বচ্চন। নিজের ক্যারিয়ার নিয়ে এই বলিউড তারকা খুবই আত্মবিশ্বাসী। এরই মধ্যে আবার ছবির কাজ শুরু করেছেন। এবার স্বামীর ক্যারিয়ার গড়ার দায়িত্ব নিজের কাঁধে তুলে নিয়েছেন। অভিষেকের ক্যারিয়ার মেরামত করতে উঠেপড়ে লেগেছেন। স্বামীর কাজের জন্য বড় পরিচালক ও প্রযোজকদের সঙ্গে কথা বলছেন। যেসব প্রস্তাব আসছে, সেসব ছবির চিত্রনাট্য নিজেই দেখছেন। নিজেই সিদ্ধান্ত জানাচ্ছেন।
জানা গেছে, আবার ছন্দে ফিরছে অভিষেক বচ্চনের ক্যারিয়ার। অনেক বছর বড় কোনো ছবির জন্য অপেক্ষা করছিলেন তিনি। এবার সেই অপেক্ষার অবসান হলো। প্রায় এক যুগ পর আবার নায়ক চরিত্রে অভিনয়ের সুযোগ পাচ্ছেন। প্রিয়দর্শনের ছবি ‘বচ্চন সিংহ’র প্রধান চরিত্রে অভিনয় করবেন অভিষেক বচ্চন। আগামী ৫ জুন ভারতের ধর্মশালায় ছবিটির শুটিং শুরু হবে। চিত্রনাট্যের কাজ শেষ। কমেডিনির্ভর পারিবারিক এই ছবির জন্য নায়িকা এখনো চূড়ান্ত হয়নি।
প্রিয়দর্শন চলচ্চিত্রের সঙ্গে যুক্ত ৩৬ বছর। ‘বচ্চন সিংহ’ তাঁর ৯৩ নম্বর ছবি। তবে পরিচালক হিসেবে এটি তাঁর ২৭ নম্বর ছবি।
এদিকে অভিষেক বচ্চন ও ঐশ্বরিয়া রাই বচ্চনকে একই ছবিতে অভিনয়ের প্রস্তাব দিয়েছেন পরিচালক রাজেশ আর সিংহ। তবে এই তারকা দম্পতি এখনো তাঁদের সিদ্ধান্ত জানাননি। যদি তাঁরা রাজি হন, তাহলে আট বছর পর এই দম্পতিকে আবার একই ছবিতে বড় পর্দায় দেখা যাবে। ২০১০ সালে তাঁরা একসঙ্গে কাজ করেছেন ‘রাবণ’ ছবিতে। কিন্তু সাবেক বিশ্বসুন্দরী অনেক ভাবনাচিন্তা করে এখন চিত্রনাট্য নির্বাচন করেন। ঐশ্বরিয়া চান এই ছবির চিত্রনাট্যে কিছু পরিবর্তন আনতে। পরিচালক তা চান না। তাই ছবিটি এখন ঝুলে আছে। এমনকি নিজের পারিশ্রমিক নিয়েও প্রযোজকের সঙ্গে এই বলিউড সুন্দরীর আলোচনা ফলপ্রসূ হয়নি। তাই ছবিটি এগোতে পারছে না।
 
