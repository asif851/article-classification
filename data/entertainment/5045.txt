
অভিনয়শিল্পী নাজনীন হাসান চুমকীর নির্দেশনায় অভিনয় করলেন চিত্র-নায়িকা দিতি। ‘পারিজাত’ নামের টেলিছবিটি পরিচালনার পাশাপাশি এটি রচনাও করেছেন চুমকী।দিতি জানিয়েছেন, ‘আমাকে প্রায়ই দেশের বাইরে যাওয়া-আসার মধ্যে থাকতে হয়। সাম্প্রতিক সময়ে দেশের পরিস্থিতি ভালো না থাকার কারণে বেশ কমাস সব ধরনের শুটিং থেকে দূরে ছিলাম। এখন আবার সবাই পুরোদমে কাজ শুরু করেছেন।’দিতি আরও জানিয়েছেন, ‘আমি এমনিতেই কাজ খুব একটা করি না। গল্প ও চরিত্রে ভিন্নতা না থাকলে এবং সর্বোপরি কোনো গল্পের প্রতি ভালো লাগা না জন্মালে কাজই করি না। ‘‘পারিজাত’’ টেলিছবির গল্প ভালো লেগেছে। এই টেলিছবিতে আমার কাজ করার অভিজ্ঞতাও অনেক ভালো। এ ছাড়া চুমকীর মধ্যে ভালো কাজ করার চেষ্টা আছে। নির্মাণের কৌশলগত অনেক বিষয় সে খুব ভালো জানে।’সম্প্রতি ঢাকার উত্তরার একটি শুটিং বাড়িতে ‘পারিজাত’ টেলিছবির শুটিং সম্পন্ন হয়েছে। এর আগে চুমকীর নির্দেশনায় ‘হূত্স্পন্দন’ নামের একটি টেলিছবিতেও অভিনয় করেছিলেন দিতি। ইমপ্রেস টেলিফিল্ম প্রযোজিত ‘পারিজাত’ টেলিছবিটি চ্যানেল আইতে প্রচারিত হবে।
এদিকে ‘পারিজাত’ টেলিছবির কাজ ছাড়াও সম্প্রতি ‘মোস্ট ওয়েলকাম ট’ু ছবির শুটিং শেষ করেছেন দিতি। সামনে নতুন আরেকটি ছবির শুটিং শুরু করবেন বলেও জানান তিনি। এ ছাড়া ছোটপর্দার জন্য তিনটি ধারাবাহিকে অভিনয়ের ব্যাপারেও আলাপ চূড়ান্ত হয়েছে বলে জানিয়েছেন দিতি।
