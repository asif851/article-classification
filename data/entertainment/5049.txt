
নায়িকা পপি তখনো আসেননি। পৌঁছে গেছেন সাদা-কালো সময়ের জনপ্রিয় নায়িকা রোজিনা। বাংলাভিশনের একটি অনুষ্ঠানে অংশ নেবেন তাঁরা। তাই আড্ডায় মেতে উঠেছিলেন এফডিসির ৩ নম্বর ফ্লোরের সামনে। কত স্মৃতি আর চেনা-জানা মানুষ সেখানে। পাশ দিয়ে যাচ্ছিলেন নায়ক জায়েদ খান। রোজিনাকে দেখে গাড়ি থেকে নেমে এলেন। তাঁকে শিল্পী সমিতিতে যাওয়ার অনুরোধ করলেন। রোজিনা বললেন, ‘অবশ্যই যাব। কত দিন শিল্পী সমিতিতে আড্ডা দেওয়া হয়নি!’ তিনি পা বাড়ালেন শিল্পী সমিতির দিকে।
গতকাল শনিবার সন্ধ্যা। রোজিনা শিল্পী সমিতির কক্ষে পৌঁছালে তৈরি হলো এক স্মরণীয় দৃশ্য। সেখানে উপস্থিত ছিলেন রোজিনার সময়ের শিল্পীরা ও নতুন প্রজন্মের বেশ কজন। রোজিনাকে কাছে পেয়ে তাঁকে ঘিরে ধরেন সবাই। রোজিনার সময়ের কয়েকজন অভিনেত্রী তাঁকে জড়িয়ে ধরে খোঁজখবর নিতে থাকেন। অনুযোগের সুরে একজন বলেন, ‘তুমি তো আমাদের ভুলে গেছ। কত দিন পরে তোমার সঙ্গে দেখা হলো!’ হাসিমুখে রোজিনা সবার সঙ্গে কথা বললেন। কেউ কেউ তাঁর সঙ্গে ছবি তোলেন। স্মৃতিকাতর হয়ে রোজিনা বললেন, ‘একসময় আমি এই শিল্পী সমিতিতে নির্বাচন করেছিলাম। সময়টা মনে নেই।’কাছে পেয়ে জায়েদ খান রোজিনাকে বললেন, ‘আপা, আপনি তো বেশির ভাগ সময় দেশের বাইরেই থাকেন। দেশে এলে অবশ্যই আজকের মতো এফডিসিতে চলে আসবেন, শিল্পী সমিতিতে ঘুরে যাবেন। আপনাদের পথ অনুসরণ করেই তো আমরা সামনে এগোতে চাই।’সেই সন্ধ্যায় রোজিনা সবার উদ্দেশে বলেছিলেন, ‘এফডিসির আঙিনা, শিল্পী সমিতির কার্যালয় খুব মিস করি। কত-না মধুর সব স্মৃতি ঘিরে আছে এই আঙিনা।’ এরই মধ্যে ফোনে খবর আসে, পপি পৌঁছে গেছেন। রোজিনাকে যেতে হবে ৩ নম্বর ফ্লোরে। অল্প কিছুক্ষণের মধ্যে সেখানে শুরু হবে অনুষ্ঠানের দৃশ্যধারণ। শিল্পী সমিতি থেকে বের হতে হতে রোজিনা বললেন, ‘সবাই ভালো থাকেন। এফডিসি আমার দ্বিতীয় বাড়ি। সময় পেলে আবারও আসব।’
