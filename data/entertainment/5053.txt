
এবার রোজার ঈদের আগেই অস্ট্রেলিয়া থেকে ঢাকায় ফেরেন শাবনূর। এসেই কারও সঙ্গে কোনো দেখা নেই তাঁর। মায়ের ফোন দিয়ে প্রথম আলোর সঙ্গে কথা বলেন কয়েকবার। সম্প্রতি হঠাৎ করে পুরোনো অভিনয়শিল্পী–বন্ধু ওমর সানী, মৌসুমী ও অমিত হাসানকে পরিবারসহ তাঁর বাড়িতে ডাকেন। সেদিন তাঁদের আড্ডার স্থিরচিত্র ফেসবুকে পোস্ট করা হয়। সেই ছবিতে স্লিম ফিগারের শাবনূরকে দেখে চমকে যান অনেকেই। এরপরই আবার যোগাযোগ করা হয় দেশের সিনেমার একসময়ের জনপ্রিয় এই নায়িকার সঙ্গে।
শাবনূর বলেন, ‘মাঝে ওজন অনেকটাই বেড়ে গিয়েছিল। নিজেকে ফিট রাখার জন্য ওজন কমানো খুব প্রয়োজন হয়ে পড়ে। চিকিৎসকের পরামর্শে ওজন কমাই।’
তাহলে কি দর্শকেরা আপনাকে আবার সিনেমায় দেখতে পাবেন? এমন প্রশ্নে শাবনূর বলেন, ‘এ ব্যাপারে নিশ্চিত কিছু বলতে পারব না। আপাতত অভিনয় নিয়ে নয়, পরিচালনার ব্যাপারটি আমাকে টানছে। তবে এত প্রেম এত মায়া নামের একটি সিনেমায় অভিনয়ের ব্যাপারে কথাবার্তা আগে দেওয়া ছিল, সেটির কাজ হয়তো করব।’
শাবনূর অভিনীত সর্বশেষ মুক্তি পাওয়া সিনেমা কিছু আশা কিছু ভালোবাসা। মোস্তাফিজুর রহমান মানিক পরিচালিত সেই সিনেমায় আরও ছিলেন মৌসুমী ও ফেরদৌস। কয়েক মাস অস্ট্রেলিয়ায় থাকার পর ঈদের আগে ঢাকায় এসে নিরিবিলি মায়ের সঙ্গে একান্তে সময় কাটিয়েছেন। মাকে নিয়ে ঘুরতেও বেরিয়েছেন। পাশাপাশি বন্ধু ও একসময়ের সহকর্মীদের সঙ্গে চুটিয়ে আড্ডা দিয়ে সময় কাটছে বলেও জানান তিনি।
শাবনূর সাধারণত ঢাকা আর সিডনি যাওয়া-আসার মধ্যে থাকেন। এবার কত দিন দেশে থাকবেন—জানতে চাইলে শাবনূর বলেন, ‘আপাতত আর অস্ট্রেলিয়া যাচ্ছি না। এই বছরটা ঢাকায় থাকব। অস্ট্রেলিয়ায় থাকলেও আমার মনটা কিন্তু পড়ে থাকে দেশেই। আসলে নিজের দেশে থাকার আনন্দই আলাদা।’
 
