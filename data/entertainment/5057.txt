
ঢাকাই ছবির জগতে এক যুগেরও বেশি সময় ধরে আছেন শাকিব খান। সাত-আট বছর ধরেই দেশের বাংলা ছবির দর্শকের কাছে দারুণ জনপ্রিয় তিনি। ঢাকাই ছবির ব্যবসাসফল নায়ক হিসেবেও নিজেকে প্রতিষ্ঠিত করেছেন তিনি। অন্যদিকে, বর্তমান সময়ের আলোচিত নায়ক বাপ্পী। বছর তিনেক আগে ‘ভালোবাসার রঙ’ সিনেমা দিয়ে ঢাকাই চলচ্চিত্রে অভিষেক হয়েছিল বাপ্পীর। এই দুই নায়কের সঙ্গেই অভিনয় করেছেন হালের জনপ্রিয় নায়িকা আঁচল। তবে, আঁচল জানিয়েছেন, শাকিব খানের চেয়ে বাপ্পীর সঙ্গেই অভিনয়ে বেশি স্বাচ্ছন্দ্যবোধ করেন তিনি। আর তাই নতুন কোনো ছবিতে অভিনয়ের ক্ষেত্রে শাকিবের চেয়ে জুটি হিসেবে বাপ্পীকেই তাঁর পছন্দ।পছন্দ বিষয়টার ব্যাখ্যায় আঁচল বললেন, ‘নিঃসন্দেহে এটা বলার অবকাশ রাখে না যে, শাকিব খান কত জনপ্রিয় একজন নায়ক। নতুনদের জন্যও তিনি অনেক সহযোগিতাপরায়ণ। অনেক শ্রদ্ধাভাজন। বর্তমান ঢাকাই চলচ্চিত্রেও তাঁর অবদান অনেক। তাঁর সঙ্গে ‘ফাঁদ’ নামের একটি ছবিতে কাজ করেছি। অসাধারণ অভিজ্ঞতা। কিন্তু এরপরও সহশিল্পী হিসেবে আমি এখন পর্যন্ত বাপ্পীকে বেশি চাই।’বাপ্পীকে চাওয়ার পিছনে যুক্তি হিসেবে আঁচল বলেন, ‘অভিনয়জীবনে আমি যে কটি ছবিতে কাজ করেছি অধিকাংশ ছবিতেই আমার বিপরীতে নায়ক বাপ্পী। তাঁর সঙ্গে আমার বোঝাপড়াটা খুবই চমৎকার। আমরা দুজন খুব ভালো বন্ধুও বলতে পারেন। তাই কাজও খুব চমৎকারভাবে করতে পারি। এই জন্যই সহশিল্পী হিসেবে তাঁকে বেশি চাই।’২০১১ সালে রাজু আহমেদের ‘ভুল’ ছবিতে অভিনয়ের মাধ্যমে ঢাকাই চলচ্চিত্রে যাত্রা শুরু করেছিলেন এ প্রজন্মের জনপ্রিয় অভিনয়শিল্পী আঁচল। খুব অল্প সময়ের মধ্যে অনেকগুলো ছবিতে কাজও করেছেন তিনি। এসব ছবিতে তাঁর অভিনয়শিল্পী ছিলেন শাকিব খান, আরিফিন শুভ, বাপ্পী, ইমন, আকাশ খান সহ আরও অনেকে। এর মধ্যে সবচেয়ে বেশি অভিনয় করেছেন বাপ্পীর বিপরীতে।এদিকে, বাপ্পী ছাড়াও এ প্রজন্মের আরেকজন নায়কের সঙ্গেও ছবির কাজ করার ইচ্ছে পোষণ করেছেন আঁচল। বললেন, ‘আমি বেশ কয়েকটি ছবিতে অভিনয় করলেও এখনো সায়মনের সঙ্গে কোনো ছবির কাজ হয়নি। খুব শিগগিরই তাঁর সঙ্গে একটি ছবিতে অভিনয় করতে চাই।’অভিনেত্রী আঁচল এখন শাকিব খানের সঙ্গে আরও একটি ছবির কাজ করছেন। ‘মেন্টাল’ নামের এই ছবির শুটিংয়ে তিনি এখন আছেন ব্যাংককে।
