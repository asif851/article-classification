
নাগরিক নাট্য সম্প্রদায়ের আয়োজনে আজ শুক্রবার থেকে শুরু হতে যাচ্ছে তিন দিনের এক বর্ণাঢ্য উৎসব। এ আয়োজনে দলটি উদযাপন করবে তাদের প্রতিষ্ঠার ৫০ বছর আর দর্শনীর বিনিময়ে নাটক প্রদর্শনের ৪৫ বছর। উৎসব নিয়ে কথা হলো নাগরিক নাট্য সম্প্রদায়ের সহসভাপতি অভিনেত্রী সারা যাকেরের সঙ্গে। তিনি তাঁদের দল ও উৎসব নিয়ে জানালেন অনেক কথা।
আজ আপনাদের উৎসব। কেমন লাগছে? খুব ভালো লাগছে। দর্শনীর বিনিময়ে নাটক প্রদর্শনের শুরুটা ছিল ১৯৭৩ সালের ৩ ফেব্রুয়ারি। মনে আছে, ৪৫ বছর আগের সে দিনটি ছিল রোববার। দর্শনীর বিনিময়ে প্রথম যে নাটকটি আমরা করেছিলাম, সেটির নাম বাকি ইতিহাস। আমি প্রথম অভিনয় করেছিলাম সেই নাটকে। মনে আছে, ওই পর্যায়েই একবার আমরা আটটা রোববার ব্রিটিশ কাউন্সিলে হল বুক করে নাটক করেছিলাম। সত্যি সত্যিই তখন ভাবিনি, এটা একটা মাধ্যম হিসেবে দাঁড়িয়ে যাবে। ভেবে ভালো লাগছে যে এখন প্রতিদিন ঢাকা শহরে দর্শনীর বিনিময়ে কোনো না কোনো নাটক হচ্ছে।
উৎসবে কী কী থাকছে? শুক্রবার (আজ) বিকেলে উদ্বোধনী অনুষ্ঠান করছি। যখন নাট্যচর্চা শুরু করি ৪৫ বছর আগে, তখন যাঁরা তরুণ ছিলেন, মনে এখনো তরুণ, তাঁদের দিয়ে প্রদীপ প্রজ্বালন করব। আর দলে যাঁরা সিনিয়র আছেন-আলী যাকের, আতাউর রহমান, আসাদুজ্জামান নূর, আবুল হায়াৎ-তাঁরাও থাকবেন। জয়িতার দলের গান ও নাচ-একটা আনন্দ-উল্লাসের মধ্য দিয়ে উদ্বোধনটা হবে। তারপর চা-বিরতি। ঐতিহাসিক স্থাপনা থাকবে কিছু। যেমন টিকিটগুলো বড় করে প্রদর্শন করা হবে, আলী যাকের হয়তো আবেদন করেছিলেন ১৯৭৪ সালে মহিলা সমিতির কাছে, সেটা থাকবে। কিছু কিছু নাটকের ছবি বড় করে প্রদর্শন করব, যেমন দেওয়ান গাজীর কিস্সার তিন সখীর দৃশ্যটা, রক্তকরবীর সেটটা। পুরোনো নাটক থেকে কিছু দৃশ্য মাল্টিমিডিয়ায় দেখানো হবে, কিছু দৃশ্যের হবে অভিনয়। দ্বিতীয় দিন-নাগরিকের বৈশাখ। জয়িতার গান থাকবে, আবৃত্তি করবেন নূর ভাই (আসাদুজ্জামান নূর), আতা ভাই (আতাউর রহমান), হায়াৎ ভাই (আবুল হায়াৎ) এবং আমাদের দলের ছেলেমেয়েরা। দারিও ফো ও ফ্রাঙ্কা রামে রচিত ‘ওপেন কাপল’ নাটকটি হবে তৃতীয় দিন। এটির রূপান্তর, নির্দেশনা ও অভিনয়-তিনটিই আমি করেছি। দুই চরিত্রের নাটকটিতে জিয়াউল হাসান কিসলু অভিনয় করেছেন। আমাদের এ আয়োজনটি হচ্ছে ডাভের সৌজন্যে, সহযোগিতা করছে সংস্কৃতিবিষয়ক মন্ত্রণালয়।
যখন অভিনয় করেছেন আগে, কার সঙ্গে মঞ্চ ভাগাভাগি করতে বেশি ভালো লাগত? হায়াৎ ভাই। অভিনয়ও বেশি করেছি হায়াৎ ভাইয়ের সঙ্গে।
আপনার যে চরিত্রগুলো ছিল, সেগুলো এখনকার কাউকে দিয়ে যদি অভিনয় করাতে চান, তবে কাকে বেছে নেবেন? নাটক ধরে বলতে হবে। সৎ মানুষের খোঁজে নাটক নিয়ে বললে, শ্রিয়া (সর্বজয়া) করতে পারবে। বাকি ইতিহাস হলে অপি (করিম) ভালো করবে। লিজবেথ চরিত্রটি শ্রিয়াও করতে পারে, অপি করতে পারে, মিঠুও (ফারহানা) করতে পারে।
নাটক রূপান্তর করেছেন, নির্দেশনা দিয়েছেন। লিখবেন না? যখন মনে হবে পারব, তখন তো লিখব। এখন আমি এ সময়ে প্রাসঙ্গিক, এমন ছোট ছোট কাস্টের নাটক করব। যেন শুধু বড় বড় মিলনায়তনের ওপর নির্ভর করতে না হয়। যেখানে জায়গা পাওয়া গেল, নাটক নামিয়ে দেওয়া গেল।
 
