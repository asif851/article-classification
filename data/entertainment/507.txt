
সংগীতশিল্পী জাকিয়া সুলতানা কর্ণিয়া শিগগিরই তাঁর নতুন গানের ভিডিও মুক্তি দিচ্ছেন। গানটির নাম ‘গাঙচিল’। এটি থাকছে কর্ণিয়ার নাম ঠিক না হওয়া নতুন একক গানের অ্যালবামে। মিউজিক ভিডিওটি পরিচালনা করেছেন তানভীর খান। সর্বশেষ ‘হিরো’ নামের একটি গানের মিউজিক ভিডিও প্রকাশ করেছিলেন কর্ণিয়া। নতুন মিউজিক ভিডিওটি নিয়ে তিনি বলেন, ‘যতটা জাঁকজমকপূর্ণভাবে “হিরো” গানটির ভিডিও তৈরি করা হয়েছিল, “গাঙচিল” ততটাই সাদামাটাভাবে করা হয়েছে।’ তিনি জানান, সফট রক ধাঁচের এই গানটির কথা ও সুরের সঙ্গে সামঞ্জস্য রেখেই সহজ-সরলভাবে ভিডিওতে গানটিকে উপস্থাপন করা হয়েছে।কক্সবাজার ও ঢাকার বিভিন্ন স্থানে গানের ভিডিও দৃশ্য ধারণ শেষ হয়েছে কদিন আগে। কর্ণিয়া আরও জানালেন, ভিডিও সম্পাদনার কাজ প্রায় শেষ। শিগগিরই ইউটিউব ও বিভিন্ন স্যাটেলাইট চ্যানেলে এটি দেখা যাবে। ‘গাঙচিল’ গানটির কথা, সুর ও সংগীত পরিচালনা করেছেন সেতু চৌধুরী।
