
চলচ্চিত্র আর নাটকের জন্য একাধিকবার বিয়ের পিঁড়িতে বসা হয়ে গেছে নিরবের। কিন্তু এবারের গল্পটা সিনেমা কিংবা নাটকের নয়। এ গল্প মডেল ও অভিনেতা নিরবের বাস্তব জীবনের। এ গল্প তাঁর বিয়ের!অনেকটা আচমকাই ২৬ ডিসেম্বর সন্ধ্যা সাতটায় ঘরোয়াভাবে বিয়ে সেরেছেন এ অভিনেতা। জীবনসঙ্গী হিসেবে বিনোদনের ঝলমলে ভুবনের কোনো বাসিন্দাকে নয়, তিনি বেছে নিয়েছেন নর্থ সাউথ বিশ্ববিদ্যালয়ের স্থাপত্যবিদ্যা বিভাগের প্রথম বর্ষের ছাত্রী কাসফিয়া তাহের চৌধুরীকে, যাঁর ডাক নাম ঋদ্ধি।বিয়ের সময় নিরবের পরিবারের লোকজন ও একেবারেই ঘনিষ্ঠ কয়েকজন বন্ধু উপস্থিত ছিলেন। বিয়ের পর নিজের অনুভূতি জানিয়ে নিরব বলেন, ‘দীর্ঘ ১০ মাস আমাদের প্রেম। পরিবারে সবার ছোট আমি। অনেক দিন থেকেই মা বিয়ের জন্য চাপ দিচ্ছিলেন। তাই শেষ পর্যন্ত বিয়েটা সেরেই ফেললাম।’এদিকে নিরবের নতুন বউ বিয়ের পর বলেন, ‘আমাদের দুজনের দীর্ঘদিনের প্রেমের সম্পর্ক। আমি যাঁকে চেয়েছি, তাঁকেই পেলাম। নতুন জীবন পেলাম। আমাদের জন্য দোয়া করবেন।’
