
হঠাৎ​ করেই কলকাতা গেলেন বাংলাদেশের জনপ্রিয় অভিনেত্রী বিদ্যা সিনহা মিম। এই শনিবার মা ছবি সাহাকে সঙ্গে নিয়ে তিনি কলকাতায় যান। জানা গেছে, ‘ব্ল্যাক’ ছবির জন্য প্রচারের অংশ হিসেবে মিম এরই মধ্যে অংশ নিয়েছেন ভারতের জি বাংলা চ্যানেলের জনপ্রিয় ‘দিদি নাম্বার-১’ অনুষ্ঠানে। এ সময় মিমের সঙ্গে ছিলেন ‘ব্ল্যাক’ ছবির অভিনেতা সোহম। সম্প্রতি দিদি নাম্বার -১ অনুষ্ঠানের বিশেষ পর্বটির শুটিং সম্পন্ন হয়েছে। অনুষ্ঠানটি উপস্থাপনায় আছেন কলকাতার অভিনেত্রী রচনা ব্যানার্জি।
হঠাৎ​ এই কলকাতা সফর প্রসঙ্গে মিম বলেন, ‘ভারতে ছবি মুক্তির আগে নানা ধরনের প্রচারমূলক অনুষ্ঠান করা হয়। যাতে ছবিটি নিয়ে দর্শকের মাঝে বাড়তি আগ্রহ তৈরি হয়। ‘ব্ল্যাক’ নিয়েও ছবি সংশ্লিষ্টরা তেমনই একটি উদ্যোগ নিয়েছেন।’ তিনি বলেন, ‘এরই মধ্যে অংশ নিয়েছি ‘দিদি নাম্বার ওয়ান অনুষ্ঠানে। দারুণ কিছু সময় কেটেছে। আমিও প্রচারণার কাজটি খুব উপভোগ করছি।’এদিকে, ইউটিউবে সম্প্রতি ‘ব্ল্যাক’ ছবির দুটি গান ইউটিউবে প্রকাশিত হয়েছে। গান দুটি হচ্ছে হালকা হালকা ও ‘ঢিপ ঢিপ বুকের ভেতর’। গান দুটিতে মিমের উপস্থিতি সবাইকে মুগ্ধ করেছে।এ ছাড়াও, কিছুদিন আগে ‘ব্ল্যাক’ ছবির অফিশিয়াল টিজারটিও ইউটিউবে দেওয়া হয়েছে। রাজা চন্দ পরিচালিত ‘ব্ল্যাক’ ছবিটি এবার কালীপূজা উপলক্ষে মুক্তি পাবে কলকাতায়।
