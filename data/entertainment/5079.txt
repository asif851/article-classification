
২৫ ডিসেম্বর প্রয়াত সংগীতশিল্পী সঞ্জীব চৌধুরীর জন্মদিন। তাঁর কাছের মানুষ এবং তাঁর গানের দল দলছুটের সদস্য বাপ্পা মজুমদার এবার সঞ্জীব চৌধুরীকে স্মরণ করছেন ভিন্নভাবে। তাঁর দল ‘বাপ্পা অ্যান্ড ফ্রেন্ডস’ তাদের প্রথম স্টুডিও অ্যালবাম বেনানন্দ উৎসর্গ করছে সঞ্জীব চৌধুরীকে। আজ বৃহস্পতিবার সন্ধ্যায় বেইলি রোডের একটি রেস্টুরেন্টে অ্যালবামের মোড়ক উন্মোচন করা হবে।আজকের অনুষ্ঠানে উপস্থিত থেকে অ্যালবামটির মোড়ক উন্মোচন করবেন নাট্যব্যক্তিত্ব শংকর সাঁওজাল, সংগীত পরিচালক পার্থ মজুমদার এবং অ্যালবামটির প্রযোজনা প্রতিষ্ঠান জিরোনার চেয়ারম্যান মতিউর রহমান। এসব তথ্য জানালেন দলের অন্যতম সদস্য বাপ্পা মজুমদার।বেনানন্দ অ্যালবামে রয়েছে আটটি গান। এর মধ্যে তিনটি লালনের, রাধারমণের তিনটি, হাসন রাজার একটি এবং একটি গান মনমোহন দত্তের। অ্যালবামের সব কটি গানের সংগীতায়োজন করেছে বাপ্পা অ্যান্ড ফ্রেন্ডস।বেনানন্দ প্রসঙ্গে সংগীতশিল্পী বাপ্পা মজুমদার বলেন, ‘লোকগান সব সময়ই আমাকে টানে। সুযোগ পেলেই মঞ্চে একটা-দুটো লোকগান করি। একটা অ্যালবাম করার ইচ্ছে অনেক দিনের। সঞ্জীব চৌধুরীর জন্মদিন ২৫ ডিসেম্বর। তাঁর জন্মদিন উপলক্ষে অ্যালবামটি প্রকাশ করতে পারছি বলে বেশি ভালো লাগছে।’
