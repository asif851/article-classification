
সমালোচকদের মুখ ‘সেলাই’ করে দিলেন অভিনেত্রী অ্যান হ্যাথাওয়ে। এখন থেকে সমালোচকেরা তাঁর দেহগড়ন নিয়ে কথা বলার আগে দুবার অন্তত ভেবে নেবেন। সম্প্রতি ইনস্টাগ্রামে একটি ভিডিও পোস্ট করে সমালোচকদের কড়া এক বার্তা দিলেন অস্কারজয়ী এই হলিউড অভিনেত্রী।তারকাদের শরীর নিয়ে কথা বলা নতুন কিছু নয়। নায়িকারা একটু মুটিয়ে গেলেও দোষ, আবার রোগা হলেও দোষ। অভিনেত্রী অ্যান হ্যাথাওয়েকে তো বেশ কয়েকবারই এমন সমালোচনার মুখে পড়তে হয়েছে। কিন্তু নায়িকারা বেশির ভাগ সময় চরিত্রের প্রয়োজনেই শরীরের ওজন বাড়ান এবং কমান-এটা যেন বোঝেনই না সমালোচকেরা। তাই এবার অ্যান সেটি বুঝিয়ে দিয়েছেন স্পষ্ট ভাষায়।একটি সিনেমায় অভিনয়ের জন্য ওজন বাড়াতে হবে অ্যানকে। এ জন্য নিয়মিত রুটিন মেনে চলছেন, ব্যায়াম করছেন। তারই একটি ভিডিও আপলোড দিয়েছেন ইনস্টাগ্রামে। টাইমল্যাপস ভিডিওটিতে ওজন বাড়ানোর জন্য অ্যানের চেষ্টা দেখা যায়। ওই ভিডিওর ক্যাপশনে অ্যান লেখেন, ‘সিনেমার চরিত্রের জন্য আমি ওজন বাড়াচ্ছি। সবকিছু ঠিকঠাক যাচ্ছে। এরপর যাঁরা আমার ওজন বাড়ার কারণে আমাকে লজ্জা দিতে আসবেন, তাঁদের জন্য বলে রাখি-লজ্জাটা আমার নয়, আপনাদের পাওয়া উচিত।’বলে রাখা ভালো, লা মিজারেবল ছবিতে অভিনয়ের পর সমালোচকদের কথার ছুরিতে কাটা পড়েছিলেন অ্যান। সেবার চরিত্রের প্রয়োজনে বেশ রোগা হয়ে যেতে হয়েছিল তাঁকে। দীর্ঘদিন শুধু আপেল খেয়ে থাকতে হয়েছিল। হারপার বাজার
