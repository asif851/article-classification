



অজয় দেবগনের বাসায় আয়কর দপ্তর থেকে অভিযান চালানো হয়েছিল।
গত শতকের নব্বইয়ের দশকের ঘটনা।
‘রেইড’ ছবিটা করতে গিয়ে অনেক কিছু জেনেছেন অজয় দেবগন।


বলিউডের তারকা দম্পতি অজয় দেবগন আর কাজল বিয়ে করেছিলেন মাত্র ৩০ মিনিটে। বিয়ের আনুষ্ঠানিকতা সারতে ওইটুকু সময়ই লেগেছিল। গত ২৪ ফেব্রুয়ারি ছিল তাঁদের বিবাহবার্ষিকী। ১৯ বছর পর বিয়ের সেই দিনটির কথা মনে করে অজয় দেবগন বলেন, ‘আমি আর কাজল ৩০ মিনিটের মধ্যে বিয়েটা সেরে ফেলেছিলাম। ঘর ছেড়ে ছাদের ওপর আমরা বিয়ে করেছিলাম। বিয়ের পর কাজল দুই মাসের হনিমুন প্ল্যান করেছিল। আমরা ওয়ার্ল্ড ট্যুরে গিয়েছিলাম। কিন্তু এক মাস পরই ফিরে আসি!’
তাঁদের মেয়ে নাইসা এখন বিদেশে পড়ছে। বয়স ১৪। সামনে বলিউডে দেখা যাবে নাইসাকে? অজয় দেবগন বলেন, ‘এ মুহূর্তে পড়াশোনা ওর কাছে সবচেয়ে গুরুত্বপূর্ণ। নিজের ক্যারিয়ার নিয়ে ভবিষ্যতে ও যে সিদ্ধান্ত নেবে, আমরা সেটা সাপোর্ট করব।’
অজয় দেবগনের নতুন ছবি ‘রেইড’। ক্রাইম-ড্রামা ধাঁচের এই ছবি পরিচালনা করেছেন রাজকুমার গুপ্ত। এর আগে তিনি ‘নো ওয়ান কিলড জেসিকা’ (২০১১) ছবিটি পরিচালনা করেছিলেন। ছবিতে অভিনয় করেছেন অজয় দেবগন। আয়কর দপ্তরের অভিযান নিয়ে ছবির গল্প। অনেক বছর আগে অজয় দেবগনের বাসায়ও আয়কর দপ্তর থেকে অভিযান চালানো হয়। সেই অভিজ্ঞতা নিয়ে অজয় দেবগন বলেন, ‘গত শতকের নব্বইয়ের দশকের ঘটনা। আমি তখন নাসিকে, শুটিং করছিলাম। এটুকু মনে আছে, অফিসাররা এসে বাসায় কিছু উল্টাপাল্টা কাজ করেছিল, আর আমি তাদের বিরুদ্ধে মামলা করেছিলাম। পরে এই মামলায় আমি জিতেছিলাম। “রেইড” ছবিটা করতে গিয়ে আমি অনেক কিছু জেনেছি। সব শুনে আমি অবাক হয়েছি। যেমন আশি-নব্বইয়ের দশকেই ইনকাম ট্যাক্স অফিসারদের হত্যা করে রাস্তার নর্দমায় ফেলে রাখা হতো!’
অজয় দেবগনের মতে, আয়কর ফাঁকি দেওয়া একটি সামাজিক অপরাধ। ‘রেইড’ ছবিতে আরও অভিনয় করেছেন ইলিয়ানা ডি’ক্রুজ, সানন্দ ভর্মা, সৌরভ শুক্লা প্রমুখ।

