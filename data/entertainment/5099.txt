

গল্প বাবা আর মেয়ের। মেয়েকে হাজার প্রতিকূলতা থেকে বাঁচানোর প্রয়াস বাবার। এমন একটি গল্পের বাবা সঞ্জয় দত্ত। আর তাঁর মেয়ে অদিতি রাও হায়দারি। এই গল্পের ছবির নাম ‘ভূমি’। পাঁচ বছর কারাভোগের পর বলিউড তারকা সঞ্জয় দত্ত ফিরছেন ‘ভূমি’ ছবিটি দিয়ে। আগামী ২২ সেপ্টেম্বর মুক্তি পাবে উমং কুমার পরিচালিত এই ছবি। আর ১১ আগস্ট প্রকাশ পেয়েছে ছবির ট্রেলার। প্রকাশ পাওয়ার প্রথম ২৪ ঘণ্টায় কেবল ইউটিউব ও ফেসবুকে দেখা হয়েছে ৮০ লাখের বেশিবার। আজ ইউটিউবে গিয়ে দেখা গেল, শুধু সেখানকার ভিডিওটিই ৮৮ লাখবারের বেশি দেখা হয়েছে।
টুইট করে সবাইকে তাই ধন্যবাদ জানালেন উমং, ‘ধন্যবাদ সবাইকে, ভূমির ট্রেলারটি ৮০ লাখের বেশি ভালোবাসার জন্য।’
ছবির ট্রেলার মন জিতে নেওয়ার মতো। বাবা-মেয়ের পবিত্র আবেগময় এক সম্পর্ক, মেয়ের সম্মানের জন্য বাবার পৃথিবীর বিরুদ্ধে নেমে যাওয়ার সাহসের অসাধারণ এক গল্প। সেই আঁচ পাওয়া গেছে ছবির ট্রেলার। এই ছবিতে সঞ্জয়কে একই সঙ্গে আবেগপ্রবণ আবার বিদ্রোহী দুই ভূমিকায় দেখা যাবে। সঞ্জয় আবার মন জিতে নেবেন বলেই ধারণা করা হচ্ছে।
সঞ্জয় মনে করেন, তাঁর চলচ্চিত্রে ফিরে আসার জন্য ‘ভূমি’ ছবিটি উপযুক্ত। এনডিটিভিকে তিনি বলেন, ‘আমি এমন একটা ছবির গল্প খুঁজছিলাম, যা আমার পর্দার চেনা ব্যক্তিত্বকে ছাড়িয়ে যায়। আমি এমন কিছু করতে চেয়েছিলাম, যা সমালোচনার যোগ্য অথচ শক্তিশালী।’
২০১৪ সালে সর্বশেষ সঞ্জয়কে বড় পর্দায় দেখা যায়। আমির খানের পিকেতে অবশ্য তাঁর চরিত্রটি ছিল ছোট। ২০১৬ সালের ফেব্রুয়ারিতে জেল থেকে মুক্তি পান সঞ্জয়।

