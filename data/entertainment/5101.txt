
জনপ্রিয় গায়িকা ন্যান্‌সির কণ্ঠ এখন শোনা যাবে ভারতীয় টেলিভিশন চ্যানেলগুলোতে। তবে কোনো গানে নয়, একটি বিজ্ঞাপনচিত্রের জিঙ্গেলে শোনা যাবে ন্যান্‌সির কণ্ঠ। আহ, কেয়া ঠান্ডাক নে তুমহে ঘেরা হে—এমন কথার জিঙ্গেলটির সুর ও সংগীত পরিচালনা করেছেন হাবিব ওয়াহিদ। কোমল পানীয় প্রাণ আপের এই বিজ্ঞাপনচিত্রের জিঙ্গেলে কণ্ঠ দিয়েছেন ন্যান্‌সি। গতকাল শুক্রবার রাতে হাবিবের স্টুডিওতে জিঙ্গেলটিতে কণ্ঠ দেন ন্যান্‌সি। প্রথম আলোকে ন্যান্‌সি বলেন, ‘হাবিব ভাইয়ের সুর ও সংগীত নিয়ে তো নতুন করে বলার কিছু নেই। ফাটাফাটি একটা কাজ হয়েছে। জিঙ্গেলটিতে কণ্ঠ দিয়ে আমারও খুব ভালো লেগেছে। শ্রোতাদেরও পছন্দ হবে।’ভিন্ন ভাষার জিঙ্গেল গাইতে কেমন লেগেছে জানতে চাইলে ন্যান্‌সি বলেন, ‘ভিন্নধর্মী কিছু মনে হয়নি। অন্য সময় বাংলা ভাষায় গাইতাম, এবার না হয় হিন্দিতে গাইলাম। আমি আমার অবস্থান থেকে পুরোপুরি ভালো করার চেষ্টা করেছি। তবে ভালো লাগছে এই ভেবে যে, বিজ্ঞাপনচিত্রগুলো দিনরাতের অনেকটা সময় জুড়ে বারবার প্রচার হয়। এতে করে খুব দ্রুত অনেক বেশি সংখ্যক মানুষের কাছে পৌঁছে যাওয়া যায়।’প্রাণ আপের নতুন এই বিজ্ঞাপনচিত্রে মডেল হয়েছেন ঢাকাই চলচ্চিত্রের আলোচিত দুই অভিনয়শিল্পী আরিফিন শুভ ও পরীমনি।
