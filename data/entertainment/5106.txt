


• সবচেয়ে নিকৃষ্ট স্বীকৃতির নাম হলো রেজ্জি অ্যাওয়ার্ড। • হলিউডের বাজে কাজের জন্য এই পুরস্কার প্রতিবছর দেওয়া হয়। • এ বছর এই পুরস্কার অনুষ্ঠানের বয়স হলো ৩৮ বছর।

কাজের জন্য একাডেমি অ্যাওয়ার্ড স্বীকৃতি দিলে আর কি লাগে? চলচ্চিত্র দুনিয়ার সবচেয়ে সম্মানজনক স্বীকৃতি তো এটাই। আর সবচেয়ে নিকৃষ্ট স্বীকৃতির নাম হলো রেজ্জি অ্যাওয়ার্ড। হলিউডের সবচেয়ে বাজে কাজের জন্য এই পুরস্কার প্রতিবছর দেওয়া হয়। এ বছরও এর ব্যতিক্রম হয়নি। নিয়ম অনুযায়ী অস্কার অনুষ্ঠানের ঠিক আগের রাতে দেওয়া হয় রেজ্জি অ্যাওয়ার্ড। এবারও তাই ৩ মার্চ রাতে বছরের সবচেয়ে বাজে সিনেমা, অভিনেতা ও অভিনেত্রীর নাম ঘোষণা করা হলো।
রেজ্জি অ্যাওয়ার্ডের পুরো নাম ‘গোল্ডেন র‍ যাসপবেরি অ্যাওয়ার্ড’। অস্কারে যেমন থাকে স্বর্ণে মোড়া মূল্যবান মূর্তি, রেজ্জিতে থাকে ঠিক এর বিপরীত। স্প্রে প্রিন্ট করা মাত্র ৪ ডলার মূল্যের একটি স্টিলের স্মারক বিজয়ীদের ঠিকানায় পৌঁছে দেওয়া হয়। এ বছর এই পুরস্কার অনুষ্ঠানের বয়স হলো ৩৮ বছর।
এ বছর সবচেয়ে বাজে অভিনেতার তকমা জিতলেন টম ক্রুজ। মামি টু ছবির জন্য প্রথমবারের মতো এককভাবে রেজ্জির মালিক হলেন তিনি। এর আগে ইন্টারভিউ উইথ দ্য ভ্যাম্পায়ার ছবির জন্য সেরা জুটি বিভাগে ব্র্যাড পিটের সঙ্গে বাজে অভিনয়ের জন্য রেজ্জি পান পিট। তবে মজার ব্যাপার হলো, নারী সেজে বু টু ছবিতে অভিনয়ের জন্য বাজে অভিনেত্রী বিভাগে রেজ্জি স্বীকৃতি পেয়েছেন অভিনেতা টেলর পেরি। বছরের সবচেয়ে বাজে ছবির রেজ্জি গেছে দ্য ইমোজি মুভির ঘরে।
তবে এবারের রেজ্জির সবচেয়ে আকর্ষণীয় অংশ ছিল ‘স্মরণিকা’ বিভাগটি। অন্যান্য পুরস্কার অনুষ্ঠানের মতো রেজ্জিও এ বছর কর্মক্ষেত্রে নারীর ওপর যৌন হয়রানির প্রতিবাদ করেছে। গত ১৮ মাসে বেশ কয়েকজন হলিউড অভিনেতা, পরিচালক ও অভিনয়শিল্পীর বিরুদ্ধে যৌন হয়রানির অভিযোগ উঠেছে। তাঁদের প্রতি তাচ্ছিল্য প্রকাশ করে একটি বিদ্রূপাত্মক ভিডিও তৈরি করেছে রেজ্জি কর্তৃপক্ষ। সেই ভিডিও আয়োজকেরা ছেড়েছেন তাঁদের ‘স্মরণিকা’ বিভাগে। হয়রানির অভিযোগ ওঠা হলিউডের সেই কর্তাব্যক্তিদের অনেকেই এখন একঘরে হয়ে আছেন। অনেকে আবার পুরোপুরি বিচ্ছিন্ন সবকিছু থেকে। তাই তাঁদের স্মরণ করে অনেকটা মৃত ব্যক্তির প্রতি শোক প্রকাশের মতোই মনে করে রেজ্জি। কিন্তু ভিডিওর শেষে গিয়ে লেখা ওঠে, ‘দুঃখিত, আমরা আপনাকে কিংবা আপনার মতো কারও অভাব বোধ (মিস) করছি না।’ বিদ্রূপাত্মক ওই ভিডিওর মূল চরিত্র ছিলেন হলিউডের চলচ্চিত্র প্রযোজক হার্ভি ওয়াইনস্টিন। তা ছাড়া ভিডিওতে আরও দেখা যায় পরিচালক উডি অ্যালেন, অভিনেতা কেভিন স্পেসি, কেসি অ্যাফ্লেকের মতো অনেকের ছবি।
 
