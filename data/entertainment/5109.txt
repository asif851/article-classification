
অবাক হওয়ার কিছু নেই—ছবিতে যাকে দেখছেন তিনিই আফরান নিশো। ‘মুখোশের আড়ালে’ নামে ঈদের একটি নাটকে এমন চরিত্রে দেখা যাবে তাঁকে। এটি গত ঈদে প্রচারিত নাটক ‘জোকার’-এর সিক্যুয়াল। এর আগের নাটকে পুরোদস্তুর জোকার বেশেই দেখা গিয়েছিল তাঁকে। তবে এবার নিশোকে দেখা যাবে দুটো ভিন্ন রূপে। নাটকে স্বাভাবিক নিশোর মুখোমুখি হতে হয়েছে জোকার নিশোকেও। অর্থাৎ​ পুরোপুরি দ্বৈত চরিত্র না হলেও নিশোকে একই সময়ে দুটো ভিন্ন চরিত্রে অভিনয় করতে দেখা যাবে ​এ নাটকে। নাটকটি নিয়ে নিশো বলেন, ‘এ ধরনের চরিত্রের পেছনে সময় দিয়ে হোমওয়ার্ক করে কাজ করতে হয়। আ​মি তা-ই করেছি। আগের নাটকটির সময় পরিশ্রমটা একটু বেশিই ছিল। তবে এবার দুটো চরিত্রকে তুলে ধরার জন্য বেশি মনোযোগ দিয়ে অভিনয় করতে হয়েছে।’
এবার ঈদে নিশো অভিনয় করেছেন বেশ কয়েকটি নাটকে। ঈদের প্রায় সবকটা দিনেই বিভিন্ন চ্যানেলে ছিল নিশোর উপস্থিতি। আজকের এই ‘মুখোশের আড়ালে’ নাটকটি দেখা যাবে এনটিভিতে রাত ১১টা ১৫ মিনিটে।
