
আজ ২ অক্টোবর, ব্যান্ড তারকা জেমসের ৫৩তম জন্মদিন। দিনটি উপলক্ষে ঢাকা শহরের বিভিন্ন গুরুত্বপূর্ণ স্থানে জেমসের প্রতিকৃতি স্থাপন করা হয়েছে। সকাল থেকে এসব প্রতিকৃতির সামনে দাঁড়িয়ে অনেককেই সেলফি তুলতে দেখা যায়। এসব প্রতিকৃতির নিচে বক্সে লেখা আছে, জেমস ফ্যান ক্লাব।
জেমস ফ্যান ক্লাবের প্রেসিডেন্ট প্রিন্স মোহাম্মদ জানান, তিনি নিজ উদ্যোগে কাজটি করেছেন। তবে তাতে নিজের নাম যুক্ত করতে চাননি। তিনি এখন জেমস ফ্যান ক্লাবের দায়িত্বে আছেন। তাই এই সংগঠনের নামেই আজ সারা দেশে এই প্রতিকৃতি লাগিয়েছেন।
আজ রোববার সকালে প্রথম আলোকে প্রিন্স মোহাম্মদ বলেন, ‘আজ গুরু জেমসের ৫৩তম জন্মদিন। তাই সারা দেশে ৫৩টি প্রতিকৃতি স্থাপন করেছি। গুরু জেমসের প্রতি এটি আমাদের ভালোবাসার নিদর্শন।’
জানালেন, গতকাল শনিবার রাত থেকে ঢাকায় ২৩টি, চট্টগ্রামে ৪টি, রাজশাহীতে ২টি, কিশোরগঞ্জে ৬টি, ময়মনসিংহে ৪টি, রংপুরে ২টি, সিলেটে ২টি, নওগাঁয় ২টি, দিনাজপুরে ৪টি, ভৈরবে ২টি ও সুনামগঞ্জে ২টি প্রতিকৃতি স্থাপন করা হয়েছে।
গত বছর জেমস ফ্যান ক্লাব গঠন করা হয়। এরই মধ্যে জেমসের লক্ষাধিক ভক্ত যুক্ত হয়েছেন এই সংগঠনের সঙ্গে। আজ সারা দেশ থেকে জেমস ফ্যান ক্লাবের ৫০০ সদস্য ঢাকায় আসছেন। বিকেলে তাঁরা জেমসের সঙ্গে দেখা করার সুযোগ পাবেন। প্রিন্স মোহাম্মদ জানান, আজ বারিধারায় স্টুডিওতে জেমসের জন্মদিন উদ্‌যাপন করা হবে। বিকেল ৪টায় সারা দেশ থেকে আসা ভক্তদের সঙ্গে জেমস কেক কাটবেন। ভক্তদের সঙ্গে তিনি ছবি তুলবেন, আড্ডা দেবেন।
২০১৫ সালে জেমসের জন্মদিনে ঢাকায় বিভিন্ন গুরুত্বপূর্ণ রাস্তার ধারে বিশাল আকারের ১২টি বিলবোর্ড ঝোলান প্রিন্স মোহাম্মদ। তাঁর এই উদ্যোগ তখন খুবই আলোচিত হয়। গত বছর জেমসের জন্মদিনে দেড় হাজার কেজি ওজনের কেক তৈরি করেন তিনি। ২০০০ সালে কিশোরগঞ্জের হোসেনপুর উপজেলায় তাঁর উদ্যোগে একটি সড়কের নাম দেওয়া হয় ‘জেমস রোড’।
আজ জেমসের জন্মদিন উদ্‌যাপনের পর বছরব্যাপী কাজের পরিকল্পনা করেছে জেমস ফ্যান ক্লাব। প্রিন্স মোহাম্মদ বলেন, ‘পরিবেশের ভারসাম্য রক্ষায় আমরা সারা দেশে সবুজায়নের জন্য কাজ করব। আমরা এই সংগঠন থেকে সারা দেশে এক কোটি গাছ লাগানোর উদ্যোগ নিয়েছি। আশা করছি, আগামী বছর গুরু জেমসের জন্মদিনে আমাদের এই কাজের একটা চিত্র সবাইকে দেখাতে পারব।’
 
