
মাছরাঙা টেলিভিশন আজ তৃতীয় বছরে পা রাখছে। বর্ষপূর্তি উপলক্ষে আজ সকাল থেকে রাত পর্যন্ত প্রচার করা হবে নানা অনুষ্ঠান। বর্ষপূর্তির আড্ডায় অংশ নেবেন সৈয়দ হাসান ইমাম, লায়লা হাসান, হাসান আরিফ, নিশো, মীম, শিহাব শাহীনসহ আরও অনেকে। রাতে স্টুডিও থেকে সরাসরি প্রচার করা হবে ন্যান্সির একক গানের অনুষ্ঠান। এ ছাড়া দিনের বেলা গান গাইবেন ফকির শাহাবুদ্দিন, সালমা, ‘রবি সেরা প্রতিভা’র শিল্পী মিথুন ও মেঘলা। রাতে থাকছে নাটক দর্পহরণ। রবীন্দ্রনাথ ঠাকুরের গল্প অবলম্বনে নাটকটি পরিচালনা করেছেন শুভ্র আহমেদ। অভিনয় করেছেন নিলয়, মীম প্রমুখ। রাতে আরও থাকছে দেবাশীষ বিশ্বাসের উপস্থাপনায় অনুষ্ঠান ‘রঙ্গব্যঙ্গ’। এতে অংশ নিয়েছেন শহীদুল আলম সাচ্চু, শিরিন বকুল, আহসান কবির, মুকিত জাকারিয়া, কচি খন্দকার, মাজনুন মিজান, সুমন পাটোয়ারী প্রমুখ। কেক কাটা পর্বটি প্রচারিত হবে সন্ধ্যা সোয়া সাতটায়।
