



স্নিগ্ধা মোমিন টিভির সঙ্গে যুক্ত প্রায় আট বছর।
শুরুটা উপস্থাপনা দিয়ে হলেও এখন নিয়মিত অভিনয় করছেন।
দীপ্ত টিভির ‘পালকী’ ধারাবাহিকে তিনি অভিনয় করেছেন নাম ভূমিকায়।


স্নিগ্ধা মোমিন। টিভির সঙ্গে যুক্ত প্রায় আট বছর। শুরুটা উপস্থাপনা দিয়ে হলেও এখন নিয়মিত অভিনয় করছেন। দীপ্ত টিভির ‘পালকী’ ধারাবাহিকে তিনি অভিনয় করেছেন নাম ভূমিকায়। এবার ভালোবাসা দিবসে তাঁর অভিনীত তিনটি নাটক দেখানো হবে। আজ সোমবার দুপুরে কথা হলো স্নিগ্ধা মোমিনের সঙ্গে।
‘পালকী’ নাকি স্নিগ্ধা মোমিন?আমি কিন্তু এখন ‘পালকী’কে ভাঙছি। ‘পালকী’ ছিল দীপ্ত টিভির প্রতিদিনের ধারাবাহিক। আমি নাম ভূমিকায় অভিনয় করেছি। ধারাবাহিকটির সঙ্গে অনেক দিন যুক্ত ছিলাম। নাটকটি যাঁরা দেখেছেন, তাঁরা আমাকে পালকী নামেই জানেন। কিন্তু এখন আমি চরিত্রটি থেকে নিজেকে বের করে আনছি। নিজেকে ভাঙছি। আগে তো কেউ আমার নামই জানত না, ‘পালকী’র কারণে অনেকেই আমাকে চিনেছে।
হঠাৎ ‘পালকী’ থেকে আপনি উধাও! কী হয়েছিল?আমি টানা দুই বছর দীপ্ত টিভির ‘পালকী’ ধারাবাহিকে অভিনয় করেছি। হঠাৎ একদিন চ্যানেলটির কর্তৃপক্ষ আমাকে ডেকে বলল, তারা আর আমার সঙ্গে কাজ করার ব্যাপারে আগ্রহী নয়। ২০১৬ সালের ২৬ ডিসেম্বর থেকে এই ধারাবাহিকের সঙ্গে আমি আর নেই। এখন ‘পালকী’ চরিত্রটি করছেন তানিয়া বৃষ্টি।
তখন কিন্তু অন্য কথা শোনা গিয়েছিল।আমি এটাই বলতে চেয়েছিলাম। কিন্তু দীপ্ত টিভির কর্তৃপক্ষ চেয়েছিল, যেন সবাইকে বলি আমি নিজেই ধারাবাহিকটি ছেড়ে দিয়েছি। হয়তো তারা আমার ভবিষ্যতের কথা ভেবেই এমনটা বলেছিল।
আপনার শুরুটা কীভাবে হয়েছিল?২০০৮ সালে আমি ‘লাক্স-চ্যানেল আই সুপারস্টার’ প্রতিযোগিতায় অংশ নিয়েছিলাম। আমি সেরা ১৪ পর্যন্ত গিয়েছিলাম। সেরা দশের আগে একসঙ্গে চারজনকে বাদ দেওয়া হয়। আমি বাদ পড়ে যাই। সেদিন অনেক কেঁদেছি। ইস্ট ওয়েস্ট বিশ্ববিদ্যালয়ে ভর্তি হই। পড়াশোনায় মন দিই। এর দুই বছর পর প্রথম উপস্থাপনা করেছি বাংলাভিশনে ‘মিউজিক ভিশন’। এরপর আরটিভির ‘সিনেমার গান’ অনুষ্ঠানটিও উপস্থাপনা করেছি। প্রথম অভিনয় করেছি রেদওয়ান রনির ‘রেডিও চকলেট’ ধারাবাহিকে। এখন নিয়মিত কাজ করছি।
কী ধরনের কাজ করছেন?নাটক আর টেলিছবি করছি। গত বছর ঈদে সজল আর আমার অভিনীত কয়েকটি নাটক আর টেলিছবি বিভিন্ন টিভি চ্যানেলে দেখানো হয়েছে।
ভালোবাসা দিবসের জন্য কিছু করেছেন?এবার ভালোবাসা দিবসে বুধবার আমার তিনটি নাটক দেখানো হবে। সজলের সঙ্গে একটি নাটক করেছি। নাম ‘তুমিময় সব সময়’। দীপ্ত টিভিতে দেখানো হবে রাত সাড়ে ১১টায়। পরিচালক অনন্য ইমন। এবার অপূর্বর সঙ্গে দুটি নাটকে অভিনয় করেছি। দেশ টিভিতে রাত পৌনে ১০টায় দেখানো হবে ‘তোমার বসন্ত দিনে’। পরিচালক আবু হায়াত মাহমুদ। রাত আটটায় চ্যানেল নাইনে দেখানো হবে ‘তুমি ছুঁয়ে দিলেই’। পরিচালক হিমেল আশরাফ। সব কটি কাজ খুব ভালো হয়েছে।
অপূর্বর সঙ্গে এবারই প্রথম কাজ করেছেন?হ্যাঁ, আমি খুবই উত্তেজিত ছিলাম। তাঁর মতো একজন জনপ্রিয় নায়কের সঙ্গে কাজ করার সুযোগ পেয়েছি, আমার জন্য দারুণ ব্যাপার!
