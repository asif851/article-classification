
তারকাদের চেয়ে তাঁদের সন্তানেরাও কম জনপ্রিয় নয়। জন্মের আগে থেকেই যেমন সাইফ আলী খান ও কারিনা কাপুর দম্পতির সন্তান গণমাধ্যমে আলোচনায় ছিল, জন্মের পরেও তাকে নিয়ে কম মাতামাতি হচ্ছে না। রোববার ‘সাইফিনা’র ছেলে তৈমুর আলী খানের নতুন একটি ছবি ইন্টারনেটে দ্রুত ছড়িয়ে পড়ে। গত বছর ২০ ডিসেম্বর জন্ম হয় তৈমুরের। জন্মের পরপরই তার একটি ছবি ইন্টারনেটে ছড়িয়ে পড়েছিল। সেই ছবি আসল না নকল, তা নিয়েও অবশ্য কম তর্ক হয়নি। পরে সাইফ নিশ্চিত করেন, সেটি তাঁদের ছেলের আসল ছবি। এবারের ছবিটি সাইফের হোয়াটসঅ্যাপ অ্যাকাউন্ট থেকে ফাঁস হয়েছে। আর গর্বিত বাবা সাইফ জানাতে দেরি করেননি যে এটি তাঁর ছেলে তৈমুরেরই ছবি। কিছুদিন আগে কারিনা বলেছিলেন, তৈমুর এই জগতের সবচেয়ে সুদর্শন পুরুষ। মায়েরা নাকি সন্তানদের বিষয়ে সব সময় একটু বাড়িয়েই বলেন। কিন্তু তাঁর ছেলের ছবি দেখে বলতেই হবে যে কারিনা এক ফোঁটা বাড়িয়ে বলেননি। তৈমুর দেখতে আসলেই অনেক আকর্ষণীয় হয়েছে। মা আর বাবা দুজনের চেহারার সঙ্গে অনেক মিল তার। কিছুদিন আগে অভিনেতা শহীদ কাপুরও তাঁর ছয় মাস বয়সী মেয়ে মিশার ছবি ইনস্টাগ্রামে শেয়ার করেন। তাঁর মতে, পাপারাজ্জিরা মেয়ের ছবি প্রকাশ করার আগে মিশার ছবি তিনি দুনিয়াকে দেখাবেন তাই ভালো। দ্য ইন্ডিয়ান এক্সপ্রেস।
