
হলিউড তারকা অরল্যান্ডো ব্লুম এখন বাংলাদেশে। তাঁর সামাজিক যোগাযোগমাধ্যম থেকে খবরটি নিশ্চিত হওয়া গেছে। তিনি ইউনিসেফের শুভেচ্ছাদূত হিসেবে এসেছেন বাংলাদেশে। গত সোমবার থেকে এই পাইরেটস অব দ্য ক্যারিবিয়ান তারকা অবস্থান করছেন দেশে।২০০৯ সাল থেকে ইউনিসেফের শুভেচ্ছাদূত হিসেবে কাজ করছেন অরল্যান্ডো ব্লুম। সুবিধাবঞ্চিত শিশুদের নিয়ে তিনি বিভিন্ন সময় কাজ করেছেন। তবে বাংলাদেশে ইউনিসেফের হয়ে তিনি ঠিক কোন কর্মসূচিতে অংশ নিতে এসেছেন তা জানা যায়নি। একটি সূত্র থেকে জানা যায়, দুই দিন ধরে ব্লুম দেশের বিভিন্ন স্থানের সুবিধাবঞ্চিত শিশুদের সঙ্গে দেখা করেছেন, কথা বলেছেন, তাঁদের সঙ্গে সময় কাটিয়েছেন। ব্লুমের সামাজিক যোগাযোগমাধ্যমের পেজগুলোতে মিলেছে সেই তথ্যের সত্যতা। সোমবার রাতে অরল্যান্ডো ব্লুম সামাজিক যোগাযোগমাধ্যমে একটি সুবিধাবঞ্চিত শিশুর ছবি পোস্ট করে তাতে বাংলাদেশ হ্যাশট্যাগ দিয়ে লেখেন, ‘এখানে জীবন কাটানো সহজ নয়।’ এরপর ছবিতে ইউনিসেফকে ট্যাগ করে তাতে লেখেন, ‘সৌভাগ্য যে বেঁচে আছি।’ এর কয়েক ঘণ্টা পর অরল্যান্ডো ব্লুম আরও একটি পোস্ট দেন। এর সঙ্গে জুড়ে দেন একটি ছোট ভিডিও। তাতে বাংলাদেশের শিশুদের সঙ্গে সময় কাটাতে দেখা যায় এই হলিউড তারকাকে। সেই ভিডিওতে ব্লুম লেখেন, ‘প্রথম দিন শেষ হলো।’আনুষ্ঠানিকভাবে ইউনিসেফ বাংলাদেশের পক্ষ থেকে কোনো তথ্য জানানো হয়নি। তবে একটি সূত্র জানিয়েছে, এ তারকা এখনো অবস্থান করছেন বাংলাদেশে।লর্ড অব দ্য রিংস ছবিতে অভিনয় করে তারকা হয়ে ওঠেন অরল্যান্ডো ব্লুম। এরপর ব্ল্যাক হক ডাউন, ট্রয়, কিংডম অব হ্যাভেন, থ্রি মাসকেটিয়ার্স, পাইরেটস অব দ্য ক্যারিবিয়ান ও দ্য হবিট-এর মতো ছবিতে দেখা গেছে এই সুদর্শন অভিনেতাকে। অনেকের কাছে এ অভিনেতা পরিচিত ছিলেন মডেল মিরান্ডা কেরের স্বামী হিসেবেও। তবে ২০১৩ সালে তাঁদের বিবাহবিচ্ছেদ হয়। সবশেষ গায়িকা কেটি পেরির সঙ্গে প্রেমের সম্পর্কে জড়ান ব্লুম। কয়েক মাস পর সেই সম্পর্কও ভেঙে যায়। 
