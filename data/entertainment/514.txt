
বিতর্ক যার পিছু ছাড়ে না, সেই কঙ্গনা রনৌত লিখতে শুরু করেছেন। স্পষ্টভাষী হিসেবে পরিচিতি আছে এ বলিউড অভিনেত্রীর। এবার লিখতে বসেছেন তিনি। কী লিখবেন তিনি? সেখানে ফাঁস করে দেবেন কিছু? 
বই-পত্তর নয়। ছবির পাণ্ডুলিপি লিখবেন এ অভিনেত্রী। হানসাল মেহতার কমেডি ছবি ‘সিমরান’-এর পাণ্ডুলিপি লেখায় সহযোগিতা করবেন তিনি। অনেকেই জানেন না হয়তো, নিউ ইয়র্কে পাণ্ডুলিপি লেখার কোর্স করেছেন এই অভিনেত্রী। হানসাল মেহতার ভাষায়, ‘লেখার প্রস্তাব দিতেই স্বচ্ছন্দে প্রস্তাবটি লুফে নেন তিনি। অপূর্ব আসরানির সঙ্গে সহ-লেখক হিসেবে কাজ শুরু করেন। কঙ্গনাকে দারুণ মেধাবী হিসেবে অভিহিত করে হানসাল বলেন, ‘কঙ্গনার এ প্রচেষ্টা ‘‘সিমরান’’কে একটি ফান ফ্যামিলি ছবি হয়ে উঠতে সাহায্য করবে।’‘কুইন’ ছবিতে কঙ্গনার অসাধারণ অভিনয় এবং সহযোগিতাই হানসালকে অভিভূত করেছিল। ছবিটির কয়েকটি দৃশ্যও লিখেছিলেন কঙ্গনা। ‘কুইন’-এর পরে তাই তাঁর কাছে খানিকটা বাড়তি প্রত্যাশা। বলিউড হাঙ্গামা।
