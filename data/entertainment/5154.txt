

‘ঋদ্ধি পরির মতো এক মেয়ে জন্ম দিয়েছে। মনে মনে চেয়েছিলাম, আমাদের যেন মেয়েসন্তানই হয়। আল্লাহ আমাদের চাওয়া পূরণ করেছেন। আমরা খুবই খুশি।’ বাবা হয়ে এভাবেই নিজের অনুভূতি ব্যক্ত করলেন চিত্রনায়ক নিরব। গতকাল মঙ্গলবার দিবাগত রাত একটার পর রাজধানীর বারিধারার একটি হাসপাতালে নিরবের স্ত্রী ঋদ্ধির অস্ত্রোপচার করা হয়। নিরব তাঁর মেয়ের নাম রেখেছেন সুহাইমা হোসেন যুওয়াইনাহ্।
গতকাল বুলবুল জিলানী পরিচালিত ‘রৌদ্রছায়া’ ছবির শুটিং করছিলেন নিরব। হঠাৎ বাসা থেকে খবর আসে তাঁর স্ত্রী ঋদ্ধির শরীরটা ভালো নয়। বাসায় পৌঁছে দ্রুত স্ত্রীকে নিয়ে হাসপাতালের উদ্দেশে ছোটেন নিরব।
নিরবের স্ত্রী এখন হাসপাতালের বিশেষজ্ঞ চিকিৎসক হাসিনা আফরোজের তত্ত্বাবধানে আছেন। চিকিৎসক জানিয়েছেন, মেয়ে ও মা দুজনই সুস্থ আছেন। দু-এক দিনের মধ্যে দুজনে বাসায় ফিরতে পারবেন।
২০১৪ সালের ২৬ ডিসেম্বর সন্ধ্যায় অনেকটা নীরবে ঘরোয়াভাবে বিয়ে করেন মডেল ও চিত্রনায়ক নিরব। তাঁর স্ত্রী কাসফিয়া তাহের চৌধুরী ঋদ্ধি স্থপতি।
