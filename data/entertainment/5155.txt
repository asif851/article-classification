
আশিকি টু ছবির পর শ্রদ্ধার জীবনই পাল্টে গেছে। আর হায়দার ছবির পর তো পাকা অভিনেত্রীর তকমাটিও লেগে গেছে শ্রদ্ধা কাপুরের সঙ্গে। জীবনে যোগ হয়েছে নতুন সব অর্জন। সেই সঙ্গে যোগ হয়েছে খ্যাতির বিড়ম্বনাও। দেহরক্ষী বাড়ানোর পাশাপাশি বাড়ির নিরাপত্তাকর্মীদের সংখ্যাও সম্প্রতি বাড়িয়েছেন শ্রদ্ধা কাপুর। এই অভিনেত্রীর কাছের একজন জানান, কিছুদিন আগেই রাত দুইটার দিকে শ্রদ্ধা তাঁর মুম্বাইয়ের জুহুর ফ্ল্যাটে ফিরছিলেন। সেই মাঝরাতেই শ্রদ্ধার তিন ভক্ত তাঁর পিছু নেয়। এমনকি তারা বাড়ির নিরাপত্তারক্ষীদের চোখ ফাঁকি দিয়ে শ্রদ্ধার বাড়ির করিডর পর্যন্ত পৌঁছে যায়। এ ঘটনায় বেশ ভয় পেয়ে যান শ্রদ্ধা। এর পরই নিজের আশপাশের নিরাপত্তাবেষ্টনীকে আরও পোক্ত করেন তিনি। শ্রদ্ধা বলেন, ‘আমি জানি, এটা আসলে তাদের ভালোবাসার বহিঃপ্রকাশ। কিন্তু ব্যক্তিগত জীবনকে আমি কাজ থেকে কিছুটা আলাদা রাখতে চাই। ’ ডেইলি ভাস্কর
