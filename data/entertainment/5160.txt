
এই তো কয়েক দিন আগেই একটি অনুষ্ঠানে দীপিকার কাছে জানতে যাওয়া হয়েছিল, ‘প্রেমিক রণবীর সিংয়ের কোন জিনিসটি বন্ধ করতে চান?’ উত্তরে ‘পিকু’ তারকা বলেন, ‘রণবীরের খারাপ ফ্যাশন সেন্স।’ কিন্তু দীপিকার কথা রণবীর খুব একটা কানে তুলছেন বলে মনে হয় না। দিলে অন্তত ফিল্মফেয়ার অ্যাওয়ার্ডে এমন বিদঘুটে পোশাক পরে আসতেন না।
গত রোববার আয়োজিত ফিল্মফেয়ার অ্যাওয়ার্ডে রণবীর সিং গায়ে জড়িয়েছিলেন আশি আর নব্বই দশকের সব আলোচিত ছবির পোস্টার। তবে সরাসরি নয়, এই পোস্টারগুলোর ছবি ছিল তাঁর স্যুটের কাপড়ে। এ অভিনেতা বরাবরই তাঁর খারাপ ফ্যাশন সেন্সের জন্য নিন্দিত। কখনো মন চাইলে ঘুমের পোশাক পরেও হাজির হয়ে যান ছবির প্রচারণায়। আবার কখনো পায়ে হাওয়াই চপ্পল পরে হয়তো রওনা দেন বিমানবন্দরের উদ্দেশে। তবে, এই সবকিছুই রণবীর এত আত্মবিশ্বাসের সঙ্গে করেন যে তাঁকে নিয়ে মজা করার লোকেরাও মাঝেমধ্যে ভড়কে যান। এবার ফিল্মফেয়ারের মঞ্চে শাহরুখ খানও তাঁর পোশাক নিয়ে মজা করেছেন। সঙ্গে সঙ্গে রণবীরও শাহরুখকে দেখিয়ে দিয়েছেন তাঁর পোশাকে থাকা কিং খানের জনপ্রিয় ছবি ‘বাজিগর’-এর পোস্টার।
নিজের অদ্ভুত পোশাকের জন্য বহুবার সামাজিক যোগাযোগমাধ্যমে ট্রলের শিকার হয়েছেন এই ‘পদ্মাবত’ তারকা। কিন্তু বরাবরই এসব সমালোচনাকে রণবীর থোড়াই কেয়ার করেন। রংচঙে ব্লেজার, মেয়েদের ঘাগড়ার মতো কুর্তা, কার্টুনের জুতা—সব পোশাকই রণবীর বহন করেন দৃঢ় আত্মবিশ্বাসের সঙ্গে। অনেকে তো বলেন, তাঁর সঙ্গে থাকার ফলে নাকি দীপিকার রুচিও দিন দিন খারাপ হয়ে যাচ্ছে। কারণ, ইদানীং এই নায়িকার সাজপোশাক নিয়েও ‘ফ্যাশন পুলিশ’রা বড্ড অসন্তুষ্ট।
রণবীর সিং অভিনীত বহুল প্রতীক্ষিত ছবি ‘পদ্মাবত’ মুক্তি পাবে আগামী শুক্রবার। এখানে তাঁকে দেখা যাবে দিল্লির বাদশা আলাউদ্দিন খিলজির চরিত্রে। সঞ্জয় লীলা বানসালি পরিচালিত এই ছবিতে আরও অভিনয় করেছেন দীপিকা পাড়ুকোন, শহিদ কাপুর ও অদিতি রাও হায়দারি। সূত্র: ইন্ডিয়া টুডে
 
