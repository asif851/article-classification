
‘সারাক্ষণ কেন যে ভাব/ মায়াবী মায়াজালে জড়াও/ নিজের মতোই হঠাৎ দেখা দাও/ ইচ্ছে করে আবার হারিয়ে যাও’। তরুণ গায়ক মিনার রহমানের নতুন গানের প্রথম কয়েকটি লাইন। ২৩ আগস্ট সন্ধ্যায় গানচিল মিউজিকের ইউটিউব চ্যানেলে গানটি প্রকাশ পায় নতুন গান ‘কী তোমার নাম’-এর টিজার। এক দিনের মধ্যেই ভিডিওটি এক লাখের বেশিবার দেখা হয়। প্রথম আলোকে এ তথ্যটি জানিয়েছেন গানটির গীতিকার আসিফ ইকবাল।
গানটির সুর করেছেন মিনার নিজেই। সংগীতায়োজন করেছেন সাজিদ সরকার। মিউজিক ভিডিওটি বানিয়েছেন তানিম রাহমান অংশু। প্রথমবারের মতো বাংলাদেশের কোনো মিউজিক ভিডিওতে মডেল হলেন নেপালের একজন নায়িকা। নায়িকার নাম রেবিকা গুরুং। মিউজিক ভিডিওটি চিত্রধারণ করা হয়েছে নেপালে। কাঠমান্ডু, নাগরকোট এবং ভক্তপুরের বিভিন্ন মনোরম ও ঐতিহাসিক লোকেশনে ভিডিওটির চিত্রধারণ করা হয়।গানচিল মিউজিক সূত্রে জানা গেছে, ঈদুল আজহার আগের দিন পুরো মিউজিক ভিডিওটি গানচিলের ইউটিউব চ্যানেলে প্রকাশিত হবে।
