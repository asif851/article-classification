
প্রখ্যাত অভিনেতা কমল হাসানের মেয়ে ‘লাক’ তারকা শ্রুতি হাসানের কপালটা মন্দই বলতে হয়। গত জানুয়ারি মাসে মুক্তি পাওয়া তেলেগু অ্যাকশন ছবি ‘ইয়েভাদু’ ব্যবসাসফল হলেও ছবিটির একটি গানের দৃশ্যের শুটিংয়ের সময় শ্রুতির অগোচরে তাঁর কিছু অশ্লীল ছবি তোলা হয়েছিল। পরে সেগুলো কয়েকটি ওয়েবসাইটে প্রকাশ করা হয়। এ ঘটনায় ভীষণ ক্ষিপ্ত শ্রুতি। এভাবে সম্মানহানি করায় শিগগির আইনগত ব্যবস্থা নিতে যাচ্ছেন ২৮ বছর বয়সী এ অভিনেত্রী, গায়িকা ও সংগীত পরিচালক।শ্রুতির অশ্লীল ছবিগুলো প্রকাশিত হয়েছে চলতি মাসের শুরুর দিকে। রামচরণ তেজা ও শ্রুতি অভিনীত ‘ইয়েভাদু’ ছবির ‘ডিম্পল পিম্পল’ গানের দৃশ্যের শুটিংয়ের সময় ছবিগুলো তোলা হয়। ছবির দলের সদস্যদের মধ্যেই কেউ কেউ এ ঘটনার সঙ্গে জড়িত। তাঁরাই ছবিগুলো তুলে কয়েকটি ওয়েবসাইটে পাঠান। পরে ওয়েবসাইটে ছবিগুলো প্রকাশ করা হয়। এ ঘটনায় ক্ষিপ্ত হয়ে ছবি তোলার সঙ্গে জড়িত ব্যক্তিদের পাশাপাশি ওয়েবসাইটগুলোর বিরুদ্ধেও মামলা করার প্রস্তুতি নিচ্ছেন শ্রুতি। সম্প্রতি এক খবরে এমনটিই জানিয়েছে ওয়ান ইন্ডিয়া।এ প্রসঙ্গে ক্ষুব্ধ শ্রুতির ভাষ্য, ‘ইচ্ছে করেই ছবিগুলো অশ্লীলভাবে তোলা হয়েছে। সেগুলো ফাঁস করার বিষয়টি কোনোভাবেই গ্রহণযোগ্য নয়। ছবিগুলো প্রকাশের আগে আমার কিংবা প্রোডাকশন হাউসের অনুমতি নেওয়া দরকার ছিল। কিন্তু ছবিগুলো আমাদের না দেখিয়েই প্রকাশ করা হয়েছে। এতে আমার ভাবমূর্তি ক্ষুণ্ন হয়েছে। এমন বাজে কাজের পেছনে দায়ীদের প্রতি নিন্দা জানানোর ভাষা আমি খুঁজে পাচ্ছি না। বিষয়টি আমাকে খুবই মর্মাহত করেছে।’ শ্রুতি আরও বলেন, ‘এভাবে চুপিসারে ছবি তুলে পরে তা ফাঁস করার ব্যবস্থা করে আমার সঙ্গে রীতিমতো প্রতারণা করা হয়েছে। বিশ্বাসঘাতক ওই সব প্রতারক কোনোভাবেই পার পাবে না। আর যেসব ওয়েবসাইট আমার এমন কুরুচিপূর্ণ ছবি প্রকাশ করেছে, তার জন্যও চরম মূল্য দিতে হবে। এভাবে একজন অভিনেত্রীর সম্মানহানি করে তাঁরা মোটেও ঠিক কাজ করেননি। এ ঘটনার সঙ্গে জড়িত সবাইকে আদালতের কাঠগড়ায় দাঁড়াতে হবে।’

    

