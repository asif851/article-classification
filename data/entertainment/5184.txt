
চলতি বছরের সেপ্টেম্বরে যুক্তরাজ্যের লন্ডনে অনুষ্ঠিত হতে যাচ্ছে লন্ডন-বাংলা চলচ্চিত্র উৎসব ২০১৫। বাংলাদেশ ও কলকাতা থেকে মোট ১০টি ছবি উৎসবে অংশ নিতে পারবে।লন্ডন-বাংলা চলচ্চিত্র উৎসবের দায়িত্বে আছেন যুক্তরাজ্য প্রবাসী বাংলাদেশি নির্মাতা মনসুর আলী। তিনি জানিয়েছেন, উৎসব শুরু হবে এ বছরের সেপ্টেম্বরে। বাংলাদেশ ও কলকাতা থেকে মোট ১০টি ছবি উৎসবে অংশ নিতে পারবে। লন্ডনে যাওয়া-আসা কিংবা থাকার জন্য নির্মাতাদের কোনো খরচ লাগবে না।লন্ডন-বাংলা চলচ্চিত্র উৎসব ২০১৫ সম্পর্কে জানানোর জন্য গতকাল বৃহস্পতিবার বিকেলে রাজধানীর গুলশানে সংবাদ সম্মেলনের আয়োজন করা হয়। সেখানে উপস্থিত ছিলেন অর্থমন্ত্রী আবুল মাল আবদুল মুহিত, বাংলাদেশ চলচ্চিত্র পরিচালক সমিতির মহাসচিব মুশফিকুর রহমান গুলজার, চলচ্চিত্র প্রযোজক খোরশেদ আলম খসরু, চলচ্চিত্র পরিচালক খালিদ মাহমুদ মিঠু, চলচ্চিত্র ব্যক্তিত্ব কে এম আর মঞ্জুর, নির্মাতা চয়নিকা চৌধুরী প্রমুখ।আবুল মাল আবদুল মুহিত তাঁর বক্তব্যে বলেন, ‘লন্ডনে বাঙালিসহ অন্যরাও আমাদের দেশের ছবি দেখুক। বাংলাদেশের ছবি বিশ্ব মঞ্চে নিয়ে যাওয়ার উদ্যোগগুলো বরাবরই প্রশংসনীয়। আশা করি, উৎসবটি সফল হবে।’মুশফিকুর রহমান গুলজার বলেন, ‘আমাদের পুঁজি ও আয়ের উৎস সংকুচিত হয়ে যাচ্ছে চলচ্চিত্রের বাজারে। পরিবারের সবাইকে নিয়ে যেকোনো উৎসবে বিদেশি দর্শকেরা আমাদের ছবি উপভোগ করলে বাজার বড় হবে। বাংলাদেশের ছবি গোটা বিশ্বে কীভাবে ছড়িয়ে দিতে পারি, সমিতির পক্ষ থেকে সব সময়ই সেই চেষ্টা থাকবে।’মডেল ও অভিনেত্রী রুহি বলেন, ‘আমার বর মনসুর এ উদ্যোগ নিয়েছে। এ জন্য আমি গর্বিত। বাংলাদেশের বাইরে দুটি উৎসবে গিয়ে দেখেছি, ওপার বাংলার ২৫টি ছবি জমা পড়লেও বাংলাদেশ থেকে ছবি গেছে মাত্র দুটি। আমার বিশ্বাস, এ সংখ্যা বাড়াতে এমন উৎসব কার্যকর ভূমিকা রাখবে।’প্রসঙ্গত, মনসুর আলী পরিচালিত ‘একাত্তরের সংগ্রাম’ ছবিতে অভিনয় করেছেন রুহি, আমান খান, এশিয়া আর্জেন্টো, অনুপম খের প্রমুখ। ছবিটি গত বছর মুক্তির আগে ও পরে একাধিক উৎসবে অংশ নিয়েছে।
