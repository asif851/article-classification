
তাঁর নতুন ছবি ‘দ্য স্পাই’ নিয়ে বেশ আঁট ঘাঁট বেঁধেই মাঠে নেমেছেন অনন্ত জলিল। এ ছবির জন্য অনন্ত সারা দেশ থেকে বাছাই করবেন ছবির বিভিন্ন চরিত্রের উপযোগী অভিনয়শিল্পী। খুব শিগগিরই শুরু হতে যাচ্ছে এর অডিশন রাউন্ড। অনন্ত-বর্ষার আহ্বানে এ বাছাই কার্যক্রমে যুক্ত হচ্ছেন ঢাকাই চলচ্চিত্রের আলোচিত মুখ নিপুণ, ইমন ও নিরব।দেশের ছয়টি বিভাগের মধ্যে তাঁরা ঢাকা ও চট্টগ্রামের অভিনয়শিল্পী বাছাইয়ের কাজ করবেন বলেই আজ শনিবার প্রথম আলোকে জানিয়েছেন বর্ষা।প্রথম আলোকে বর্ষা বলেন, ‘আমাদের এখনকার চিন্তা-ভাবনা ট্যালেন্ট হান্ট কার্যক্রম নিয়েই। দেশের ছয়টি বিভাগ থেকে অভিনয়শিল্পী বাছাই করা হবে। এতে পর্যায়ক্রমে যুক্ত হবেন দেশীয় চলচ্চিত্রের এ সময়ের জনপ্রিয় অভিনয়শিল্পীরা।এদিকে নিপুণও বিষয়টি নিশ্চিত করেছেন। তিনি বলেন, ‘অনন্ত ভাই কয়েক দিন আগে ফোন করে তাঁর এ ভাবনার কথা জানান। আমার কাছেও বিষয়টি দারুণ লেগেছে।’নিপুণ বলেন, ‘আমার মনে হয়েছে, এই কাজটা ঠিকঠাকভাবে করা গেলে চলচ্চিত্রের জন্যই বেশি ভালো হবে। একটি চলচ্চিত্রের বিভিন্ন চরিত্রের উপযোগী অনেক অভিনয়শিল্পী আমরা খুঁজে পাব। উদ্যোগটা সফল হবে বলেই মনে হচ্ছে।’এই নিয়ে দ্বিতীয়বারের মতোই কোনো কার্যক্রমের বিচারক হচ্ছেন নিপুণ। বললেন, ‘আমি এর আগে এনটিভির একটি অনুষ্ঠানের বিচারকের দায়িত্ব পালন করেছিলাম। খুবই ভালো লেগেছিল। এবারের বিচার কাজটাও বেশ উপভোগ করব বলে মনে হচ্ছে।’‘খোঁজ দ্য সার্চ’ চলচ্চিত্রের মাধ্যমে ঢাকাই ছবিতে অভিষেক হয়েছিল ঢাকাই ছবির আলোচিত নায়ক-নায়িকা অনন্ত ও বর্ষার। ২০১০ সালের এপ্রিলে মুক্তি পেয়েছিল ছবিটি। এর পর টানা আরও বেশ কয়েকটি ছবিতে কাজ করেছেন তাঁরা। অবশ্য প্রতিটি ছবিই অনন্ত-বর্ষার নিজেদের প্রযোজনা প্রতিষ্ঠান থেকেই নির্মিত হয়েছে।এদিকে, ‘দ্য স্পাই’ এর অভিনয়শিল্পী বাছাইয়ের কাজ শুরুর আগে কয়েকটা দিন দেশের বাইরে থেকে ঘুরে এসেছেন অনন্ত ও বর্ষা দুজনেই। আজ সকালে অনন্ত এলেও বর্ষা এসেছেন গত সপ্তাহে। এই সময়টাতে অনন্ত তাঁর ব্যবসায়িক কাজ সেরে নেওয়ার পাশাপাশি স্ত্রী বর্ষা ও সন্তানকে নিয়ে দর্শনীয় নানা জায়গায় ঘুরে বেড়িয়েছেন বলে জানিয়েছেন। এ প্রসঙ্গে এর আগে বর্ষা জানিয়েছিলেন, নতুন ছবির কাজ শুরু হলে তাঁদের অনেক বেশি বেশ ব্যস্ত থাকতে হবে। কারণ এবারের ছবিটি একেবারেই অন্য রকমভাবে বানাতে যাচ্ছেন তাঁরা। আর এ কারণেই ছবির কাজ শুরুর আগে ঘোরাঘুরির কাজটা সেরে এলেন তাঁরা।
