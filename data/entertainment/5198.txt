
ভারতের বাংলা ও হিন্দি ছবির তারকা পাওলি দামের বিয়ে আগামীকাল সোমবার। এর আগে সকাল সাড়ে দশটায় শুরু হবে বিয়ের আনুষ্ঠানিকতা। সন্ধ্যায় কলকাতার তাজ বেঙ্গল হোটেলে আয়োজন করা হয়েছে বিয়ের অনুষ্ঠান। বিয়ে নিয়ে গত কয়েক দিন দারুণ ব্যস্ত পাওলি। গতকাল শনিবার কলকাতার লেক গার্ডেনের বাসায় অনুষ্ঠিত হলো তাঁর মেহেদি অনুষ্ঠান। আজ রোববার সন্ধ্যায় প্রথম আলোকে এমনটাই জানিয়েছেন নায়িকার ব্যবসায়িক ব্যবস্থাপক দেবায়ুধ বকশি।
ভারতের বাংলা ও হিন্দি সিনেমার আলোচিত নায়িকা পাওলি দাম আগামীকাল ৪ ডিসেম্বর বিয়ের পিঁড়িতে বসছেন। খবরটি অনেক আগেই প্রথম আলোকে জানিয়েছেন তিনি। গুয়াহাটির ছেলে ব্যবসায়ী অর্জুন দেবের সঙ্গে দীর্ঘদিন প্রেমের পর তাঁরা বিয়ের সিদ্ধান্ত নিয়েছেন। পাওলি জানান, ভালোবাসার মানুষকে বিয়ে করছেন তিনি। অর্জুনের সঙ্গে তাঁর প্রথম দেখা হয় ইতালিতে। এরপর ধীরে ধীরে বন্ধুত্ব, বন্ধুত্ব থেকে প্রেম। দীর্ঘ প্রেমের পর এবার বিয়ের কাজটি সারতে যাচ্ছেন।
অর্জুনের বাড়ি গুয়াহাটিতে হওয়ায় শুরুর দিকে সেখানেই বিয়ের আনুষ্ঠানিকতা সম্পন্ন করার কথা ছিল। কিন্তু পাওলি জানান, শেষ মুহূর্তে সিদ্ধান্ত বদল করতে হয়েছে। কারণ আত্মীয়স্বজন, বন্ধু আর সহকর্মীরা সবাই কলকাতার। গুয়াহাটিতে যাওয়া তাঁদের জন্য কষ্টসাধ্য হবে। তাই বিয়ের আনুষ্ঠানিকতা কলকাতায় করার সিদ্ধান্ত চূড়ান্ত হয়।
পাওলির লেক গার্ডেনের বাসায় মেহেদি অনুষ্ঠানে শুধু তাঁর আত্মীয়স্বজন আর কাছের বন্ধুরা উপস্থিত ছিলেন বলে জানান দেবায়ুধ। তিনি জানান, বিয়ের অনুষ্ঠানে টালিগঞ্জের তারকা, শিল্পী আর কলাকুশলীদের প্রায় সবাইকে দাওয়াত করা হয়েছে। সন্ধ্যা থেকে শুরু হবে অনুষ্ঠান। চলবে গভীর রাত পর্যন্ত।
এদিকে পাওলির ভাই মৈনাক দাম জানিয়েছেন, বিয়েতে একেবারে ট্র্যাডিশনাল সাজে সাজবেন পাওলি। বিয়ের পর ৬ ডিসেম্বর স্বামীর সঙ্গে পাওলি যাচ্ছেন গুয়াহাটি। তাঁদের সঙ্গে যাবেন মৈনাক। তাঁর মা-বাবা পরে যাবেন। ৮ ডিসেম্বর অর্জুনদের বাসায় ঘরোয়া অনুষ্ঠান আয়োজন করা হয়েছে। আর ১০ ডিসেম্বর গুয়াহাটিতে বিবাহোত্তর সংবর্ধনা অনুষ্ঠান হবে।অর্জুন গুয়াহাটির ব্যবসায়ী। কিন্তু বেশির ভাগ সময় কলকাতায় থাকেন। বালিগঞ্জে অর্জুনদের বাড়ি রয়েছে। বিয়ের পর পাওলি আর অর্জুন সেখানেই থাকবেন।
বাংলাদেশের দর্শক পাওলিকে প্রথম দেখেন যৌথ প্রযোজনার চলচ্চিত্র ‘মনের মানুষ’-এ। পরে বাংলাদেশের নির্মাতা হাসিবুর রেজা পরিচালিত ‘সত্তা’ ছবিতে তিনি অভিনয় করেন ঢাকার চলচ্চিত্রের জনপ্রিয় নায়ক শাকিব খানের সঙ্গে।
