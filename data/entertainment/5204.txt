
সাইফ আলী খান ও কারিনা কাপুর খানকে পর্দায় শেষবার একসঙ্গে দেখা গেছে ‘হ্যাপি এন্ডিং’ সিনেমায়। এখানে অবশ্য কারিনা ছিলেন অতিথি চরিত্রে। পর্দায় খুব অল্প সময়ের জন্য কারিনাকে দেখা গিয়েছিল। ‘সাইফিনা’ জুটি নায়ক-নায়িকা চরিত্রে একসঙ্গে শেষ কাজ করেছিলেন ‘এজেন্ট বিনোদ’-এ। তৈমুরের জন্মের পর আবারও এই দম্পতিকে একসঙ্গে পর্দায় দেখা যাবে। তবে পূর্ণদৈর্ঘ্য চলচ্চিত্রে নয়। এবার তাঁরা কাজ করবেন একটি বিজ্ঞাপনে।
এর আগে ‘কোরবান’, ‘তাশান’, ‘বোম্বে টকিজ’সহ বেশ কিছু ছবিতে পতৌদির ছোট নবাব ও নবাবপত্নীকে একসঙ্গে দেখা গেছে। প্রসাধন কোম্পানির শুভেচ্ছাদূত হয়ে একসঙ্গে বিজ্ঞাপনেও অংশ নিয়েছিলেন। একটি সূত্র জানায়, সাইফ আলী খান ও কারিনা কাপুর খান সম্প্রতি নতুন একটি ব্র্যান্ডের সঙ্গে চুক্তি করেছেন। সেই ব্র্যান্ডের বিজ্ঞাপনের মাধ্যমেই তাঁরা একসঙ্গে পর্দায় ফিরছেন। শিগগিরই এই সিনেমার শুটিং শুরু হবে বলে জানা গেছে। কিছুদিন আগে বলিউডের আরেক তারকা দম্পতি শাহরুখ খান ও গৌরী খানকেও একটি বিজ্ঞাপনে একসঙ্গে দেখা গেছে।
বলিউডের বহুল আলোচিত তারকা দম্পতি সাইফ আলী খান ও কারিনা কাপুর খান। তাঁদের প্রেমের শুরু ২০০৭ সালে। পাঁচ বছর মন দেওয়া–নেওয়ার পর ২০১২ সালের ১৬ অক্টোবর পতৌদির নবাব সাইফ আলী খান এবং ‘হিরোইন’ তারকা কারিনা কাপুর খানের বিয়ে বেশ ধুমধাম করেই সম্পন্ন হয়। গত বছর ২০ ডিসেম্বর তাঁদের সংসারে আসে ছেলে তৈমুর আলী খান। সূত্র: ডিএনএ ইন্ডিয়া
