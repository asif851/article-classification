
কথা ছিল আজ বুধবার ঢাকায় আসবেন কলকাতার বাংলা ছবির এই সময়ের জনপ্রিয় নায়ক সোহম। এই শুক্রবার প্রেক্ষাগৃহে মুক্তি পাচ্ছে কলকাতার সোহম ও বাংলাদেশের মীম অভিনীত চলচ্চিত্র ‘ব্ল্যাক’। এ ছবির জন্য আজ দুপুরে এক সংবাদ সম্মেলনে অংশ নেওয়ার কথা ছিল তাঁর। কিবরিয়া ফিল্মসের কর্ণধার কামাল মোহাম্মদ কিবরিয়া জানিয়েছেন, সোহম আজ আসছেন না।
বাংলাদেশ ও ভারতের যৌথ প্রযোজনার এই ছবিতে সোহমের বিপরীতে অভিনয় করেছেন বিদ্যা সিনহা মীম। বাংলাদেশে ছবিটি প্রযোজনা করেছে কিবরিয়া ফিল্মস আর কলকাতায় দাগ ক্রিয়েটিভ মিডিয়া লিমিটেড।আজ দুপুরে মুঠোফোনে কিবরিয়া ফিল্মসের কর্ণধার কামাল মোহাম্মদ কিবরিয়া বলেন, ‘সোহমের সঙ্গে আজ সকালেই মুঠোফোনে আমার কথা হয়েছে। তিনি রোববার ঢাকায় আসার ব্যাপারে আগ্রহ প্রকাশ করেছেন। আমরাও চাচ্ছি, সোহম ওই সময়েই আসুন। তখন তিনি আমাদের দুই-তিন দিন সময় দিতে পারবেন। তাহলে আমরা তাঁকে ঢাকাসহ দেশের বিভিন্ন জেলার প্রেক্ষাগৃহে নিয়ে যেতে পারব। এবং তাঁর উপস্থিতির বিষয়টি আমাদের ছবির প্রচারণায় ইতিবাচক ভূমিকা রাখবে।’ তিনি বলেন, ‘সোহমের কাছ থেকে তাঁর আসার ব্যাপারটি নিশ্চিত হওয়ার পরই আমরা তা সংবাদমাধ্যমকে জানাব।’কামাল মোহাম্মদ কিবরিয়া আরও জানিয়েছেন, এরই মধ্যে দেশের ৭৫টি প্রেক্ষাগৃহে প্রদর্শনের ব্যাপারে আলোচনা চূড়ান্ত হয়েছে। এই সংখ্যা বৃদ্ধি পাওয়ার সম্ভাবনা আছে।২৭ নভেম্বর ভারতের পশ্চিমবঙ্গে মুক্তি পায় ‘ব্ল্যাক’ ছবিটি। একই দিনে বাংলাদেশে মুক্তি পাওয়ার কথা থাকলেও চলচ্চিত্র সেন্সর বোর্ড থেকে সময়মতো ছাড়পত্র না পাওয়ায় তা সম্ভব হয়নি।
