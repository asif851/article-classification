
মা হওয়ার পর কারিনা কাপুর খান একটি ছবিতে কাজ করেছেন। ‘ভিরে দি ওয়েডিং’ নামের সেই ছবি মুক্তি পাবে আগামী ১ জুন। বলিউডপাড়ায় গুঞ্জন শোনা যাচ্ছিল, কারিনার বন্ধু ও নির্মাতা করণ জোহরের কোনো ছবিতে তিনি চুক্তিবদ্ধ হতে যাচ্ছেন। কিন্তু খবরটি শুধু হাওয়াতেই ভেসে বেড়াচ্ছিল। নিশ্চিত কিছু জানাতে পারছিলেন না কেউই। শনিবার চূড়ান্ত খবর পাওয়া গেছে। ভারতীয় সংবাদমাধ্যম জানাচ্ছে, করণের ধর্ম প্রোডাকশনের পরবর্তী ছবিতে অভিনয় করছেন কারিনা। এই নির্মাতার পুরোনো অফিস থেকে তাঁকে আলোচনা করে বের হতেও দেখা গেছে। আরও বড় খবর হলো ছবিটিতে কারিনার বিপরীতে থাকছেন তরুণ নায়ক সিদ্ধার্থ মালহোত্রা।
কারিনা-সিদ্ধার্থের ছবির নাম এখনো ঠিক হয়নি। এটি পরিচালনা করবেন ধর্ম প্রোডাকশনের আসন্ন ছবি ‘ধড়ক’-এর সহকারী পরিচালক রাজ মেহতা। এই প্রথম কোনো সিনেমায় কারিনা ও সিদ্ধার্থ জুটি বাঁধতে যাচ্ছেন। এখানে আরও একটি জুটি থাকবে। তবে তাদের নাম এখনো ঘোষণা হয়নি।
২০১২ সালে বয়সে বেশ বড় নায়ক সাইফ আলী খানকে বিয়ে করায় কারিনাকে অনেক সমালোচনা শুনতে হয়েছিল। বিয়ের ছয় বছর পরেও মানুষ এই নিয়ে তাঁকে কথা শোনাতে ছাড়েন না। কিন্তু মজার বিষয় হলো, বিয়ের পর কারিনার বেশির ভাগ ছবির নায়কই তাঁর থেকে বয়সে ছোট। ‘গোরি তেরে প্যায়ার মে’ (২০১৩) ছবিতে কারিনা কাপুর খানের নায়ক ছিলেন ইমরান খান, ‘কি অ্যান্ড কা’ (২০১৬)-তে ছিলেন অর্জুন কাপুর আর এবার তিনি নায়িকা হচ্ছেন সিদ্ধার্থ মালহোত্রার। তাঁরা সবাই বয়সে কারিনার অনেক ছোট। এক সাক্ষাৎকারে এই নায়িকা বলেছিলেন, রণবীর কাপুর তাঁর ভাই না হলে ওর বিপরীতে কোনো ছবিতে অভিনয় করতেন।
এদিকে ২০১৬ সালে ‘কাপুর অ্যান্ড সন্স’-এর পর কোনো হিট ছবির মুখ দেখেননি সিদ্ধার্থ। করণের প্রযোজিত এই ছবিতে কারিনার বিপরীতে কাজ করে তাঁর ক্যারিয়ারের এই খরা কিছুটা কাটবে বলে মনে হয়। আর কারিনা কাপুরের আসন্ন ছবি ‘ভিরে দি ওয়েডিং’-এর পোস্ট প্রোডাকশনের কাজ চলছে। রিয়া কাপুর ও একতা কাপুরের প্রযোজনার এই ছবিতে আরও অভিনয় করেছেন সোনম কাপুর, স্বরা ভাস্কর ও শিখা তালসানিয়া। ছবিটির পরিচালক শশাঙ্ক ঘোষ। বলিউড হাঙ্গামা।
