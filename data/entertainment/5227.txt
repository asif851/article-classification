
আজ বাংলাদেশ শিল্পকলা একাডেমির জাতীয় নাট্যশালার মূল মঞ্চে প্রদর্শিত হবে মাসুম রেজার রচনা ও নির্দেশনায় নতুন নাটক সুরগাঁও। এই নাটকের মাধ্যমে প্রায় সাত বছর পর মঞ্চে উঠবেন অভিনয়শিল্পী মিশু চৌধুরী। মাঝের সময়টুকু তাঁর কেটেছে ক্রিকেট মাঠ ও টেলিভিশনের পর্দায়। এ নিয়ে বিস্তারিত বলেছেন প্রথম আলোকে।মঞ্চে অভিনীত আপনার সর্বশেষ নাটক কোনটি?২০০৯ সালে বগুড়া থিয়েটারের হয়ে সর্বশেষ মঞ্চে সৈয়দ শামসুল হকের নূরলদীনের সারাজীবন নাটকে অভিনয় করেছিলাম। এরপর খেলাধুলা নিয়ে ব্যস্ত হয়ে পড়ি। ক্রিকেট খেলেছি অনেক দিন।ক্রিকেট ছাড়লেন কেন?২০১২ সালে খেলতে গিয়ে ইনজুরিতে পড়েছিলাম। পরে চিকিৎ​সকের পরামর্শে খেলা বাদ দিতে হয়েছে। আর মাঠে ফেরা হয়নি। তারপর মিডিয়ার দিকে মনোযোগী হয়েছি। বিজ্ঞাপন আর নাটকে অভিনয় করেছি এত দিন।‘সুরগাঁও’-এ আপনার চরিত্রটা কেমন?নাটকে আমার চরিত্রের নাম ইন্দ্রমুখী। আমার কাঁপুনি রোগ আছে। ভিয়েতনামের একটা সবজি খেয়ে আমার এই রোগটা হয়েছে। আপাতত এইটুকুই বলব। বাকিটা দর্শকের ‘আগ্রহ’ হয়ে থাকুক।এত দিন পর মঞ্চে কাজ করছেন। অনুভূতি নিশ্চয় ভালো।একজন অভিনয়শিল্পীর শেখার জায়গা মঞ্চ। আমি এখনো শিখছি। আর মঞ্চের প্রতি আমার প্রেম তো ছোটবেলা থেকেই। খেলা ছাড়ার পর টিভিতে মনোযোগী হলেও ২০১৩ সালে দেশ নাটকে যোগ দিয়েছি। তাদের সব ধরনের কার্যক্রমের সঙ্গে আমি আছি। তাদের ২২তম প্রযোজনা সুরগাঁও-এ তো অভিনয় করারই সুযোগ পেয়েছি। এটা আমার জন্য সত্যি আনন্দের।হাতে আর কী কাজ আছে?প্রায় দুই মাস ধরে নিয়মিত সুরগাঁও-এর মহড়া করতে হচ্ছে। এ কারণে টেলিভিশনে বেশ কিছু কাজের সুযোগ থাকার পরও করা হয়নি। তবে এনটিভিতে মায়া নামের একটি ধারাবাহিকে নিয়মিত অভিনয় করছি। সুরগাঁও মঞ্চস্থ হওয়ার পর আবার নিয়মিত টেলিভিশন নাটকে অভিনয় শুরু করব।সাক্ষাত্কার: হাবিবুল্লাহ সিদ্দিক
