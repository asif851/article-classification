
• সৃজিত মুখোপাধ্যায় ‘চৌরঙ্গী’ ছবিটি নতুন করে বানাচ্ছেন। • সুপ্রিয়া দেবীর চরিত্রে অভিনয় করবেন জয়া আহসান। • সৃজিত বলেন, ‘আমাদের গল্পটা ২০১৮ সালের প্রেক্ষাপটে তৈরি হবে।’
‘জয়া মাটির মতো। ওকে যেকোনো চরিত্রে গড়ে নেওয়া যায়। ও এত সাবলীল অভিনয় করে, দুই বাংলায় সবচেয়ে শক্তিশালী একজন অভিনেত্রী জয়া আহসান।’ জয়াকে নতুন সিনেমা ‘চৌরঙ্গী’তে নেওয়ার কারণ প্রসঙ্গে বললেন ভারতের নির্মাতা সৃজিত মুখোপাধ্যায়।
মণিশংকর মুখোপাধ্যায়ের ‘চৌরঙ্গী’ উপন্যাস প্রকাশিত হয় ১৯৫৫ সালে। এই উপন্যাসের প্রেক্ষাপট গত শতকের পঞ্চাশ দশকের কলকাতার চৌরঙ্গী অঞ্চল। কলকাতার সমাজের দারিদ্র্য এই উপন্যাসে স্পষ্টভাবে প্রতিফলিত হয়েছে। কাহিনির কেন্দ্রে রয়েছে প্রেম। এই প্রেম হোটেলের অতিথি ও কর্মচারীদের মধ্যে দেখানো হয়েছে এবং এর বিয়োগান্ত পরিণতি ঘটেছে। ষাটের দশকের শেষ ভাগে জনপ্রিয় এই উপন্যাস অবলম্বনে নির্মিত ছবিতে অভিনয় করেছিলেন উত্তম কুমার, শুভেন্দু চট্টোপাধ্যায়, বিশ্বজিৎ, সুপ্রিয়া দেবী ও অঞ্জনা ভৌমিক। ছবিটি তখন সুপারহিট হয়েছিল।
পরিচালক সৃজিত মুখোপাধ্যায় আবার নতুন করে ছবিটি বানাতে যাচ্ছেন। তবে নিজের ছবিটিকে রিমেক বলতে চান না। আজ মঙ্গলবার দুপুরে প্রথম আলোকে সৃজিত মুখোপাধ্যায় বললেন, ‘আমরা পুরোনো “চৌরঙ্গী” রিমেক করছি না। এটা অন্য রকম ছবি হবে। এখানে গল্প বলার ধরনটাই হবে আলাদা। এত বছর পর হোটেল সংস্কৃতির চিত্রটা পাল্টে গেছে। তাই আমাদের গল্পটা ২০১৮ সালের প্রেক্ষাপটে তৈরি হবে।’
এ মুহূর্তে দেশের বাইরে বাংলাদেশের মুখ উজ্জ্বল করা এক অভিনেত্রীর নাম জয়া আহসান। একের পর এক সাফল্যের পালক যোগ হচ্ছে তাঁর সঙ্গে। আজ জানালেন, এবার তিনি ভারতের বাংলা চলচ্চিত্রের অন্যতম জনপ্রিয় অভিনেত্রী সুপ্রিয়া দেবীর চরিত্রে অভিনয় করতে যাচ্ছেন। ‘চৌরঙ্গী’ ছবিতে তাঁকে সুপ্রিয়া দেবীর চরিত্রে দেখা যাবে।
সুপ্রিয়া দেবীর চরিত্রে অভিনয় করতে যাচ্ছেন ভেবে সম্মানিত বোধ করছেন জয়া আহসান। বললেন, ‘এটি খুব জনপ্রিয় উপন্যাস। আর সুপ্রিয়া দেবীর চরিত্রে আমি অভিনয় করছি, এটা অবশ্যই আমার জন্য ভালো খবর। সৃজিতের সঙ্গে আগেও ভালো কাজ করার অভিজ্ঞতা রয়েছে, আশা করছি এবারও হবে।’
সৃজিত বলেন, ‘আমার নতুন সিনেমায় তিনটি নারী চরিত্র। তার মধ্যে সবচেয়ে গুরুত্বপূর্ণ করবী। “চৌরঙ্গী” ছবিতে করবী চরিত্রে অভিনয় করেছিলেন সুপ্রিয়া দেবী। এই চরিত্রে জয়াকে নিয়েছি। কারণ, ওর ওপর আমার অগাধ আস্থা আছে। চোখ বন্ধ করে ভরসা করা যায়। যেকোনো চরিত্র সেটা এ সময়ের হোক, কিংবা ঐতিহাসিক, আটপৌরে বাঙালি, খুব গ্ল্যামারাস ওয়েস্টার্ন লুক—সব চরিত্রে জয়া দারুণ মানিয়ে যায়। তাই আমার নতুন ছবির করবী চরিত্রেও ভরসা করছি।’
সৃজিত আরও বলেন, ‘শংকরের এই উপন্যাস ছোটবেলায় পড়েছিলাম। তখনই আমার মনে দাগ কেটেছিল। বলতে পারেন, কলকাতার প্রেমে পড়ার কারণও এই উপন্যাস।’
সৃজিতের ‘চৌরঙ্গী’তে জয়া ছাড়া আরও অভিনয় করবেন প্রসেনজিৎ, আবীর চট্টোপাধ্যায়, মমতা শংকর, যীশু সেনগুপ্ত। শ্রী ভেঙ্কটেশ ফিল্মসের পাশাপাশি এই ছবির আরেক প্রযোজনা প্রতিষ্ঠান সৃজিত মুখোপাধ্যায়ের ম্যাচকট প্রোডাকশন। ছবির সংগীত পরিচালনা করবেন অনুপম রায়। ছবির শুটিং শুরু হবে আগামী জুন মাসে।
