
 
এটিই হবে ভারতীয়দের নিয়ে সবচেয়ে বড় কনসার্ট। হংকংয়ে ভারতীয় তারকাদের নিয়ে এত বড় কনসার্ট আগে কখনো হয়নি। সালমান খান চাকচিক্যময় এক কনসার্ট করে এবার কাঁপিয়ে দেবেন হংকংকে।
শুধু কি সালমান? তিনি সঙ্গে নিয়ে যাচ্ছেন বলিউড তারকা বিপাশা বসু আর দক্ষিণ ভারতীয় নৃত্য-কিংবদন্তি প্রভুদেবাকে। এই সবকিছু হচ্ছে ‘দাবাং বিশ্বভ্রমণ’-এর জন্য। যাঁরা জানেন না, তাঁদের জানিয়ে দেওয়া যায়, এই বন্ধের দিনে (রোববার) হংকংয়ে পারফর্ম করার পর গোটা দল পরের সাপ্তাহিক ছুটির দিনগুলোয় যেতে চাইছে নিউজিল্যান্ড আর অস্ট্রেলিয়ায়। আর সুযোগ পেলে যুক্তরাজ্য, কানাডা আর যুক্তরাষ্ট্রও বাদ থাকবে না।সালমান খান সিএনএনকে মুম্বাই থেকে জানিয়েছেন, তিনি কনসার্ট করে দেখিয়ে দেবেন ভারতীয় মানুষের বসবাস পৃথিবীর কত ব্যাপক জায়গাজুড়ে!পুরো দল নিয়ে রওনা হবেন সালমান। তাতে ৩০০ ব্যাগই থাকবে প্রপস আর পোশাক, ১৫০ জনের দল, যার মধ্যে ৭০ জন নৃত্যশিল্পী। ১২টা এলইডি স্ক্রিন যাচ্ছে সঙ্গে। থাকবেন ১১ জন ভারতীয় তারকা। হংকংয়ের গ্র্যান্ড হায়াত হোটেলের ১০২টি রুম ইতিমধ্যেই বুক করা হয়ে গেছে। পুরো দলটি চলাচল করবে মোট ৫৫টি গাড়িতে!কনসার্টসহ সমস্ত খরচই (২৮ লাখ ডলার) কিন্তু বহন করবেন হংকংনিবাসী ভারতীয়রা। এর মধ্যে এমন এক ভারতীয়র খোঁজ মিলেছে, যিনি একাই দিচ্ছেন ১০ লাখ ডলার!আগামী রোববার অনুষ্ঠেয় এই কনসার্টের টিকিটের দাম ধরা হয়েছে ৬৬ আর ৫২৬ ডলার।সালমান খান এর আগে বহুবার হংকংয়ে এসেছেন বটে, কিন্তু এবারই প্রথম পারফর্ম করবেন। স্বীকার করেছেন, কিছুটা নার্ভাস লাগছে তাঁর।প্রভুদেবাও কখনো হংকংয়ে পারফর্ম করেননি। হংকংয়ে এত ভারতীয়ের বসবাস, এ কথা জেনে তিনি আসলেই অবাক হয়েছেন।তারকাদের মধ্যে আরও যাচ্ছেন সোনাক্ষী সিনহা, ডেইজি শাহ, র‍্যাপার বাদশা ও মনিষ পল। সিএনএন
