
ভারতের প্রথম ও একমাত্র ১০০০ কোটি রুপি আয় করা সিনেমা ‘বাহুবলী: দ্য কনক্লুশন’ বা ‘বাহুবলী ২’ বক্স অফিসে যে ঝড় তুলেছে, তা আরও বেশ কিছুদিন চলবে বলেই মনে হচ্ছে। আর এই ঝড়ের ফাঁকে ফাঁকে ছবির সম্পর্কে পাওয়া যাচ্ছে নিত্যনতুন সব খবর। গণমাধ্যমকর্মীরাও এই সিনেমার থলে থেকে খুঁচিয়ে বের করছেন চমকপ্রদ সব তথ্য। সম্প্রতি দক্ষিণ ভারতের এক আঞ্চলিক পত্রিকায় প্রকাশিত হয়েছে ‘বাহুবলী ২’ সম্পর্কে মজার এক তথ্য। এই ছবিতে মহেন্দ্র বাহুবলীর চরিত্রে অভিনীত প্রভাসের ছোটবেলার যে দৃশ্যগুলো আছে, সেখানে কাজ করেছে একটি মেয়েশিশু। মেয়েটির নাম অক্ষিতা বালসান।
অক্ষিতা বালসানকে নিয়ে যখন ‘বাহবলী ২’-এর শুটিং করা হয়, তখন ওর বয়স মাত্র ১৮ দিন। অক্ষিতার বাবার নাম ভালসান ও মা স্মৃতি। ভালসান এই সিনেমার কেরালা অংশের শুটিংয়ের সময় প্রডাকশন নির্বাহী হিসেবে কাজ করেছেন। পরিবার নিয়ে তিনি কেরালাতেই থাকেন। আর সেই সুবাদেই অক্ষিতা এই ব্লকবাস্টার ছবিতে মুখ দেখানোর সুযোগ পেয়েছে। সূত্রটি জানায়, এই শিশুর দৃশ্য ধারণ করতে সময় লেগেছিল পাঁচ দিন।
কিছুদিন আগে এই সিনেমার নায়ক প্রভাসের কোলে একটি ছেলে শিশুর ছবি ইন্টারনেটে ভাইরাল হয়। সে সময় অনেকেই দাবি করেছিলেন, এই শিশুটি সিনেমায় প্রভাসের শিশু সময়ের অংশে কাজ করেছে। কিন্তু তথ্যটি সঠিক নয়। আসলে মেয়েশিশু অক্ষিতাকেই দেখা গেছে ‘বাহুবলী ২’ ছবিতে বাহুবলীর শৈশবের অংশে। ইন্ডিয়ান এক্সপ্রেস।
 
