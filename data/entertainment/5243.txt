
রিয়্যালিটি শো ‘বিগ বস’-এর ঘরে বিতর্ক কোনো নতুন ঘটনা নয়। কিছুদিন আগেই শুরু হয়েছে অনুষ্ঠানের নতুন মৌসুম। এ অনুষ্ঠানের নিয়মই হলো বিতর্ক যত বাড়বে, টিআরপিও সঙ্গে সঙ্গে পাল্লা দিয়ে বাড়বে বৈ কমবে না। এবার ‘বিগ বস ১১’ শুরু হতে না হতেই জমে উঠেছে। এর আগের মৌসুমগুলোতে প্রতিযোগীদের নিজেদের মধ্যের ঝগড়ার কারণে উত্তপ্ত হতো ‘বিগ বস’-এর ঘর। কিন্তু এবার খোদ সঞ্চালকের সঙ্গে ঝামেলা বাধিয়েছেন এক প্রতিযোগী। অনুষ্ঠানের সঞ্চালক সালমান খানের নাম থাকায় একটি এফআইআর করেছেন প্রতিযোগী জুবায়ের খান।
জুবায়ের রোববার মুম্বাইয়ের অ্যানটপ হিল পুলিশ স্টেশনে সালমানের নামে অভিযোগ করেছেন। এই প্রতিযোগীর দাবি, সালমান নাকি তাঁকে হুমকি দিয়েছেন। গত শনিবার ‘বিগ বস’-এর এবারের মৌসুমের প্রথম বিশেষ পর্ব ‘উইকেন্ড আ আওয়ার’-এ সাল্লুর অগ্নিমূর্তি দেখেছেন প্রতিযোগীরা। সেদিন সালমান শুধু জুবায়ের খানকেই নয়। অন্যান্য প্রতিযোগী হিতেন ও হিনা খানকেও তিনি কথার বাণে আক্রমণ করেন। তবে, সাল্লু সবচেয়ে বেশি রাগ ঝেড়েছেন জুবায়ের খানের ওপর। কারণ, তাঁর নামে অভিযোগও ছিল বেশি। জুবায়ের এই রিয়্যালিটি শোতে আরশি খান নামের এক প্রতিযোগীকে অশালীন ভাষায় অপমান করেন। তাঁকে নাকি ‘দুই রুপির নারী’ বলেছেন জুবায়ের। এ কারণে, সালমান বেশ উত্তেজিত হয়ে যান।
এ ছাড়া জুবায়ের অনুষ্ঠানের শুরু থেকেই নিজেকে মুম্বাইয়ের আন্ডারওয়ার্ল্ড ডন দাউদ ইব্রাহীমের বোন হাসিনা পার্কারের জামাতা হিসেবে পরিচয় দিয়ে আসছিলেন। এ জন্য সালমান তাঁর ওপর আরও চটে যান। সালমান জুবায়েরকে এসব মিথ্যাচার না করতেও সাবধান করে দেন। এমনকি তাঁকে কোনো দিন সালমান ভাই বলে সম্বোধন করতেও বারণ করে দিয়েছেন এ অভিনেতা।  ঘটনার পর নাকি অসুস্থ হয়ে পড়েন জুবায়ের। অনেকের ধারণা, সালমানের কড়া কথা শুনেই তিনি অসুস্থ হয়ে পড়েছেন। জানা গেছে, সালমানের বকুনি খাওয়ার পর ঘরে ঢুকে অনেকগুলো ওষুধ একবারে খেয়ে ফেলেন এই প্রতিযোগী। পরে অবস্থা বেশি খারাপ হলে তাঁকে ‘বিগ বস’-এর বাংলোর কাছের একটি হাসপাতালে ভর্তি করা হয়। হাসপাতাল থেকে ছাড়া পেয়ে থানায় গিয়ে সালমানের নামে অভিযোগ দায়ের করেন জুবায়ের। কে জানে? ‘বিগ বস’-কে আলোচনায় রাখার জন্য এসব কোনো সাজানো ঘটনা কি না, তা বলা মুশকিল? তথ্যসূত্র: ডেকান ক্রনিকল
