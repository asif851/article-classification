
‘খ্যাতির বিড়ম্বনা’ গল্পের দুকড়ি দত্ত জানতেন না তিনি ‘বিখ্যাত’ হয়ে যাচ্ছেন। তার চেয়েও বেশি করে যেটা জানতেন না, এই খ্যাতি তাঁকে কী ভয়াবহ বিড়ম্বনাতেই না ফেলতে যাচ্ছে! এখন এমা ওয়াটসনের কাছেও জানা যাচ্ছে, তিনিও নাকি জানতেন না তিনি বিখ্যাত! যুক্তরাষ্ট্রে পড়তে এসেই নাকি প্রথম উপলব্ধি করেছেন তাঁর তারকা খ্যাতির দৌড়।‘হ্যারি পটার’ সিরিজ দিয়ে রুপালি পর্দার দুনিয়ায় পা রাখা এই ব্রিটিশ অভিনেত্রী পড়াশোনার ব্যাপারেও ভীষণ সিরিয়াস। ২০০৯ সালে ম্যাসাচুসেটসের ব্রাউন বিশ্ববিদ্যালয়ে ইংলিশ সাহিত্য নিয়ে পড়তে আসেন। তত দিনে মুক্তি পেয়ে গেছে হ্যারি পটার সিরিজের ছয়-ছয়টি ছবি। যুক্তরাষ্ট্রে আসার পরই বুঝলেন, এই দেশেও তাঁকে নিয়ে সে কী মাতামাতি, কৌতূহল। ‘হয়তো বোকার মতো শোনাবে কিংবা কেউ বিশ্বাসই করতে চাইবে না, তবে সত্যিটা হলো, এখানে আসার পরই প্রথম বুঝেছি আমি কতটা বিখ্যাত।’ বলেছেন এমা।আসলে হ্যারি পটার সিরিজের প্রথম ছবি মুক্তি পেল যখন, তখন তাঁর বয়স ছিল মাত্র ১১ বছর। সে সময় এমাকে চোখে চোখে রাখা হতো। গাড়িতে করে স্টুডিওতে আসতেন, কাজ শেষে আবার গাড়িতে করে বাড়ি। বাইরের জগৎটার সঙ্গে প্রথম ভালোভাবে মিশতে পেরেছেন যুক্তরাষ্ট্রে আসার পরই। পড়ুয়া এমা আরেকটি ব্যাপারে ‘সিরিয়াস’। ফ্যাশন আর গ্ল্যামার দিয়ে নয়, তিনি পরিচিতি পেতে চান অভিনয়দক্ষতার কারণেই। আইএএনএস।
