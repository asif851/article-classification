



‘পোড়ামন ২’ ছবিটি এখন সম্পাদনার টেবিলে।
‘তবুও ভালোবাসি’ নামের একটি নাটকে অভিনয় করেছেন সিয়াম।


সিয়াম আহমেদ অভিনীত ‘পোড়ামন ২’ ছবিটি এখন সম্পাদনার টেবিলে। এর ফাঁকে ভালোবাসা দিবস উপলক্ষে ‘তবুও ভালোবাসি’ নামের একটি বিশেষ নাটকে অভিনয় করেছেন এই তারকা। গতকাল নাটকটির ডাবিং স্টুডিও থেকে প্রথম আলোর সঙ্গে কথা বলেছেন সিয়াম।
‘পোড়ামন ২’ ছবির খবর কী? শুটিং তো বেশ আগেই শেষ হয়েছে। ডাবিংও প্রায় শেষ। এখন কলকাতায় ছবিটির সম্পাদনার কাজ চলছে।
কবে মুক্তি পাবে ছবিটি? ছবির প্রযোজনা প্রতিষ্ঠান জাজ মাল্টিমিডিয়া থেকে শুনেছি, আগামী পয়লা বৈশাখে মুক্তির সম্ভাবনা আছে। বিশেষ দিনে ছবিটি মুক্তি পেলে ভালোই হবে। এটি আমার প্রথম ছবি। শতভাগ চেষ্টা দিয়ে কাজটি করেছি। ভালোভাবে কাজটি তুলে আনতে নিজের সঙ্গে আপস করিনি। দারুণ আশাবাদী ছবিটি নিয়ে।
প্রথম ছবি মুক্তির আগেই আপনি ও পূজাকে নিয়ে আরও একটি ছবি নির্মাণের ঘোষণা দিয়েছে জাজ। শুটিং কবে? নতুন ছবিটিও রায়হান রাফি পরিচালনা করবেন। ছবির নাম ঠিক হয়নি এখনো। চিত্রনাট্য নিয়ে পরিচালকসহ আমরা প্রতিদিনই কাজ করছি। শতভাগ সন্তুষ্ট না হয়ে কাজটি শুরু করতে চাইছি না। তবে এপ্রিল মাসে কাজটি শুরু করার প্রাথমিক প্রস্তুতি নিচ্ছি।
ব্যস্ততার বাইরে নিজেকে সময় দেন কতটুকু? গত দুই মাস আমি সময় পাচ্ছি না। কারণ, নতুন যে ছবিটি শুরু হবে তার গল্পতে ঐতিহাসিক প্রেক্ষাপট থাকবে। তার জন্য প্রচুর বই পড়ছি এখন। ইউটিউবে ঐতিহাসিক ঘটনাটির ওপর অনেক প্রামাণ্যচিত্র দেখছি।
বলেছিলেন, বড় পর্দায় কাজ শুরুর পর ছোট পর্দার কাজ ছেড়ে দেবেন। কিন্তু ছাড়েননি। কেন? সিনেমায় কাজ শুরুর পর ছোট পর্দায় একদমই কাজ করব না, এমন কথা কিন্তু আমি বলিনি। বলেছিলাম, ছোট পর্দার কাছের মানুষের কিছু ভালো কাজের অনুরোধ ফেলতে পারব না। আমি বড় পর্দায় যে ধরনের কাজ করছি, বছরে সে ধরনের তিন-চারটা কাজ পেলেও ছোট পর্দায় আর কাজ করতাম না। কিন্তু ঢাকার চলচ্চিত্রে টানা সে ধরনের কাজ আপাতত নেই।
সহশিল্পী এক নায়িকার সঙ্গে প্রেমের গুঞ্জন শোনা যায়। সত্যি? প্রেম করলে লুকানোর কিছু নেই। তবে একসঙ্গে কাজ করলে এসব কথাবার্তা হবেই। তা এড়িয়ে এগোতে হবে। আর ভালো কাজ করতে গেলে বাধা আসবে, এটা স্বাভাবিক। এসব রটানোর জন্য কারও কারও কাছে প্রচুর অলস সময় থাকে। তবে তা শোনার সময় আমার নেই।
সমসাময়িকেরা বিয়ে করে ফেলছেন। আপনি করবেন কবে? উপযুক্ত সময় হোক। নিজেও একটু প্রতিষ্ঠিত হই। সত্যি কথা কী, বিয়ের বিষয়টি মা-বাবার ওপর ছেড়ে দিয়েছি। তাঁরা যা বলবেন, তা-ই হবে। যখন তাঁরা আমাকে বিয়ের উপযুক্ত মনে করবেন, তখনই এ ব্যাপারে এগোবেন।
সাক্ষাৎকার: শফিক আল মামুন
 
