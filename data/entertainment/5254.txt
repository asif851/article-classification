
‘বলিউড বাদশাহ’ শাহরুখ খানের স্ত্রী পেশায় ইনটেরিয়র ডিজাইনার। ঘরের অন্দরসজ্জার পাশাপাশি পোশাক ডিজাইনের ব্যবসাও আছে তাঁর। এ ছাড়া কিছুদিন হলো আবাসন ব্যবসা শুরু করেছেন ৪৩ বছর বয়সী গৌরী। পেশাগত কাজে প্রায়ই তাঁকে দেশ-বিদেশে ভ্রমণে যেতে হয়। বর্তমানে কাজের তাগিদে ঘরের বাইরে আছেন গৌরী। আর এই সময়টাতে সন্তানদের দেখভাল ও ঘর সামলানোর দায়িত্ব নিজের কাঁধে তুলে নিয়েছেন কিং খান। ‘হ্যাপি নিউ ইয়ার’ ছবির শুটিং থেকে ছুটি নিয়ে সব সময় বাড়িতেই থাকছেন ৪৮ বছর বয়সী এ তারকা অভিনেতা।পেশাগত কাজের প্রতি নিষ্ঠার পাশাপাশি দায়িত্ববান বাবা হিসেবেও সুনাম আছে শাহরুখের। সম্প্রতি  গৌরীর অনুপস্থিতিতে তিন সন্তানের দেখভালের দায়িত্ব পালন করার মাধ্যমে আবারও তার প্রমাণ রাখলেন ‘মাই নেম ইজ খান’ তারকা শাহরুখ। ছেলে আরিয়ান খান (১৭) ও মেয়ে সুহানা খানের (১৪) পাশাপাশি মাত্র ১১ মাস বয়সী আবরামকে সব সময় আগলে রাখছেন তিনি। সম্প্রতি এক খবরে এমনটিই জানিয়েছে ওয়ান ইন্ডিয়া।শাহরুখ ও গৌরীর রেড চিলিস এন্টারটেইনমেন্ট চলচ্চিত্র প্রযোজনা ও পরিবেশনা সংস্থার ব্যানারে নির্মিতব্য ‘হ্যাপি নিউ ইয়ার’ ছবির কেন্দ্রীয় চরিত্রে অভিনয় করছেন শাহরুখ খান। ফারাহ খান পরিচালিত ছবিটিতে আরও অভিনয় করছেন দীপিকা পাড়ুকোন, অভিষেক বচ্চন, বোমান ইরানি, ভিভান শাহ, সনু সুদ, জ্যাকি শ্রফ, ডিনো মরিয়া প্রমুখ। অ্যাকশন-কমেডি ঘরানার ছবিটি মুক্তি পাচ্ছে চলতি বছরের ২৩ অক্টোবর।বরাবরই শাহরুখকে সংসারী মানুষ হিসেবেই দেখা গেছে। প্রচণ্ড কাজের ব্যস্ততার ফাঁকে সময়-সুযোগ পেলেই পরিবারের সঙ্গে সময় কাটাতে দারুণ পছন্দ করেন তিনি। সম্প্রতি গৌরী ঘরের বাইরে থাকায় ‘হ্যাপি নিউ ইয়ার’ ছবির শুটিং থেকে ছুটি নিয়েছেন শাহরুখ। আর এই সুযোগে তিন সন্তানের সঙ্গে দারুণ সময় কাটাচ্ছেন তিনি। বিষয়টি তিনি দারুণ উপভোগ করছেন। কাজ শেষ করে বাড়ি ফিরতে গৌরীর আরও তিন-চার দিন সময় লাগবে। এই কয়েকটি দিন ঘরেই থাকবেন শাহরুখ।গত বছর ‘চেন্নাই এক্সপ্রেস’ ছবির শুটিং ও প্রচারণার কাজ নিয়ে ব্যস্ততা শেষ হতে না হতেই ‘হ্যাপি নিউ ইয়ার’ ছবির শুটিংয়ের কাজ নিয়ে ব্যস্ত হয়ে পড়তে হয় শাহরুখকে। তার পরও সামান্য ফুরসত মিললেই পরিবারের সদস্যদের সঙ্গে সময় কাটানোর চেষ্টা করেন তিনি। ‘হ্যাপি নিউ ইয়ার’ ছবির প্রথম লটের শুটিং শেষ করে এক টুইটার বার্তায় শাহরুখ লিখেছিলেন, ‘আমার আদরের ছেলের কোলে ঘুমিয়ে চমত্কার একটি রাত পার করলাম। মনে হচ্ছে, হাজারটা সূর্যোদয় আর সূর্যাস্তের পর অবশেষে প্রতীক্ষিত মুহূর্তটি পেয়েছি আমি।’  সন্তানদের প্রচণ্ড ভালোবাসেন শাহরুখ। মেয়ে সুহানা সম্পর্কে এক টুইটে শাহরুখ লিখেছিলেন, ‘যখনই অলৌকিক কিছু দেখার ইচ্ছে হয়, তখনই আমি আমার মেয়ের চোখের দিকে তাকাই। সুহানার চোখের দিকে তাকালেই মনে হয়, অলৌকিক কিছুর সন্ধান পেয়ে গেছি আমি। সে চমত্কার নাচতে পারে। তার নাচ দেখলে মনে হয়, ঘুম আর জাগরণের মাঝামাঝি একটি জায়গায় যেন দাঁড়িয়ে আছি।’  
সন্তানদের সঙ্গে নানা বিষয়ে খোলামেলা আলোচনার পাশাপাশি তাদের নানা সুপরামর্শও দেন শাহরুখ। গত বছর ছেলে আরিয়ানকে হিতোপদেশ দিয়ে খবরের শিরোনাম হয়েছিলেন শাহরুখ। নারীদের সম্মান করা শেখার জন্য আরিয়ানকে নানা পরামর্শ দেন বলেই জানিয়েছিলেন তিনি। এ প্রসঙ্গে তাঁর ভাষ্য ছিল, ‘নারীদের প্রতি অসম্মানের কোনো ঘটনা ঘটলে আমরা দুঃখ প্রকাশ করেই ক্ষান্ত হয়ে যাই। আমাদের যেন আর কোনো দায়িত্বই নেই! নারীদের প্রতি ভদ্র ও শ্রদ্ধাশীল আচরণের গুরুত্ব নিয়ে সন্তানের সঙ্গে খোলামেলা আলোচনা না করার প্রবণতা থেকে প্রত্যেক মা-বাবার বের হয়ে আসা উচিত। সন্তানকে ভালো মানুষ হিসেবে গড়ে তুলতে পারিবারিক শিক্ষাটা খুব জরুরি। পরিবার থেকেই সন্তানকে নানা বিষয়ে সুপরামর্শ দিতে হবে। আমি এটা শুরু করেছি। আপনারাও করুন।’শাহরুখ আরও বলেছিলেন, ‘আমি আমার ছেলে আরিয়ানকে প্রায়ই বলি, কখনো কোনো নারীর মনে আঘাত দেবে না। সব সময় তাঁদের সঙ্গে নম্র ও ভদ্র আচরণ করবে এবং শ্রদ্ধার চোখে দেখবে। কোনো নারীর প্রতি অন্যায় আচরণ চোখে পড়লে তুমি তার প্রতিবাদ করবে। আর তুমি যদি কোনো নারীর সঙ্গে অন্যায় আচরণ করো, তাহলে তোমার মা-বাবা কখনোই তোমাকে ক্ষমা করবে না।’এ ছাড়া মেয়ে সুহানাকে বাবার মতোই প্রেমিক নির্বাচনের পরামর্শ দিয়ে খবরের শিরোনাম হয়েছিলেন শাহরুখ। এ প্রসঙ্গে তাঁর ভাষ্য ছিল, ‘আমার ধারণা, ভালোবাসার মানুষ হিসেবে আমি যথেষ্ট ভালো। আমি খুবই ভদ্র, ভালোবাসাপরায়ণ, শিক্ষিত এবং মনের মানুষের প্রতি যত্নশীল। মেয়ে সুহানার প্রতি আমার পরামর্শ—সে যেন আমার মতোই একজন ছেলেবন্ধু খুঁজে নেয়। তবে আমার চরিত্রে মন্দ একটি দিক আছে। আমি মাঝে মাঝে নিজের রাগকে নিয়ন্ত্রণে রাখতে পারি না। আমি চাই, সুহানার মনের মানুষটির মধ্যে যেন এই দোষটি না থাকে। প্রেমিক নির্বাচনের ক্ষেত্রে আমার এসব পরামর্শ শুধু সুহানার জন্য নয়, সব মেয়ের ক্ষেত্রেই প্রযোজ্য।’ 
শাহরুখ ও গৌরী খান দম্পতির ছেলেমেয়ে আরিয়ান ও সুহানার বয়স যথাক্রমে ১৭ ও ১৪। সারোগেসি পদ্ধতিতে গত বছরের মে মাসে তৃতীয় সন্তানের বাবা হয়েছেন শাহরুখ। এ পদ্ধতিতে বাবা-মায়ের অনাগত সন্তানের ভ্রূণ পরিবারের বাইরের কোনো নারীর গর্ভে বেড়ে ওঠে। শাহরুখ-গৌরী তাঁদের তৃতীয় সন্তানের নাম রেখেছেন আবরাম খান।
 
