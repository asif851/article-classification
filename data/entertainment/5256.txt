
অন্যের মন ভোলাতে নয়; বরং নিজে যা করলে খুশি থাকবেন তাই করতে ভালোবাসেন ক্রিস্টেন স্টুয়ার্ট। পঁচিশ বছর বয়সী এই হলিউডের অভিনেত্রী যা করার তা নিজের ইচ্ছাতেই করেন। ক্রিস্টেন সম্প্রতি জানিয়েছেন, এখন থেকে লোকের কথায় নয়, বরং নিজের হৃদয়ের কথা শুনবেন বলেই সিদ্ধান্ত নিয়েছেন তিনি।ক্রিস্টেন বলেন, ‘আমি এখন অনেক বেশি সুখী এবং অনেক ভালো বোধ করছি। আমি এখন নিজের মতো করে থাকতে পারব। অন্যের উপদেশ এবং আরও নানা বিষয় বিবেচনা করে এখন আর আমাকে বিক্ষিপ্ত হতে হবে না।’এই ‘টোয়াইলাইট’ তারকা বলেন, ‘আমার পেশাজীবনের শুরুর দিকে অনেকেই আমাকে আগ বাড়িয়ে এটা করো, সেটা করো না বলতে আসত...তাঁদের সবার পরামর্শ কানে তোলা আমার জন্য সহজ ছিল না।’ তিনি আরও যোগ করেন, ‘আমি সব সময়ই নিজের কাজ নিজে করতে পছন্দ করি। তাই আমি প্রথম প্রথম এমন পরিস্থিতিতে পড়ে খুব দ্বিধায় ভুগতাম। কিন্তু পেশাজীবনের একটি নির্দিষ্ট সীমায় পৌঁছে যাওয়ার পর নিজের মধ্যে একটা দায়িত্ববোধ চলে আসে, এবং তখন মনে হয় আমার জীবন আর আমার নেই। এই কারণেই আমি যেভাবে কাজ করছিলাম তার অনেক কিছুই পালটে ফেলার সিদ্ধান্ত নিয়েছি এবং আবারও সত্যিকারের আমিকে ফিরে পেতে চাইছি।’এত অল্প বয়সে নিজের একটি পরিচয় তৈরি করতে পেরে বেশ সন্তুষ্ট হলিউডের এই তারকা। তিনি মনে করেন, নিজে কীভাবে জীবনযাপন করতে চান এবং কি অর্জন করতে চান তা তিনি এর মধ্যেই উপলব্ধি করতে পেরেছেন। তাঁর কাছে সুখে থাকাই সবচেয়ে গুরুত্বপূর্ণ। ইন্ডিয়ান এক্সপ্রেস।
