
১০ নভেম্বর শুরু হচ্ছে আন্তর্জাতিক লোকসংগীত উৎসব। এটি উৎসবের দ্বিতীয় আসর। এবারের আসর চলবে তিন দিনব্যাপী। রাজধানীর আর্মি স্টেডিয়ামে প্রতিদিন সন্ধ্যা ৬টা থেকে রাত ১২টা পর্যন্ত দর্শকেরা উপভোগ করবেন বাংলাদেশসহ বিশ্বের সেরা লোকসংগীতশিল্পীদের পরিবেশনা।এবারের আসরে গাইছেন দেশ-বিদেশের ১২৫ জনের বেশি শিল্পী। বাংলাদেশের শিল্পীদের মধ্যে রয়েছেন মমতাজ বেগম, বারী সিদ্দিকী, টুনটুন বাউল, শফি মণ্ডল, আবদুর রহমান, সুনীল কর্মকার, লতিফ সরকার, লাবিক কামাল গৌরব, কৌশিক হোসেন তাপস, ইসলাম উদ্দিন কিস্সাকার, ফরিদা ইয়াসমীন, বাঁশিবাদক জালালসহ আরও অনেকে।উদ্যোক্তাদের পক্ষ থেকে জানানো হয়েছে, এবার সাতটির বেশি দেশ থেকে শিল্পীরা এই অনুষ্ঠানে অংশ নিতে আসছেন। বিদেশি শিল্পীদের মধ্যে আছেন ভারতের পবন দাস বাউল, কৈলাস খের, নুরান সিস্টার্স, ইন্ডিয়ান ওশান, পাকিস্তানের জাভেদ বশির, স্পেনের কারেন লুগো অ্যান্ড রিকার্ডো মোরো, ইংল্যান্ডের সুশীলা রহমান অ্যান্ড স্যাম মিলস প্রমুখ।আয়োজকেরা বলেছেন, উৎসবস্থলে কোনো ধরনের ব্যাগ নিয়ে প্রবেশ করা যাবে না। পার্কিংয়ের কোনো ব্যবস্থা থাকবে না। অনুষ্ঠান শেষে আর্মি স্টেডিয়াম থেকে গন্তব্যে পৌঁছানোর জন্য বাসের ব্যবস্থা থাকবে।সান ইভেন্টস পুরো উৎসব আয়োজনের দায়িত্বে আছে। উৎসবের টাইটেল স্পনসর মেরিল। এ ছাড়া সহযোগিতা করছে জিপি মিউজিক, ঢাকা ব্যাংক লিমিটেড ও মাইক্রোসফট বাংলাদেশ। এরই মধ্যে শ্রোতারা অনলাইনে বিনা মূল্যে রেজিস্ট্রেশন শেষ করেছেন। অনুষ্ঠানটি সম্প্রচার করবে মাছরাঙা টেলিভিশন। উৎসবের ফেসবুক পেজ ও ইউটিউব চ্যানেলে পুরো অনুষ্ঠানটি লাইভ দেখার সুযোগ থাকবে।
