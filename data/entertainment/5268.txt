
প্রয়াত কিংবদন্তি শিল্পী প্রিন্সের অপ্রকাশিত গানের গুপ্ত ভান্ডার থাকা অস্বাভাবিক নয়। প্রশ্ন হচ্ছে, কবে আর কীভাবে সেগুলো আলোর মুখ দেখবে । প্রয়াত শিল্পীর সে রকম একটি অপ্রকাশিত গান বাজিয়ে সম্প্রতি সবার প্রশংসা কুড়িয়েছেন ইতালিয় ফ্যাশন ডিজাইনার দোনাতেলা ভিরস্যাচে । গত সোমবার তাঁর ফ্যাশন হাউস ‘মেনস এসএস ১৭’-এর এক অনুষ্ঠানে প্রিন্সের একটি অপ্রকাশিত গান বাজিয়ে শোনান । তিনি জানান, ১৯৯৫ সালে তাঁর ফ্যাশন হাউসের জন্যই প্রিন্স গানটি করেছিলেন। এক সংবাদ বিজ্ঞপ্তিতে দোনাতেলা জানিয়েছেন, প্রিন্সের এই গান আগে কখনোই কেউ শোনেননি । একেবারেই ব্যক্তিগত উপহার হিসেবে গানটি তাঁর ফ্যাশন হাউসের জন্য নির্মাণ করেছিলেন শিল্পী । একটি বিশেষ অনুষ্ঠানেই সেটি বাজিয়ে শোনানোর পরিকল্পনা ছিল । এই ফ্যাশন শোটিতে প্রিয় বন্ধুর সেই গান বাজিয়ে শোনানোর সুযোগটা মিলল । আসছে রোববার ‘দ্য বেট অ্যাওয়ার্ড’ অনুষ্ঠানে প্রয়াত শিল্পী প্রিন্সকে শ্রদ্ধা জানানো হবে । প্রিন্সের সঙ্গে যৌথভাবে কাজ করেছেন এমন শিল্পীদের মধ্যে সেই অনুষ্ঠানে গান করবেন শিলা ই, জেনেলা মানু, ডি অ্যাঞ্জেলো প্রমুখ । ইয়াহু
