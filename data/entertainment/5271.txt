
তামিল সিনেমাপ্রেমীদের কাছে রজনীকান্ত শুধু একজন তারকা নন, এর চেয়ে বেশি কিছু। তাঁর কোনো ছবির মুক্তি মানে পুরো রাজ্যে উৎসব লেগে যাওয়ার মতোই। এই উৎসবের রেশ কিন্তু শুধু তামিল রাজ্যেই নয়, ভারত, এমনকি পুরো বিশ্বেই রজনীকান্তের প্রভাব রয়েছে। তা না হলে শুধু রজনীকান্ত-ভক্তদের জন্য এয়ার এশিয়া বিশেষ ফ্লাইটের ব্যবস্থা করত না!
হ্যাঁ, রজনীকান্তের নতুন ছবি ‘কাবালি’ দেখতে আগ্রহী ব্যক্তিদের জন্য এয়ার এশিয়া নামের একটি এয়ারলাইনস কোম্পানি বিশেষ ফ্লাইট চালু করেছে। যাঁরা রজনীর নতুন ছবিটির প্রথম দিনের প্রথম শো তামিলনাড়ুতে এসে দেখতে আগ্রহী, তাঁরা সুলভ মূল্যে টিকিট কিনে এই ফ্লাইটের যাত্রী হতে পারবেন।এরই মধ্যে অনেকেই ফ্লাইটের অগ্রিম টিকিট কেনার জন্য লাইনে দাঁড়িয়ে গেছেন। এঁদের মধ্যে একজনের নাম স্মিতা শর্মা রঙ্গনাথন। বেঙ্গালুরুতে থাকেন। আগামী ১৫ জুলাই সকালে ‘কাবালি’ মুক্তির দিন প্রথম শোতেই তিনি ছবিটি দেখবেন। এয়ার এশিয়ার একটি বিশেষ ফ্লাইটে ১৮০ জন রজনী-ভক্তের সঙ্গে আসবেন স্মিতাও। তাঁরা সবাই আবার দুপুরের বিশেষ ফিরতি ফ্লাইটে বেঙ্গালুরুতে চলে যাবেন।রজনীকান্ত তামিলনাড়ুতে এমনই এক উন্মাদনার নাম, যাঁর ছবি মুক্তির দিন এখনো সেই রাজ্যে দোকানপাট বন্ধ থাকে। ভক্তরা মন্দিরে মন্দিরে বিশেষ পূজার ব্যবস্থা করে। মিছিল বের হয়।এ পর্যন্ত ৬৪ বছর বয়সী এই তারকা প্রায় ১৭০টি চলচ্চিত্রে অভিনয় করেছেন। ধারণা করা হচ্ছে, এবারের ছবিটি তাঁর অন্য ছবিগুলোর মতোই হবে ব্যবসাসফল। আর যদি কোনো কারণে ব্যবসা করতে না-ই পারে, তাতেও তো সমস্যা নেই। কারণ, রজনীর ছবি বক্স অফিসে সফল না হলে, এ তারকা নিজের পকেটের অর্থ দিয়ে ছবির পরিবেশকদের ক্ষতিপূরণ দেন, এমন নজিরও আছে। বিবিসি।
