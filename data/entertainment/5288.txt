
যৌথ প্রযোজনার চালবাজ ছবির শুটিং পিছিয়েছে। এরই মধ্যে দেশীয় নতুন একটি ছবিতে কাজ শুরু করতে যাচ্ছেন শাকিব খান। নাম আমি নেতা হব। এতে বেশ আগেই চুক্তিবদ্ধ হয়েছিলেন এই অভিনেতা। কিন্তু এরই মধ্যে শাকিবকে নিয়ে চলচ্চিত্রপাড়ায় অনেক দ্বিধাদ্বন্দ্ব। তবে শাকিব জানালেন, এ মাসেই তিনি শুরু করছেন তাঁর নতুন ছবির কাজ। শুটিংয়ে কোনো সমস্যা হবে না।আমি নেতা হব ছবিটি পরিচালনা করবেন উত্তম আকাশ। ছবির শুটিংয়ের দিন এখনো ঠিক না হলেও এ মাসেই মহরত করার মধ্য দিয়ে শুটিং শুরু হবে এর। এসব তথ্য জানালেন শাকিব খান। তিনি বলেন, চালবাজ, আমি নেতা হবসহ বেশ কয়েকটি ছবির কাজ হাতে আছে। এ মাসের ২৫ থেকে ৩০ তারিখের মধ্যে আমি নেতা হব ছবির কাজ শুরু হতে পারে। এই ছবিতে শাকিব খানের বিপরীতে অভিনয় করবেন দুই নায়িকা। একজনের নাম মিষ্টি জান্নাত, অন্যজন সুপ্তি।তবে গত ২৩ জুন চিত্রনায়ক শাকিব খানের শিল্পী সমিতির সদস্যপদ বাতিল করা হয় এবং তাঁকে এফডিসিতে অবাঞ্ছিত ঘোষণা করে চলচ্চিত্র পরিবার। এই পরিস্থিতিতে শাকিব নতুন ছবির শুটিং করতে পারবেন কি না, এ নিয়ে এখন চারদিকে নানা কৌতূহল। এ বিষয়ে শাকিব বলেন, ‘আমি এখনো লিখিতভাবে বহিষ্কারের কোনো আদেশ হাতে পাইনি। এখন তো সবাই আমাদের চলচ্চিত্রের জন্য এগিয়ে আসছেন। আমি তো ইন্ডাস্ট্রির বিরুদ্ধে নই। দিন শেষে আমাদের সবাইকেই একসঙ্গে এই আঙিনায় কাজ করতে হবে। এই শিল্পকে এগিয়ে নিতে হবে। আমার মনে হয় না যে নতুন ছবিতে কাজের কোনো সমস্যা হবে।’ছবির প্রযোজনা প্রতিষ্ঠান শাপলা মিডিয়ার অন্যতম কর্ণধার সেলিম খান বলেন, ‘শাকিবকে বহিষ্কার করা হয়েছে জুন মাসে। আমার ছবিতে শাকিব চুক্তিবদ্ধ হয়েছেন মে মাসে। সুতরাং এই ছবিতে শাকিবের কাজের কোনো সমস্যা হবে না আশা করি।’কিন্তু চলচ্চিত্র পরিবার বলছে ভিন্ন কথা। চলচ্চিত্র পরিবারের সদস্যসচিব ও পরিচালক সমিতির মহাসচিব বদিউল আলম খোকন প্রথম আলোকে বলেন, ‘বহিষ্কারের আগেই চুক্তি হয়েছে, এখন শুটিং শুরু করবেন—এ সুযোগ দেওয়া হবে না। তা না হলে কেউ কেউ পেছনের তারিখ দিয়ে চুক্তি দেখিয়ে শাকিব খানকে নিয়ে কাজের সুযোগ নেবেন। শুধু যেসব ছবির কাজ ৫০ ভাগের বেশি শেষ হয়েছে, সেসব ছবির কাজ শেষ করতে পারবেন শাকিব খান। তবে এর বাইরে শাকিব খান কাজ করতে চাইলে এফডিসির কোনো টেকনিশিয়ানই তাঁর সঙ্গে কাজ করবেন না।’ 
