
ব্যক্তিগত নিরাপত্তা নিশ্চিত করতে যে দেহরক্ষী নিয়োগ দিয়েছিলেন, সেই দেহরক্ষীর হাতেই চড় খেয়ে খবরের শিরোনাম হতে হলো ‘পাইরেটস অব দ্য ক্যারিবিয়ান’খ্যাত হলিউডের অভিনেতা জনি ডেপকে। অবশ্য ইচ্ছে করে নয়, অসতর্কতাবশত ডেপের গালে চড় মেরে বসেছেন তাঁর দেহরক্ষী। সম্প্রতি নিউইয়র্কের একটি থিয়েটারে হাজির হয়েছিলেন জনি ডেপ। সেখানেই ওই অঘটন ঘটেছে। জনপ্রিয় এ তারকা অভিনেতার উপস্থিতি টের পেয়ে তাঁকে ঘিরে ধরে একদল অটোগ্রাফ শিকারি। তাঁরা ডেপের খুব কাছাকাছি চলে এলে তাঁর নিরাপত্তা নিয়ে উদ্বিগ্ন হয়ে পড়েন তাঁর দেহরক্ষী। তিনি অটোগ্রাফ শিকারিদের হাত থেকে ডেপকে উদ্ধার করতে গিয়ে অসতর্কতাবশত ডেপের গালে চড় মেরে বসেন। আকস্মিক এ ঘটনায় প্রচণ্ড চমকে যান ডেপ। এক খবরে এ তথ্য জানিয়েছে শোবিজস্পাই ডটকম।এদিকে ডেপের বিরুদ্ধে ক্ষোভ প্রকাশ করেছেন তাঁর ভক্তরা। তাঁদের অভিযোগ, বরাবরই ডেপ অনেক অটোগ্রাফ দিলেও, সেদিন তিনি মাত্র দুজনকে অটোগ্রাফ দিয়েছেন।
