
সালমান খান ও রানী মুখার্জি জুটি বেঁধে দর্শকদের অসংখ্য হিট ছবি উপহার দিয়েছেন। বাস্তবেও এই দুজনের মধ্যে দারুণ বন্ধুত্ব। দুই বন্ধুর মধ্যে রানী এরই মধ্যে নির্মাতা আদিত্য চোপড়াকে বিয়ে করে সংসারী হয়েছেন। ঘরে এসেছে এক মেয়ে। তবে বন্ধু সালমান এখনো থিতু হতে পারেননি। প্রেম করে চলেছেন। নিকট ভবিষ্যতে বিয়ে করবেন—এমন কোনো সম্ভাবনাও নেই। সম্প্রতি সালমানের সঞ্চালনায় রিয়্যালিটি শো ‘বিগ বস’–এর মঞ্চে হাজির হয়ে সালমানকে ‘দারুণ’ এক পরামর্শ দিয়ে গেছেন এই অভিনেত্রী।
গত মাসে সালমান খান তাঁর ৫২তম জন্মবার্ষিকীর কেক কেটেছেন। বয়স বাড়লেও সাল্লুর ‘অবিবাহিত অধ্যায়ের’ সময় যেন কাটছেই না। কিন্তু মা-বাবাকে নাতি–নাতনির মুখ দেখানোর জন্য তাঁর নাকি বাবা হতেও ইচ্ছা করে। এখন কী উপায়? রানী তাই সাল্লুকে বিয়ে না করেই বাবা হওয়ার পরামর্শ দিয়েছেন। মজা করে রানী বলেন, বিয়ে হচ্ছে সালমানের জীবনের হেঁচকি বা প্রতিবন্ধকতা। তাই এই প্রক্রিয়ার মধ্য দিয়ে না গিয়ে তাঁকে সরাসরি বাবা হওয়ার বুদ্ধি দিয়েছেন রানী।
নিজের আসন্ন ছবি ‘হেঁচকি’-র প্রচারণা চালাতেই এই সেটে হাজির হয়েছিল রানী।
এই ‘মারদানি’ নায়িকা বলেন, ‘আমি চাই সালমান খুব জলদি বাবা হোক। তাহলে আমার মেয়ে আদিরা সালমানের সন্তানের সঙ্গে খেলতে পারবে। আমি প্রার্থনা করি, সালমানের সন্তান যেন দেখতে সালমানের মতোই হয়।’ এই কথা বলেই হাসিতে ফেটে পড়েন রানী।
সালমান তাঁর বন্ধু রানীর দুষ্টুমি বুঝতে পেরে বলেন, ‘যদি সন্তান তাঁর মায়ের মতো দেখতে হয়, তখন কী হবে?’ এই কথা বলার পর সালমান আর রানী দুজনেই হাসতে থাকেন। শুটিং সেটে থাকা একজন প্রত্যক্ষদর্শী ভারতীয় অনলাইন পোর্টাল বলিউড বাবলকে জানান, ‘বিগ বস’–এর ১১তম মৌসুমের শুটিংয়ে সেদিনের মতো মজা আর কোনো দিন হয়নি। রানী আর সালমান মিলে হাসিঠাট্টা করে সেটের সবাইকে মাতিয়ে রেখেছিলেন।
এদিকে সালমান এখন তাঁর ‘টাইগার জিন্দা হ্যায়’ ছবির সাফল্য উপভোগ করছেন। এটি রানীর স্বামী আদিত্য চোপড়ার প্রযোজনা প্রতিষ্ঠান যশরাজ ফিল্মসের ছবি। আর রানী মুখার্জি অভিনীত ‘হেঁচকি’ মুক্তি পাবে আগামী ২৩ ফেব্রুয়ারি। এখানে রানীকে একজন স্কুলশিক্ষিকার চরিত্রে দেখা যাবে, যিনি টরেট সিনড্রোমে ভুগছেন। অভিজাত একটি স্কুলে নিম্ন আয়ের পরিবার থেকে আসা ছাত্রদের পড়ানোর দায়িত্ব কাঁধে আসে তাঁর। হেঁচকি রোগ থাকা সত্ত্বেও রানী কীভাবে সেই ছাত্রদের শিক্ষকতা করেন, তা নিয়েই সিনেমার গল্প। সূত্র: বলিউড বাবল।
