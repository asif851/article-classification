
পরিচালক আলী আব্বাস জাফর ‘টাইগার জিন্দা হ্যায়’ সিনেমার আবার একটি ছবি প্রকাশ করেছেন। গতকাল মঙ্গলবার মেশিনগান নিয়ে সালমান খানের ছবি প্রকাশ করেন তিনি। এবার অস্ত্র হাতে ক্যাটরিনা কাইফের একটি ছবি প্রকাশ করেছেন টুইটারে। ক্যাটরিনার ছবি দেখে মনে হচ্ছে, তিনি অস্ত্র চালনায় খুব দক্ষ। হতেই হবে। জানা গেছে, অস্ত্র চালনার জন্য প্রশিক্ষণ নিয়েছেন তিনি।
‘টাইগার জিন্দা হ্যায়’ ছবিতে অভিনয় করেছেন সালমান খান ও ক্যাটরিনা কাইফ। ছবিতে তাঁরা দুজনই গুপ্তচর। পরিচালক বলেন, ‘এই ছবিতে ক্যাটরিনা একজন বিশেষ গুপ্তচর। একজন সত্যিকারের গুপ্তচর কীভাবে চিন্তা করেন, কাজ করেন—এটা তাঁর (ক্যাটরিনা) জন্য বোঝা খুব দরকার ছিল। তাই আমরা ক্যাটরিনাকে আসল গুপ্তচরদের দিয়ে প্রশিক্ষণ দিয়েছি। গুপ্তচরদের জ্ঞান আর অভিজ্ঞতাকে এখানে আমরা কাজে লাগিয়েছি।’
আলী আব্বাস জাফর জানান, বাস্তবে একজন গুপ্তচরের যে ধরনের প্রশিক্ষণ থাকে, এ ক্ষেত্রে অস্ত্র চালনা থেকে শুরু করে সব ধরনের প্রশিক্ষণ দেওয়া হয়েছে ক্যাটরিনাকে।
২০১২ সালে কবির খান পরিচালিত ‘এক থা টাইগার’ ছবির দ্বিতীয় কিস্তি ‘টাইগার জিন্দা হ্যায়’। আগের ছবিতেও অভিনয় করেছিলেন সালমান খান ও ক্যাটরিনা কাইফ। ছবিটি প্রেক্ষাগৃহে মুক্তি পাবে আগামী ২২ ডিসেম্বর। হিন্দুস্তান টাইমস।
