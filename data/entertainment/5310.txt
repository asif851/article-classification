
মুক্তির এক বছরের মাথায় বহু দেশের উৎসবে অংশ নিয়ে সম্মাননা অর্জন করেছে ‘অজ্ঞাতনামা’। এবার তৌকীর আহমেদের এই সিনেমা কম্বোডিয়া জয় করল। কম্বোডিয়ার রাজধানী নমপেনে ৫৭তম এশিয়া-প্যাসিফিক চলচ্চিত্র উৎসবের সমাপনী দিনে সেরা চলচ্চিত্র হিসেবে ঘোষিত হয়েছে ইমপ্রেস টেলিফিল্ম প্রযোজিত এই সিনেমা। গতকাল রোববার সন্ধ্যায় সেরা চলচ্চিত্রের পুরস্কার গ্রহণ করেন ইমপ্রেস টেলিফিল্ম লিমিটেড ও চ্যানেল আইয়ের ব্যবস্থাপনা পরিচালক ফরিদুর রেজা সাগর।
জানা গেছে, উৎসবের এবারের আসরে ২০ দেশের ৫৪টি সিনেমা জমা পড়ে। প্রতিযোগিতা হয়েছে ১৭ বিভাগে। এর মধ্যে ইমপ্রেস টেলিফিল্মের ছবি তৌকীর আহমেদ পরিচালিত ‘অজ্ঞাতনামা’ সেরা চলচ্চিত্রের পুরস্কার অর্জন করে।
‘অজ্ঞাতনামা’ সিনেমার নির্মাতা তৌকীর আহমেদ আজ সোমবার সকালে বলেন, ‘সিনেমাটা মুক্তি পেয়েছে এক বছরেরও বেশি হয় সময় পার হয়েছে। এখনো মানুষ সিনেমাটি দেখছে, বিভিন্ন উৎসব থেকে স্বীকৃতি পাচ্ছে, নির্মাতা হিসেবে এটা অবশ্যই আনন্দের। আমি বিশ্বাস করি, কাজ করতে হবে। আর এমনভাবে কাজ করতে হবে, যেটা টিকে থাকবে।’
৫৭তম এশিয়া-প্যাসিফিক চলচ্চিত্র উৎসব আয়োজন করে ফেডারেশন অব মোশন প্রডিউসারস ইন এশিয়া প্যাসিফিক। উৎসবে বাংলাদেশ থেকে পাঁচটি চলচ্চিত্র জমা পড়ে। সেরা ছবি ছাড়াও ‘অজ্ঞাতনামা’ সেরা চিত্রনাট্য ও সেরা সহ-অভিনেতা বিভাগে মনোনয়ন পায়।
বাংলাদেশসহ এই উৎসবে আরও অংশ নিয়েছে ভারত, নেপাল, জাপান, ভিয়েতনাম, দক্ষিণ কোরিয়া, অস্ট্রেলিয়া, রাশিয়া, চীন, মালয়েশিয়া, থাইল্যান্ড, তাইপে, হংকং, ইন্দোনেশিয়া, ইরান, ফিলিপাইন, শ্রীলঙ্কা ও মঙ্গোলিয়া।
২৮ জুলাই শুক্রবার নমপেনের গার্ডেন সিটি হোটেলে তিন দিনের এই উৎসব শুরু হয়। উৎসবের শেষ দিন গতকাল কম্বোডিয়ার তথ্য মন্ত্রণালয়ের সেক্রেটারি অব স্টেট চে চ্যানবোরিবো পুরস্কার বিতরণী অনুষ্ঠান উদ্বোধন করেন।
