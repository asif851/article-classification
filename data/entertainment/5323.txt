
দুটি হৃদয়ের সংশ্লেষণকে ভালোবাসা বলে। বিশেষ কোনো মানুষের জন্য স্নেহের শক্তিশালী বহিঃপ্রকাশ হচ্ছে ভালোবাসা। ভালোবাসা একটি মানবিক অনুভূতি। ভালোবাসা আবেগকেন্দ্রিক একটি অভিজ্ঞতা। এমন নানাভাবেই ভালোবাসা শব্দটাকে সংজ্ঞায়িত করার চেষ্টা করা হয়েছে। কিন্তু সবার কাছে গ্রহণযোগ্য ভালোবাসার নির্দিষ্ট কোনো সংজ্ঞা এখন পর্যন্ত কেউ দিতে পেরেছেন কি না, তা নিয়ে যথেষ্ট সন্দেহ রয়েছে। একেকজনের কাছে ভালোবাসার অর্থ একেক রকম। ভালোবাসা নিয়ে নিজেদের মনের কথা খুলে বলেছেন ছোট পর্দার জনপ্রিয় পাঁচ অভিনেতা ইরেশ যাকের, সজল, কল্যাণ, নিশো এবং নাঈম। ভালোবাসা মানে যেখানে সব ভালোর অস্তিত্ব বিরাজ করে: ইরেশ যাকেরঅভিনেতা ইরেশ যাকেরের কাছে ভালোবাসা মানে যেখানে সব ভালোর অস্তিত্ব বিরাজ করে। বাস্তব জীবনে নিজেকে বোকা প্রেমিক বলেই মনে করেন ইরেশ যাকের। এ প্রসঙ্গে তাঁর ভাষ্য, ‘একসময় যখন প্রেম করতাম, তখন ভালোবাসা দিবসে প্রেমিকাকে কিছু উপহার দিলে ঝাড়ি খেতে হতো। কারণ, আমার উপহার তার পছন্দ হতো না। এখন ভালোবাসা দিবস কাটে অফিস করে অথবা বাসায় ঘুমিয়ে।’ বিয়ে কবে করবেন, তা নিয়তির ওপর ছেড়ে দিয়েছেন ইরেশ। পাত্রী হিসেবে পছন্দ করবেন যিনি তাঁকে ভালোবাসবেন এবং বুঝবেন।  
ভালোবাসা মানে বিশ্বাস ও নির্ভরতা: সজল  
ছোট পর্দার জনপ্রিয় অভিনেতা সজল রোমান্টিক চরিত্রে অভিনয়ের কল্যাণে জয় করে নিয়েছেন অগণিত দর্শকের হূদয়। ভালোবাসার সংজ্ঞা জানতে চাইলে তিনি বলেন, ‘আমার কাছে ভালোবাসা মানে বিশ্বাস ও নির্ভরতা।’ অভিনয়ই সজলের প্রথম ভালোবাসা। ভালোবাসা দিবসের পরিকল্পনা জানতে চাইলে তিনি বলেন, ‘কখনোই পরিকল্পনা করে ভালোবাসা দিবস পালন করা হয় না। বরাবরের মতো এবারও কোনো পরিকল্পনা নেই। ভালোবাসা দিবসেও সিনেমার শুটিং নিয়ে ব্যস্ত থাকতে হচ্ছে।’ পছন্দের পাত্রী কেমন হবে, জানতে চাইলে তিনি একটু হেসে বলেন, ‘খুবই সাধারণ চেনাজানা বাঙালি কোনো মেয়েকে বিয়ে করতে চাই। তবে তাকে অবশ্যই গান গাইতে জানতে হবে। তিন থেকে চার বছরের আগে আমার বিয়ের কোনো সম্ভাবনা নেই।’  
ভালোবাসা মানেই বন্ধুত্ব: কল্যাণ
জনপ্রিয় মডেল ও অভিনেতা কল্যাণ মনে করেন, ভালোবাসা মানেই বন্ধুত্ব। তাঁর মতে, ‘ভালোবাসার মানুষকে বন্ধু ভাবলে দ্বিধা-দ্বন্দ্ব কিংবা সন্দেহের মতো সমস্যাগুলো থাকে না। খোলামেলাভাবে সবকিছু শেয়ার করা যায়। তখন সম্পর্কটাও অনেক ভালো থাকে।’ ভালোবাসা দিবসে বন্ধুদের সঙ্গে আড্ডা দিয়েই সময় কাটানোর পরিকল্পনা করেছেন কল্যাণ। এ প্রসঙ্গে তিনি বলেন, ‘এই আড্ডার নাম হতে পারে ব্যাচেলর আড্ডা।’ ব্যাচেলর জীবনের অবসান কবে ঘটবে, জানতে চাইলে তিনি বলেন, তিন থেকে পাঁচ বছরের মধ্যে। পাত্রী হিসেবে খুব সহজ-সরল, ব্যক্তিত্বসম্পন্ন, বন্ধুসুলভ আচরণের মেয়েই কল্যাণের পছন্দ।
ভালোবাসা মানে কারও ওপর নির্ভর করা: নিশো 
১৫ বছর প্রেম করার পর প্রেমিকা তৃশাকে বিয়ে করেছেন অভিনেতা নিশো। নিশোর কাছে ভালোবাসার অর্থ কারও ওপর নির্ভর করা এবং বিশ্বাস করা। ছোট পর্দার জনপ্রিয় এ অভিনেতা জানান, ‘আমি ভালোবাসার চিঠি পেয়েছি, টিএনটি এবং সেলফোনে প্রেম করেছি। অনেক রাতে প্রিয়তমার বাসার সামনে গিয়ে দাঁড়িয়ে থেকেছি। একজনের সঙ্গেই আমি প্রেমের সম্পর্কে জড়িয়েছি। কখনো ভালোবাসার সম্পর্কটাকে একঘেয়ে হতে দিইনি। আমার কাছে প্রতিদিনই ভালোবাসার দিন।’ ভালোবাসা দিবসে আগে অনেক কিছু পরিকল্পনা করলেও এখন কাজের ব্যস্ততার কারণে সে রকম কিছু করা হয় না নিশোর। তবে কাজ শেষ করে রাতে ঠিকই ঘুরতে বেরিয়ে পড়েন প্রিয় মানুষটিকে সঙ্গে নিয়ে।
বিশ্বাস ও সম্মানের একটি সম্পর্কের নাম ভালোবাসা: নাঈম 
অভিনেতা নাঈম মনে করেন, ‘বিশ্বাস ও সম্মানের একটি সম্পর্কের নাম ভালোবাসা।’ তিনি মজা করে আরও বলেন, ‘আমি হয়তো কাউকেই ভালোবাসতে পারিনি, তাই ভালোবাসাও পাইনি। তবে এইবার ভালোবাসা দিবসে আমি ভালোবাসার মানুষ খুঁজছি। যে আমার মা-বাবাকে সম্মান করবে, আমাকে বিশ্বাস করে ভালোবাসবে, তাকেই জীবনসঙ্গী নির্বাচন করব আমি।’ 
