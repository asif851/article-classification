
এখন পর্যন্ত প্রেম-ভালোবাসা নিয়ে ভালোই নিরীক্ষা চালিয়েছেন ‘মিন গার্লস’ তারকা লিন্ডসে লোহান। ব্রিটিশ গায়িকা ও ডিজে সামান্থা রনসন থেকে শুরু করে ভারতীয় বংশোদ্ভূত ধনাঢ্য মার্কিন ব্যবসায়ী বিক্রম চাতওয়ালসহ আরও অনেকের সঙ্গেই লিন্ডসের প্রেমের খবর চাউর হয়েছে। এবার তাঁর নতুন প্রেমিক হিসেবে শোনা যাচ্ছে ব্রিটিশ মডেল আরনো উইলিয়ামসের নাম।এ প্রসঙ্গে ঘনিষ্ঠ সূত্রের বরাতে যুক্তরাজ্যের মিরর অনলাইন জানিয়েছে, সাংহাই ফ্যাশন অ্যাওয়ার্ডস অনুষ্ঠানে যোগ দিতে কিছুদিন আগে চীনে গিয়েছিলেন লিন্ডসে। সেখানেই উইলিয়ামসের সঙ্গে পরিচয়। এরপর থেকেই তাঁর সঙ্গে সখ্য গড়ে তুলেছেন লিন্ডসে। এক সপ্তাহ ধরে দারুণ সময় কাটিয়েছেন তাঁরা। ৩০ হাজার পাউন্ড ব্যয় করে সুদর্শন উইলিয়ামসকে রোলেক্স ঘড়িও কিনে দিয়েছেন ২৭ বছর বয়সী এ তারকা অভিনেত্রী।সূত্রটি আরও জানিয়েছে, ব্রিটিশ উচ্চারণ খুবই পছন্দ করেন লিন্ডসে। অবিশ্বাস্য রকমের দ্রুততার সঙ্গে উইলিয়ামস ও লিন্ডসের ঘনিষ্ঠতা গড়ে উঠেছে। অনেক সময় তাঁরা একসঙ্গে কাটিয়েছেন।
এদিকে, লিন্ডসের মতো একজন তারকাকে এভাবে কাছে পেয়ে যেন স্বর্গ হাতে পেয়েছেন উইলিয়ামস। বলাই বাহুল্য, এমন চাঞ্চল্যকর ঘটনায় তিনি খুবই আনন্দিত ও উচ্ছ্বসিত। লিন্ডসের জন্য এটা অবকাশকালীন প্রেম কি না তা অবশ্য নিশ্চিত হওয়া যায়নি। লিন্ডসে-উইলিয়ামস প্রেমের অধ্যায় সামনে এগিয়ে যাবে কি না, সময়ই তা বলে দেবে।
