
১৯তম কলকাতা আন্তর্জাতিক চলচ্চিত্র উৎসবে বাংলাদেশের টেলিভিশন ছবিটি বড় কোনো খবর হতে যাচ্ছে—গত শুক্রবার রবীন্দ্র সদনে আসা দর্শকদের অনেকেই তা ধারণা করেছিলেন। ওই দিন সন্ধ্যায় ছবিটির প্রথম প্রদর্শনী হয়। দ্বিতীয় প্রদর্শনী হয় সল্টলেকের পূর্বাঞ্চলীয় সাংস্কৃতিক কেন্দ্র মিলনায়তনে। দুটি প্রদর্শনীতেই হলের ভেতর দর্শকদের হাততালি; প্রদর্শনীর পর ছবির গল্প, নির্মাণশৈলী আর শিল্পীদের অভিনয় নিয়ে ভূয়সী প্রশংসা—সবকিছু একটা ভালো খবরের ইঙ্গিত দেয়।হ্যাঁ, সবার ধারণা সত্যি হয়েছে। কলকাতা আন্তর্জাতিক চলচ্চিত্র উৎসবের প্রতিযোগিতা বিভাগ ‘এশিয়ান সিলেক্ট’ ক্যাটাগরিতে সেরা ছবি হিসেবে ‘নেটপ্যাক পুরস্কার’ পেয়েছে টেলিভিশন। এটি এই উৎসবের একমাত্র পুরস্কার।গতকাল রোববার সন্ধ্যায় সায়েন্স সিটিতে আয়োজিত সমাপনী অনুষ্ঠানে উৎসব কমিটির চেয়ারম্যান রঞ্জিত মল্লিক টেলিভিশন ছবির নাম ঘোষণা করেন। আর বরেণ্য পরিচালক গৌতম ঘোষের হাত থেকে এই পুরস্কার গ্রহণ করেন বাংলাদেশের অন্যতম প্রযোজনা প্রতিষ্ঠান ইমপ্রেস টেলিফিল্মের ব্যবস্থাপনা পরিচালক ফরিদুর রেজা সাগর ও ছবির অভিনয়শিল্পী তিশা। এ সময় মঞ্চে ছিলেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। তিনি টেলিভিশন ছবিটি দেখার ব্যাপারে আগ্রহ প্রকাশ করেন। বলিউডে প্রতিষ্ঠিত বাঙালি নায়িকা মৌসুমী চ্যাটার্জি, সুস্মিতা সেন, রানী মুখার্জি, বিপাশা বসুকে সংবর্ধনা দেওয়া হয় সমাপনী অনুষ্ঠানে। পুরস্কার দেওয়ার সময় তাঁরাও ছিলেন মঞ্চে। আরও ছিলেন কোয়েল মল্লিক।ছবির পরিচালক মোস্তফা সরয়ার ফারুকী ওই সময় ছিলেন ভারতের মুম্বাইয়ে। ফ্লাইট ধরতে না পারার কারণে তিনি এই অনুষ্ঠানে অংশ নিতে পারেননি। গতকালসন্ধ্যায় তিনি মুঠোফোনে প্রথম আলোকে বলেন, ‘শুভ সংবাদ পেতে খুব ভালো লাগে। গত কয়েক দিনে টেলিভিশন ছবিটি আমাদের জন্য অনেকগুলো ভালো খবর নিয়ে এসেছে। তার সঙ্গে যুক্ত হলো কলকাতা আন্তর্জাতিক চলচ্চিত্র উৎসবের নেটপ্যাক পুরস্কার। এটি নিশ্চয়ই আমার জন্য অনেক আনন্দের।’আট দিনের এই উৎসব শুরু হয় ১০ নভেম্বর।
