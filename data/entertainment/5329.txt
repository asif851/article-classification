
ভারতের দেরাদুনে ‘বাত্তি গুল মিটার চালু’ ছবির শুটিং সেটে ছিলেন বলিউড অভিনেতা শহীদ কাপুর। টান টান উত্তেজনায় ভরা একটি দৃশ্যের ধারণ চলছিল। কিন্তু বারবারই সংলাপ বলতে গিয়ে কথা গলায় আটকে যাচ্ছিল শহীদের। ঠিকভাবে সংলাপ বলতে পারছিলেন না। ছবির পরিচালককে জানালেন নিজের অস্বস্তির কথা। এরপরই শহীদের অসুস্থতার কারণ বন্ধ হয়ে গেল শুটিং। চিকিৎসক তাঁকে বিশ্রাম করতে বলেছেন।
অসুস্থতা ও দুর্ঘটনা যেন বলিউড তারকাদের পিছু ছাড়ছে না। কয়েক দিন আগে অমিতাভ বচ্চন শুটিং থেকে ফিরে আসেন অসুস্থতার জন্য। আলিয়া ভাট বুলগেরিয়ায় শুটিং করতে গিয়ে আহত হয়ে এখন মুম্বাই। এদিকে শহীদও এখন আক্রান্ত ভাইরাসজনিত সংক্রমণে। শুটিং থেকে বিরতি নিয়ে চলে এসেছেন মুম্বাইয়ে।
‘বাত্তি গুল মিটার চালু’ সিনেমার শুটিং সেটে শহীদের সঙ্গে কন্যা মিশা ও স্ত্রী মীরাও উপস্থিত ছিলেন। এ ছবিতে শহীদ অভিনয় করছেন একজন আইনজীবীর চরিত্রে। ছবির একটি সূত্র জানিয়েছে, শহীদের শরীর ভালো নেই। তবু শুটিং চালিয়ে যেতে চাইছিলেন তিনি। কিন্তু গলার অবস্থা এতই খারাপ যে চিকিৎসক তাঁকে পুরোপুরি বিশ্রামে যেতে বলেছেন। গলার ওপর চাপ দিতে একদমই নিষেধ করা হয়েছে।
এক দিন বিশ্রাম নিয়েই শহীদ আবার শুটিং শুরু করতে চেয়েছিলেন। তবে তাঁর শরীরের অবস্থার আরও অবনতি হলে ছবির প্রযোজক তাঁকে মুম্বাই পাঠিয়ে দেন।
