
‘কাট্টি বাট্টি’ দিয়ে দর্শকের মন জয় করতে না পারলেও ‘কুইন’ তারকা কঙ্গনা কিন্তু বসে নেই! ব্যর্থতাকে আমলে না এনে এরই মধ্যে নির্মাতা বিশাল ভরদ্বাজের নতুন ছবি ‘রেঙ্গুন’-এর জন্য কোমর বেঁধে প্রস্তুতি নিচ্ছেন তিনি। ‘রেঙ্গুন’ ছবির গল্প দ্বিতীয় বিশ্বযুদ্ধের সময়কার; এ ছবিতে কঙ্গনাকে একজন অভিজ্ঞ ঘোড়সওয়ার হিসেবেই দেখা যাবে। তাই এখন থেকেই রোজ ভোর ছয়টায় উঠে ঘোড়ায় চড়া শিখতে হচ্ছে তাঁকে।ভারতের জাতীয় পুরস্কারপ্রাপ্ত এ অভিনেত্রীকে অশ্বচালনার প্রশিক্ষণ দিচ্ছেন বলিউডের অভিনেতা জিতু বর্মা, সাধারণত হিন্দি ছবিতে খল চরিত্রে দেখা গেলেও অশ্ব চালনায় দক্ষতার জন্য জিতুর সুনাম আছে। সর্বশেষ তিনি ‘শানদার’ ছবির জন্য আলিয়া ভাট এবং শহীদ কাপুরকে অশ্বচালনার প্রশিক্ষণ দিয়েছেন।এ ছাড়া, অশ্ব চালনায় তাঁর কাছ থেকে দীক্ষা নিয়েছেন সালমান খান, হৃতিক রোশন ও অক্ষয় কুমারের মতো বলিউডের জনপ্রিয় তারকারাও।শুধু ঘোড়ায় চড়া নয়, ‘রেঙ্গুন’ ছবির জন্য কঙ্গনাকে ব্যালে নাচের পাশাপাশি তলোয়ার চালনাও শিখতে হচ্ছে। কঙ্গনা এ ছবির জন্য তলোয়ার বা অসি চালনা শিখবেন কেরালার একটি আশ্রমে। আর মার্কিন মুলুকের একজন নৃত্য প্রশিক্ষকের কাছ থেকে নেবেন ব্যালে নাচের তালিম।নতুন ছবি ‘রেঙ্গুন’-এর জন্য এক কথায় কঠোর পরিশ্রমই করছেন কঙ্গনা। প্রস্তুতিতে কোনো কমতি রাখতে নারাজ তিনি। সম্প্রতি এক সাক্ষাৎকারে কঙ্গনার প্রসঙ্গে এমনটাই জানিয়েছেন তাঁর অশ্বচালনা বিষয়ক প্রশিক্ষক জিতু।গত দুই মাস ধরেই কঙ্গনাকে অশ্বচালনা শেখাচ্ছেন তিনি। শিক্ষার্থী হিসেবে কঙ্গনার নিষ্ঠা ও আন্তরিকতায় অভিভূত জিতু বলেছেন, ‘নিজেকে সম্পূর্ণ যোগ্য একজন শিক্ষার্থী হিসেবে প্রমাণ করেছেন কঙ্গনা।’কঙ্গনার প্রশিক্ষক জিতু বর্মা তাঁর বাবার কাছ থেকেই অশ্ব-প্রীতির বিষয়টা পেয়েছেন। জিতুর বাবা বলিউডের ছবির শুটিংয়ের ঘোড়া সরবরাহ করতেন। সেখান থেকেই তাঁর এই অশ্ব-প্রীতি। জিতু নিজেরও বেশ কয়েকটি ঘোড়া রয়েছে। তিনি জানিয়েছেন, প্রশিক্ষণের সময় ‘পূজা’ নামের একটি ঘোড়াতে চড়তেই বেশি স্বাচ্ছন্দ্য বোধ করেন কঙ্গনা। পূজাকে বেশ পছন্দই করেছেন কঙ্গনা।‘রেঙ্গুন’ ছবির শুটিং শুরু হওয়ার কথা চলতি বছরের নভেম্বর মাসে। তবে, ছবিটি দেখতে দর্শকদের অপেক্ষা করতে হবে আরও একটি বছর। ২০১৬ সালের ২ অক্টোবর এ ছবির মুক্তির তারিখ নির্ধারণ করা হয়েছে। টাইমস অফ ইন্ডিয়া, দ্য ইন্ডিয়ান এক্সপ্রেস।
