
প্রথমবার চলচ্চিত্র নির্মাণের উদ্যোগ নিয়েছেন পরিচালক মাসুদ হাসান উজ্জ্বল। তাঁর চলচ্চিত্রের বিষয় প্রয়াত তিন কবি ও গায়ক। তাঁরা হলেন কবি রুদ্র মুহম্মদ শহিদুল্লাহ, সংগীতশিল্পী সঞ্জীব চৌধুরী ও ভারতের পশ্চিমবঙ্গের গানের দল ‘মহীনের ঘোড়াগুলি’র প্রতিষ্ঠাতা সদস্য গৌতম চট্টোপাধ্যায়। তাঁদের জীবন ও কর্ম নিয়েই নির্মিত হবে চলচ্চিত্র মায়েস্ত্রো। তবে একদম জীবনীমূলক নয়, চলচ্চিত্রটি হবে কাহিনিনির্ভর। এমনটাই বললেন পরিচালক।চলচ্চিত্র নির্মাণের আগে এই তিনজনকে নিয়ে আলাদা করে ২০ মিনিটের তথ্যচিত্র নির্মাণ করছেন মাসুদ হাসান। এরই মধ্যে সেই তথ্যচিত্রের কাজও শুরু করেছেন। বললেন, ‘২০১৫ সালের নভেম্বরে কলকাতায় শুরু করেছি গৌতম চট্টোপাধ্যায়ের ওপর তথ্যচিত্র নির্মাণের কাজ। আর এ বছরের জুলাই মাসে শুরু হয়েছে কবি রুদ্র মুহম্মদ শহিদুল্লাহ এবং এই মাসেই শুরু হবে সঞ্জীব চৌধুরীকে নিয়ে তথ্যচিত্রের শুটিং।’এই তিন চরিত্র নিয়ে চলচ্চিত্র নির্মাণের কারণটাও বললেন পরিচালক। ‘বর্তমান তথ্যপ্রযুক্তির যুগে শিল্প–সাহিত্য নিয়ে গভীর ভাবনা বা পর্যালোচনা আশঙ্কাজনক হারে কমে গেছে। বলা চলে, আমরা একধরনের সাংস্কৃতিক ঝুঁকির ভেতর দিয়ে যাচ্ছি। নতুন প্রজন্মকে এই শক্তিমান মানুষগুলোর সঙ্গে পরিচয় করিয়ে দিতেই তথ্যচিত্রগুলো নির্মাণ করা হচ্ছে। এই তথ্যচিত্রগুলো দর্শকদের মূল চলচ্চিত্রের সঙ্গে সংযুক্ত হতে সহযোগিতা করবে।’তবে মায়েস্ত্রোর পরিচালকের জন্য বড় চ্যালেঞ্জ তিন চরিত্রের জন্য মানানসই অভিনয়শিল্পী খুঁজে পাওয়া। সুখবরটাও জানালেন তিনি, এরই মধ্যে গৌতম চট্টোপাধ্যায়ের চরিত্রের জন্য অভিনেতা নির্বাচন করা হয়েছে। বাকি দুটি চরিত্রের জন্য একাধারে চলছে অনুসন্ধান ও স্ক্রিন টেস্ট। তবে এটাও জানালেন, রুদ্র মুহম্মদ শহিদুল্লাহ চরিত্রের ক্ষেত্রে থাকবে একটি চমক।
