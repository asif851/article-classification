
পথিক বড্ড তৃষ্ণায় কাতর হয়ে জিজ্ঞাসা করলেন, ‘মশাই, একটু জল পাই কোথায়, বলতে পারেন?’ উত্তরদাতা চটজলদি উত্তর দিলেন, ‘জলপাই এখন কোথায় পাবেন? এ তো জলপাইয়ের সময় নয়। কাঁচা আম নিতে চান দিতে পারি...।’ বোঝার ভুলে ঠাঠা রোদে একবুক তৃষ্ণা নিয়ে পথিককে রাস্তায় ঘুরতে হয় পানির জন্য। সুকুমার রায়ের এই ‘অবাক জলপান’ নাটকে পথিককে পানি পান করতে শেষ অবধি নানা বিড়ম্বনা পোহাতে হয়েছিল সেদিন। আর আজ দুপুরে এই নাটকটি দেখে হেঁসে কুটি কুটি মোহাম্মদপুর বালিকা উচ্চবিদ্যালয়ের শিক্ষার্থীরা। 
শুরু হয়েছে পাঠ্যবইয়ের গল্প বলা ও নাটক নিয়ে ‘ক্লাসরুম থিয়েটার’। আজ মঙ্গলবার দুপুরে পিপলস থিয়েটার অ্যাসোসিয়েশনের আয়োজনে দেশব্যাপী আনন্দময় ও সৃজনশীল ক্লাসরুম প্রতিষ্ঠায় শিল্পকলা একাডেমির মহাপরিচালক লিয়াকত আলীর পরিকল্পনা ও পরিচালনায় এটি অনুষ্ঠিত হলো মোহাম্মদপুর বালিকা উচ্চবিদ্যালয়ে।  আজ ছিল কল্পরেখা ও তামান্না তিথির পরিবেশনায় গল্পপাঠে ছিল রবীন্দ্রনাথ ঠাকুরের ‘জন্মভূমি’, ড. মুহম্মদ শহীদুল্লাহর গল্প ‘সততার পুরস্কার’, বনফুলের ‘মিনু’, শওকত ওসমানের গল্প ‘তোলপাড়’ এবং শামসুর রাহমানের ‘বাঁচতে দাও’। কল্পরেখার পরিবেশনায় আরও ছিল ‘রাণী যাবেন বাপের বাড়ি’ নাটকটি। শেষে লোক নাট্যদলের প্রযোজনা সুকুমার রায় রচিত ও লিয়াকত আলীর নির্দেশিত ‘অবাক জলপান’ নাটকটি মঞ্চস্থ হয়। এগুলো স্কুলের ষষ্ঠ এবং নবম শ্রেণির কক্ষে পরিবেশন করা হয়। পিপলস থিয়েটার অ্যাসোসিয়েশনের প্রচার সম্পাদক মাসুদ সুমন প্রথম আলোকে জানান, ২৭ বছর ধরে পিপলস থিয়েটার অ্যাসোসিয়েশন শিশু-কিশোর ও যুব নাট্য আন্দোলন পরিচালনা করে আসছে। বর্তমানে সারা দেশের প্রায় ২৫০টি শিশু-কিশোর ও যুব নাট্য সংগঠন এই অ্যাসোসিয়েশনের অন্তর্ভুক্ত। ১৯৯৫ সাল থেকে জাতীয় শিশু-কিশোর নাট্যোৎসব ও যুব নাট্যোৎসব আয়োজন শুরু করে ইতিমধ্যে ৫টি যুব নাট্যোৎসব ও ১৩টি শিশু-কিশোর নাট্যোৎসব আয়োজন সফলভাবে সম্পন্ন করে।
