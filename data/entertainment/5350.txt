
সালমান-ঐশ্বরিয়া প্রেমের অধ্যায় শেষ হয়েছে অনেক আগেই। কিন্তু সম্ভবত সাবেক প্রেমিকাকে এখনো ভুলতে পারেননি খান সাহেব। সম্প্রতি এক খবরে ওয়ান ইন্ডিয়া জানিয়েছে, ‘বিগ বস ৭’ রিয়েলিটি শোয়ের প্রতিযোগী শিল্পা অগ্নিহোত্রীর সঙ্গে ঐশ্বরিয়ার চেহারার সাদৃশ্য দেখে ঐশ্বরিয়াকে স্মরণ করেছেন সালমান।চাতুর্যপূর্ণ রসিকতার জন্য সুপরিচিত ‘দাবাং’ তারকা সালমান। সম্প্রতি সাবেক প্রেমিকার নাম নেওয়ার সময় এই হাতিয়ারই বেছে নেন ‘বিগ বস’ অনুষ্ঠানের উপস্থাপক সালমান।টিভি অভিনেত্রী শিল্পার রূপের প্রশংসা করে সালমান বলেন, ‘ঐশ্বরিয়া রাইয়ের সঙ্গে আপনার চেহারার অনেক মিল আছে।’ শিল্পার স্বামী অভিনেতা অপূর্ব অগ্নিহোত্রীও ‘বিগ বস ৭’-এর প্রতিযোগী। সালমান তাঁকে জিজ্ঞেস করেন, ‘ঐশ্বরিয়া রাইয়ের সঙ্গে শিল্পার চেহারার সাদৃশ্যের কারণেই কি আপনি তাঁকে বিয়ে করেছেন!’ বিতর্ক এড়াতে পরমুহূর্তেই সালমান বলেন, ‘ঐশ্বরিয়া রাই মানে ঐশ্বরিয়া রাই বচ্চনের কথা বলছি আমি।’ এর আগে প্রথম সন্তানের মা হওয়ায় ঐশ্বরিয়াকে অভিনন্দন জানিয়েছিলেন ‘হাম দিল দে চুকে সোনম’ তারকা সালমান খান।এদিকে ‘বিগ বস ৭’-এর আরেক প্রতিযোগী সুইডিশ অভিনেত্রী এলি আবরামকে পটাতে ব্যস্ত সময় পার করছেন সালমান। এলির চেহারার সঙ্গে সালমানের আরেক সাবেক প্রেমিকা ক্যাটরিনা কাইফের সাদৃশ্য রয়েছে। এলি অভিনীত প্রথম বলিউডের ছবি ‘মিকি ভাইরাস’ মুক্তি পাচ্ছে ২৫ অক্টোবর। কিছুদিন আগে এলির মুখে ভাঙা ভাঙা হিন্দি উচ্চারণে ছবিটির একটি সংলাপ শুনে ক্যাটরিনাকে স্মরণ করেছিলেন সালমান। শোনা যাচ্ছে, পরবর্তী ছবিতে এলিকে সালমান তাঁর বিপরীতে অভিনয়ের সুযোগ করে দিতে যাচ্ছেন।
বেশ কিছুদিন ধরেই ফুরফুরে মেজাজে দেখা যাচ্ছে সালমানকে। অবশ্য এর পেছনের কারণ সম্পর্কে এখন পর্যন্ত কিছুই জানা যায়নি।
