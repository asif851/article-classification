
এ বছর সবচেয়ে বেশি দান করে ‘পরোপকারী তারকা’ তালিকায় শীর্ষস্থান দখল করেছেন মার্কিন গায়িকা ও গীতিকার টেইলর সুইফট। ১৩ ডিসেম্বর ছিল সুইফটের ২৪তম জন্মদিন। ওই দিন মার্কিন অর্কেস্ট্রা ন্যাশভিলে সিম্ফনিকে এক লাখ ডলার দান করেছেন সুইফট। ব্যক্তিগত দানের পাশাপাশি বিভিন্ন দাতব্য অনুষ্ঠানে অংশ নিয়ে তহবিল গঠনেও গুরুত্বপূর্ণ ভূমিকা রেখেছেন টেইলর সুইফট। এ বছর লন্ডনে উইন্টার হোয়াইটস গালা অনুষ্ঠানে অংশ নিয়ে খবরের শিরোনাম হয়েছিলেন ‘ইউ বিলং উইথ মি’খ্যাত এ তারকা সংগীতশিল্পী। দাতব্য অনুষ্ঠানটি থেকে অর্জিত আয় যুক্তরাজ্যের গৃহহীন মানুষদের আবাসন সমস্যা সমাধানে ব্যয় করা হয়েছে। জানিয়েছে সিবিএস নিউজ।তালিকায় সুইফটের পরেই আছেন ব্রিটিশ ব্যান্ডদল ওয়ান ডিরেকশনের সদস্যরা। যুক্তরাজ্যের কমিক রিলিফ দাতব্য সংস্থার সঙ্গে মিলে ঘানায় দাতব্য কাজের জন্য প্রশংসিত হয়েছে ওয়ান ডিরেকশন। দাতব্য অনুষ্ঠানে অংশগ্রহণের মাধ্যমে ব্যান্ডটির সদস্যরা আট লাখ ডলারেরও বেশি তহবিল গঠনে অবদান রেখেছেন।তালিকায় তৃতীয় অবস্থানে রয়েছেন মার্কিন গায়িকা-গীতিকার ও অভিনেত্রী বিয়ন্স নোলস। তাঁর পরেই রয়েছে সম্প্রতি প্রয়াত ‘ফাস্ট অ্যান্ড ফিউরিয়াস’ তারকা পল ওয়াকারের নাম। পঞ্চম স্থান অর্জন করেছেন মার্কিন গায়ক জুটি ম্যাকেলমোর ও রায়ান লুইস।তালিকায় সেরা দশে ঠাঁই পাওয়া অন্য তারকাদের মধ্যে রয়েছেন সান্ড্রা বুলক, কেরি ওয়াশিংটন, ইয়ান সমারহেলডার, রায়ান সিক্রেস্ট এবং ক্যারি আন্ডারউড। 
 
