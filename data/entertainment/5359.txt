
বলিউড অভিনেত্রী শ্রীদেবী মারা যাওয়ার পর থেকেই শোনা যাচ্ছে তাঁর বায়োপিক তৈরির খবর। অনেক নির্মাতা গুণী এই অভিনেত্রীকে তাঁদের পরবর্তী ছবি উৎসর্গ করার ইচ্ছা প্রকাশ করেছেন। কিন্তু স্ত্রীর জীবন নিয়ে অন্য কেউ চলচ্চিত্র নির্মাণ করুক, সেটা চান না বনি কাপুর। ইতিমধ্যে শ্রীদেবীর নামে তিনি তিনটি ছবির নাম নিবন্ধন করেছেন—‘শ্রী’, ‘শ্রীদেবী’, ‘শ্রীদেবী ম্যাম’। এই তিনটি নাম নিবন্ধনের মধ্য দিয়ে শ্রীদেবীকে নিয়ে চলচ্চিত্র তৈরির প্রথম ধাপ সম্পন্ন করেছেন বনি।
একটি সূত্র জানায়, বনি কাপুর প্রকৃত অর্থেই প্রয়াত স্ত্রী শ্রীদেবীকে নিয়ে একটি চলচ্চিত্র নির্মাণ করতে চান। এই জন্য তাঁর নামে কয়েকটি ছবির নাম নিবন্ধন করেছেন। বলিউডের একটি প্রযোজক সমিতির চলচ্চিত্র নিবন্ধন বিভাগের মাধ্যমে এই কাজ করেছেন তিনি। শুরুতে শ্রীদেবীকে নিয়ে বনি কাপুর একটি তথ্যচিত্র নির্মাণের পরিকল্পনা করেছেন। এ ছাড়া শ্রীদেবী অভিনয় করেছেন—এমন ২০টি ছবির নাম সম্প্রতি নিবন্ধন করেছেন বনি। এর মধ্যে আছে ‘চালবাজ’, ‘রূপ কি রানি চোরো কা রাজা’, ‘জানবাজ’, ‘মিস্টার ইন্ডিয়া’, এমনকি ‘রিটার্ন অব মিস ইন্ডিয়া’ নামের মতো বেশ কিছু ছবির নামও নিবন্ধন করে রেখেছেন বনি কাপুর।
গত ২৪ ফেব্রুয়ারি দুবাইয়ে একটি হোটেলের বাথটাবে মৃত্যু হয় শ্রীদেবীর। তাঁর বয়স হয়েছিল ৫৪ বছর। শিশুশিল্পী হিসেবে বলিউডে অভিষেক হয় শ্রীদেবীর। চিত্তাকর্ষক চোখ, রুপালি পর্দায় উপস্থিতি আর অভিনয় দক্ষতা তাঁকে তুমুল জনপ্রিয়তা এনে দেয়। তিনি হিন্দি ছবির পাশাপাশি তামিল, তেলেগু ও মালায়ালম ছবিতে কাজ করেছেন। ২০১৩ সালে ভারত সরকার তাঁকে পদ্মশ্রী সম্মানে ভূষিত করে।
আগামী ৬ জুলাই মুক্তি পাবে শ্রীদেবীর বড় মেয়ে জাহ্নবী কাপুরের প্রথম ছবি ‘ধড়ক’। করণ জোহর প্রযোজিত এই ছবিতে জাহ্নবীর নায়ক হয়েছেন ঈশান খাট্টার। তিনি বলিউড তারকা শহীদ কাপুরের ছোট ভাই। ডেকান ক্রনিকল
