
জি সরকারের গার্মেন্টস কন্যা ছবির কথা মনে আছে? ২০১১ সালে সাড়া ফেলেছিল ছবিটি। সেই ছবিতে জুটি বেঁধেছিলেন ইমন ও পপি। এরপর আর পর্দায় একসঙ্গে দেখা যায়নি তাঁদের। সাত বছর পর নতুন ছবিতে চুক্তিবদ্ধ হলেন তাঁরা। ছবির নাম সাহসী যোদ্ধা। চুক্তির বিষয়টি দুজনই নিশ্চিত করেছেন।ছবিতে একজন পুলিশ ইন্সপেক্টরের চরিত্রে অভিনয় করবেন পপি। ছবিটি নিয়ে বেশ প্রত্যাশা বড় পর্দার এই অভিনেত্রীর। তিনি বলেন, ‘গল্প ভালো। আমার চরিত্রটিও বেশ চ্যালেঞ্জিং। তা ছাড়া, আমরা দুজন এর আগে একটি সফল ছবিও উপহার দিয়েছি। সব মিলে ইতিবাচক প্রত্যাশা করতেই পারি।’ছবির নায়ক ইমনও তাঁর চরিত্রটি নিয়ে আশাবাদী। তিনি একজন আয়কর কর্মকর্তার চরিত্রে অভিনয় করবেন। ইমন বলেন, যদি ঠিকঠাকমতো কাজটি করা যায়, তাহলে ছবিটি দর্শকের কাছে পৌঁছে যেতে পারে।ছবির পরিচালক সাদেক সিদ্দিকী জানান, ২৫ ফেব্রুয়ারি বিএফডিসিতে ছবির শুটিং শুরু হবে। টানা ৩ এপ্রিল পর্যন্ত চলবে শুটিং। ছবিতে আরও অভিনয় করবেন আমিন খান, অভি, রিপা, সুব্রত, রেবেকা, ববি, ফরহাদ প্রমুখ।
