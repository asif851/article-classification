
দেশের বেশ কজন নারী নির্মাতা নিয়মিত চলচ্চিত্র নির্মাণ করেন। প্রতিবছরই কারও না কারও ছবি মুক্তি পায়। জাতীয় চলচ্চিত্র পুরস্কারও পেয়েছেন বেশ কজন। আজ নারী দিবস উপলক্ষে আমরা এমন পাঁচজন নির্মাতার কাছে জানতে চেয়েছিলাম তাঁদের পরবর্তী চলচ্চিত্র প্রসঙ্গে।



এই নারী নির্মাতারা নিয়মিত চলচ্চিত্র নির্মাণ করেন। 
প্রতিবছরই কারও না কারও ছবি মুক্তি পায়। 
জাতীয় চলচ্চিত্র পুরস্কারও পেয়েছেন বেশ কজন।


শামীম আখতারের ‘অগ্নিজিতা’এখন পর্যন্ত তিনটি চলচ্চিত্র নির্মাণ করেছেন এই নির্মাতা। রীনা ব্রাউন ছিল তাঁর সর্বশেষ মুক্তি পাওয়া ছবি। নতুন ছবির প্রসঙ্গে তিনি জানালেন, দুটি ছবি নির্মাণের প্রক্রিয়া শুরু করেছেন। অগ্নিজিতা নামের ছবিটি বীরাঙ্গনাদের নিয়ে। পাশাপাশি ভাসান নামের আরও একটি ছবি শুরু করবেন তিনি। বললেন, ‘অগ্নিজিতা ছবিটি সরকারি অনুদানে নির্মাণের ইচ্ছে। এই ছবিতে ফেরদৌসী প্রিয়ভাষিণীর অভিনয় করার কথা ছিল। এখন তো তিনি নেই। তাঁর কিছু সাক্ষাৎকার নেওয়া আছে। সেগুলো ছবিতে ব্যবহার করব।’ সবকিছু ঠিক থাকলে এ বছরই কাজ শুরু করবেন তিনি।
এ বছরই নারগিস আক্তারের ছবিইতিমধ্যে নতুন ছবি যৈবতী কন্যার মন চলচ্চিত্রের কাজ শেষ করেছেন নারগিস আক্তার। ছবিটি সেলিম আল দীন রচিত মঞ্চনাটক অবলম্বনে সরকারি অনুদানে নির্মিত হচ্ছে। জানালেন, এ বছরের জানুয়ারিতে শুটিং শেষ করেছেন ছবিটির। খুব তাড়াতাড়ি অন্যান্য কাজ শেষ করে সেন্সর বোর্ডে জমা দেবেন। সবকিছু ঠিক থাকলে এ বছরের মাঝামাঝিতে মুক্তি পাবে ছবিটি। বললেন, ‘চরিত্র অনুযায়ী এই ছবির সব অভিনয়শিল্পী নতুন। তাঁদের নিয়ে কাজ করে ভালো লেগেছে। আশা করছি, দর্শকেরাও ছবিটি উপভোগ করবেন।’
শাহনেওয়াজ কাকলী আছেন অপেক্ষায়মোটামুটি পাঁচটি চিত্রনাট্য প্রস্তুত করেছেন নির্মাতা শাহনেওয়াজ কাকলী। এখন ছয় নম্বর চিত্রনাট্য লিখছেন। সব কটি চিত্রনাট্য নিয়েই আছেন প্রযোজকের অপেক্ষায়। এর মধ্যে বাংলাদেশের চিঠি নামের মুক্তিযুদ্ধের চলচ্চিত্রটি নির্মাণের ইচ্ছা আগেভাগে। এ ছাড়া অভিনেতা ফেরদৌসকে নিয়ে একটি চলচ্চিত্র নির্মাণের উদ্যোগ নিয়েছেন। খুব তাড়াতাড়ি নামবেন শুটিংয়ে। বললেন, ‘আন্তর্জাতিক উৎসবে জমা দিতে পারব এমন তিনটি চিত্রনাট্য তৈরি আছে। এখন প্রযোজকদের সঙ্গে আলাপ করে যেটাতে আগ্রহী হন, সেটা নিয়েই কাজ শুরু করব।’
তিনটি চিত্রনাট্য প্রস্তুত করছেন শাওননিজেকে নারী নির্মাতা বলতে নারাজ মেহের আফরোজ শাওন। ‘একজন ডাক্তার বা আইনজীবীকে যেমন আমরা মহিলা বলে আলাদা সম্বোধন করি না, তেমনি নির্মাতাকেও আলাদা করার কিছু নেই।’ জানালেন গৌরীপুর জংশন ও নক্ষত্রের রাত নামের দুটি চিত্রনাট্য তৈরি করছেন। অন্যটির নাম এখনই বলতে চান না। কবে নাগাদ শুরু করবেন, এখনই বলতে চাইলেন না। বললেন, ‘চলচ্চিত্র নির্মাণ শুরু করেছি। এটা চলতেই থাকবে।’
‘শিমু’ নিয়ে ভাবছেন রুবাইয়াতকথার শুরুতেই রুবাইয়াত হোসেন জানালেন, শিমু নামের একটি চলচ্চিত্রের প্রাথমিক কাজ শুরু করেছেন। সেই প্রাথমিক কাজটি আপাতত চিত্রনাট্য পর্যায়ে আছে। বললেন, ‘এখনো এত কিছু ভাবিনি। লোকেশন দেখছি, অভিনয়শিল্পী নিয়ে ভাবছি। দেখা যাক, খুব তাড়াতাড়ি শুরু করব।’ সেই তাড়াতাড়িটা এ বছরই হবে বলে জানালেন রুবাইয়াত। তাঁর নির্মিত সর্বশেষ চলচ্চিত্র আন্ডার কনস্ট্রাকশন দেশ-বিদেশে সমাদৃত ও পুরস্কৃত হয়েছে।
