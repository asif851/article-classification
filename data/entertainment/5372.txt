
অনুষ্ঠানটি ভিন্নরকম কুইজের, তাই স্বানন্দে উপস্থাপনা করতে রাজি হয়েছেন সুবর্ণা মুস্তাফা। হাসিঠাট্টার মধ্য দিয়ে চার পর্বের ‘মিশন টেলিভিশন’ এগিয়ে যাবে ঠিকই, কিন্তু তাতে তথ্যের ঘাটতি থাকবে না। ফলে, দর্শক-শ্রোতা বিনোদনের পাশাপাশি নতুন কিছু অথবা যা আগে জানতেন, এখন ভুলে গেছেন—এমন তথ্যেরও সন্ধান পাবেন।পর্ব চারটির নাম দেওয়া হয়েছে ‘চারুপাঠ’, ‘কোথাও কেউ নেই’, ‘যদি কিছু মনে না করেন’ ও ‘গীতিবিচিত্রা’। প্রথমটিতে রয়েছে টেলিভিশন-সংক্রান্ত ধাঁধা, দ্বিতীয়টিতে নাটক নিয়ে প্রশ্ন, তৃতীয়টির বিষয় ম্যাগাজিন অনুষ্ঠান এবং চতুর্থটি যে গান নিয়ে, সেটা আর বলে দিতে হয় না। বাংলাদেশ টেলিভিশনের যা কিছু অর্জন, তা নিয়েই ঘুরে-ফিরে বেড়াবে অনুষ্ঠানটি। আজিজুল হাকিম, ফজলুর রহমান বাবু, সাজু খাদেম, বিজরী বরকতুল্লাহ, তারিন আর ত্রপা মজুমদার অংশ নিয়েছেন পর্বগুলোয়।এরপর শিল্পী কুমার বিশ্বজিৎ হাজির হয়েছিলেন; শুনিয়েছেন গান।সুবর্ণা মুস্তাফা জানান, স্নেহভাজন শিল্পীদের নিয়ে অনুষ্ঠানটি করে তিনি তৃপ্ত। একটা স্ক্রিপ্ট তো ছিলই, কিন্তু কথার পিঠে নানা কথা এসে এসব পর্বকে অনেক বেশি জীবন্ত করে তুলেছে। অনুষ্ঠানের নানা বাঁকে কত কিছুই না ঘটবে।তবে নাটকের একটি অংশে গোলাম মুস্তাফার ক্লিপিং দেখানোর সময় একটু আগের হাস্য রসিকতা বন্ধ হয়ে যে নীরবতার জন্ম হলো, সেটা স্পর্শ করেছে মুস্তাফাতনয়া সুবর্ণাকে। তিনি বলেন, ‘কথা অনেক সময় অনেক কিছুর ব্যাখ্যা দিতে পারে না, কিন্তু নীরবতাই অনেক কথা বলে দেয়।’অনুষ্ঠানটি গ্রন্থনা, পরিকল্পনা ও পরিচালনা করেছেন কবির বকুল। মাছরাঙা টেলিভিশনে ঈদের তৃতীয় দিন সন্ধ্যা সাতটা ৪০ মিনিটে প্রচারিত হবে ‘মিশন টেলিভিশন’।
