
হলিউডের ডাকসাইটে অ্যাকশন তারকা সিলভেস্টার স্ট্যালোন ও সাবেক মডেল জেনিফার ফ্লেভিনের তিন মেয়ে; সোফিয়া, সিসটিন ও স্কারলেট। বর্তমানে তাদের বয়স যথাক্রমে ১৮, ১৬ ও ১৩। বয়স চল্লিশের কোঠা না পেরোলে মেয়েরা প্রেম করতে পারবে না-এমন নিষেধাজ্ঞাই নাকি জারি করেছিলেন স্ট্যালোন। অবশ্য স্ট্যালোনের এই সেকেলে ধ্যানধারণা মেনে নিতে পারেনি তাঁর তিন মেয়ে। শেষ পর্যন্ত মেয়েদের কাছে হার মানতে হয়েছে স্ট্যালোনকে।এ প্রসঙ্গে স্ট্যালোন বলেন, ‘আমি আমার তিন মেয়েকে বলেছিলাম, বয়স চল্লিশের কোঠা পার না হওয়া পর্যন্ত তারা প্রেম করতে পারবে না। বিষয়টিকে তারা মোটেও ভালোভাবে নেয়নি। চার বছর আগে সোফিয়ার বয়স ছিল ১৪ বছর। তখন একটি ছেলে আমাকে জিজ্ঞেস করেছিল, সোফিয়া কোথায়। জবাবে আমি বলেছিলাম, সে মিশরে। চিরদিন সেখানেই থাকবে সে। আমার জবাব শুনে সবাই চিৎকার-চ্যাঁচামেচি শুরু করে দিয়েছিল।’ সম্প্রতি এক খবরে এমনটিই জানিয়েছে ফিমেলফার্স্ট ডটকম।স্ট্যালোন আরও বলেন, ‘আমার মেয়েরা আমার নিষেধাজ্ঞা মানতে পারেনি। আমিও তাদের কাছে হার মেনেছি। সোফিয়ার প্রথম ছেলেবন্ধুর সঙ্গে আমার সাক্ষাৎ হয়েছে। তার বয়স ১৮ বছর। প্রথম সাক্ষাতে আমরা করমর্দন করি। আমি তাকে বলি, বন্ধু, তোমাকে আরও শক্ত করে হাত চেপে ধরা শিখতে হবে। এরপর আমরা দুজন রীতিমতো হাত চেপে ধরার যুদ্ধে নেমে পড়ি।’
