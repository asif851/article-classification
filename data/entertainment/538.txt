
নুসরাত ফারিয়া অভিনীত ‘প্রেমী ও প্রেমী’ ছবির কাজ প্রায় শেষ। ঈদুল আজহায় মুক্তি পাওয়া তাঁর ‘বাদশা’ ছবিটি এখনো চলছে দেশের বিভিন্ন প্রেক্ষাগৃহে। নভেম্বর থেকে শুরু হবে তাঁর নতুন ছবির কাজ। সে জন্য ‘লুক’ পরিবর্তন করতে চলছে দিন–রাত অনুশীলন। ব্যায়ামাগারে বসেই মুঠোফোনে প্রথম আলোর সঙ্গে কথা বললেন ফারিয়া।
নতুন ছবির জন্যই কি এই ব্যায়াম?হ্যাঁ। নভেম্বর থেকে শুটিং শুরু হবে। এ ছবিতে আমার চরিত্রটি একটু অন্য রকম। সেখানে দেখা যাবে একবারেই নতুন এক ফারিয়াকে। আগে বাংলা ছবিতে এ ধরনের চরিত্রের কাজ হয়েছে কি না, আমার জানা নেই।ওজন কমাতে হচ্ছে কেন?‘প্রেমী ও প্রেমী’ ছবির শুটিং যখন শুরু হয়, আমার ওজন তখন ৪৫ কেজি। এখনো তাই-ই আছে। শুধু নতুন ছবিতে চরিত্রের সঙ্গে নিজেকে মানিয়ে নিতে শরীরের একটু অন্য একটা ডাইমেনশন দরকার। সে জন্যই অনুশীলন। প্রতিদিন তিন ঘণ্টা করে জিমে কাটাচ্ছি।নতুন ছবির নাম কী?এখনই বলা যাবে না। প্রযোজনা প্রতিষ্ঠান থেকে নিষেধ করা হয়েছে। পরিচালক, ছবির নায়কের নামও চূড়ান্ত। এটিও যৌথ প্রযোজনায় নির্মিত হবে। শুটিংয়ের আগে আগে সবাইকে একসঙ্গে জানানো হবে।‘প্রেমী ও প্রেমী’ ছবির কাজ শেষ?নায়কের অংশটুকুর কাজ শেষ। আর মাত্র দুদিন কাজ করলে আমার অংশেরও শুটিং শেষ হয়ে যাবে। ছবির বাকি দৃশ্যগুলোতে কিছু বিদেশি ছেলেমেয়ে লাগবে। কিন্তু এখন বিদেশিদের সেভাবে পাওয়া যাচ্ছে না। এ কারণেই শুটিংটা ঝুলে আছে।‘বাদশা’ এখনো বিভিন্ন প্রেক্ষাগৃহে চলছে।ছবিটি নিয়ে আমি ভীষণ খুশি, মুক্তির পর টানা তিন মাস ধরে চলছে। এখনো দর্শক দেখছেন সেটা। আমার যে কটা ছবি মুক্তি পেয়েছে, তার মধ্যে ‘বাদশা’ সবচেয়ে ব্যবসাসফল এবং তা ঢালিউড ও টলিউড দুই জাগাতেই।
শুনলাম টলিউডের ছবিতে অভিনয় করবেন?কথা তো হয়ই। সত্যি কথা বলতে কি, ইচ্ছে করলেই তো টলিউডের ছবিতে কাজ করতে পারতাম। কিন্তু করব না। যে প্রযোজনা প্রতিষ্ঠানের সঙ্গে কাজ করছি, তাদের সঙ্গে এখনো ভালো ভালো কাজের সুযোগ পাচ্ছি। আমার প্রত্যাশার চেয়েও বেশি পাচ্ছি তাদের কাছ থেকে। সুতরাং একসঙ্গে দশ নৌকায় পা দিতে চাই না।
