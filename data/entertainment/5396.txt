
নিউইয়র্কে জাতিসংঘের সাধারণ সভায় যোগ দিচ্ছেন বলিউডের অভিনেত্রী কাজল। সেখানে জাতিসংঘের নীতিনির্ধারকদের কাছে তিনি শিশুমৃত্যুর হার কমাতে সাবান দিয়ে হাত ধোয়া বিষয়ে সচেতনতা বাড়ানোর প্রয়োজনীয়তার কথা তুলে ধরবেন।একটি সাবান কোম্পানির ‘হেল্প আ চাইল্ড রিচ ফাইভ’ ক্যাম্পেইনের উপদেষ্টা ও দূত হিসেবেই সেখানে যাচ্ছেন কাজল। ২৩, ২৪ ও ২৫ সেপ্টেম্বর জাতিসংঘের আরও কয়েকটি গুরুত্বপূর্ণ কার্যক্রমেও অংশ নেবেন ৩৯ বছর বয়সী এ তারকা অভিনেত্রী। সম্প্রতি এক খবরে এ তথ্য জানিয়েছে ইন্দো-এশিয়ান নিউজ।এ প্রসঙ্গে এক বিবৃতিতে কাজল জানিয়েছেন, ‘শিশুমৃত্যুর হার কমানোর ক্ষেত্রে সাবান দিয়ে হাত ধোয়া সবচেয়ে কম ব্যয়বহুল একটি পন্থা। সরকার এবং জাতিসংঘের নীতিনির্ধারকদের সামনে এ বিষয়টিকেই তুলে ধরতে চাই আমি।’সোশ্যাল গুড সামিটেও বক্তব্য রাখবেন কাজল। সেখানে আরও বক্তব্য দেবেন যুক্তরাষ্ট্রের সাবেক ভাইস প্রেসিডেন্ট আল গোর, বিল অ্যান্ড মেলিন্ডা গেটস ফাউন্ডেশনের সহ-প্রতিষ্ঠাতা মেলিন্ডা গেটসের মতো গুরুত্বপূর্ণ ব্যক্তিরা। এ ছাড়া ইউনিলিভারের সিইও পল পোলম্যান ও সংবাদকর্মীদের সঙ্গে নাশতা করবেন কাজল। তিনি ইউএন প্যানেলের সঙ্গে নৈশভোজেও অংশ নেবেন।   
