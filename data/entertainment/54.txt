
বলিউড তারকা আমির খান পুরস্কারের ব্যাপারে কখনোই ব্যস্ত হন না। এমনকি কোনো অ্যাওয়ার্ড অনুষ্ঠানেও দেখা যায় না তাঁকে। তাঁর নতুন ছবি ‘সিক্রেট সুপারস্টার’ নিয়ে প্রচারণার সময় সাংবাদিকদের মুখোমুখি হলেন। আলাপ প্রসঙ্গে জানালেন, অস্কারের মতো পুরস্কারও তাঁর কাছে গুরুত্বহীন।
রাজকুমার রাও অভিনীত ‘নিউটন’ এবার অস্কারে বিদেশি ভাষার ছবি বিভাগে ভারত থেকে মনোনীত হয়েছে। অথচ বাণিজ্যিকভাবে সফল ছবি ‘দঙ্গল’ সেদিক থেকে পিছিয়ে আছে। এ প্রসঙ্গে আমির বলেন, ‘অস্কারের জন্য “দঙ্গল”-এর নাম আমরা প্রস্তাব করিনি। এর আগে আমার আরেকটি ছবি “লগান” অস্কারে গিয়েছিল। অস্কারে যাওয়ার জন্য নীতিমালা কী, তা আমার জানা নেই। ফিল্ম ফেডারেশন অব ইন্ডিয়া একটা কমিটি গঠন করে। চলচ্চিত্র জগতের সঙ্গে সংশ্লিষ্ট ব্যক্তিরা এ কমিটিতে থাকেন। অস্কারে কোন ছবি যাবে, এই সিদ্ধান্ত তাঁরাই নেন। এটা তাঁদের ব্যাপার। তাঁরাই করুক।’
আমির আরও বলেন, ‘আমাদের এখানে প্রচুর ভালো সিনেমা হচ্ছে। আমার কাছে যে ছবিটা ভালো লেগেছে, আপনার কাছে তা ভালো না-ই লাগতে পারে। এ নিয়ে তর্ক করে লাভ নেই। তাই এসব পুরস্কারে আমি বিশ্বাসী নই।’
তার মানে আপনার কাছে অস্কারের মতো পুরস্কারের কোনো গুরুত্ব নেই? আমির খান বলেন, ‘আমি এসব নিয়ে মাথা ঘামাই না। এমনকি আমার কাছে অস্কারের তেমন গুরুত্ব নেই। তবে এটুকু বলতে পারি, অস্কারে পাঠানোর জন্য কোনো ছবি মনোনীত হলে, ওই ছবির ব্যাপারে মানুষের আগ্রহ বাড়ে।’
‘নিউটন’ ছবি নিয়ে আমির খান বলেন, ‘ছবিটি অস্কারের জন্য মনোনীত হওয়ার পর তা দেখার ব্যাপারে দর্শকের আগ্রহ তৈরি হয়েছে। কিন্তু শুরুতে ছবিটিকে ঘিরে সেই উত্তেজনা ছিল না। “নিউটন” যদি অস্কারে প্রথম পাঁচটি ছবির মধ্যে আসে, তাহলে সবার আগ্রহ আরও বাড়বে। আর অস্কার পেলে তো কথাই নেই। তাই আমি বলব, অস্কার শুধু ছবিটি সম্পর্কে মানুষের আগ্রহ বাড়ায়।’
আপনি ‘নিউটন’ দেখেছেন? আমির খান বলেন, ‘না, এখনো দেখা হয়নি। তবে শুনেছি, এটি নাকি খুব ভালো সিনেমা হয়েছে।’
আমির খান প্রযোজিত এবং অভিনীত ‘সিক্রেট সুপারস্টার’ ছবিটি ১৯ অক্টোবর মুক্তি পাবে। অদ্ভেদ চন্দন পরিচালিত ছবিতে অভিনয় করেছেন জাইরা ওয়াসিম।
