

জয়া আহসান এবার মানসিক রোগী। ‘স্প্লিট পার্সোনালিটি ডিসঅর্ডার’ বা ব্যক্তিত্বের বিকার সমস্যায় ভুগছেন তিনি। চিকিৎসকের পরামর্শে বাইরে ঘুরতে যান। এরপর জড়িয়ে যান এক দুর্ঘটনার সঙ্গে। যুক্ত হয় পুলিশ। আদালত পর্যন্ত যেতে হয় তাঁকে। বৃষ্টি তোমাকে দিলাম ছবির গল্পের কিছু অংশ। ভারতের এই বাংলা ছবিতে মানসিক রোগীর চরিত্রে অভিনয় করছেন বাংলাদেশের জয়া আহসান। সাইকোলজিক্যাল থ্রিলার ধাঁচের এই ছবির কাহিনি, চিত্রনাট্য ও সংলাপ লিখেছেন অংশুমান-প্রত্যূষ। পরিচালক অর্ণব পাল। ছবিতে আরও অভিনয় করছেন চিরঞ্জিত, রাজেশ শর্মা প্রমুখ।
বৃষ্টি তোমাকে দিলাম ছবিতে জয়া কেন কাজ করছেন? তিনি এখন আছেন কলকাতায়। ভারতীয় সংবাদমাধ্যমকে বললেন, ‘গল্পটা ভালো লেগেছিল। আর আমার চরিত্রে ডার্ক শেডও আছে।’ অর্ণব বললেন, ‘এ ধরনের রোগীদের সেবা আর ভালোবাসা খুব প্রয়োজন।’
ছবিতে জয়া কেমন কাজ করেছেন? জয়ার প্রশংসায়ও উচ্ছ্বসিত পরিচালক অর্ণব বললেন, ‘গল্প আর চিত্রনাট্য যদি হয় ৭০ শতাংশ, জয়া তাঁর অতুলনীয় অভিব্যক্তি দিয়ে সেটা পুরো ১০০ শতাংশ করে দিয়েছেন।’
এদিকে কৌশিক গঙ্গোপাধ্যায়ের বিসর্জন ছবিতে অভিনয়ের জন্য এবার যুক্তরাষ্ট্রের ম্যাসাচুসেটসের ‘ক্যালেডোস্কোপ ইন্ডিয়ান ফিল্ম ফেস্টিভ্যাল’-এ সেরা অভিনেত্রীর পুরস্কার পেয়েছেন জয় আহসান। ৮ থেকে ১১ সেপ্টেম্বর এই উৎসব অনুষ্ঠিত হয়। উৎসবে সেরা চলচ্চিত্র নির্বাচিত হয়েছে বিসর্জন।
এর আগে বিসর্জন ছবির জন্য ‘ইন্টারন্যাশনাল বেঙ্গলি ফিল্ম অ্যাওয়ার্ড’ (আইবিএফএ) আয়োজনে ক্রিটিক বিভাগে সেরা অভিনেত্রীর পুরস্কার পেয়েছেন জয়া ।
 
 
