
নাটকের নাম পরিবার করি কল্পনা। এই ধারাবাহিকে দাদা ও নাতির চরিত্রে অভিনয় করছেন মোশাররফ করিম। এরই মধ্যে ধারাবাহিকটির শুটিং শুরু হয়েছে। নাটকটি লিখেছেন ইকবাল হোসাইন চৌধুরী। যৌথভাবে পরিচালনা করছেন রেদওয়ান রনি ও আতিক জামান।মোশাররফ করিম বলেন, ‘আজ (সোমবার) থেকে নাটকটির শুটিং করব। গল্পটি পড়েছি। খুব ভালো লেগেছে। চরিত্র দুটি একেবারেই দুই রকম। আগে কখনো এ ধরনের চরিত্রে অভিনয় করিনি। তাই শুটিংয়ের কদিন আগে থেকেই নিজেকে প্রস্তুত করেছি। আশা করছি, কাজটা উপভোগ করব। আর দর্শক দেখে যেন আনন্দ পায়, সেই চেষ্টা তো থাকবেই।’ধারাবাহিকটির গল্প প্রসঙ্গে রেদওয়ান রনি জানান, একই নামের দুজন মানুষ। একজন মিজানুর রহমান খাঁ ওরফে চন্দ্রবিন্দু খান। আরেকজন মিজানুর রহমান খান। চন্দ্রবিন্দু ছাড়া। চন্দ্রবিন্দু খাঁ মনে করেন, তাঁর নামের সঙ্গে এই চন্দ্রবিন্দুই আসল খাঁ-এর বংশপরিচায়ক। নিজের ‘খাঁ মঞ্জিল’-এ তিনি বিলাসী জীবন যাপন করেন। তাঁর দাদা বিশিষ্ট নবাব প্রয়াত এখলাস উদ্দিন খাঁ। মিজানুর রহমান খান থাকেন বৃদ্ধাশ্রমে। সেখানে বিচিত্র সব মানুষ। বহু দূরের এই দুই খানের জীবন একসঙ্গে মিলিয়ে দেয় একটি ছোট্ট ভুল।নাটকটিতে আরও অভিনয় করছেন মম, মেহজাবিন, আ খ ম হাসান, আবুল হায়াত, শাহেদ আলী, কুমকুম হাসান, লায়লা হাসান প্রমুখ।২৬ ডিসেম্বর থেকে এনটিভিতে ধারাবাহিকটির প্রচার শুরু হবে।
