
বঙ্গবন্ধু শেখ মুজিবুর রহমানের ৯৪তম জন্মবার্ষিকী ও জাতীয় শিশু দিবস উপলক্ষে বাংলাদেশ শিশু একাডেমী চত্বরে গতকাল মঙ্গলবার থেকে শুরু হয়েছে শিশু একাডেমী বইমেলা-২০১৪। অগ্রণী ব্যাংক লিমিটেডের পৃষ্ঠপোষকতায় এবং বাংলাদেশ জ্ঞান ও সৃজনশীল প্রকাশক সমিতির সহযোগিতায় এই বইমেলার আয়োজন করেছে শিশু একাডেমী।চতুর্থবারের মতো আয়োজিত শিশুদের জন্য এই বইমেলা গতকাল বিকেলে উদ্বোধন করেন ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক। তিনি বলেন, বঙ্গবন্ধু ও বাংলাদেশের জন্ম মার্চ মাসে। তাই মার্চ মাস মানেই এগিয়ে যাওয়া। একাত্তরের ৭ মার্চ বঙ্গবন্ধুর ভাষণের মধ্য দিয়ে যে মুক্তির সংগ্রাম শুরু হয়েছিল, তা আজও চলছে। এ সংগ্রাম শিশুদের অজ্ঞতা থেকে মুক্তির সংগ্রাম।উদ্বোধনী অনুষ্ঠানে সাংস্কৃতিক ব্যক্তিত্ব রামেন্দু মজুমদার বলেন, ‘বঙ্গবন্ধু সারা জীবন যে আদর্শের জন্য লড়াই করেছেন, তা শিশু-কিশোরসহ সবার পড়া উচিত।’মহিলা ও শিশুবিষয়ক মন্ত্রণালয়ের সচিব তারিক-উল-ইসলামের সভাপতিত্বে অনুষ্ঠিত উদ্বোধনী অনুষ্ঠানে আরও বক্তব্য দেন অগ্রণী ব্যাংক লিমিটেডের ব্যবস্থাপনা পরিচালক সৈয়দ আবদুল হামিদ এবং জ্ঞান ও সৃজনশীল প্রকাশক সমিতির সভাপতি ওসমান গনি। স্বাগত বক্তব্য দেন শিশু একাডেমীর পরিচালক মোশাররফ হোসেন। বইমেলা চলবে ২৬ মার্চ পর্যন্ত।
