
ঢালিউডে সমসাময়িক অভিনেতাদের মধ্যে শাকিব আছেন প্রথম কাতারে। ভক্তরা তাঁকে ঢালিউডের ‘কিং খান’ বলেও ডাকেন। তাই শাকিবের নামকে আড়াল করে তাঁকে ‘সম্রাট’ নামে ডাকা হলে অবাক হওয়ার অবকাশ খুব কম। তবে ঢালিউডের জনপ্রিয়তার বিচারে নয়, শাকিবকে সম্রাট নামে সম্বোধন করা হচ্ছে তাঁর পরবর্তী ছবির কারণে। সম্প্রতি এই অভিনেতা চুক্তিবদ্ধ হয়েছেন সম্রাট: দি কিং ইজ হেয়ার নামের একটি ছবিতে। এই ছবির নাম–ভূমিকায় থাকছেন শাকিব। ছবিটি পরিচালনা করছেন মুহাম্মদ মোস্তফা কামাল রাজ।সম্রাট: দি কিং ইজ হেয়ার নিয়ে শাকিব খান বলেন, ‘ছবির গল্প আমার কাছে ভালো লেগেছে। নতুনত্ব আছে। গল্পটি সম্রাটকে ঘিরেই। তিনজন মাফিয়ার মধ্যে আন্তর্জাতিক মাফিয়া হিসেবে ছবিতে দেখা যাবে সম্রাটকে।’ তিনি এও বলেন, ‘রাজের ছবির কারিগরি দিকগুলো অনেক নিখুঁত হয়। এ জন্য তাঁর কাজের প্রতি একধরনের আগ্রহ রয়েছে আমার।’শাকিব খান জানান, এ মাসের মাঝামাঝি ছবির একটি গানের অংশবিশেষ ধারণ করা হবে। এরপর খানিক বিরতি দিয়ে মে মাস থেকে টানা এর দৃশ্যধারণ শুরু হবে। বাংলাদেশ ও থাইল্যান্ডে ছবির কিছু অংশের শুটিং হবে।
