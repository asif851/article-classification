
গান গাইতে পারছেন না পপ তারকা শাকিরা। হ্যাঁ, ঘটনা সত্যি! তাঁর কণ্ঠে সমস্যা হচ্ছে। চিকিৎসক তাঁর কণ্ঠকে পর্যাপ্ত বিশ্রাম দেওয়ার পরামর্শ দিয়েছেন। জানা গেছে, অতিরিক্ত সংগীতচর্চার কারণে তাঁর কণ্ঠের সমস্যা হচ্ছে। তাঁর গলায় রক্তক্ষরণ হয়েছে।
শাকিরার ‘এল ডোরাডো ওয়ার্ল্ড ট্যুর’ শুরু হওয়ার কথা ছিল ৮ নভেম্বর। গত ২৭ জুন এই সফরের ঘোষণা দেন শাকিরা। পরিকল্পনা অনুযায়ী আগামী ১০ ফেব্রুয়ারি পর্যন্ত শাকিরার এই সংগীত সফরে ইউরোপ ও আমেরিকার বিভিন্ন শহরে ৩৪টি কনসার্ট হবে।
পাঁচ মাস ধরে এই সংগীত সফরের জন্য প্রস্তুতি নিচ্ছেন শাকিরা। আর তাতেই ঘটেছে বিপত্তি। গত জুলাই মাসে যখন প্রস্তুতি শুরু হয়, তখন শাকিরার কণ্ঠের অবস্থা ভালো ছিল। কিন্তু অক্টোবর মাসের শেষ দিকে তাঁর কণ্ঠের সমস্যা শুরু হয়। বাধ্য হয়ে এই ‘এল ডোরাডো ওয়ার্ল্ড ট্যুর’ বাতিল করতে হলো।
এই সংগীত সফর বাতিলের খবর গতকাল মঙ্গলবার সামাজিক যোগাযোগমাধ্যমে ইংরেজি ও স্প্যানিশ ভাষায় লেখা বার্তার মাধ্যমে সবাইকে নিজেই জানিয়েছেন শাকিরা। চিকিৎসকের পরামর্শ অনুযায়ী এখন গান গাওয়া থেকে বিরত থাকছেন তিনি। এমনকি তাঁকে কথা বলতেও নিষেধ করা হয়েছে। এ অবস্থায় কোনোভাবেই তাঁর পক্ষে কনসার্টে অংশ নেওয়া সম্ভব না। তাই ইউরোপে যাঁরা কনসার্টের টিকিট কিনেছিলেন, তাঁদের কাছে দুঃখ প্রকাশ করেছেন শাকিরা।
আয়োজকদের মতে, ‘এল ডোরাডো ওয়ার্ল্ড ট্যুর’ শুরু হবে ২০১৮ সালের জানুয়ারি মাসে। পিপল, ডেইলি মেইল
