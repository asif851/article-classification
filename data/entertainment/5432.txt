
গিটারিস্ট সেথ পান্ডুরাঙা ব্লুমবার্গকে বিয়ে করলেন আনুশেহ আনাদিল। ১৬ ডিসেম্বর ঢাকার বনানীতে আনুশেহর মা লুবনা মারিয়ামের বাসায় তাঁদের বিয়ের আনুষ্ঠানিকতা সম্পন্ন হয়। বিয়ের খবরটি নিশ্চিত হওয়া গেছে লুবনা মারিয়ামের ফেসবুক স্ট্যাটাস থেকে। গত শুক্রবার দুপুরে বিয়ের পরপরই তিনি ফেসবুকে মালাবদলের ছবিসহ নবদম্পতিকে শুভকামনা জানিয়ে একটি পোস্ট দেন। সেখানে তিনি কবি কাহলিল জিবরানের ‘লাভ’ কবিতা থেকে কয়েকটি লাইন তুলে ধরেন।পান্ডুরাঙা বছর সাতেক ধরে বাংলাদেশে থাকছেন। তাঁর জন্ম যুক্তরাষ্ট্রে। এখানে তাঁকে আনুশেহর বিভিন্ন অনুষ্ঠানে বাজাতে দেখা গেছে। দুজনে মিলে বছর দুয়েক আগে গড়ে তুলেছিলেন ‘বাহক’ নামে একটি গানের দলও। যদিও এখন সেই গানের দলটি আর নেই। তবে তাঁরা দুজন এবার একসঙ্গে সংসার শুরু করেছেন।আনুশেহর বিয়ের ব্যাপারে তাঁর পরিবারের একটি সূত্র জানিয়েছে, বিয়েতে যোগ দেওয়ার জন্য যুক্তরাষ্ট্র থেকে বাংলাদেশে এসেছেন পান্ডুর মা ও নানি। একেবারে ঘরোয়া আয়োজনের সেই অনুষ্ঠানে উভয় পরিবারের ঘনিষ্ঠজনেরা উপস্থিত ছিলেন। গতকাল শনিবার আনুশেহর শাশুড়ি বনানীর যাত্রা বিরতি রেস্তোরাঁয় কবিতা আবৃত্তি করেন।আনুশেহর সঙ্গে এর আগে সংগীতশিল্পী বুনোর বিয়ে হয়। সেই ঘরে আরাশ ও রাহা নামে তাঁর দুই সন্তান রয়েছে। বছর সাতেক আগে তাঁদের বিচ্ছেদ ঘটে।
