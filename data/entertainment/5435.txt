
আজকের দিনটি শুধুই নৃত্যশিল্পীদের। আজ মঙ্গলবার আন্তর্জাতিক নৃত্য দিবস। এ উপলক্ষে বাংলাদেশ নৃত্যশিল্পী সংস্থা ও বাংলাদেশ শিল্পকলা একাডেমী যৌথভাবে আয়োজন করছে দিনব্যাপী নানা অনুষ্ঠান। বাংলাদেশ নৃত্যশিল্পী সংস্থা থেকে আগেই জানানো হয়েছে, আজ সকাল নয়টায় কেন্দ্রীয় শহীদ মিনারে ‘মঙ্গল নৃত্য’ দিয়ে শুরু হবে অনুষ্ঠান। এরপর হবে আনন্দ শোভাযাত্রা। বেলা ১১টায় বাংলাদেশ শিল্পকলা একাডেমীর সংগীত ও নৃত্যকলা মিলনায়তনে হবে সেমিনার। বিষয় ‘নৃত্যে তোমার মুক্তির রূপ’। সন্ধ্যায় জাতীয় নাট্যশালায় হবে আন্তর্জাতিক নৃত্য দিবসের আলোচনা, আজীবন সম্মাননা পদক প্রদান ও নৃত্যানুষ্ঠান।বাংলাদেশ নৃত্যশিল্পী সংস্থার প্রেসিডেন্ট মিনু হক বলেন, ‘আজকের অনুষ্ঠানগুলো আমরা বর্ণিল রঙে সাজিয়েছি। ঢাকাসহ দেশের বিভিন্ন জেলার নৃত্যশিল্পীরা অংশ নিচ্ছেন আয়োজনগুলোতে। এবার আমরা তারুণ্যকে প্রাধান্য দিয়েছি। আশা করছি, আজকের সব কটি আয়োজন সবাইকে মুগ্ধ করবে।’
