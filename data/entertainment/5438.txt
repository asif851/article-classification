
কত চরিত্রেই না দেখা গেল তাঁকে। কখনো তিনি এলিয়েন, কখনো পাগলাটে ছাত্র, কখনো শিক্ষক, কখনো আবার খেলোয়াড়। সাধারণ নায়ক নয়, অন্য চরিত্রেই তিনি বেশি স্বাচ্ছন্দ্য পান। অনলাইনে ছড়িয়ে পড়েছে ক্যাপ্টেন হুকের চরিত্রের মতো তাঁর একটি ছবি। গুঞ্জন উঠেছে, আগামী ছবি ‘সিক্রেট সুপারস্টার’-এ ক্যাপ্টেন হুকের চরিত্রে দেখা যেতে পারে তাঁকে। কথা হচ্ছে মিস্টার পারফেকশনিস্ট আমির খানকে নিয়ে।জে এম ব্যারিস রচিত ‘পিটার প্যান’ নাটকের খল চরিত্র ক্যাপ্টেন হুক। সম্ভবত আমির খান ক্যাপ্টেন হুক থেকে অনুপ্রেরণা নিয়ে চরিত্রটি করতে চেয়েছেন। সামাজিক যোগাযোগমাধ্যম টুইটারে আমির খানের অনেকগুলো ফ্যান পেজে গত শুক্রবার ছবিটি পোস্ট করা হয়। সঙ্গে সঙ্গেই ছবিটি ছড়িয়ে পড়ে ভক্তদের মাঝে। পেজে বলা হয়, আমির খানের পরবর্তী ছবি ‘সিক্রেট সুপারস্টার’–এর ফার্স্ট লুক এটি। ছবিতে আমিরকে একজন সংগীত পরিচালকের ভূমিকায় দেখা যাবে। আমির একজন তরুণ গায়কের প্রশিক্ষক হিসেবে থাকবেন। তাঁর ম্যানেজার আদভাইত চন্দনের পরিচালনায় প্রথম ছবি হবে এটি।যদিও ‘হিন্দুস্তান টাইমস’–এ বিষয়ে নিশ্চিত হতে পারেনি যে ছবিটি সত্যিই ‘সিক্রেট সুপারস্টার’–এর সঙ্গে সম্পর্কিত কি না। আমির বর্তমানে তাঁর ছবি ‘দঙ্গল’ নিয়ে ব্যস্ত আছেন। অবশ্য তিনি টুইটারে তাঁর পরবর্তী ছবি ‘থাগস অব হিন্দুস্তান’ নিয়ে টুইট করেছেন। এ ছবিতে বলিউড শাহেনশাহ অমিতাভ বচ্চন ও মি. পারফেকশনিস্ট আমির খানকে একসঙ্গে দেখা যাবে। হিন্দুস্তান টাইমস
