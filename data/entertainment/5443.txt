
‘আয়নাবাজি’ সিনেমা দেখে মুগ্ধ মডেল ও অভিনেত্রী সুজানা জাফর। শুধু কি তা–ই, ছবিটি দেখে সিনেমায় কাজ করার ব্যাপারেও বেশ আগ্রহী হয়ে উঠেছেন তিনি। প্রথম আলোর সঙ্গে আলাপে আজ রোববার এই ইচ্ছার কথা জানালেন সুজানা।
সম্প্রতি ঢাকার একটি সিনেপ্লেক্সে অমিতাভ রেজা পরিচালিত ‘আয়নাবাজি’ ছবিটি দেখতে গিয়েছিলেন সুজানা। ‘আমি অনেক দিন ধরে বাংলা সিনেমায় অভিনয়ের প্রস্তাব পাচ্ছি। কিন্তু কেমন গল্পে আমি কাজ করতে চাই, তা কোনো পরিচালককেই আজ পর্যন্ত বোঝাতে পারিনি। এখন অন্তত বলতে পারব, “আয়নাবাজি”র মতো সিনেমা বানান, আমি একপায়ে রাজি আছি। আমি মনে মনে এমনই একটি সিনেমায় কাজ করতে চেয়েছি।’ বললেন সুজানা।সুজানা বলেন, ‘আমাদের দেশের সিনেমা হলে হলিউডের ছবিই বেশি দেখা হয়। শেষ কবে আমার দেশের কোন ছবি দেখে এতটা মুগ্ধ হয়েছি, তা আমার মনে পড়ছে না। “আয়নাবাজি” ছবিটি দেখার পর সিনেমায় অভিনয় করার ইচ্ছা আরও বেড়ে গেল। ‘আয়নাবাজি’র মতো একটা পরিকল্পিত গল্পের ছবি হলেই হবে। এই একটি ছবিই একজন শিল্পীকে অনেক দিন বাঁচিয়ে রাখার জন্য যথেষ্ট। আর চঞ্চল ভাই তো দারুণ অভিনয় করেছেন।’এদিকে সুজানা কাল থেকে অমিতাভ রেজার পরিচালনায় নতুন দুটি বিজ্ঞাপনচিত্রে কাজ শুরু করতে যাচ্ছেন। এর মধ্য দিয়ে দীর্ঘ ছয় বছর পর অমিতাভ রেজার নির্দেশনায় কাজ করতে যাচ্ছেন সুজানা। এই বিজ্ঞাপনচিত্রে সুজানার সহশিল্পী নির্মাতা আশফাক নিপুণ।
