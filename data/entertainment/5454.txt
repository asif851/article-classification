
গেল বছরের প্রথম দিকে শুটিং শুরু হয়েছিল হিমেল আশরাফের প্রথম সিনেমা ‘সুলতানা বিবিয়ানা’র। এ বছরের প্রথম দিকে শেষ হলো শুটিং। পুরোদস্তুর বাণিজ্যিক এ সিনেমায় অভিনয় করেছেন বাপ্পি, আঁচল, শহীদুজ্জামান সেলিম, অমিত হাসান প্রমুখ। 
শুটিং শেষ হওয়ার সংবাদ জানিয়ে গতকাল শনিবার পরিচালক হিমেল ধন্যবাদসূচক একটি স্ট্যাটাস দেন সামাজিক যোগাযোগমাধ্যম ফেসবুকে। তিনি লেখেন, ‘“সুলতানা বিবিয়ানা”র শেষ দিনের শুটিং হচ্ছে আজ (গতকাল)। আমার জন্য বিশেষ দিন। ধন্যবাদ এই সিনেমার প্রযোজক আরশাদ আদনান ভাইকে।...আজ যার কথা মনে করে বারবার আমার চোখ ভিজে যাচ্ছে। এই সিনেমার কাহিনি-সংলাপ ও চিত্রনাট্যকার; আমার ভাই, আমার বন্ধু, আমার গুরু ফারুক হোসেন।’‘সুলতানা বিবিয়ানা’র নির্মাতা হিমেল আশরাফ বলেছেন, ‘শুরুতে আমরা শুটিং করেছি যশোরের গদখালীতে, যে এলাকাটি ফুলের জন্য বিখ্যাত। সুন্দর লোকেশনের কারণেই শুটিংটা দুর্দান্ত হয়েছে। আর গল্পটা ফুলের রাজ্য কেন্দ্র করেই। এখানে বাপ্পি ও আঁচলকে নতুনভাবে দেখবেন দর্শক।’ পরিচালক বলেন, ‘প্রথম ধাপের শুটিংয়ের পর কিছুদিন কাজ বন্ধ ছিল। তারপর এ মাসের ১১ তারিখ থেকে এফডিসিতে দুটি সেট নির্মাণ করে আবার শুটিং শুরু করেছিলাম। গতকাল আমরা ক্যামেরা ক্লোজ করেছি।’অভিনয়ের অভিজ্ঞতা জানিয়ে এ ছবির অভিনেতা বাপ্পি বলেন, ‘চলচ্চিত্র নির্মাতা হিসেবে হিমেল আশরাফ নতুন। কিন্তু তাঁর কাজ সেটা বলে না। পেশাদার পরিচালকদের মতোই তাঁর কাজের দক্ষতা। পুরো শুটিংটা করে এক অন্য রকমের ভালো লাগা কাজ করছে।’ এদিকে ছবির পরিচালক জানিয়েছেন, এডিটিং, ডাবিং ও সেন্সর ছাড়পত্রের পর আগামী ঈদুল ফিতরেই মুক্তি দেওয়া হবে ‘সুলতানা বিবিয়ানা’।
