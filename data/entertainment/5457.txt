
নতুন একটি গানে কণ্ঠ দিয়েছেন শিল্পী আসিফ আকবর। নির্মিত হয়েছে ‘আগুন’ শিরোনামে সেই গানটির একটি ভিডিও। অনেক দিন পর বেশ বড় পরিসরে নির্মিত হলো এ শিল্পীর কোনো গানের ভিডিও। 
গত মঙ্গলবার এফডিসির ভেতরে সেট তৈরি করে গানটির ভিডিও ধারণ করা হয়। ভিডিওতে গাইতে দেখা যাবে আসিফকে, পাশাপাশি এতে অংশ নিয়েছেন দুজন মডেল, আসিফ ইমরোজ ও আফরি। ​ভিডিও প্রসঙ্গে আসিফ বলেন, ‘এই গান ও ভিডিওটির মাধ্যমে একটি পরিপূর্ণ মিউজিক ভিডিওর আনন্দ পেয়েছি। ধ্রুব মিউজিক স্টেশন বড় পরিসরে এ সুযোগটি করে দিয়েছে। একটু আইটেম ঘরানার এ গানে আমার ভক্ত-শ্রোতারা এক নতুন আসিফকে খুঁজে পাবেন।’ ‘আগুন’ গানটি লিখেছেন সুহৃদ সুফিয়ান, সুর ও সংগীত করেছেন জুয়েল মোর্শেদ এবং ভিডিও পরিচালনা করেছেন সৈকত নাসির। পরিচালক জানান, আসছে ২৫ ফেব্রুয়ারি অনলাইনে প্রকাশিত হবে ‘আগুন’ গানের ভিডিওটি। এরই মধ্যে অবশ্য আরও বেশ কিছু নতুন গান করেছেন আসিফ, নির্মিত হয়েছে সেগুলোর ভিডিও। তবে বড় পরিসরের ভিডিও হিসেবে আসিফ উল্লেখ করেছেন ২০০৩ সালে ‘উড়োমেঘ’ গানের ভিডিওটির কথা। কক্সবাজারে ধারণ করা সেই গানের ভিডিওটি পরিচালনা করেছিলেন তানিয়া আহমেদ।
