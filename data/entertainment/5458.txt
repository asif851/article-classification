
বলিউডের বাতাসে নতুন প্রেমের আভাস। চারদিকে গুঞ্জন বি-টাউনের প্রেমিক পুরুষ রণবীর কাপুর নতুন করে প্রেমে পড়েছেন। দীপিকা পাড়ুকোন, ক্যাটরিনা কাইফের মতো এবারও তাঁর মন কেড়েছেন এক অভিনেত্রী। তবে সেই অভিনেত্রী স্বদেশী নন, ভিনদেশি। পাকিস্তানি অভিনেত্রী মাহিরা খানের সঙ্গে রণবীরের কিছু ছবি ছড়িয়েছে সামাজিক যোগাযোগমাধ্যমে। সেসব দেখে অনেকেই এখন এই নতুন জুটির প্রেম নিয়ে নানা কথা বলে বেড়াচ্ছেন।সামাজিক যোগাযোগমাধ্যমে রণবীর কাপুর ও মাহিরা খানের যে ছবিগুলো বেরিয়েছে সেখানে দেখা গেছে, যুক্তরাষ্ট্রের নিউইয়র্কের রাস্তায় দুই তারকা ফুরফুরে মেজাজে ধূমপান করছেন। এরপর নিঃসংকোচে হেঁটে যাচ্ছেন ফুটপাত দিয়ে।ছবিগুলো নিয়ে এখন নানা মাধ্যমে নানা আলোচনা। এ আলোচনায় শামিল হয়েছেন রণবীরের বাবা অভিনেতা ঋষি কাপুরও। একটি ভারতীয় গণমাধ্যম থেকে তাঁর কাছে এ ব্যাপারে জানতে চাওয়া হলে তিনি বলেন, ‘আমিও দেখেছি ছবিগুলো। দেখুন, রণবীর একজন তরুণ তারকা। এখনো অবিবাহিত। তাই যেকোনো সময় তাঁকে যেকোনো মেয়ের সঙ্গে দেখা যেতে পারে। এটাই স্বাভাবিক। এখন তাঁর ব্যক্তিজীবনে যদি সবাই হস্তক্ষেপ করতে চায়, আমি বলব, এটা হবে খুবই অন্যায়।’উল্লেখ্য, পাকিস্তানি অভিনেত্রী মাহিরা খানের বলিউডে অভিষেক হয় শাহরুখ খানের বিপরীতে রইস ছবিতে অভিনয় করে। এরপর ভারতে পাকিস্তানি শিল্পীদের অভিনয়ে নিষেধাজ্ঞা আরোপ করা হলে এ অভিনেত্রীকে ফিরে যেতে হয় নিজ দেশে। ৩২ বছর বয়সী মাহিরা ২০০৭ সালে আলী আসকারি নামে এক পাকিস্তানিকে বিয়ে করেন। সেই সংসারে ৭ বছর বয়সী একটি ছেলেও আছে। ২০১৫ সালে বিবাহবিচ্ছেদ হয় মাহিরার। এরপর থেকে কোনো সম্পর্কে জড়াননি এ অভিনেত্রী। সূত্র: হিন্দুস্তান টাইমস
