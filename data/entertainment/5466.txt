
গ্রামীণফোনের লাইভ টিভি অ্যাপ ‘বায়োস্কোপ’-এ দেখা যাবে সত্যজিৎ রায়ের ‘ফেলুদা’ চরিত্রটি। এ ছাড়া সংগীতভিত্তিক অ্যাপ ‘জিপি মিউজিক’-এ শ্রোতারা শুনতে পাবেন ১০ লাখের বেশি বাংলা ও ইংরেজি গান। গত শুক্রবার বিকেলে রাজধানীর বসুন্ধরার গ্রামীণফোন ভবনে জিপি মিউজিক ও বায়োস্কোপ অ্যাপ দুটির উন্নত সংস্করণ উদ্বোধন অনুষ্ঠানে এমনটি জানানো হয়।
গানের অ্যাপটিতে অনলাইন ও অফলাইন দুভাবেই গান শোনা যাবে। নতুন ডিজাইনের ইন্টারফেসে পাওয়া যাবে লাইভ রেডিও স্টেশন, ফেসবুকে শেয়ারিং, গান খোঁজা, ডাউনলোড ও শেয়ারের ব্যবস্থা। অনুষ্ঠানে ব্যান্ড মাইলস, শিল্পী আসিফ আকবর, শুভ্র দেব, তাহসান, মিনার, ইমরান, অদিত, মালা, কোনাল, ডি রকস্টার শুভসহ জনপ্রিয় শিল্পীদের নতুন একক ও অ্যালবাম জিপি মিউজিকে মুক্তির ঘোষণা দেওয়া হয়।
গ্রামীণফোনের নতুন লাইভ টিভি অ্যাপ ‘বায়োস্কোপ’ বেটা (নির্মাণাধীন) অবস্থায় আছে। চলচ্চিত্র, নাটক, মিউজিক ভিডিও, খেলাধুলার ভিডিওসহ দেশ-বিদেশের ৫০টির বেশি টিভি চ্যানেল দেখা যাবে। ‘ফেলুদা’ সিরিজের দুটি নাটক দেখানো হবে অ্যাপে। এ ছাড়া ঈদের নাটকসহ বাংলাদেশ ও অস্ট্রেলিয়ার ক্রিকেট সিরিজও সরাসরি সম্প্রচার করা হবে। গুগল প্লে স্টোরে দুটি অ্যাপ পাওয়া যাবে।
অনুষ্ঠানে উপস্থিত ছিলেন চলচ্চিত্র পরিচালক অমিতাভ রেজা, গীতিকার আসিফ ইকবালসহ গ্রামীণফোনের হেড অব ডিজিটাল এন্টারটেইনমেন্ট মোহাম্মদ মুনতাসির হোসেন, গ্রামীণফোনের ডেপুটি সিইও এবং সিএমও ইয়াসির আজমান।
