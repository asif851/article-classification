
বলিউড অভিনেত্রী প্রিয়াংকা চোপড়া ভালোই বিপদে পড়েছেন। তার মুম্বাইয়ের একটি বাড়ি ভাড়া নিয়ে এক ব্যক্তি স্পা-র নামে দেহ ব্যবসা চালাত। পুলিশ সেখানে হানা দিয়েছে। বেচারি প্রিয়াংকা এ ঘটনা শুনে স্তম্ভিত।
আজ বৃহস্পতিবার টাইমস অব ইন্ডিয়ার এক খবরে বলা হয়েছে, ভারতের মুম্বাইয়ের আন্ধেরি বিল্ডিংয়ে প্রিয়াংকার একটি বাড়ি আছে। সেটি ভাড়া নিয়ে মানিক সোনি নামের এক ব্যক্তি স্পা খুলেছিলেন। এই ব্যবসার নামে সেখানে মানিক দেহ ব্যবসা চালাতো বলে অভিযোগ। পুলিশ সেখানে তল্লাসি চালিয়ে তিন মহিলাকে উদ্ধার করেছে। তবে স্পা-র মালিককে ধরতে পারেনি।
ওই স্পার পাশেই প্রিয়ংকা চোপড়ার মায়ের একটি ক্লিনিক আছে। পুরো ঘটনায় স্তম্ভিত এবং বিরক্ত প্রিয়াংকা। তবে এ ব্যাপারে তাঁর প্রতিক্রিয়া জানা যায়নি।
