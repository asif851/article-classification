
ভারতের জি বাংলায় সদ্য শেষ হওয়া কৌতুকবিষয়ক রিয়ালিটি শো ‘মীরাক্কেল আক্কেল চ্যালেঞ্জার ৯’-এ দ্বিতীয় রানারআপ হয়েছেন চট্টগ্রামের ছেলে কমর উদ্দিন। ফাইনালের ঠিক আগ মুহূর্ত পর্যন্ত প্রতিযোগিতায় টিকে ছিলেন একই জেলার দুই প্রতিযোগী তানজিলা কলি ও ইয়াকুব রাসেল। এসব খবর অবশ্য পুরোনো। নতুন খবর হলো, এই তিনজনসহ চট্টগ্রামের কয়েকজন কমেডিয়ানকে নিয়ে আয়োজন করা হয়েছে কমেডি উৎ​সব। ‘চিটাগাং কমেডি উৎসব-২০১৬’ শিরোনামের এই আয়োজন করেছে চিটাগাং কমেডি ক্লাব। ২৯ জুলাই চট্টগ্রামের মুসলিম হলে বসবে এ আসর। দর্শনীর বিনিময়ে দেখা যাবে এই শো। উৎ​সবটি নিয়ে কমর উদ্দিন বলেন, ‘আমরা একে একে দেশের বিভাগীয় শহরগুলোতে এ  উৎসবের আয়োজন করব। আমাদের ইচ্ছা সারা দেশে কমেডিটা ছড়িয়ে দেওয়ার। সেই লক্ষ্যে দেশের বিভিন্ন বিভাগীয় শহর ও জেলায় কমেডি ক্লাব গড়ে তোলা হয়েছে। তাদের সহযোগিতা নিয়েই এসব শো হবে।’
 
