
তাহসান এখন যুক্তরাষ্ট্রে আছেন। সেখানে পরপর কয়েকটি অনুষ্ঠানে গাইতে গেছেন তিনি। তবে গানের ফাঁকে সিনেমা নিয়েও ব্যস্ততা রয়েছে তাঁর। যুক্তরাষ্ট্রের মিয়ামিতে তাঁর অভিনীত যদি একদিন ছবির গানের শুটিংয়ে অংশ নিলেন তাহসান। শুটিংয়ে নিজের গাওয়া একটি গানে নিজেই ঠোঁট মেলালেন তিনি। শুটিং হয় ৮ ও ৯ এপ্রিল।
মাহমুদ মানজুরের লেখা ‘আমি পারব না তোমার হতে’ শিরোনামের গানটির সুর ও সংগীত করেছেন নাভেদ পারভেজ। ৬ এপ্রিল যুক্তরাষ্ট্রে গেছেন তাহসান। সেখানে বেশ কয়েকটি অঙ্গরাজ্যে কিছু স্টেজ শোয়ে অংশ নেন তিনি। গতকাল বুধবার যুক্তরাষ্ট্র থেকে মুঠোফোনে তাহসান বলেন, পাঁচটি স্টেজ শো নিয়ে যুক্তরাষ্ট্রে গেছেন তিনি। ৮ এপ্রিল মায়ামিতে একটি শো হয়েছে। পরের অনুষ্ঠানের আগে কয়েক দিন সময় হাতে ছিল। তাই এর ফাঁকে সিনেমার গানের শুটিং করে নেন এ শিল্পী। তিনি বলেন, ‘আগে থেকেই আমাদের যদি একদিন ছবির দল সব আয়োজন করে রেখেছিল। তাই কাজটি সহজে করতে পেরেছি।’
১৪ এপ্রিল সানফ্রান্সিসকোতে গান গাইবেন তাহসান। এরপর মিশিগান, আটলান্টা ও নিউইয়র্কেও কিছু অনুষ্ঠানে অংশ নেবেন তিনি, গাইবেন গান। সব অনুষ্ঠান শেষ করে ২৫ এপ্রিল ফিরবেন দেশে।
যদি একদিন ছবির এই গানটির দৃশ্যধারণে নির্দেশনা দিয়েছেন এবং এর চিত্রগ্রহণ করেছেন যুক্তরাষ্ট্রনিবাসী রুশ চিত্রগ্রাহক সের্গেই। তাঁর সঙ্গে কাজ প্রসঙ্গে সংগীতশিল্পী তাহসান বলেন, ‘সের্গেইয়ের চিত্রায়ণের ভাবনা, কাজ অসাধারণ। নতুন অভিজ্ঞতা হয়েছে।’
এদিকে যদি একদিন ছবির পরিচালক মুহাম্মদ মোস্তফা কামাল রাজ আছেন ঢাকায়। তিনি বলেন, ২৬ এপ্রিল থেকে কক্সবাজারে ছবির দ্বিতীয় ধাপের শুটিং শুরু হবে।
ছবির অন্য অভিনয়শিল্পীরা হলেন তাসকিন রহমান, সাবেরী আলম, আফরিন, ভারতের কলকাতার শ্রাবন্তী প্রমুখ।
