
দাদা ঠাকুর ঢাকায় নেমেছিলেন গত মঙ্গলবার দুপুর ১২টায়। কলকাতা ফিরে গেলেন গতকাল বুধবার বিকেল পাঁচটায়। এর মধ্যে ঘুমিয়েছেন মাত্র আড়াই ঘণ্টা।তৃতীয়বারের মতো শুটিংয়ের জন্য ঢাকায় এসেছিলেন কলকাতার জনপ্রিয় অভিনেতা রজতাভ দত্ত। ঢালিউডের ছবি ‘বসগিরি’তে মাফিয়া ডন ‘দাদা ঠাকুর’ চরিত্রে অভিনয় করছেন তিনি। ঢাকায় তৃতীয় এ সফর নিয়ে প্রথম আলোকে বললেন তাঁর ঝটিকা শুটিংয়ের কথা। দুপুর ১২টায় বিমান থেকে নেমে গুলশানে চলে যান তিনি। সেখানে বেলা তিনটা থেকে ভোর চারটা পর্যন্ত চলে শুটিং। আড়াই ঘণ্টা ঘুমিয়ে পরদিন আবার সকাল আটটা থেকে শুটিং করেন বিএফডিসিতে। সেখান থেকে সরাসরি রওনা দেন বিমানবন্দরের দিকে। এ সফর নিয়ে তিনি বললেন, ‘তাড়াহুড়ো। ঠিকমতো ঘুমাতে পারিনি।’এর আগে যৌথ প্রযোজনার ‘অঙ্গার’ ও ‘বাদশা’ ছবিতে কাজ করতে ঢাকায় এসেছিলেন এই অভিনেতা। এবারই প্রথম পূর্ণাঙ্গ বাংলাদেশের কোনো ছবিতে কাজ করছেন তিনি। ‘বসগিরি’ ছবিটি পরিচালনা করছেন শামীম আহমেদ।
