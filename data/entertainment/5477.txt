
আলিয়া ভাটকে বলা হয় বলিউডের সবচেয়ে তরুণ তারকা। তরুণ নয় শুধু, সবার কাছে বলিউডের ‘ছোট্ট তারকা’ হয়ে থাকতেই ভালোবাসেন তিনি। ছোট হলে সবার কাছ থেকে যেমন বেশি বেশি আদর পাওয়া যায়, তেমনি বয়সের থেকে ছোট দেখানোর সমস্যাও আছে কিছু। সম্প্রতি লন্ডনে এমন এক পরিস্থিতিরই মুখে পড়েছিলেন আলিয়া। লন্ডনের এক পানশালায় ঢুকতে গেলে আলিয়াকে বাধা দেন সেখানকার নিরাপত্তাকর্মী। কারণ, সেখানে শুধু প্রাপ্তবয়স্কদেরই প্রবেশাধিকার। আলিয়াও তো প্রাপ্তবয়স্ক। এই মার্চে চব্বিশে পা দিয়েছেন তিনি। তাহলে তাঁকে পানশালায় প্রবেশের অনুমতি দিতে আপত্তি কোথায়? কারণ, বয়স যতই হোক, মুখ দেখে তো আলিয়া ভাটকে মনে হয় এখনো কিশোরী।
পানশালার নিরাপত্তাকর্মী আলিয়াকে সেখানে ঢুকতে বাধা দিলে এই ‘ডিয়ার জিন্দেগি’ অভিনেত্রী সুন্দর করে তাঁর পরিচয়পত্রটি দেখান। কিন্তু বিলেতি নিরাপত্তাকর্মী তবু বিশ্বাস করতে নারাজ যে আলিয়া অনেক আগেই কৈশোর পেরিয়েছেন। তিনি যে ইতিমধ্যে বলিউডের অনেক বড় তারকাও হয়ে গেছেন, এই কথাই–বা নাছোড় সেই কর্মীকে কে বোঝাবে?
মাত্র ১৮ বছর বয়সে ‘স্টুডেন্ট অব দ্য ইয়ার’ ছবির মাধ্যমে বলিউডে নায়িকা হিসেবে পা রাখেন আলিয়া। প্রথম ছবিতেই সফল এই তারকা সন্তান একের পর এক ব্যবসাসফল ছবি উপহার দিতে থাকেন তাঁর দর্শকদের। সামনে রণবীর কাপুরের সঙ্গে ‘ড্রাগন’ ছবিতে কাজ করবেন তিনি। দেখা যাবে শাহরুখ খানের বিপরীতে আনন্দ এল রায়ের একটি ছবিতেও। ফিল্মফেয়ার।
 
