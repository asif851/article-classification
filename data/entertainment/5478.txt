
‘নোয়া’ ছবিতে চুমুর দৃশ্যে অভিনয় করতে গিয়ে ঠোঁট থেকে রক্ত ঝরাতে হয়েছে ‘হ্যারি পটার’খ্যাত ব্রিটিশ অভিনেত্রী এমা ওয়াটসনকে। সম্প্রতি চমকপ্রদ এ তথ্য ফাঁস করেছেন এমা নিজেই।‘নোয়া’ ছবি পরিচালনা করেছেন ‘ব্ল্যাক সোয়ান’খ্যাত মার্কিন চলচ্চিত্র নির্মাতা ড্যারেন অ্যারোনফস্কি। ছবিটিতে ২১ বছর বয়সী ব্রিটিশ অভিনেতা ডগলাস বুথের স্ত্রীর চরিত্রে অভিনয় করেছেন ২৩ বছর বয়সী এমা। ছবির একটি চুমুর দৃশ্যে অভিনয় করতে গিয়ে ভালোই ভোগান্তি পোহাতে হয় এমা ও ডগলাসকে। পরিচালকের মনমতো হচ্ছিল না বলে বার বার দৃশ্যটিতে অভিনয় করতে হয় এ দুই তারকাকে। একপর্যায়ে একে অন্যের সঙ্গে ধাক্কা লেগে তাঁরা দুজনই আহত হন বলে জানিয়েছেন এমা। এ প্রসঙ্গে এমার ভাষ্য, ‘দৃশ্যটির জন্য আমাদের দুজনকে দৌড়ে একে অন্যের কাছাকাছি এসে ঠোঁটে চুমু খেতে হয়েছে। প্রথম চার-পাঁচবার দৃশ্য ধারণের সময় সব ঠিকঠাকই ছিল। কিন্তু ষষ্ঠবার দৃশ্যটিতে অভিনয় করতে গিয়ে গোল বাধে।’ সম্প্রতি এক খবরে এমনটিই জানিয়েছে কন্ট্যাক্টমিউজিক।এমা আরও বলেন, ‘দৌড়ে এসে চুমু খেতে গিয়ে আমার মুখের সঙ্গে ডগলাসের নাকের ধাক্কা লাগে। সঙ্গে সঙ্গে আমার ঠোঁট কেটে রক্ত ঝরতে থাকে। আর নাকে প্রচণ্ড চোট পায় ডগলাস। মুখেও আঘাত পায় সে। তার মুখটা ফুলে গিয়েছিল। এজন্য চিকিত্সাও নিতে হয় তাকে। দৃশ্যটিতে অভিনয় করতে গিয়ে অনেক ধকল পোহাতে হয়েছে আমাদের। সব মিলিয়ে ভয়ানক এক অভিজ্ঞতাই হয়েছে।’     
 
 
 

