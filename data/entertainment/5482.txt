
ঢাকায় এসে পৌঁছেছেন সাবেক মিস ইউনিভার্স, বলিউডের মডেল ও অভিনেত্রী সুস্মিতা সেন। দুপুর সাড়ে বারোটায় জেট এয়ারওয়েজের একটি বিমানে ঢাকার হজরত শাহজালাল আন্তর্জাতিক বিমানবন্দরে নামেন তিনি। ইউনিলিভারের আয়োজনে তাঁর এই ঢাকা সফর।ইউনিলিভারের ‘ট্রেসেমে’ নামের একটি শ্যাম্পুর বাজারজাতকরণ উপলক্ষে আয়োজন করা হয়েছে এক ফ্যাশন শোর। আর ট্রেসেমে ফ্যাশন শোতে অংশ নিতেই বাংলাদেশে এসেছেন সাবেক এই বিশ্বসুন্দরী।আজ রোববার সন্ধ্যায় ঢাকার শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রের হল অব ফেমে দেখা যাবে তাঁকে। ১৯৯৬ সালে নির্মিত ‘দস্তক’ ছবিতে অভিনয়ের মাধ্যমে বলিউডে পা রাখেন সুস্মিতা সেন। তবে এর বছর দু-এক আগে তাঁর নামের সঙ্গে যুক্ত হয় মিস ইউনিভার্স-এর তকমা। ‘দস্তক’ ছবির পর তিনি ৩০ টির বেশি ছবিতে অভিনয় করেছেন। ফিল্ম ফেয়ার অ্যাওয়ার্ড, জি সিনে অ্যাওয়ার্ডসহ বেশ কিছু পুরস্কার জিতেছেন এই অভিনেত্রী।সুস্মিতা সেন ছাড়া বর্ণাঢ্য ফ্যাশন শোতে এ দেশের বেশ কয়েক জন তারকাও উপস্থিত থাকবেন। আর অনুষ্ঠানে সংগীত পরিবেশন করবেন এলিটা ও জোহাদ।চার বছর আগে বাংলাদেশি একটি ফ্যাশন হাউসের আমন্ত্রণে ঢাকায় এসেছিলেন সুস্মিতা সেন।
