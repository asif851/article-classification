
সারাদেশে চলতি সপ্তাহেই মুক্তি পেয়েছে এ সময়ের আলোচিত জুটি বাপ্পি-মাহি অভিনীত প্রথম কমেডি ছবি ‘দবির সাহেবের সংসার’। জাজ মাল্টিমিডিয়ার নতুন ছবিটি মুক্তির প্রথমদিকে হলগুলোতে উপচে পড়া ভিড় লক্ষ করা গেলেও, শেষপর্যন্ত ছবিটি তেমন আহামরি ব্যবসা করতে পারেনি। তবে হিট বা সুপারহিট হিসেবে ছবিটিকে এই মুহূর্তে ঘোষণা করা না গেলেও ‘দবির সাহেবের সংসার’ নিয়ে দর্শকেরা মোটামুটি সন্তুষ্ট।এ প্রসঙ্গে ছবিটির প্রযোজনা প্রতিষ্ঠান জাজ মাল্টিমিডিয়ার সিইও শীষ মনোয়ার বলেন, ‘আমরা ব্যবসায়িক দিক হিসাব করলেও, সবার আগে চিন্তা করেছি দর্শকের রুচি পরিবর্তনের কথা। মূলত সেই চিন্তা থেকেই আমরা এই কমেডি ছবিটি নির্মাণ করি। ছবিটি দর্শকেরা ভালোভাবেই নিয়েছেন। হলগুলোতে দর্শকদের উচ্ছ্বাস দেখে আমরা সত্যিই আনন্দিত।’ এদিকে সিনেমা হলগুলোতে খোঁজ নিয়ে জানা গেছে, অনেক দিন পর এ রকম মজার ও সম্পূর্ণ বিনোদনধর্মী ছবি পেয়ে দর্শকরা উচ্ছ্বসিত। ছবিটি তাঁরা ভালোই উপভোগ করছেন। যাঁরা হলে গিয়ে ছবিটি দেখেছেন, তাঁরা অন্তত মুগ্ধ হয়েছেন। ছবিটি এখনো দর্শক ধরে রাখতে পারছে। ‘দবির সাহেবের সংসার’ ছবির নাম ভূমিকায় অভিনয় করেছেন প্রখ্যাত অভিনেতা আলীরাজ। তাঁর করা দবির চরিত্রটি নিয়েই ছবির মূল গল্প গড়ে উঠেছে। ছবিটিতে বাপ্পি ও মাহির সঙ্গে আরও অভিনয় করেছেন নবাগত অভিনেতা রোজ। তাঁরা তিনজনই চাকরের চরিত্রে অভিনয় করেছেন। এটা তাঁদের কাছে একদমই নতুন অভিজ্ঞতা। এ ছাড়া ছবিটির মাধ্যমে নির্মাতা জাকির হোসেন রাজু এবারই প্রথম সম্পূর্ণ কমেডি ঘরানার ছবি পরিচালনা করেছেন।
 
