
১৯ বছর পেরিয়ে ২০-এ পা রাখছে বেসরকারি টেলিভিশন চ্যানেল এটিএন বাংলা। ‘অবিরাম বাংলার মুখ’ স্লোগান নিয়ে ১৯৯৭ সালের এই দিনে চালু হয় চ্যানেলটি। ১৯৯৯ সালের মে মাসে অ্যানালগ থেকে ডিজিটালে রূপান্তরিত হয় এটিএন বাংলা।২০ বছরে পদার্পণ উপলক্ষে বর্ষপূর্তি উদ্যাপনের নানা পরিকল্পনা থাকলেও অনিবার্য কারণবশত তা স্থগিত করেছে চ্যানেলটি। তবে এই চ্যানেল আজ কয়েকটি বিশেষ অনুষ্ঠান প্রচার করবে। এর মধ্যে রয়েছে মাহফুজুর রহমানের বিশেষ সংগীতানুষ্ঠান ‘ভালোবাসার গান’, প্রামাণ্যচিত্র আমি তোমাদেরই লোক, ‘আমরা করব জয়’-এর বিশেষ পর্ব এবং ম্যাগাজিন অনুষ্ঠান ‘পাঁচফোড়ন’। বর্ষপূতির জন্য নির্মিত ‘পাঁচফোড়ন’-এর বিশেষ এই পর্ব উপস্থাপনা করেছেন অভিনেত্রী তারিন। তারকাবহুল এই অনুষ্ঠানে অংশ নেবেন সংগীতশিল্পী শাকিলা জাফর, নৃত্যশিল্পী শিবলী মহম্মদ, শামীম আরা নীপা, অভিনয়শিল্পী মাহফুজ আহমেদ, তিশা, চঞ্চল চৌধুরী, ইমন, মোনালিসা, সংগীত ও অভিনয়শিল্পী তাহসান, অপূর্ব, মিথিলাসহ অনেকে।
