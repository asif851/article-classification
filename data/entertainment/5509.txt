



সালমান খানের বিয়ে নিয়ে কৌতূহলের শেষ নেই। 
কে হবেন সেই ভাগ্যবতী? 
এবার মনে হয় সেই দিন আর দূরে নেই।


বলিউডে এই মুহূর্তে সবচেয়ে বিবাহযোগ্য পুরুষ সালমান খান, তা নিয়ে কোনো দ্বিমত নেই। সালমানের বিয়ে নিয়ে কৌতূহলের শেষ নেই। ‘কপিল শর্মা শো’ থেকে হিন্দি ছবির চিত্রনাট্যেও উঠে আসে বলিউডের ভাইজানের বিয়ের প্রসঙ্গ। এমনকি কলেজের ক্যানটিন থেকে গভীর রাতে বেডরুমেও আলোচ্য বিষয়, কবে সাল্লু মিয়া বিয়ে করবেন। কে হবেন সেই ভাগ্যবতী? এবার মনে হয় সেই দিন আর দূরে নেই, যেদিন সালমানের মুখ থেকে শোনা যাবে ‘কবুল, কবুল, কবুল’। আর তেমন ইঙ্গিত দিয়েছেন সালমান খানের মা সালমা খান। এবার নিশ্চয় জানতে ইচ্ছে করছে পাত্রীর নাম। পাত্রী সালমানের রোমানিয়ান গার্লফ্রেন্ড ইউলিয়া ভাঞ্চুর।
সম্প্রতি মহা শিবরাত্রি উপলক্ষে পানভেলে সালমান খানের খামারবাড়ির পাশে এক মন্দিরে পূজার আয়োজন করা হয়। মন্দিরে সালমা খানের সঙ্গে ইউলিয়াকে দেখা গেছে। এমনকি ইউলিয়াকে দিয়ে সালমা খান আরতি করিয়েছেন।
এ সময় ইউলিয়ার সঙ্গে ছিলেন না সালমান। বলিউডের ভাইজান এখন ব্যস্ত তাঁর আগামী ছবি ‘রেস থ্রি’র শুটিং নিয়ে। সাল্লু মিয়ার এই রোমানিয়ান গার্লফ্রেন্ড খান খানদানের সঙ্গে শিবরাত্রি উদ্‌যাপন করেন। সালমানের পরিবারের সঙ্গে ইউলিয়া গ্রামে গিয়ে সেখানে গরিবদের মাঝে খাবার আর জামা-কাপড় বিতরণ করেন। তাতে প্রমাণিত হচ্ছে, এই রোমানিয়ান সুন্দরীকে সালমানের মা পরিবারের সদস্য হিসাবে মেনে নিয়েছেন।
ইউলিয়া সম্প্রতি অভিনেতা-সঞ্চালক মনীশ পালের সঙ্গে তাঁর গান প্রকাশ অনুষ্ঠানে সাংবাদিকদের মুখোমুখি হন। সালমানের সঙ্গে সম্পর্কের ব্যাপারে তিনি এ সময় কিছুই বলেননি। তবে সালমানের প্রসঙ্গে ইউলিয়া বলেন, ‘সালমানকে খুব সম্মান করি। আমি নিজেও জানি না, জীবন আমাকে কোন পথে নিয়ে যাবে। আর এটাও জরুরি নয় যে আপনি যা ভাববেন, আপনার সঙ্গে তা-ই হবে।’
ইউলিয়া আরও বলেন, ‘তিন বছর আগে কিছু পরিকল্পনা করেছিলাম, কিন্তু তা বাস্তবায়ন হয়নি। সবকিছু আমাদের হাতে নেই। আমি মনে করি না, যাকে আপনি ভালোবাসবেন তাকেই বিয়ে করবেন। আমি নিজের ক্যারিয়ার শুরু করেছিলাম রোমানিয়ায়। ভারতে আমি নিজের আলাদা পরিচয় তৈরি করতে চাই।’
এদিকে সালমান খান বলিউডে এরই মধ্যে ইউলিয়ার ক্যারিয়ার তৈরির চেষ্টা শুরু করেছেন। আর রোমানিয়ার এই সুন্দরী যে খান খানদানের একজন হয়ে উঠেছেন, তা বলার অপেক্ষা রাখে না। সালমানের পরিবারের সঙ্গেই থাকেন ইউলিয়া। খান পরিবারের সব উৎসবে দেখা যাচ্ছে তাঁকে। এসব অনুষ্ঠানে ইউলিয়াকে ভারতীয় পোশাকে বেশি দেখা যায়। অভিজ্ঞদের মতে, সালমান-ইউলিয়ায় চার হাত এক হওয়ার বিষয়ে ইঙ্গিত দিচ্ছে এই সবই।
