
বলিউডে অনেক তারকা অভিনয়শিল্পীর ক্ষেত্রেই এমনটা হয়েছে। ক্যারিয়ারের একটা সময় বিয়ে করেছেন আর এরপর সরে গেছেন বলিউড ছেড়ে। কিন্তু প্রীতি জিনতার ক্ষেত্রে নিশ্চিত করেই বলা যায় যে এমনটি ঘটছে না। গত মাসে বিয়ে করেছেন এই তারকা অভিনেত্রী। আর তাঁর বিয়ের পরপরই প্রীতির ছবির নির্মাতা জানালেন, বলিউডের টিন সেল টাউনে ফিরছেন প্রীতি।‘ভাইয়াজি সুপারহিট’ নামের একটি ছবির মাধ্যমে আবারও বলিউডে প্রত্যাবর্তন ঘটছে তারকা অভিনেত্রী প্রীতি জিনতার। এ ছবিতে প্রীতির বিপরীতে আছেন সানি দেওল। বেশ কয়েক বছর অচল থাকার পর এই এপ্রিলে ভারতের বেনারসে এ ছবির শুটিংয়ের কাজ শুরু হতে যাচ্ছে বলেই জানিয়েছেন এ ছবির নির্মাতা নীরজ পাঠক। এ ছবিতে আরও অভিনয় করছেন আরশাদ ওয়ারসি ও আমিশা প্যাটেল।এই মুহূর্তে মার্কিন মুলুকে থাকলেও প্রীতি যে এপ্রিলের ৯ তারিখের মধ্যেই ভারতে ফিরছেন—তার নিশ্চয়তা দিচ্ছে আইপিএল। এপ্রিলের ৯ তারিখ থেকে মাঠে গড়াবে এই ক্রিকেটযুদ্ধ।এদিকে ছবি নিয়ে নির্মাতা নীরজ পাঠক আরও জানিয়েছেন, বেনারসে টানা ৪০ দিনের মতোই শুটিং হবে এ ছবির। আর এর মধ্যেই এই ছবির কাজ তাঁরা গুটিয়ে আনবেন। আসলেও তো আর কতই বা অপেক্ষা করা সম্ভব! সেই ২০১১ সালে কাজ শুরু হয়েছিল এই ছবির। এর পর নানা কারণে বন্ধ হয়েছিল এই ছবির কাজ।যা হোক, প্রীতি জিনতার এই বলিউডে প্রত্যাবর্তনের বিষয়টাতে এই তারকার স্বামী মার্কিন মুলুকের অর্থনৈতিক বিশ্লেষক জেন গুডএনাফের সম্মতি নিশ্চয়ই মিলেছে। নইলে এত জোরেশোরে শুটিংয়ের তোড়জোড় চলার কথা নয়। কাজেই এ কথা নিশ্চিত করেই বলা যায়, আগামী ৯ এপ্রিল আইপিএল মাঠে গড়ানোর সঙ্গে সঙ্গে প্রীতির বলিউডের দ্বিতীয় ইনিংসও শুরু হচ্ছে।
