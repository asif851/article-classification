

• জনপ্রিয় সংগীতশিল্পী সাবা তানি আর নেই।• আজ সকালে বাসায় বাথরুমে তাঁকে মৃত অবস্থায় পাওয়া যায়।• গত শতকের আশি ও নব্বই দশকের অন্যতম জনপ্রিয় সংগীতশিল্পী তিনি।

গত শতকের আশি ও নব্বই দশকের অন্যতম জনপ্রিয় সংগীতশিল্পী সাবা তানি আর নেই (ইন্না লিল্লাহি ওয়া ইন্না ইলাইহি রাজিউন)। আজ সোমবার সকালে উত্তরায় বাসায় বাথরুমে তাঁকে মৃত অবস্থায় পাওয়া যায়। মৃত্যুকালে তাঁর বয়স হয়েছিল ৪৯ বছর। খালাতো ভাই চিত্রনায়ক নাঈম প্রথম আলোকে সাবা তানির মৃত্যুর খবরের সত্যতা নিশ্চিত করেছেন।
নাঈম তাঁর পরিবার নিয়ে এখন আছেন মালয়েশিয়ায়। সেখান থেকে আজ দুপুরে নাঈম জানান, এরই মধ্যে তিনি সাবা তানির মৃত্যু সংবাদ পেয়েছেন। বললেন, সাবা তানি দীর্ঘদিন যাবৎ নিম্ন রক্তচাপে ভুগছিলেন। উত্তরার বাসায় মায়ের সঙ্গে থাকতেন। গতকাল রোববার নিউ ইস্কাটনে বড় বোনের বাসায় যান মা। রাতে তিনি সেখানেই ছিলেন। কাল রাত থেকে অনেকেই সাবা তানিকে ফোন করে পাননি। শেষে আজ সকালে বাসার কেয়ারটেকারকে সঙ্গে নিয়ে দরজা ভেঙে আত্মীয়রা বাসায় ঢোকেন। এ সময় সবাই তাঁকে বাথরুমের মেঝেতে পড়ে থাকতে দেখেন।
সাবা তানির মৃত্যু সংবাদ শুনে অনেকেই উত্তরায় তাঁর বাসায় ছুটে যান। তাঁর একমাত্র ছেলে এখন লন্ডনে আছেন। মৃত্যুকালে তিনি মা, দুই ভাই, দুই বোন ও এক ছেলে রেখে গেছেন।
সাবা তানির জনপ্রিয় হওয়া গানগুলোর মধ্যে রয়েছে ‘কিছুক্ষণ’, ‘কোনো বৈশাখী রাতে যদি’। বাংলাদেশ টেলিভিশন ও মঞ্চে গান গেয়ে জনপ্রিয় হন তিনি। তাঁর গাওয়া কিছু গজল ওই সময় খুব প্রশংসিত হয়েছিল।
