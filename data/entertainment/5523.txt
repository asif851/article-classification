
কোনো প্রকার কর্তন ছাড়াই সেন্সর ছাড়পত্র পেল ‘রক্ত’ ছবিটি। সম্ভাব্য মুক্তির তালিকা থেকে বেরিয়ে আবারও ঈদের চূড়ান্ত ছবির তালিকায় যুক্ত হলো এটি। ফলে ঈদে মুক্তি পেতে ছবিটির আর কোনো বাধা রইল না। পরিচালক ওয়াজেদ আলী জানান, গতকাল সেন্সরবোর্ড থেকে ছবির ছাড়পত্র পেয়েছে ‘রক্ত’।কলকাতায় অবস্থানকালে ছবির ছাড়পত্রের খবর জানতে পারেন নায়িকা পরীমনি। এসকে মুভিজ দপ্তরে তখন চলছিল ‘রক্ত’ ছবির ডাবিং। কর্তন ছাড়াই ‘রক্ত’ ছাড়পত্র পেয়েছে জানার পর চিত্কার করে ওঠেন পরীমনি। তখন কিছুক্ষণের জন্য বন্ধ হয়ে যায় ডাবিংয়ের কাজ। উপস্থিত সবাই পরীর সঙ্গে মেতে ওঠেন উল্লাসে। তাৎক্ষণিকভাবে এসকে মুভিজের দপ্তরে চলে আসে মিষ্টি।ছবির সেন্সর ছাড়পত্র পেয়েছে জানার পর কেমন অনুভূতি হলো পরীর? আজ শুক্রবার বিকেলে কলকাতা থেকে মুঠোফোনে তিনি বলেন, ‘রক্ত কখনো কাটা যায়? আমার এত কষ্ট, এত শ্রম সার্থক হয়েছে। গত দুটো মাস অনেক স্বপ্ন নিয়ে কাজটি করেছি। এই ছবিতে অন্য এক পরীমনিকে আবিষ্কার করবেন দর্শকেরা। আশা করছি, ছবিটি দেখে প্রেক্ষাগৃহ থেকে বেরিয়ে এই কথাই বললেন তাঁরা।’ পরীমনি জানান, ‘রক্ত’ই তাঁর চলচ্চিত্রজীবনের প্রথম ছবি যেটি ঈদে মুক্তি পেতে যাচ্ছে। এই ঈদ তাঁর জীবনে স্মৃতিময় হয়ে থাকবে।’যৌথভাবে ‘রক্ত’ ছবিটি প্রযোজনা করেছে বাংলাদেশের জাজ মাল্টিমিডিয়া ও ভারতের এসকে মুভিজ। এতে আরও অভিনয় করেছেন নবাগত নায়ক রোশান, আশিষ বিদ্যার্থী, অমিত হাসান, রাজা দত্ত, প্রসন, সুব্রত, বিপ্লব চট্টোপাধ্যায় প্রমুখ।
