
ঢাকার গুলশান ২ এলাকার ৩৬ নম্বর রোডে যে-কেউ ঢুকলেই ‘লক্ষী কুঞ্জ’ নামটি দেখে বুঝতে পারতেন এটি নায়করাজ রাজ্জাকের বাড়ি। আলাদা করে বাড়ি নম্বর দেখার খুব দরকার হয়নি। যে নামফলক দেখে সবাই রাজ্জাকের বাড়ি চিনে নিতেন, সেটি আজ শনিবার সকালে চুরি হয়ে গেছে। রাজ্জাকের ছোট ছেলে চিত্রনায়ক সম্রাট ঘুম থেকে উঠেই দেখেন, তাঁদের বাড়ির দেয়ালে বহু বছর ধরে থাকা সেই নামফলক আর নেই। সকালে এমন একটি ঘটনায় ব্যথিত হয়েছেন রাজ্জাক পরিবারের সদস্যরা।
বাংলাদেশি সিনেমার কিংবদন্তি অভিনেতা নায়করাজ রাজ্জাক মারা যাওয়ার আজ ৪০ দিন পূর্ণ হচ্ছে। বাড়ির সবাই আজ তাঁর চেহলাম অনুষ্ঠান নিয়ে ব্যস্ত। বাড়ির সবাই এখনো পুরোপুরি শোকের ছায়া কাটিয়ে উঠতে পারেননি। তার মধ্যেই শুনলেন নামফলক চুরির খবর।
সম্রাট প্রথম আলোকে আজ দুপুরে বলেন, ‘সকালে উঠেই দেখি, আমাদের বাড়ির নামফলক চুরি হয়ে গেছে। ভাগ্যিস বাড়ির গেটটা খুলে নিয়ে যায়নি।’
বিকেলে সরেজমিনে সেখানে দেখা গেছে, আশপাশের অনেকেই মন্তব্য করছেন, এটা মোটেও সাধারণ কোনো চুরি নয়। হয়তো এর পেছনে লুকিয়ে আছে বড় কোনো ঘটনার ইঙ্গিত। তাঁদের মতে, কয়েক বছর পর হয়তো রাজ্জাকের বাড়ির নামফলক নিলামে তুলবে। সেই চিন্তা থেকে কোনো ব্যক্তি এই কাজটি করেছে। এই ধরনের হীন চিন্তার মানুষকে ঘৃণা জানানোর ভাষা জানা নেই।
