
ওমরাহ থেকে ফিরেই আবার নাটকের শুটিংয়ে ব্যস্ত হয়ে পড়েছেন তারকা দম্পতি নিলয় আলমগীর ও আনিকা কবির শখ। গতকাল বুধবার থেকে উত্তরায় নাটকের শুটিং শুরু করেছেন তাঁরা।
গত বছরের শেষ দিন ওমরাহ পালনের উদ্দেশে সৌদি আরবের মক্কায় যান নিলয় ও শখ। সঙ্গে ছিলেন নিলয়ের মা-বাবাও। যাবতীয় অনুষ্ঠানিকতা শেষে ১১ জানুয়ারি তাঁরা দুজন দেশে ফেরেন। ওমরাহ থেকে ফিরে সপ্তাহ খানেক বাসায় কাটিয়েছেন তাঁরা।আজ বৃহস্পতিবার সকালে প্রথম আলোর সঙ্গে আলাপে শখ বলেন, ‘বিয়ের পর আমাদের দুজনেরই ইচ্ছে ছিল একসঙ্গে ওমরাহ পালন করার। কিন্তু শুটিংয়ের ব্যস্ততার জন্য সময় বের করতে পারছিলাম না। অবশেষে গত বছরের শেষ দিকে আমরা দুজন মিলে সময় বের করে ওমরাহ পালন করতে যাই। দেশে ফেরার পর অনেক নির্মাতা আমাদের সঙ্গে যোগাযোগ করেন। এর মধ্যে ভালোবাসা দিবসের কিছু নাটকের শুটিংও আছে। কয়েকটি নাটকের গল্প পড়ে খুব ভালো লাগায় কাজ শুরু করলাম।’নিলয় ও শখের মধ্যে দীর্ঘদিন প্রেম ছিল। গত বছরের ৭ জানুয়ারি হুট করেই তাঁরা বিয়ে করেন। বিয়ের পর একসঙ্গে জুটি বেঁধে অনেকগুলো নাটকেও তাঁরা অভিনয় করেছেন। নিলয়-শখ একসঙ্গে জুটি বেঁধে একটি চলচ্চিত্রেও অভিনয় করেছেন। সানিয়াত হোসেন পরিচালিত চলচ্চিত্রটির নাম ‘অল্প অল্প প্রেমের গল্প’।
