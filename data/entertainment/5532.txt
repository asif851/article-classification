
আগামীকাল থেকে শুরু হচ্ছে সপ্তাহব্যাপী ‘১০ম কেন্দ্রীয় বার্ষিক নাট্যোৎসব-২০১৫’। এ উৎ​সবের আয়োজন করছে ঢাকা বিশ্ববিদ্যালয়ের ‘থিয়েটার অ্যান্ড পারফরম্যান্স স্টাডিজ’ বিভাগ। এবারের আয়োজনের স্লোগান ‘শিল্পের মুক্ত ভাষা অভিমুখে’। উৎসবটি ৩ ডিসেম্বর সন্ধ্যা ৭টায় উদ্বোধন করা হবে ঢাকা বিশ্ববিদ্যালয়ের ছাত্র-শিক্ষক কেন্দ্র মিলনায়তনে।উৎসব আয়োজকেরা জানিয়েছেন, এই নাট্যোৎসবের উদ্বোধনী অনুষ্ঠানে প্রধান অতিথি হিসেবে উপস্থিত থাকবেন সংস্কৃতিবিষয়ক মন্ত্রী আসাদুজ্জামান নূর। উৎসবটির উদ্বোধন করবেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। অনুষ্ঠানে বিশেষ অতিথি হিসেবে থাকবেন ঢাকা বিশ্ববিদ্যালয়ের কলা অনুষদের ডিন অধ্যাপক মো. আখতারুজ্জামান ও দ্য ডেইলি স্টার পত্রিকার সম্পাদক মাহফুজ আনাম।উদ্বোধনী অনুষ্ঠানের আগে সন্ধ্যা ৬টা ৪৫ মিনিটে থাকবে উদ্বোধনী নৃত্য প্রদর্শনী। নৃত্য পরিবেশন করবেন কাজী তামান্না হক সিগমা ও অমিত চৌধুরী। এবারের উৎসবটি চলবে চলবে ৮ ডিসেম্বর পর্যন্ত।আয়োজকদের পক্ষ থেকে আরও জানানো হয়েছে, উৎসবের উদ্বোধনী দিন সন্ধ্যায় মঞ্চস্থ হবে মার্টিন শেরম্যানের নাটক ‘দ্য বেন্ট’। নাটকটি অনুবাদ ও নির্দেশনা দিয়েছেন শাহারুল ইসলাম। এ ছাড়া প্রতি সন্ধ্যায় পর্যায়ক্রমে মঞ্চস্থ হবে আরও ছয়টি নাটক।
এর মধ্যে রয়েছে সাইমা ফারজানার নির্দেশনায় ‘কালের যাপনরঙ্গ’, নাজমুল হুদা সাকীর নির্দেশনায় ‘ডেথ নকস্’, কামরুল ইসলামের রচনা ও নির্দেশনায় ‘ভস্ম’, সাওগাতুল ইসলাম হিমেলের নির্দেশনায় ‘৪.৪৮ সাইকোসিস’, ইশতিয়াক খান পাঠানের নির্দেশনায় ‘ক্রেভ অ্যান্ড নট ক্রেভ’ ও ধীমান চন্দ্র বর্মণের নির্দেশনায় ‘ব্রাত্য’।
