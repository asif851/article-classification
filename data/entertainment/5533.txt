
ইনস্টাগ্রামে পোস্ট দিয়েছেন বলিউড অভিনেত্রী জ্যাকুলিন ফার্নান্দেজ। রেস থ্রির সবচেয়ে গুরুত্বপূর্ণ দৃশ্যে চশমা পরা অবস্থায় দেখা যাবে তাঁকে। ভক্তদের নিষেধও করেছেন হতাশ হতে। কিন্তু কেন কালো চশমা? পোস্ট দেখে এই প্রশ্ন ভক্তদের মনে ঘুরপাক খেতেই পারে। তার জবাবও দিয়েছেন অভিনেত্রী। স্কোয়াশ খেলতে গিয়ে চোট লাগিয়েছেন ডান চোখে। সেখানে এখন ক্ষতের চিহ্ন। তাই শুটিং না পিছিয়ে কালো চশমা দিয়ে চোখ ঢেকে এই অভিনেত্রী কাজ চালিয়ে যাবেন।
বলিউডজুড়ে দুর্ঘটনা আর অসুস্থতার যেন জোয়ার বইছে। অমিতাভ বচ্চন থেকে শুরু করে আলিয়া ভাট, শহিদ কাপুরের পর এবার যোগ হলো জ্যাকুলিন ফার্নান্দেজের নাম। স্কোয়াশ খেলতে গিয়ে চোখে বল লেগে আহত হন তিনি। এই মুহূর্তে জ্যাকুলিন রেস থ্রির শুটিংয়ের জন্য আছেন আবুধাবিতে। আহত হওয়ার পর হাসপাতালে নেওয়া হয় তাঁকে। সেখান থেকে চিকিৎসা নিয়ে ফের শুটিং শুরু করেছেন জ্যাকি। কিন্তু চোখের আঘাত দৃশ্যনীয় হওয়ার কারণে শুটিংয়ে পড়তে হচ্ছে কালো চশমা।
দুর্ঘটনার খবরে ভক্তরা জ্যাকুলিনকে সামাজিক যোগাযোগমাধ্যমে শুভকামনা জানিয়েছেন। জ্যাকুলিনও তাঁদের জানিয়েছেন কৃতজ্ঞতা। ইনস্টাগ্রাম পোস্টে লিখেছেন, ‘শুভকামনা জানানোয় সবাইকে ধন্যবাদ। আমার ডান চোখে একটু আঘাত পেয়েছি। এখন আমাকে “ক্লাইমেক্স” দৃশ্যগুলো চশমা পরেই করতে হবে। সুতরাং হতাশ হওয়ার কোনো কারণ নেই।’
অন্যদিকে খেলার দুর্ঘটনা এড়াতে জ্যাকুলিন পরামর্শও দিয়েছেন ভক্তদের। বলেন, ‘আসলে সারকথা হলো, স্কোয়াশ খেলার সময় চোখে চশমা পরে নাও। এবং প্রতিদ্বন্দ্বী খেলোয়াড়ের বল মারার সময় কখনোই তার দিকে ফিরে তাকাবে না।’ হিন্দুস্তান টাইমস
 
