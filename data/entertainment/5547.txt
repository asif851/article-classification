
‘সুলতান’ ছবির প্রচারণা চালানোর সময় নিজেকে ‘ধর্ষিতা নারী’র সঙ্গে তুলনা করে বিপদে পড়েছেন সালমান—এ কথা এখন সবার জানা। বলিউডি-দুনিয়া সালমানের এই মন্তব্য খুবই সতর্কতার সঙ্গে মোকাবিলা করছে। সরাসরি নিজের অভিমত জানাচ্ছেন খুব কম বলিউড-তারকাই।তাই বলে সাংবাদিকরা বলিউড-তারকাদের পিছু ছাড়ছেন না। তাদের প্রশ্নবান থেকে রেহাই পাননি শাহরুখ খানও। পঞ্চাশ বছর বয়সী বলিউড তারকা শাহরুখকে যখন এ ব্যাপারে মন্তব্য করতে বলা হয়, তখন নিজের অবস্থান পরিস্কার করেন তিনি। শাহরুখ বলেন, ‘কয়েক বছর ধরেই দেখছি, বিভিন্ন বিষয়ে আমি যে সব মন্তব্য করছি তার অনেকগুলোই যৌক্তিক নয়। ফলে অন্যের করা মন্তব্যের যৌক্তিকতা-অযৌক্তিকতার বিচার করার যোগ্য লোক আমি নই। ওর মন্তব্যের বিষয়ে মন্তব্য করার আমি কে? আমি বলছি, সালমান কী বলবে, কী করবে তা কি আমি ঠিক করে দিতে পারি? নিজেই যে সবসময় ঠিক কাজটি করে না, সে অন্যের ঠিক-বেঠিক নিয়ে কথা বলার অধিকার রাখে না।’ টাইমস অব ইন্ডিয়া
