

* চঞ্চল চৌধুরী এ পর্যন্ত পাঁচটি ছবিতে অভিনয় করেছেন।* চঞ্চল চৌধুরীর নতুন ছবি পরিচালনা করবেন গোলাম সোহরাব দোদুল।* তিনি গাইলেন রবীন্দ্রসংগীত ‘ক্লান্তি আমার ক্ষমা করো প্রভু’।


অনেক তারকার ব্যাপারে অভিযোগ, তাঁরা নাকি কোনো অনুষ্ঠানে সময়মতো হাজির হন না। কিন্তু চঞ্চল চৌধুরী তাঁদের থেকে আলাদা। গতকাল শনিবার প্রথম আলোর কার্যালয়ে হাজির হন নির্ধারিত সময়ের কয়েক ঘণ্টা আগে। প্রথম আলোর নিয়মিত আয়োজন ফেসবুক লাইভ ‘আলাপন’-এ আমন্ত্রণ জানানো হয় এই জনপ্রিয় অভিনেতাকে। অনুষ্ঠানের আগে সবার সঙ্গে আড্ডা দেন তিনি।
সন্ধ্যা সাতটায় শুরু হয় ফেসবুক লাইভ। সেখানেও প্রাণবন্ত চঞ্চল চৌধুরী। সঞ্চালনা করেন প্রথম আলোর সহকারী ফিচার সম্পাদক মেহেদী মাসুদ। লাইভে এসে চঞ্চল তাঁর ভক্তদের এক দারুণ খবর জানালেন। আগামী মার্চে নতুন ছবির কাজে হাত দিচ্ছেন তিনি। পরিচালক গোলাম সোহরাব দোদুল। ছোট পর্দার অন্যতম জনপ্রিয় এই পরিচালক এবার চলচ্চিত্র নির্মাণ করবেন।
ছবিতে তাঁর বিপরীতে কে অভিনয় করবেন? চঞ্চল বলেন, ‘ভারতের বাংলা ছবির অন্যতম জনপ্রিয় নায়িকা নুসরাত।’ তবে পরে ছবির পরিচালক প্রথম আলোকে বলেন, ‘নুসরাতের সঙ্গে আলোচনা হয়েছে। তাঁর সঙ্গে এখনো চুক্তি হয়নি। ৩১ জানুয়ারি কলকাতায় যাচ্ছি। এরপর প্রয়োজনীয় বিভিন্ন অনুমতি নেওয়ার ব্যাপার আছে। কে অভিনয় করবেন, তা সবকিছু চূড়ান্ত হলে তবেই সবাইকে জানাতে পারব।’
চঞ্চল চৌধুরী এ পর্যন্ত পাঁচটি ছবিতে অভিনয় করেছেন। প্রতিটি ছবিই দর্শকনন্দিত। এর পেছনের রহস্য কী? চঞ্চল চৌধুরী বলেন, ‘এই সাফল্যের পেছনে আছে সূক্ষ্ম কিছু হিসাব-নিকাশ। তা মোটেও অর্থনৈতিক নয়। কোনো ছবিতে চুক্তিবদ্ধ হওয়ার আগে সেই ছবির গল্প, চরিত্র, পরিচালকের দক্ষতা—সবকিছু বিচার-বিশ্লেষণ করে তারপর কাজ করার সিদ্ধান্ত নিই। তাই প্রতিবছর একাধিক কাজ না করে দু-এক বছর পরপর এমন চলচ্চিত্রে কাজ করতে চাই, যা দর্শকদের হৃদয় ছুঁয়ে যাবে।’
হ‌ুমায়ূন আহমেদের উপন্যাস নিয়ে নির্মিত ছবি ‘দেবী’তে অভিনয় করেছেন চঞ্চল চৌধুরী। এখানে তিনি অভিনয় করেছেন ‘মিসির আলী’র চরিত্রে। এর আগে ছোট পর্দায় কয়েকজন দক্ষ অভিনেতা জনপ্রিয় এই চরিত্রে অভিনয় করেছেন। তবে বড় পর্দায় এবারই প্রথম। চঞ্চল বলেন, ‘আগে যাঁরা এই চরিত্রে অভিনয় করেছেন, তাঁদের অনুসরণ করে নয়। নিজের মতো করে কাজটি করার চেষ্টা করেছি। পরিচালকের সঙ্গে আলাপ করে নিজের শরীর, মন দিয়ে চরিত্রটি ফুটিয়ে তোলার চেষ্টা করেছি।’
অভিনয় ছাড়াও শখের বশে টুকটাক গান করেন এই অভিনেতা। তবে মনে করিয়ে দেন, গায়ক হওয়ার ইচ্ছায় নয়, শুধু নিজের আনন্দের জন্যই গান করেন তিনি। পুরোনো দিনের একটি গানের অ্যালবাম বের করবেন শিগগিরই। এরপর রবীন্দ্রসংগীতের একটি অ্যালবাম করার ইচ্ছা আছে। অনুষ্ঠান শেষ হওয়ার আগে তিনি গাইলেন রবীন্দ্রসংগীত ‘ক্লান্তি আমার ক্ষমা করো প্রভু’।
