
গত বছর আরটিভিতে প্রচারিত হয়েছিল নাটক ডেঞ্জারম্যান। এতে দেখানো হয় একটি ছেলের সিনেমার স্টান্টম্যান হওয়ার গল্প। ওই চরিত্রে সে সময় অভিনয় করেছিলেন মোশাররফ করিম। এবার তেমনই আরেকটি গল্পে দেখা যাবে মোশাররফ করিমকে। তবে এবার স্টান্টম্যান নয়, ছেলেটি এবার ভিলেন হতে চায়। ভিলেন হওয়ার গল্প নিয়েই তাই তৈরি হচ্ছে নাটক আমি ভিলেন হতে চাই। এর পরিচালক আর বি প্রীতম।এই নাটকে দেখা যাবে একটি ছেলে সিনেমায় ভিলেন হওয়ার স্বপ্ন নিয়ে গ্রাম থেকে শহরে আসে। কাজের সুযোগও হয়। কিন্তু কয়েকটি কাজ করার পর যখন সে দেখে সাধারণ মানুষ পর্দার ভিলেনকে বাস্তবেও খারাপ মানুষ ভাবছে, তখনই স্বপ্ন বদলে যায় তার।মোশাররফ করিমের সঙ্গে এই নাটকে দেখা যাবে অভিনেত্রী নিপুণকে। তিনি এতে তাঁর নিজের ভূমিকাতেই অভিনয় করছেন। অর্থাৎ নিপুণ এই নাটকেও ‘নায়িকা’ নিপুণ থাকছেন। তিনি বলেন, ‘নাটকটিতে কাজ করতে গিয়ে আমার মনেই হয়নি যে নাটকে অভিনয় করছি। পুরো সময়টাতে মনে হয়েছে সত্যিকারের সিনেমার শুটিং হচ্ছে।’নাটকটির পরিচালক আর বি প্রীতম বলেন, ‘নাটকের ৯০ ভাগ শুটিং এফডিসিতে হয়েছে। গত বছর ডেঞ্জারম্যান বানিয়েছিলাম। চলচ্চিত্রজগতের মানুষের জীবনের অনেক গল্পই সাধারণ মানুষ জানে না। সেসব অজানা অনেক গল্প নাটকটিতে উঠে এসেছে।’পরিচালক বলেন, নাটকটির একটি বিশেষ চরিত্রে চলচ্চিত্রের খলনায়ক ডনও অভিনয় করেছেন। আমি ভিলেন হতে চাই নাটকটি ঈদুল আজহায় প্রচারের জন্য তৈরি হচ্ছে বলে জানান প্রীতম।
