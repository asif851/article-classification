
বলিউডের অন্যতম প্রভাবশালী দুই তারকা-অভিনেতা সালমান ও আমির খানের দোস্তি দীর্ঘ দিনের। কিন্তু কাজের ব্যস্ততায় প্রাণ খুলে গল্প-গুজব করার ফুরসত তাঁদের মেলে না বললেই চলে। পেশাগত কাজের জন্য সম্প্রতি দিল্লি গিয়েছিলেন সালমান-আমির। সারা দিন ব্যস্ত সময় কাটিয়ে রাতে তাঁরা একই হোটেলে ওঠেন। আর এই সুযোগে রাত থেকে ভোর অবধি গল্পে মেতে দারুণ সময় কাটান তাঁরা।এ প্রসঙ্গে ঘনিষ্ঠ সূত্রের বরাতে মিড-ডে ডটকম জানিয়েছে, আমির খানের সঞ্চালনায় ‘সত্যমেভ জয়তে’ টিভি অনুষ্ঠানের দ্বিতীয় মৌসুমের প্রচার শুরু হয়েছে ২ মার্চ। সম্প্রতি অনুষ্ঠানটির প্রচারণার কাজে দিল্লি গিয়েছিলেন আমির। আর সালমান সেখানে সাজিদ নাদিয়াদওয়ালার ‘কিক’ ছবির শুটিং করছেন। সারা দিন যে যাঁর কাজে ব্যস্ত সময় কাটিয়ে সন্ধ্যার পর একই হোটেলে ওঠেন সালমান ও আমির।সূত্রটি আরও জানিয়েছে, অনেক দিন থেকেই সাক্ষাতের সুযোগ খুঁজছিলেন সালমান ও আমির। কিন্তু তাঁরা দুজনই শুটিং শিডিউল দিয়ে রাখায় কোনোভাবেই দেখা করতে পারছিলেন না। অবশেষে দিল্লিতে একে অন্যকে কাছে পেয়ে সময়ের সদ্ব্যবহার করেছেন তাঁরা। গল্প-গুজবে মেতে রাত পেরিয়ে কখন যে ভোর হয়ে গেছে, তা টেরই পাননি তাঁরা।বরাবরই ব্যক্তি জীবনের পাশাপাশি পেশাগত কাজেও একে অন্যের প্রতি সাহায্যের হাত বাড়িয়ে দিতে দেখা গেছে সালমান ও আমিরকে।
সর্বশেষ গত বছরের ২০ ডিসেম্বর মুক্তি পাওয়া ‘ধুম ৩’ ছবির প্রচারণায় আমিরকে সাহায্য করেন সালমান। কাজের ব্যস্ততায় সালমানের সঞ্চালনায় জনপ্রিয় ‘বিগ বস ৭’ অনুষ্ঠানে যেতে না পারলেও ‘ধুম ৩’ ছবিতে ব্যবহূত একটি টুপি সালমানের কাছে পাঠিয়েছিলেন আমির। ‘বিগ বস ৭’ অনুষ্ঠানে বন্ধুর পাঠানো টুপি মাথায় পরে ‘ধুম ৩’ ছবির প্রচারণা চালান সালমান। অন্যদিকে, গত ২৪ জানুয়ারি মুক্তি পাওয়া সালমানের ‘জয় হো’ ছবির প্রচারণায় সাহায্যের হাত বাড়িয়ে দেন ‘মিস্টার পারফেকশনিস্ট’ তারকা আমির খান।
