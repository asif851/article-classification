
• অনুপম রায়ের কথা শোনা যাবে এবিসি রেডিওতে রাত নয়টায়। • অনুপম কথা বলেছেন ‘বাংলাদেশের মেয়ে’ নিয়ে। • সাক্ষাৎকার নিয়েছেন সমন্বয় ঘোষ।
ভারতের কলকাতার জনপ্রিয় সংগীতশিল্পী অনুপম রায়ের কথা আজ শোনা যাবে এবিসি রেডিও এফএম ৮৯.২-এ রাত নয়টায়। আরজে সমন্বয় ঘোষের নেওয়া সাক্ষাৎকারে অনুপম কথা বলেছেন তাঁর নতুন গান ‘বাংলাদেশের মেয়ে’ নিয়ে। সেই সঙ্গে আরও অনেক বিষয়েই খোলামেলা আলাপ করেছেন এই সংগীতশিল্পী।
ইটিউনস এন্টারটেইনমেন্টের প্রযোজনায় ৪ মার্চ ‘বাংলাদেশের মেয়ে’ গানটি অবমুক্ত হয়। এরপর থেকে এ গান ও এর ভিডিও সাড়া ফেলে শ্রোতা ও দর্শকমহলে। সম্প্রতি অনুপম কলকাতায় মুখোমুখি হয়েছিলেন এবিসি রেডিওর, বসেছিলেন একান্ত আলাপে। তাঁর সঙ্গে ছিলেন ইটিউন্সের প্রধান সাকিব আর খান।
এই সাক্ষাৎকারে অনুপম রায় বলেছেন, ‘আমার ভেতর খিদে ছিল, কবে একটা সম্পূর্ণ গান বাংলাদেশের জন্য বাংলাদেশে মুক্তি দিতে পারব। অবশেষে এই গানের ক্ষেত্রে আমি নিজের মনমতো গান বানানোর স্বাধীনতা পেয়েছি।’
‘বাংলাদেশের মেয়ে’ গানের ভিডিওতে কাজ করার জন্য বাংলাদেশে এসেছিলেন অনুপম। তাঁর সঙ্গে এই গানের ভিডিওতে নাবিলাকেও দেখা গেছে। তিনি এই গানের ভিডিওর শুটিংয়ের অনেক মজার অভিজ্ঞতাও এবিসিকে জানিয়েছেন। এসব কিছুই শোনা যাবে আজ রাত নয়টা থেকে এবিসি রেডিও এফএম ৮৯.২-এ।
