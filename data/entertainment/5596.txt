

‘শাকিব খান আমাদের বড় ভাই। চলচ্চিত্র শিল্পী সমিতির দুইবারের সভাপতি। সবই বাদ দিলাম, দিনের শেষে তিনি শিল্পী। তাঁর একটি বক্তব্যকে কেন্দ্র করে চলচ্চিত্র পরিবারের সঙ্গে ভুল-বোঝাবুঝি তৈরি হয়। ফারুক ভাই তাঁর বক্তব্যে কষ্ট পেয়েছেন। একই জায়গায় চলতে গেলে পরিবারের সবার মধ্যে টুকটাক ঝামেলা হয়। তারপর ফারুক ভাইয়ের বাসায় গেছেন শাকিব ভাই। একে অপরকে জড়িয়ে ধরেছেন। দুঃখ প্রকাশ করেছেন। সেখানে কিন্তু চলচ্চিত্র পরিবারের লোকজনও উপস্থিত ছিলেন। ফারুক ভাইয়ের স্ত্রী রান্না করেছেন। নিজে খাবার তুলে দিয়েছেন। ঝামেলা যা, সব কিন্তু ওখানেই শেষ।’ বললেন চলচ্চিত্র শিল্পী সমিতির সাধারণ সম্পাদক জায়েদ খান। শাকিব খানের ওপর থেকে বহিষ্কারাদেশ প্রত্যাহারের ব্যাপারে আজ বুধবার বিকেলে বিএফডিসিতে চলচ্চিত্র শিল্পী সমিতির কার্যালয়ে প্রথম আলোর সঙ্গে কথা বলেন তিনি।
গত ২৯ আগস্ট মধ্যরাতে রাজধানীর উত্তরায় বরেণ্য চিত্রনায়ক ফারুকের বাসায় চলচ্চিত্র পরিবার আর দেশের শীর্ষ চিত্রনায়ক শাকিব খানের মধ্যে সমঝোতা হয়। এ সময় উপস্থিত ছিলেন চলচ্চিত্র পরিবারের আহ্বায়ক ফারুক, শাকিব খান, পরিচালক আমজাদ হোসেন, চিত্রনায়ক বাপ্পারাজ, চলচ্চিত্র পরিচালক সমিতির মহাসচিব বদিউল আলম খোকন, এডিটরস গিল্ডের সভাপতি আবু মুসা দেবু, নৃত্য পরিচালক সমিতির সভাপতি মাসুম বাবুল, চলচ্চিত্র শিল্পী সমিতির সভাপতি মিশা সওদাগর ও সাধারণ সম্পাদক জায়েদ খান এবং প্রযোজক আরশাদ আদনান। আলোচনার একপর্যা‌য়ে ফারুক ও শা‌কিব খা‌ন কোলাকু‌লি ক‌রেন। ভ‌বিষ্যতে একস‌ঙ্গে সম‌ঝোতা এবং সৌহার্দ্যপূর্ণ প‌রি‌বে‌শে কাজ করার ব্যাপা‌রে তাঁরা ঐকমত্য পোষণ ক‌রেন। একই সঙ্গে সব ধর‌নের ব‌হিষ্কারা‌দেশ প্রত্যাহার করার ব্যাপা‌রেও উভয় পক্ষ রাজি হয়। এরপর চিত্রনায়ক ফারুক বলেন, ‘শা‌কিব আমা‌দের ছে‌লে। ও যা ক‌রে‌ছে, না বু‌ঝে ক‌রে‌ছে। এখন আর আমা‌দের ম‌ধ্যে কোনো সমস্যা নেই। আমরা সবাই একস‌ঙ্গে কাজ করব।’
জায়েদ খান আরও বলেন, ‘শাকিব ভাইয়ের সঙ্গে আমার কিন্তু ব্যক্তিগত কোনো সমস্যা নেই। রাজ্জাক ভাইয়ের লাশ যেদিন কবর দেওয়া হয়, সেদিন আমরা একে অপরের সঙ্গে কোলাকুলি করেছি। ফারুক ভাই সেদিন রাতে শাকিব ভাইকে বলেছিলেন, “তোমার যদি সম্ভব হয় তাহলে এফডিসিতে গিয়ে সবার সঙ্গে মিষ্টিমুখ কইরো, তুমি আমারই ছোট ভাই, এই সিনেমা দিয়েই কিন্তু তোমার নাম-যশ হইছে।” তাঁকে কেন এফডিসিতে এসে মাফ চাইতে হবে? তাঁর সঙ্গে যা ভুল-বোঝাবুঝি হয়েছে, তা তো ফারুক ভাইয়ের বাসায় সেদিন শেষ।’
শাকিবের ব্যাপারে চলচ্চিত্র পরিবারের বর্তমান অবস্থান নিয়ে জায়েদ খান বলেন, ‘চলচ্চিত্র শিল্পী সমিতির সাধারণ সম্পাদক হিসেবে ফারুক ভাইয়ের অনুমতি নিয়ে বলছি, শাকিব ভাইয়ের সঙ্গে আমাদের কোনো দ্বন্দ্ব নেই। আমরা চলচ্চিত্র শিল্পী সমিতির সবাই একই ছায়াতলে আছি। এফডিসি শাকিব খানের বাড়ি। এখানে সে যখন মন চায় তখন আসবে, তবে ক্ষমা চাওয়ার জন্য তাঁকে এখানে আসতে হবে না। সে আসবে সবাইকে বুকে জড়িয়ে ধরার জন্য।’
শাকিব খানকে নিয়ে একটি মহলের অপতৎপরতার ব্যাপারে জায়েদ খান বলেন, ‘তাঁর কাছে আমি আবদার করেছি, ভাইয়া আমি আপনাকে ফুল দিয়ে শুভেচ্ছা জানিয়েছি। আপনি কেন এখনো আমাকে শুভেচ্ছা জানাননি। তিনি আমাকে কথা দিয়েছেন, “আমি তোমাকে অবশ্যই ফুল দিতে আসব।” তৃতীয় একটি পক্ষ কোনোভাবেই চাচ্ছে না, শিল্পীরা সবাই এক হয়ে যাক। এই তৃতীয় পক্ষ বিভিন্ন পত্রিকার মাধ্যমে নানা বিবৃতি দিয়ে বিভ্রান্তি ছড়াচ্ছে। আমরা একই পরিবারে আছি। দয়া করে কেউ বিভ্রান্তি ছড়াবেন না।’
চলচ্চিত্র শিল্পী সমিতির কার্যালয়ে আজ বুধবার বিকেলে প্রয়াত চিত্রনায়ক সালমান শাহের মৃত্যুবার্ষিকী উপলক্ষে মিলাদ ও দোয়া মাহফিলের আয়োজন করা হয়। এ সময় উপস্থিত ছিলেন চলচ্চিত্রসংশ্লিষ্ট ১৮টি সংগঠন নিয়ে গঠিত চলচ্চিত্র পরিবারের সদস্যরা।
