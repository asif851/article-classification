
সামাজিক যোগাযোগ রক্ষার মাধ্যম যেখানে স্বস্তিদায়ক হওয়ার কথা, সেখানে তা রীতিমতো বিরক্তির কারণই হয়ে দাঁড়িয়েছে প্রখ্যাত গায়িকা শাকিলা জাফরের কাছে। ফেসবুক ও টুইটার নিয়ে বর্তমানে বিপাকেই আছেন তিনি। তাঁর নামে ভুয়া ফেসবুক ও টুইটার অ্যাকাউন্ট থেকে আপত্তিকর ছবি ও আজেবাজে মন্তব্য প্রকাশিত হওয়ায় ভীষণ চটেছেন এবং চরম বিরক্ত ও ক্ষুব্ধ হয়েছেন তিনি।শাকিলা জাফর বলেন, ‘ভক্ত-শ্রোতাসহ সবাইকে আমি জানাতে চাই, সামাজিক যোগাযোগমাধ্যম ফেসবুক ও টুইটারে আমার নিজস্ব কোনো অ্যাকাউন্ট নেই। কিছু লোক আমাকে হেয় করার জন্য ভুয়া ফেসবুক ও টুইটার অ্যাকাউন্ট ব্যবহার করছে। এসব অ্যাকাউন্ট থেকে তারা আমার বিভিন্ন সময়ের তোলা ছবি ফটোশপ করে বিকৃতভাবে উপস্থাপন করছে। এ ছাড়া নানা ধরনের আপত্তিকর মন্তব্য করতেও তারা দ্বিধাবোধ করছে না। সবার কাছে অনুরোধ, আপনারা এসব বর্জন করুন। যারা এসব করছে, তাদের ঘৃণা জানানোর ভাষা আমার জানা নেই। এ ধরনের নিচু মানসিকতার মানুষদের চিহ্নিত করে কঠিন শাস্তি দেওয়া উচিত, যাতে পরবর্তী সময়ে এ ধরনের কাজ করার সাহস তারা না পায়।’
