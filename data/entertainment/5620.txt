
বলিউডের অভিনেত্রী ও গায়িকা প্রিয়াংকা চোপড়া রিয়াল মাদ্রিদ ক্লাবের ফুটবলার ক্রিস্টিয়ানোর রোনালদোর সঙ্গে রাতভর নেচেছেন। অনেকে বলছেন, রোনালদোকে যেন গোল-উত্সবে ভাসিয়েছেন ভারতের নায়িকা থেকে গায়িকা বনে যাওয়া পিসি।৭ আগস্ট রাতে যুক্তরাষ্ট্রের মায়ামির এলআইভি ক্লাবে ফুটবলারদের বিনোদনে একটি অনুষ্ঠানের আয়োজন করেছিলেন প্রিয়াংকা চোপড়া। এ অনুষ্ঠানে রিয়াল মাদ্রিদ ও চেলসির খেলোয়াড়েরা যোগ দেন। পার্টিতে অতিথিদের জন্য বিশেষ পারফর্মও করেন প্রিয়াংকা চোপড়া।যুক্তরাজ্যের ‘মিরর’কে দেওয়া সাক্ষাত্কারে প্রিয়াংকা জানিয়েছেন, ‘মিয়ামির পরিবেশ যতটা ভেবেছিলাম তার চেয়েও উষ্ণ ছিল। চেলসি আর রিয়াল মাদ্রিদের ফুটবল ম্যাচের পর খেলোয়াড়দের সঙ্গে অসাধারণ সময় পার করেছি।’
সম্প্রতি নায়িকা থেকে গায়িকা হওয়ার চেষ্টা চালিয়ে যাচ্ছেন প্রিয়াংকা চোপড়া। বর্তমানে নিজের অ্যালবামের প্রচারণার জন্য তিনি যুক্তরাষ্ট্র সফরে রয়েছেন। নিজের অ্যালবামের প্রচারণার অংশ হিসেবে তিনি আয়োজন করেছিলেন বিশেষ এ পার্টির।
বুধবার রাতে ফুটবল ম্যাচ ছিল চেলসি ও রিয়াল মাদ্রিদের মধ্যে। প্রীতি ম্যাচে চেলসিকে হারিয়েছিল রিয়াল। খেলা শেষে দুই দলকেই পার্টিতে আমন্ত্রণ জানান প্রিয়াংকা। আমন্ত্রণে সাড়া দিয়ে পার্টিতে হাজির হয়েছিলেন বেশ কয়েকজন ফুটবলার। পার্টিতে প্রিয়াংকার সঙ্গে নাচতে দেখা গেছে পাওলো মালদিনি, স্যামি খেদিরা, ইকার ক্যাসিয়াস, কাকাকে। তবে, রোনালদোকে পার্টির নাচে প্রিয়াংকা যে গোল দিয়েছেন, সে কথা উপস্থিত সবাই স্বীকার করেছেন।
