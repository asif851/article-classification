
এবারই প্রথম একসঙ্গে গাইলেন আসিফ আকবর ও কর্নিয়া। ‘যত ভালোবাসি’ শিরোনামের গানটির ভিডিও নির্মিত হয়েছে। ভিডিওতে এই দুই সংগীতশিল্পীকে নায়িকা-নায়িকা হিসেবে দেখা যাবে—এমনটিই জানালেন গানটির ভিডিও নির্মাতা সৈকত নাসির।
বড় পর্দার এই পরিচালক বলেন, ‘গানটির কথার সঙ্গে মিলিয়েই ভিডিওর গল্প তৈরি হয়েছে। দ্বৈত কণ্ঠে গাওয়া এই গানটির দুই শিল্পী আসিফ ও কর্নিয়াকেই ভালোবাসার জুটি হিসেবে ভিডিওতে উপস্থাপন করেছি।’
এই নির্মাতা জানান, টানা তিন দিন ধরে কক্সবাজারের লোকেশনে হয়েছে শুটিং।
আসিফ আশা করছেন, গান ও গানের ভিডিওটিতে শ্রোতা ও দর্শকেরা নতুন করে তাঁকে খুঁজে পাবেন। এই সংগীত তারকা বলেন, ‘সিনেমার নায়ক-নায়িকার ঢঙে আমাদের দুজনকে শট দিতে হয়েছে। শুটিংয়ে পোশাক ছিল আমার জন্য একেবারেই নতুন। প্রতিদিন পাঁচবার করে পোশাক পরিবর্তন করে শট দিতে হয়েছে।’
প্রথম আসিফের সঙ্গে গান গাওয়া ও সেই গানের ভিডিওতে অংশ নেওয়ার সুযোগে খুশি কর্নিয়া। ‘পাওয়ার ভয়েস’–খ্যাত এই সংগীত তারকা বলেন, ‘ছোটবেলা থেকেই তাঁর গানের ভক্ত আমি। কিন্তু তাঁর সঙ্গে কখনো গান গাইতে পারব, ভাবিনি। প্রথম দিন স্টুডিওতে একটু নার্ভাসই ছিলাম।’
গানের শুটিংয়ে নিজেকে নায়িকা নায়িকা মনে হচ্ছিল কি? এমন প্রশ্ন শুনে হেসে দিলেন কর্নিয়া। পরে তিনি বলেন, ‘যেহেতু গানটিতে আমাদের দুজনকে ওইভাবেই অভিনয় করতে হয়েছে। তাই অনেকটা নায়িকা নায়িকা ফিল তো ছিলই।’
‘যত ভালোবাসি’ গানটি লিখেছেন মেহেদী হাসান, সুর করেছেন নাজির মাহমুদ আর সংগীতে ছিলেন মুশফিক লিটু। পরিচালক জানান, শিগগিরই ধ্রুব মিউজিক স্টেশন ইউটিউব চ্যানেলে ভিডিওটি উঠবে।
