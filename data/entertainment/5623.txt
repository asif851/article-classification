
গায়িকা কনার ভক্ত-শ্রোতাদের অনেক দিনের জিজ্ঞাসা, তাঁদের প্রিয় শিল্পী কবে বিয়ে করছেন? সম্প্রতি কনার সঙ্গে কথা প্রসঙ্গে প্রথম আলোর পক্ষ থেকে জানতে চাওয়া হয়, বিয়ের বিষয়ে কিছু বলার আছে কি না।
দেরি না করে কনাও ঝটপট উত্তর দিয়ে দেন । বললেন, ‘এ বছরই বিয়ের কাজটি সেরে নেব। সেভাবেই মানসিক প্রস্তুতি নেওয়া হচ্ছে। বিয়ে নিয়ে আর দেরি করতে চাই না। আশা করছি, খুব শিগগির ভক্ত-শ্রোতাদের বিয়ের দিন-তারিখও জানিয়ে দিতে পারব।’এদিকে এবারের ঈদে গায়িকা কনার দুটি একক অ্যালবাম প্রকাশিত হয়েছে। এর একটি ‘সেলফি’ ও অন্যটি ‘রিদমিক কনা’। এ ছাড়া বেশ কয়েকটি মিশ্র অ্যালবামেও থাকছে কনার গান। দেড় যুগের সংগীত জীবনে এবারই প্রথম একসঙ্গে কনার দুটি একক গানের অ্যালবাম প্রকাশিত হয়েছে। এ প্রসঙ্গে কনার বক্তব্য, ‘প্রথম অ্যালবাম “সেলফি”র কাজ চলছিল অনেক দিন ধরেই। ইচ্ছে ছিল ওই অ্যালবামটি নিয়ে ভক্ত-শ্রোতাদের সামনে হাজির হব। কিন্তু শেষ মুহূর্তে প্রযোজনা প্রতিষ্ঠানের অনুরোধে নতুন আরেকটি অ্যালবামের কাজ করতে হয়। যদিও পরের অ্যালবামটির জন্য সময় পেয়েছিলাম খুব কম, তারপরও চাপের মধ্যেও শ্রোতাদের কথা ভেবে আমি কাজটি ঠিকভাবে করার চেষ্টা করেছি। গানগুলো শ্রোতাদের ভালো লাগবে।’
