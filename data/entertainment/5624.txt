
লাভ ম্যারেজ, অগ্নি ২ ও পদ্ম পাতার জল—ঈদের এই তিনটি ছবি সরগরম করে রেখেছে দেশের প্রেক্ষাগৃহগুলো। একেক জায়গা থেকে একেকটি ছবি নিয়ে একেক রকম খবর আসছে। ধারাবাহিকভাবে সব কটি ছবির খবরই জানানো হবে। আজ থাকছে লাভ ম্যারেজ ছবির হালচাল
ঈদের দিন সকালে নামাজ পড়েই শাকিব খান বেরিয়ে পড়েছেন প্রেক্ষাগৃহ সফরে। সন্ধ্যা পর্যন্ত রাজধানীর সেসব হলেই তিনি ঢুঁ মেরেছেন, যেগুলোয় চলছে তাঁর ঈদের ছবি লাভ ম্যারেজ। শাকিব খান বলে কথা, যেখানে সশরীরে হাজির হয়েছেন, সেখানেই দেখেছেন ভক্তদের উপচে পড়া ভিড়। আর তা দেখে শাকিব বললেন, ‘দর্শকের এমন উৎসাহ শেষবার দেখেছি আমার প্রযোজনার প্রথম ছবি হিরো: দ্য সুপারস্টার-এর সময়। এবার মনে হচ্ছে সেই ছবিকেও ছাপিয়ে যাবে লাভ ম্যারেজ।’আয়ের বিষয়ে এখনো কিছু ঠাওর না করা গেলেও প্রেক্ষাগৃহের সংখ্যার দিক থেকে সত্যিই কিন্তু হিরো: দ্য সুপারস্টার-কে ছাড়িয়ে গেছে লাভ ম্যারেজ। এমন তথ্য দিয়েছেন বাংলাদেশ চলচ্চিত্র প্রদর্শক সমিতির সাধারণ সম্পাদক মিয়া আলাউদ্দিন। তিনি বলেছেন, ‘এ বছরের ঈদে লাভ ম্যারেজ ছবিটি সবচেয়ে বেশি প্রেক্ষাগৃহে মুক্তি পেয়েছে। মোট ১২৩টি প্রেক্ষাগৃহে। এর আগে এত বেশিসংখ্যক হলে একযোগে কোনো ছবি মুক্তি পায়নি। সর্বশেষ হিরো: দ্য সুপারস্টার ছবিটি সর্বাধিক ১১৭টি হলে মুক্তি পেয়েছিল। তবে বৃষ্টির কারণে এর ব্যবসা কিছুটা বিঘ্নিত হয়েছে। ঢাকার বাইরের হলগুলো থেকে ভালো সাড়া পাচ্ছেন হলের মালিকেরা।’ মিয়া আলাউদ্দিন জানান, বুধবার পর্যন্ত পাওয়া তথ্য অনুযায়ী, আগামী সপ্তাহেও ১২৩টি হলেই চলবে লাভ ম্যারেজ।লাভ ম্যারেজ ছবিতে শাকিব খানের বিপরীতে অভিনয় করেছেন অপু বিশ্বাস। শাকিব ঈদের দিন শহরের বিভিন্ন হল ঘুরে বেড়ালেও অপুর ঈদটা কেটেছে ঘরেই। তিনি বাড়িতে বসেই লাভ ম্যারেজ-এর দর্শকপ্রিয়তার খবর নিচ্ছেন বলে জানান। অপুর ভাষায়, রোমান্টিক-কমেডি ঘরানার এই ছবির গল্প গতানুগতিক চলচ্চিত্রের চেয়ে আলাদা বলেই লাভ ম্যারেজ­-কে সবাই পছন্দ করছে।
