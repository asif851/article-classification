
কর্ণফুলীর তীরের সূর্যাস্ত থেকে সুন্দরবনের নৌবিহার কিংবা জেলেদের সঙ্গে মাছ ধরার আনন্দ, ঝরনার জলে ভেজা—বাংলাদেশের এমন সব অপরূপ দৃশ্যই দেখা যাবে এবারের বিউটিফুল বাংলাদেশ ভিডিওচিত্রে।বাংলাদেশ টুরিজম বোর্ডের তত্ত্বাবধানে বিউটিফুল বাংলাদেশ ৩ তৈরি করেছেন গিয়াস উদ্দিন সেলিম। বাংলাদেশ টুরিজম বোর্ডের এক সূত্র জানিয়েছে, বেশ কিছুদিন আগেই শেষ হয়েছে এ ভিডিওচিত্র নির্মাণের কাজ। এখন অপেক্ষা প্রচারের। সেই সময়ও ঘনিয়ে এসেছে। এ মাসের শেষ দিকে প্রচারের কথা রয়েছে প্রমোশনাল ফিল্ম বিউটিফুল বাংলাদেশ-এর তৃতীয় কিস্তির।নদীমাতৃক বাংলাদেশকে প্রাধান্য দিয়ে এবারের মূল বিষয় হিসেবে ধরা হয়েছে ল্যান্ড অব রিভার। প্রায় সাড়ে তিন মিনিটের এই ভিডিওচিত্রে দেখানো হবে বাংলাদেশের নদ-নদীর সৌন্দর্য ও নদীর ওপর নির্ভরশীল মানুষের জীবন-জীবিকা। এবারের বিউটিফুল বাংলাদেশ-এর শুটিং হয়েছে সুন্দরবন, বান্দরবানসহ পদ্মা, মেঘনা, যমুনা, আত্রাই, কালীগঙ্গা, টাঙ্গুয়ার হাওরের মতো অসংখ্য নদ-নদীতে।কার্লো ও মাউড নামে হল্যান্ডের দুই পর্যটক অভিনয় করেছেন এবারের বিউটিফুল বাংলাদেশ ভিডিওচিত্রে। এ ছাড়া বাংলাদেশি বেশ কয়েকজন মডেলও কাজ করেছেন এর নানা চরিত্রে।এর আগে বিউটিফুল বাংলাদেশ-এর প্রথম ও দ্বিতীয় কিস্তি কয়েকটি আন্তর্জাতিক উৎসবে পুরস্কার জেতে।
