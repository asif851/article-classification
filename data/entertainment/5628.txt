
চার বন্ধু হাসান, মনির, তাহের ও মজনু। তাঁরা চারজন মিলে খুলেছেন কোচিং সেন্টার। নামটাও দিয়েছে তাঁদের নামের আদ্যক্ষর দিয়ে—হামতাম কোচিং সেন্টার। একটা কোচিং সেন্টার তৈরি করা নিয়েই এগিয়েছে গল্প। তবে এ সবই ঘটেছে নাটকে। নাটকের নামটাও কোচিং সেন্টারের নামেই, হামতাম কোচিং সেন্টার। গেল সপ্তাহে নাটকটির শুটিং হয় উত্তরায়। অনামিকা মণ্ডলের গল্পে নাটকটি নির্মাণ করেছেন শাহরিয়ার সুমন। আর চার বন্ধুর ভূমিকায় অভিনয় করেছেন তৌসিফ মাহবুব, অ্যালেন শুভ্র, কাজী আসিফ ও অর্ণব অন্তু। এ ছাড়া আরও অভিনয় করেছেন ঈশিকা খান, সামিয়া সাইদ, প্রিমা, লিসা, বাদল প্রমুখ। নাটকটিতে অভিনয় প্রসঙ্গে অভিনয়শিল্পী অ্যালেন শুভ্র বলেন, ‘মজার গল্প। ভালো লেগেছে। দর্শকেরা বেশ মজা পাবেন।’পরিচালক জানালেন, হাসির নাটকটি প্রচারিত হবে আগামী ঈদুল ফিতরে।
