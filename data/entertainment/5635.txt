
কন্যাসন্তানের মা হলেন চিত্রনায়িকা মৃদুলা আহমেদ রেসি। ২২ জুলাই রাজধানী ঢাকার আদ-দীন হাসপাতালে চিকিত্সক লায়লা আরজুমান্দের তত্ত্বাবধানে অস্ত্রোপচারের মাধ্যমে কন্যাসন্তানের জন্ম দেন তিনি। নতুন অতিথিকে নিয়ে রেসি এখন উত্তরার বাসায় রয়েছেন।প্রথম আলো ডটকমকে রেসি বলেন, ‘চিকিত্সকের দেওয়া তথ্য অনুযায়ী আমার মা হওয়ার সময়টা ছিল সেপ্টেম্বরের প্রথম সপ্তাহ। নিয়মিত পরীক্ষার একপর্যায়ে কিছু শারীরিক সমস্যা দেখা দেওয়ায় চিকিত্সক গত সপ্তাহে তাত্ক্ষণিকভাবে অস্ত্রোপচারের সিদ্ধান্ত নেন। এরপর কয়েক দিন হাসপাতালে থাকতে হয়েছে। আল্লাহ তায়ালার অশেষ রহমতে আমরা মা-মেয়ে দুজনই সুস্থ আছি।’রেসি এও বলেন, ‘চলচ্চিত্রে মা চরিত্রে অভিনয় করেছি। এবার বাস্তবে মা হলাম। সত্যি কথা বলতে এই অনুভূতি ভাষায় প্রকাশ করতে পারব না। সবাই আমার মেয়ের জন্য দোয়া করবেন।’রেসির মেয়ের নাম রাখা হয়েছে রাদোয়া ইসলাম প্রার্থনা।২০১২ সালের ২২ জুন চট্টগ্রামের ব্যবসায়ী পান্থ শাহরিয়ারকে বিয়ে করেন রেসি। বিয়ের পর থেকে স্বামীর সঙ্গে চট্টগ্রামেই থাকছেন তিনি। ঈদের পর মেয়েকে নিয়ে আবার চট্টগ্রামের উদ্দেশে ঢাকা ছাড়বেন। বললেন, ‘আপাতত মেয়ে, স্বামী ও সংসার নিয়ে ব্যস্ত আছি। মেয়েটা একটু বড় হোক তারপর না হয় নতুন করে অভিনয়ের ব্যাপারটি নিয়ে ভাবব। তবে চলচ্চিত্রে অভিনয় করব, এটা নিশ্চয়তা দিয়ে বলতে পারছি না। ইচ্ছে আছে অভিনয়ের সঙ্গে সম্পৃক্ত থাকার।’
২০০৩ সালে গোয়ালিনী বিনোদন বিচিত্রা চ্যাম্পিয়ন হওয়ার পরই মিডিয়ায় কাজ শুরু করেন রেসি। ২০০৪ সালে বুলবুল জিলানী পরিচালিত ‘নীল আঁচল’ ছবিতে অভিনয়ের মধ্য দিয়ে বড় পর্দায় নাম লেখান রেসি। এরপর একে একে প্রায় ৩০টি ছবিতে অভিনয় করেন তিনি। তাঁর উল্লেখযোগ্য কয়েকটি ছবি হচ্ছে এফ আই মানিকের ‘এক জবান’, ‘স্বামী ভাগ্য’ এবং মনতাজুর রহমান আকবরের ‘আমার স্বপ্ন আমার অহংকার’।
 
