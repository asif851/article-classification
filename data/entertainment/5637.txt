
কথা ছিল ‘অ্যাভাটার টু’ মুক্তি পাবে আগামী বছর ক্রিসমাসে। কিন্তু ছবিটি মুক্তি পাচ্ছে না। কারণ ‘অ্যাভাটার টু’ নয়, পরপর আসছে আরও তিনটি ছবি। এ জন্যই সময় নিচ্ছে ছবির প্রযোজনা প্রতিষ্ঠান। পরিচালক জেমস ক্যামেরন এমনটাই বললেন। কানাডার গণমাধ্যমকে দেওয়া এক সাক্ষাৎকারে ক্যামেরন বলেন, ‘অ্যাভাটার টু’ মুক্তির এমন নিশ্চিত তারিখ তাঁরা ঘোষণা করেননি। ছবি বানাতে তাঁরা অনেক সময় নিচ্ছেন। কারণ, শুধু একটি সিক্যুয়েলই নয়, তাঁদের পরিকল্পনা, একের পর এক তৈরি করবেন ‘অ্যাভাটার টু’, থ্রি, ফোর ও ফাইভ। এতে সময় লাগতে পারে আট বছর। ক্যামেরন বলেন, আগামী আট বছর কী কাজ করবেন, তা তিনি জানেন। অ্যাভাটার বানাতে তাঁদের সময় লেগেছিল সাড়ে চার বছর। আর এখন বানাচ্ছেন চারটি ছবি। সুতরাং, সময় নেওয়াটা অযৌক্তিক নয়। সিক্যুয়েলগুলো দর্শক দেখতে পাবেন কবে? এমন প্রশ্নে ক্যামেরন বললেন, সময় হলে তাঁরা জানাবেন কখন আসছে ছবিগুলো। ২০০৯ সালে জেমস ক্যামেরন তৈরি করেন ‘অ্যাভাটার’। ছবিটি তিনটি শাখায় অস্কার পুরস্কার পায়। অভিনয় করেছেন স্যাম ওরদিংটন, জোয়ি সালডানা প্রমুখ। ইউএসএ টুডে, ভ্যারাইটি।
