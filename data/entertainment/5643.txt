
তারকাদের নিয়ে আরটিভির লাইভ টিপস অ্যান্ড ফান-বিষয়ক অনুষ্ঠান লেট নাইট কফির এবারের পর্বে অতিথি হয়ে আসছেন চিত্রনায়িকা পরীমনি।লেট নাইট কফি উপস্থাপনার দায়িত্বে থাকছেন নুসরাত ফারিয়া মাজহার ও আবির। সোহেল রানা বিদ্যুতের প্রযোজনায় অনুষ্ঠানটি প্রচারিত হবে আগামীকাল শনিবার দিবাগত রাত ১২টা ১ মিনিটে।আরটিভি সূত্রে জানা গেছে, অনুষ্ঠানটি আরটিভির স্টুডিও থেকে সরাসরি সম্প্রচার করা হবে। টেলিফোন ও ই-মেইলের মাধ্যমে দর্শকদের সঙ্গে নির্দিষ্ট বিষয় নিয়ে কথা বলবেন পরীমনি। অনুষ্ঠানের ফাঁকে ফাঁকে বিষয় অনুযায়ী মিউজিক ভিডিও এবং চলচ্চিত্রের অংশবিশেষও দেখানো হবে।লেট নাইট কফি অনুষ্ঠানটি মূলত রাত জাগা দর্শকদের জন্য যাঁরা রাতের আলোয় নিজেদের নানা সমস্যার সমাধান খোঁজার চেষ্টা করেন। দিন বদলাচ্ছে। বদলাচ্ছে মানুষের মন-মানসিকতা। এখন অনেক নারী-পুরুষই বন্ধুত্বপূর্ণ সম্পর্ক তৈরি করেন। এই বন্ধুত্বপূর্ণ সম্পর্ক তৈরি করার সময় ঘটে নানা রকম মজার ঘটনা। লেট নাইট কফি অনুষ্ঠানের মূল বিষয়বস্তু হচ্ছে এই বন্ধুত্বপূর্ণ সম্পর্কের বিভিন্ন দিক যেখানে উঠে আসবে একটি সম্পর্ক গড়তে একজন আরেকজনের জন্য কীভাবে বিভিন্ন পন্থা অবলম্বন করেন।
