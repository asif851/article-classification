
২২ এপ্রিল মার্কিন র‍্যাপার এমিনেম একটি পয়সার ছবি দিয়ে টুইট করলেন। তাতে রোমান হরফে লেখা ‘দশ’। সেই ছবির সঙ্গে লেখা: ‘গতকাল ১০ বছর পূর্তি করলাম।’ কিন্তু কিসের এই উদযাপন? এ প্রশ্নের জবাব খুঁজতে গিয়েই বেরিয়ে আসে এক অনুপ্রেরণাদায়ক গল্প। এমিনেম এ বছর মাদক থেকে দূরে থাকার দশম বছর উদযাপন করলেন।
তখন ২০০৭ সাল। নেশাগ্রস্ত এমিনেম চিকিৎসকের পরামর্শের বাইরে গিয়ে দিনে ২০টি করে অবসাদ থেকে মুক্তির ট্যাবলেট খেতেন। একসময় এই ট্যাবলেটে এতটাই আসক্ত হয়ে যান যে তাঁকে হাসপাতালে ছুটতে হয়। ডাক্তার পরীক্ষা-নিরীক্ষা করে জানালেন, পাকস্থলীর অবস্থা খুবই খারাপ। চিকিৎসা ও পুনর্বাসন শুরু হয় এমিনেমের। পাকস্থলীর প্রদাহের কারণে একসময় এমন পেটে ব্যথা শুরু হয় যে এ জন্য অনবরত কিছু না কিছু খেতে হতো এমিনেমকে। এর ফলে সেই মাদকাসক্তির সময় এই র‍্যাপারের ওজন বেড়ে ২৩০ পাউন্ড (১০৫ কেজি) হয়ে যায়। ওই বছরই চিকিৎসা ও পুনর্বাসন শেষ করেন এমিনেম।
আসক্তি থেকে বেরিয়ে এসে নিজের ওজন কমানোর চেষ্টা শুরু করেন এই র‍্যাপার। মাদকের প্রতি আকর্ষণ ও ওজন না কমার দুশ্চিন্তায় অনেক রাত তিনি ঘুমহীন কাটিয়েছেন। পরে ব্যায়াম ও নিয়মিত দৌড়ানো শুরু করেন, ফিরে আসেন সুশৃঙ্খল জীবনযাপনে। এভাবেই স্বাভাবিক জীবন ফিরে পান এমিনেম। এভাবেই সেই ২০০৭ সাল থেকে সুস্থ জীবন যাপন করে আসছেন মার্কিন এই তারকা। তাঁর সাফল্যের ১০ বছর পূর্তিতে শুধু তিনিই নন, উচ্ছ্বসিত মার্কিন গানের দুনিয়ার অনেকেই। মিরর
