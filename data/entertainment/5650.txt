
বলিউড তারকা বরুণ ধাওয়ানের বিয়ে নিয়ে নানা জল্পনা-কল্পনা চলছে। শোনা যাচ্ছে, এ বছরই নাকি বিয়ের পিঁড়িতে বসছেন বলিউডের এই বিবাহযোগ্য ছেলেটি। আর পাত্রী অনেক দিন আগে থেকেই ঠিক হয়ে আছে। পাত্রী বরুণের অনেক দিনের প্রেমিকা নাতাশা দালাল। কিন্তু বলিউডের এই তারকা এক নায়িকার দুই চোখের প্রেমে পড়েছেন। এই তরুণী নায়িকার কাজল কালো দুটি চোখের জাদুতে ঘায়েল হওয়ার কথা জানান বরুণ।
গতকাল সোমবার মুম্বাইয়ের জুহুর এক মাল্টিপ্লেক্সে মুক্তি পেয়েছে সুজিত সরকারের ‘অক্টোবর’ ছবির ট্রেলার। প্রথমেই মনে প্রশ্ন আসে ছবির নাম মার্চ, এপ্রিল না হয়ে ‘অক্টোবর’ কেন? ছবির ট্রেলার দেখে এবং পরিচালক সুজিত সরকারের সঙ্গে কথা বলে জানা গেছে, ছবির নায়িকার নাম শিউলি। আর ‘শিউলি ফুল’ ফোটে অক্টোবরে। আবার অনেকের মতে দেবী দুর্গার প্রিয় ফুল শিউলি। তাই দেবীর আগমনে সময় সারা বাংলা শিউলি ফুলে সেজে দেবী দুর্গাকে আহ্বান জানায়। শিউলি রাতে ফোটে আর সকালে ঝরে যায়।
ছবির ট্রেলার দেখে বোঝা গেল, নায়িকা শিউলি কোনো দুরারোগ্য ব্যাধিতে আক্রান্ত। আর এর জীবনসীমা যেন শিউলি ফুলের মতো। তবে ছবির গল্প সম্পর্কে এখনই মুখ খুলতে চান না পরিচালক। তিনি ছবিতে চরিত্র নির্বাচন নিয়ে কিছু কথা বলেন। সুজিত সরকার বলেন, ‘আমি প্রথম থেকে চেয়েছিলাম পর্দায় এক তাজা জুটি আনতে। নায়কের চরিত্রের জন্য দেশজুড়ে অডিশন নিই। প্রথমে বরুণের কথা মাথায় আসেনি। কিন্তু বরুণকে দেখার পর মনে হয়েছিল, আমার ছবির নায়ক একমাত্র সে-ই হতে পারে।’

বরুণ বলেন, ‘ছবির চিত্রনাট্য শুনে আমি প্রেমে পড়ে যাই। মনে হয়েছিল, যেকোনো মূল্যে ছবিটি করতে হবে। “অক্টোবর” ছবিতে আমাকে মেকআপ ছাড়া দেখা যাবে। এমনকি সুজিত সরকার প্রতিদিন সকালে আমার চুল উষ্কখুষ্ক করে দিতেন। আমাকে ইস্ত্রি করা জামাকাপড় পরতে দেননি।’
ট্রেলার মুক্তির মঞ্চে দাঁড়িয়ে বরুণ তাঁর নায়িকা বানিতা সান্ধুর দিঘল দুটি চোখের ভূয়সী প্রশংসা করেন। তিনি বলেন, ‘বানিতার চোখ দুটি অসাধারণ। ওর চোখের দিকে তাকালে আমি হারিয়ে যাই। আর বানিতা এমন একটা মেয়ে, যাকে দেখে মনে হয় ওকে কোথায় যেন দেখেছি।’
ট্রেলার মুক্তির অনুষ্ঠানে উঠে আসে ইরফান খানের অসুখের কথা। ইরফান কয়েক দিন আগে টুইট করে জানিয়েছিলেন, তিনি এক বিরল রোগে আক্রান্ত। ইরফান খান, অমিতাভ বচ্চন ও দীপিকা পাড়ুকোনকে নিয়ে সুজিত সরকার ‘পিকু’ ছবিটি বানিয়েছিলেন। সুজিতকে ইরফানের স্বাস্থ্য সম্পর্কে প্রশ্ন করা হলে তিনি বলেন, ‘ইরফান অসুস্থ হওয়ার পর আমি তিনবার ওর সঙ্গে দেখা করেছি। ও এখন ভালো আছে। ইরফানকে নিয়ে আপনারা চিন্তা করবেন না। ইরফান দুর্দান্ত এক মানুষ। আমি ওর খুবই কাছের। ও শিগগিরই আপনাদের সব জানাবে। আপনাদের সব প্রশ্নের জবাব দেবে। আপনাদের অনুরোধ করছি, আপনারা ইরফানের অসুখ নিয়ে কোনো জল্পনাকল্পনা করবেন না। হাত জোড় করে অনুরোধ করছি, কোনো গুজব রটাবেন না।’
তিনি আরও বলেন, ইরফান একমাত্র অভিনেতা, যাকে শুধু বলিউড নয়, হলিউডের তারকা বলা হয়। ও সব সেরা পরিচালকের সঙ্গে কাজ করেছে।
‘অক্টোবর’ ছবির গল্পকার হলেন জুহি চতুর্বেদী। বরুণ ধাওয়ান ও বানিতা সান্ধু অভিনীত ছবিটি প্রযোজনা করেছেন রনি লাহিড়ী এবং শীল কুমার। ‘অক্টোবর’ ছবির মাধ্যমে বলিউডে অভিষেক হবে নবাগতা বানিতার। ছবিটি ১৩ এপ্রিল মুক্তি পাবে।
