
বলিউডের ‘সুলতান’ আর ‘বাদশাহ’ উপাধি দুটি সংরক্ষিত দুই খানের জন্য। তাঁর নামের পাশে মি. পারফেকশনিস্ট যুক্ত হলেও নিজে বললেন, তিনি মি. প্যাশনেট। বড় কোনো উপাধি নেই তাঁর নামটির পাশে। তবু ছবি মুক্তি পেলেই রেকর্ড গড়তে থাকেন। প্রতিবার নিজেই নিজেকে ছাড়িয়ে যান। তিনি আমির খান। মুক্তি পাওয়ার ১৬ দিনের শেষে এ পর্যন্ত বেশি আয়ের রেকর্ড ছিল তাঁরই আরেক ছবি ‘পিকে’র। ছবিটির আয় ছিল ৩৪০ কোটি রুপি। এবার সে রেকর্ড ভেঙে ‘দঙ্গল’ গড়ল নতুন রেকর্ড। ২৩ ডিসেম্বর মুক্তি পাওয়ার পর গুঞ্জন ছিল বক্স অফিসে জোয়ার আসতে যাচ্ছে ছবিটি দিয়ে। এরপর দিন গড়াতেই ছবিটি ভেঙে ফেলল সব রেকর্ড। ৩৫০ কোটি রুপি আয় করে ছবিটি এখন সবাইকে ছাড়িয়ে গেল। আমিরের ছবি মানেই রেকর্ড। এটা যেন তাঁর নামের সঙ্গে মিশে আছে। বক্স অফিস ব্যবসা নিয়ে কাজ করা তরন আদর্শের টুইট অন্তত তাই বলে। ১০০ কোটির ক্লাবে প্রবেশ করা প্রথম ছবি ‘গজনি’, ২০০ কোটির ক্লাবে প্রবেশ করা প্রথম ছবি ‘থ্রি ইডিয়টস’, ৩০০ কোটির ক্লাবে ঢোকা প্রথম ছবি ‘পিকে’ এবং ৩৫০ কোটি ক্লাবে ঢোকা প্রথম ছবি ‘দঙ্গল’। সব ছবিগুলোই মি. প্যাশনেট আমির খানের। ‘দঙ্গল’ ছবিটি ভারতীয় কুস্তিগীর মহাবীর সিং ফোগাতের জীবনী নিয়ে। ছবিতে সামাজিক বাধা পেরিয়ে মেয়েদের কুস্তিগীর বানানোর গল্প দেখানো হয়। দুই মেয়ের চরিত্রে অভিনয় করেছেন ফাতিমা সানা শাইখ ও সানিয়া মালহোত্রা। ছবিটি পরিচালনা করেছেন নিতেশ তিওয়ারি। এনডিটিভি মুভিজ
