
মোশাররফ করিম। জনপ্রিয় অভিনয়শিল্পী। এবার ঈদে প্রায় সবকটি চ্যানেলেই থাকছে মোশাররফ করিম অভিনীত নাটক, টেলিছবি। আজ বাংলাভিশনে প্রচারিত হবে ধারাবাহিক নাটক টেন মিলিয়ন ডলার। এই নাটকে অভিনয় করেছেন তিনি।ব্যস্ততা...এই মুহূর্তে দম ফেলার সময় পাচ্ছি না। কাজ আর কাজ। তাই ফোন থেকে দূরে থাকছি।এবার ঈদের নাটক...গত কয়েক বছরের তুলনায় এবার একটু বেশি নাটক করে ফেলেছি বলে মনে হচ্ছে। এত এত অনুরোধ, কাউকে না করতে পারিনি।নাটকের সংখ্যা...সংখ্যাটা বলা মুশকিল। গত কয়েক মাসে যত নির্মাতার নাটকে কাজ করেছি, সবাই ঈদের কথা বলেছেন। সেই হিসেবে বলতে পারি এবার ঈদে আমার ৩৫-৪০টি নাটক প্রচারের সম্ভাবনা আছে।নিজের পছন্দের নাটক ...আমার কাছে যেসব নাটকের প্রস্তাব আসে, সবই অভিনয়সমৃদ্ধ। নির্মাতারা আমার বিষয়টা চিন্তা করে নাটকের গল্প তৈরি করেন। প্রতিটি কাজই আমার মোটামুটি ভালো লেগেছে। সবচেয়ে বেশি ভালো লেগেছে সিকান্দার বক্স আর বিহাইন্ড দ্য ট্র্যাপ ধারাবাহিক নাটকের কাজ।লেখক মোশাররফ করিম...এবার ঈদে আমার লেখা নাটক প্রচারিত হবে। রাজিব রসুল পরিচালিত নাটকটির নাম অ্যাওয়ার্ড অব অনেস্ট। কাজের ফাঁকে কীভাবে যেন নাটকটি লিখে ফেললাম।ঈদের পরিকল্পনা...গত কয়েক মাস নাটকের শুটিং নিয়ে এত বেশি ব্যস্ত থাকতে হয়েছে, একেবারে হাঁপিয়ে উঠেছি। ঈদে ১০ দিনের সময় বের করেছি। কোথায় কোথায় যাব তা এখনো ঠিক করিনি। তবে এটুকু বলতে পারি, এই ১০ দিন ঘুমাব, পড়ব আর খাব।পছন্দের লেখক....আমার প্রিয় লেখকের তালিকাটা দীর্ঘ। হাতের কাছে যখন যে লেখকের বই পাই, তাই নিয়ে পড়তে বসি।প্রিয় খাবার...খিচুড়ি আর ইলিশ মাছ আমার দারুণ পছন্দ। মায়ের হাতে বাইন মাছ রান্না খুব প্রিয়। আর আমার স্ত্রী জুঁই গরুর মাংস খুব ভালো রান্না করে।
