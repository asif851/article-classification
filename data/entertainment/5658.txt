
আবু শাহেদ ইমনের জালালের গল্প চলচ্চিত্রে তিন ‘জালাল’-এর সবশেষটিতে অভিনয় করেছিলেন আরাফাত রহমান। সেটিই ছিল তাঁর জীবনের প্রথম অভিনয়। ‘জালাল’ চরিত্রে রূপদানকারী সেই আরাফাত এবার নির্মাণ করছেন একটি স্বল্পদৈর্ঘ্য চলচ্চিত্র। শেষ দেখা নামের এই ছবির শুটিং চলছে বাগেরহাটের মোংলার বাণীশান্তা পতিতাপল্লিতে। ৬ জানুয়ারি থেকে সেখানেই অবস্থান করছেন পরিচালক, অভিনয়শিল্পী ও কলাকুশলীরা। সেখান থেকে মুঠোফোনে আরাফাত রহমান বললেন, ‘এই গল্পটি নিয়ে অনেক দিন ধরেই কাজ করছি আমরা। শুটিংয়ের আগে প্রস্তুতিও নিয়েছিলাম বেশ। তাই কোনো সমস্যা হচ্ছে না। এ ছাড়া সবার সহযোগিতা তো আছেই।’শেষ দেখা ছবির মূল চরিত্রে অভিনয় করছেন মৌসুমী হামিদ। গতকাল রোববার ড্রোন দিয়ে শুটিংয়ের সময় একটু আহত হয়েছিলেন। তবে শুটিং বন্ধ হয়নি। প্রাথমিক চিকিৎসা নিয়েই আবার শুটিংয়ে মন দিয়েছেন। বললেন, ‘কাজটি করতে এসে ভালো লেগেছে। আর আরাফাতের প্রথম কাজ। আমরা একসঙ্গে জালালের গল্প চলচ্চিত্রে অভিনয় করেছিলাম।’বাণীশান্তায় শুটিংয়ের অভিজ্ঞতা নিয়ে মৌসুমী বললেন, সেখানকার সবাই মজার মজার মাছ আর তরকারি রান্না করে খাওয়াচ্ছেন তাঁকে। কারটা আগে খাবেন, এটা নিয়ে রীতিমতো লটারিতে নামতে হয়েছে। বললেন, ‘একটা দৃশ্যের জন্য গয়না লাগবে—এমন কথা শুনতেই সবাই আমার জন্য গয়না নিয়ে হাজির। সবাই এত সহযোগিতা করছেন যা ভাষায় প্রকাশ করতে পারব না।’ পরিচালক জানালেন, আজ সোমবার খুলনা ডকইয়ার্ডসহ আশপাশের এলাকায় শুটিং চলবে। তারপরই পুরো দল আসবে ঢাকায়। নির্মাণ শেষে ২২ মিনিটের এই চলচ্চিত্রটি পাঠানো হবে বিভিন্ন উৎসবে। তারপরই এটি মুক্তি দেওয়া হবে অনলাইনে।
