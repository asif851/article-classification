
আগামী ৪ এপ্রিল থেকে সুইজারল্যান্ডের জেনেভায় অনুষ্ঠিত হতে যাচ্ছে ইন্টারন্যাশনাল ওরিয়েন্টাল ফিল্ম ফেস্টিভ্যাল অব জেনেভা ২০১৪। এ নিয়ে নবমবারের মতো চলচ্চিত্র উত্সবটি অনুষ্ঠিত হতে যাচ্ছে। চলবে ১৩ এপ্রিল পর্যন্ত। ওরিয়েন্টাল ফিল্ম ফেস্টিভ্যাল অব জেনেভায় প্রদর্শিত হবে বাংলাদেশসহ বিশ্বের বিভিন্ন দেশের মোট ১০০টি চলচ্চিত্র। সাতটি ভিন্ন শাখার প্রতিযোগিতার মধ্যে স্থান পেয়েছে ইমপ্রেস টেলিফিল্ম প্রযোজিত চলচ্চিত্র সামিয়া জামানের ছবি ‘আকাশ কত দূরে’। ছবিটির কাহিনি, চিত্রনাট্য, সংলাপ ও গীত রচনা করেছেন জুলফিকার রাসেল।ওরিয়েন্টাল ফিল্ম ফেস্টিভ্যাল অব জেনেভার এবারের চলচ্চিত্র উত্সবের মূল প্রতিপাদ্য হচ্ছে ‘যুদ্ধবিধ্বস্ত দেশ সিরিয়ার চলচ্চিত্র’। উত্সবের অন্যতম মিডিয়া পার্টনারের তালিকায় আছে চ্যানেল আই।জানা গেছে, উত্সবে বাংলাদেশের প্রতিনিধিত্ব করবেন চ্যানেল আইয়ের ব্যবস্থাপনা পরিচালক ফরিদুর রেজা সাগর ও ‘আকাশ কত দূরে’ চলচ্চিত্রের পরিচালক সামিয়া জামান।‘আকাশ কত দূরে’ ছবিতে অভিনয় করেছেন মুস্তফা প্রকাশ, ফারিয়া, রাজ্জাক, মিশা সওদাগর প্রমুখ।
 
