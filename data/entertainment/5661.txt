
বর্তমান সময়ের আলোচিত অভিনেত্রী মাহি যুক্তরাষ্ট্রে গিয়েছেন। যুক্তরাষ্ট্রের একটি বিশ্ববিদ্যালয়ে বিবিএ পড়তে দেশ ছেড়েছেন বলেই জানান তিনি। তবে গত কয়েক দিনে মাহির ফেসবুক বার্তা থেকে অনেকেই ধারণা করছেন, অভিমানেই চলচ্চিত্রজগৎকে বিদায় জানানোর সিদ্ধান্ত নিয়েছেন জনপ্রিয় এ তারকা অভিনেত্রী।যুক্তরাষ্ট্রে যাওয়ার আগে প্রথম আলোর সঙ্গে কথা হয় মাহির। তিনি বলেন, ‘নাচের প্রশিক্ষণ নিতে ভারতে যাওয়ার কথা ছিল। যাব কিনা জানি না। মনটা অনেক খারাপ। কিছু ভালো লাগছে না।’গত শুক্রবার হঠাৎ করে মাহি এক ফেসবুক বার্তায় লেখেন, ‘‘‘অগ্নি টু’’ আমার শেষ ছবি। আমি আমেরিকা যাচ্ছি। জানি না, সবার সঙ্গে আবার কবে দেখা হবে। সবাইকে অনেক মিস করব।’ পরদিন শনিবার যুক্তরাষ্ট্রে পৌঁছান মাহি। স্থানীয় একটি হোটেলে ওঠেন তিনি। শিগগির একটি বিশ্ববিদ্যালয়ে ভর্তি হয়ে পড়ালেখা শুরু করবেন বলে জানান মাহি।এ প্রসঙ্গে ফেসবুকের মাধ্যমে যোগাযোগ হয় মাহির সঙ্গে। তিনি বলেন, ‘এই মুহূর্তে চলচ্চিত্রে কাজ করার কোনো রকম ইচ্ছে আমার নেই। আগে পড়ালেখার পর্ব সারতে চাই। যুক্তরাষ্ট্রের একটি বিশ্ববিদ্যালয়ের সঙ্গে যোগাযোগ হয়েছে। শিগগির বিবিএ বিষয়ে উচ্চশিক্ষার জন্য ভর্তি হব।’এর আগে গত ২৮ জানুয়ারি মাহি তাঁর ফেসবুক বার্তায় লেখেন, ‘ভালোবাসা তুমি ভালো থেকো তোমার ভালোবাসার কাছে...আমার ভালোবাসাকে কবর দিয়ে এলাম এই তো এই ভোরবেলায়, সবার অজান্তে খুব গোপনে।’পরদিন আরেকটি ফেসবুক বার্তায় মাহি লেখেন, ‘অনেকগুলো দিন তুমি ঘোরের ভেতর থাকবে, তারপর একদিন তোমার ঘোর কাটবে আর তুমি একলা হয়ে যাবে...বাকিটুকু জীবন তুমি একলাই কাটাবে...একটা মাহিহীন জীবন...আর এটাই তোমার শাস্তি।’ একই দিন আরেকটি বার্তায় তিনি লেখেন, ‘ঠিক আজকে থেকে তোমার ওপর আমার আর কোনো অভিযোগ নেই। কারণ, গতকাল পর্যন্ত আমার থেকেও বেশি গুরুত্বপূর্ণ তুমি ছিলে, আমার থেকেও বেশি প্রিয় আর আপন ছিলে, আমার থেকেও বেশি ভালোবাসার মানুষ ছিলে...কিন্তু এখন আমার জন্য সবচেয়ে এবং একমাত্র গুরুত্বপূর্ণ মানুষ হলাম ‘‘আমি’’ আর আমার ‘‘পরিবার’’...।’উত্তরা মডেল হাইস্কুল থেকে এসএসসি এবং সিটি কলেজ থেকে এইচএসসি পাস করেন মাহি। পরে একটি বেসরকারি বিশ্ববিদ্যালয়ে ফ্যাশন ডিজাইনিং বিষয়ে ভর্তি হন তিনি।‘ভালোবাসার রং’ ছবির মাধ্যমে ২০১২ সালে মাহির চলচ্চিত্রে অভিষেক হয়। অল্প সময়ের মধ্যে দারুণ জনপ্রিয়তা অর্জন করেন। পরপর বেশ কয়েকটি ব্যবসাসফল ছবি উপহার দেন। মাহি অভিনীত সর্বশেষ ছবি ‘রোমিও বনাম জুলিয়েট’। ৬ ফেব্রুয়ারি মুক্তি পাচ্ছে তাঁর আরেকটি ছবি ‘বিগ ব্রাদার’। ছবিটিতে তাঁর বিপরীতে আছেন শিপন। এ ছাড়া ২০ ফেব্রুয়ারি থেকে ব্যাংককে ‘অগ্নি ২’ ছবির শুটিং শুরু হওয়ার কথা রয়েছে। ছবিটিতে মাহির বিপরীতে আছেন কলকাতার ওম। ছবিটির পরিচালক ইফতেখার চৌধুরী।
