
বাংলা চলচ্চিত্রের ক্ষণজন্মা নায়ক সালমান শাহকে নিয়ে এবার নির্মিত হতে যাচ্ছে চলচ্চিত্র। ছবিটি নির্মাণ করবেন তাঁরই প্রথম ছবির নায়িকা মৌসুমী। সালমানের স্মৃতির প্রতি শ্রদ্ধা জানাতেই ছবিটি নির্মাণের পরিকল্পনা চূড়ান্ত করেছেন বলে জানান মৌসুমী।বাংলাদেশি চলচ্চিত্রের অন্যতম আলোচিত জুটি সালমান শাহ ও মৌসুমী। ১৯৯৩ সালে মুক্তি পাওয়া এই জুটির প্রথম ছবি ‘কেয়ামত থেকে কেয়ামত’ সুপারহিট ব্যবসা করে। কিন্তু চলচ্চিত্রে খুব বেশিদিন সময় পাননি সালমান শাহ। চার বছরের ক্যারিয়ারে উপহার দিয়েছেন ২৭টি সফল ছবি। সালমান শাহের মৃত্যুর পর দেড় যুগ পার হয়েছে। এর পরও তাঁর প্রতি মানুষের ভালোবাসা বিন্দুমাত্রও কমেনি। দিন যতই যাচ্ছে ততই যেন তাঁর প্রতি মানুষের ভালোবাসা বাড়ছে।
প্রথম আলোকে মৌসুমী বলেন, ‘সালমান আমার অনেক ভালো একজন বন্ধু। আমাদের বন্ধুত্বের মধ্যে কোনো স্বার্থপরতা ছিল না। আমরা একসঙ্গে অনেক বিষয় শেয়ার করতাম। সালমানের যে বর্ণাঢ্য জীবন তা নিয়ে ছবি নির্মাণের ইচ্ছেটা আমার অনেক দিনের। এবার সিদ্ধান্ত মোটামুটি চূড়ান্ত। আমি নিশ্চিত করেই বলতে পারি, আমার পরের ছবিটি হবে সালমান শাহের জীবনী নিয়ে। আর ছবিটির জন্য একেবারে নতুন দুটি মুখ খুঁজছি। নতুন মুখের দেখা পেলে ছবিটির ঘোষণা দেব।’
এদিকে মৌসুমী এখন তাঁর পরিচালনায় নির্মিতব্য নতুন একটি ছবির শুটিং নিয়ে ব্যস্ত। ‘শূন্য হূদয়’ নামের এই ছবিতে মৌসুমীর সহশিল্পী ফেরদৌস। মৌসুমী পরিচালিত প্রথম ছবি ‘কখনো মেঘ কখনো বৃষ্টি’ মুক্তি পায় ২০০৩ সালে। দুই বছর পর তিনি গুলজারের সঙ্গে যৌথভাবে ‘মেহের নিগার’ ছবিটি পরিচালনা করেন। ‘শূন্য হূদয়’ মৌসুমী পরিচালিত তৃতীয় ছবি।
