
বলিউড অভিনেতা অজয় দেবগন দুই সন্তানের বাবা। মেয়ে নাইসা ও ছেলে যুগ। কিন্তু আজ বাবা দিবসে তিনি শুভেচ্ছা পেয়েছেন অসংখ্য সন্তানের কাছ থেকে। বাবা দিবসের এই বিশেষ দিনটিতে অজয় হাজির হয়েছিলেন সুবিধাবঞ্চিত কিছু শিশুর কাছে। তাদের সঙ্গে বাবা দিবসের আনন্দঘন কিছু মুহূর্ত কাটিয়ে এসেছেন এই তারকা। আর পেয়েছেন সেই শিশুদের অপার ভালোবাসা।বেশ কিছুদিন ধরেই স্মাইল নামে একটি এনজিওকে নিয়মিত সহায়তা করে আসছেন অজয় দেবগন। মুম্বাইয়ের জুহুতে সেই এনজিওর অফিসেই আজকে হাজির হয়েছিলেন তিনি। সুবিধাবঞ্চিত শিশুদের জন্য তিনি বাবা দিবস উপলক্ষে উপহার নিয়ে গিয়েছিলেন। আর সেখানকার শিশুরাও প্রিয় এই অভিনেতাকে বাবা দিবসের কার্ড দিয়ে শুভেচ্ছা জানিয়েছেন। আজকের একটি ভিডিও টুইটারে এ কথা প্রকাশ করেছেন অজয়।
এ ছাড়া একটি টুইট বার্তায় অজয় লিখেছেন, ‘ ধন্যবাদ, তোমাদের এই অসীম ভালোবাসার জন্য। এত এত সন্তান বাবা দিবসে আমাকে তাঁদের ভালোবাসার ভাগ দিয়েছে। আমি সত্যিই সৌভাগ্যবান।’এদিকে অভিতাভ বচ্চন, মাধুরী দীক্ষিত, বিপাশা বসু, বরুণ ধাওয়ান, মনীষা কৈরালা, আনুশকা শর্মা, রণদীপ হুদা, করণ জোহরসহ অনেক বলিউড তারকাই তাঁদের বাবার সঙ্গে তোলা ছবি টুইটারে পোস্ট করে বাবা দিবসের শুভেচ্ছা জানিয়েছেন। আইএনএনএস
