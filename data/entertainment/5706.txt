
বেশ ব্যস্ত সময় পার করছেন অর্ণব। স্টুডিও, কনসার্ট আর নানা ধরনের অনুষ্ঠানের চাপে একেবারে হাঁসফাঁস অবস্থা। তাই একটু সুযোগ খুঁজছেন ডুব দেওয়ার। তবে আপাতত ডুব দেওয়ার সুযোগ নেই তাঁর। কারণ, ডুব দেওয়ার আগে তিনি শেষ করতে চান তাঁর একক অ্যালবাম খুব দুখ। হ্যাঁ, অর্ণব জানালেন, তাঁর নতুন একক অ্যালবাম একেবারেই প্রস্তুত। ঠিক হয়েছে এর নামও। এখন শুধু অ্যালবাম প্রকাশের শেষ ধাপের কাজগুলো বাকি। চলছে শেষ মুহূর্তের ব্যস্ততা। অর্ণব জানিয়েছেন, নতুন অ্যালবাম বাজারে আনা নিয়েই তাঁর বেশি ব্যস্ততা। তিনি এখন ব্যস্ত হয়েছেন সিনেমার গানেও।সম্প্রতি অর্ণব কণ্ঠ দিলেন রেদওয়ান রনি পরিচালিত আইসক্রিম ছবির একটি গানে। ‘বোকা চাঁদ’ নামে এই গানটির সুর করেছেন আরাফাত মহসিন। গানের কথা লিখেছেন রাজীব আশরাফ। অর্ণব বলেন, ‘“বোকা চাঁদ” গানের কথা বেশ ভালো লেগেছে। আরাফাত আমাকে স্বাধীনভাবে গানটি গাইতে দিয়েছে।’ এই গানের পাশাপাশি আরও কিছু ছবির গানে কণ্ঠ দেওয়ার কথা চলছে। আসছে ১৭ মার্চ অর্ণব যাচ্ছেন কলকাতায়, সেখানে অংশ নেবেন একটি টিভি অনুষ্ঠানে।বছরের শেষে লম্বা বিরতি দিতে যাচ্ছেন অর্ণব, সে কারণেই হয়তো এখন ধুমছে কাজ করে যাচ্ছেন এই সংগীতশিল্পী। সুযোগ মিললেই চলে যাবেন যুক্তরাজ্য কিংবা যুক্তরাষ্ট্রে। পড়াশোনা করবেন চলচ্চিত্র নির্মাণ নিয়ে। কারণ, নিজের চলচ্চিত্র তৈরির জন্য একটু মন দিয়ে পড়াশোনা খুব জরুরি হয়ে পড়েছে বলে মনে করেন অর্ণব। বললেন, ‘দেশে থাকলেই নানা অনুষ্ঠান, গান, রেকর্ডিং, কনসার্ট—এসবে জড়িয়ে যাব। তাই আমার ছবির কাজ শুরুর আগে নিজেকে একটু গুছিয়ে নিতেই সময় বের করতে চাইছি।’ 
