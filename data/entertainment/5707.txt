
গল্পটা মা-ছেলের। ছয় বছর বয়সী ছেলেকে নিয়ে সংগ্রাম শুরু করেছিলেন মা। সংসার চালানোর পাশাপাশি ছেলেকে স্কুলে পাঠিয়ে মানুষ করার প্রাণপণ চেষ্টা মায়ের। তাঁর আশা, ছেলেটা একদিন বড় হয়ে সংসারের হাল ধরবে। এরই মধ্যে একদিন আড়তের লম্পট মালিক কর্তৃক শারীরিক নির্যাতনের শিকার হন মা। আত্মহত্যার মতো সিদ্ধান্ত নিয়েও ফিরে আসেন শুধু ছেলের মুখের দিকে তাকিয়ে। একসময় ছেলে বিশ্ববিদ্যালয়ে ভর্তি হয়। মা কয়েকটি সেলাই মেশিন নিয়ে ব্যবসা শুরু করেছেন। ছেলে একদিন বড় চাকরি করবে, এই আশায় দিন কাটে তাঁর। যেদিন ছেলের পরীক্ষার ফল দেয়, সেদিনই আয়েশা বুকে ব্যথা উঠে মারা যান। এই নিয়ে ‘জননী’ নাটকের গল্প। নাটকে মায়ের চরিত্রে অভিনয় করেছেন ওয়াহিদা মল্লিক জলি। আর ছেলের চরিত্রে শতাব্দী ওয়াদুদ। দ্রুপদী রিপনের রচনায় এটি পরিচালনা করেছেন বাউল আতিকুর রহমান। অন্য রকম গল্পের এ নাটকটি প্রচারিত হবে আজ মাছরাঙা টেলিভিশনে রাত ৭টা ৪০ মিনিটে।
