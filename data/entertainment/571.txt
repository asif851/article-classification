
সোহানুর রহমান সোহানের ছবি মানেই ঢাকার চলচ্চিত্রে নতুন তারকার আবিষ্কার। মৌসুমী, সালমান শাহ, পপি থেকে শুরু করে আজকের শাকিব খান—সোহানের ছবিতে অভিনয় করেই এসব তারকার চলচ্চিত্রজীবন শুরু হয়। এবার সোহানুর রহমান সোহান তাঁর অবলা নারী: ওয়াও বেবি ওয়াও ছবির জন্য নতুন এক নায়িকা খুঁজে আনলেন। নাম মারিয়া চৌধুরী। মারিয়ার চলচ্চিত্রে অভিষেক কি সোহানের অন্য সব আবিষ্কারের মতো সফল হবে? এমন প্রশ্নের জবাবে সোহান বলেন, ‘আমি আশাবাদী। দেখে, শুনে, বুঝেই মারিয়াকে ছবিতে নিয়েছি।’ ছবির এ ধরনের নাম রাখা প্রসঙ্গে সোহান বলেন, ‘ছবির শুরুতে নারী অবলা থাকবে। একটা সময় শৃঙ্খল ভেঙে সে বেরিয়ে আসবে। তখন বলবে, ওয়াও বেবি ওয়াও। কারণটা এখানেই।’উচ্চমাধ্যমিক প্রথম বর্ষে পড়ছেন মারিয়া চৌধুরী। ছবিতে চুক্তিবদ্ধ হওয়ার পর থেকেই ব্যস্ত হয়ে পড়েছেন তিনি। বললেন, ‘ছবির মারামারির দৃশ্যের জন্য চার মাস ধরে বিশেষ অনুশীলন করছি। প্রচুর বই পড়ছি, মুভি দেখছি।’পরিচালক জানান, আজ থেকে কক্সবাজারে ছবির শুটিং শুরু হবে।
