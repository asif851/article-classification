
রোশান। এই সময়ের তরুণ চলচ্চিত্র অভিনয়শিল্পী। সর্বশেষ অভিনয় করেছেন ‘বেপরোয়া’ ছবিতে। পরিচালনায় কলকাতার পরিচালক রাজা চন্দ। ছবিটি আগামী ঈদের আগেই প্রেক্ষাগৃহে মুক্তির সম্ভাবনা আছে। এদিকে নতুন ছবির কাজের প্রস্তুতি নিচ্ছেন এই চিত্রতারকা। চলচ্চিত্রে তাঁর বর্তমান ব্যস্ততা নিয়ে কথা বললেন প্রথম আলোর সঙ্গে।
‘বেপরোয়া’ ছবির শেষ খবর কী? দুটি গান ছাড়া ছবির সব শুটিং শেষ। শুটিংয়ের অংশের সম্পাদনা, ডাবিংও শেষ হয়েছে। এখন গান দুটির শুটিং ও সম্পাদনার কাজ শেষ করলেই ছবি সেন্সরে জমা দেওয়া যাবে।
গান দুটি শেষ করতে দেরি হচ্ছে কেন? পরিচালক রাজা চন্দ তাঁর নতুন যৌথ প্রযোজনার ছবি সুলতান-এর শুটিং নিয়ে ব্যস্ত। শুটিংয়ের ফাঁকে সময় পেলেই বেপরোয়া ছবির শুটিং শেষ করে ফেলার কথা।
ছবিটির মুক্তি কবে? ঈদের আগেই মুক্তি পেতে পারে। জাজ মাল্টিমিডিয়ার প্রায় চার কোটি টাকা বাজেটের ছবি। ছবির পুরো শুটিং হয়েছে ভারতের হায়দরাবাদ শহর ও রামুজি ফিল্ম সিটিতে। মুক্তির আগে বড় রকমের প্রচারের পরিকল্পনা করছে প্রযোজনা প্রতিষ্ঠানটি।
কলকাতার ‘ককপিট’ ছবিতে নায়ক দেবের সঙ্গে অভিনয় করেছেন। ছবিটি মুক্তির পর সেখান থেকে নতুন কোনো ছবিতে কাজের প্রস্তাব পেয়েছেন কি? কলকাতার দু-একটি প্রযোজনা প্রতিষ্ঠান আমাকে নিয়ে কাজের আগ্রহ প্রকাশ করেছে। যেহেতু আমি জাজ মাল্টিমিডিয়ার চুক্তিবদ্ধ শিল্পী, তাই জাজ থেকে ওই প্রযোজনা প্রতিষ্ঠানদ্বয়ের সঙ্গে যৌথভাবে কাজ করার কথাবার্তা চলছে।
চলচ্চিত্রে কাজের শুরুতে আপনার ‘লুক’ বেশ প্রশংসিত হয়েছে। অভিনয়ে প্রশংসা কতটুকু পেয়েছেন? অভিনয়েও ভালো প্রশংসা পেয়েছি, পাচ্ছি। আমার কাজ দেখে ছবির প্রযোজক, পরিচালকেরা আমাকে সব সময়ই উৎসাহিত করে আসছেন। আমিও নতুন আঙ্গিকে ভালো কাজ করার চেষ্টা করে যাচ্ছি। সর্বশেষ বেপরোয়াতে সেভাবেই কাজ করার চেষ্টা করেছি।
হাতে এখন কয়টা ছবি? এই মুহূর্তে কোনো ছবিই হাতে নেই। তবে চুক্তি ছাড়া কয়েকটি ছবিতে কাজের কথাবার্তা চলছে। মাসখানেকের মধ্যে একটি বড় বাজেটের ছবিতে চুক্তিবদ্ধ হওয়ার কথা আছে।
নিজের অভিনয় নিয়ে কখনো মুখের ওপর সমালোচনা শুনতে হয়েছে কি? ধ্যাততেরিকি ছবিতে অভিনয়ের জন্য সমালোচনা শুনেছি খানিকটা। এটি কমেডি ছবি। বন্ধুবান্ধব, আত্মীয়স্বজন সব সময়ই বলেন, কমেডি ছবির চাইতে আমাকে নাকি অ্যাকশন ছবিতে ভালো মানায়।
এ পর্যন্ত সহশিল্পী হিসেবে পরীমনি, ববি ও ফারিনকে পেয়েছেন। তাঁদের কার সঙ্গে বারবার অভিনয় করতে ইচ্ছা করে? বারবার ববি ও পরীমনির সঙ্গে কাজ করতে চাই।
 
