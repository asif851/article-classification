
পাঠাভ্যাস বৃদ্ধি ও সৃজনশীল বইয়ের প্রসারের লক্ষ্যে শুরু হলো শরতের বই উৎসব। শাহবাগের কেন্দ্রীয় গণগ্রন্থাগারের দ্বিতীয় তলার সেমিনার কক্ষে গতকাল শনিবার বিকেল থেকে ১৩ দিনের এ বই উৎসবের আয়োজন করেছে অ্যাডর্ন পাবলিকেশন। উৎসবের উদ্বোধনী অনুষ্ঠানে প্রবীণ-নবীন লেখক, কবি ও গ্রন্থানুরাগীরা অংশ নিয়েছিলেন সাহিত্যের নানা বিষয় নিয়ে খোলামেলা আড্ডায়।এ উৎসব চলবে আগামী ১২ অক্টোবর পর্যন্ত। শুক্রবার ছাড়া প্রতিদিন সকাল নয়টা থেকে রাত আটটা পর্যন্ত খোলা থাকবে। উৎসবে প্রতিদিনই থাকবে কবিতাপাঠসহ সাহিত্যবিষয়ক আলোচনা।উৎসবে অ্যাডর্নের শিশু-কিশোরদের উপযোগী ‘এবিসি’ সিরিজের বইসহ রয়েছে উপন্যাস, নাটক, কবিতা, প্রবন্ধ, ধ্রুপদি সাহিত্য, গবেষণা, ভ্রমণকাহিনি, অর্থনীতি, রাজনীতি, ধর্ম, দর্শন, ইতিহাস, মুক্তিযুদ্ধসহ বাংলা ও ইংরেজি ভাষার রকমারি বইয়ের বিপুল সমাহার। উৎসব উপলক্ষে বিশেষ ছাড়ও দেওয়া হয়েছে। ৩০ থেকে ৫০ শতাংশ কমিশনে গ্রন্থানুরাগীরা এখান থেকে বই কিনতে পারবেন।
