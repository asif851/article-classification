
খুব কম মানুষই আত্মসমালোচনা করার সাহস দেখাতে পারেন। সম্প্রতি এই দলে নাম লেখালেন বলিউডের অভিনেত্রী ও পতৌদির নবাব পরিবারের বউ কারিনা কাপুর খান। নিজেকে একঘেয়ে বলেই রায় দিয়েছেন ৩৩ বছর বয়সী এ ‘হিরোইন’ তারকা।এ প্রসঙ্গে কারিনার ভাষ্য, ‘আমার মনে হয় না, ভালোবাসার জন্য কখনো কোনো রকম পাগলামি আমি করেছি। আসলে বাস্তব জীবনে খুবই একঘেয়ে স্বভাবের একজন মানুষ আমি।’ সম্প্রতি এক খবরে এমনটিই জানিয়েছে পিটিআই।পাঁচ বছর চুটিয়ে প্রেম করার পর ২০১২ সালের ১৬ অক্টোবর পতৌদির নবাব ও বলিউডের অভিনেতা সাইফ আলী খানকে বিয়ে করেন বলিউডের প্রভাবশালী কাপুর পরিবারের মেয়ে কারিনা। বলিউডের অন্যতম সফল তারকা যুগল ও দম্পতি হিসেবে উচ্চারিত হয় তাঁদের নাম।নিজের পাশাপাশি সাইফ সম্পর্কেও হাটে হাঁড়ি ভেঙেছেন কারিনা। সম্প্রতি ‘গোরি তেরে পেয়ার মে’ ছবির প্রচারণার সময় কারিনা জানান, ‘আপাতদৃষ্টিতে সাইফকে দেখে উন্মত্ত প্রেমিক মনে হলেও, বাস্তবে সে কিন্তু মোটেই তেমন নয়। আসলে বিভিন্ন ছবিতে এ ধরনের চরিত্রে অভিনয়ের কারণেই উন্মত্ত প্রেমিক হিসেবে তাঁর ভাবমূর্তি গড়ে উঠেছে। তবে সে আমাকে প্রচণ্ড ভালোবাসে। সত্যি বলতে কি, এটা ছাড়া তার সামনে আর কোনো পথও খোলা নেই।’
গত বছর মুক্তি পাওয়া ‘এক মে অর এক তু’ ছবির সাফল্যের পর এবার ‘গোরি তেরে পেয়ার মে’ ছবিতে ইমরান খানের সঙ্গে জুটি বেঁধেছেন কারিনা। করণ জোহরের প্রযোজনায় ছবিটির পরিচালক পুনিত মালহোত্রা। রোমান্টিক কমেডিধর্মী ছবিটির অন্যান্য চরিত্রে রয়েছেন শক্তি কাপুর তনয়া শ্রদ্ধা কাপুর, ‘জান্নাত ২’ তারকা এশা গুপ্ত প্রমুখ। ‘গোরি তেরে পেয়ার মে’ মুক্তি পাচ্ছে ২২ নভেম্বর।   
