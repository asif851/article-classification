
২৩তম কলকাতা আন্তর্জাতিক চলচ্চিত্র উৎসবে ‘কমপিটিশন অন ইন্ডিয়ান ল্যাঙ্গুয়েজ ফিল্ম’ বিভাগে বিচারক হয়েছেন বাংলাদেশের নির্মাতা মোস্তফা সরয়ার ফারুকী। তাঁর সঙ্গে আরও আছেন সিঙ্গাপুরের অ্যাঞ্জেলি বায়ানি এবং ইতালির ইতালো স্পিনেলি। গতকাল রোববার সন্ধ্যায় সামাজিক যোগাযোগমাধ্যম ফেসবুকে ফারুকী এই খবর জানিয়ে লিখেছেন, ‘আমি খুবই আনন্দিত। সিঙ্গাপুরের কানজয়ী ছবি ‘ইলো ইলো বা লাভ ডিয়াজের নর্তে’ যাঁরা দেখেছেন, তাঁদের অ্যাঞ্জেলিকে চেনার কথা। ইতালো রোমের এশিয়াটিকা ফেস্টিভ্যালের পরিচালক। আর আমি বাংলাদেশি। আগামী কয়টা দিন সিনেমা দেখে ভালোই কাটবে কলকাতায়।’
আর আজ সোমবার সকালে প্রথম আলোকে ফারুকী বলেন, ‘কলকাতার পর আমি আরও একটি উৎসবের বিচারক হচ্ছি। একাদেশমা আন্তর্জাতিক স্বল্পদৈর্ঘ্য চলচ্চিত্র উৎসব। নেপালের কাঠমান্ডুতে এই উৎসব হবে ১৭ থেকে ১৯ নভেম্বর। কলকাতা উৎসব শেষ করে আমি ১৮ নভেম্বর সেখানে যোগ দেব।’
আগেই জানা গেছে, একাদেশমা আন্তর্জাতিক স্বল্পদৈর্ঘ্য চলচ্চিত্র উৎসবের পঞ্চম আসরে ‘মেড ইন বাংলাদেশ’ বিভাগে বাংলাদেশের ১২টা ছবি অংশ নিচ্ছে।
২০১৩ সালে কলকাতা আন্তর্জাতিক চলচ্চিত্র উৎসবে নেটপ্যাক পুরস্কার জিতেছিল ফারুকীর ছবি ‘টেলিভিশন’। পরের বছর অংশ নেয় তাঁর ‘পিঁপড়াবিদ্যা’ ছবি। এবার এই উৎসবের বিচারক হচ্ছেন। ফারুকী বলেন, ‘বিচারক হওয়া তো খুবই আনন্দের। পরপর কয়েকটা দিন সিনেমার সঙ্গে থাকা যায়। একসঙ্গে কিছু ভালো ছবি দেখা যায়।’‍কলকাতার ঐতিহ্যবাহী আন্তর্জাতিক চলচ্চিত্র উৎসব শুরু হচ্ছে ১০ নভেম্বর। চলবে ১৭ নভেম্বর পর্যন্ত। উৎসবের উদ্বোধন হবে নেতাজি ইনডোর স্টেডিয়ামে। উৎসবে ৫৩টি দেশের ১৪৩টি ছবি প্রদর্শিত হবে। বাংলাদেশ থেকে অংশ নিচ্ছে আবু সাইয়ীদের ছবি ‘এক কবির মৃত্যু’। কলকাতার ১২টি প্রেক্ষাগৃহ ও মিলনায়তনে দেখানো হবে ছবিগুলো।উৎসবের উদ্বোধনী ছবি ইরানের ‘ইয়েলো’। ছয়জন তরুণ বিজ্ঞানীর দেশত্যাগ নিয়ে ছবির গল্প। পরিচালনা করেছেন মোস্তফা তাঘিজাহেদ।জানা গেছে, এবার উৎসবে যোগ দিচ্ছেন বলিউড তারকা অমিতাভ বচ্চন, শাহরুখ খান, কাজল, কমল হাসান ও পরিচালক মহেশ ভাট।কলকাতা আন্তর্জাতিক চলচ্চিত্র উৎসব নিয়ে গতকাল রোববার দুপুরে নন্দনে সংবাদ সম্মেলন অনুষ্ঠিত হয়। এখানে উপস্থিত ছিলেন উৎসব কমিটির চেয়ারম্যান অভিনেত্রী সাবিত্রী চট্টোপাধ্যায়, মন্ত্রী অরূপ বিশ্বাস এবং শিল্পী ও মন্ত্রী ইন্দ্রনীল সেন। আরও ছিলেন কলকাতায় নিযুক্ত ব্রিটিশ উপহাইকমিশনার ব্রুশ বাকনেইল। এ সময় উৎসবের লোগো উন্মোচন করা হয়।

এবার উৎসব থেকে বাদ পড়েছে নারী চলচ্চিত্রকারদের নির্মিত ছবির বিভাগটি। এখানে অন্তর্ভুক্ত করা হয়েছে ‘ইনোভেটিভ ইমেজেস ইন সিনেমা’ নামের নতুন একটি বিভাগ।
এদিকে সম্প্রতি মোস্তফা সরয়ার ফারুকী তাঁর নতুন ছবি ‘ডুব’-এর প্রিমিয়ার করেছেন কলকাতায়। ছবিটি বাংলাদেশ ও ভারতের কলকাতায় মুক্তি পেয়েছে।
