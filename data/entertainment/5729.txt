
এক ছাদের নিচে তাঁদের সত্যিকারের লাল-নীল সংসার শুরু হবে কি না, সময়ই বলে দেবে। তা যদি হয়ই, ট্রফিকেসে দুটি ট্রফি পাশাপাশি থাকবে নিশ্চিত। এবারের আইফায় (ইন্টারন্যাশনাল ইন্ডিয়ান ফিল্ম একাডেমি অ্যাওয়ার্ডস) যে সেরা অভিনেতা আর সেরা অভিনেত্রী দুটি পুরস্কারই জিতেছেন তাঁরা—রণবীর সিং ও দীপিকা পাড়ুকোন। তা ছাড়া বলিউডের এই প্রেমিক জুটি অভিনীত বাজিরাও মাস্তানিই এ বছরের আইফা–রাত বাজিমাত করে দিয়েছে। মোট ১৩টি বিভাগে পুরস্কার জিতেছে। আর সেরা ছবির পুরস্কারটা গেছে বজরঙ্গি ভাইজান-এর দখলে।সঞ্জয়লীলা বানশালি বাজিরাও মাস্তানি ছবির জন্য হয়েছেন সেরা পরিচালক। সেরা পার্শ্ব অভিনেত্রীর পুরস্কারও এই ছবির জন্য পেয়েছেন প্রিয়াঙ্কা চোপড়া। তবে ‘বাজিরাও’ চরিত্রের জন্য রণবীর সেরা অভিনেতার পুরস্কার পেলেও তাঁর ‘মাস্তানি’ দীপিকা সেরা অভিনেত্রীর পুরস্কার জিতেছেন পিকু ছবির জন্য। সেরা পার্শ্ব অভিনেতার পুরস্কার জিতেছেন অনিল কাপুর (দিল ধাড়কানে দো)। সেরা গল্প ও সংলাপের পুরস্কার জিতেছে পিকু।আইফার ১৭তম আসর বসেছিল স্পেনের রাজধানী মাদ্রিদে। চার দিনব্যাপী হয়েছে এবারের আয়োজন। গত শনিবার ছিল মূল অনুষ্ঠান। এর উপস্থাপনায় ছিলেন শহীদ কাপুর ও ফারহান আখতার। নাচে-গানে আয়োজনে আরও একটা মন মাতানো আইফা উপহার পেয়েছেন দর্শকেরা। অবশ্য টিভি পর্দার দর্শকদের অপেক্ষা করতে হবে আরও কিছুদিন।পুরস্কার পাওয়ার প্রতিক্রিয়ায় রণবীর বলেছেন, দীপিকা তাঁর জীবনে যে আনন্দ এনে দিয়েছেন, আর কেউ তা পারেননি। কিছু কি বুঝছেন? প্রেমটাকে আর কতকাল শুধু গুঞ্জন বলে ধরে নেবেন! ইন্ডিয়ান এক্সপ্রেস।
