
‘আমার নাটকের চেয়ে আগ্রহ বিজ্ঞাপনে।’ বলছিলেন মডেল ও অভিনেত্রী শাহতাজ। বিজ্ঞাপন দিয়েই মিডিয়াতে পা রেখেছিলেন। তারপর বেশ কয়েকটি বিজ্ঞাপনে মডেল হয়েছেন। দেখা গেছে গানের মিউজিক ভিডিও ও নাটকেও। তবে এখন পুরোদস্তুর বিজ্ঞাপনেই থিতু হতে চান তিনি। বললেন, ‘নাটক নয়, আমি বিজ্ঞাপন নিয়েই থাকতে চাই।’কারণ কী জানতে চাইলে শাহতাজ বলেন, ‘নাটকে অনেক সময় দিতে হয়। আর অনেক বেশি পরিশ্রম করতে হয়। আমার পড়াশোনায় সময় নষ্ট হয়। এ কারণেই আগ্রহ কম।’শাহতাজ এক বছর আগে তাহসানের সঙ্গে ‘কাছে আসার গল্প’ নাটকে অভিনয় করেছিলেন। তারপর বেশ কয়েকটি নাটকে অভিনয় করেছেন।বর্তমানে কাজের প্রসঙ্গে জানালেন, কিছুদিন আগে একটা কোমল পানীয়র বিজ্ঞাপনে মডেল হয়েছিলেন। সেখানে তাঁর সঙ্গে ছিলেন বিদেশি একজন মডেল। এরই মধ্যে প্রচার শুরু হয়েছে বিজ্ঞাপনটি। আগামী মাসে আরও কয়েকটি বিজ্ঞাপনে কাজ করার কথা রয়েছে তাঁর।
