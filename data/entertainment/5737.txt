

ঐতিহাসিক পটভূমিতে তৈরি ছবি ‘থাগস অব হিন্দোস্তান’-এর একটানা শুটিং করে একদম হাঁপিয়ে উঠেছিলেন আমির খান। ভূমধ্যসাগরে অবস্থিত দক্ষিণ ইউরোপীয় দ্বীপরাষ্ট্র মালটায় জাহাজের মধ্যে এই ছবির শুটিং হয়েছে বলে জানা যায়।
এই ছবিতে আরও অভিনয় করেছেন ‘বিগ বি’ অমিতাভ বচ্চন, ক্যাটরিনা কাইফ ও ‘দঙ্গল’ অভিনেত্রী ফাতিমা সানাহ শেখ। সময়মতো সবার শুটিং শেষ করতেই পরিচালক বিজয় কৃষ্ণ আচার্য প্রথম অংশের শুটিং খুব অল্প সময়ের মধ্যে সেরে ফেলার চেষ্টা করেছেন। দ্বিতীয় অংশের শুটিং শুরুর আগে ছবির তারকারা কিছুদিনের বিরতি পেয়েছেন। এই সময়টাকে কাজে লাগাতেই স্ত্রী কিরণ রাও ও ছেলে আজাদকে নিয়ে ইতালিতে ভ্রমণে গেছেন আমির খান।
আমিরের ভক্তরা সম্প্রতি টুইটারে এই তারকার পারিবারিক ভ্রমণের কিছু ছবি প্রকাশ করেছে। আমিরের একজন মুখপাত্র জানান, ভারতে ফিরে আমিরকে তাঁর আসন্ন ছবি ‘সিক্রেট সুপারস্টার’-এর প্রচারে অংশ নিতে হবে। এর মধ্যে তাঁর ছেলে আজাদের স্কুলের গ্রীষ্মকালীন ছুটিও শেষ হয়ে যাবে। তাই তাঁরা মালটা থেকে ফিরে ইতালিতে ছুটি কাটানোর পরিকল্পনা করেছেন। এখন এই তারকা পরিবার ইতালির রাজধানী রোমে আছে। তাঁরা এর মধ্যে ফ্লোরেন্স মিউজিয়াম, একাডেমিয়া গ্যালারি, পিসার হেলানো টাওয়ারসহ অনেক জায়গায় ঘুরেছেন।
‘থাগস অব হিন্দোস্তান’ আগামী বছর দিওয়ালিতে মুক্তি দেওয়া হবে। আর ‘সিক্রেট সুপারস্টার’ মুক্তি পাবে এ বছর দিওয়ালিতে। এখানে ‘দঙ্গল’ ছবিতে আমির খানের মেয়ের চরিত্রে অভিনয় করা জাহিরা ওয়াসিমকেও দেখা যাবে। সূত্র: ইন্ডিয়া টুডে
 
