
সালমান খানের সঙ্গে একজন বঙ্গ সুন্দরীর নাম বেশ কিছু দিন ধরে শোনা যাচ্ছে। এই বঙ্গ সুন্দরীকে নাকি বলিউডের ভাইজানের সঙ্গে রোমান্স করতে দেখা যাবে। আর এই সুন্দরী হলেন ছোট পর্দার জনপ্রিয় মুখ মৌনী রায়। এর আগে মৌনীকে সালমানের সঙ্গে ছোট পর্দায় দেখা গেছে। এবার তাঁদের বড় পর্দায় দেখার সম্ভাবনার কথা শোনা যাচ্ছে।
এ কথা প্রায় নিশ্চিত, মৌনী রায় শিগগিরই বলিউডের দুনিয়ায় পা রাখছেন। অক্ষয় কুমারের ‘গোল্ড’ ছবির মধ্য দিয়ে বিটাউনে আত্মপ্রকাশ করছেন এই টেলি-সুন্দরী। শোনা যাচ্ছে, সালমান খানের ‘দাবাং থ্রি’ ছবিতে নাকি এই অভিনেত্রী কাজ করতে চলেছেন। এই ছবিতে সাল্লু মিয়ার ‘সাবেক’ হিসাবে তাঁকে দেখা যাবে। ছবিতে তাঁদের সম্পর্ক ‘ফ্ল্যাশব্যাক’ দৃশ্য হিসেবে আসতে পারে। এমনকি পর্দায় সালমান আর মৌনীকে রীতিমতো রোমান্স করতে দেখা যাবে। তবে এ ব্যাপারে পাকাপাকি কিছু জানা যায়নি।
মৌনী রায় তাঁর সৌন্দর্য আর গ্ল্যামারাস ছবির জন্য সামাজিক যোগাযোগমাধ্যমে খুবই জনপ্রিয়। ইনস্টাগ্রামে তাঁকে ৪৭ লাখ ব্যবহারকারী ফলো করেন। এখন মৌনীর ভক্তরা তাঁর অভিনীত ‘গোল্ড’ ছবি মুক্তির অপেক্ষায় দিন গুনছেন। এদিকে সালমান খান তাঁর আগামী ছবি ‘রেস থ্রি’ এবং ‘ভারত’ নিয়ে ব্যস্ত। ‘দাবাং থ্রি’ ছবির কাজ শিগগিরই শুরু হবে। তবে এই ছবির প্রধান নায়িকার নাম সম্পর্কে এখনো কিছু জানা যায়নি।
