
মডেল থেকে শুরু করে লোকেশন, সংগীত, শব্দগ্রহণ—সবই হচ্ছে বাংলাদেশে। শুধু প্রচারিত হবে দেশের বাইরে। সম্প্রতি এমনই একটি বিজ্ঞাপনের মডেল হলেন সৈয়দ রুমা। ফরাসি একটি সুগন্ধির বিজ্ঞাপনে কাজ করলেন তিনি। সুগন্ধির নাম ‘লা বিউটি’। ফরাসি প্রতিষ্ঠান রিচ অ্যান্ড রুইজের (Rich & Ruitz: R&R) পণ্য এটি। একই প্রতিষ্ঠানের আরও দুটি বিজ্ঞাপনে মডেল হয়েছেন বাংলাদেশের নায়লা নাঈম, র্যা ম্প মডেল রাজ ও তৃণ।বাংলাদেশি বিজ্ঞাপনী সংস্থা পজেটিভ হাবের তত্ত্বাবধানে নির্মিত হচ্ছে বিজ্ঞাপনচিত্রগুলো। সব কটিই নির্মাণ করছেন রম্য খান। তিনি জানান, দিন কয়েক আগে র্যা ম্প মডেল রুমাকে নিয়ে পুরান ঢাকার রোজ গার্ডেনে শুটিং হয় তৃতীয় বিজ্ঞাপনচিত্রের। দেশি আবহে বিদেশি পণ্যের বিজ্ঞাপনচিত্রে কাজের অভিজ্ঞতা নিয়ে রুমা বলেন, ‘খুব ভালো একটি কাজ হয়েছে। এ দেশেও যে বিশ্বমানের বিজ্ঞাপনচিত্র নির্মাণ করা সম্ভব, এটা বুঝতে পেরেছি।’গত বছরের শেষ দিকে সিলেটের একটি রিসোর্টে নায়লা নাঈমের এবং এ বছরের শুরুতে ঢাকার ভাটারা এলাকায় রাজ ও তৃণের বিজ্ঞাপনের শুটিং করা হয়। পজেটিভ হাবের কর্মকর্তা আবির চৌধুরী জানান, একই প্রতিষ্ঠানের আরও একটি বিজ্ঞাপন নির্মাণের কথা রয়েছে। শিগগিরই এর কাজ শুরু হবে। চারটি বিজ্ঞাপনচিত্র নির্মাণ শেষ হলেই একসঙ্গে ফ্রান্সসহ বিশ্বের বেশ কয়েকটি দেশে এর প্রচার শুরু হবে।
