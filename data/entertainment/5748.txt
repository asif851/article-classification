
পাঁচ বছর প্রেম করার পর ২০১২ সালের ১৬ অক্টোবর গাঁটছড়া বাঁধেন পতৌদির নবাব ও বলিউডের অভিনেতা সাইফ আলী খান এবং ‘হিরোইন’ তারকা কারিনা কাপুর খান। এই তো মাত্র গত মাসেই দ্বিতীয় বিবাহবার্ষিকী উদযাপন করেছেন তাঁরা। এখন পর্যন্ত বলিউডের অন্যতম সুখী দম্পতি হিসেবে সাইফ-কারিনার নামই বেশি উচ্চারিত হয়। কিন্তু এরই মধ্যে বিচ্ছেদ? সম্প্রতি ‘সাইফ আলী খানের সঙ্গে কারিনা কাপুরের বিচ্ছেদ’ এই শিরোনামে খবর প্রকাশ করেছে ওয়ান ইন্ডিয়া। অবশ্য এ খবরে সাইফ-কারিনা ভক্তদের আপাতত দুশ্চিন্তার কোনো কারণ নেই। এ বিচ্ছেদ বাস্তবের নয়, হ্যাপি এন্ডিং ছবিতে বিচ্ছেদের দৃশ্যে অভিনয় করতে দেখা যাবে এ তারকা দম্পতিকে।সাইফের ইলুমিনাতি ফিল্মসের ব্যানারে নির্মিত হ্যাপি এন্ডিং ছবিটি মুক্তি পাচ্ছে ২১ নভেম্বর। ছবিতে অতিথি চরিত্রে দেখা যাবে সাইফের সহধর্মিণী কারিনাকে। ছবিতে সাইফের প্রেমিকা চরিত্রে অভিনয় করেছেন তিনি। ছবির একটি দৃশ্যে দেখা যাবে, কারিনা তাঁর মধ্যমা আঙুল দেখিয়ে সাইফকে ছেড়ে চলে যাচ্ছেন। সম্প্রতি এক খবরে এমনটিই জানিয়েছে ওয়ান ইন্ডিয়া।গত বছর সাইফ প্রযোজিত ও অভিনীত জোম্বি কমেডিধর্মী গো গোয়া গান ছবির পর এবার সাইফের হ্যাপি এন্ডিং ছবিটিও পরিচালনার দায়িত্ব পেয়েছেন রাজ নিদিমরু এবং কৃষ্ণ ডি কে। সাইফ-কারিনার বিচ্ছেদ-দৃশ্য সম্পর্কে কৃষ্ণ বলেন, ‘বড় পর্দায় তারকা দম্পতির বিচ্ছেদের দৃশ্য অন্তর্ভুক্ত করার ভাবনাটি আমাদের কাছে দারুণ লেগেছে। দৃশ্যটিতে চমৎকার অভিনয় করেছেন কারিনা। দৃশ্যটির যে রসিকতা তা বেশ ভালোই বুঝতে পেরেছেন তিনি।’কৃষ্ণ আরও বলেন, ‘একটি দৃশ্যে কারিনা মধ্যমা আঙুল দেখিয়েছেন সাইফকে। প্লেয়ার্স ছবিতে সোনম কাপুরও এমনটি করেছিলেন। ছবি থেকে সোনমের সেই দৃশ্যও বাদ দেওয়া হয়নি। এরই মধ্যে আমরা আমাদের ছবি সেন্সর বোর্ডে জমা দিয়েছি। কারিনার দৃশ্যটি মোটেও অশোভন নয়। আমরা আশা করছি, ছবি থেকে দৃশ্যটি কেটে বাদ দেবে না সেন্সর বোর্ড।’
আরও পড়ুন:
কারিনার সঙ্গে সন্তানে অনীহ সাইফ!মা হতে চান কারিনা
