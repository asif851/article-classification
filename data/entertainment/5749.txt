
হলিউড তারকা রবিন উইলিয়ামসের মরদেহ উদ্ধার করেছে পুলিশ। গতকাল সোমবার ক্যালিফোর্নিয়ায় রবিনের ফ্ল্যাট থেকে তাঁর মরদেহ উদ্ধার করা হয়। পুলিশের ধারণা, অস্কারজয়ী এই অভিনেতা আত্মহত্যা করে থাকতে পারেন।বার্তা সংস্থা রয়টার্স ও বিবিসির খবরে জানা যায়, উইলিয়ামস ‘গুড মর্নিং ভিয়েতনাম’, ‘ডেড পয়েটস সোসাইটি’ ছবির জন্য বিখ্যাত ছিলেন। এ ছাড়া ‘গুড উইল হান্টিং’ চলচ্চিত্রে অভিনয়ের জন্য ১৯৯৭ সালে অস্কার পান ৬৩ বছর বয়সী এই অভিনেতা। কিছুদিন ধরে রবিন উইলিয়ামস মানসিক বিষণ্নতায় ভুগছিলেন।অস্কারজয়ী এ অভিনেতার মৃত্যুতে মানসিকভাবে ভেঙে পড়েছেন স্ত্রী সুসান স্নেইডার। এক বিবৃতিতে তিনি বলেন, ‘আজ সকালে, আমি আমার স্বামী ও শ্রেষ্ঠ বন্ধুকে হারিয়েছি। এ ছাড়া পৃথিবী ভালো মানুষকেও হারাল।’রবিন উইলিয়ামস একাধিক বিয়ে করেন। সুসান তাঁর তৃতীয় স্ত্রী। তাঁর তিনটি সন্তান রয়েছে। সত্তরের দশকে টিভি শো ‘মর্ক অ্যান্ড মিন্ডি’র জন্য পরিচিতি পান রবিন।
