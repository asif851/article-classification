
কলকাতার বিশিষ্ট অভিনেতা ও তৃণমূল সাংসদ তাপস পাল অসুস্থ হয়ে এখন কলকাতার একটি বেসরকারি নার্সিং হোমে চিকিত্সাধীন। তাঁকে নিবিড় পরিচর্যাকেন্দ্রে (আইসিইউ) রাখা হয়েছে।গতকাল মঙ্গলবার সকালে তাপস পাল অসুস্থ বোধ করায় বিকেলে তাঁকে কলকাতার বেলভিউ নার্সিং হোমে ভর্তি করা হয়। রাতেই তাঁর এমআরআই করা হয়। তাতে দেখা যায়, তাঁর মস্তিষ্কে মৃদু রক্তক্ষরণ বা মাইল্ড ব্রেন স্ট্রোক হয়েছে। চিকিত্সকেরা তাপস পালকে ৭২ ঘণ্টার পর্যবেক্ষণে রেখেছেন। তবে তাঁর বর্তমান শারীরিক অবস্থা স্থিতিশীল বলে জানিয়েছেন বেলভিউ নার্সিং হোমের চিকিত্সক শুদ্ধ কল্যাণ পাল।গত জুন মাসে নদীয়ার চৌমাহায় নারী সমাজকে নিয়ে বেফাঁস মন্তব্য করে গোটা দেশে তীব্র সমালোচনার মুখে পড়েন তাপস পাল। তাঁর সংসদ পদ বাতিলের দাবিতে আন্দোলনও শুরু হয়। এ ছাড়া তাঁর বিরুদ্ধে কলকাতা হাইকোর্টে মামলা হয়। সেই মামলা এখনো চলছে। এসব ঘটনার পর তাপস পাল মানসিকভাবে ভেঙে পড়েন। বাড়ি থেকে বের হওয়া কার্যত বন্ধ করে দেন তিনি। এমনকি লোকসভার অধিবেশনেও যোগ দেননি তাপস পাল।
