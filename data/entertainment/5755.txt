
ভাবছেন মধুচন্দ্রিমায় গেছেন ন্যান্সি! না, এমন কিছুই নয়। সম্প্রতি ‘হানিমুন’ ছবির একটি গানে কণ্ঠ দিয়েছেন জাতীয় চলচ্চিত্র পুরস্কার পাওয়া দেশের জনপ্রিয় এ সংগীতশিল্পী। কবির বকুলের কথায় গানটির সুর ও সংগীত পরিচালনা করেছেন শওকত আলী ইমন।ন্যান্সি বলেন, ‘সুর ও সংগীত পরিচালনার পাশাপাশি দ্বৈত গানটিতে আমার সঙ্গে কণ্ঠ দিয়েছেন শওকত আলী ইমন। সম্প্রতি গানটির রেকর্ডিংয়ের কাজ শেষ হয়েছে।’সাফিউদ্দিন সাফির ‘হানিমুন’ ছবির প্রধান দুটি চরিত্রে অভিনয় করছেন বর্তমান সময়ের বাংলা চলচ্চিত্রের আলোচিত জুটি মাহি ও বাপ্পি।এদিকে, ১৪ মার্চ দেশ টিভির ‘প্রিয়জনের গান’ অনুষ্ঠানে গান গাইবেন ন্যান্সি। এ প্রসঙ্গে তিনি বলেন, ‘অনুষ্ঠানটিতে আমার প্রিয় শিল্পীদের গান গাইব। আমার প্রিয় শিল্পীদের মধ্যে রয়েছেন রুনা লায়লা, শাকিলা জাফর, ফাহমিদা নবী, সাবিনা ইয়াসমীন, বাপ্পা মজুমদার, লতা মঙ্গেশকর, আরতি মুখোপাধ্যায়, নচিকেতা ও হৈমন্তী শুক্লা। ‘‘প্রিয়জনের গান’’ অনুষ্ঠানে তাঁদের সবার গানই আমি গাইব। পাশাপাশি আমার নিজের অ্যালবামের কিছু গানও পরিবেশন করব।’সংগীত পেশা সম্পর্কে জানতে চাইলে ন্যান্সি মন্তব্য করেন, ‘আমার কাছে মনে হয়, এই পেশা অনিশ্চয়তায় ভরা। কণ্ঠ থাকলেই যে আপনি অনেক ভালো করবেন তা কিন্তু নয়। সময়ের সঙ্গে সঙ্গে শ্রোতাদের চাহিদার ধরন পরিবর্তিত হয়। সময়ের সঙ্গে শিল্পীকেও মানিয়ে নিতে হয়। কিন্তু শ্রোতারা আবার পছন্দের শিল্পীর পরিবর্তন সব সময় মেনে নিতে রাজি থাকেন না। আরেকটা বিষয়, একজন শিল্পী শ্রোতাদের কাছ থেকে অনেক ভালোবাসা পান। এটা শিল্পীর প্রত্যাশা অনেক বাড়িয়ে দেয়। বেড়ে যায় দায়বদ্ধতার চাপও।’
