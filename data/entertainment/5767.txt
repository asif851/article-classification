
 
আবার সেই হিট জুটি। আবার সেই হিট ছবি। ১৯৮৭ সালের অত্যন্ত সফল ছবি ‘মি ইন্ডিয়া’-র সিক্যুয়েলে আবার জুটি বাঁধতে দেখা যাবে সম্ভবত শ্রীদেবী ও অনিল কাপুরকে। খুব শিগগির শুরু হচ্ছে ‘মি ইন্ডিয়া ২’-এর কাজ। গত শতকের আশির দশকের সেই হিট জুটি শ্রীদেবী-অনিলকে আবার রুপালি পর্দায় রোমান্স করতে দেখা যাবে।
খবর অনুযায়ী, শ্রীদেবীর আসন্ন ছবি ‘মম’ মুক্তির পরই তিনি এই ছবির শুটিংয়ের কাজ শুরু করবেন। ‘মি ইন্ডিয়া’-র পরিচালক ছিলেন শেখর কাপুর। ‘মি ইন্ডিয়া ২’-এর পরিচালনার ক্ষেত্রে দুজন পরিচালকের নাম উঠে এসেছে। এই সিক্যুয়েল ছবিটি পরিচালনা করবেন সম্ভবত রাকেশ ওম প্রকাশ মেহেরা অথবা ‘মম’ ছবির পরিচালক রবি উদ্যয়র। ‘মি ইন্ডিয়া ২’-তে শ্রীদেবী-অনিল ছাড়া আর একটি জুটি দেখা যাবে। শোনা গেছে, এই জুটির একজন হলেন অনিলপুত্র হর্ষবর্ধন। তবে হর্ষবর্ধন কার সঙ্গে জুটি বাঁধবেন, তা জানা যায়নি।
শ্রীদেবী, অক্ষয় খান্না, নওয়াজুদ্দিন সিদ্দিকি অভিনীত ‘মম’ ছবিটি আগামী ৭ জুলাই মুক্তি পাবে। চাচা-ভাতিজা অনিল এবং অর্জুন কাপুরের ‘মুবারকা’ আগামী ২৮ জুলাই সব প্রেক্ষাগৃহে আসবে।
