

ফরিদুর রেজা সাগরের লেখা নাটকে অভিনয় করছেন লাক্স তারকা মেহজাবীন চৌধুরী। নাটকের নাম মানুষ। এটি পরিচালনা করছেন সুমন ধর। গতকাল বুধবার থেকে রাজধানীর মিরপুরে শুরু হয়েছে এর শুটিং। সেই নাটকের শুটিং সেট থেকেই মেহজাবীন তাঁর সাম্প্রতিক কাজ নিয়ে কথা বললেন প্রথমআলোর সঙ্গে

‘মানুষ’ নাটকটির গল্প কেমন?অটোরিকশায় ফেলে যাওয়া এক যাত্রীর টাকা নিয়ে গল্পের কাহিনি। এখানে অটোরিকশার চালকের মেয়ের চরিত্রে আমি অভিনয় করছি। নাটকে অটোরিকশার চালক ফজলুর রহমান বাবু। গল্পের একপর্যায়ে দেখা যায় মেয়ের কারণেই বাবা সৎ পথে ফিরে আসেন। এটি আমার অভিনয়জীবনে একটি মনে রাখার মতো কাজ হতে পারে।কীভাবে?প্রতিদিনই তো নাটকে কাজ করি। সব সময় ভালো চিত্রনাট্য পাই না। এ চিত্রনাট্যটি পড়ে বেশি ভালো লেগেছে। গল্পের মধ্যে মায়া, আবেগ, সরলতা সবই আছে।গত ঈদে প্রচারিত ‘বড় ছেলে’ নাটকটি যেভাবে আলোচিত হয়েছে, তাতে মিডিয়ায় আপনার কাজের ক্ষেত্রে কোনো পরিবর্তন এসেছে?না, আগেও যে পরিমাণ কাজ করতাম, এখনো সেই পরিমাণই কাজ করি। তবে বড় ছেলে নাটকটি আমার অভিনয়জীবনের সবচেয়ে বড় পাওয়া। এ সময়ে আমার কাজের প্রসঙ্গ উঠলে প্রথমেই বড় ছেলে নাটকটির কথা আসে।‘বড় ছেলে’র পর অপূর্বর সঙ্গে আর কাজ হয়েছে?এরপর অপূর্ব ভাইয়ের সঙ্গে আস্থা নামে একটি এক ঘণ্টার নাটকে কাজ হয়েছে। এ নাটকটিরও পরিচালক মিজানুর আরিয়ান। বর্তমান সময়ের প্রেমের গল্প নিয়ে নাটকটি। এটি এখনো প্রচার হয়নি।আপনাকে তো ধারাবাহিক নাটকে দেখা যায় না।হ্যাঁ। প্রায় পাঁচ বছর হবে ধারাবাহিক নাটকে কাজ করি না। সবশেষ নো প্রবলেম ধারাবাহিকটিতে কাজ করেছিলাম। বাংলাভিশনে প্রচার হয়েছিল এটি।ধারাবাহিকে আর কাজ করবেন না?এক ঘণ্টার নাটক ও টেলিছবির কাজের এত প্রস্তাব আসে যে ধারাবাহিকে কাজ করার সময় পাই না। আর আমি করতেও চাই না। ধারাবাহিক নাটকে কাজ করলে শুটিংয়ের জন্য মাসের একটা নির্দিষ্ট সময় রেখে দিতে হয়। এর মধ্যে যদি কোনো ভালো এক ঘণ্টার নাটক কিংবা টেলিছবির কাজ আসে, সেই কাজ করার কোনোই সুযোগ থাকে না।সাক্ষাৎকার: শফিক আল মামুন
