
আজ থেকে গাজী টিভিতে শুরু হচ্ছে পাঁচ তরুণীর গল্প নিয়ে ধারাবাহিক সুপারগার্লস। এতে নিজ নিজ নামে অভিনয় করছেন অভিনেত্রী টয়া, নাদিয়া, সাফা কবির, সংগীতশিল্পী কেয়া রহমান ও অন্বেষা। সুপারগার্লস-এর গল্প ও চিত্রনাট্য লিখেছেন ভারতীয় অভিনেত্রী ও চিত্রনাট্যকার প্রিয়া ওয়াল। তবে শুটিংয়ে যাওয়ার আগে চূড়ান্ত চিত্রনাট্যের দেখভাল করছেন গাউসুল আলম শাওন। পরিচালনা করছেন তানিম রহমান অংশু।নতুন এই ধারাবাহিকটির গল্প প্রসঙ্গে পরিচালক বললেন, ‘সুপারগার্লস-এ পাঁচ তরুণীর জীবনের নানা ধরনের গল্প দেখতে পাবেন দর্শকেরা। আমরা অনেক যত্ন নিয়ে এটি নির্মাণ করছি। মহড়া, সেট ডিজাইন থেকে শুরু করে আলাদা করে ফটোসেশন—কোনো কিছুই বাদ দিইনি।’শনি থেকে বৃহস্পতিবার প্রতিদিন রাত ১১টায় প্রচার করা হবে সুপারগার্লস। পাশাপাশি ছয় দিনে দেখানো পর্বগুলো একত্রে টেলিছবি হিসেবে প্রচারিত হবে শুক্রবার রাত ৮টায়। ধারাবাহিকটিতে টাইটেল স্পন্সর হিসেবে আছে ইউনিলিভারের লাক্স, গ্রামীণফোন এবং ফার্নিচার স্পন্সর করেছে হাতিল।
