
একটা চরিত্রে মিশে যাওয়ার জন্য কত কিছুই না করতে হয় অভিনয়শিল্পীদের। চরিত্রকে ফুটিয়ে তুলতে দিনের পর দিন প্রস্তুতি নেন। শুধু অভিনয়ে নয়, পোশাক আর অনুষঙ্গের ক্ষেত্রেও সমান জোর দেন তাঁরা। যেমনটা তাঁদের মেকআপ ও চুলসজ্জায় করেন। কিন্তু যখন চুলই থাকবে না, তখন কেশবিন্যাসের ঝামেলা থাকবে না। যেমন এই ঝামেলা পোহাতে হয় না বলিউডের অক্ষয় খান্না কিংবা হলিউডের জ্যাসন স্ট্যাথামকে। তবে চরিত্রের খাতিরে অনেকে ইচ্ছা করেই মাথা ন্যাড়া করেন। পাশের দেশেই উদাহরণ আছে, সঞ্জয় দত্ত, শহীদ কাপুর কিংবা অর্জুন রামপাল। এই তালিকায় যদি নারীদের নাম যোগ হয়, তবে খুব অবাক হবেন? হ্যাঁ, অবাক হওয়ারই কথা। নারীদের সৌন্দর্য নাকি চুলে। আর সেই চুল কেটে ন্যাড়া মাথা করে নায়িকা হয়েছেন অনেকেই। বলিউডে অভিনেত্রীদের এই সংখ্যা কম হলেও হলিউডে বেশি। আসুন বলিউডের কয়েকজনের ন্যাড়া হওয়ার ঘটনা জানা যাক।
প্রিয়াঙ্কা চোপড়া২০১৪ সালে মুক্তি পাওয়া বলিউডের ছবি ‘ম্যারি কম’-এ প্রিয়াঙ্কা চোপড়াকে ন্যাড়া মাথায় দেখা গেছে। তিনি নিজেই স্বীকার করেছেন, চরিত্রটি ফুটিয়ে তোলার ব্যাপারে তিনি খুব ‘সিরিয়াস’ ছিলেন। কেননা, এটি ছিল ভারতীয় নারী মুষ্টিযোদ্ধা ম্যারি কমের আত্মজীবনী।
অন্তরা মালিবলিউডে খুব একটা শক্ত অবস্থান গড়তে না পারলেও কম চেষ্টা তো করেননি অন্তরা মালি। সেই প্রতিফলন দেখিয়েছিলেন ২০১০ সালে মুক্তি পাওয়া ছবি ‘অ্যান্ড ওয়ান্স অ্যাগেইন’-এ। তিনিও সেই ছবির ‘সাবিত্রী’ চরিত্রের জন্য মাথার চুল কামিয়ে ফেলেছিলেন।
শাবানা আজমি ও নন্দিতা দাস‘ওয়াটার’ ছবির জন্য শাবানা আজমি মাথা কামিয়েছিলেন। কিন্তু শুটিং শুরু হওয়ার পর এই ছবি নিয়ে বিতর্ক চাউর হয় ভারতে। তাই মাঝপথেই শাবানা ছেড়ে দেন ছবিটি। পরে ঠিক একই কারণে নন্দিতা দাস ‘ওয়াটার’ থেকে বের হয়ে আসেন। তিনিও শাবানার মতো মাথা ন্যাড়া করেছিলেন।
লিসা রে শাবানা কিংবা নন্দিতার মতো পিছপা হননি কানাডাপ্রবাসী ভারতীয় অভিনেত্রী লিসা রে। ‘ওয়াটার’ ছবিতে শেষ পর্যন্ত তাঁকে দেখা গেছে। চরিত্রের প্রয়োজনে মাথা মুণ্ডন করেছিলেন লিসা। ‘ওয়াটার’ ছবিটি পরে মুক্তি পায় ২০০৫ সালে।
তনুজাবলিউডের সেরা অভিনেত্রীদের তালিকায় কাজলের নাম নিঃসন্দেহে আসবে। কিন্তু তাঁর মা কি কম কিছু? কাজলের মা তনুজাও একসময় শীর্ষ নায়িকাদের একজন ছিলেন। তবে এই বয়সে তাঁর জ্যোতি কমেনি। ২০১৩ সালে মুক্তি পায় তনুজা অভিনীত মারাঠি ছবি ‘পিত্রুরুন’। সেই ছবিতে অভিনয় করতে গিয়ে মাথা ন্যাড়া করতে হয়েছে বর্ষীয়ান এই অভিনেত্রীকে।
তানভি আজমিএই তো দুই বছর আগের ছবি ‘বাজিরাও মাস্তানি’। বাজিরাওয়ের মায়ের চরিত্রের কথা মনে আছে? বিধবা নারীর চরিত্রে অভিনয় করেন তানভি আজমি। চরিত্রের খাতিরে তাঁকেও কামাতে হয়েছে মাথা।কসমোপলিটান, বলিউড মন্ত্র
