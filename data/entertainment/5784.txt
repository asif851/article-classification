
বেসরকারি টেলিভিশন চ্যানেল আরটিভিতে নিয়মিত প্রচারিত হচ্ছে ‘আরটিভি ডাবর ভাটিকা ক্যাম্পাস স্টার’ নামের একটি প্রতিযোগিতামূলক অনুষ্ঠান। সরকারি ও বেসরকারি বিশ্ববিদ্যালয়ের শিক্ষার্থীদের অংশগ্রহণ করা এ অনুষ্ঠানের বিচারক হিসেবে দায়িত্ব পালন করছেন অভিনেত্রী নিপুণ, অভিনেতা সজল ও সংগীতশিল্পী কনা। প্রতিযোগিতাটির এখন চলছে সিলেকশন রাউন্ড। এই রাউন্ডের একটি পর্বে অতিথি হয়ে এসেছেন মেহ্জাবীন। অতিথি হিসেবে এই মডেল ও অভিনেত্রী প্রতিযোগীদের নানা ধরনের পরামর্শ, উৎসাহ ও তাঁদের পরিবেশনাগুলোতে মন্তব্য করেছেন। তিন বিচারকের পাশে বসে কথা বলেছেন অনুষ্ঠানটি নিয়ে। মেহ্জাবীনের অতিথি হয়ে আসা পর্বটি প্রচারিত হবে আজ রাত সাতটা ৩৫ মিনিটে। অনুষ্ঠানটি উপস্থাপনা করছেন মডেল ও অভিনয়শিল্পী সাফা কবির। 
উল্লেখ্য, ডাবর বাংলাদেশ এবং স্যাটেলাইট চ্যানেল আরটিভির উদ্যোগে দেশের ১৫টি সরকারি-বেসরকারি বিশ্ববিদ্যালয়ে অনুষ্ঠিত হয়েছে এ সিলেকশন রাউন্ড। এসব বিশ্ববিদ্যালয়ের ছাত্রীরা এই প্রতিযোগিতায় অংশগ্রহণ করেছে। নাচ, গান এবং অভিনয়ে পারদর্শী ছাত্রীদের মধ্য থেকে সেরা তিনজনকে নির্বাচিত করা হবে। বিজয়ী নারী ‘আরটিভি-ডাবর ভাটিকা ক্যাম্পাস স্টার’ হিসেবে পাবেন নগদ ১ লাখ টাকা এবং ভাটিকা হেয়ার অয়েলের বিজ্ঞাপনে মডেল হিসেবে কাজ করার সুযোগ। প্রথম ও দ্বিতীয় রানারআপ যথাক্রমে আরটিভির সংবাদ পাঠিকা এবং একটি এফএম রেডিও স্টেশনে আরজে হিসেবে কাজ করতে পারবেন।
