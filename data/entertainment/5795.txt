
চাষী নজরুল ইসলাম মারা যাওয়ার পর দুই বছর কেটে গেছে। তাঁকে নিয়ে স্মরণসভায় ছুটে গেছেন শাকিব খান। তাঁকে নিয়ে বললেন কথা।বাংলাদেশ চলচ্চিত্র উন্নয়ন করপোরেশনের (বিএফডিসি) জহির রায়হান চলচ্চিত্র পরিচালক সমিতি আয়োজন করে গুণী নির্মাতা চাষী নজরুল ইসলাম স্মরণসভা। আর পাশেই কড়ইতলায় ‘অহংকার’ নামে নতুন একটি সিনেমার শুটিং করছিলেন শাকিব। কথা প্রসঙ্গে শাকিব জানালেন, সকাল সাড়ে সাতটা থেকেই এই ছবির শুটিং নিয়ে ব্যস্ত তিনি। তাঁর সঙ্গে এই ছবিতে অভিনয় করছেন শবনম বুবলি। শুটিংয়ে ব্যস্ত থাকা নায়ক শাকিবকে দুপুর ১২টার দিকে পরিচালক সমিতির সভাপতি মুশফিকুর রহমান গুলজার ফোন করে চাষী নজরুল ইসলাম স্মরণসভায় যেতে অনুরোধ করেন। ফোন পেয়ে শাকিবও সেখানে যাওয়ার জন্য উদগ্রীব হয়ে যান। একটা পর্যায়ে ‘অহংকার’ ছবির পরিচালককে অনুরোধ করে স্মরণসভায় যোগ দেন শাকিব।স্মরণসভায় শাকিব খান বলেন, ‘চাষী নজরুল ইসলামকে সব সময় আমার যেকোনো সমস্যায় কাছে পেতাম। ফোন করতেই তিনি উপায় বাতলে দিতেন। তাঁর সঙ্গে কাজ করার সৌভাগ্যও হয়েছে।’চাষী নজরুল ইসলাম স্মরণসভায় লোকসমাগম কম দেখে শাকিব বলেন, ‘এমন মানুষের স্মরণসভায় কাজকর্ম ফেলে হলেও কিছুক্ষণের জন্য আসা উচিত। এটাও ঠিক যে, এখন আউটডোর মৌসুম। তাই হয়তো অনেকেই ঢাকার বাইরে সিনেমার শুটিং নিয়ে ব্যস্ত আছেন।’স্মরণসভায় লোকসমাগম কম হলেও প্রত্যেকেই চাষী নজরুল ইসলামকে শ্রদ্ধা করেন বলে জানান শাকিব। বললেন, ‘চলচ্চিত্রে আমি যাঁদের চিনি তাঁদের কারোরই চাষী ভাইয়ের প্রতি শ্রদ্ধা ও ভালোবাসার কমতি নেই। আমি তো বলব, একটি অমর ভালোবাসার নাম চাষী নজরুল ইসলাম। আমার কথা আটকে যাচ্ছে। যতই বলি না কেন, কম বলা হবে।’
