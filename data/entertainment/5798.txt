
বলিউড থেকে যখন প্রিয়াঙ্কা চোপড়া হলিউডে পাড়ি জমান, তখন মনে ছিল অনেক দ্বিধা, শঙ্কা আর অনিশ্চয়তা। পরাজয়ের বোঝা নিয়ে দেশে ফেরার আশঙ্কাও ছিল। কিন্তু মার্কিন টিভি সিরিজ ‘কোয়ান্টিকো’ সফল হওয়ার পর থেকে কেটে গেছে সব দ্বিধাদ্বন্দ্ব। তবে প্রিয়াঙ্কার ভাগ্য যদি সুপ্রসন্ন না হতো, তাহলে পরাজয় কেমন করে মেনে নিতেন তিনি? সম্প্রতি প্রিয়াঙ্কা ইন্দো-এশিয়া সংবাদ সংস্থাকে দেওয়া সাক্ষাৎকারে এই প্রশ্নের জবাব দিলেন। পরাজয়কে কীভাবে মেনে নেন এই তারকা, তা বেশ সহজভাবে বললেন।আর দশজন মানুষের মতো যেকোনো ধরনের হার কষ্ট দেয় প্রিয়াঙ্কা চোপড়াকে। তবে অনেকের মতো এই অভিনেত্রী সেই কষ্টকে পুষে রাখেন না। তাঁর কষ্ট দূর করার কৌশল জানিয়ে পিসি বলেন, ‘যদি পরাজিত হই, হেরে যাই, তখন আমি নিজেকে ঘরে বন্দী করে ফেলি। এরপর মোটা কম্বল গায়ে জড়িয়ে বাটিভর্তি আইসক্রিম খাই এবং পরদিন ভোরেই হেরে যাওয়ার কষ্ট ভুলে যাই। সবকিছু নতুন করে শুরু করি।’ আইএএনএস।
