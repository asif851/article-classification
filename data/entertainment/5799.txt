
রনবীর সিংয়ের আজকের এই জনপ্রিয়তা কিন্তু নতুন কিছু নয়। স্কুলের মেয়েদের মধ্যেও তাঁর দারুণ জনপ্রিয়তা ছিল। সম্প্রতি ফিল্মফেয়ারের সেরা অভিনেতা হওয়ার পর পরই নিজের স্কুলের এক বার্ষিক অনুষ্ঠানে হাজির হন তিনি।গতকাল নিজের স্কুল লার্নার্স অ্যাকাডেমির অনুষ্ঠানে উপস্থিত হয়ে দুষ্টুমিতে ভরা স্কুলজীবনের স্মৃতিচারণ করেন ‘বাজিরাও মাস্তানি’র এই অভিনেতা। তাঁর কাছে জানতে চাওয়া হয়েছিল, স্কুলেও কি তিনি মেয়েদের মধ্যে জনপ্রিয় ছিলেন? মুচকি হেসে রনবীর বলেন, ‘হ্যাঁ, ছিলামই তো। আমি সব সময়ই পারফরমার ছিলাম। আমাদের দলটা স্কুলের সব থেকে জনপ্রিয় ছিল। আমি ভীষণ দুষ্টু আর ফাজিলও ছিলাম।’স্কুলের অনুষ্ঠানে সেদিনের প্রধান অতিথি রনবীর তাঁর উপস্থিত বুদ্ধি এবং সম্মোহনী ক্ষমতা দিয়ে ছাত্রদের মুগ্ধ করে রাখেন। মজা করে তিনি ছাত্রদের বলেন, ‘আমার গায়ে যে শার্টটা দেখছ, বিদায়ের দিনে এটা আমাকে স্কুল থেকে দেওয়া হয়েছিল।’ রনবীর তাঁর শিক্ষক ও অফিস সহকারীদের সঙ্গে দেখা করেন। বড়দের পায়ে হাত দিয়ে সালাম করে আশীর্বাদ নেন এবং কারও কারও কপালে চুমু খান তিনি।শিক্ষকেরাও তাঁকে নিয়ে স্মৃতিচারণ করে বলেন, ‘ও ভীষণ সাহসী আর দুষ্টু ছিলো।’
