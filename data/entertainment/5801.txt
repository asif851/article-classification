
সর্বশেষ অগ্নি ২ ছবির পর আরও একটি যৌথ প্রযোজনার ছবিতে চুক্তিবদ্ধ হয়েছিলেন ঢালিউড অভিনেত্রী মাহিয়া মাহি। এ নিয়ে বেশ রোমাঞ্চিত ছিলেন তিনি। কিন্তু ভিসা-সংক্রান্ত জটিলতায় বারবার পিছিয়ে যাচ্ছিল নতুন ছবি তুই শুধু আমার-এর শুটিংয়ের কাজ। অবশেষে সব জটিলতা কাটিয়ে আগামী মাসে যুক্তরাজ্যের উদ্দেশে রওনা দিচ্ছেন এই অভিনেত্রী। আগামী ২ জুন থেকে সেখানে শুরু হচ্ছে তাঁর নতুন ছবিটির কাজ। এ ছবিতে তাঁকে দেখা যাবে টালিউডের সোহম, ওম ও বাংলাদেশের আমান রেজার সঙ্গে।নতুন ছবির কাজ সম্পর্কে মাহি বলেন, ‘ছবিটিতে চুক্তিবদ্ধ হয়েছিলাম বেশ আগেই। চুক্তির পরই শুটিং শুরু হওয়ার কথা ছিল। কিন্তু ভিসা-সংক্রান্ত জটিলতায় শুটিং পিছিয়ে যায়। আজ (রোববার) ভিসা পেয়েছি।’ যৌথ প্রযোজনার ছবি করতে পছন্দ করেন কেন, জানতে চাইলে মাহি বলেন, ‘যৌথ প্রযোজনার ছবিতে অভিনয়ের সুবিধা হলো, এ ধরনের ছবির কাজ গোছানো হয়। বাজেটের ক্ষেত্রে কোনো আপস করতে হয় না। এ কারণে কাজ ভালো হয়।’সহশিল্পী ওম ও সোহমকে নিয়েও ইতিবাচক মন্তব্য করেন মাহি। এর আগে ওমের বিপরীতে অগ্নি ২ ছবিতে অভিনয় করেছিলেন তিনি। তবে সোহমের সঙ্গে এটাই হবে তাঁর প্রথম কাজ। মাহি বলেন, ‘সোহমের সঙ্গে ময়না নামে আরেকটি ছবিতে কাজের কথা আছে। আগে একসঙ্গে কাজ করা না হলেও তাঁর কাজ সম্পর্কে আমার ভালো ধারণা আছে। তাই আশা করছি, কাজে নামলে আমাদের বোঝাপড়াটা ভালো হবে।’প্রায় দুই বছর বিরতির পর যৌথ প্রযোজনার কোনো ছবিতে অভিনয় করতে যাচ্ছেন এই অভিনেত্রী। যৌথভাবে এ ছবি প্রযোজনা করছে কলকাতার এসকে মুভিজ ও বাংলাদেশের অ্যাকশন কাট এন্টারটেইনমেন্ট। কলকাতার জয়দীপ মুখার্জির সঙ্গে বাংলাদেশ থেকে যৌথভাবে ছবিটি পরিচালনা করবেন অনন্য মামুন। তুই শুধু আমার ছবির বাংলাদেশের এই পরিচালক জানান, ছবির শুটিং হবে তিন ধাপে। প্রথমে যুক্তরাজ্য, এরপর বাংলাদেশ ও ভারতের কলকাতায়।
