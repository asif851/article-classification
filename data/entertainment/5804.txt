
‘হিন্দু সন্ত্রাসবাদীদের অস্তিত্ব অস্বীকার করা যায় না।’ গত সপ্তাহে বিভিন্ন পত্রিকায় প্রকাশিত হয় কমল হাসানের এ মন্তব্য। এরপর তাঁকে নিয়ে সমালোচনা আর বিভিন্ন রাজনৈতিক দলের আক্রমণ অব্যাহত থাকে। তাঁকে হুমকি দেওয়া হয়। মানহানির মামলাও হয়েছে তাঁর বিরুদ্ধে।
কিন্তু এবার কমল হাসান বললেন, ‘সন্ত্রাসবাদী’ নয়, তিনি বলেছিলেন ‘চরমপন্থী’। আরও বললেন, ‘হিন্দু ভাবাবেগে আমি কেন আঘাত করব? আমি নিজেই তো হিন্দু পরিবার থেকে এসেছি।’ তিনি দাবি করেন, তাঁর মন্তব্যের অপব্যাখ্যা করা হয়েছে, পত্রিকায় অনুবাদের সময় তাঁর বক্তব্য কিছুটা বিকৃত হয়েছে। আজ ৭ নভেম্বর দক্ষিণের এই সুপারস্টারের জন্মদিন। এ উপলক্ষে দুপুরে সংবাদমাধ্যমের মুখোমুখি হন তিনি।
আজ মঙ্গলবার দুপুরে সংবাদমাধ্যমের কর্মীদের উপস্থিতিতে কমল হাসান মুঠোফোনের জন্য একটি অ্যাপ প্রকাশ করেন। অ্যাপটির নাম ‘মাইয়াম হুইসল’। এই অ্যাপের মাধ্যমে ভক্ত আর অনুসারীদের সঙ্গে তিনি যোগাযোগ রাখবেন। আর ভক্তরাও যেকোনো বিষয় তাঁর নজরে আনতে পারবেন।
এদিকে গত জুলাই মাসে কমল হাসান ঘোষণা দেন, শিগগিরই রাজনীতিতে যোগ দিচ্ছেন তিনি। অনেকেই ধারণা করেছিলেন, জন্মদিন উপলক্ষে আজ এর আনুষ্ঠানিক ঘোষণা দেবেন। কিন্তু এ ধরনের কোনো ঘোষণা না দেওয়ায় হতাশ হন সবাই। সাংবাদিকেরা তাঁকে প্রশ্ন করেন, আপনি রাজনৈতিক ক্যারিয়ার কবে শুরু করবেন? কমল হাসান বলেন, ‘আমি রাজনীতির সঙ্গেই আছি।’
কমল হাসান জানিয়েছেন, নতুন রাজনৈতিক দলের তহবিল গঠনের জন্য জনসাধারণের কাছ থেকে এরই মধ্যে ৩০ কোটি রুপি সংগ্রহ করেছেন। নতুন রাজনৈতিক দলের ঘোষণা দেওয়ার আগে তিনি পুরো তামিলনাড়ু সফর করবেন।
গত অক্টোবরে দক্ষিণী ছবির আরেক সুপারস্টার রজনীকান্তের সঙ্গে এক মঞ্চে দেখা যায় কমল হাসানকে। তখন তাঁদের ঘিরে নতুন রাজনৈতিক জোট গড়ার সম্ভাবনার কথা সংবাদমাধ্যমে আলোচিত হয়। টাইমস অব ইন্ডিয়া, দ্য হিন্দু
