
চিন্তা যেন কিছুতেই পিছু ছাড়ছে না অভিনেত্রী জাকিয়া বারী মমকে। দিন যতই ঘনিয়ে আসছে, ততই পাল্লা দিয়ে বাড়ছে মমর চিন্তা। ছবিটি নিয়ে যেন তাঁর স্বপ্নেরও শেষ নেই। চিন্তার পাশাপাশি ছবিটিকে ঘিরে আবর্তিত হচ্ছে মমর স্বপ্ন। আর এসব কিছুই হচ্ছে ‘ছুঁয়ে দিলে মন’ ছবিকে ঘিরে। মম অপেক্ষায় আছেন, ছবিটি নিয়ে দর্শক প্রতিক্রিয়া দেখার। এটি মম অভিনীত নতুন ছবি। চার মাস পর প্রেক্ষাগৃহে মুক্তি পেতে যাচ্ছে মম অভিনীত নতুন কোনো ছবি। মম বললেন, ‘কবে আসবে ১০ এপ্রিল। আমি যে কতটা আগ্রহ নিয়ে দিনটির জন্য অপেক্ষা করছি, বলে বোঝাতে পারব না। আমার দৃঢ় বিশ্বাস, ছবিটি দর্শক লুফে নেবে। সেই সঙ্গে আমাকেও সবাই গ্রহণ করবে।’পয়লা বৈশাখ উপলক্ষে মুক্তি পেতে যাচ্ছে ‘ছুঁয়ে দিলে মন’ ছবিটি। ছবিটিতে মম অভিনয় করেছেন আরিফিন শুভর বিপরীতে। মম বললেন, ‘আমার বিশ্বাস, ছুঁয়ে দিলে মন সবার মনকে ছুঁয়ে দিতে পারবে।’এদিকে ‘ছুঁয়ে দিলে মন’ ছবিটি মুক্তি নিয়ে ফেসবুকে একটি ভিডিও বার্তা শেয়ার করেছেন মম। সেখানে মম ছবিটিকে ঘিরে তাঁর এখনকার অবস্থা ব্যাখ্যা করেছেন। মম বলেন, ‘দিন-রাত আমার মাথার মধ্যে এখন শুধুই ছুঁয়ে দিলে মন ছবিটি নিয়ে কাজ করছে। ছবিতে আমার চরিত্রের নাম নীলা। সত্যি কথা বলতে আমি এখন নীলা চরিত্রের মধ্যে বসবাস করছি।’মম এ-ও বলেন, ‘কাজ ভালো হয়েছে বলে চিন্তাটাও বেশি। কারণ ছবিটি নিয়ে এরই মধ্যে পরিচিতজনদের যে প্রত্যাশার কথা জেনেছি, তা আমাকে অনেক বেশি উৎসাহিত করেছে। আমি সবার প্রত্যাশা পূরণ করতে চাই। এমনকি ভালো ভালো ছবির অংশ হতে চাই। ’
