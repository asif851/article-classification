
অনেক বছর ধরেই নিজের অভিনয় দিয়ে প্রশংসিত হয়ে আসছেন হলিউড অভিনেত্রী এমা স্টোন। সম্প্রতি তিনি তাঁর হলিউডযাত্রা নিয়ে কথা বললেন রোলিংস্টোন ডটকমের সঙ্গে। সেখানে তিনি জানালেন, খুব সহজ ছিল না এই যাত্রা। নারী শিল্পী হওয়ায় তাঁকে নাকি অনেকেই গুরুত্বের সঙ্গে নিতেন না। তাঁর দেওয়া পরামর্শকে সব সময় কৌতুক হিসেবে ধরেন নির্মাতারা। আর এটাই ছিল এমার অভিনয়জীবনের সবচেয়ে বড় সংগ্রাম। নিজের মত ও মন্তব্য প্রতিষ্ঠার জন্য অনেক সংগ্রাম করতে হয়েছে এই লা লা ল্যান্ড অভিনেত্রীকে। একটা সময় ছবির সেটে নিজেকে গুরুত্বহীন মনে করে নির্মাতার সঙ্গে ভাবনার আদান-প্রদান করাই বন্ধ করে দিয়েছিলেন। এমা বলেন, ‘এমনও একটা সময় ছিল, যখন ছবির সেটে আমার মতামত দেওয়াকে একধরনের প্রতিবন্ধকতা মনে করা হতো। নির্মাতা ও সহ-অভিনেতারা মনে করতেন, আমি নিজের মত দিয়ে তাঁদের কাজে বাধা দিচ্ছি।’ এমনকি নারী শিল্পী হিসেবেও নিজেকে একসময় গুরুত্বহীন মনে করতেন এমা; বললেন, ‘নারী শিল্পী হওয়ায় একটা সময় শুটিং সেটে খুব অস্বস্তি বোধ করতাম। আমি যদি ইম্প্রোভাইজ করে কোনো সংলাপ বলতাম, তা শুনে সবাই খুব হাসতেন। কিন্তু এ বিষয়টিই যখন কোনো পুরুষ সহশিল্পীর বেলায় ঘটত, তখন এই ইম্প্রোভাইজ খুব গুরুত্বের সঙ্গে দেখতেন নির্মাতারা।’ আইএএনএস।
