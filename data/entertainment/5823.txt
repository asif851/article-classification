
১৩ এপ্রিল নতুন করে মুক্তি পাচ্ছে চলচ্চিত্র ‘বিজলি’। এতে অভিনয় করেছেন চিত্রনায়িকা ববি। ববির প্রযোজনা প্রতিষ্ঠান ববস্টার ছবিটির প্রযোজক। এটি এই প্রতিষ্ঠানের প্রথম প্রযোজনাও। ছবি, নিজের প্রযোজনা প্রতিষ্ঠান এবং কাজ-সবকিছু নিয়ে প্রথম আলোর সঙ্গে কথা বললেন তিনি।প্রযোজক হিসেবে প্রথম ছবি, আবার নায়িকাও আপনি। প্রথমবারের মতো দুই ভূমিকা পালন করে কেমন লাগছে? ভালোই লাগছে, তবে একটু চাপও আছে। দর্শকের ভালোবাসার জন্যই তো আজকের ববি। অনেক সময় নিয়ে ছবিটি করেছি। চেষ্টা করেছি একটি ভালো ছবি করতে। সবার ভালো লাগবে আশা করি।একবার মুক্তি পেয়েছিল ছবিটা...এ বিষয় নিয়ে কথা বলতে চাই না। এটুকু বলি, এখন ভালো ছবির অনেক অভাব। একসময় আমাদের অনেক ব্যবসাসফল ছবি হতো। এখন অবশ্য উৎসব উপলক্ষে ভালো ছবি আসছে। মানুষ ছবি দেখুক, হল বাঁচুক। বাংলা ছবির জন্য অন্তত শুভকামনা জানানো উচিত। ছবি নিয়ে নেতিবাচক মানসিকতাটা কমানো দরকার।কোন তিনটি কারণে ছবিটা দেখা উচিত? এ ডিজিটাল যুগে একজন দর্শক হাতে থাকা মোবাইল ফোন দিয়ে হলিউড-বলিউডের ছবি-সবকিছুই দেখতে পারছেন। তাঁদের আটকানোও যাবে না। আমি বলতে পারি, আমাদের সীমাবদ্ধতা থাকা সত্ত্বেও গর্ব করতে পারি-এমন ছবি বানানোর চেষ্টা করেছি। চারটি দেশে শুটিং হয়েছে। প্রথমবারের মতো বাংলাদেশের কোনো ছবির শুটিং আইসল্যান্ডে হয়েছে। অনেক সুন্দর লোকেশন। এটা মানুষের ভালো লাগবে। তা ছাড়া, গল্পটা অনেক সুন্দর। কেউ বলতে পারবে না কারিগরি মানের কারণে এটা বাইরের কোনো গল্প থেকে নেওয়া, এটা একদমই বাংলাদেশের গল্পের ছবি। এরপর হলো, ভালো ভালো গুণী আর্টিস্ট কাজ করেছেন।প্রথম প্রযোজিত সিনেমাতে কলকাতার নায়ক নিয়েছেন। বাংলাদেশের কাউকে না নেওয়ার কারণ কী? এটার কোনো কারণ নেই। একটা ভালো ছবির জন্য পৃথিবীর যেকোনো জায়গা থেকে যা কিছু আনতে হয়, সেটাই আমি আনব।এটি সুপারহিরো ছবি। সত্যি সত্যিই যদি আপনার সুপারহিরোর শক্তি থাকে, তাহলে কোন কাজটি প্রথম করবেন? যারা ব্যক্তিস্বার্থের জন্য চলচ্চিত্রের ক্ষতি করছে, তাদের দমন করব। এই যে ধর্ষণ হচ্ছে, এটাকে বন্ধ করব। ধনী-গরিবের বৈষম্য কমাব।
পরের ছবিতে নায়িকা হিসেবে অন্য কাউকে নিতে চাইলে কাকে নেবেন? চরিত্রের জন্য যাঁকে পছন্দ হয়, তাঁকেই নেব। বাংলাদেশের মধ্যে এখন সবচেয়ে পছন্দ জয়া আপাকে (জয়া আহসান)।
নায়ক হিসেবে কাকে এগিয়ে রাখবেন, সায়মন না বাপ্পী? ওরা দুজনই অনেক ভালো করছে, চেষ্টাও করছে। আমাদের অনেক সীমাবদ্ধতার মধ্যেই ভালো করছে। সবার জন্য শুভকামনা।
