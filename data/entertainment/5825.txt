
মরণব্যাধি ক্যানসারের সঙ্গে ১১ মাস যুদ্ধ শেষে মৃত্যুর কাছে হার মানতে হয়েছে কিংবদন্তি কথাসাহিত্যিক ও নির্মাতা হ‌ুমায়ূন আহমেদকে। বাংলা সাহিত্যের কিংবদন্তি এই লেখকের ক্যানসারের বিরুদ্ধে সেই যুদ্ধের সময়টাতে তাঁর পাশেই ছিলেন স্ত্রী মেহের আফরোজ শাওন। সে সময় তাঁকে স্বামীর কষ্টটা বেশ নাড়া দেয়। তখন থেকেই ক্যানসার যোদ্ধাদের কষ্টের ব্যাপারটি উপলব্ধি করতে থাকেন শাওন। সম্প্রতি তিনি সেই উপলব্ধিকে গানে গানে তুলে ধরেছেন।‘কিছু কিছু মানুষ আছে বীরের থেকেও বেশি, সংশপ্তকের মতো হাল ছাড়ে না, আমাদের প্রত্যয় আছে, আছে ভালোবাসা, ভয় নেই, সামনে চলো, অনাগত নতুন আশা’—এমন কথার গানটি লেখার পাশাপাশি এতে কণ্ঠও দিয়েছেন শাওন। গানটির সুর ও সংগীত পরিচালনা করেছেন শুভ্রদেব। শাওনের সঙ্গে তিনি গানটিতে কণ্ঠও দিয়েছেন।প্রথম আলোর সঙ্গে আলাপে শাওন বললেন, ‘ক্যানসার আক্রান্তরা আমার কাছে যোদ্ধার চেয়ে কোনো অংশে কম নয়। মৃত্যুর সঙ্গে তাঁদের যুদ্ধ আমাকে প্রতিনিয়ত আলোড়িত করে। ক্যানসারে আক্রান্ত স্বামীর পাশে থাকার ফলে আমি জানি, এই যুদ্ধটা সত্যিই অনেক কঠিন। কিছুদিন আগে যখন শুভ্রদেবের কাছ থেকে ক্যানসার বিষয়ে গান লেখার প্রস্তাব পাই, শুরুতে ভাবনায় পড়ে যাই। শেষ পর্যন্ত তাঁর অনুরোধ উপেক্ষা করা সম্ভব হয়নি। ক্যানসার যোদ্ধাদের নিয়ে আমার উপলব্ধিকে লিখে ফেলি।’শাওন এও বলেন, ‘গান লেখা আমার কাজ না। আমার কাছে গান লেখাটা খুব কঠিন বলে মনে হয়েছে। তা ছাড়া আমি গান লিখতেও চাই না। জীবনে এই প্রথম কোনো গান লেখার অভিজ্ঞতা হলো। ক্যানসারের মতো বিষয় নিয়ে গান লিখতে পেরে নিজের ভেতর অনেক ভালো লাগা কাজ করেছে।’শুভ্রদেব বলেন, ‘সমাজের বিভিন্ন সমস্যা নিয়ে কাজ করাটা আমার কাছে বরাবরই অনেক বেশি আনন্দের। বছর দুয়েক আগে আমার মা ফুসফুস ক্যানসারে আক্রান্ত হয়ে মারা যান। ক্যানসারে আক্রান্ত রোগীদের কষ্টের তীব্রতা আমি ভালোভাবেই বুঝতে পারি। মাকে হারানোর পর ক্যানসার সম্পর্কে সচেতনতা তৈরির তাগিদ অনুভব করি নিজের মধ্যে। ক্যানসার ফাউন্ডেশনের সঙ্গে যুক্ত থেকে সেই লক্ষ্যে কাজ করে যাচ্ছি। সম্প্রতি ক্যানসার আক্রান্ত রোগীদের কষ্টের ব্যাপারটিকে গানের মাধ্যমে তুলে ধরতে পেরে অনেক ভালো লাগছে। সামনেও এ ধরনের কাজ করে যেতে চাই।’
