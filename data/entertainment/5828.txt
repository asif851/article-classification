
পপ গায়িকা টেলর সুইফট আর হলিউড অভিনেতা টম হিডলস্টোন খুব অল্প সময়ের মধ্যেই ঘনিষ্ঠ হয়ে গিয়েছিলেন। সাবেক প্রেমিক কেলভিন হ্যারিসের সঙ্গে ছাড়াছাড়ি হতে না হতেই টমের সঙ্গে টেলরের প্রকাশ্যে এত অন্তরঙ্গতা অনেকেরই চোখে লেগেছিল। কিন্তু মাত্র তিন মাসের ব্যবধানে টমও এখন সাবেকের তালিকায়। ২৬ বছর বয়সী এই গায়িকার ঘনিষ্ঠ একটি সূত্র সম্প্রতি পিপল ম্যাগাজিনকে এই খবর নিশ্চিত করেছেন।
এই প্রেমিক জুটি সম্পর্কে জড়ানোর পর থেকেই পাপারাজ্জিরা যেন সব সময় ওত পেতে থাকত। তাঁদের একসঙ্গে দেখতে পেলেই শুরু হতো ক্লিক-ক্লিক। সেই ছবি ছড়িয়ে পড়ত সামাজিক যোগাযোগ মাধ্যম ও সেখান থেকে গণমাধ্যমে। কিন্তু এক মাসেরও বেশি সময় ধরে পাপারাজ্জিদের নিরাশ হতে হচ্ছিল। কারণ এই কয়দিন টম-টেলরকে একসঙ্গে দেখা যায়নি। তাঁদের শেষ একসঙ্গে দেখা গিয়েছিল ২৭ জুলাই। যুক্তরাষ্ট্রের স্যান্টা মনিকা বিচের একটি রেস্তোরাঁয়।কিছুদিন আগে খবর পাওয়া গেছে, এই জুটি আর একসঙ্গে নেই। এই বিচ্ছেদ নাকি হয়েছে কোনো রকম ঝুট-ঝামেলা ছাড়াই। টম-টেলরের এই ‘বন্ধুত্বপূর্ণ’ বিচ্ছেদের মূল কারণ দুজনের মতভেদ। টেলর চাইতেন নিজেদের সম্পর্কটাকে যথা সম্ভব লোকচক্ষুর আড়ালে রাখতে, কিন্তু টম চাইতেন এর উল্টোটা। তাই টেলরই প্রথম এই সম্পর্ক থেকে সরে আসার সিদ্ধান্ত নেন। অবশ্য জুলাই মাসে টম এক সাক্ষাৎকারে বলেছিলেন, ‘আমি আর টেলর একসঙ্গে আছি। আমরা সুখে আছি—এটাই সত্যি। এখানে মানুষের দৃষ্টি আকর্ষণের কোনো ব্যাপার নেই।’জুন মাসে স্কটিশ ডিজে কেলভিনের সঙ্গে হুট করেই সম্পর্কের ইতি টানেন টেলর সুইফট। একই মাসের ১৫ তারিখে টম ও টেলরের প্রেমের বিষয়টি সবার সামনে আসে। দুজন দুজনের পরিবারের সঙ্গেও সময় কাটান।এদিকে বিচ্ছেদের পর সুইফট এখন নিউইয়র্কে তাঁর বান্ধবীদের সঙ্গে আড্ডা দিয়ে বেড়াচ্ছেন। পিপল ম্যাগাজিনে বুধবার প্রকাশিত তাঁর ছবি দেখে বেশ ফুরফুরেই লাগছিল তাঁকে। পিপল ও এনডিটিভি অবলম্বনে
