
সম্প্রতি অস্কারজয়ী ব্রিটিশ সংগীতশিল্পী ও গীতিকার অ্যাডেলেকে শিশুতোষ বই লেখার প্রস্তাব দিয়েছে প্রকাশনা সংস্থা পাফিন। ১০ মাস বয়সী ছেলে অ্যাঞ্জেলোর কথা ভেবে বই লিখতে আগ্রহও প্রকাশ করেছেন অ্যাডেলে। এ প্রসঙ্গে ঘনিষ্ঠ সূত্রের বরাতে যুক্তরাজ্যের ‘ডেইলি স্টার’ পত্রিকা জানিয়েছে, প্রকাশনা সংস্থাটি মনে করছে, গায়িকা ও গীতিকার হিসেবে সাফল্য পাওয়ার পর সফল লেখক হিসেবেও নিজেকে প্রমাণ করতে পারবেন অ্যাডেলে। বই লেখার প্রস্তাবটি তিনি পছন্দও করেছেন। খুব বেশি ব্যক্তিগত বিষয় নিয়ে তাঁকে লিখতে হবে না। বইটিতে মা হওয়ার শুরুর দিনগুলোর মধুর কিছু স্মৃতির কথা তিনি লিখবেন। ছেলে অ্যাঞ্জেলোকে বইটি উত্সর্গ করতে চান তিনি। সবমিলিয়ে দারুণ উচ্ছ্বসিত অ্যাডেলে ও তাঁর কাছের মানুষরা। গত বছরের জানুয়ারিতে শিল্প উদ্যোক্তা সিমন কোনেকির সঙ্গে অ্যাডেলের প্রেমের খবর চাউর হয়েছিল। ছয় মাস পর অ্যাডেলে ঘোষণা দেন, তিনি এবং সিমন প্রথম সন্তানের মা-বাবা হতে যাচ্ছেন। ২০১২ সালের ১৯ অক্টোবর ছেলে সন্তানের জন্ম দেন অ্যাডেলে। সিমন ও অ্যাডেলে তাঁদের ছেলের নাম রাখেন অ্যাঞ্জেলো। এদিকে শোনা যাচ্ছে, মুক্তি প্রতীক্ষিত ‘দ্য সিক্রেট সার্ভিস’ ছবিতে ছোট একটি চরিত্রে অভিনয় করবেন ২৫ বছর বয়সী এ ব্রিটিশ গায়িকা। ব্রিটিশ নির্মাতা ম্যাথিউ ভন পরিচালিত ছবিটিতে ভ্যাম্পায়ার রূপে হাজির হওয়ার সম্ভাবনা রয়েছে অ্যাডেলের। তিনি এর আগে মার্কিন টিভি সিরিজ ‘আগলি বেটি’,  আত্মজীবনীমূলক চলচ্চিত্র ‘কেটি পেরি: পার্ট অব মি’তে অভিনয় প্রতিভার পরিচয় দিয়েছিলেন।
