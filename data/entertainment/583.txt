
আহ্বান ছিল প্রাণের আনন্দে মিলনের ছন্দে একত্র হওয়ার। এ আয়োজন প্রতিবছর করে আসছে সংগীতশিক্ষার প্রতিষ্ঠান সুরের ধারা। এ বছরের আয়োজনটি একটু ব্যতিক্রম। এ বছর ২৫ বছর পূর্ণ করল সংগীত বিদ্যালয়টি। তাই রবীন্দ্র সৃজনকর্ম নিয়ে চার দিনের উৎসবের আয়োজন করেছে সুরের ধারা। সারা দেশ থেকে শিল্পী ও সংস্কৃতিকর্মীরা ঢাকায় এসেছেন এ অনুষ্ঠানে যোগ দিতে।
গতকাল শুরু হয়েছে সুরের ধারার রজতজয়ন্তী উৎসব, চৈত্রসংক্রান্তি ও বর্ষবরণের চার দিনের আয়োজন। বিকেলে বঙ্গবন্ধু আন্তর্জাতিক সম্মেলন কেন্দ্রের হল অব ফেমে উৎসব উদ্বোধন করেন প্রধানমন্ত্রী শেখ হাসিনা। তিনি বলেন, ‘সংস্কৃতিচর্চার মাধ্যমে একটি জাতির প্রকৃত বিকাশ সম্ভব। বাংলাদেশের স্বাধীনতা, মুক্তিযুদ্ধ ও গণতান্ত্রিক আন্দোলনই এর সত্যতা জোরালোভাবে প্রমাণ করে। একটি স্বাধীন রাষ্ট্রকে যদি সম্পূর্ণভাবে উন্নত করতে হয়, তাহলে শুধু অর্থনৈতিক মুক্তিই নয়, সাংস্কৃতিক মুক্তিটাও একান্তভাবে প্রয়োজন। এ জন্য যা যা করণীয়, সরকার গঠনের পর থেকে আমরা সেসব করে যাচ্ছি।’ প্রধানমন্ত্রী বলেন, ‘জাতির পিতা সব সময় বলতেন, স্বাধীনতা মানে শুধু রাজনৈতিক স্বাধীনতা নয়। স্বাধীনতার অর্থ হলো রাজনৈতিক, অর্থনৈতিক, সামাজিক এবং সাংস্কৃতিক স্বাধীনতা।’ প্রধানমন্ত্রী এ অনুষ্ঠানে ‘শ্রুতি গীতবিতান’-এর দ্বিতীয় সংস্করণের মোড়ক উন্মোচন করেন।
উদ্বোধনের পর সুরের ধারার শিল্পীদের সমবেত কণ্ঠের গান উপভোগ করেন প্রধানমন্ত্রী শেখ হাসিনা। অনুষ্ঠানে আরও বক্তব্য দেন ইমেরিটাস অধ্যাপক আনিসুজ্জামান ও সংস্কৃতিমন্ত্রী আসাদুজ্জামান নূর। স্বাগত বক্তব্য দেন সুরের ধারার প্রতিষ্ঠাতা পরিচালক রেজওয়ানা চৌধুরী বন্যা।
উৎসবের দ্বিতীয় অধিবেশন শুরু হয় সন্ধ্যায়। এতে সমবেত কণ্ঠে ‘ওগো কি সুর বাজে’ এবং ‘দোলে প্রেমের দোলনচাঁপা’ গান দুটি গেয়ে শোনান সুরের ধারার বিশেষ শ্রেণির শিল্পীরা। এ অধিবেশনে ছিল প্রথিতযশা শিল্পীদের একক কণ্ঠে রবীন্দ্রসংগীত, আবৃত্তি ও সমবেত নৃত্য। এ ছাড়া সুরের ধারার ২৫ বছরের কর্মকাণ্ড নিয়ে একটি তথ্যচিত্রও দেখানো হয়। অনুষ্ঠানটি সরাসরি সম্প্রচার করেছে চ্যানেল আই।
আজ বৃহস্পতিবার উৎসবে রয়েছে রবীন্দ্রসংগীত ভাবনাবিষয়ক সেমিনার। মূল প্রবন্ধ পড়বেন শিল্পী রেজওয়ানা চৌধুরী বন্যা, আলোচনা করবেন অগ্নিভ বন্দ্যোপাধ্যায় ও আজিজুর রহমান। এ ছাড়া থাকবে একক ও সমবেত কণ্ঠে রবীন্দ্রসংগীতসহ নৃত্য, আবৃত্তি ও গীতিনাট্য।
 
