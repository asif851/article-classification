
বলিউডের ব্যস্ততার পাশাপাশি প্রযুক্তিপণ্যের দূতিয়ালিও করছেন কারিনা কাপুর খান। তার পরও টুইটার কিংবা ফেসবুকে তাঁর অনুপস্থিতি অবাক হওয়ার মতো বিষয় বটে। অবশ্য সম্প্রতি টুইটারে যোগ দেওয়ার ইঙ্গিত দিয়েছেন এ ‘হিরোইন’ তারকা।বলিউডের অনেক তারকাই ভক্তদের সঙ্গে যোগাযোগের মাধ্যম হিসেবে বেছে নিয়েছেন টুইটার। তাঁদের অনেকে টুইটারে সক্রিয় হলেও তিক্ত অভিজ্ঞতার কারণে তা থেকে সাময়িক বিরতি টেনেছেন একাধিক তারকা। কেউ কেউ আবার বিদায়ও জানিয়েছেন সামাজিক যোগাযোগ রক্ষার জনপ্রিয় এ খুদে ব্লগসাইটকে।বন্ধু ও সহকর্মীদের প্রায় সবাই এই মাধ্যমে সক্রিয় হলেও এখন পর্যন্ত টুইটার কিংবা ফেসবুকে নাম লেখাননি পতৌদির নবাব ও বলিউডের অভিনেতা সাইফ আলী খানের স্ত্রী কারিনা। দেরিতে হলেও অবশেষে টুইটারে যোগ দেওয়ার কথা ভাবছেন ৩২ বছর বয়সী এ তারকা অভিনেত্রী। সম্প্রতি এক খবরে এ তথ্য জানিয়েছে জিনিউজ।টুইটারে যুক্ত হওয়ার ইঙ্গিত দিয়ে কারিনা জানান, ‘হয়তো আজকের পরই আমি টুইটারে যোগ দেব। টুইটারে আমার নিয়মিত হওয়ার বিষয়টি নির্ভর করছে সবার কাছ থেকে সুন্দর ব্যবহার পাওয়ার ওপর।’সম্প্রতি ‘সত্যাগ্রহ’ ছবির প্রচারণার অংশ হিসেবে ভক্তদের সঙ্গে টুইটারে আলাপ জমিয়েছিলেন কারিনা। ছবিটির প্রযোজনা সংস্থা ইউটিভি মোশন পিকচার্সের টুইটার অ্যাকাউন্ট থেকে ভক্তদের নানা প্রশ্নের জবাব দিয়েছেন তিনি।ব্যক্তিগত জীবনের কিছু তথ্যও ভক্তদের সঙ্গে ভাগাভাগি করেছেন কারিনা। তিনি জানান, ইতালীয় খাবারের প্রতি তাঁর বিশেষ দুর্বলতা রয়েছে। তাঁর প্রিয় রং সাদা, নীল ও কমলা।
টুইটারে কারিনাকে এক ভক্ত জানান, ‘দয়া করে সাইফ আলী খানকে বলে দেবেন, আপনাদের দুজনকে বড়পর্দায় একসঙ্গে দেখতে পেলে সবার অনেক ভালো লাগবে।’ এ বিষয়ে কারিনার সোজাসাপ্টা জবাব, ‘আমার মনে হয়, সাইফ আপনার সঙ্গে একমত হবে না। তার বিশ্বাস, পর্দায় সাইফ-কারিনা জুটিকে দর্শক খুব একটা পছন্দ করে না। এ জন্য সে আমার সঙ্গে জুটি বাঁধার পরিবর্তে অন্য অভিনেত্রীদের নিয়েই ব্যস্ত।’
‘সত্যাগ্রহ—ডেমোক্রেসি আন্ডার ফায়ার’ ছবিতে টিভি সাংবাদিকের চরিত্রে অভিনয় করেছেন কারিনা। প্রকাশ ঝা পরিচালিত রাজনৈতিক থ্রিলারধর্মী ছবিটির অন্যান্য চরিত্রে রয়েছেন অমিতাভ বচ্চন, অজয় দেবগান, অর্জুন রামপাল, মনোজ বাজপাই, অমৃতা রাও প্রমুখ। ৩০ কোটি রুপি বাজেটের ছবিটি মুক্তি পাচ্ছে আগামী ৩০ আগস্ট।
