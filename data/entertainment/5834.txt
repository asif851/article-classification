
ঢাকাই ছবির অভিনেত্রী পরীমনিকে নিয়ে আলোচনার যেন শেষ নেই। নানা ধরনের খবর ভেসে বেড়ায় তাঁকে নিয়ে। গতকাল সোমবার এ অভিনেত্রী শুটিং করছিলেন এফডিসিতে। কথা হলো সেখানেই। নানা বিষয়ে কথার ফাঁকে জানালেন, ছোটবেলা থেকে সবাই তাঁকে ‘পরী’ বলেই ডাকতেন। পরীর সঙ্গে ‘মনি’ যোগ করেছেন স্বজনেরাই। কিন্তু তাঁর বাবা তাঁকে ডাকতেন ‘স্মৃতি’ নামে। পরীমনি বললেন, ‘আমার জন্মের আগেই বাবা নাম ঠিক করে রেখেছিলেন। মেয়ে হলে রাখার কথা ছিল ‘স্মৃতি’। সে অনুযায়ী আমাকে বাবা ‘স্মৃতি’ নামেই ডাকতেন।’পরীমনি জানান, কিন্তু কয়েক বছর আগে বাবা মারা যাওয়ার পর এই নাম যেন সেলফে তুলে রাখা বইয়ের মতো হয়ে গেছে। এখন আর কেউ এই নামে তাঁকে ডাকেন না। এ নিয়ে কষ্টও আছে পরীর। তিনি বলেন, ‘বাবার মতোই আমার নামটিও যেন হারিয়ে গেছে।’ বলেছেন পরীমনি।বর্তমানে পরীমনি শুটিং করছেন শাহ আলম মণ্ডলের ‘আপন মানুষ’ ছবির। এই পরিচালকের হাত ধরেই চলচ্চিত্রে পা রাখেন এই অভিনেত্রী। ‘আপন মানুষ’ ছবিতে তাঁর সঙ্গে আছেন অভিনেতা বাপ্পী চৌধুরী।এ ছাড়া, পরীমনি অভিনীত ‘মহুয়া সুন্দরী’ ছবিটি মুক্তি পাবে আগামী শুক্রবার। মুক্তির হিসাবে এটি হবে এই অভিনেত্রীর ছয় নম্বর ছবি।
