
জন্মদিনের এখনো দুই মাস বাকি। এর আগেই সালমানের তরফ থেকে উপহার হিসেবে এক বাক্স প্যান্ট পেলেন বরুণ ধাওয়ান। তাহলে কি সারা বছর তাঁকে আর প্যান্ট কিনতে হবে না? এত কিছু থাকতে বরুণকে কেন বাক্স ভরে প্যান্ট পাঠালেন সালমান খান? চাইলেও সারা বছর উপহারের প্যান্টগুলো পরে কাটিয়ে দিতে পারছেন না বরুণ ধাওয়ান। প্যান্টগুলো ব্যবহার করা হবে ‘জড়ুয়া টু’ ছবির শুটিংয়ে। ১৯৯৭ সালের ব্লকবাস্টার ছবি ‘জড়ুয়া’-এর সিক্যুয়েল তৈরি করছেন পরিচালক ডেভিড ধাওয়ান। এ ছবিতে নায়ক হচ্ছেন পরিচালকের ছেলে বরুণ ধাওয়ান। ‘জড়ুয়া’ ছবিতে নায়ক ছিলেন সালমান খান। সিক্যুয়েলে সালমানের মতোই দ্বৈত চরিত্রে অভিনয় করতে হবে বরুণকে। দুটি চরিত্রের জন্য অনেকবার প্যান্ট বদলাতে হবে তাঁকে। এ উপহার বরুণের জন্য আশীর্বাদতুল্য।‘জড়ুয়া টু’ শুরুর আগে সালমানের সঙ্গে দেখা করতে গিয়েছিলেন বরুণ। মনে ছিল শঙ্কা। যেনতেন চরিত্র নয়, সালমান অভিনীত একটি চরিত্রে কাজ করতে যাচ্ছেন তিনি। বিষয়টি কীভাবে নেবেন সালমান? গিয়ে বুঝেছেন, ভাইজান সালমানের শুভকামনা আছে ‘জড়ুয়া টু’ টিমের জন্য। ‘জড়ুয়া’ ছবিটি নিয়ে সালমানের সঙ্গে মজার একটি স্মৃতিও আছে বরুণের। ১৯৯৭ সালে ছবিটির উদ্বোধনী প্রদর্শনীতে সালমানকে আংকেল বলে ডেকেছিলেন বরুণ। এতে নাকি খেপে গিয়েছিলেন সালমান। ছোট্ট বরুণকে তিনি বলেছিলেন, ‘খবরদার! আংকেল বলবে না, সালমান ভাই বলো। নইলে থাপ্পড় খাবা।’ হিন্দুস্তান টাইমস
