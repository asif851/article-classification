
টুইটারে রেকর্ড করলেন কানাডীয় ‘টিন সেনসেশন’ জাস্টিন বিবার। সম্প্রতি টুইটারে চার কোটি অনুসারী জুটিয়ে ফেলেছেন এ সংগীত তারকা। এর আগে বিশ্বের আর কোনো ব্যক্তিই এত বিপুলসংখ্যক টুইটার অনুসারী পাওয়ার সৌভাগ্য অর্জন করতে পারেননি।
২০০৯ সালে টুইটারে যোগ দিয়েছিলেন ১৯ বছর বয়সী এই ‘বেবি’ তারকা সংগীতশিল্পী। সম্প্রতি লেডি গাগা ও টেইলর সুইফটের মতো তারকাদের পেছনে ফেলে চার কোটি টুইটার অনুসারীর মাইলফলক স্পর্শ করেছেন এই পপ গায়ক। জানিয়েছে পিটিআই।
এমন সাফল্য পাওয়ার পর ভক্তদের প্রতি কৃতজ্ঞতা জানিয়ে বিবার এক টুইটার বার্তায় লিখেছেন, ‘চার কোটি অনুসারী পাওয়াটা সত্যিই বিরাট একটি ব্যাপার।’ বিবার তাঁর টুইটার অনুসারীদের ‘বিলিবার্স’ সম্বোধন করে আরও লিখেছেন, ‘আপনাদের সবাইকে অনেক অনেক ধন্যবাদ। আমি আপনাদের প্রচণ্ড ভালোবাসি। আপনাদের সবার প্রতি আমি চিরকৃতজ্ঞ।’ 
চলতি বছরের শুরুর দিকে বিবারের টুইটার অনুসারীর সংখ্যা ছিল তিন কোটি ৩৩ লাখের কিছু বেশি। দিন কয়েক আগে এই টিন তারকার ঝরে পড়ার আশঙ্কা প্রকাশ করেছিলেন মার্কিন অভিনেতা ও প্রযোজক চ্যানিং ট্যাটুম। এর কিছুদিনের মাথায় টুইটারে নতুন রেকর্ড গড়লেন বিবার।
বিবার সম্পর্কে চ্যানিং ট্যাটুম মন্তব্য করেছিলেন, ‘মাত্র ১৪ বছর বয়সে তারকাখ্যাতি পেয়েছিল বিবার। তার প্রতিভার কোনো তুলনা হয় না। এর আগে তার মতো আরও অনেক শিশু তারকাই ঝরে গেছে। আমি আশা করব, বিবারের ক্ষেত্রে যেন এমনটা না হয়। কিন্তু বয়সের পরিপক্বতা না থাকায় প্রায় সময়ই তার মতো কম বয়সী তারকারা দায়িত্বশীল আচরণ দেখাতে পারে না। এ জন্য পা পিছলে যাওয়ার আশঙ্কা থাকে এসব তারকার।’
