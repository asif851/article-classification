
ইদানীং শাকিব খান ও অপু বিশ্বাসকে নিয়ে নানা গুঞ্জন ভেসে বেড়াচ্ছে বাতাসে। অনেকে এমনও বলছেন— তাঁরা নাকি বিয়ের কাজটিও এরই মধ্যে সেরে ফেলেছেন! যদিও এ নিয়ে শাকিব ও অপু বলে আসছেন, তাঁরা দুজন শুধুই ‘ভালো বন্ধু’। এর বাইরে অন্য কিছু নাকি তাঁরা ভাবতেও চান না। ঈদ উপলক্ষে সম্প্রতি মাছরাঙা টিভিতে ‘কেমিস্ট্রি’ নামের এক অনুষ্ঠানে অংশ নিয়েছিলেন তাঁরা। সে অনুষ্ঠানে ‘শাকিব খানের বিয়েতে নাচবেন’— এমন ইচ্ছের কথা জানিয়েছেন অপু বিশ্বাস।
অনুষ্ঠান-সংশ্লিষ্টদের বরাতে জানা গেছে, ‘পর্দায় নয়, বাস্তবেই শাকিব খানের বিয়ে নিয়ে রাজ্যের পরিকল্পনা করে রেখেছেন তাঁর পর্দা জুটি অপু বিশ্বাস। অপু বলেছেন, ‘শাকিবের বিয়েতে আমি নাচব। শুধু তাই নয়, ডালা-কুলা যাঁরা নেবেন, তাঁদের নেতৃত্ব দেব। অনেক মজা করব।’বছর তিনেক আগে প্রথম আলোর সঙ্গে এক আলাপে শাকিব খান জানিয়েছিলেন, বছর দু-একের মধ্যেই বিয়ে করবেন তিনি। সম্প্রতি ঈদের জন্য ধারণকৃত মাছরাঙা টেলিভিশনের কেমিস্ট্রি অনুষ্ঠানেও তাঁর মুখে শোনা গেছে সেই একই কথা! শাকিব খান জানিয়েছেন, দু বছরের আগে তাঁর বিয়ের কোনো পরিকল্পনা নেই। আর এদিকে অপু বিশ্বাস জানিয়েছেন, আগামী পাঁচ বছরের আগে তিনি বিয়ের কথা মাথায় আনতে চান না।অনুষ্ঠানে শাকিব আরও বলেছেন, স্ত্রী হিসেবে অপু হবেন ‘রাফ অ্যান্ড টাফ’। ‘কেমিস্ট্রি’ অনুষ্ঠানে এ দুজনের সম্পর্কের কেমিস্ট্রি বা রসায়নও ছিল উষ্ণ আর আন্তরিক। অনুষ্ঠানে কথার ফাঁকে শাকিবকে একটা ব্যাপারে মজার এক অনুরোধ করেন অপু। অপু বলেন, শাকিবের কাছে তাঁর চাওয়া হচ্ছে— শাকিব যেন অন্য নায়িকাদের থেকে তাঁকে একটু হলেও ‘আলাদা’ করে দেখেন। এই ‘আলাদা’ বিষয়টি নিয়ে আহ্লাদিত অপু বলেন, শাকিব সবাইকেই ‘ম্যাডাম’ বলে ডাকে। আমাকেও তাই। আমি আলাদা হলাম কি করে?আর অপুর বিষয় নিয়ে শাকিব খান জানান, এখন পর্যন্ত কোনো দিনই নাকি অপুকে জন্মদিনের শুভেচ্ছা জানাননি তিনি। জন্মদিনের উপহারও দেওয়া হয়নি তাঁকে। ঢাকাই চলচ্চিত্রের হালের সফল জুটি শাকিব খান ও অপু বিশ্বাস মাছরাঙা টেলিভিশনের বিশেষ ঈদ আয়োজন কেমিস্ট্রি’তে উপস্থাপিকা মুনমুনের সঙ্গে এক মজার আড্ডায় কথাচ্ছলে এসব জানান।রুম্মান রশীদ খানের গ্রন্থনা ও সাইফুল ইসলামের প্রযোজনায় কেমিস্ট্রি প্রচারিত হবে ঈদের পরদিন সন্ধ্যা ৭টা ৪০ মিনিটে।
