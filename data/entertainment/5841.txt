
চলে গেলেন বলিউডের খ্যাতিমান অভিনেতা বিনোদ খান্না। আজ বৃহস্পতিবার সকালে ভারতের মুম্বাইয়ের একটি হাসপাতালে তিনি মারা যান। তাঁর বয়স হয়েছিল ৭০ বছর। তিনি দীর্ঘদিন ধরে ক্যানসারে ভুগছিলেন। কয়েক দিন আগেই রোগাক্রান্ত বিনোদ খান্নার একটি ছবি গণমাধ্যমে প্রকাশ পেলে তা নিয়ে খুব আলোচনা হয়। বলিউডের একসময়ের সুদর্শন এ অভিনেতার রুগ্‌ণ অবস্থা দেখে ভক্তদের মন শোকগ্রস্ত হয়ে পড়ে।
বিনোদ খান্না ক্যানসারে আক্রান্ত হয়ে শয্যাশায়ী হওয়ার আগ পর্যন্ত অভিনয় করে গেছেন। তাঁর শেষ কয়েকটি গুরুত্বপূর্ণ ছবির মধ্যে রয়েছে ‘দাবাং’, ‘প্লেয়ার’, ‘দাবাং টু’ ও ‘দিলওয়ালে’-এর মতো সিনেমাগুলো। ‘মেরে আপনে’, ‘অমর আকবর অ্যান্থনি’, ‘কুরবানি’, ‘ইনকার’, ‘হাত কি সাফাই’ তাঁর অভিনয়জীবনের উল্লেখযোগ্য কিছু ছবি।
এ বলিউড তারকার দুই ছেলে অক্ষয় খান্না ও রাহুল খান্নাও অভিনয়ের জগতে প্রতিষ্ঠিত। মৃত্যুর সময় তাঁর চার সন্তান ও স্ত্রী কবিতা খান্না অভিনেতার পাশেই ছিলেন। বিনোদ খান্নার অন্য দুই সন্তানের নাম সাক্ষী ও শ্রদ্ধা। অভিনেতা বিনোদ খান্না ভারতের পাঞ্জাব প্রদেশের গুরুদাসপুরের লোকসভার সদস্য ছিলেন। এপ্রিলের প্রথম সপ্তাহে এ অভিনেতাকে গুরুতর অবস্থায় মুম্বাইয়ের স্যার এইচ এন রিলায়েন্স ফাউন্ডেশন হাসপাতালে ভর্তি করা হয়। তবে কয়েক দিন পরই চিকিৎসকেরা তাঁকে শঙ্কামুক্ত ঘোষণা করেন। বিনোদ খান্নার মৃত্যুর খবর ছড়িয়ে পড়লে বলিউড তারকারা বিভিন্ন মাধ্যমে নিজেদের শোক প্রকাশ করতে শুরু করেন। ইন্ডিয়ান এক্সপ্রেস ও হিন্দুস্তান টাইমস।
