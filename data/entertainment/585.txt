
‘“বাদশা”র বাদশা হয়ে ওঠার পেছনে রয়েছে আমার অনুপ্রেরণা। রয়েছে গুরুত্বপূর্ণ ভূমিকা।’ ‘বাদশা’ ছবিতে নিজের চরিত্রের ব্যাপারে এভাবেই বললেন এ ছবির অভিনেত্রী সুষমা। এ ছবিতে সুষমা অভিনয় করছেন ফেরদৌসের বিপরীতে।পুবাইলে বাংলাদেশ-ভারত যৌথ প্রযোজনার এ ছবির শুটিং শুরু হয়েছে গতকাল শনিবার। এই দিনের শুটিংয়ে অংশ নিয়েছেন সুষমা। আজ তাঁর বিরতি। কাল সোমবার থেকে আবারও শুটিং করবেন তিনি।‘বাদশা’ ছবিটি পরিচালনা করছেন বাবা যাদব। এ ছবিতে আরও অভিনয় করছেন কলকাতার এ সময়ের জনপ্রিয় নায়ক জিৎ আর ঢাকার অভিনেত্রী নুসরাত ফারিয়া। সুষমা জানিয়েছেন, ‘বাদশা’ ছবিতে তিনি জিতের বোনের চরিত্রে অভিনয় করছেন।সুষমা এর আগে ‘ছুঁয়ে দিলে মন’ ছবিতে মিশা সওদাগর, ‘অল্প অল্প প্রেমের গল্প’ ছবিতে নিলয় আর গত ফেব্রুয়ারি মাসে ‘ভুবনমাঝি’ ছবিতে পরমব্রতর বিপরীতে অভিনয় করেছেন।পুবাইলের পর ‘বাদশা’ ছবির শুটিং হবে কলকাতায়। মার্চ মাসের শেষ নাগাদ কলকাতায় যাওয়ার কথা রয়েছে সুষমার।
