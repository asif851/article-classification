
সিনেমা মুক্তি পাওয়ায় নাটকের শুটিং থেকে বিরতি নিয়েছেন অভিনেতা ইরফান সাজ্জাদ। গেল শুক্রবার মুক্তি পেয়েছে ইরফান সাজ্জাদ ও বিদ্যা সিনহা মিম অভিনীত ‘ভালোবাসা এমনই হয়’। মুক্তির আগে থেকেই প্রচারণার নানান কাজ নিয়ে ব্যস্ত আছেন এ অভিনেতা। সিনেমা মুক্তির পরও তাঁর সে ব্যস্ততা কমেনি। এ কারণেই আপাতত নাটকের জন্য ক্যামেরার সামনে দাঁড়াননি তিনি।ইরফান বললেন, ‘সপ্তাহ খানেকের বেশি হয়ে যাবে আমরা সবাই মিলে চলচ্চিত্রটির প্রচার–প্রচারণার কাজ নিয়ে ব্যস্ত। চলচ্চিত্রটি মুক্তির আগে বিভিন্ন গণমাধ্যমের সঙ্গে কথা বলতে হয়েছে। মুক্তির পরও আমরা বিভিন্ন প্রেক্ষাগৃহে গিয়েছি। সবার সঙ্গে কথা বলেছি।’ জানালেন, সিনেমার প্রচারণার শুরু থেকেই নাটকের শুটিং থেকে বিরতি নিয়েছেন তিনি। আজ রোববার পর্যন্ত দাঁড়াননি ক্যামেরার সামনে। জানালেন, আগামীকাল থেকে যথারীতি নাটকের শুটিং করবেন তিনি। ভালোবাসা দিবসের একটি নাটকে অভিনয়ের কথাবার্তাও এরই মধ্যে চূড়ান্ত হয়েছে। ‘ভালোবাসা এমনই হয়’ সিনেমা দিয়ে দর্শকের কাছ থেকে কেমন সাড়া পেলেন জানতে চাইলে সাজ্জাদ বলেন, ‘আমরা যখন বিভিন্ন প্রেক্ষাগৃহে ঘুরেছি, তখন সবার কাছ থেকেই ইতিবাচক মন্তব্য পেয়েছি। আজও রাজধানীর বলাকা প্রেক্ষাগৃহে যাব। খবর পেয়েছি, ওই প্রেক্ষাগৃহসহ মুক্তি পাওয়া সব প্রেক্ষাগৃহেই দর্শকেরা আগ্রহ নিয়ে ছবিটি দেখছেন।’ ইরফান সাজ্জাদের অভিনয় করা প্রথম চলচ্চিত্র ‘ভালোবাসা এমনই হয়’। তবে মুক্তির দিক থেকে দ্বিতীয় চলচ্চিত্র এটি। এর আগে ‘মন জানে না মনের ঠিকানা’ নামে একটি ছবি মুক্তি পেয়েছিল তাঁর।
