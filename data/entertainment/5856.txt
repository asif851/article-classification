
শুক্রবার রাতে মুম্বাইয়ের এক পাঁচ তারা হোটেলে ভারতীয় টেলিভিশন চ্যানেল স্টার প্লাস আয়োজন করে জমকালো সংবাদ সম্মেলন। ১৩ জানুয়ারি ভারতের এই জনপ্রিয় টিভি চ্যানেলে আসছে রিয়েলিটি শো ‘ইন্ডিয়াজ নেক্সট সুপারস্টারস’।
এই রিয়েলিটি শোর মাধ্যমে খুঁজে বের করা হবে ভারতের পরবর্তী সুপারস্টারকে। ‘ইন্ডিয়াজ নেক্সট সুপারস্টারস’-এ বিচারকের আসনে দেখা যাবে দুই চিত্র প্রযোজক তথা পরিচালক করণ জোহর ও রোহিত শেঠি এবং বলিউড তথা হলিউড অভিনেত্রী প্রিয়াঙ্কা চোপড়াকে।
এদিন রাতে সংবাদ সম্মেলনে উপস্থিত ছিলেন করণ জোহর ও রোহিত শেঠি। সাংবাদিকদের মধ্য থেকে প্রশ্ন ওঠে, আনুশকা শর্মা ও বিরাট কোহলিকে দেখা যাবে কি না ‘ইন্ডিয়াজ নেক্সট সুপারস্টারস’-এ। তার জবাবে করণ বলেন, ‘বিরাট ও আনুশকা যদি এই শোতে আসতে চান তো আমি খুবই খুশি হব। কিন্তু তাঁদের শিডিউলে অনেক পরিবর্তন হামেশাই হচ্ছে। আর আমরা জানতে পারি না যে কে আসবেন অতিথির ভূমিকায়।’
এদিনের এই সংবাদ সম্মেলনে স্বাভাবিকভাবে বলিউড অভিনেত্রী কঙ্গনা রনৌতের প্রসঙ্গ এসে যায়। জনপ্রিয় চ্যাট শো ‘কফি উইথ করণ’-এ কঙ্গনার সঙ্গে করণের ‘স্বজনপ্রীতি’ নিয়ে ঝামেলা কারোরই অজানা নয়। করণকে প্রশ্ন করা হয়, প্রিয়াঙ্কার পাশে কি দেখা যাবে কঙ্গনাকে। তার জবাবে তিনি স্বহাস্যে বলেন, ‘স্টার প্লাস যদি কঙ্গনা রনৌতকে এই শোতে আমন্ত্রণ জানায় তো আমি খুব খুশি হব। আমাদের হৃদয় বড়। আমাদের দরজা সবার জন্য খোলা। আমরা সব অতিথিকে অত্যন্ত সম্মান, স্নেহ ও ভালোবাসার মাধ্যমে এই শোতে অভ্যর্থনা জানাব।’
করণ ও রোহিত ‘ইন্ডিয়াজ নেক্সট সুপারস্টারস’ শোর মাধ্যমে ২০ জন প্রতিভাবান অংশগ্রহণকারীর থেকে দুজন ছেলে ও দুজন মেয়েকে বেছে নেবেন। ১৩ জানুয়ারি থেকে এই রিয়েলিটি শোটি স্টার প্লাস চ্যানেলে দেখানো শুরু হবে।
