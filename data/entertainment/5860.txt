
বলিউডে মুক্তি পাবে বাংলাদেশের অভিনয়শিল্পী নিরব অভিনীত সিনেমা ‘শয়তান’। ছবির প্রচারে এখন মুম্বাইয়ে আছেন তিনি। বাংলাদেশি কোনো মডেল ও অভিনেতার এমন অভিজ্ঞতা এবারই প্রথম। নিরব বলেন, পুরো ব্যাপারটি দারুণ উপভোগ করছেন তিনি।
কিছুদিন আগে নিরব অভিনীত বলিউড সিনেমা ‘শয়তান’-এর ট্রেলার প্রকাশিত হয়। এবার প্রকাশ করা হলো অডিও। শুক্রবার বিকেলে ভারতের মুম্বাইয়ের ক্রিয়ান সিনেমা ব্যাঙ্কোয়েট এ ‘শয়তান’ সিনেমার অডিও প্রকাশনা অনুষ্ঠান করা হয়। জি-মিউজিকের আয়োজনে এদিন আনুষ্ঠানিকভাবে প্রকাশ পেয়েছে ছবিটির গানের অ্যালবাম। সেখানে তিনি মুখোমুখি হয়েছেন ভারতীয় বেশ কয়েকটি গণমাধ্যমের।নিরব বলেন, ‘আমাকে ঘিরে সেখানকার মিডিয়ার আগ্রহ মুগ্ধ করেছে। মুম্বাইয়ের টিভি চ্যানেল ও পত্রিকার সাংবাদিকদের সঙ্গে কথা হয়েছে। ঢাকায় এই ধরনের অভিজ্ঞতা বহুবার হলেও মুম্বাইয়ে এটা প্রথম। এটা জীবনের অন্যতম স্মরণীয় ঘটনাও বলতে পারেন।’নিরব ছাড়াও অডিও প্রকাশনা উৎসবে উপস্থিত ছিলেন ছবির পরিচালক, নায়িকা, সংগীতশিল্পী, প্রযোজক এবং জি-মিউজিকের কর্মকর্তারা।সবকিছু ঠিকঠাক থাকলে আগামী এপ্রিলে বলিউডে নিজের প্রথম সিনেমা মুক্তি পেতে পারে বলে জানান নিরব। তিনি বলেন, ‘এই ছবিটি আমার অভিনয় জীবনের অনেক বড় একটা অনুপ্রেরণা। সবকিছু আন্তর্জাতিক মানের। যত দিন কাজ করেছি, অনেক কিছু শিখেছি। প্রচারণায় এসেও দারুণ অভিজ্ঞতা হচ্ছে।’‘শয়তান’ ছবিতে নায়িকা অর্থাৎ নিরবের স্ত্রীর ভূমিকায় আছেন ভারতীয় অভিনেত্রী কবিতা রাধেশ্যাম। মনোবিজ্ঞানী চরিত্রে দেখা যাবে পাকিস্তানি অভিনেত্রী মীরা খানকে। এ ছাড়াও অভিনয় করেছেন আমিতা নানজিয়া, আসিফ বাসরা, ইতি আচারিয়া, শিশুশিল্পী বেবি তাসমিয়া। ছবির গল্প ও চিত্রনাট্য লিখেছেন ফয়সাল সাইফ এবং পরিচালনা করেছেন সামির খান।
