
কানের রেড কার্পেট থেকে সোজা ক্যামেরার সামনে নাকি আসতে চলেছেন বিশ্বসুন্দরী। কানাঘুষা শোনা যাচ্ছে, অনিল কাপুরের বিপরীতে ফ্যানে খান-এ অভিনয় করতে চলেছেন ঐশ্বরিয়া রাই বচ্চন। অ্যায় দিল হ্যায় মুশকিল-এর পর অ্যাশকে আবার দেখা যাবে বড় পর্দায়। গত বছর টুইটারে ছবিটির ফার্স্ট লুক প্রকাশ করেছেন অনিল। ফ্যানে খান-এর প্রযোজক হলেন রং দে বাসন্তী আর ভাগ মিলখা ভাগ–খ্যাত পরিচালক রাকেশ ওমপ্রকাশ মেহরা। ছবিটি পরিচালনা করবেন অতুল মাঞ্জেরেকর। ফ্যানে খান চলচ্চিত্রটি পরিচালনার মাধ্যমে পরিচালক হিসেবে প্রথম বলিউডে পা রাখবেন অতুল।
সূত্রের খবর অনুযায়ী, মিউজিক্যাল-কমেডিভিত্তিক এই ছবিতে অনিল কাপুরকে দেখা যাবে এক উঠতি গায়িকার পিতার ভূমিকায়। এই ছবিতে ফ্যানে খান একজন স্ট্রাগলিং গায়ক, যিনি চান তাঁর মেয়েকে সংগীতের দুনিয়ায় প্রতিষ্ঠিত করতে। ঐশ্বরিয়ার অভিনীত চরিত্রটি সম্পর্কে কিছু জানা না গেলেও জানা গেছে, ছবিটি ডমিনিক ডেরুডেরস পরিচালিত এভরিবডি ফেমাস ছবিটির রিমেক। বিশেষ সূত্রে জানা গেছে, বিশ্বসুন্দরী এই ছবিতে অভিনয় করতে চলেছেন। তবে ঐশ্বরিয়া অথবা ওমপ্রকাশ মেহরা কারও পক্ষ থেকেই এ ব্যাপারে নিশ্চিত কিছু জানা যায়নি।
তবে জানা গেছে, ওমপ্রকাশ খুব শিগগির চরিত্রায়ণের বিষয়টি চূড়ান্ত করবেন। খুব সম্ভবত এই বছরের শেষ দিকে ছবিটির শুটিং শুরু হবে। ওমপ্রকাশ এখন ব্যস্ত মেরে প্যায়ারে প্রাইম মিনিস্টার ছবির শুটিং নিয়ে।
কিছুদিন আগেও বলিউডে জোর খবর ছিল, আরেক বিশ্বসুন্দরী প্রিয়াঙ্কা চোপড়া নাকি ফ্যানে খান-এর সঙ্গে চুক্তিবদ্ধ হয়েছেন। এখন উঠে এসেছে অ্যাশের নাম। বিশ্বসুন্দরী কানের সংবাদ সম্মেলনে বলেন, ‘আমি ব্যক্তিগত কাজের জন্য পাঁচ মাসের বিরতি নিয়েছিলাম। এখন আবার কাজ শুরু করব। দুটি ছবির বিষয় পছন্দ হয়েছে। তবে কিছুই এখনো চূড়ান্ত করিনি।’
এখন দেখা যাক, ঐশ্বরিয়া ফ্যানে খান-এ অভিনয় করে তাঁর ফ্যানদের প্রত্যাশা পূরণ করতে পারেন কি না।
