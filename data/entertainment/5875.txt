



শুরু হচ্ছে সুলতান সুলেমানের পরবর্তী প্রজন্মের গল্প। 
নতুন এই সিরিজের নাম ‘সুলতান সুলেমান: কোসেম’। 
ক্ষমতার দ্বন্দ্ব ও লড়াই এই সিরিয়ালের প্রধান আকর্ষণ।


শেষ হলো জনপ্রিয় টিভি সিরিজ ‘সুলতান সুলেমান’। দীপ্ত টিভিতে আজ শনিবার শুরু হচ্ছে সুলতান সুলেমানের পরবর্তী প্রজন্মের গল্প। নতুন এই সিরিজের নাম ‘সুলতান সুলেমান: কোসেম’। বাংলা ভাষায় ডাব করা তুরস্কের এই সিরিজের গল্পে থাকছে সুলতান সুলেমানের দৌহিত্র সুলতান মুরাদের উত্তরসূরি, তাঁর দৌহিত্র সুলতান আহমেদ আর তাঁর সন্তানদের রাজত্ব। সুলতান আহমেদ অল্প বয়সে ক্ষমতা লাভ করেন। ভাই হত্যা ‘নিষিদ্ধ’ করার ফলে একদিকে তিনি যেমন বিতর্কিত হন, পাশাপাশি প্রশংসিতও হন। তাঁর মহানুভবতা, ক্ষমাশীল দৃষ্টিভঙ্গি, ন্যায়বিচার ইতিহাসে তাঁকে স্মরণীয় করে রেখেছে।
সুলতান আহমেদের এই সিদ্ধান্তের পেছনে পরোক্ষভাবে রয়েছে তাঁর স্ত্রীর প্রভাব। হুররাম সুলতানের পর অটোমান সাম্রাজ্যের অন্যতম মহীয়সী নারী সুলতান আহমেদের স্ত্রী ‘কোসেম সুলতান’। এক সাধারণ গ্রিক বণিকের মেয়ে ‘আনাস্তাসিয়া’। পরে তাঁকে ‘মাহপেইকার’ এবং সর্বশেষ ‘কোসেম’ উপাধি দেওয়া হয়। হুররাম সুলতানের মতো বারবার প্রাসাদ ষড়যন্ত্রের শিকার হন তিনি। একটি হত্যার প্রতিশোধ নিতে গিয়ে নিজেকে শক্তিমান করে তোলেন।
কোসেম সুলতান এতটাই প্রভাবশালী হয়ে ওঠেন যে হুররাম সুলতানের মতো লুকিয়ে নয়, বরং প্রকাশ্যে সাম্রাজ্যের নানা বিষয় নিজের নিয়ন্ত্রণে রাখেন। একপর্যায়ে কোসেমই সাম্রাজ্য পরিচালনা করেন।
কোসেমের পথের বাধা সুলতান মুরাদের স্ত্রী সম্রাজ্ঞী সাফিয়ে সুলতান। ‘সুলতান সুলেমান’ সিরিজের গল্পের শেষ দিকে এই চরিত্রটি দেখা গেছে। সুলতান আহমেদের প্রতি উজির-এ-আযম দারভিশ পাশার পিতৃসুলভ আচরণ এবং আহমেদের মা হানদান সুলতানের সঙ্গে তাঁর গোপন সম্পর্ক কাহিনিতে এক ভিন্ন মাত্রা যোগ করে, যা আহমেদের বাবা সুলতান মেহমেদের অকালমৃত্যুকে প্রশ্নবিদ্ধ করে।
এদিকে সুলতান আহমেদের সৎমা হালিমে সুলতান নিজের সন্তান মুস্তাফাকে সিংহাসনে বসানোর চেষ্টা করেন। বারবার কোসেম আর সুলতান আহমেদের সামনে নতুন বাধা তৈরি করেন। আরও চিত্রিত হয়েছে সাফিয়ে সুলতানের কন্যা শাহাজাদি ফারিয়ার সঙ্গে পরবর্তী সময়ে ক্রিমিয়ার খান (রাজা) মেহমেদ গিরায়ের প্রেম-প্রতারণা ও বিশ্বাসঘাতকতা। এর সঙ্গে জড়িয়ে থাকে কোসেমের জয়-পরাজয়ের গল্প।
ভাই হত্যা, প্রাসাদ চক্রান্ত, যুদ্ধবিগ্রহ, রাজ্যজয়, অস্থিতিশীল রাজনৈতিক ঘটনা, ক্ষমতার দ্বন্দ্ব ও লড়াই এই সিরিয়ালের প্রধান আকর্ষণ।
