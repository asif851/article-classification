
বলিউডের বর্ষীয়ান অভিনেতা ও পাঞ্জাবের গুরুদাসপুরের সংসদ সদস্য বিনোদ খান্না এখন হাসপাতালে ভর্তি। তাঁর ছেলে রাহুল খান্না জানান, বিনোদের শরীর প্রচণ্ড পানিশূন্য হয়ে পড়ায় মুম্বাইয়ের একটি হাসপাতালে তাঁকে ভর্তি করা হয়েছে।হাসপাতালের পোশাক পরা এ অভিনেতার একটি ছবি আজ সকাল থেকে দ্রুত ইন্টারনেটে ছড়িয়ে পড়তে শুরু করে। ছবিতে বিনোদকে ঠিকমতো চেনাও যাচ্ছে না। একটি সূত্র বলছে, ক্যানসারে ভুগছেন তিনি। তবে এ বিষয়ে হাসপাতাল কর্তৃপক্ষ মুখে কুলুপ এঁটেছে। খবরটির সত্যতা এখন পর্যন্ত নিশ্চিত করেননি তারকার পরিবারের সদস্যরাও।গতকাল রাহুল খান্না জানিয়েছিলেন, ‘বাবা গত শুক্রবার হাসপাতালে ভর্তি হয়েছেন। মারাত্মক পানিশূন্যতার কারণে তাঁকে হাসপাতালে ভর্তি করা হয়। কিন্তু পরিস্থিতি খুব দ্রুত নিয়ন্ত্রণে চলে আসছে। তিনি এখন আগের চেয়ে অনেক ভালো আছেন। চিকিৎসক তাঁকে শিগগিরই হাসপাতাল থেকে মুক্তি দেবেন।’ যদিও বিনোদ খান্নার যে ছবিটি সম্প্রতি ইন্টারনেটে ভাইরাল হয়েছে, সেখানে তাঁকে মোটেও সুস্থ দেখাচ্ছে না। বিনোদ খান্নাকে সর্বশেষ দেখা গেছে ২০১৫ সালে শাহরুখ-কাজল অভিনীত ছবি ‘দিলওয়ালে’তে। জুম টিভি
