
আরও পাঁচটি আন্তর্জাতিক চলচ্চিত্র উৎসবে অংশ নিতে যাচ্ছে আবু শাহেদ ইমন পরিচালিত চলচ্চিত্র জালালের গল্প। উৎসবগুলো হলো ভারতের কেরালা ও চেন্নাই, ইন্দোনেশিয়ার জগজা-নেটপ্যাক, অস্ট্রেলিয়ার-সিডনি ফিল্ম স্কুল এবং ঢাকা আন্তর্জাতিক চলচ্চিত্র উৎসব।এর মধ্যে ভারতের ২০ তম কেরালা আন্তর্জাতিক চলচ্চিত্র উৎসবের মূল প্রতিযোগিতা বিভাগে বাংলাদেশের প্রতিনিধিত্ব করবে জালালের গল্প। প্রায় ৩০,০০০ ডলার সমমূল্যের ‘স্বর্ণ চক্রম’ পুরস্কারের জন্য আর ১৪টি ছবির সঙ্গে লড়বে ছবিটি। উৎসবে প্রতিনিধিত্বকারী অন্যান্য ছবিগুলোর মধ্যে ভারতের আছে ৪টি চলচ্চিত্র। এর মধ্যে আছে সৃজিত মুখোপাধ্যায়ের ‘রাজকাহিনী’ ও বুধ্যায়ন মুখোপাধ্যায়ের ‘দ্য ভায়োলিন প্লেয়ার’। উৎসব চলবে ০৪-১১ ডিসেম্বর পর্যন্ত।এদিকে ইন্দো-সিনে এপ্রেসিয়েশন এবং তামিলনাড়ু সরকারের সহযোগিতায় অনুষ্ঠেয় ভারতের ১৩ তম চেন্নাই আন্তর্জাতিক চলচ্চিত্র উৎসবে ৫০টি দেশের ১৮৩টি চলচ্চিত্র প্রদর্শিত হতে যাচ্ছে। ‘জালালের গল্প’ ছবির প্রদর্শনীতে অংশ নিতে কেরালা উৎসবের পরপরই আবু শাহেদ ইমন চেন্নাই উৎসবে ১২ ডিসেম্বর যোগ দিতে যাচ্ছেন। চেন্নাই উৎসব চলবে ১০-১৭ ডিসেম্বর পর্যন্ত।প্রতিবছর এশিয়ার গুরুত্বপূর্ণ ও আলোচিত ছবিগুলো নিয়ে বিচিত্র সব আয়োজনের কারণে মুভি মেকার ম্যাগাজিনের সেরা ২৫ আপকামিং উৎসবের তালিকায় চলে এসেছে ইন্দোনেশিয়ার জগজা-নেটপ্যাক এশিয়ান চলচ্চিত্র উৎসবটি। ২৩ দেশ থেকে ১৫৯টি চলচ্চিত্রের মধ্যে একমাত্র ছবি হিসেবে বাংলাদেশকে প্রতিনিধিত্ব করছে ‘জালালের গল্প’। উৎসব চলবে ০১ থেকে ০৬ ডিসেম্বর, ২০১৫।এ ছাড়া সিডনি ফিল্ম স্কুল এর ২৩-তম গ্র্যাজুয়েশন চলচ্চিত্র উৎসবে দেখানো হবে জালালের গল্প ছবিটি। আন্তর্জাতিক পরিপ্রেক্ষিতে গুরুত্বপূর্ণ চলচ্চিত্র হিসেবে প্রতিবছরই গ্র্যাজুয়েশন ফিল্মের পাশাপাশি কিছু অন্যান্য আন্তর্জাতিক ছবি দেখানো হয় সদ্য পাশ করতে যাওয়া তরুণ নির্মাতাদের। এর আগে ইমনের ‘দ্য কন্টেইনার’ ছবিটি এখানে দেখানো হয়েছিল।। আগামী ১৫ ডিসেম্বর সিডনিতে এ বছরের আন্তর্জাতিক সংযোগ এ বাংলাদেশের একজন প্রাক্তন ছাত্রের ছবি দেখানো হবে এ বছরের সিডনি ফিল্ম স্কুলের গ্র্যাজুয়েটদের জন্য।
