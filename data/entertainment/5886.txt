
রবীন্দ্রনাথ ঠাকুরের গল্প ‘ডিটেকটিভ’ নিয়ে অ্যানিমেশন ছবি নির্মাণ করেছে জাজ মাল্টিমিডিয়া। ছবির নাম ডিটেকটিভ। এর চিত্রনাট্য লিখেছেন তারিক আনাম খান।ডিটেকটিভ ছবির পরিচালক, সম্পাদক, অ্যানিমেটর তপন আহমেদ। এরই মধ্যে ছবির নির্মাণকাজ শেষ করেছেন তিনি। এখন শুধু কণ্ঠ দেওয়ার কাজ বাকি। আর এ কাজও খুব তাড়াতাড়ি শেষ হবে বলে জানিয়েছে প্রযোজনা প্রতিষ্ঠান। চলচ্চিত্রটিতে কণ্ঠ দেবেন বরেণ্য অভিনয়শিল্পীরা। অ্যানিমেশন ছবিটি বাণিজ্যিকভাবে প্রেক্ষাগৃহে মুক্তি দেওয়া হবে আগামী বছর।প্রযোজনা প্রতিষ্ঠানের ব্যবস্থাপনা পরিচালক আবদুল আজিজ বলেন, ‘রবীন্দ্রনাথ ঠাকুরের গল্প এই প্রজন্মের শিশু-কিশোরদের আরও কাছে নিয়ে যাওয়া আমাদের উদ্দেশ্য। তবে সব ধরনের দর্শকের কাছে যেন ছবিটি ভালো লাগে, সেই দৃষ্টিকোণ থেকেই আমরা কাজটি করছি।’
