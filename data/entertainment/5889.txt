
মস্তিষ্কে দ্বিতীয়বার অস্ত্রোপচারের পর সুস্থ হয়ে উঠছেন চিত্রনায়িকা দিতি। এখন তাঁকে ফিজিওথেরাপি দেওয়া হচ্ছে। ভারতের চেন্নাই থেকে ফেসবুকের মাধ্যমে এ তথ্য জানিয়েছেন তাঁর মেয়ে লামিয়া।অস্ত্রোপচারের পর গত ৬ নভেম্বর থেকে দিতিকে কেবিনে রাখা হয়েছে। তাঁর সঙ্গে আছেন মেয়ে লামিয়া আর ছেলে দীপ্ত। দিতি স্বাভাবিক ভাবে কথা বলছেন। চিকিৎসকের পরামর্শে সীমিত চলাফেরা করছেন।দিতি এখন মাদ্রাজ ইনস্টিটিউট অব অর্থোপেডিকস অ্যান্ড ট্রমাটোলজি (এমআইওটি) হাসপাতালে চিকিৎসাধীন আছেন। গত ৫ নভেম্বর তাঁর মস্তিষ্কে দ্বিতীয়বার অস্ত্রোপচার করা হয়। এর আগে ৩ নভেম্বর তাঁকে চেন্নাই নিয়ে যাওয়া হয়।গত ২৯ জুলাই এমআইওটি হাসপাতালে দিতির মস্তিষ্কে প্রথম অস্ত্রোপচার করা হয়। এর আগে ঢাকায় অসুস্থ হয়ে পড়েন দিতি। তখন তাঁর মস্তিষ্কে টিউমার ধরা পড়ে। এরপর ২৫ জুলাই তাঁকে নিয়ে যাওয়া হয় চেন্নাই। গত ২০ সেপ্টেম্বর দেশে ফিরে আসেন দিতি। চেন্নাই থেকে ফিরে আসার পর বাসায় ছিলেন দিতি। অসুস্থতা বেড়ে যাওয়ায় ৩০ অক্টোবর তাঁকে রাজধানীর স্কয়ার হাসপাতালে ভর্তি করা হয়।
