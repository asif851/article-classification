
আবার নাটকে অভিনয় করছেন চলচ্চিত্র তারকা সিমলা। নাটকের নাম বৈবাহিক সর্বনাশ। নতুন পরিচালক সোহেল রানা নির্মাণ করছেন এটি। নাটকে অভিনয় করা নিয়ে বেশ উচ্ছ্বসিত সিমলা। বললেন, ‘নাটকে আমার বিপরীতে অভিনয় করছেন সজল। বিয়ের পরের নানান ঘটনা নিয়ে নাটকের গল্প। বেশ মজার একটি কাজ। নাটকের গল্পটি ভালো লাগায় রাজি হয়ে গেছি। সব মিলিয়ে কাজটি বেশ ভালো হচ্ছে। পরিচালকের প্রথম কাজ হলেও তিনি এর আগে অনেক বড় পরিচালকের সহকারী হিসেবে কাজ করেছেন।’নাটকটির শুটিং চলছে পুবাইলে। অনেক দিন পর নাটকে কাজ করা প্রসঙ্গে সিমলা বলেন, ‘প্রায় তিন বছর পর নাটকে কাজ করলাম। ভালো গল্প পেলে নাটকে কাজ করতে আমার কোনো আপত্তি নেই।’সিমলা সর্বশেষ অনিমেষ আইচ পরিচালিত একটি মৃত্যুর স্বপ্ন নাটকে অভিনয় করেছিলেন। এর মধ্যে তিনি কাজ শুরু করেছেন রাশিদ পলাশ পরিচালিত নাইওর ছবিতে। এ ছাড়া আরও কয়েকটি সিনেমায় কাজের ব্যাপারে কথা হচ্ছে বলে জানান সিমলা।
