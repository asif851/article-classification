
ঈদের প্রথম ছবি হিসেবে সেন্সর ছাড়পত্র পেল আশিকুর রহমান পরিচালিত ‘কিস্তিমাত’। গত সোমবার ছবিটি এই ছাড়পত্র পায়।আশিকুর রহমান বলেন, ‘আমার অনেক স্বপ্নের ছবি এটি। সেন্সর বোর্ডের সদস্যরা ছবিটির অনেক প্রশংসা করেছেন। ছবিটির গল্প থেকে শুরু করে সব কিছুতে নতুনত্ব আনার চেষ্টা করেছি।’ ‘কিস্তিমাত’ ছবির প্রধান দুটি চরিত্রে অভিনয় করেছেন আরিফিন শুভ ও আঁঁচল। শুভ এই ছবিতে একজন পুলিশ অফিসার এবং আঁঁচল একজন মডেল চরিত্রে অভিনয় করেছেন। ছবির অন্যান্য চরিত্রে অভিনয় করেছেন মিশা সওদাগর, সুব্রত, রেবেকা, জাদু আজাদ, রবি, আফজাল শরীফ, হাবিব খান, হারুন কিসিঞ্জার, মীরাক্কেলের সজল প্রমুখ।ছবিটির নির্বাহী প্রযোজক জাহিদ হাসান অভি জানান, ঈদে ছবিটি শতাধিক হলে মুক্তি পাবে।‘কিস্তিমাত’ ছবিতে গান মোট পাঁচটি। সব কয়টা গানের কথা লিখেছেন জাহিদ হাসান অভি। সুর ও সংগীতায়োজন করেছেন শওকত আলী ইমন, ইমরান, নাভেদ ও সচি শামস। গান গেয়েছেন ইমরান, পড়শী, পূজা, কনা প্রমুখ।ছবির কাহিনি, সংলাপ ও চিত্রনাট্য লিখেছেন কাশেম আলী দুলাল। প্রযোজনা ও পরিবেশনায় রয়েছে টাইগার মিডিয়া ও দি অভি কথাচিত্র। 
