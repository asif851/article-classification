
ফাগুনের পূর্ণিমা রাত নেই। তবে শ্রাবণের এই প্রথম দিকে প্রেমিকযুগল যদি পালিয়ে যেতে চান, তাতে বাধাও নেই। এ জন্যই বলিউডের তারকা জুটি আলিয়া ভাট ও সিদ্ধার্থ মালহোত্রা অনেকটা লুকিয়েই চলে গেলেন অবকাশযাপনে। তাঁদের গন্তব্য কোথায়, সে ব্যাপারে এখনো কোনো ভারতীয় গণমাধ্যম জানতে পারেনি।এর আগেও সিদ্ধার্থ ও আলিয়া লন্ডনে বেশ কিছুদিন একসঙ্গে ছুটি কাটিয়ে এসেছেন। ১৩ জুলাই তাঁদের আবারও একসঙ্গে দেখা যায় ভারতের মুম্বাই বিমানবন্দরে, হাত ধরে গাড়ি থেকে নামতে। সেখানে তাঁদের দেখে আলোকচিত্রীদের ক্যামেরার ফ্ল্যাশলাইট জ্বলে উঠলে দ্রুত তাঁরা ঢুকে পড়েন বিমানবন্দরের ‘নিরাপদ’ স্থানে। এরপর আলোকচিত্রীদের চোখ ফাঁকি দিয়ে তাঁরা একসময় ভিড়ের মধ্যে হারিয়ে যান।বরারবই ‘স্টুডেন্ট অব দ্য ইয়ার’ জুটি আলিয়া ও সিদ্ধার্থ তাঁদের সম্পর্কের ব্যাপারে নিশ্চুপ থেকেছেন। তবে বিভিন্ন সময় এই প্রেমিকযুগলের লুকোচুরি প্রেম ধরা পড়েছে পাপারাজ্জিদের ক্যামেরায়। দেখা যাক, তাঁদের এবারের এই লুকিয়ে অবকাশযাপনের বিষয়টি কত দিন গোপন রাখতে পারেন আলিয়া ও সিদ্ধার্থ। মিড ডে।
