
আবার চলচ্চিত্রে সরব হচ্ছেন অভিনেত্রী শাবনূর। এমন খবরে নড়েচড়ে বসেছেন শাবনূরের ভক্তরাও। কিন্তু অনেক দিন বড় পর্দা থেকে দূরে থাকা শাবনূর বেশ ‘মুটিয়ে’ গেছেন। এভাবেই কি পর্দায় হাজির হবেন, নাকি আগের মতো ‘ফিট’ শাবনূরকেই দেখবে সবাই!এমন চিন্তায় যাঁদের ঘুম হারাম, তাঁদের জন্য সুখবর হলো, এরই মধ্যে নিজের ফিটনেস ঠিক করার যুদ্ধে নেমেছেন তিনি। তাই নতুন রূপেই শাবনূর আসবেন পর্দায়।আর পর্দায় আসার আগে এখন থেকে শুরু হয়েছে শাবনূরের ‘ডায়েটিং’। চিকিৎসকদের সঙ্গে কথা বলে, তাঁর পরামর্শ অনুযায়ী নিজের খাদ্যতালিকা প্রস্তুত করেছেন।নিয়ম মেনে তিনবেলা সেই খাবারগুলো খাচ্ছেন। শাবনূর বললেন, ‘আপাতত ভাত ও রুটি থেকে দূরে আছি। শুধু ভাত বললে ভুল হবে, যেসব খাবারে শর্করা আছে, সে রকম খাবার এড়িয়ে চলছি। আর ফাস্টফুড একেবারেই খাচ্ছি না।’শর্করা বাদ। তাহলে শাবনূর নিয়মিত কী খাচ্ছেন? বললেন, ‘আমি সকালে সবজি খাই। কোনো দিন স্যুপ। দুপুরে এক টুকরো মাছ বা মুরগি। রাতে যথারীতি সবজি বা স্যুপ।’এই হলো শাবনূরের প্রতিদিনের খাদ্যতালিকা। তবে কেউ শাবনূরের ডায়েট চার্ট ফলো করতে চাইলে পরামর্শ দিলেন সবজি ও স্যুপ যেন নিয়মিত খান। সঙ্গে ফলমূল। আর প্রতিদিন একটি ডিম খাওয়ার পরামর্শ দিলেন তিনি।শাবনূরের ভাষায়, আপেল বা দেশীয় ফলমূল নিয়মিত খাওয়া যেতে পারে। কিন্তু কোনোভাবেই মসলা বা তেলজাতীয় খাবার খাওয়া যাবে না। এক ফাঁকে সবজি রান্নার রেসিপিও বললেন এই অভিনেত্রী।‘যে মৌসুমে যে ধরনের সবজি পাওয়া যায়, ওই সব সবজি কেটে এক জায়গায় করে পরিমাণমতো মরিচ, লবণ, রসুন, পেঁয়াজ দিয়ে সেদ্ধ করে সস দিয়ে খেয়ে নেওয়া যেতে পারে।’ রেসিপি দিয়ে ছোট্ট করে বললেন, ‘যত মন চায় তত সবজি খাওয়া যেতে পারে। সবজিতে ওজন বাড়বে না।’নিজেকে পুরোদস্তুর নিরামিষভোজী হিসেবে তৈরি করার যুদ্ধে কতটা ওজন কমেছে তাঁর? প্রশ্ন শুনে হাসলেন শাবনূর। বললেন, ‘কমেছে তো। কিন্তু কতটা কমেছে, সেটা বলব না। আর খুব বেশি দিন হলো তো ডায়েট করছি না। তবে ডায়েটের শুরুর সময়টাতে একটু কষ্ট হয়। পরে ধীরে ধীরে মানিয়ে নেওয়া যায়।’
