
যুক্তরাষ্ট্রের লস অ্যাঞ্জেলেসের ডলবি থিয়েটারে ৯০তম একাডেমি অ্যাওয়ার্ড অনুষ্ঠিত হবে ২০১৮ সালের ৪ মার্চ। কিন্তু চলচ্চিত্রের অস্কার দৌড় ইতিমধ্যেই শুরু হয়ে গেছে। একাডেমি অ্যাওয়ার্ডে পাঠানোর জন্য এবার ভারত থেকে আনুষ্ঠানিকভাবে ‘নিউটন’ ছবিটি বাছাই করা হয়েছে। সারা দেশের ২৬টি ছবিকে পেছনে ফেলে রাজকুমার রাও অভিনীত এই ছবিকেই এগিয়ে আছে অস্কার রেসে। গত শুক্রবার মুক্তি পাওয়া এই সিনেমা যে এত অল্প সময়ে সমালোচকদের মন জয় করে ফেলবে, সেটা অনেক চলচ্চিত্রবোদ্ধাও ঠাওর করতে পারেননি। এদিকে অস্কার প্রতিযোগিতায় অংশ নেওয়ার জন্য ভারত থেকে যে ২৬টি ছবি জমা পড়েছিল, তার মধ্যে একটি ছবি ‘ভেন্টিলেটর’। মারাঠি এই সিনেমার প্রযোজক প্রিয়াঙ্কা চোপড়া। শোনা যাচ্ছে, তাঁর ছবিটি না পাঠিয়ে অস্কারে ‘নিউটন’কে সুযোগ দেখায় ভীষণ মন খারাপ হয়েছে প্রিয়াঙ্কার। জুরিবোর্ডের সদস্যদের ওপর নাকি তিনি প্রচণ্ড নাখোশ।
গত বছর নভেম্বরে মুক্তি পাওয়া ‘ভেন্টিলেটর’ ছবির গল্প একটি যৌথ পরিবারকে ঘিরে। রাজেশ মাপুষ্কর পরিচালিত এই ছবিটিও দর্শক-সমালোচকদের কাছ থেকে ইতিবাচক সাড়া পেয়েছে। বক্স অফিসে আয়ের পরিমাণও বেশ ভালো। প্রযোজক প্রিয়াঙ্কা তাই ছবিটি নিয়ে খুব আশাবাদী ছিলেন। আর অস্কারের মতো বড় আসরে যেহেতু একাধিকবার অংশগ্রহণের অভিজ্ঞতা আছে এই তারকার, তাই তিনি এ ব্যাপারে একটু বেশিই আত্মবিশ্বাসী ছিলেন। ভারত থেকে ‘নিউটন’ ছবিকে আনুষ্ঠানিকভাবে অস্কারে পাঠানোর সিদ্ধান্তকে তিনি মোটেও ভালোভাবে নেননি। তাঁর মতে, মনীশ মুন্দ্রার এই ছবির চেয়ে তাঁর প্রযোজিত ছবিটি ঢের ভালো।  ‘ভেন্টিলেটর’ ছবির পরিচালক রাজেশ মাপুষ্কর বলেন, ছবিটি ভারতের ৬৪তম জাতীয় চলচ্চিত্র পুরস্কারে তিনটি বিভাগে জয়ী হয়েছে। বাণিজ্যিকভাবেও ব্যবসাসফল। সব মিলিয়ে ছবিটি নিয়ে খুব আশাবাদী ছিলেন প্রিয়াঙ্কা চোপড়া। এর আগে কেবল অস্কারের লালগালিচায় হাঁটার সৌভাগ্য হয়েছে এই নায়িকার। কিন্তু নিজের ছবি নিয়ে এত বড় চলচ্চিত্র আসরে হাজির হওয়ার অনুভূতি তো একেবারেই অন্য রকম। তিনি আরও বলেন, ‘আমি প্রিয়াঙ্কাকে চিন্তা করতে মানা করেছি। আমি তাঁকে বুঝিয়েছি, যেহেতু শুধু একটি ছবি অস্কার আসরে পাঠানো হচ্ছে, তাই সবচেয়ে সেরাটাই সেখানে লড়াই করার সুযোগ পাবে। আজ পর্যন্ত প্রিয়াঙ্কা যত ছবি প্রযোজনা করেছেন, সেগুলোর মধ্যে এটি তাঁর সবচেয়ে প্রিয়।’  এদিকে অমিত মাসুরকার পরিচালিত ছবি ‘নিউটন’-এর প্রশংসায় বলিউডের সবাই পঞ্চমুখ। ছবিটি থেকে টুইটারে প্রশংসা করেছেন অভিনেতা অমিতাভ বচ্চনসহ অনেকে। নকশাল আন্দোলনের প্রেক্ষাপটে তৈরি ‘নিউটন’-এ উঠে এসেছে সামাজিক ও রাজনৈতিক পক্ষপাতিত্ব, দুর্নীতিসহ নানা বিষয়। রাজনৈতিক স্যাটায়ারধর্মী ছবিটি বলিউডের মূল ধারার ছবিগুলো থেকে আলাদা। রাজকুমার রাও ছাড়া এ ছবিতে রয়েছেন পঙ্কজ ত্রিপাঠি, অঞ্জলি পাতিল, রঘুবীর যাদব, সঞ্জয় মিশ্র। ডেকান ক্রনিকল
