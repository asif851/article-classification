
গান শুনতে গেলে হাতে তুলো ধরিয়ে দিলে কেমন হয়? আজ শুক্রবার সন্ধ্যায় বঙ্গবন্ধু আন্তর্জাতিক সম্মেলন কেন্দ্রের হল অব ফেমে ঢুকতে সেটাই হলো। হোমিওপ্যাথিক ওষুধের ছোট্ট বোতলে করে ধরিয়ে দেওয়া হলো তুলো!৪২ জন শিল্পীর ১০১টি গানের সংকলন এক নির্ঝরের গান অ্যালবামের প্রকাশ অনুষ্ঠান ছিল আজ শুক্রবার। ব্যতিক্রমী এ আয়োজন নিয়ে গীতিকার নির্ঝর জানালেন, এক নির্ঝরের গান-এর দর্শন হচ্ছে ‘আমি থেকে আমরায় রূপান্তর’। এটা হবে বিভিন্ন পেশা বয়স ও মানসিকতার মানুষের বোঝাপড়ার অভিযান। এক অ্যালবামে ১০১টি গান বাজারে ছেড়েছে গানশালা। বিভিন্ন প্রজন্মের ৪২ জন শিল্পী গানগুলো গেয়েছেন।সন্ধ্যায় নির্ঝরের গান শুনতে মিলনায়তনে ঢুকতেই ঝুলতে দেখা গেল ডাক্তারের চেম্বারের রেড ক্রস চিহ্নিত পর্দা। সংগীতশিল্পের মুমূর্ষু হাল ফুটিয়ে তোলা হয়েছে যেন। মিলনায়তনের ভেতরে একটি কুয়া, সেটার ভেতর থেকে একজন বেরিয়ে এসে সংলাপ আওড়াতে শুরু করলেন। তাঁর স্বপ্ন-তিনি গায়ক হবেন। অথচ চারপাশের সমাজবাস্তবতা তা হতে দিচ্ছে না। চাপে পড়ে বরং তাঁর ভেতরের মানুষটি হয়ে পড়ছে অসুস্থ।এ ছিল এনামুল করিম নির্ঝরের লেখা একটি আলেখ্য। মোস্তাফিজ শাহিনের পরিচালনায় তাতে অভিনয় করলেন এ কে আজাদ সেতু। আলেখ্যটির সঙ্গে সংগতি রেখে অভিনয়ের ফাঁকে ফাঁকে বড় পর্দায় দেখানো হলো কয়েকটি গানের ভিডিও। গান শেষে র‍্যাম্পের ওপর ক্যাটওয়াক করে গেলেন শিল্পী।
অনুষ্ঠানের শুরুর দিকে দেখানো হয় মৈত্রী ইসলামের ‘মা ছাড়া প্রথম জন্মদিন’, লিমনের ‘যেহেতু সরাসরি পারব না’, কোনালের ‘ভীড়ের ভেতর হারিয়ে যাওয়া’ এবং লাবিক কামাল গৌরবের ‘মনের ওজন বড্ড ভারী লাগে’ গানগুলো।
একপর্যায়ে প্রথম আলো র সম্পাদক মতিউর রহমানকে কথা বলার জন্য মঞ্চে আমন্ত্রণ জানানো হয়। তিনি বললেন, ‘ওই বোতলে শিল্পীদের দুঃখ-বেদনা ভরা আছে। গান শুনতে ভালো না লাগলে বোতলবন্দী তুলোগুলো কানে গুজে রাখা যাবে।’ এই আয়োজনের প্রশংসা করে তিনি বলেন, ‘এত কিছু দেখব ভাবিনি। গান শিল্পে একটা বিশৃঙ্খল অবস্থা চলছে, কঠিন সময় যাচ্ছে। এর ভেতর আমাদের তরুণ বন্ধু নির্ঝর আরেকটা পাগলামি করলেন। ভালো গান রাষ্ট্রকে অনেক দূর এগিয়ে নিতে পারে। তাই এই সব পাগলামির সঙ্গে আমরা ঐকমত্য পোষণ করছি।’
