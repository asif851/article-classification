
হার্টে ব্লক ধরা পড়ায় হাসপাতালে ভর্তি হয়েছেন অভিনয়শিল্পী ওমর সানী। তিনি রাজধানীর অ্যাপোলো হাসপাতালে ভর্তি হয়েছেন। রাতেই তাঁর অস্ত্রোপচার হবে বলে জানা গেছে।
চিকিৎসকের বরাত দিয়ে ওমর সানীর ছেলে ফারদীন এহসান প্রথম আলোকে জানান, নিয়মিত স্বাস্থ্য পরীক্ষার জন্য ওমর সানী সোমবার অ্যাপোলো হাসপাতালে যান। সেখানে পরীক্ষায় হার্টে চারটি ব্লক ধরা পড়ে। চিকিৎসকের পরামর্শে তিনি হাসপাতালে ভর্তি হন। রাতেই তাঁর অস্ত্রোপচার হবে বলেও জানান ছেলে ফারদীন এহসান।
ওমর সানীর জন্য তাঁর স্ত্রী চিত্রনায়িকা মৌসুমী ও ছেলে ফারদীন দেশবাসীর কাছে দোয়া চেয়েছেন। 
হাসপাতালে ওমর সানীর পাশে তাঁর স্ত্রী মৌসুমী এবং পরিবারের অন্য সদস্যরা রয়েছেন।
উল্লেখ্য, নব্বই দশকের জনপ্রিয় নায়ক ওমর সানী। এখনো তিনি সমান তালে অভিনয় করে যাচ্ছেন। নায়ক হিসেবে তাঁর অভিনীত জনপ্রিয় ছবিগুলোর মধ্যে রয়েছে ‘চাঁদের আলো’, ‘প্রেম প্রতিশোধ’, ‘মহৎ’, ‘আখেরি হামলা’, ‘দোলা’, ‘কুলি’, ‘আত্ম অহংকার’ ইত্যাদি।
