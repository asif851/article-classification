
বলিউডের জনপ্রিয় খলনায়ক আশীষ বিদ্যার্থী এখন ঢাকায়। বাংলাদেশ ও ভারতের একটি যৌথ প্রযোজনার ছবিতে অভিনয় করছেন তিনি। ছবির নাম ‘অঙ্গার’। আজ বৃহস্পতিবার সকালে বিএফডিসির দুই নম্বর ফ্লোরে ছবিটির শুটিং শুরু হয়েছে।সকালে ঢাকায় এসেই সরাসরি বিএফডিসিতে চলে আসেন আশীষ বিদ্যার্থী। ছবির শুটিংয়ের ফাঁকে আশীষ প্রথম আলোকে নিজের অনুভূতি জানালেন এভাবে— ‘ঢাকায় এবারই প্রথম এসেছি। খুব ভালো লাগছে। ৯ সেপ্টেম্বর পর্যন্ত থাকব। আশা করছি, চমৎকার কিছু অভিজ্ঞতা নিয়ে দেশে ফিরব।’ আশীষ বিদ্যার্থী ছাড়াও ‘অঙ্গার’ ছবির প্রধান দুই চরিত্রে অভিনয় করছেন কলকাতার নায়ক ওম এবং বাংলাদেশের জলি। চলচ্চিত্রে জলি একেবারেই নতুন মুখ। এর আগে ওম বাংলাদেশ ও ভারতের যৌথ প্রযোজনার ছবি অগ্নি ২-এ অভিনয় করেছেন।গতকাল বুধবার সকালে ঢাকায় এসেছেন ওম। সন্ধ্যায় বিএফডিসির দুই নম্বর ফ্লোরে আয়োজিত এ ছবির মহরত অনুষ্ঠানে তিনি বলেন, ‘অগ্নি ২ সফল হওয়ার পর যৌথ প্রযোজনার আরও একটি ছবিতে আমি অভিনয় করছি। আশা করছি, এ ছবিটিও সফল হবে।’ ওম এ ছবির জন্য শুটিং করবেন শনিবার থেকে।চলচ্চিত্রে কাজ শুরু করতে পেরে জলি খুবই রোমাঞ্চিত। ‘অঙ্গার’ তাঁর প্রথম ছবি। জলি বলেন, ‘চলচ্চিত্রের জন্য প্রয়োজনীয় সব প্রস্তুতি নিয়েছি। অভিনয়, নাচ আর মারপিটের ওপর কলকাতায় গিয়ে প্রশিক্ষণ নিয়েছি। কাজ শুরু হচ্ছে। কাজ করতে করতে আরও শিখতে পারব।’ 
‘অঙ্গার’ ছবির পরিচালক ওয়াজেদ আলী সুমন। তিনি জানিয়েছেন, বিএফডিসিতে ১৫ সেপ্টেম্বর পর্যন্ত শুটিং চলবে। এরপর শুটিং হবে বান্দরবানে। কাজ হবে দেশের বাইরেও।এদিকে, গতকাল বুধবার সন্ধ্যায় আয়োজিত এ ছবির মহরত অনুষ্ঠানে উপস্থিত ছিলেন কন্ঠশিল্পী রুনা লায়লা, অভিনেতা আলমগীর, ওম, জলি, অমিত হাসান. শিরিন বকুল, পরিচালক জাকির হোসেন রাজু, ওয়াজেদ আলী সুমন প্রমুখ। ছবিটি প্রযোজনা করছে বাংলাদেশের জাজ মাল্টিমিডিয়া আর ভারতের এসকে মুভিজ।
