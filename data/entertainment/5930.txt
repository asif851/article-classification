
ভারত ও বাংলাদেশের মৈত্রীর বন্ধনকে আরও সুদৃঢ় করার লক্ষ্যে ২৩ আগস্ট কলকাতায় যাত্রা শুরু করে রেডিও স্টেশন ‘আকাশবাণী মৈত্রী’। ভারতের রাষ্ট্রপতি প্রণব মুখোপাধ্যায় গত মঙ্গলবার বেলা ১১টায় কলকাতার রাজভবনে (গভর্নর হাউস) নতুন এই বহির্দেশীয় বাংলা রেডিও স্টেশনটির উদ্বোধন করেন। এ সময় উপস্থিত ছিলেন ভারতের পশ্চিমবঙ্গের রাজ্যপাল কেশরীনাথ ত্রিপাঠি, প্রসার ভারতীর প্রধান নির্বাহী (সিইও) জহর সরকার, অলইন্ডিয়া রেডিওর মহাপরিচালক ফৈয়াজ শাহরিয়াসহ বিশিষ্টজনেরা।আকাশবাণী মৈত্রীর উদ্বোধন করে রাষ্ট্রপতি প্রণব মুখোপাধ্যায় বলেন, ‘আজকের এই ঐতিহাসিক দিনে উপস্থিত থাকতে পেরে আমি আনন্দিত। ১৯৭১ সালে বাংলাদেশের মুক্তিযুদ্ধের দিনগুলোর কথা এবং সেই সময়ে আকাশবাণীর ভূমিকার কথা আজও মানুষের হৃদয়ে গেঁথে আছে। আকাশবাণী মৈত্রীর সূচনার মধ্য দিয়ে ভারত ও বাংলাদেশের মৈত্রীর বন্ধন আরও সুদৃঢ় হবে।’ দিল্লিতে অবস্থিত আকাশবাণীর বহির্দেশীয় পরিষেবা বিভাগের পরিচালক অম্লানজ্যোতি মজুমদার প্রথম আলোকে বলেছেন, এই রেডিও স্টেশনটি মূলত বাংলাদেশের শ্রোতাদের জন্য। এতে প্রতিদিন ১৬ ঘণ্টা করে বাংলা অনুষ্ঠানমালা প্রচারিত হবে। শোনা যাবে মিডিয়াম ও শর্টওয়েভে।
