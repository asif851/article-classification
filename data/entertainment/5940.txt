
ইন্ডিয়ান ফিল্ম ফেস্টিভ্যাল অব মেলবোর্নে প্রদর্শিত হতে যাচ্ছে বাংলাদেশের চলচ্চিত্র আয়নাবাজি। এ বছরের আগস্টে অস্ট্রেলিয়ার মেলবোর্ন শহরে শুরু হতে যাওয়া এই উৎসবে উপমহাদেশীয় চলচ্চিত্রগুলোর সঙ্গে দেখানো হবে আয়নাবাজি। উপমহাদেশের অন্য ছবিগুলোর মধ্যে রয়েছে পাকিস্তানের ছবি রহম, ভুটানের থিম্পু, নেপালের হোয়াইট সান এবং শ্রীলঙ্কার উইথার্ড লিফ। এই উৎসবে আমির খানের দঙ্গল, ঐশ্বরিয়া-রণবীর-আনুশকার অ্যায় দিল হ্যায় মুশকিল ও সম্প্রতি ভারতের আলোচিত ছবি লিপস্টিক আন্ডার বুরকা ও পুর্ণাও দেখানো হবে।
ইন্ডিয়ান ফিল্ম ফেস্টিভ্যাল অব মেলবোর্ন আগস্টের ১০ থেকে ২২ তারিখ পর্যন্ত চলবে। এতে চলচ্চিত্র প্রদর্শনী ছাড়াও থাকছে সম্মাননা প্রদান, নৃত্য প্রতিযোগিতা এবং মাস্টারক্লাস। মাস্টারক্লাসে কথা বলবেন করণ জোহর, সুজিত সরকার, নিতেশ তিওয়ারি ও শবু ইয়ারালাগাড়া। সেই মাস্টারক্লাস সঞ্চালনা করবেন বিক্রম ফ্যান্ডিশ, তরণ আদর্শ এবং রাজীব মাসান্দ।
২০১০ সালে শুরু হওয়া এই চলচ্চিত্র উৎসবটি এখন ভারতের অন্যতম গুরুত্বপূর্ণ বার্ষিক চলচ্চিত্র উৎসব। হিন্দি ও ইংরেজির পাশাপাশি ভারতের মালয়ালাম, তামিল, তেলেগু, মারাঠি ছবিগুলোও উৎসবে প্রদর্শিত হয়। সেগুলো ছাড়াও থাকে ভারতীয় উপমহাদেশের গুরুত্বপূর্ণ চলচ্চিত্র। এই উৎসবে ছবি প্রদর্শনীর ব্যাপারে আয়নাবাজির পরিচালক অমিতাভ রেজা গতকাল শুক্রবার প্রথম আলোকে জানান, বিশ্বের বিভিন্ন উৎসবের মতো এই উৎসবেও আয়নাবাজি বাংলাদেশের প্রতিনিধিত্ব করায় তাঁরা আনন্দিত।
 
