
আমাদের দেশে ছবি আঁকার প্রধান মাধ্যম জলরং। ছবি আঁকার এ মাধ্যমকে আরও বেগবান ও এর চর্চাকে প্রসারিত করার লক্ষ্যে জাতীয়ভাবে ষষ্ঠবারের মতো এক কর্মশালার আয়োজন করেছে ‘জলের ধারা’। গতকাল রাজধানীর নিমতলী আনন্দবাজারে এশিয়াটিক সোসাইটি মিলনায়তনে ১২ দিনব্যাপী এ কর্মশালার উদ্বোধন করেন শিল্পী সমরজিৎ রায়চৌধুরী, হামিদুজ্জামান খান, অলকেশ ঘোষ, বীরেন সোম, জলের ধারা অ্যাসোসিয়েশনের শিল্পীসহ দেশের বিভিন্ন কলেজ ও বিশ্ববিদ্যালয়ের ১২০ শিক্ষার্থী।কর্মশালার উদ্বোধনীতে এর অন্যতম উদ্যোক্তা শিল্পী সোহাগ পারভেজ জানান, কর্মশালায় অংশগ্রহণ করেছেন বাংলাদেশের সব আর্ট ইনস্টিটিউটের শিক্ষার্থীরা। কর্মশালা চলবে ধানমন্ডি লেক, সোয়ারীঘাট, সদরঘাট, চিড়িয়াখানা, আমিনবাজার, বাবুবাজার ইত্যাদি জায়গায়।
