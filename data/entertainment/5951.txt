
তারিন জনপ্রিয় অভিনয়শিল্পী। অভিনয় করছেন টিভি নাটকে। তাঁর কাজে ভিন্নতা রয়েছে। নতুন এবং একটু আলাদা ধরনের কাজের ব্যাপারে তাঁর খুব আগ্রহ। একই ব্যাপার লক্ষ্য করা যায় বিজ্ঞাপনচিত্রেও। ১৫ মার্চ দুপুরে মুঠোফোনে ১০ মিনিট কথা হলো তাঁর সঙ্গে।
কেমন আছেন?ভালো।কিছুদিন আগে আপনার অভিনীত ধারাবাহিক নাটকের একটা পর্ব দেখেছি। নাম গ্র্যান্ডমাস্টার। ভালো লেগেছে।১৩ মার্চ গ্র্যান্ডমাস্টার ধারাবাহিকের শেষ পর্ব প্রচারিত হলো চ্যানেল নাইনে। একটা বড় ধারাবাহিকের প্রথম দিন থেকে শুরু করে শেষ দিন পর্যন্ত একই আন্তরিকতা আর যত্ন নিয়ে শুটিং হয়—আজকের দিনে এমন নজির খুব কম। বেশির ভাগ ধারাবাহিকের ক্ষেত্রেই দেখা যায়, শুরুটা যে আগ্রহ নিয়ে হয়, কিছুদিন না যেতেই ছন্দপতন ঘটে। মুড নষ্ট হয়ে যায়। সেদিক থেকে দীপঙ্কর দীপনের ১০৪ পর্বের এই ধারাবাহিকটি শতভাগ সফল। গল্পটাও আলাদা।আপনি এখন ‘উজান গাঙের নাইয়া’ ধারাবাহিকে অভিনয় করছেন। প্রচারিত হচ্ছে এটিএন বাংলায়।এই নাটকে আমি একজন চিকিৎসক। গর্ভবতী নারী আর নবজাতকের যত্নের ব্যাপারে সচেতনতা বাড়াতেই বিবিসি ধারাবাহিকটি তৈরি করেছে। আমার চরিত্রটির মধ্য দিয়ে গুরুত্বপূর্ণ নানা বার্তা সবার মাঝে পৌঁছে দেওয়া হয়।বিবিসির এই ধারাবাহিকের আরও দুটি সিজন প্রচারিত হয়েছে। এবার আপনি যুক্ত হয়েছেন। বিবিসির সঙ্গে কাজ করতে কেমন লাগছে?আমাদের এখানে এমন পেশাদার প্রযোজনা খুব একটা দেখা যায় না। সবকিছু আগে থেকে পরিকল্পনা করে, গুছিয়ে তবেই শুটিং করা হয়। ১২ ঘণ্টার বেশি কেউ কাজ করতে পারে না। সপ্তাহে এক দিন ছুটি। কাজের চমৎকার পরিবেশ।
আপনারা কোথায় কাজ করেছেন?কক্সবাজার আর আশপাশে। এই যেমন উখিয়া, সোনাদিয়া, রামুতে কাজ করেছি। আমরা থেকেছি কক্সবাজার শহরে। এখান থেকে প্রতিদিন গিয়ে শুটিং করেছি।সামনে মহান স্বাধীনতা দিবস। এবার তেমন কোনো উল্লেখযোগ্য কাজ করেছেন?এবার আমি বীরাঙ্গনার চরিত্রে অভিনয় করেছি। নাটকের নাম বীরাঙ্গনা। ২৬ মার্চ এটিএন বাংলায় দেখানো হবে। এই নাটকে আমি ৬৫ বছরের একজন নারী। ১৯৭১ সালে তার ওপর দিয়ে যে ঝড় বয়ে গিয়েছিল, আজ সেই ঘটনা সে তুলে ধরছে এই প্রজন্মের কাছে।নতুন কোনো বিজ্ঞাপনচিত্রে কাজ করছেন?শিগগিরই আমার তিনটা বিজ্ঞাপনচিত্র দেখানো হবে। এখানে একটা কথা বলা প্রয়োজন, আমি যে বিজ্ঞাপনচিত্রে কাজ করি, তার আগে সেই পণ্যটি নিজে ব্যবহার করি। কারণ আমি যে পণ্যটির ব্যাপারে বলছি, তা কেনার পর কারও যেন নেতিবাচক ধারণা না হয়। এখানে দর্শকদের প্রতি দায়বদ্ধতার ব্যাপার রয়েছে।নৃত্যশিল্পী তারিনকে আবার কবে দেখা যাবে?আমি কিন্তু আবার নাচ শুরু করেছি। কিছুদিন আগে আরটিভির একটি অনুষ্ঠানে নেচেছি। এখন নিয়মিত নাচের চর্চা করছি। সামনে অনেক অনুষ্ঠানেই আমাকে দেখতে পাবেন।১০ মিনিট শেষ। আপনি ভালো থাকুন, সুস্থ থাকুন।প্রথম আলোর সব পাঠককে শুভেচ্ছা। সবাই ভালো থাকুন, সুস্থ থাকুন, নিরাপদে থাকুন।
