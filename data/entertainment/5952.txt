
গত কয়েক দিন ধরেই আলোচিত তারকা যুগল রণবীর কাপুর ও ক্যাটরিনা কাইফের বিচ্ছেদের গুঞ্জন চলছিল বলিউডপাড়ায়। তবে সম্প্রতি ওয়ান ইন্ডিয়ার এক খবরে বলা হয়েছে, চুমু খেয়ে বিরোধ মিটিয়ে ফেলেছেন ‘আজব প্রেম কি গজব কাহানি’খ্যাত এ তারকা জুটি।এ প্রসঙ্গে রণবীর-ক্যাটরিনার কাছের একজন বন্ধু জানিয়েছেন, রণবীর-ক্যাটরিনার মধ্যে যে মন কষাকষি চলছিল তা কেটে গেছে। এখন তাঁদের মধ্যে সবকিছু ঠিকঠাক আছে। একে অন্যকে চুমু খেয়ে বিরোধ মিটিয়ে ফেলেছেন তাঁরা।  সম্প্রতি ফিল্মফেয়ার পুরস্কার প্রদান অনুষ্ঠানের সঞ্চালক হিসেবে দায়িত্ব পালন করেন রণবীর। একই অনুষ্ঠানে মঞ্চ পরিবেশনায় অংশ নেন ক্যাটরিনা। মহড়ার সময় এই জুটিকে সহজ-স্বাভাবিকভাবেই মিশতে দেখা যায়। এ ছাড়া ক্যাটরিনা যখন মঞ্চে নাচছিলেন তখন তাঁর পরিবেশনা দেখে মুগ্ধ হয়ে যান রণবীর। ক্যাটের মঞ্চ পরিবেশনা দেখে উল্লাসও করেন তিনি। শুধু তাই নয়, অনুষ্ঠান শেষে নিজের গাড়িতে করে ক্যাটকে বাড়িতে পৌঁছে দেন জুনিয়র কাপুর।বর্ষবরণ উত্সবে মেতে উঠতে একসঙ্গে নিউইয়র্ক গিয়েছিলেন রণবীর-ক্যাটরিনা। কিন্তু সেখান থেকে তাঁরা আলাদাভাবে দেশে ফেরেন। এর কারণ অনুসন্ধান করতে গিয়ে এই জুটির মন কষাকষির খবর উদ্ঘাটন করেন সংবাদকর্মীরা। রণবীর-ক্যাটরিনা বিচ্ছেদের পথে হাঁটতে যাচ্ছেন বলেও খবর প্রকাশিত হয় বলিউড-কেন্দ্রিক কয়েকটি সংবাদমাধ্যমে। 
তুচ্ছ একটি কারণ নিয়ে বিরোধ তৈরি হয়েছিল রণবীর-ক্যাটের মধ্যে। কারণটাও বেশ রোমান্টিক। কাজের প্রচণ্ড ব্যস্ততার জন্য একে অন্যকে পর্যাপ্ত সময় দিতে না পারায় ক্ষোভ প্রকাশ করেন তাঁরা দুজনই। এমনিতেই একাধিক ছবির জন্য শিডিউল দিয়ে রেখেছেন ক্যাটরিনা। তার ওপর বিজ্ঞাপনচিত্রের কাজেও প্রচুর সময় দিচ্ছেন তিনি। বিষয়টি নিয়ে রণবীরের সঙ্গে তাঁর তর্ক-বিতর্ক হয়। পরে অবশ্য রণবীরকে মানানোর চেষ্টা করেন ক্যাট। কিন্তু বেঁকে বসেন রণবীর। রেগেমেগে ক্যাটকে ফেলেই নিউইয়র্ক থেকে দেশে ফিরে যান তিনি। মূলত এ ঘটনাকেই অতিরঞ্জিত করে রণবীর-ক্যাটরিনার বিচ্ছেদের খবর রটানো হয়।       
