
রক গানের শিল্পী বললেই মনের মাঝে যে চিত্র ভেসে ওঠে, ‘দ্য হার্টব্রেকারস’ ব্যান্ডের কণ্ঠশিল্পী টম পেটি ছিলেন তাঁদের থেকে একদমই আলাদা, শান্ত আর সাদাসিধে। এই রক কিংবদন্তি আর নেই। ২ অক্টোবর রাত ৮টা ৪০ মিনিটে (বাংলাদেশ সময় মঙ্গলবার সকাল) হৃদরোগে আক্রান্ত হয়ে ৬৬ বছর বয়সে মারা যান তিনি। সংবাদমাধ্যমকে এই খবর দিয়েছেন টম পেটি ও ‘দ্য হার্টব্রেকারস’ ব্যান্ডের ব্যবস্থাপক টনি ডিমিট্রায়াডস। পরিবারের পক্ষ থেকে তিনি জানান, যুক্তরাষ্ট্রের মালিবুতে নিজ বাড়িতে টম পেটিকে অচেতন অবস্থায় পাওয়া যায়। তাঁকে দ্রুত ইউসিএলএ মেডিকেল সেন্টারে নেওয়া হয়। সেখানেই তিনি মারা যান।
টম পেটির মৃত্যুতে শোক জানিয়েছেন সংগীতশিল্পী স্যার পল ম্যাকার্টনি, রিঙ্গো স্টার, কিড রক, জন মেয়ার, কোল্ডপ্লে, ব্রায়ান উইলসন, ক্যারল কিং, সিন্ডি লাউপার, স্টিফেন কিং, কিফার সাদারল্যান্ড, সেথ মেয়ারস প্রমুখ। জানা গেছে, এ প্রজন্মের অনেক শিল্পী আর ব্যান্ড টম পেটির গান শুনে উদ্বুদ্ধ হয়েছিলেন, অনুপ্রাণিত হয়েছিলেন। তাঁদের মধ্যে আছেন নোরা জোন্স, ব্রায়ান অ্যাডামস, রায়ান অ্যাডামস, স্যাম স্মিথ, মার্ক রনসন, ফু ফাইটারস, কিংস অব লিওন, দ্য স্ট্রোকস, লেডি অ্যান্টিবেলাম, রেড হট চিলি পেপারস, কিংস অব কনভেনিয়েন্স, স্পাইনাল ট্যাপ।
নোবেলজয়ী কিংবদন্তি সংগীতশিল্পী বব ডিলান। রোলিং স্টোনকে তিনি বলেছেন, ‘আমার জন্য খুবই কষ্টের খবর। আমি ভেঙে পড়েছি। টমকে খুব মনে পড়ছে। তিনি ছিলেন দারুণ পারফর্মার আর একজন ভালো বন্ধু।’
দ্য হার্টব্রেকারস ব্যান্ডের ৪০ বছর পূর্তি হয়েছে সম্প্রতি। এ উপলক্ষে সবাইকে ধন্যবাদ জানান টম পেটি। ৩০ সেপ্টেম্বর সকালে তিনি টুইটারে লিখেছিলেন, ‘দীর্ঘ ৪০ বছর আপনাদের সমর্থন আমাদের অনুপ্রাণিত করেছে। আপনারা পাশে আছেন, তাই আমরাও আছি। আপনাদের ধন্যবাদ।’ বর্ষপূর্তি উপলক্ষে সংগীত সফর করেছে ব্যান্ডটি। ২২ সেপ্টেম্বর হলিউড বৌলে এই সংগীত সফর শেষ হয়।
টম পেটির জন্ম যুক্তরাষ্ট্রের ফ্লোরিডায় ১৯৫০ সালের ২০ অক্টোবর। তাঁর চাচা ছিলেন আলোকচিত্রী। ১৯৬০ সালে চাচার মাধ্যমে এলভিস প্রিসলির সঙ্গে সাক্ষাৎ হয় তাঁর। এলভিস প্রিসলির সঙ্গে হাত মেলান। এরপর বদলে যায় টম পেটির জীবন। ১৯৬২ সালে একটি গিটার সংগ্রহ করেন। স্কুলে পড়ার সময় দ্য সানডাউনারস ও দ্য এপিকস ব্যান্ডে গান করতেন। মাডক্রাচ ব্যান্ড যখন গঠন করেন, তখন টম পেটির বয়স ১৭ বছর। এটি ভেঙে যাওয়ার পর কয়েকজন বন্ধু মিলে গড়ে তোলেন ‘টম পেটি অ্যান্ড দ্য হার্টব্রেকারস’ ব্যান্ড। তাঁদের প্রথম অ্যালবাম বের হয় ১৯৭৬ সালে। ১৯৮৮ সালে জর্জ হ্যারিসন, জেফ লিন, রয় অর্বিসন, বব ডিলান আর টম পেটি গড়েছিলেন ‘সুপারগ্রুপ ট্রাভেলিং উইলবুরিস’। একক শিল্পী হিসেবেও সফল হন টম পেটি।
২০১৫ সালে প্রকাশিত হয় টম পেটির আত্মজীবনী ‘পেটি: দ্য বায়োগ্রাফি’। পারিবারিক জীবনে তেমন সুখী ছিলেন না তিনি। রোলিং স্টোন, নিউইয়র্ক টাইমস, লস অ্যাঞ্জেলেস টাইমস
 
