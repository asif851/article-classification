
হলিউডের পরিচালকদের কাছে নাকি সালমা হায়েকের গুরুত্ব কমে গেছে! তাঁর কোনো নিন্দুক নয়, মেক্সিকো ও যুক্তরাষ্ট্রের এই দাপুটে অভিনেত্রী নিজেই বলছেন এ কথা। অ্যানিমেশন চলচ্চিত্র দ্য প্রফেট-এর প্রচারণার সময় সম্প্রতি এক সাক্ষাৎকারে সালমা হায়েক বলেন, ‘আমার মনে হয় তারা আমাকে আর চায় না।’ সঙ্গে আরও একটি বাক্য যোগ করে প্রমাণ করেছেন, চাহিদা থাকুক বা না থাকুক, তিনি আছেন আগের মতোই। ‘সত্যি বলতে, তাতে আমার কিছু যায় আসে না!’ডেসপেরাডো অভিনেত্রীর দাদা ছিলেন লেবাননের বাসিন্দা। তাঁর জন্ম মেক্সিকোতে হলেও যুক্তরাষ্ট্রের নাগরিকত্ব পেয়েছেন বহু আগেই। বিয়ে করেছেন ফ্রান্সের এক কোটিপতিকে। হলিউডের ডাকের জন্য বুঝি সালমা হায়েক অপেক্ষায় আছেন? মোটেই না! কাহলিল জিবরানের লেখা উপন্যাস অবলম্বনে তৈরি দ্য প্রফেট ছবিতে কামিলা চরিত্রে কণ্ঠ দিয়েছেন তিনি। এখন এই ছবির প্রচারণায় ব্যস্ত সময় কাটাচ্ছেন। ল্যাটিন টাইমস।
