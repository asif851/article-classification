
মুম্বাইয়ে আনুশকা শর্মা ও বিরাট কোহলির জমকালো বিবাহোত্তর সংবর্ধনায় বলিউডের অনেক তারকা হাজির হয়েছিলেন। নিজের ছেলে, মেয়ে আর পুত্রবধূকে নিয়ে নিমন্ত্রণ রক্ষা করতে এসেছিলেন অমিতাভ বচ্চনও। বর-কনের সঙ্গে অমিতাভের তোলা কিছু ছবি এখন ইন্টারনেটে ঘুরে বেড়াচ্ছে। ছবিতে দেখা যাচ্ছে, গত মঙ্গলবার আয়োজিত বিরুশকার বিবাহোত্তর প্রীতিভোজে অমিতাভ আর্ম স্লিং পরে হাজির হয়েছেন। ৭৫ বছর বয়সী এই তারকার হাতে আর্ম স্লিং দেখে তাঁর ভক্তরা ঘাবড়ে যান। ছবির নিচে মন্তব্যের বক্সে অনেকে প্রশ্ন করেন, অমিতাভের হাতে কী হয়েছে? অবশেষে গতকাল বুধবার নিজের ব্লগে আর্ম স্লিং পরার কারণ জানিয়েছেন ‘বিগ বি’। 
অমিতাভ বচ্চন অনেক আগে একবার কাঁধে আঘাত পেয়েছিলেন। সেই আঘাতের ব্যথা মাঝেমধ্যে বাঁ হাত পর্যন্ত নেমে আসে। অনেক দিন পর্যন্ত সেই ব্যথা অমিতাভকে জ্বালাতন করেনি। কিন্তু সম্প্রতি একটি সিনেমার সেটে ভারী জিনিস ওঠাতে গিয়ে আবার সেই পুরোনো ব্যথা নতুন করে ফিরে এসেছে। অমিতাভের ভাষায়, ‘এই ব্যথা অসহনীয়।’ তিনি ব্লগে তাঁর ভক্তদের জানান, ব্যথা উপশমের জন্য তিনি নিয়মিত ওষুধ খাচ্ছেন। আর ব্যথা কমানোর এই ঠান্ডার দিনেও কাঁধে বরফ চেপে বসে থাকতে হয়। তবে, অমিতাভ বচ্চন এটিও জানান, এখনো তাঁর কাঁধের সমস্যাটি ভয়াবহ পর্যায়ে পৌঁছেনি। সাবধান থাকার জন্য চিকিৎসক আর্ম স্লিং পরে থাকার পরামর্শ দিয়েছেন। আর এত বেশি সমস্যা হলে তো আনুশকা শর্মা আর বিরাট কোহলিকে আশীর্বাদ জানাতেও আসতে পারতেন না। আগামী বছর এ অভিনেতার ‘থাগস অব হিন্দোস্তান’ ও  ‘১০২ নট আউট’ নামের দুটি ছবি মুক্তি পাবে। গত অক্টোবরের ১১ তারিখে ৭৫–এ পা দিয়েছেন অমিতাভ। জন্মদিনে এবার কোনো জাঁকজমক ও হইচই না করে নিরিবিলিতে কাটাতে চেয়েছিলেন ‘বিগ বি’। পরিবারের সবাইকে নিয়ে তাই জন্মদিনে মালদ্বীপে ছুটি কাটিয়ে এসেছেন। ডেকান ক্রনিকল।
