
ভেনিস ফিল্ম ফেস্টিভ্যালের ৭৩তম আসরে শ্রেষ্ঠ ছবির পুরস্কার জিতল ফিলিপাইনের ছবি ‌‌‘দ্য ওম্যান হু লেফট্’। লাভ দিয়া পরিচালিত সাদা-কালো এ ছবিটি শ্রেষ্ঠ চলচ্চিত্র হিসেবে জিতেছে গোল্ডেন লায়ন। বিনা অপরাধে ৩০ বছর কারাবন্দী এক স্কুলশিক্ষিকাকে নিয়ে ছবির গল্প। পরিচালকের মতে, শত বছরের ঔপনিবেশিক শাসনে ফিলিপাইনবাসীর সংগ্রামের সাক্ষ্য বহন করে ছবিটি। মার্কিন যুক্তরাষ্ট্র ও বিশ্বের বিভিন্ন দেশের মেধাবী সব পরিচালকের প্রায় ২০টি ছবি এ বছর জমা পড়েছিল বিশ্বের অন্যতম প্রাচীন এ চলচ্চিত্র উৎসবে। গত রোববার পুরস্কার গ্রহণের সময় ৫৭ বছর বয়সী পরিচালক লাভ দিয়া বলেছেন, ‘আমার দেশের জন্য, ফিলিপাইনের মানুষের জন্য, আমাদের সংগ্রামের ও মানবতার সংগ্রামের পুরস্কার এটি।’‘দ্য ওম্যান হু লেফট্’ ছবিটির ব্যাপ্তি প্রায় চার ঘণ্টা। উৎসবে রানারআপ হয়েছে টম ফোর্ডের ছবি ‘নকচারনাল অ্যানিমেল’। যৌথভাবে সেরা পরিচালকের পুরস্কার পেয়েছেন হত্যাযজ্ঞের ছবি ‘রাই’য়ের পরিচালক রাশিয়ার আন্দ্রেই কনসালোভস্কি ও ‘লা রিজিয়ন সালভেজ’ ছবির জন্য মেক্সিকোর পরিচালক অ্যামেট এসক্যাল্যান্ট। ‘লা লা ল্যান্ড’ ছবির জন্য সেরা অভিনেত্রীর পুরস্কার জিতেছেন মার্কিন অভিনেত্রী এমা স্টোন এবং কমেডি ছবি ‘দ্য ডিসটিংগুইস্টড সিটিজেন’ ছবির জন্য সেরা অভিনেতার পুরস্কার জিতেছেন আর্জেন্টাইন অভিনেতা অস্কার মার্টিনেজ।
জেমস বন্ডের ‘স্কাইফল’, ‘স্পেকট্রা’ ছবিগুলোর পরিচালক স্যাম মেন্দেস ছিলেন এ উৎসবের প্রধান জুরি। তিনি বলেছেন, ‘প্রতিযোগিতায় অংশ নেওয়া পরিচালকেরা আপস করেননি। তাঁদের কল্পনাশক্তি, দৃষ্টিভঙ্গি, সাহস ও নিজস্বতার ছাপ রয়েছে ছবিগুলোতে, যা ছবি বাছাই করতে আমাকে দারুণ সহায়তা করেছে। রয়টার্স।
