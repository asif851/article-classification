
ঢাকার মঞ্চে যুক্ত হচ্ছে একক অভিনয়ের আরও একটি নতুন নাটক। আগামী ৯ ডিসেম্বর শুক্রবার সন্ধ্যা ছয়টায় মঞ্চস্থ হবে নাট্যসংগঠন স্বপ্নদল-এর নতুন এ প্রযোজনা ‘হেলেন কেলার’। আন্তর্জাতিক একক-অভিনয় নাট্যোৎসব উপলক্ষে ওই সন্ধ্যায় শিল্পকলা একাডেমির স্টুডিও থিয়েটার মিলনায়তনে হবে নাটকটির উদ্বোধনী মঞ্চায়ন। রচনা করেছেন অপূর্ব কুমার কণ্ডু এবং নির্দেশনা দিয়েছেন জাহিদ রিপন।
মহীয়সী নারী হেলেন কেলারের জীবন, কর্ম, স্বপ্ন, সংগ্রাম ও দর্শনভিত্তিক একক-অভিনয় নাট্য (মনোড্রামা) ‘হেলেন কেলার’-এ অভিনয় করছেন জুয়েনা শবনম। সে নাটকে তুলে ধরা হয়েছে অন্ধ ও বধির এ নারীর প্রবল আত্মবিশ্বাসে ঘুরে দাঁড়ানোর গল্প। নারী জাগরণ ও মানবতাবাদের পক্ষে; যুদ্ধ, ধ্বংস, সহিংসতা, বর্ণবাদ তথা আণবিক অস্ত্রের বিরুদ্ধে স্পষ্ট অবস্থানের কথা তুলে ধরেন তিনি। পাশাপাশি আসে নারীর ব্যক্তিজীবনের নানা পূর্ণতা-অপূর্ণতার প্রসঙ্গ। বহু প্রতিকূলতার বিরুদ্ধে লড়াই করে প্রকাশিত ও বিকশিত হয়ে মানবকল্যাণে নিবেদিত হতে পারাটাই যে জীবনের চূড়ান্ত সার্থকতা, উচ্চাঙ্গের শিক্ষাই প্রধান হয়ে ওঠে হেলেন কেলার-এর জীবনীনির্ভর এ নাট্যপ্রযোজনায়।যৌথভাবে ‘২য় ঢাকা আন্তর্জাতিক মনোড্রামা ফেস্টিভ্যাল-২০১৬’ আয়োজন করেছে ইন্টারন্যাশনাল থিয়েটার ইনস্টিটিউট (আইটিআই) এবং বাংলাদেশ শিল্পকলা একাডেমি। আগামীকাল থেকে শুরু হয়ে ১৫ ডিসেম্বর পর্যন্ত এ উৎসবে মঞ্চস্থ হবে মোট ১১টি একক-অভিনয়ের নাটক।
