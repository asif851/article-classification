
বেশ কিছুদিন আগেই শীত শুরু হয়ে গেছে। এখন গ্রামের পাশাপাশি শহরেও শীতের প্রকোপ বাড়ছে। গরম কাপড়ের অভাবে এই শীতে অনেক কষ্ট পান দরিদ্র মানুষেরা। আর শিশুদের কষ্ট সবচেয়ে বেশি। ছোট-বড় সবার এই কষ্ট ভাবিয়েছে গায়িকা ন্যান্‌সিকে। আর তাই নিজের গ্রামের বাড়ি নেত্রকোনা ও শ্বশুরবাড়ি ময়মনসিংহের দরিদ্র মানুষ, যাঁরা এই শীতে কষ্ট পাচ্ছেন তাঁদের পাশে দাঁড়িয়েছেন তিনি।শুধু তাই নয়, নিজের এলাকার এই সব দরিদ্র মানুষকে আরও ভালো করে সহযোগিতা করতে পরিচিতজনদের কাছেও সাহায্যের জন্য আহ্বান জানিয়েছিলেন ন্যান্‌সি। অনেকে তাঁকে আশাহত করলেও বাংলাদেশি চলচ্চিত্রের জনপ্রিয় নায়ক শাকিব খান তাঁর এই আহ্বানে ভালো ভাবেই সাড়া দিয়েছেন। শাকিব খানের কাছ থেকে এমন সাড়া অভিভূত করেছে ন্যান্‌সিকে।ন্যান্‌সি বলেন, ‘আমাকে ঢাকা-ময়মনসিংহ-নেত্রকোনা নিয়মিত আসা-যাওয়া করতে হয়। সপ্তাহ দু-এক আগে হঠাৎ দেখলাম, ময়মনসিংহ ও নেত্রকোনায় ভালোই শীত পড়া শুরু হয়েছে। শীতে অনেকে বেশ কষ্টও পাচ্ছে। বয়স্ক ও শিশুদের কষ্টটা সবচেয়ে বেশি। শুরুতেই ভাবলাম, নিজের সামর্থ্য অনুযায়ী এই সব দরিদ্র মানুষের পাশে দাঁড়ানোর। এ কাজে পাশে পেয়েছি স্বামী জায়েদকে। এরপর ভাবলাম, আমার সহকর্মী যাঁরা আছেন তাঁদের এই কাজে যুক্ত করা যায় কি না?তাঁদের অনেককেই আহ্বান জানিয়েছিলাম। অনুরোধ করেছি, সামর্থ্য অনুযায়ী সাহায্য করার। অনেক ক্ষেত্রেই হতাশ হতে হয়েছে। তবে, বাংলাদেশের জনপ্রিয় নায়ক শাকিব খানের সাড়ায় খুব উৎসাহিত হয়েছি।’শীতার্তদের মাঝে শীতবস্ত্র দেওয়ার এই উদ্যোগে শাকিব খান ছাড়াও ন্যান্‌সির এই আহ্বানে আরও সাড়া দিয়েছেন চলচ্চিত্র প্রযোজনা প্রতিষ্ঠান জাজ মাল্টিমিডিয়া এবং গায়ক সফিক ও রফিক।ন্যান্‌সি বলেন, ‘শিল্পী হিসেবে আমার কিছু আমার কিছু দায়দায়িত্ব আছে। সেই দায়িত্ববোধের জায়গা থেকে আমার এ কাজটি করা। যত দিন সম্ভব সামর্থ্য অনুযায়ী আমি এ কাজ চালিয়ে যাব।নিজের টাকা ও অন্য সবার কাছ থেকে পাওয়া অর্থ দিয়ে ন্যান্‌সি এবার শীতার্ত মানুষ ও শিশুদের মাঝে এক হাজার শীতের কাপড় ২০০ কম্বল বিতরণ করছেন। এরই মধ্যে ছোট-বড় সবার মাঝে ৫০০ টি শীতবস্ত্র ও ৫০ টি কম্বল বিতরণ করা হয়ে গেছে। বাকি সব আগামীকাল শুক্রবার বিতরণ করা হবে বলে জানিয়েছেন এই গায়িকা।
