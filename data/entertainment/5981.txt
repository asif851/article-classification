
মডেল ও অভিনয়শিল্পী কুসুম সিকদার এখন পর্যন্ত দুটি চলচ্চিত্রে অভিনয় করেছেন। এবার নতুন আরেকটি ছবিতে অভিনয় করতে যাচ্ছেন তিনি। এ ছবিতে তাঁর নায়ক হিসেবে থাকছেন ওপার বাংলার জনপ্রিয় অভিনয়শিল্পী প্রসেনজিৎ। ছবিটির পরিচালক গৌতম ঘোষ। প্রসেনজিৎ ও কুসুম সিকদার জুটির প্রথম ছবিটির নাম রাখা হয়েছে ‘শঙ্খচিল’।জানা গেছে, সীমান্তবর্তী এলাকায় একটি পরিবারের গল্প নিয়ে ‘শঙ্খচিল’ ছবির কাহিনি গড়ে উঠেছে।প্রথম আলোকে প্রসেনজিৎ বলেন, ‘ছবির গল্পটা অসাধারণ। আমি খুব এক্সাইটেড হয়ে আছি ছবিটির ব্যাপারে। শুনেছি ফেব্রুয়ারি মাসের দ্বিতীয় সপ্তাহে কলকাতায় ছবিটির শুটিং শুরু হবে। সেভাবেই প্রস্তুতি নিচ্ছি। ’এ প্রসঙ্গে ছবির পরিচালক গৌতম ঘোষ বলেন, ‘“শঙ্খচিল” ছবিটির কাজ শুরু হতে যাচ্ছে এটা নিশ্চিত। ফেব্রুয়ারি মাসের প্রথম সপ্তাহে ছবিটির কাজ নিয়ে আমি ঢাকায় আসব। শুটিংয়ের জন্য সরকারি অনুমতি পাওয়ার ব্যাপারে এখনো কিছু আনুষ্ঠানিকতা বাকি রয়ে গেছে। অনুমতি পাওয়া মাত্রই আনুষ্ঠানিকভাবে ছবিটির ব্যাপারে বিস্তারিত ঘোষণা দেব।’কুসুম বললেন, ‘“লালটিপ” ছবির পর অনেক ছবিতে অভিনয়ের প্রস্তাব পেয়েছি। কোনোটির গল্প পছন্দ হয় তো নির্মাতার সঙ্গে বনিবনা হয় না। আবার কোনো নির্মাতার কথাবার্তা ভালো লাগলেও গল্প মোটেও ভালো লাগে না। মনে হচ্ছে অপেক্ষা করে ভুল করিনি। দারুণ গল্পের একটা ছবিতে অভিনয়ের প্রস্তাব পেয়েছি। গুণী নির্মাতার পাশাপাশি একজন গুণী সহশিল্পী অভিনেতাকে এক ছবিতে পাওয়াটা নিঃসন্দেহে আনন্দের। আশা করছি, ভালো মানের একটা ছবিতে অভিনয় দিয়ে ফেরাটা হচ্ছে।’
ইমপ্রেস টেলিফিল্ম প্রযোজিত ছবিটির পরিবেশক সংস্থা আশীর্বাদ চলচ্চিত্র। ছবিটির পরিবেশক সংস্থার পক্ষে হাবিবুর রহমান খান বললেন, ‘আগামী মাসে গৌতম ঘোষের নতুন ছবিটির কাজ শুরু হবে। এখন চলছে শেষ মুহূর্তের প্রস্তুতি।’
