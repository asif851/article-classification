

চিত্রনাট্য পড়েই সিদ্ধান্ত নিয়েছিলেন ভাবনা, নাটকটি তিনি করবেন। তাই প্রস্তুতিটাও নিয়েছিলেন জোরেশোরে। এটা এমন একটি চরিত্র, যা আগে করা হয়নি তাঁর। রীতিমতো মাটি কাটতে হবে! তাই কথার শুরুতেই বলে নিলেন, ‘আমি আসলে অভিনেত্রী হতে চাই। এ জন্য নানা ধরনের চরিত্রে বিচরণ করি। নিজের সেরাটা দিয়েই অভিনয় করি।’ভাবনার সেই অভিনয় ও তাঁর সেই চেষ্টা দেখা যাবে জ্বর নাটকে। গত শনি ও রোববার গাজীপুরের পুবাইলে হলো নাটকটির শুটিং। এই নাটকে কখনো তিনি কোদাল হাতে মাটি কেটেছেন, কখনো কুড়াল হাতে কাঠ কেটেছেন। বলেন, ‘আসলে এই চরিত্রে অভিনয় করে বুঝেছি শ্রমিকেরা কতটা কষ্ট করে কাজটা করেন। তাঁদের প্রতি আমার গভীর শ্রদ্ধা।’ জ্বর নাটকে ভাবনার সহশিল্পী অর্থাৎ তাঁর স্বামীর চরিত্রে অভিনয় করেছেন রওনক হাসান। সাজ্জাদ হোসাইনের রচনায় নাটকটি পরিচালনা করেছেন এ কে কমল। পরিচালক বলেন, আসছে ঈদে প্রচারিত হবে নাটকটি।
