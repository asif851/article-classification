

হাসপাতালের কেবিনে শুয়ে ছিলেন অভিনেতা হিল্লোল। ডান হাতের কবজিতে স্যালাইনের নল। মাথার ওপরে ঝুলছে স্যালাইনের ব্যাগ। তাঁকে দেখতে সেখানে গেলেন অভিনেত্রী মৌটুসি। অপরাধীর ভঙ্গিতে গিয়ে বসেছেন হিল্লোলের পাশে।
মনিটরে এক দফা এ দৃশ্যটুকু দেখে নিলেন পরিচালক আলভী আহমেদ। মনের মতো হলো না বোধ হয়। সহকারীকে বললেন, ‘হিল্লোলের বিছানার মাথার পাশটা একটু উঁচু করে দিতে হবে। তাহলে মৌটুসি ও হিল্লোলকে ফ্রেমে ঠিকঠাক পাওয়া যাবে। আবারও শুরু হলো দৃশ্য ধারণ।উত্তরার একটি শুটিং বাড়িতে চলছিল দেশ টিভিতে সদ্য প্রচার শুরু হওয়া ধারাবাহিক ‘করপোরেট’-এর শুটিং। নাটকের দৃশ্যধারণ করা হয় বেশ কয়েক দিন আগে। ওই দৃশ্যটি শেষ হওয়ার পর পরিচালক বললেন, ‘করপোরেট দুনিয়ার ঘটনা নিয়েই নির্মিত হচ্ছে নাটকটি। প্রচার শুরু হওয়ামাত্র দর্শকদের মধ্যে বেশ সাড়া পড়ে গেছে নাটকটি নিয়ে। এটা একটা বড় প্রাপ্তি।’ নাটকের একটা বড় গল্প এগিয়েছে মৌটুসি ও হিল্লোলকে ঘিরে। ‘করপোরেট’ দেখানো হয় প্রতি শনি থেকে সোমবার রাত সাড়ে ১০টায়।নাটকটিতে আরও অভিনয় করেছেন শহীদুজ্জামান সেলিম, প্রভা, ঊর্মিলা, সমাপ্তি মাসুক, রাশেদ মামুন, তাজিন আহমেদ, নাফিসা চৌধুরী, ডায়না, মাসুদা বিজলি, তুষার মাহমুদ প্রমুখ।
