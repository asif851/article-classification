
একরকম হঠাৎ করেই অভিনয় ছাড়ার ঘোষণা দিলেন ছোটপর্দার অভিনেত্রী লাক্স তারকা ফারিয়া শাহ্‌রিন। এখন থেকে আর কোনো মাধ্যমেই অভিনয় করবেন না বলে জানিয়েছেন তিনি। কিন্তু কেন? কি এমন হয়েছে যে তিনি এর জন্য অভিনয়কেই বিদায় জানাচ্ছেন? 
এ প্রসঙ্গে ছোটপর্দার অভিনেত্রী ফারিয়া জানিয়েছেন, নাটকে অভিনয় করতে গিয়ে শিল্পী সম্মানীর টাকা নিয়ে প্রতারণার শিকার হওয়ার পরই তিনি এমন সিদ্ধান্ত নিয়েছেন। এ প্রসঙ্গে ফারিয়া বলেছেন, ‘শহিদুল ইসলাম রুনু নামে একজন পরিচালকের ‘আনলাকি লাভ’ নামে এক ঘণ্টার একটি নাটকে হিল্লোলের বিপরীতে আমি অভিনয় করি। দুই দিন শুটিংও হয় নাটকটির। কিন্তু শুটিং শেষে আমাকে আর হিল্লোল ভাইকে শিল্পী সম্মানী বাবদ যে চেক দেওয়া হয়, চেক ভুয়া ছিল।’ তিনি বলেন, ‘নাটকটির শুটিং হয়েছে গত ঈদের আগে। অথচ আজও চেকে কোনো টাকা হয়নি। এই কারণে সিদ্ধান্ত নিয়েছি আর অভিনয়ই করব না।’ ফারিয়া বলেন, ‘টাকাটা বড় বিষয় নয়, কিন্তু টাকা নিয়ে এ ধরনের জালিয়াতি নিজের কাছে খুবই অসম্মানের।’ এদিকে, নাটকটির প্রযোজক রাসেল হোসেন মুন্না বলেছেন, ‘পরিচালক আমার কাছ থেকে শিল্পীদের সম্মানী বাবদ সব টাকা নিয়েছেন। কিন্তু পরে জেনেছি তিনি কোনো শিল্পীকেই তাঁদের প্রাপ্য সম্মানী দেননি।’ তাঁর সঙ্গে একজন নাটকের পরিচালকের এ ধরনের আচরণের বিষয়ে বিস্ময় প্রকাশ করে ফারিয়া বলেছেন, ‘আমাদের মতো শিল্পীদের সঙ্গে যদি এই ঘটনা ঘটে; তাহলে নতুন শিল্পীদের নিয়ে কি করবে এই সব পরিচালক! ভাবলেই অবাক লাগে।’ ফারিয়া এও বলেন, ‘খোঁজ নিয়ে দেখেছি নাটকটির প্রযোজনা প্রতিষ্ঠানের কাছ থেকে ওই নাটকের শিল্পীদের সম্মানীর সব টাকা নিয়ে পরিচালক পালিয়েছেন। তাঁকে খুঁজে পাওয়া যাচ্ছে না। শুধু আমাদের সঙ্গেই না, শুনেছি এর আগেও নাকি বেশ কয়েকজন শিল্পীর সঙ্গে এই ধরনের প্রতারণা করেছেন ওই পরিচালক।’ এ ব্যাপারে মুঠোফোনে শহিদুল ইসলাম রুনুর সঙ্গে যোগাযোগ করা হলে তিনি বলেন, ‘নাটকটির বাজেট বেড়ে যাওয়ার কারণেই এই সমস্যা হয়েছে, একটু সময় লাগবে। শিল্পীদের পাওনা সব টাকা আমি দিয়ে দেব।’ লাক্স চ্যানেল আই সুপারস্টার প্রতিযোগিতার ২০০৭ সালের প্রথম রানারআপ হয়েছিলেন ফারিয়া শাহ্‌রিন। এরপর নাটক আর বিজ্ঞাপনচিত্রে কাজ করেন ফারিয়া। মুঠোফোন সেবাদাতা প্রতিষ্ঠান বাংলালিংকের ‘কথা দিলাম’ প্যাকেজ বিজ্ঞাপনচিত্রের মাধ্যমে সবার কাছে বেশ পরিচিত হয়ে ওঠেন তিনি। টিভি নাটক আর বিজ্ঞাপনচিত্রের বাইরে ফারিয়া চলচ্চিত্রেও অভিনয় করেছেন। সামিয়া জামান পরিচালিত ছবিটির নাম ‘আকাশ কত দূরে’।
