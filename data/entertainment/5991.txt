
শুটিং শুরুর আগে ‘সত্তা’ ছবিটি নিয়ে ব্যাপক আলোচনা। শাকিব খানের সঙ্গে এই ছবিতে জুটি বাঁধেন ভারতের কলকাতার জনপ্রিয় নায়িকা পাওলি দাম। অবশেষে এই ছবিতে শাকিব খান ও পাওলি দাম অভিনীত অংশের পুরো দৃশ্যের শুটিং শেষ হয়েছে। ‘সত্তা’ ছবির শুটিং শেষ না হওয়া নিয়ে ভীষণ চিন্তিত ছিলেন পাওলি। শুটিং শেষ হওয়াতে পাওলি এখন ফুরফুরে মেজাজে।২০১৪ সালের ১৬ নভেম্বর শাকিব ও পাওলি ঢাকার বিএফডিসিতে ‘সত্তা’ ছবির শুটিংয়ে অংশ নেন। এরপর শাকিবের সঙ্গে শিডিউল মেলাতে না পারায় বারবার ছবির কাজ পিছিয়ে যায়। অবশেষে এ মাসের ১৫ তারিখ কক্সবাজারে শাকিব ও পাওলির বাকি দৃশ্যের শুটিং করা হয়। সাত দিন শুটিং করে তাঁদের পুরো দৃশ্যের কাজ শেষ করেন পরিচালক হাসিবুর রেজা কল্লোল।বাংলাদেশে নিজের প্রথম পূর্ণাঙ্গ একটি সিনেমার কাজ শেষ করতে পেরে পাওলি বেশ উচ্ছ্বসিত। পাওলি বলেন, ‘বাংলাদেশে আমার প্রথম সিনেমাটি যথাসময়ে শেষ করতে চেয়েছিলাম। কিন্তু নানা কারণে তা হয়ে ওঠেনি। ছবিতে আমাদের অংশের কাজ শেষ করতে ২৩ মাসের বেশি সময় লেগে যায়। ছবিটি যে শেষ করতে পেরেছি, এটাই বড় আনন্দের ব্যাপার। এটি কিন্তু আমার স্বপ্নের সিনেমা।’‘সত্তা’য় শাকিব খান ও পাওলি দামের অংশের শুটিং শেষ হলেও কিছু প্যাচওয়ার্ক বাকি আছে বলে জানান পরিচালক হাসিবুর রেজা কল্লোল। কয়েক দিনের মধ্যে তার কাজ শেষ করে ফেলবেন বলে জানান তিনি। এর মধ্যে ডাবিংয়ের কাজ চলছে বলেও জানান নির্মাতা।
