
বাঙালি সংস্কৃতির প্রাচীন গানের ধারা পদাবলি কীর্তন গাইলেন লোকগানের জনপ্রিয় শিল্পী কিরণ চন্দ্র রায়। গীতিকবি বিদ্যাপতি, গোবিন্দ দাস, দ্বিজচণ্ডী দাস, জ্ঞান দাস, বলরাম দাস ও যদুর সেই গানগুলো নিয়ে প্রকাশিত হয়েছে নতুন অ্যালবাম ‘মেঘযামিনী’। অ্যালবামটির যন্ত্রানুষঙ্গ পরিচালনা করেছেন দূর্বাদল চট্টোপাধ্যায়।‘মেঘযামিনী’ অ্যালবামে রয়েছে ‘মাধব বহুত মিনতি করি’, ‘ঢলঢল কাঁচা অঙ্গের লাবণী’, ‘সই, কেবা শুনাইল শ্যাম নাম’, ‘রূপ লাগি আঁখি ঝুরে’, ‘সুখের লাগিয়া এ ঘর বাঁধিনু’, ‘গোঠে আমি যাব মা গো’সহ আরও বেশ কিছু গান। অ্যালবামটি প্রকাশ করেছে বেঙ্গল ফাউন্ডেশন।সম্প্রতি তিনটি সৃজনশীল বাংলা গানের অডিও সিডি প্রকাশ করেছে প্রতিষ্ঠানটি। বাকি অ্যালবাম দুটি হচ্ছে জয়িতার কণ্ঠে রবীন্দ্রসংগীতের অ্যালবাম ‘কত মধু সমীরে’ এবং সুকান্ত চক্রবর্তী ও অভিজিৎ মজুমদারের কণ্ঠে দিনেন্দ্রনাথ ঠাকুরের গানের সংকলন ‘আমার বেদনা লহ বুঝি’।
