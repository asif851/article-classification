
বছর দুয়েক ধরে বেশ কয়েকটি টিভি বিজ্ঞাপনে দেখা গিয়েছিল মিসোরিকে। এবার বিজ্ঞাপনচিত্রের সেই মডেল নিজের অভিনয়-মেধাকে যাচাই করতে দাঁড়াচ্ছেন ক্যামেরার সামনে। তাঁর পুরো নাম ইফফাত রশীদ। অবশ্য এতটুকু জেনে যাঁরা তাঁকে চিনতে পারছেন না, তাঁদের জন্য বলতে হয়—মিসোরি অভিনেত্রী মিথিলার ছোট বোন।মডেল থেকে অভিনয়শিল্পী হওয়া মিসোরির প্রথম নাটক জোনাকির আলো। মেজবাহ উদ্দিনের রচনায় নাটকটি পরিচালনা করছেন হিমেল আশরাফ। প্রথমবার নাটকে অভিনয়ের অভিজ্ঞতার কথা জানিয়ে মিসোরি বলেন, ‘সবার সহযোগিতা নিয়েই কাজ করছি। বিজ্ঞাপনচিত্রে কাজ করে মনে হয়েছে নাটক করলে কেমন হয়? এ কারণেই করা। নিয়মিত অভিনয় করার ইচ্ছে আছে।’মিসোরি বর্তমানে একটি বেসরকারি বিশ্ববিদ্যালয়ে মিডিয়া ও কমিউনিকেশনস বিষয়ে পড়াশোনা করছেন।মিসোরির অভিনয় প্রসঙ্গে হিমেল আশরাফ বলেন, ‘নতুন অভিনয়শিল্পী হিসেবে সে খুব ভালো করেছে। আমার মনে হয়, অভিনয় ধরে রাখলে মিসোরি অনেক দূর যেতে পারবে। সবে তো শুরু।’
 
