
নির্মাতা আর বা​লকির ‘কি অ্যান্ড কা’ ছবিতে পতৌদির ‘ছোটে নবাব’ সাইফ আলী খানের বেগম কারিনা কাপুর খানকে দেখা যাবে পুরোদস্তুর এক ব্যবসায়ীর ভূমিকায়। আর তাঁর জুটি অর্জুন কাপুর এ ছবিতে হয়েছেন ঘরজামাই! অবশ্য ছবিতে করপোরেট ব্যক্তিত্ব কারিনা কাপুরকে পুরো পশ্চিমা ধাঁচের পোশাকে দেখা গেলেও ভক্তদের একবারে নিরাশ করতেও চাননি এ অভিনেত্রী। আর এ জন্যই সম্ভবত ‘কি অ্যান্ড কা’​ ছবির একটি গানে তাঁকে দেখা যাবে নকশাদার জমকালো এক লেহেঙ্গায়। কারিনার এই ‘বিশেষ’ লেহেঙ্গা নিয়ে ভারতীয় গণমাধ্যমগুলোতে চলছে নানা শোরগোল।
অভিনয়ের প্রয়োজনে কত কিছুই না করতে হয় চলচ্চিত্রের তারকাদের! সুইজারল্যান্ডের কনকনে ঠান্ডায় পাতলা ফিনফিনে শিফন শাড়ি কিংবা প্রচণ্ড গরমেও পরতে হয় ওভারকোট। তাই বলে ৩২ কেজি ওজনের লেহেঙ্গা! সঞ্জয় লীলা বনশালীর ‘গলিও কি রাসলীলা-রাম লীলা’ ছবিতে নায়িকা দীপিকা পাডুকোণ ৩০ কেজি ওজনের এক লেহেঙ্গা পরেছিলেন। সম্প্রতি আর বালকির ‘কি অ্যান্ড কা’ ছবির একটি গানের দৃশ্যের জন্য পতৌদির ছোটে নবাব সাইফের বেগম কারিনা কাপুর খানকে পরতে হয়েছে ৩২ কেজি ওজনের এক লেহেঙ্গা।কারিনার জন্য এই নকশাদার ‘ওজনদার’ লেহেঙ্গাটির ডিজাইন করেছেন কারিনারই এক কাছের বন্ধু নামকরা ডিজাইনার মণীশ মালহোত্রা। মনীশ ভারতের একজন নামকরা পোশাক ডিজাইনার। ‘দিলওয়ালে দুলহানিয়া লে জায়েঙ্গে’, ‘দিল তো পাগল হ্যায়’, ‘সাথিয়া’, ‘চেন্নাই এক্সপ্রেস’ ছবির মতো অসংখ্য সুপারহিট সিনেমায় অভিনয়শিল্পীদের জন্য পোশাকের নকশা করেছেন তিনি। কারিনার বিয়ের অনুষ্ঠানেরও বেশির ভাগ পোশাকের নকশা মণীশের করা।জানা গেছে, ‘কি এন্ড কা’ ছবিতে কারিনার পরিহিত এ লেহেঙ্গাটি কয়েক পরত নেটের কাপড়ে তৈরি, এতে করা হয়েছে ভারী জারদৌসি কাজ। যে গানের দৃশ্যের প্রয়োজনে কারিনা এ পোশাকটি পরেছেন; সেটির কোরিওগ্রাফি করেছেন বসকো। ‘পা’, ‘চিনি কম’, ‘শামিতাভ’খ্যাত নির্মাতা আর বালকি তাঁর এই নতুন ছবিতে গানের ক্ষেত্রেও অনেক পরিবর্তন এনেছেন।এদিকে, প্রচণ্ড গরমের মধ্যে টানা দুই দিন এই ৩২ কেজি জেনের লেহেঙ্গা পরে গানের শুটিং করে সবাইকে রীতিমতো তাক লাগিয়ে দিয়েছেন কারিনা। এত গরমে ৩২ কেজি ওজনের লেহেঙ্গা যিনি সামলেছেন তিনি তো বাহবা পাওয়ারই যোগ্য।‘কি অ্যান্ড কা’ ছবিটি মুক্তি পাওয়ার কথা ২০১৬ সালে। ইন্ডিয়ান এক্সপ্রেস। টাইমস অব ইন্ডিয়া।
