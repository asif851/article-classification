
কথায় বলে, বিশ্বের বিভিন্ন প্রান্তে প্রতিটি মানুষেরই নাকি সাতজন লুক-অ্যালাইক থাকে। সত্যিই যদি এমনটি হয়ে থাকে তবে বলিউডের তারকাদের ক্ষেত্রেও নিশ্চয়ই নিয়মটি খাটে। সম্প্রতি বলিউডের অন্যতম জনপ্রিয় তারকা অভিনেতা রণবীর কাপুরের লুক-অ্যালাইক খুঁজে পাওয়া গেছে। বিশ্বের অন্য কোনো দেশে নয়, ভারতেই খুঁজে পাওয়া গেছে তাঁকে। কাশ্মীরি এক তরুণের সঙ্গে রণবীরের চেহারা ও শারীরিক গঠনের হুবহু মিল খুঁজে পাওয়া গেছে। কাশ্মীরি ওই তরুণের নাম জুনায়েদ শাহ।দিল্লি পাবলিক স্কুলের ছাত্র জুনায়েদের সঙ্গে রণবীরের প্রথম মিল খুঁজে পাওয়া যায় তাঁর ১৭ বছর বয়সে। বর্তমানে তিনি ইন্ডিয়ান ইন্সটিটিউট অব প্ল্যানিং অ্যান্ড ম্যানেজমেন্ট প্রতিষ্ঠানে পড়া-লেখা করছেন। পড়া-লেখা শেষ করে মডেলিং জগতের সঙ্গে জড়াতে চান জুনায়েদ। সম্প্রতি এক খবরে এমনটিই জানিয়েছে ওয়ান ইন্ডিয়া।বলিউডের বিভিন্ন তারকার সঙ্গে মিল খুঁজে পাওয়া মানুষের সংখ্যাটা নেহাতই কম নয়। চেহারায় কিছুটা সাদৃশ্য থাকা তাঁরা নকলও করেন তারকাদের। তবে রণবীরের মতো দেখতে কাশ্মীরি তরুণটির কথা ভিন্ন। হুবহু রণবীরের মতো চেহারা আর শারীরিক অবয়ব নিয়েই জন্মেছেন তিনি। রণবীরের সঙ্গে তাঁর অদ্ভুত রকমের মিল বিস্ময়করই বটে।বলিউডের অন্যতম প্রভাবশালী কাপুর পরিবারের ছেলে রণবীর কাপুর। এক সময়ের পর্দা কাঁপানো দুই অভিনয়শিল্পী ঋষি কাপুর ও নিতু সিং রণবীরের বাবা-মা। ২০০৭ সালে ‘সাওয়ারিয়া’ ছবির মাধ্যমে রণবীরের বলিউড অভিষেক হয়। ২০০৯ সালে মুক্তি পাওয়া ‘আজব প্রেম কি গজব কাহানি’ ছবিতে জুটি বেঁধে অভিনয় করতে গিয়ে সহ-অভিনেত্রী ক্যাটরিনা কাইফের সঙ্গে রণবীরের প্রেমের সম্পর্ক গড়ে ওঠে। সাবলীল অভিনয় ও একাধিক ব্যবসাসফল ছবি উপহার দিয়ে ব্যাপক জনপ্রিয়তা পাওয়ার পাশাপাশি বলিউডের সর্বাধিক আয়কারী অভিনেতাদের মধ্যে অন্যতম হিসেবে নিজেকে প্রতিষ্ঠিত করেছেন রণবীর। অভিনয়ের পাশাপাশি বিভিন্ন দাতব্য কার্যক্রম ও সমাজসেবামূলক কাজের সঙ্গে জড়িয়ে বিভিন্ন মহলের প্রশংসা কুড়িয়েছেন তিনি। 
