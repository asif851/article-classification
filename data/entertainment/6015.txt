
চ্যানেল আইয়ের ‘কৃষকের ঈদ আনন্দ’ অনুষ্ঠানটি এবার ধারণ করা হয়েছে কুমিল্লায়। খেলাধুলার অংশগুলো ধারণ করা হয়েছে তিতাস উপজেলার কাঁঠালিয়া নদীর পারে মোহনপুরের প্লাবনভূমিতে। জানালেন শাইখ সিরাজ। তিনি এই অনুষ্ঠান গ্রন্থনা, উপস্থাপনা ও পরিচালনা করেছেন।শাইখ সিরাজ আরও জানালেন, অন্যান্য বছরের মতো এবারও ‘কৃষকের ঈদ আনন্দ’ অনুষ্ঠানের মধ্য দিয়ে বাংলার ইতিহাস, ঐতিহ্য ও সংস্কৃতির শিকড়ের সন্ধান করা হয়েছে। পাশাপাশি থাকছে ময়নামতির বৌদ্ধবিহার, কুমিল্লার খাদির ইতিহাস ও স্বদেশি আন্দোলনের স্মৃতি, জাতীয় কবি কাজী নজরুল ইসলাম ও শচীন দেববর্মনের স্মৃতিবিজড়িত স্থান, কুমিল্লার বার্ড প্রতিষ্ঠার গল্প এবং আখতার হামিদ খানের জীবন ও কাজ নিয়ে তথ্য। আরও থাকছে র‌্যামন ম্যাগসাইসাইজয়ী মোহাম্মদ ইয়াসিনের কথা।শাইখ সিরাজ বলেন, ‘ঈদ উপলক্ষে টিভি চ্যানেলগুলোতে সপ্তাহব্যাপী নানা অনুষ্ঠান প্রচার করা হয়। ঈদের অনুষ্ঠানমালায় দেশের গ্রামীণ জনগোষ্ঠীর অবস্থানকে নিশ্চিত করতেই কৃষকের ঈদ আনন্দের আয়োজন। সাত বছর ধরে আমরা এই আয়োজন করছি। এর মধ্য দিয়ে সারা দেশে গ্রামীণ খেলাধুলা ও হারিয়ে যাওয়া আনন্দ-বিনোদনের ঐতিহ্য আবার প্রাণ ফিরে পাচ্ছে।’
