
‘চ্যানেল আই মিউজিক অ্যাওয়ার্ড’ অনুষ্ঠানে গান গাইবেন ব্যান্ড তারকা জেমস। এবারই প্রথম এ অনুষ্ঠানে তিনি গান গাইবেন। আরও গান গাইবেন মমতাজ, রেজওয়ানা চৌধুরী বন্যা, শফি মণ্ডল। জানালেন এই আয়োজনের পরিচালক ইজাজ খান। তিনি আরও জানান, এবার আজীবন সম্মাননা পাচ্ছেন মোহাম্মদ খুরশীদ আলম, বিশেষ সম্মাননা পাচ্ছেন শাম্মী আখতার।
২৯ সেপ্টেম্বর সন্ধ্যায় রাজধানীর বঙ্গবন্ধু আন্তর্জাতিক সম্মেলন কেন্দ্রে ‘১২তম চ্যানেল আই মিউজিক অ্যাওয়ার্ড’ অনুষ্ঠান আয়োজন করা হয়েছে। এবার সংগীতের ১৬টি বিভাগে পুরস্কার দেওয়া হবে।এবার অনুষ্ঠানে গানে গানে সম্মান জানানো হবে শিল্পীদের। মাঝে দেওয়া হবে পুরস্কার। এবার পাঁচজন সুরকার ও সংগীত পরিচালককে আলাদা করে সম্মান জানানো হবে। এই সম্মাননা পাবেন আলাউদ্দীন আলী, আলম খান, শেখ সাদী খান, আজাদ রহমান ও আলী হোসেন। অনুষ্ঠানে তাঁরা গানও করবেন।ইজাজ খান জানালেন, এবার অনুষ্ঠানে আরও কিছু চমক থাকবে। থাকবে তরুণদের অংশগ্রহণও।
