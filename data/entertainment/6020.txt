
অস্কার পুরস্কারের আনুষ্ঠানিক নাম একাডেমি অ্যাওয়ার্ড অব মেরিট। ১৯২৯ সালে প্রথম এ পুরস্কার বিতরণ অনুষ্ঠান শুরু হয়। ১৯৫৩ সাল থেকে টিভিতে এ পুরস্কার বিতরণ অনুষ্ঠান প্রচারিত হয়ে আসছে। বিশ্বের ২০০টির বেশি দেশে দর্শকেরা হুমড়ি খেয়ে পড়েন এ অনুষ্ঠান দেখতে। আগামী ২ মার্চ লস অ্যাঞ্জেলেসের ডলবি থিয়েটারে এবারের ৮৬তম অস্কার অ্যাওয়ার্ড অনুষ্ঠিত হবে। তার আগে চলুন জেনে নিই অস্কারের কিছু রেকর্ডের কথা:এ পর্যন্ত তিনটি ছবি অস্কারে সর্বাধিক ১১টি ক্যাটাগরিতে পুরস্কার পেয়েছে। বেনহার (১৯৫৯) প্রথম ছবি হিসেবে এ কৃতিত্ব অর্জন করে। পরে দীর্ঘ বিরতির পর টাইটানিক (১৯৯৭) ও লর্ড অব দ্য রিংগস (২০০৩) একই কৃতিত্ব ভাগাভাগি করে নেয়। টাইটানিক অন্য আরেকটি রেকর্ড দখল করে আছে। মোট ১৭টি ক্যাটাগরির ১৪টিতে মনোনয়ন পায় ছবিটি। এর আগে অল অ্যাবাউট ইভ (১৯৫০) ১৫টির মধ্যে ১৪টি ক্যাটাগরিতে মনোনয়ন পায়।অস্কারের ইতিহাসে প্রধান পাঁচটি ক্যাটাগরিতে (সেরা ছবি, সেরা পরিচালক, সেরা স্ক্রিন প্লে, সেরা অভিনেতা ও সেরা অভিনেত্রী) পুরস্কার পাওয়ার ঘটনা ঘটেছে মাত্র তিনবার—ইট হ্যাপেন্ড ওয়ান নাইট (১৯৩৪), ওয়ান ফ্লিউ ওভার দ্য কাক্কুস নেস্ট (১৯৭৫) ও সাইলেন্স অব দ্য ল্যাম্বস (১৯৯১)—এই তিনটি ছবি।মিউজিক্যাল ছবি ক্যাবারে-এর (১৯৭২) কপালে আটটি অস্কার জুটলেও বঞ্চিত হয় সেরা ছবির পুরস্কার থেকে। হবেই না বা কেন, সে বছর সেরা ছবির অস্কার যে পেয়েছে কাল্ট মুভি গড ফাদার।একাডেমি অ্যাওয়ার্ড ইতিহাসে ওয়ারেন বেটি একটি ব্যতিক্রমী নাম। কারণ, তিনি একমাত্র ব্যক্তি, যিনি কিনা একটি ছবির জন্য সেরা প্রযোজক, সেরা পরিচালক, সেরা লেখক এমনকি সেরা অভিনেতার জন্য মনোনয়ন পেয়েছেন। তা-ও আবার দু-দুবার! প্রথমবার হ্যাভেন ক্যান ওয়েইট (১৯৭৮), পরে রেডস-এর (১৯৮১) জন্য। রেডস-এর জন্য সেরা পরিচালকের পুরস্কারটাও অবশেষে পান তিনি।কোন সেলিব্রিটি সবচেয়ে বেশি অস্কার পেয়েছেন জানেন? ওয়াল্ট ডিজনি। কার্টুন ও ডকুমেন্টারি প্রযোজনার জন্য মোট ২২টি অস্কার পান তিনি! সবচেয়ে বেশিবার (৫৯) অস্কারের মনোনয়ন পেয়েও রেকর্ড গড়েন ডিজনি।অস্কারের ইতিহাসে এ পর্যন্ত দুজন অভিনেতা মরণোত্তর পুরস্কার পেয়েছেন। সেরা অভিনেতা হিসেবে পিটার ফিঞ্চ নেটওয়ার্ক (১৯৭৬) ছবির জন্য আর হিথ লেজার সেরা পার্শ্ব-অভিনেতার পুরস্কার পেয়েছেন দ্য ডার্ক নাইট-এ (২০০৯) ভয়ংকর ভিলেন চরিত্র জোকারের জন্য।লরেন্স অব অ্যারাবিয়া (১৯৬২) অস্কার পাওয়া ব্যতিক্রমী এক ছবি। কেন জানেন? কারণ, এ ছবিতে কোনো নারী চরিত্র নেই!পরিচালক হিসেবে সবচেয়ে বেশি অস্কার পেয়েছেন কে বলুন তো? জন ফোর্ড। চারবার অস্কার পান তিনি। উল্টোদিকে, আলফ্রেড হিচকক, স্ট্যানলি কুবরিকরা কোনো অস্কার পাননি।প্রথম কৃষ্ণাঙ্গ হিসেবে ১৯৬৩ সালে সেরা অভিনেতার পুরস্কার পান সিডনি পয়টার দ্য লিলিস ইন দ্য ফিল্ড ছবির জন্য।অভিনেত্রীদের মাঝে কে বেশি অস্কার পেয়েছেন বলতে পারেন? ক্যাথরিন হেপবার্ন। মোট চারটি অস্কার পেয়েছেন তিনি। মনোনয়ন পেয়েছেন ১২টি।অভিনেত্রীদের মাঝে মেরিল স্ট্রিপ সবচেয়ে বেশি ১৮ বার অস্কারের মনোনয়ন পেয়েছেন। আর অভিনেতাদের মাঝে শীর্ষে আছেন ড্যানিয়েল ডে লুইস। তিনবার সেরা অভিনেতা হিসেবে অস্কার পান তিনি। তাঁর ঝুলিতে ভবিষ্যতেও হয়তো আরও কিছু অস্কার জমা হবে। আহমেদ শরীফতথ্যসূত্র: অস্কার ওয়ার্ল্ড ডট নেট, ইউডিজাইন ডট কম, উইকিপিডিয়া
