
আগে বলা হতো, ‘গানটা শুনেছ নাকি?’ এখন সামাজিক যোগাযোগমাধ্যমে শেয়ার করা হয়। সম্প্রতি ইউটিউবে প্রকাশিত বাপ্পা মজুমদারের নতুন গান ‘জানালার গ্লাস’ সেভাবেই ছড়িয়ে পড়েছে বাংলাদেশের ভার্চু্যয়াল মিডিয়ায়। প্রশংসা কুড়াচ্ছে গানের কথা, সুর, ভিডিও।তিন দিন আগে নিজের ব্যক্তিগত ইউটিউব চ্যানেলে ‘জানালার গ্লাস’ গানের ভিডিওটি প্রকাশ করেছেন শিল্পী বাপ্পা মজুমদার। ভিডিওটি নিয়ে উচ্ছ্বসিত প্রশংসা করেছেন সংগীতজগতের তারকারা। এরই মধ্যে কনা, ফুয়াদ, কোনাল, এলিটা, সাব্বির ও কিশোর ফেসবুকে শেয়ার দিয়েছেন ভিডিওটির। কোনাল লিখেছেন, ‘বাপ্পাদাকে নিয়ে আর কী বলব। তিনি তো ছদ্মবেশী জাদুকর।’ অভিনেতা জয় শাহরিয়ার লিখেছেন, ‘এটা বাপ্পা ভাইয়ের আরও একটি মাস্টারপিস।’ এ ছাড়া গানটির নিচে প্রশংসাসূচক মন্তব্য করছেন বাপ্পা মজুমদারের ভক্তরা।সবার প্রশংসায় আপ্লুত বাপ্পা বলেছেন, ‘গানটির প্রতি আপনাদের সবার ভালোবাসায় আমি ভীষণভাবে অনুপ্রাণিত। আমাদের দেশের বাংলা গানের সঙ্গে থাকবেন, এই-ই চাওয়া।’ভিডিওটিতে অভিনয় করেছেন অভিনেত্রী প্রসূন আজাদ ও বাপ্পা নিজে। প্রসূনও মাত্র ৪ মিনিট ৫৫ সেকেন্ডে কেড়ে নিয়েছেন সবার হৃদয়। ভিডিওর নেপথ্যে পুরোনো দিনের জমিদারবাড়ির এক নববিবাহিত দম্পতির সম্পর্ক গড়ে ওঠার গল্প। বাপ্পার সুর ও সংগীতায়োজনে দারুণ রোমান্টিক এই গানটির কথা লিখেছেন সাহান কবন্ধ। গানটি থাকবে বাপ্পার বোকাঘুড়ি অ্যালবামে, ভিডিওটি পরিচালনা করেছেন ইমরান কবির।
