
সংগীতশিল্পী অ্যাডেলকে হয়তো অচিরেই কোনো ক্লাস রুমে দেখা যেতে পারে। না, কোনো মিউজিক ভিডিওর শুটিংয়ে নয়। বাস্তবেই তিনি শিক্ষকতা করবেন। আর তিনি যেহেতু গানের মানুষ, তাই গানই শেখাবেন শিক্ষার্থীদের। যুক্তরাজ্যের ব্রিট স্কুলে কয়েকটি ক্লাস নেওয়ার কথা আছে অস্কারজয়ী এই শিল্পীর। ব্রিট স্কুলের সংগীত বিভাগের প্রধান টনি কাস্ত্রো অ্যাডেলকে এই প্রস্তাব দিয়েছেন। অ্যাডেলও তাতে সানন্দে সম্মতি জানান। সামনে অবশ্য কনসার্ট ও বিয়ে নিয়ে অ্যাডেলকে বেশ কিছুদিন ব্যস্ততায় কাটাতে হবে। সেই ব্যস্ততা কিছুটা কমলেই ব্রিট স্কুলে অতিথি শিক্ষক হিসেবে যোগ দেবেন তিনি। দীর্ঘদিনের প্রেমিক সাইমন কোনিকির সঙ্গে এই বছরের একদম শেষ দিকে বিবাহবন্ধনে আবদ্ধ হওয়ার পরিকল্পনা করেছেন অ্যাডেল। ধারণা করা হচ্ছে, বড়দিনের ছুটিতে খুব ছোটখাটো আয়োজনের মাধ্যমে বিয়ের কাজটি সারবেন তাঁরা। আইএএনএস।
