
‘ভালোবাসার রং’ সিনেমায় আইটেম গার্ল হিসেবে অভিষেক হয়েছিল বিপাশা কবিরের। এরপর ৩৩টি ছবিতে আইটেম গার্ল হিসেবে নেচেছেন তিনি। কিন্তু ঢাকাই চলচ্চিত্রের ‘আইটেম গার্ল’ বিপাশা এখন থেকে আর আইটেম গানে না নাচারই সিদ্ধান্ত নিয়েছেন। পুরো দস্তুর অভিনেত্রী হিসেবেই পর্দায় আসতে চান তিনি। জানিয়েছেন, সেভাবে প্রস্তুতিও নিচ্ছেন।এরই মধ্যে নায়িকা হিসেবে ছবিতে অভিনয়ের জন্যও চুক্তিবদ্ধ হয়েছেন বিপাশা। সৈকত নাসির পরিচালিত ছবিটির নাম ‘তালাশ’। এর আগে অবশ্য আরও চারটি ছবিতে নায়িকা হিসেবে অভিনয় করেছেন তিনি। যদিও কোনো ছবিই এখনো পর্যন্ত মুক্তি পায়নি।এই হঠাৎ​ সিদ্ধান্তের প্রসঙ্গে বিপাশা বলেন, ‘আমার শুরুটা আইটেম গান দিয়ে হলেও আমি আসলে মিডিয়াতে এসেছি নায়িকা হতে। তাই আপাতত আইটেম গান করার ইচ্ছে নেই। চেষ্টা করে গেছি। বাইরে প্রচুর কাজ করেছি। তবে বড় বাজেটের বা বড় কোনো প্রযোজনা প্রতিষ্ঠানের ছবির গান হলে সিদ্ধান্ত খানিকটা পরিবর্তন করতে পারি।’বিপাশা এও বলেন, “২০১৩ সালের শুরুর দিকে আলী ফিল্মসের ব্যানারে ‘নিষ্পাপ মুন্না’ ছবিতে অভিনয় করি। এই ছবির আইটেম গানে পারফর্ম করার সময়ই প্রযোজনা প্রতিষ্ঠানটি নায়িকা চরিত্রে অভিনয়ের ব্যাপারে উৎসাহ দেয়। এরপর তাদের প্রযোজিত দুটি ছবির মধ্য দিয়ে আমার নায়িকা চরিত্রে অভিনয়ের যাত্রা শুরু।বিপাশা কবিরকে নায়িকা চরিত্রে অভিনয়ের ব্যাপারে আরও উৎসাহ দিয়েছেন ঢাকাই ছবির এ সময়ের জনপ্রিয় দুই নায়ক বাপ্পি ও শাহরিয়াজ। বিপাশা বললেন, ‘বাপ্পি ও শাহরিয়াজ আমার খুব ভালো বন্ধু। তাদের অনেক ছবিতে আমি আইটেম গার্ল হয়েছি। তারা দুজন আমাকে নায়িকা চরিত্রে অভিনয়ের জন্য বরাবরই উৎসাহ দিয়েছে। এটা সত্যি যে, আমার স্বপ্নই ছিল নায়িকা হওয়ার। তাই শুরু থেকে অনেক কষ্ট করেছি। অনেক চেষ্টাও ছিল নায়িকা হওয়ার। অবশেষে নায়িকা হিসেবে ক্যারিয়ার শুরু হওয়ায় আমি অনেক খুশি। আমার দীর্ঘদিনের স্বপ্ন পূরণ হয়েছে। আশা করি, ছবিগুলো মুক্তির পর সবাই অন্য রকমভাবেই দেখবেন।”সৈকত নাসিরের ‘তালাশ’ ছবিটি ছাড়াও নায়িকা বিপাশা কবিরের হাতে থাকা অন্য ছবিগুলো হচ্ছে সায়মন তারেকের ‘গুন্ডামি’ ও ‘ক্রাইম রোড’, শাহেদ চৌধুরীর ‘আড়াল’ এবং সোহেল বাবুর ‘বাজে ছেলে দ্য লোফার’। ছবিগুলোতে বিপাশার নায়কেরা হলেন বাপ্পি, শাহরিয়াজ ও এবিএম সুমন।
