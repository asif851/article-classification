
পল্লিকবি জসীমউদ্দীনের ছোটগল্প ‘আয়না’র ছায়া অবলম্বনে নির্মিত হচ্ছে টেলিছবি দর্পণ বিসর্জন। পরিচালনা করছেন সুমন ধর। চিত্রনাট্যও তাঁর। নাটকে অভিনয় করছেন মাজনুন মিজান, অপর্ণা ঘোষ, আজাদ প্রমুখ। ২২ আগস্ট থেকে মুন্সিগঞ্জের দীঘিরপাড়ের সরিষা বন গ্রামে চলছে শুটিং। টেলিছবিটি প্রযোজনা করছেন অভিনেতা মাজনুন মিজান।নতুন এই টেলিছবি নিয়ে নির্মাতা বলেন, ‘অনেক দিন ধরেই আয়না গল্পটি নিয়ে ভাবছিলাম। সেটা থেকে চিত্রনাট্য করে রেখেছিলাম। অবশেষে ঈদের জন্য কাজটি নির্মাণ করতে পারছি।’ শুটিংয়ের লোকেশন প্রসঙ্গে তিনি বলেন, ‘আমার গল্পের সঙ্গে এই জায়গাটির বেশ মিল আছে। যদিও বিদ্যুতের সুবিধা এই গ্রামে নেই। সবকিছু মিলিয়ে বেশ কষ্ট করে কাজ করতে হচ্ছে।’টেলিছবিটি নিয়ে এর অভিনেত্রী অপর্ণা বলেন, ‘এটা আমার জন্য একটি অন্য রকম অভিজ্ঞতা। জসীমউদ্দীনের ছোটগল্প অবলম্বনে নির্মিত টেলিছবিতে কাজ করতে পারছি। এ কাজটির জন্য আমাদের সবাইকে বেশ পরিশ্রম করতে হচ্ছে।’নির্মাতা জানান, আসছে ঈদুল আজহায় টেলিছবিটি প্রচারিত হবে।
