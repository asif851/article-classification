



ফেব্রুয়ারিতে পরপর দুদিন উৎসব। 
আজ পয়লা ফাল্গুন, আগামীকাল ভালোবাসা দিবস। 
উৎসবের ছোঁয়া লাগে দেশের টেলিভিশন চ্যানেলে।


ফেব্রুয়ারিতে পরপর দুদিন উৎসব। আজ পয়লা ফাল্গুন, আগামীকাল ভালোবাসা দিবস। স্বাভাবিকভাবে উৎসবের ছোঁয়া লাগে দেশের টেলিভিশন চ্যানেলে। অথচ বসন্ত শুরুর দিন পয়লা ফাল্গুনে তেমন কোনো আয়োজনই নেই চ্যানেলগুলোতে। কিন্তু পরদিন ভালোবাসা দিবসে রয়েছে ভরপুর আয়োজন। দেশে ২৫ টির বেশি টেলিভিশন চ্যানেল থাকলেও হাতেগোনা কয়েকটি চ্যানেলে সকালে পয়লা ফাগুনের অনুষ্ঠান প্রচার করছে।
এনটিভিতে সকাল আটটায় প্রচারিত হবে ‘আজ সকালের গান’ নামে একটি অনুষ্ঠান। নিয়মিত এই অনুষ্ঠানটি ফাগুন উপলক্ষে বিশেষভাবে আয়োজনের কথা বলছে চ্যানেলটি। এ ছাড়া সারা দিন আর কোনো আয়োজন নেই। এনটিভির অনুষ্ঠান বিভাগের প্রধান মোস্তফা কামাল সৈয়দ বলেন, ‘এটা সত্যি, ফাল্গুন আমাদের কাছে একটু অবহেলিত। তবে ভালোবাসা দিবসে আমাদের বিশেষ আয়োজন আছে। আমাদের ইচ্ছে ছিল, ভালোবাসা দিবসের মতো ফাল্গুনেও দারুণ কিছু আয়োজন করার। কিন্তু চাইলেও অনেক সময় কিছু করা সম্ভব হয় না।’
বসন্তের শুরুর দিনে কোনো অনুষ্ঠান নেই বেসরকারি টেলিভিশন চ্যানেল দেশ টিভি, মাছরাঙা টেলিভিশন, গাজী টিভি, বাংলাভিশন, এটিএন বাংলায়। সব কটি চ্যানেলের জনসংযোগ কর্মকর্তারা জানিয়েছেন, বিশেষ অনুষ্ঠান না থাকলেও রাজধানীর রবীন্দ্র সরোবর ও ঢাকা বিশ্ববিদ্যালয়ের চারুকলার বকুলতলা থেকে বসন্ত বরণের আয়োজন সরাসরি দেখানোর ব্যবস্থা করা হচ্ছে।
কিছু ব্যতিক্রমও আছে। চ্যানেল আইতে সকাল সাড়ে সাতটায় বিশেষ অনুষ্ঠানে বসন্তের গান শোনাবেন রবীন্দ্রসংগীতশিল্পী রেজওয়ানা চৌধুরী বন্যা। দীপ্ত টিভিতে সকাল আটটায় ‘দীপ্ত প্রভাতি’ অনুষ্ঠানে গাইবেন সুপ্তিকা মণ্ডল। একুশে টিভিতে রাত সাড়ে নয়টায় অনুষ্ঠান ‘ফাল্গুনের কবিতা, ফাল্গুনের গান’।
আরটিভিতে আছে বেশ কিছু আয়োজন। আরটিভির অনুষ্ঠানপ্রধান দেওয়ান শামসুর রাকিব জানান, ‘আমরা বড় একটা সেট বানিয়ে গানের অনুষ্ঠান প্রচারের উদ্যোগ নিয়েছি। পাশাপাশি দুটি ভালো মানের নাটক করব।’ সকাল সাড়ে সাতটা থেকে শুরু হবে গানের অনুষ্ঠান ‘বসন্ত উৎসব প্রভাতি’। গাইবেন অণিমা রায়, লুইপা, সাব্বির, লায়লা। বিকেল পাঁচটায় থাকছে গানের অনুষ্ঠান ‘ক্লাব এশিয়া’। গাইবেন তোর্ষা সরকার ও ভারতের শোভন গাঙ্গুলি। সন্ধ্যা ৭টা ২০ মিনিটে শিহাব শাহীনের পরিচালনায় ‘লাভ এক্সপ্রেস সিজন থ্রি’ নামে পাঁচটি স্বল্পদৈর্ঘ্যের নাটক প্রচারিত হবে। রাত আটটায় প্রচারিত হবে মেহেদি হাসান পরিচালিত নাটক রোড টু সাসপেন্স। এতে অভিনয় করবেন তৌসিফ মাহবুব, অ্যালেন শুভ্র, জোভান ও মেহ্জাবীন।
পরদিন ভালোবাসা দিবসে সব কটি চ্যানেলে আছে বিশেষ আয়োজন। সেই আয়োজনের তালিকায় আছে নাটক, টেলিছবি, গানের অনুষ্ঠান। আছে ভালোবাসা নিয়ে মজার টক শোও।
