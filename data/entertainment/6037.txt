
বড় পর্দা কি ছোট পর্দা, সবখানেই তাঁদের আলাদা সরব উপস্থিতি দেখেছেন দর্শক। এবার আর আলাদা নয়, একযোগে বড় পর্দায় হাজির হচ্ছেন চারজন। এটিএম শামসুজ্জামান, আবুল হায়াত, মাসুদ আলী খান ও আমিরুল হক চৌধুরী—এই চারজনকে দেখা যাবে এস এ হক অলিকের এক পৃথিবী প্রেম ছবিতে।এ সম্পর্কে এস এ হক অলিক বলেন, ‘আমার জানামতে এই চারজন এর আগে একসঙ্গে অভিনয় করেননি। আমার গল্পের প্রয়োজনেই একসঙ্গে হলেন চার বর্ষীয়ান অভিনেতা।’ তবে গল্পটা এখনই বলতে চান না পরিচালক। অলিক বলছিলেন , ‘একটা চমক হিসেবে থাকুক তাঁদের পর্দা উপস্থিতি। এতটুকু বলতে পারি, দর্শকেরা নতুনভাবে এই চার অভিনেতাকে চিনবেন।’ পরিচালক জানান, অক্টোবরের শেষ দিকে ছবিটির শুটিং শুরু হবে। এস এ হক অলিক এর আগে হৃদয়ের কথা ও আকাশ ছোঁয়া ভালোবাসা নামে দুটি সিনেমা পরিচালনা করেন।
