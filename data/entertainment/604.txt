
মুম্বাইয়ের ওরলি এলাকায় চার বেডরুমের বিশাল একটি অ্যাপার্টমেন্ট কিনলেন বলিউডের অন্যতম প্রভাবশালী বচ্চন পরিবারের বউ ঐশ্বরিয়া রাই বচ্চন। নতুন এ বাড়ি কেনার পেছনে পাঁচ কোটি রুপি ব্যয় করেছেন সাবেক এই বিশ্বসুন্দরী ও বলিউডের অভিনেত্রী।বিলাসিতার কারণে এর আগেও খবরের শিরোনাম হয়েছেন বচ্চন পরিবারের সদস্যরা। জুহুতে পাঁচ-পাঁচটি বাংলো বাড়ি রয়েছে বচ্চনদের। এক খবরে এ তথ্য জানিয়েছে ‘টাইমস অব ইন্ডিয়া’।অমিতাভ বচ্চনের কেনা প্রথম বাড়িটির নাম ‘প্রতীক্ষা’। ২০০৪ সালে ‘জনক’ নামে আরেকটি বাড়ি কেনেন অমিতাভ। অবশ্য এটি অফিস হিসেবে ব্যবহার করেন বচ্চনেরা। জুহুতে ‘ভাতসা’ নামেও একটি বাড়ি আছে তাঁদের। আর ‘জলসা’ নামের বাংলো বাড়িতে থাকেন বচ্চন পরিবারের সদস্যরা। সর্বশেষ গত জুনে ৫০ কোটি রুপি ব্যয় করে ‘জলসা’র পেছনেই অমিতাভ ও তাঁর ছেলে অভিষেক বচ্চনের নামে আরেকটি বাড়ি কেনা হয়। আর এবার নতুন বাড়ি কিনলেন ঐশ্বরিয়া।
 
এ প্রসঙ্গে ঘনিষ্ঠ একটি সূত্র জানিয়েছে, গত সোমবার নতুন কেনা বাড়িটি দেখতে গিয়েছিলেন ঐশ্বরিয়া। তিনি মুম্বাইভিত্তিক একটি আবাসন প্রতিষ্ঠানের দূত হিসেবে দায়িত্ব পেয়েছেন। সাড়ে ১৭ একর জায়গার ওপর ‘দ্য পার্ক’ প্রোজেক্টের কাজ করছে প্রতিষ্ঠানটি। এখানেই একটি অ্যাপার্টমেন্ট কিনেছেন ঐশ্বরিয়া। বসবাসের জন্য নয়, বিনিয়োগের উদ্দেশ্যেই বাড়িটি কিনেছেন তিনি।
 
সূত্রটি আরও জানিয়েছে, বাড়িটি কিনতে পেরে ঐশ্বরিয়া দারুণ খুশি। তাঁর এ সিদ্ধান্ত বাস্তবায়নে সব রকম সহযোগিতার হাত বাড়িয়ে দিয়েছিলেন তাঁর স্বামী অভিষেকসহ বচ্চন পরিবারের সবাই। ভবিষ্যতে বাড়িটি কী কাজে ব্যবহার করা হবে, সে বিষয়ে এখনো কোনো সিদ্ধান্ত নেননি ঐশ্বরিয়া।
 
এদিকে, শিগগির বলিউডে ফেরার পরিকল্পনা করছেন ঐশ্বরিয়া রাই বচ্চন। তাঁকে সর্বশেষ ২০১০ সালে সঞ্জয় লীলা বানশালির ‘গুজারেশ’ ছবিতে দেখা গিয়েছিল। ২০১১ সালের ১৬ নভেম্বর মেয়ে আরাধ্য বচ্চনকে জন্ম দেওয়ার পর রুপালি জগত্ থেকে সাময়িক বিরতি নেন জনপ্রিয় এ তারকা অভিনেত্রী। তবে ভক্তদের চাওয়া পূরণ করতে আবার বড় পর্দায় কাজ করার সিদ্ধান্ত নিয়েছেন তিনি। বেশ কয়েকটি ছবির চিত্রনাট্য তাঁর হাতে রয়েছে। এ মুহূর্তে সেগুলো পড়ছেন তিনি। চিত্রনাট্য পছন্দ হওয়ার পর কোন ছবিতে অভিনয়ের মাধ্যমে বলিউডে ফিরবেন শিগগির তার ঘোষণা দেবেন ঐশ্বরিয়া। 
