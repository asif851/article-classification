
আজ শুক্রবারের সন্ধ্যাটি ছিল সুরের। বঙ্গবন্ধু আন্তর্জাতিক সম্মেলন কেন্দ্রের প্রধান ফটক পেরিয়ে লালগালিচা চলে গেছে ভেতরে। লালগালিচা মাড়িয়ে সুরের কারিগরেরা এলেন একে একে। পড়তে থাকল ক্যামেরার ক্লিক। দর্শক আর ভক্তরা সুরের শিল্পীদের সঙ্গে তুলে নিতে থাকেন সেলফি। হলরুমের ভেতর থেকে তখন ভেসে আসছে চ্যানেল আই মিউজিক অ্যাওয়ার্ডের থিম সং। ‘১২তম চ্যানেল আই মিউজিক অ্যাওয়ার্ড ২০১৭’ দেওয়া হলো আজ।
বাংলার ছয় ঋতু একসঙ্গে নেমে এসেছিল আজকের সন্ধ্যায়। সানি জুবায়েরের পরিচালনায় মঞ্চে ছয় ঋতুর রাগে সুর দিয়ে শুরু হয় ‘চ্যানেল আই মিউজিক অ্যাওয়ার্ড ২০১৭’ অনুষ্ঠান।
অনুষ্ঠানের শুরুতেই দেওয়া হলো আজীবন সম্মাননা। এ বছর আজীবন সম্মাননায় ভূষিত হলেন বাংলা গানের এক কিংবদন্তি মোহাম্মদ খুরশীদ আলম। তাঁর হাতে আজীবন সম্মাননা স্মারক তুলে দেন বরেণ্য সংগীতশিল্পী ফেরদৌসী রহমান। সম্মাননাপত্র তুলে দেন কণ্ঠশিল্পী সৈয়দ আবদুল হাদী। এক লাখ টাকার চেক তুলে দেন এই আয়োজনের পৃষ্ঠপোষক প্রতিষ্ঠান ট্রান্সকম বেভারেজ লিমিটেডের পরিচালক খুরশিদ ইরফান চৌধুরী। এর আগে উত্তরীয় পরিয়ে শিল্পীকে বরণ করে নেন ইমপ্রেস টেলিফিল্মের ব্যবস্থাপনা পরিচালক ফরিদুর রেজা সাগর ও পরিচালক মুকিত মজুমদার বাবু। জীবনের এই ক্ষণে এসে এমন সম্মাননা পাওয়ায় আপ্লুত খুরশীদ আলম। বললেন, ‘আমাকে যাঁরা খুরশীদ আলম বানিয়েছেন, তাঁদের কাছে কৃতজ্ঞ। আজ থেকে দায়িত্ব আরও বেড়ে গেল।’ এ সময় মোহাম্মদ খুরশীদ আলমকে নিয়ে তৈরি একটি তথ্যচিত্র দেখানো হয়।
বিশেষ সম্মাননা দেওয়া হয় শাম্মী আখতারকে। অসুস্থ থাকায় আসতে পারেননি তিনি। তাঁর হয়ে সম্মাননা স্মারক ও ৫০ হাজার টাকার চেক গ্রহণ করেন স্বামী আকরামুল ইসলাম ও তাঁদের মেয়ে। অসুস্থ শিল্পীর কথা বলতে গিয়ে অশ্রুসিক্ত হয়ে যান তিনি।
শুরুতেই স্বাগত বক্তব্যে দেন চ্যানেল আই ব্যবস্থাপনা পরিচালক ফরিদুর রেজা সাগর। বললেন, ‘এত বছর ধরে যে অনুষ্ঠানটি করছি, এটা আপনাদের অনুপ্রেরণার জন্য। শিল্পীদেরকে সম্মানিত করতে পেরে আমরা কৃতজ্ঞ। এর চেয়ে আজ আর বলার কিছু নেই। আপনাদের ধন্যবাদ।’
এক নজরে ১২তম চ্যানেল আই মিউজিক অ্যাওয়ার্ড
আজীবন সম্মাননামোহাম্মদ খুরশীদ আলম
বিশেষ সম্মাননাশাম্মী আখতার
ক্রিটিক অ্যাওয়ার্ডরবীন্দ্রসংগীত—অণিমা রায় (অ্যালবাম—মাতৃভূমি)নজরুলসংগীত—নাশিদ কামাল (অ্যালবাম—গানে গানে নজরুলের জীবনী)লোকসংগীত—শফি মণ্ডল (অ্যালবাম—অধরা)শ্রেষ্ঠ গীতিকার-আসিফ ইকবাল (অ্যালবাম—তুই আমার মন ভালোরে/মুন)সংগীত পরিচালক—শফিক তুহিন (অ্যালবাম—চুপকথা রূপকথা, গান—নীল সামিয়ানা)মিউজিক ভিডিও—তানীম রহমান অংশুক (অ্যালবাম ও গান—ঝুম)কভার ডিজাইন—নাহিদ (নকশী কাঁথার গান)সাউন্ড ইঞ্জিনিয়ার—পাভেল আরীন (খেয়াল পোকা)উচ্চাঙ্গসংগীত (কণ্ঠ)—প্রিয়াংকা গোপ (ঠুমরি)আধুনিক গান—ফাহমিদা নবী (অ্যালবাম-সাদা কালো, গান—অন্ধকার)সেরা ব্যান্ড—পার্থিব (অ্যালবাম—স্বাগত বাংলাদেশ)নবাগত শিল্পী-মেহেদী হাসান (অ্যালবাম—আয়না ফিরে, গান—ইচ্ছেগুলো রাজি)ছায়াছবির গান—জেমস (গান—বিধাতা, ছায়াছবি—সুইটহার্ট)
পপুলার চয়েস অ্যাওয়ার্ডআধুনিক গান-কুমার বিশ্বজিৎ (অ্যালবাম-স্বপ্ন সমুদ্দুর, গান—কখনো তো বলিনি)নবাগত শিল্পী—শাহিন খান (আনকোরা)সেরা ব্যান্ড—অবসকিওর (ক্র্যাক প্লাটুন)ছায়াছবির গান—ইমরান (মুসাফির, গান-আলতো ছোঁয়াতে)মিউজিক ভিডিও—রম্য খান (অ্যালবাম-মেঘেরা, গান-মেঘেরা ঢাক ঢোল বাজিয়ে)
 
