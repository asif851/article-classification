
এখন পর্যন্ত কোনো ছবিতেই আপত্তিকর দৃশ্য কিংবা খোলামেলা পোশাকে দেখা যায়নি সোনম কাপুরকে। কিন্তু এবার খোলস পাল্টে সম্পূর্ণ নতুনভাবে বড় পর্দায় নিজেকে উপস্থাপন করতে যাচ্ছেন তিনি। যশরাজ ফিল্মসের ‘বেওকুফিয়া’ ছবিতে আবেগঘন চুমুর দৃশ্যের পাশাপাশি বিকিনি পরা সোনমকেও দেখতে পারবেন দর্শকেরা। তবে কি নিজের নামের পাশে ‘ব্যাড গার্ল’ তকমা বসিয়ে সাফল্যের চূড়ায় উঠতে চাচ্ছেন ২৮ বছর বয়সী এ তারকা অভিনেত্রী!‘সাওয়ারিয়া’ ছবিতে অভিনয়ের মাধ্যমে ২০০৭ সালে বলিউডে পা রেখেছিলেন প্রখ্যাত অভিনেতা অনিল কাপুরের মেয়ে সোনম কাপুর। যথেষ্ট যোগ্যতা থাকা সত্ত্বেও বলিউডে শক্ত একটি আসন গাড়তে ব্যর্থ হয়েছেন সোনম। গত বছর তাঁর অভিনীত ‘রানঝা’ ও ‘ভাগ মিলখা ভাগ’ ছবি দুটি দারুণ ব্যবসা করেছে। দুটি ছবিই ১০০ কোটি রুপি আয়ের মাইলফলক স্পর্শ করেছে। সম্ভবত এই সাফল্যের ধারাবাহিকতায় ভাটা পড়তে দিতে চান না বলেই এবার ‘ব্যাড গার্ল’ ভাবমূর্তি গড়ার সিদ্ধান্ত নিয়েছেন সোনম।আদিত্য চোপড়া প্রযোজিত যশরাজ ফিল্মসের ‘বেওকুফিয়া’ ছবিতে সোনমের বিপরীতে রয়েছেন ‘ভিকি ডোনার’ তারকা আয়ুষ্মান খুরানা। ‘বেওকুফিয়া’ মুক্তি পাচ্ছে ১৪ মার্চ। সম্প্রতি এর ট্রেলার মুক্তি পাওয়ার পর অনলাইনে রীতিমতো তোলপাড় পড়ে যায়। সেখানে সোনমের আবেদনময়ী রূপ দেখে ইতিবাচক ও নেতিবাচক দুই ধরনের প্রতিক্রিয়াই আসছে দর্শকদের কাছ থেকে। এক খবরে এমনটিই জানিয়েছে ওয়ান ইন্ডিয়া।‘বেওকুফিয়া’ ছবিতে প্রথমবারের মতো চুম্বন-দৃশ্যে দেখা যাবে সোনমকে। ছবিটিতে তিনি সহ-অভিনেতা আয়ুষ্মান খুরানার সঙ্গে দীর্ঘ চুম্বন-দৃশ্যে অভিনয় করেছেন। এত দিন বলিউডে ‘গুড গার্ল’ ভাবমূর্তি ধরে রাখলেও ‘বেওকুফিয়া’ মুক্তির পর নিঃসন্দেহে সোনমের সেই ভাবমূর্তি ভেঙে যাবে। নতুন ‘ব্যাড গার্ল’ ভাবমূর্তি গড়ার এই সিদ্ধান্ত নিয়ে সোনম বোকামি করেছেন, নাকি ঠিক করেছেন—ছবির সাফল্য কিংবা ব্যর্থতার ওপরই তা নির্ভর করবে।এদিকে সম্প্রতি জীবনসঙ্গী হিসেবে ‘ব্যাড বয়’ প্রীতির কথা জানিয়েছেন সোনম কাপুর। কেমন ছেলে পছন্দ—জানতে চাইলে সোনম হেসে বলেন, ‘খারাপ ছেলেদেরই আমার ভালো লাগে। তবে সেই খারাপের একটি সীমারেখা থাকতে হবে। একটু দাগ না থাকলে ছেলেদের ঠিক মানায় না। তবে কেউ আমার জীবনসঙ্গী হতে চাইলে অবশ্যই তাঁকে মনের দিক থেকে পরিষ্কার হতে হবে।’সোনম আরও বলেন, ‘তাঁকে আমার সঙ্গে ভালো আচরণ করতে হবে। আমি সেই ছেলেদের একদমই পছন্দ করি না যাঁরা মেয়েদের স্রেফ খেলনা মনে করে। আমার জীবনসঙ্গী হতে হলে সত্য ও ন্যায়ের পক্ষে দাঁড়ানোর সাহস রাখতে হবে। কখনোই প্রতারণা করা যাবে না। আমাকে সম্মান করতে হবে। কোনো অবস্থাতেই বৈষম্যমূলক আচরণ করা যাবে না। সর্বোপরি তাঁকে একজন ভালো মানুষ হতে হবে। সবকিছুর প্রতি মানবিক দৃষ্টিভঙ্গি থাকতে হবে।’  
ভালোবাসায় বিশ্বাস করেন কি না—জানতে চাইলে সোনমের স্পষ্ট জবাব, ‘অবশ্যই আমি ভালোবাসায় বিশ্বাস করি। আমার তো মনে হয়, ভালোবাসার কারণেই পৃথিবীটা টিকে আছে। প্রথম দর্শনে প্রেমের বিষয়টিকে আমি মনে-প্রাণে বিশ্বাস করি। আমি বিয়ে প্রথায়ও গভীরভাবে বিশ্বাসী। আমি বিয়ে করে সুখী দাম্পত্য জীবন কাটাতে চাই।’
অভিনেতা জেমস ডিন, টম ক্রুজ ও সালমান খানের দারুণ ভক্ত সোনম। সম্প্রতি তিনি সুরজ বরজাতিয়ার পরবর্তী ছবি ‘বড়ে ভাইয়া’য় প্রিয় অভিনেতা সালমান খানের সঙ্গে অভিনয়ের সুযোগ পেয়েছেন। এ প্রসঙ্গে ঘনিষ্ঠ একটি সূত্র জানিয়েছে, ‘রানঝা’ ছবিতে সোনমের অভিনয় দেখে মুগ্ধ হয়েছেন সুরজ। তিনি ছবিটিতে সোনমকে দেখার পরই তাঁকে ‘বড়ে ভাইয়া’ ছবিতে নেওয়ার পরিকল্পনা করেন। সালমানের সঙ্গে অভিনয়ের এই সুযোগ ঠিকমতো কাজে লাগাতে পারলে বলিউডের প্রথম সারির অভিনেত্রী হওয়ার স্বপ্ন পূরণের পথে অনেকটাই এগিয়ে যাবেন সোনম।
কেবল সালমানের সঙ্গেই নয়, বলিউডের আরেক প্রভাবশালী তারকা অভিনেতা শাহরুখ খানের একটি ছবিতেও চুক্তিবদ্ধ হয়েছেন সোনম কাপুর। সব মিলিয়ে ২০১৪ সালটা বোধ হয় ভালোই কাটবে সোনমের। 

