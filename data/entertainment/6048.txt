
শীত বিদায়ের ক্ষণে আজ রোববার রাজধানীতে শুরু হচ্ছে জ্যাজ-ব্লুজ উৎসব। হোটেল লা মেরিডিয়ানের ছাদে আয়োজিত হচ্ছে এই উৎসব। তিন রাতের এই আয়োজনে শোনা যাবে ১০টি পরিবেশনা।প্রতিদিন সন্ধ্যা ৬টায় উৎসব শুরু হয়ে চলবে রাত ১১টা পর্যন্ত। আজ উৎসব শুরু হবে বাংলাদেশের শিল্পী আরমিন মুসার পরিবেশনা দিয়ে। তাঁর পরিবেশনার পর যুক্তরাষ্ট্রের ওজ নয় তাঁর দলসহ উঠবেন মঞ্চে। নিউইয়র্কের এই গিটারিস্টের সংগীতে একই সঙ্গে জ্যাজ, ব্লুজ, ফাংক, রক ও রিদম অ্যান্ড ব্লুজ ধারার আমেজ পাওয়া যায়।এরপর মঞ্চে আসবেন যুক্তরাজ্যের গ্যারি পিটার হাজব্যান্ড। কি–বোর্ড ও ড্রামে তিনি সিদ্ধহস্ত। জ্যাজ ধারার কিংবদন্তি শিল্পী জন ম্যাকলাফলিনের ‘দ্য ফোর্থ ডাইমেনশন’ দলের একজন সদস্য তিনি। সবশেষে মঞ্চে আসবেন দীপক ও তাঁর দল। এই দলের সদস্যরা হলেন ভারতের বেহালাবাদক দীপক পণ্ডিত, ড্রামার গিনো ব্যাংকস ও গিটারবাদক শেলডন ডি’সিলভা।কাল সোমবার উৎসবে থাকবে বাংলাদেশের এস এ ডি ট্রায়ো, ডেনমার্কের জ্যাকব ডিনিসেনের পরিবেশনা। যুক্তরাষ্ট্রের প্রয়াত জ্যাজশিল্পী মাইলস ডেভিসের সংগীত দিয়ে তাঁকে শ্রদ্ধা জানাবেন শিল্পীরা। পরশু মঙ্গলবার সন্ধ্যায় মঞ্চে প্রথমে আসবেন ভারতের রণজিৎ বারোত ও ‘স্ল্যাং’। থাকবে ভারতের গানের দল সোলমেটের পরিবেশনা। উৎসবের পর্দা নামবে যুক্তরাষ্ট্রের গিটারিস্ট লুরি বেলের শিকাগো ব্লুজ ব্যান্ডকে দিয়ে।উৎসবের আয়োজক ব্লুজ কমিউনিকেশনস। সহযোগিতা করছে আইএফআইসি ব্যাংক এবং বিদ্যুৎ, জ্বালানি ও খনিজ সম্পদ মন্ত্রণালয়। প্রচার সহযোগী চ্যানেল আই, আতিথেয়তা সহযোগী লা মেরিডিয়ান হোটেল ঢাকা। উৎসবে যেতে আগ্রহী শ্রোতারা এরই মধ্যে অনলাইনে টিকিট কেটেছেন।
