
ভূমিকম্প বিধ্বস্ত নেপালের পাশে দাঁড়িয়েছে সালমান খানের বিয়িং হিউম্যান ফাউন্ডেশন এবং দাতব্য এই প্রতিষ্ঠানটির মাধ্যমে ভূমিকম্পে ক্ষতিগ্রস্ত মানুষদের আর্থিক সহায়তা দেওয়া হচ্ছে এমন খবর বিভিন্ন প্রচারমাধ্যমে প্রকাশিত হয়। কিন্তু বিষয়টিকে স্রেফ গুজব বলেই উড়িয়ে দিয়েছেন এর কর্ণধার সালমান খান। তিনি জানিয়েছেন, নেপালের ভূমিকম্পে ক্ষতিগ্রস্ত মানুষদের আর্থিক সহায়তা দিচ্ছে না বিয়িং হিউম্যান। কারণ প্রতিষ্ঠানটির কার্যক্রম শুধুমাত্র ভারতের মধ্যেই সীমাবদ্ধ। এ প্রসঙ্গে সালমান তাঁর ফেসবুক পাতায় লিখেছেন, ‘গুজব উঠেছে, নেপালের ভূমিকম্পে ক্ষতিগ্রস্ত মানুষদের নাকি অর্থ দান করছে বিয়িং হিউম্যান। এটি সত্য নয়। কারণ এই মুহূর্তে কেবল ভারতের মধ্যেই বিয়িং হিউম্যান ফাউন্ডেশনের কার্যক্রম সীমাবদ্ধ রয়েছে।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ। সালমান খানের অলাভজনক দাতব্য প্রতিষ্ঠান বিয়িং হিউম্যান যাত্রা শুরু করেছিল ২০০৭ সালে। আট বছর ধরে দাতব্য ও সমাজসেবামূলক নানা কাজের মাধ্যমে অসহায় মানুষের পাশে দাঁড়িয়েছে বিয়িং হিউম্যান। ভারতে শিক্ষা ও স্বাস্থ্যসেবা নিশ্চিত করতে নানা উদ্যোগ নেওয়ার পাশাপাশি অসহায় ও সুবিধাবঞ্চিত মানুষদের ভাগ্যোন্নয়নে কাজ করে যাচ্ছে প্রতিষ্ঠানটি। জনহিতকর এসব কাজ সম্পন্ন করতে ভারতের বেশ কয়েকটি বাণিজ্যিক প্রতিষ্ঠানও বিয়িং হিউম্যানের সঙ্গে যুক্ত হয়েছে।প্রসঙ্গত, নেপালে গত ২৫ এপ্রিল শক্তিশালী ভূমিকম্প আঘাত হানে। রিখটার স্কেলে ভূমিকম্পের মাত্রা ছিল ৭ দশমিক ৯। নেপালে ৮০ বছরের বেশি সময়ের মধ্যে সবচেয়ে ভয়াবহ ভূমিকম্প এটি। এতে দেশটি লন্ডভন্ড হয়ে গেছে। ভয়াবহ এই প্রাকৃতিক দুর্যোগে প্রাণ হারিয়েছেন প্রায় সাত হাজার মানুষ। আহত ও গৃহহীন হয়েছেন অসংখ্য মানুষ।আরও পড়ুননেপালের পাশে দাঁড়ানোর আহ্বান মনীষারবিধবার পরিবারের দায়িত্ব নিলেন সালমান
