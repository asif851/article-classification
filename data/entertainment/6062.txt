
অন্তত দুটি লক্ষ্মণরেখার গণ্ডি পেরোতে চলেছেন কারিনা কাপুর। বলিউডে যে দুই রেখা অতিক্রম করতে খুব বেশি অভিনেত্রী দুঃসাহস দেখাননি। নায়িকারা তো নয়ই। কারিনা মা হতে চলেছেন। এ অবস্থায় নারীদের শরীরে বেশ কিছু পরিবর্তন আসে। নায়িকা বা অভিনেত্রীরা সেটি আড়াল করেই অভিনয় করেন। কারিনা বলেছেন, এ নিয়ে লুকোছাপার কিছু দেখেন না তিনি।দ্বিতীয়ত, বেশির ভাগ নায়িকা একটা বয়সের পর পর্দার বাইরে চলে যান। পর্দা তো পর্দা, অনেকে নিজের রূপের মধ্যগগনের স্মৃতিই ভক্তদের মনে চিরজাগরূক রাখতে লোকসমক্ষেও আসতে চান না। কিন্তু কারিনা বলেছেন, তিনি ৮০ বছর বয়স হলেও অভিনয় করবেন। কারণ, নিজেকে নায়িকা-টায়িকা তিনি ভাবেন না। ভাবেন একজন অভিনেত্রী।
আর অভিনয় যেহেতু তাঁর জীবিকা, আর দশটা কর্মজীবী মায়ের মতো তিনিও সন্তানকে গর্ভে নিয়েই পর্দার সামনে গর্বের সঙ্গে হাজির হতে চান। কারিনা বলেছেন, ‘আমি অবশ্যই আমার স্বাভাবিক জীবনই যাপন করব। আমি একজন কর্মজীবী নারী। তাই এতে কোনো সমস্যা দেখছি না। আমি আমার কাজ পছন্দ করি। নিজের কাজ ভালোবাসি। মায়ের গর্ভে থাকার সময় থেকেই আমি অভিনেত্রীই হতে চেয়েছি। আমি তাই আমার ৮০ বছর বয়স পর্যন্ত অভিনয় করে যেতে চাই।’ আইএএনএস।
