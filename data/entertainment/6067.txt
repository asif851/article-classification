
পঞ্চদশ ঢাকা আন্তর্জাতিক চলচ্চিত্র উৎসব শুরু হচ্ছে ১২ জানুয়ারি থেকে। ‘নান্দনিক চলচ্চিত্র, মননশীল দর্শক, আলোকিত সমাজ’ স্লোগানে নয় দিনের এ উৎসবের আয়োজক রেইনবো ফিল্ম সোসাইটি। এবারের উৎসবে বাংলাদেশসহ বিশ্বের ৬৭টি দেশের ১৮৮টি চলচ্চিত্র দেখার সুযোগ পাবেন সিনেমাপ্রেমীরা। জাতীয় জাদুঘর, সুফিয়া কামাল জাতীয় গণগ্রন্থাগারের শওকত ওসমান মিলনায়তন, আলিয়ঁস ফ্রঁসেজ, আমেরিকান সেন্টার মিলনায়তন ও স্টার সিনেপ্লেক্সের পাঁচটি ভেন্যুতে চলবে এ উৎসব। স্টার সিনেপ্লেক্স ছাড়া অন্যান্য ভেন্যুতে ৩০ টাকা দর্শনীর বিনিময়ে দেশ-বিদেশের বৈচিত্র্যময় বিষয়ের ওপর নির্মিত ছবিগুলো উপভোগ করতে পারবেন দর্শকেরা। তথ্য মন্ত্রণালয়ের বিশেষ অনুদান সহায়তায় উৎসবের পৃষ্ঠপোষকতা করছে আইএফআইসি ব্যাংক। আজ সোমবার রাজধানীর ঢাকা রেইনবো ফিল্ম সোসাইটি আয়োজিত সংবাদ সম্মেলনে এসব তথ্য জানানো হয়। এতে আয়োজনের বিস্তারিত তথ্য তুলে ধরেন উৎসব পরিচালক আহমেদ মুজতবা জামাল। এ সময় আরও উপস্থিত ছিলেন অধ্যাপক নাজমুল আহসান কলিমুল্লাহ, সাংবাদিক আবেদ খান, উৎসব পরিচালনা পর্ষদের উপদেষ্টা কবি রবিউল হুসাইন, নাট্যজন ম হামিদ, চলচ্চিত্র বিশেষজ্ঞ হায়দার রিজভী প্রমুখ। সংবাদ সম্মেলনে আহমেদ মুজতবা জামাল জানান, ১২ জানুয়ারি বিকেল চারটায় জাতীয় জাদুঘরের প্রধান মিলনায়তনে উৎসবের উদ্বোধন হবে। উদ্বোধনী আনুষ্ঠানিকতা শেষে প্রদর্শিত হবে লেবাননের নির্মাতা মাই মাসরি নির্মিত চলচ্চিত্র ‘থ্রি হানড্রেড নাইটস’। ছবি দেখার এ বিশাল আয়োজনের অন্যতম আকর্ষণ রেট্রোস্পেক্টিভ বিভাগে প্রদর্শিত হবে ইরানি নির্মাতা আব্বাস কিওরোস্তামি এবং তুরস্কের নারী নির্মাতা ইয়াসিম ইয়াস্তাওগলু নির্মিত পাঁচটি করে ছবি। এ ছাড়া সাতটি বিভাগে চলচ্চিত্র প্রদর্শিত হবে। বিভাগগুলো হলো এশিয়ান কমপিটিশন, সিনেমা অব দ্য ওয়ার্ল্ড সেকশন, চিলড্রেনস ফিল্ম সেকশন, স্পিরিচুয়াল ফিল্মস, উইমেন ফিল্ম মেকার সেকশন, শর্ট অ্যান্ড ইনডিপেনডেন্ট ফিল্ম সেকশন ও নরডিক ফিল্ম সেকশন। উৎসবের অংশ হিসেবে রেইনবো চলচ্চিত্র সংসদ ও জাতীয় জাদুঘর যৌথভাবে সপ্তম ঢাকা সিনেমা ওয়ার্কশপ আয়োজন করেছে। ৫ থেকে ২০ জানুয়ারি পর্যন্ত চলমান কর্মশালাটি পরিচালনা করবেন ইরানের নির্মাতা অধ্যাপক মজিদ মোভাগাস্কি। এ ছাড়া ঢাকা বিশ্ববিদ্যালয়ের উইমেন অ্যান্ড জেন্ডার স্টাডিজ বিভাগের সহযোগিতায় চলচ্চিত্রে নারীবিষয়ক তৃতীয় ঢাকা আন্তর্জাতিক সম্মেলন হবে। একই স্থানে মোনাকোভিত্তিক ইন্টারন্যাশনাল এমারজিং ট্যালেন্ট ফিল্ম অ্যাসোসিয়েশনের উদ্যোগে চলচ্চিত্র–সংশ্লিষ্ট ব্যক্তিদের উন্মুক্ত সংলাপ অনুষ্ঠিত হবে। এটি পরিচালনা করবেন চলচ্চিত্রকার ও সাংবাদিক সামিয়া জামান। উৎসবের অংশ হিসেবে প্রথমবারের মতো একটি চিত্রকর্ম প্রদর্শনী অনুষ্ঠিত হবে। ধানমন্ডির শিল্পাঙ্গন আর্ট গ্যালারিতে ইরানি চিত্রশিল্পী সারাহ হোজ্জাতির আঁকা ছবি দিয়ে সাজানো প্রদর্শনীটি চলবে ৭ থেকে ২০ জানুয়ারি পর্যন্ত। উৎসবে বাংলাদেশ ছাড়াও ভারত, আফগানিস্তান, ইরান, জার্মানি, শ্রীলঙ্কা, কাতার, ফ্রান্স, মঙ্গোলিয়া, যুক্তরাষ্ট্র, যুক্তরাজ্য, গ্রিস, আর্জেন্টিনা, ব্রাজিল, মেক্সিকো, চীন, নেদারল্যান্ডস, পাকিস্তান, কিউবা, ডেনমার্ক, বেলজিয়াম, ইরাক, আফগানিস্তান, নরওয়ে, সৌদি আরব, তুরস্ক, মিসর, থাইল্যান্ড, পোল্যান্ডসহ ৬৭টি দেশের নির্মিত চলচ্চিত্র প্রদর্শিত হবে।
