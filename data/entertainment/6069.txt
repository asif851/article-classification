
মঞ্চে উঠেই মাতিয়ে তোলেন দর্শকসারিতে বসা সবাইকে। দ্বিতীয় পরিবেশনা শুরুর আগে গলায় জড়ানো এক গেরুয়া কাপড় দর্শকদের দেখিয়ে হৃতিক বলেন, ‘এটা দিদি আমাকে উপহার দিয়েছেন। তখনই ভেবে রেখেছিলাম আজ এটা পরেই মঞ্চে উঠব।’ মমতার উপহারে মুগ্ধ হৃতিক রোশন এভাবেই তাঁর মুগ্ধতা সবাইকে জানান গত মঙ্গলবার রাতে।ভারতের কলকাতায় সল্টলেকের যুবভারতী ক্রীড়াঙ্গনে চলছিল ইন্ডিয়ান প্রিমিয়ার লিগের (আইপিএল) উদ্বোধনী অনুষ্ঠান। হৃতিক ছিলেন সেই আয়োজনেরই একটি অংশ। এতে যোগ দিতে মঙ্গলবার কলকাতা শহরে পা রাখেন হৃতিক। তবে শহরে এসেই অনুষ্ঠানে যোগ দেওয়ার আগে তিনি রাজ্য সচিবালয় নবান্নয় গিয়ে দেখা করেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের সঙ্গে।সেই সাক্ষাতের পর হৃতিক সাংবাদিকদের জানান, মমতার হাসি তাঁকে অনুপ্রাণিত করে এবং তাঁর ব্যবহারে তিনি মুগ্ধ। মমতা তাঁকে আগামী ১০ নভেম্বর কলকাতা চলচ্চিত্র উত্সবের উদ্বোধনী অনুষ্ঠানের আমন্ত্রণও আগে থেকেই জানিয়ে রাখেন। সেই আমন্ত্রণ গ্রহণ করে হৃতিক রোশন বলেন, ‘নিশ্চয়ই আমি আসব, প্রথম দিন না হলেও উৎসবের যেকোনো একটি দিন তো উপস্থিত থাকবই।’ তাঁদের সাক্ষাতের পর হৃতিক ও মমতা দুজনই টুইটারে নিজেদের অনুভূতির কথা ও ছবি পোস্ট করেন ভক্তদের জন্য।
