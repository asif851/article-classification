
বাংলার শেষ স্বাধীন নবাব সিরাজউদ্দৌলাকে নৃশংসভাবে হত্যা করা হয়েছিল মুর্শিদাবাদে, ১৭৫৭ সালে। সেই স্মৃতির প্রতি শ্রদ্ধা রেখে আসছে পলাশী দিবসে ভারতের পশ্চিমবঙ্গের মুর্শিদাবাদে এক বিশেষ অনুষ্ঠানের আয়োজন করতে যাচ্ছে নবাব সিরাজউদ্দৌলা স্মৃতি রক্ষা কমিটি। আগামী ৩ জুলাই মুর্শিদাবাদের লালবাগ কেল্লায় হবে পূর্তি অনুষ্ঠান। এই অনুষ্ঠানে প্রধান অতিথি হিসেবে আমন্ত্রণ পেয়েছেন বাংলাদেশের গুণী অভিনেতা ও সাংস্কৃতিক ব্যক্তিত্ব সৈয়দ হাসান ইমাম।মুর্শিদাবাদ থেকে আসা এই আমন্ত্রণ নিয়ে গত বৃহস্পতিবার সৈয়দ হাসান ইমাম বলেন, ‘আমার কাছে একটি আমন্ত্রণপত্র আসে। আমি যাব বলে সিদ্ধান্ত নিয়েছি।’ তিনি বলেন, ‘১৭৫৭ সালে পলাশীর যুদ্ধে পরাজয় এবং বাংলার শেষ স্বাধীন নবাব সিরাজউদ্দৌলার নৃশংস হত্যার পর যে স্বাধীনতা আমরা হারিয়েছিলাম, সেটা আবার আমরা মুক্তিযুদ্ধের মাধ্যমে অর্জন করেছি। মুক্তিযোদ্ধাদের কাছে বাংলার নবাবও একটি গুরুত্বপূর্ণ চরিত্র। ওখানে যেভাবে সাড়ম্বরে নবাবকে স্মরণ করা হচ্ছে, আমি মনে করি এ দেশেও সেভাবে পালন করা উচিত।’
