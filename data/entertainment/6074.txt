
নেপালের ত্রিভুবন বিমানবন্দরে মর্মান্তিক বিমান দুর্ঘটনায় নিহত লোকজনের স্মরণে বাংলাদেশ, নেপাল ও শ্রীলঙ্কার কয়েকজন শিল্পী মিলে একটি গান তৈরি করেছেন। গানের নাম ‘ফিরে আসবে না’। গানটির ভিডিওর দৃশ্য ধারণ হয়েছে সম্প্রতি।
বাংলাদেশের সাহান কবন্ধের লেখা গানটি নেপালি ভাষায় রূপান্তর করেছেন প্রসাদ বাসকোটা। শ্রীলঙ্কা থেকে এর সুর ও সংগীত করেছেন যৌথভাবে সে দেশের রাজ ও থিলিনা বোরালেসা। ‘ফিরে আসবে না’ গানে কণ্ঠ দিয়েছেন বাংলাদেশের হৃদয় খান ও পড়শি এবং নেপালের মেলিনা রাই ও সনুপ পাউডেল। গতকাল এসব তথ্য দিলেন গানটির শিল্পী হৃদয় খান। তিনি বলেন, ‘শ্রীলঙ্কা থেকে সুর ও সংগীত করে বাংলাদেশ ও নেপালে ট্র্যাকটি পাঠিয়েছিলাম। একই ট্র্যাকে বাংলা ও নেপালি ভাষায় গানটি তৈরি হয়েছে। কয়েক দিন আগে আমার নিজের স্টুডিওতে আমি ও পড়শি কণ্ঠ দিয়েছি। নেপাল থেকেও দুজন কণ্ঠ দিয়েছেন।’
গত সোমবার হৃদয়ের প্রযোজনা প্রতিষ্ঠান এইচকে প্রডাকশনের ব্যানারে তাঁরই পরিচালনায় গানটির ভিডিওর শুটিং হয়। হৃদয় বলেন, ‘ভিডিওতে গানটির শিল্পীদের একটা অংশগ্রহণ তো আছেই। পাশাপাশি বিভিন্ন মাধ্যমে প্রকাশিত ওই হৃদয়বিদারক দুর্ঘটনার বিভিন্ন ফুটেজ ব্যবহার করেছি।’
গানটি তৈরির পরিকল্পনা ও উদ্যোগ ইয়োন্ডার মিউজিকের। এ প্রসঙ্গে এর কান্ট্রি ম্যানেজার নোভারা বিনতে নূর বলেন, ‘দুই দেশের মানুষের সঙ্গে নিবিড়ভাবে সম্পর্ক ইয়োন্ডার মিউজিক সার্ভিসের। এই ভয়াবহ দুর্ঘটনায় দুই দেশেই ক্ষতিগ্রস্ত হয়েছে। অনেক পরিবার স্বজন হারিয়েছে। সেই আবেগ থেকেই নিহত ও আহতদের স্মরণ করে শ্রদ্ধা জানিয়ে গানটি করেছি আমরা।’
ইয়োন্ডার মিউজিকের এই কর্মকর্তা আরও বলেন, ‘কোনো ব্যবসায়িক উদ্দেশ্যে নয়, একেবারেই মানবিক কারণে কাজটি করা।’
এদিকে হৃদয় খান জানান, আগামীকাল সন্ধ্যায় তাঁর নিজের ইউটিউব চ্যানেলসহ আন্তর্জাতিক বিভিন্ন মাধ্যমে গানের ভিডিওটি অবমুক্ত করা হবে। পাশাপাশি ইয়োন্ডার মিউজিক অ্যাপসেও শোনা যাবে গানটি।
