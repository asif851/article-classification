
বলিউডের দুই সুপারস্টার শাহরুখ খান আর হৃতিক রোশন হয়তো নতুন কোনো দ্বন্দ্বে জড়াতে যাচ্ছেন। অনেকেই এমন আশঙ্কা করছেন। কারণ, সামনের বছর একই দিনে শাহরুখের ‘রাইস’ ও হৃতিকের ‘কাবিল’ মুক্তি পেতে যাচ্ছে। তবে, এই দ্বন্দ্বের আশঙ্কাকে একেবারে উড়িয়ে দিলেন হৃতিক। 
শাহরুখ খানের ছবি ‘রাইস’ এ বছরেই মুক্তি দেওয়ার কথা ছিল। কিন্তু শুটিংয়ের সময় শাহরুখ চোট পাওয়ায় ছবির মুক্তির দিন পেছাতে হয়েছে। অনেক হিসাব–নিকাশের পর ঠিক করা হলো সামনের বছর ২৬ জানুয়ারি এটি মুক্তি দেওয়া হবে। কিন্তু সেদিনই আবার মুক্তি পেতে যাচ্ছে হৃতিকের ছবি ‘কাবিল’। এই ছবিটি প্রযোজনা করেছেন হৃতিকের বাবা রাকেশ রোশন। দিন কয়েক আগে শাহরুখ জানিয়েছিলেন, ‘রাইস’-এর প্রযোজক ফারহান আখতার ও রিতেশ সিধওয়ানি এ বিষয়ে হৃতিক ও রাকেশ রোশনের সঙ্গে আলাপ করবেন। হৃতিকের কাছে এ বিষয়ে জানতে চাওয়া হলে তিনি বলেন, ‘আমরা অভিনেতা (হৃতিক ও শাহরুখ)। ছবি মুক্তির তারিখ নিয়ে যে দ্বন্দ্ব, সেটা নিয়ে আমাদের মাথা ঘামানোর কিছু নেই। এ বিষয়ে বরং প্রযোজকেরাই আলাপ করুক।’তবে ইতিমধ্যে দুই ছবির প্রযোজকের মধ্যে এ বিষয়ে আলাপ হয়েছে, সে কথা জানিয়েছেন হৃতিক রোশন।  হৃতিকের ‘কাবিল’ ছবিটি পরিচালনা করেছেন সঞ্জয় গুপ্ত। ছবির নায়িকা ইয়ামি গৌতম। এদিকে ‘রাইস’ ছবিতে পাকিস্তানি নায়িকা মাহিরা খানকে দেখা যাবে শাহরুখের বিপরীতে। এই ছবির পরিচালক রাহুল ধোলাকিয়া। এনডিটিভি।
