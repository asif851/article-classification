


 অভিনয়জগতে চলার পথটা খুব মসৃণ ছিল না তাপসী পান্নুর।
 সেটা দক্ষিণী সিনেমা হোক কিংবা বলিউড।
 নানা বাজে কথা শুনেও সামনে এগিয়েছেন এই নায়িকা।


শুরুর দিকে অভিনয়জগতে চলার পথটা খুব মসৃণ ছিল না তাপসী পান্নুর। সেটা দক্ষিণী সিনেমা হোক কিংবা বলিউড। নানাজনের নানা বাজে কথা শুনেও সামনে এগিয়েছেন এই নায়িকা। চলার পথের সেই অভিজ্ঞতাগুলো এখন তিনি প্রায়ই গণমাধ্যমে খোলামেলা বলে থাকেন। সম্প্রতি তেমনই এক মন্তব্য করলেন। জানালেন, প্রভাবশালী কোনো ব্যক্তির সন্তান না হওয়ায় তাঁকে অনেক ছবি থেকেই বাদ দেওয়া হয়েছে। অভিনয় নয়, ব্যক্তিপরিচয়ের কারণে অনেক সময় পিছিয়ে পড়তে হয়েছিল এই অভিনেত্রীকে।শুধু নানাজনের নানা বাজে কথা নয়, ভালো একটা ছবিতে অভিনয়ের জন্য অনেক অপমানও সহ্য করেছেন তাপসী পান্নু। তাঁর সৌন্দর্য থেকে অভিনয় পর্যন্ত প্রশ্নের সম্মুখীন হয়েছে। তাপসী বলেন, ‘আমাকে বলা হয়েছে, তুমি সুন্দর নও, যথেষ্ট আকর্ষণীয় নও, তুমি অভিনয়ের ব্যাপারে সিরিয়াস নও, তুমি তো কোনো বড় ব্যক্তির মেয়েও নও। এমনকি আমাকে এও বলা হয়েছে, তোমার নাম বাজারে বিক্রির মতো বড় নয়।’ বছরখানেক ধরে ‘স্বজনপ্রীতি’ নিয়ে বলিউডে খুব তর্ক-বিতর্ক হচ্ছে। তাপসীও পিছিয়ে থাকেননি। কোনো বড় তারকার পরিবারের সদস্য বা পরিচিত না হওয়ায় তিনি যে কটূক্তি হজম করেছেন, তা তিনি বললেন অকপটে। হিন্দুস্তান টাইমস।
