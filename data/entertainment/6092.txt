
শুটিংয়ের জন্য বিদেশ যাওয়া তাঁর কাছে নতুন কিছু নয়। এমনকি মালয়েশিয়া আর ব্যাংককও তো অনেক হলো। অপু বিশ্বাসের এবারের শুটিং—গন্তব্য ইন্দোনেশিয়ার বালি। নয়নাভিরাম সেই দ্বীপে যাত্রা নিয়ে কী ভাবছেন এই অভিনেত্রী?‘বালি দ্বীপের কথা অনেক শুনেছি। কিন্তু চমত্কার সেই দ্বীপটিতে কখনোই যাওয়া হয়নি। ছবির শুটিংয়ে এবার আমরা সেখানে যাব। কাজও করা হবে। পাশাপাশি দ্বীপের নৈসর্গিক সৌন্দর্য উপভোগ করারও সুযোগ মিলবে।’ বলছিলেন অপু বিশ্বাস।সবকিছু ঠিক থাকলে ডিসেম্বরের তৃতীয় সপ্তাহে রাজাবাবু ছবির শুটিং করতে বালি যাবেন তিনি।ছবিটির পরিচালক বদিউল আলম। রাজাবাবু ছবিতে অপু বিশ্বাস অভিনয় করবেন শাকিব খানের বিপরীতে।এদিকে অপু বিশ্বাস এখন এফ আই মানিকের দুই পৃথিবী ছবির কাজ করছেন। গত ঈদুল আজহায় অপু বিশ্বাস অভিনীত তিনটি চলচ্চিত্র মুক্তি পেয়েছে। ছবিগুলো হচ্ছে সেরা নায়ক, কঠিন প্রতিশোধ ও হিটম্যান।
