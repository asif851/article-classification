
একসময় ব্রিটনি ছিলেন রানি। এখন সেই মুকুট টেলর সুইফটের মাথায় শোভা পাচ্ছে। দুই যুগের এই দুই পপ রাজকুমারীর কি দেখা হয়েছিল কখনো? ব্রিটনি স্পিয়ার্সের দাবি, সুইফটের সঙ্গে নাকি তাঁর দেখা হয়নি কখনোই। অথচ এমন দুটি ছবি ইন্টারনেট ঘেঁটে পাওয়া গেছে; যা দেখে বোঝা যায়, অন্তত দুবার তো দুজনের দেখা হয়েছিল নিশ্চিত। ব্রিটনি ভুলে গেলেন!সম্প্রতি এক রেডিও অনুষ্ঠানে ব্রিটনিকে জিজ্ঞেস করা হয়েছিল, বিমানে করে কোথাও যাওয়ার সময় পাশের সিটে কাকে চান—সুইফট, নাকি কেটি পেরিকে? উত্তরে ব্রিটনি বলেন, ‘কী করে যে বলি! বলা আসলেই কঠিন। দুজনই অসাধারণ, কিন্তু উত্তরটা সত্যিই জানি না। কেটি পেরির সঙ্গে তবু কিছুক্ষণের জন্য দেখা হয়েছিল। কিন্তু সুইফটের সঙ্গে কখনো দেখা হয়নি। হয়তো এ কারণে আমি বলব, যেহেতু পেরির সঙ্গে দেখা হয়েছিল, ও হলেই ভালো।’এরপরই ভক্তরা টুইটারে ব্রিটনি আর সুইফটের একসঙ্গে তোলা দুটি ছবি হাজির করেন। একটি ২০০৮ সালে এমটিভি মিউজিক অ্যাওয়ার্ডে তোলা, আরেকটি ২০০৩ সালের। ব্রিটনি অবশ্য বলতে পারেন, ভাই, এত আগের কথা কি মনে থাকে! তা ছাড়া তখন সুইফটও তো ছিলেন অচেনা একজনই। নিউইয়র্ক ডেইলি।
