
খুব বেশি দিন টেকেনি তাঁদের প্রেম। মাত্র মাস তিনেক। কিন্তু ভালোবাসাটা সত্যিকারের ছিল। হলিউড তারকা টম হিডেলস্টোন জিকিউ ম্যাগাজিনকে দেওয়া সাক্ষাৎকারে এমনটাই জানিয়েছেন সাবেক প্রণয় সম্পর্কে। আর তাঁর সেই সময়কার প্রেমিকা ছিলেন সংগীত তারকা টেলর সুইফট।
অনেকেই ভেবেছিলেন, তাঁদের স্বল্পকালীন প্রেম বুঝি শুধু নিজেদের প্রচারণার জন্য, লোক-দেখানো। কিন্তু এর বিরোধিতা করলেন ‘থর’ তারকা টম। তিনি বলেছেন, অবশ্যই তা সত্যিকারের ছিল। যেন সমালোচকদের সমালোচনায় চপেটাঘাত করলেন তিনি। টম বলেন, ‘টেলর খুব অসাধারণ একজন নারী। তিনি উদার, দয়ালু, চমৎকার এবং আমরা একসঙ্গে শ্রেষ্ঠ সময় কাটিয়েছি।’
তাহলে বিচ্ছেদ কেন? টম চেয়েছিলেন তাঁদের প্রেমটা লোকচক্ষুর আড়ালে না থাকুক। কিন্তু সুইফট চেয়েছিলেন উল্টোটা। চেয়েছিলেন তাঁর ব্যক্তিগত জীবন নিয়ে যেন কাটাছেঁড়া না হয়। টমের মতে, জীবনটা শুধু ক্যামেরার ঝলকই নয়, এর চেয়ে বেশি কিছু। টম বলেন, ‘ভালোবাসার জন্য আপনাকে লড়তে হবে।’ তিনি বলেন, ‘মানুষ কী বলবে, সেই ভয়ে থাকলে চলবে না। জানেন তো, আপনাকে নিজের কাছেও সত্যবাদী হতে হবে।’পিপল
