
দেশের বিশিষ্ট ১২ জন শিল্পীর শিল্পকর্ম নিয়ে ‘জয়ন্তীর জলছবি’ শিরোনামে আট দিনব্যাপী এক প্রদর্শনী শুরু হয়েছে। গতকাল ‘অন্বেষণ গণপাঠাগার ও সমাজ উন্নয়ন কেন্দ্র’ এবং শিল্পকলা একাডেমির যৌথ উদ্যোগে আয়োজিত হয় এ প্রদর্শনী। প্রদর্শনীতে শিল্পী হামিদুজ্জামান খান, রণজিৎ দাস, সাঈদা কামাল, আইভি জামান, ফরিদ হোসেন, রশীদ আমিন প্রমুখের শিল্পকর্ম স্থান পায়। এ ছাড়া রয়েছে আলোকচিত্রী গোলাম মুস্তাফার কয়েকটি আলোকচিত্রও।বরিশাল জেলার মুলাদী উপজেলার নাজিরপুর গ্রামে ২০১৫ সালের সেপ্টেম্বরে ‘অন্বেষণ গণপাঠাগার ও সমাজ উন্নয়ন কেন্দ্র’ আয়োজিত তিন দিনব্যাপী আর্ট ক্যাম্পে ১২ জন চিত্রশিল্পী অংশ নিয়ে যেসব ছবি আঁকেন, তাঁদের সেসব চিত্রকর্ম এ প্রদর্শনীতে স্থান পেয়েছে।বাংলাদেশ শিল্পকলা একাডেমির জাতীয় চিত্রশালায় বরেণ্য শিল্পী মুস্তাফা মনোয়ার ছিলেন প্রধান অতিথি। বিশেষ অতিথি ছিলেন শিল্পসমালোচক মঈনুদ্দিন খালেদ। শুভেচ্ছা বক্তব্য দেন উন্নয়ন কেন্দ্রের প্রধান উপদেষ্টা মো. ইমদাদুল হক।
