
গান নিয়ে আজ চট্টগ্রাম তো কাল ভোলা দাপিয়ে বেড়াচ্ছেন সংগীতশিল্পী হৃদয় খান। একের পর এক স্টেজ শোতে অংশ নিয়ে যাচ্ছেন। তবে এসবের ফাঁকে সময় দিচ্ছেন চলচ্চিত্রের গানেও। এই যেমন কিছুদিন আগেই করা মোনালী ঠাকুরের সঙ্গে তাঁর নতুন গান ‘কোনো এক নীলচে পরী’ উঠে এল খবরে। গতকাল সোমবার ইউটিউবে গানটি প্রকাশের পর থেকে হৃদয়কে নিয়ে বাংলাদেশে তো বটেই, ভারতের পশ্চিমবঙ্গেও হচ্ছে আলোচনা। কলকাতার পরিচালক রাজা চন্দের ব্ল্যাক সিনেমার এই গানের ভিডিওতে দেখা গেছে বাংলাদেশের মিম ও টালিউডের সোহমকে।এ তো গেল মুক্তি পাওয়া গানের খবর। নতুন গানের খবর দিতে গিয়ে হৃদয় খান বলেন, তিনি প্রস্তুতি নিচ্ছেন বাংলাদেশি অ্যানিমেটেড ছবি ডিটেকটিভ-এর গান সংগীতায়োজনের জন্য। এই ছবিতে থাকছে দুটি রবীন্দ্রসংগীত। এর মধ্যে একটির সংগীতায়োজন করবেন হৃদয় খান নিজেই। ‘যেতে যেতে একলা পথে’ নামের গানটি গাইবেন পড়শী।রবীন্দ্রসংগীত নিয়ে কাজ করা প্রসঙ্গে হৃদয় খান বলেন, ‘গানের কথা ও সুরকে অপরিবর্তিত রেখে নিজের মতো করে গানটি সংগীতায়োজন করব। আমার বিশ্বাস, সবাই আমার কাজ ইতিবাচকভাবে নেবেন।’ডিটেকটিভ-এর গান প্রসঙ্গে ছবিটির প্রযোজনা প্রতিষ্ঠান জাজ মাল্টিমিডিয়ার কর্ণধার আবদুল আজিজ বলেন, ‘ডিটেকটিভ-এর আরও একটি গান করার কথা রয়েছে বাপ্পা মজুমদারের। আর গাওয়ার জন্য তরুণদের প্রিয় একজন শিল্পীর সঙ্গে কথা হচ্ছে। খুব শিগগির সব চূড়ান্ত হবে, তখন তাঁর নামটি সবাইকে জানানো হবে।’রবীন্দ্রনাথ ঠাকুরের গল্প ডিটেকটিভ নিয়ে একই নামে তৈরি হচ্ছে এই অ্যানিমেটেড ছবিটি। এর চিত্রনাট্য লিখেছেন তারিক আনাম খান।ডিটেকটিভ ছবির পরিচালক, সম্পাদক, অ্যানিমেটর তপন আহমেদ। আর কণ্ঠ দিয়েছেন আরিফিন শুভ, নুসরাত ফারিয়া ও ববির মতো তারকারা। অ্যানিমেশন ছবিটি বাণিজ্যিকভাবে প্রেক্ষাগৃহে মুক্তি পাবে আগামী বছর।
