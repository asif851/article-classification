
বলিউডের অনেক তারকাই অভিনয়ের বাইরে ছবি আঁকা, গল্প বা চিত্রনাট্য লেখা এমনকি গান গাওয়ায় নিজেদের পারদর্শিতার প্রমাণ রেখেছেন। অমিতাভ বচ্চন থেকে শুরু করে সালমান, শাহরুখ, আমির খান, ফারহান আখতারসহ বলিউডের অনেক তারকাই প্লেব্যাক গায়ক হিসেবে প্রশংসিত হয়েছেন। সম্প্রতি এক জরিপে বলিউডের অভিনেতাদের মধ্যে সবচেয়ে জনপ্রিয় প্লেব্যাক গায়ক নির্বাচিত হয়েছেন ‘বলিউড বাদশাহ’ শাহরুখ খান। এই দৌড়ে তাঁর পেছনে পড়েছেন ‘দাবাং’ তারকা সালমান খান।
সালমানের কণ্ঠে ‘কিক’ ছবির ‘হ্যাংওভার’, ‘তু হি তু’ গান শুনে তো রীতিমতো মুগ্ধ হয়েছেন সালমান ভক্তেরা। ‘হিরো’ ছবির রিমেকেও কণ্ঠ দিচ্ছেন সালমান। অন্যদিকে ১৫ বছর আগে মুক্তি পাওয়া ‘যোশ’ ছবির ‘আপুন বোলা’ গানে কণ্ঠ দিয়েছিলেন শাহরুখ। পরবর্তী সময়ে ‘ডন’, ‘যব তক হ্যায় জান’ ছবির গানের দুই-এক লাইনে শাহরুখের কণ্ঠ শোনা গেছে। সর্বশেষ গত বছর ‘হ্যাপি নিউ ইয়ার’ ছবির একটি গানে নীতি মোহন, বিশাল দাদলানি, সুখবিন্দর সিং, কে কে ও শংকর মহাদেবানের সঙ্গে কণ্ঠ দেন শাহরুখ।বলিউডের অভিনেতাদের মধ্যে জনপ্রিয় প্লেব্যাক গায়ক নির্বাচনের জন্য সম্প্রতি এক জরিপের আয়োজন করে বলিউডলাইফ ডটকম। শুরুর দিকে এগিয়ে ছিলেন সালমান। কিন্তু জরিপ শেষে ফলাফলে ভিন্ন চিত্রই উঠে আসে। দেখা যায়, ৪৪ শতাংশ ভোট পেয়ে শীর্ষস্থান দখল করেছেন শাহরুখ। আর ৩০ শতাংশ ভোট পাওয়ায় দ্বিতীয় স্থান নিয়েই সন্তুষ্ট থাকতে হয় সালমানকে।ভোটের দৌড়ে শাহরুখ ও সালমানের তুলনায় অনেকটাই পিছিয়ে আছেন তালিকায় সেরা দশে ঠাঁই পাওয়া অন্য তারকারা। ৭.৭৩ শতাংশ ও ৫.৯৫ শতাংশ ভোট পেয়ে তৃতীয় ও চতুর্থ স্থান অর্জন করেছেন যথাক্রমে ‘কৃশ’ তারকা হৃতিক রোশন ও ‘ভিকি ডোনার’ তারকা আয়ুষ্মান খুরানা। প্লেব্যাক গায়ক হিসেবে যথেষ্ট সুনাম কুড়ালেও অল্পের জন্য সেরা পাঁচ থেকে ছিটকে পড়েননি অমিতাভ বচ্চন। ৫.৪২ শতাংশ ভোট পেয়ে পঞ্চম স্থান দখল করেছেন তিনি। 
এ ছাড়া ফারহান আখতার, আমির খান, সঞ্জয় দত্ত, অভিষেক বচ্চন ও গোবিন্দ পেয়েছেন যথাক্রমে ৩.২, ২.৪, ০.৫৩, ০.৩৬ এবং ০.২৫ শতাংশ ভোট। 
 
 
 
 
