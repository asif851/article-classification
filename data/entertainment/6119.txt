
বেঞ্জামিন সদ্য স্নাতক। কলেজজীবন শেষ করে বাসায় ফিরেছে। একসময় সম্পর্কে জড়িয়ে যায় বাবার ব্যবসায়িক বন্ধু মি. রবিনসনের স্ত্রী মিসেস রবিনসনের সঙ্গে। তাদের এই সম্পর্ক চলছিল সবার অগোচরে। এর মাঝে সে রবিনসনের মেয়ে এলেইনের সঙ্গে ভালোবাসায় জড়িয়ে যায়। কিন্তু মিসেস বেঞ্জামিনের সঙ্গে তাঁর সম্পর্ক গোপন থাকে না। এলেইন বিষয়টি জেনে গেলে তাদের সম্পর্ক ভেঙে যায়। বেঞ্জামিন এলেইনকে পাওয়ার জন্য শেষ চেষ্টা করে। গল্পটি ‘দ্য গ্র্যাজুয়েট’ সিনেমার। ১৯৩৭ সালে আজকের দিনে জন্মেছিলেন বেঞ্জামিন; ‘দ্য গ্র্যাজুয়েট’ ছবির নায়ক ডাস্টিন লি হফম্যান। আজ তাঁর ৭৯তম জন্মবার্ষিকী।ডাস্টিন লি হফম্যান ১৯৩৭ সালে ক্যালিফোর্নিয়ার লস অ্যাঞ্জেলেসে জন্মগ্রহণ করেন। তাঁর বাবা ছিলেন কলম্বিয়া পিকচার্সের প্রপস সুপারভাইজার। হফম্যান ছিলেন একাধারে মঞ্চ, টিভি, চলচ্চিত্র অভিনেতা ও পরিচালক। ১৯ বছর বয়স থেকে তিনি পরিবেশনা শিল্পকলার সঙ্গে যুক্ত হন। ক্যালিফোর্নিয়ার ‘প্যাসেডেনা প্লে হাউস’ থিয়েটার দিয়ে তাঁর অভিনয়জীবন শুরু করেন।১৯৬৭ সালে ‘দ্য গ্র্যাজুয়েট’ দিয়ে সবার নজর কাড়েন হফম্যান। ছবিটি আমেরিকা ও কানাডার সর্বোচ্চ আয় করা ছবির মধ্যে ২২তম স্থান অধিকার করে। হফম্যান তথাকথিত নায়ক ছিলেন না। বরং ব্যতিক্রমী চরিত্রের অভিনেতা হিসেবে পরিচিত ছিলেন। ‘ক্রেমার ভার্সেস ক্রেমার’ ও ‘রেইন ম্যান’ দিয়ে দুবার অ্যাকাডেমি অ্যাওয়ার্ড (সেরা অভিনেতা) পুরস্কার জিতেছিলেন। তিনি ‘ইএইচ?’ নাটকে অভিনয় করে ‘থিয়েটার ওয়ার্ল্ড’ ও ‘ড্রামা ডেস্ক অ্যাওয়ার্ড’ পান, যা তাঁকে ‘দ্য গ্র্যাজুয়েট’ চলচ্চিত্রে অভিনয় করতে সাহায্য করে। এই ছবিতে অভিনয়ের পর তাঁর আর ফিরে তাকাতে হয়নি। একের পর এক সফল চলচ্চিত্র তিনি উপহার দেন এরপর।তাঁর উল্লেখযোগ্য সিনেমাগুলোর মধ্যে আছে ‘মিডনাইট কাউবয়’, ‘লিটল বিগ ম্যান’, ‘স্ট্র ডগস’, ‘প্যাপিয়ন’, ‘রেইন ম্যান’, ‘টুটসি’ ইত্যাদি। ২০১২ সালে ‘কোয়ারটেট’ ছবির মাধ্যমে প্রথম পরিচালনায় আসেন। এ ছাড়া ২০০৮ সালে তিনি ‘কুংফু পান্ডা’ অ্যানিমেশন সিনেমাতেও কণ্ঠ দেন।
অস্কার পুরস্কারের পাশাপাশি তিনি আরও অনেক পুরস্কার ও সম্মাননা পান। ১৯৯৯ সালে তাঁকে ‘এএফআই লাইফ অ্যাচিভমেন্ট অ্যাওয়ার্ড’ দেওয়া হয়। ২০১২ সালে পান কেনেডি সেন্টার সম্মাননা পুরস্কার। বায়োগ্রাফি ডটকম ও আইএমডিবি অবলম্বনে।
