
আট বছর পর সংগীতশিল্পী রুমির নতুন একক অ্যালবাম আসছে। অ্যালবামের নাম মুসাফির। তিনটি গান নিয়ে সাজানো হয়েছে অ্যালবামটি। গত বৃহস্পতিবার রাতে রাজধানীর একটি স্টুডিওতে গানগুলোর রেকর্ডিং শেষ হয়েছে।২০০৮ সালে রুমির সর্বশেষ একক অ্যালবাম তারছেঁড়া মুক্তি পায়। এবারের অ্যালবামটি নিয়ে এই ‘ক্লোজআপ ওয়ান’খ্যাত শিল্পী বলেন, ‘দেশের বাইরে থাকার কারণে এত দিন একক অ্যালবামের কাজ করার সুযোগ হয়নি। দেশের সংগীতাঙ্গন থেকে একেবারেই দূরে ছিলাম। তবে এখন নিয়মিত কাজ করব।’সংগীত প্রতিভা অন্বেষণের রিয়েলিটি শো ‘ক্লোজআপ ওয়ান: তোমাকেই খুঁজছে বাংলাদেশ’-এর মধ্য দিয়ে পরিচিতি পাওয়ার বছর তিনেকের মধ্যে যুক্তরাষ্ট্রে পাড়ি জমান রুমি। ২০১১ সালে দেশে ফিরে প্রিন্স মাহমুদের মিশ্র অ্যালবামে ‘ভালো বাসে না’ শিরোনামে একটি গান করেছিলেন তিনি।রুমি বলেন, মুসাফির অ্যালবামের সব কটি গান লিখেছেন জিয়াউদ্দিন আলম। সুর ও সংগীত করেছেন রেজওয়ান, জিয়াউদ্দিন আলম ও রাব্বি। এর মধ্যে ‘মুসাফির’ গানটির মিউজিক ভিডিও তৈরি হবে। ঈদুল ফিতরে সিএমভির ব্যানারে অ্যালবাম ও মিউজিক ভিডিও—দুটিই একসঙ্গে বাজারে আসার কথা আছে।
