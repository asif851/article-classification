
ছোটবেলায় নানির কাছ থেকে পাওয়া সজলের নামটি ছিল ধলা মিয়া৷ অন্য সবাই তাঁকে ডাকত লিলিপুট, পিচ্চি নামে৷ অবশ্য লিলিপুট নামে ডাকলে সজল নাকি খুশিই হতেন ।শিশু বয়সেই সজলকে দর্শক প্রথমবারের মতো দেখেছে টিভি পর্দায়, ডেটলের সেই বিজ্ঞাপনে কাজ করার স্মৃতি তাঁর কাছে এখন বেশ অস্পষ্ট।তারকা হওয়ার পর হরহামেশাই অটোগ্রাফ শিকারিদের পাল্লায় পড়তে হয় তাঁকে। কিন্তু জনপ্রিয় এ অভিনেতা ছোটবেলায় নিজেও ছিলেন একজন অটোগ্রাফ শিকারি। বিটিভিতে প্রচারিত কিশলয় অনুষ্ঠানে অংশগ্রহণ করতে গিয়ে স্বনামধন্য অভিনেত্রী ফেরদৌসী মজুমদারের কাছ থেকে নেওয়া অটোগ্রাফটি তাঁর জীবনে পাওয়া প্রথম অটোগ্রাফ।মজার বিষয় হলো, সেই অটোগ্রাফটি নিতে গিয়ে ছোট্ট সজল ফেরদৌসী মজুমদারের কপালে কালো দাগ খুঁজে বেড়াচ্ছিলেন। সংশপ্তক নাটকে অভিনেত্রী ফেরদৌসী মজুমদারকে নাটকের প্রয়োজনে কপালে একটি পোড়া দাগ নিয়ে অভিনয় করতে হয়েছিল। ছোট্ট সজল সেই দাগটিকে বাস্তবে খুঁজে বেড়াচ্ছিলেন।প্রখ্যাত অভিনেতা ও বিজ্ঞাপন নির্মাতা আফজাল হোসেন সম্পর্কে সজলের মামা, আর পরিচালক নুজহাত আলভী আহমেদ তাঁর মা৷প্রথম বড় পর্দায় অভিনয় করছেন তন্ময় তানসেন পরিচালিত রান আউট ছবিতে।গ্রন্থনা: আবদুল ওয়াজেদ
