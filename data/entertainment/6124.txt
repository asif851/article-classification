
প্রিয়াঙ্কা চোপড়া, দীপিকা পাডুকোনের পর এবার হলিউডে অভিনয়ের সুযোগ খুঁজছেন বলিউডের হালের সেনসেশন অভিনেত্রী আলিয়া ভাট। আলিয়া জানিয়েছেন, এখন পর্যন্ত তাঁর চলার পথে তেমন কোনো আকর্ষণীয় কিছু ঘটেনি; বিশেষ করে চলচ্চিত্রে অভিনয়ের প্রস্তাবের কথা ধরলে।
আলিয়া বলেছেন, ‘কিন্তু আমার ভেতরে এক ধরনের চাওয়ার বিষয় থেকে গেছে—পাশ্চাত্যের ছবিতে কাজ করার চিন্তা।’অবশ্য আলিয়া এও বলেছেন, ‘এ মুহূর্তে আমি অবশ্য আমার এখানকার (বলিউডে) কাজেই মনোযোগী হতে চাই।’ তিনি বলেন, ‘এখানকার কাজের মাধ্যমে আমি নিজের জন্য একটা দৃষ্টান্ত স্থাপন করতে চাই। এরপর পাশ্চাত্যের ছবিতে কাজের কথা ভাবা যাবে।’নির্মাতা ও প্রযোজক মহেশ ভাটের কন্যা ২২ বছর বয়সী আলিয়া ভাটের অভিনেত্রী হিসেবে বলিউডে অভিষেক ঘটেছিল করণ জোহরের ‘স্টুডেন্ট অব দ্য ইয়ার’ ছবির মাধ্যমে। এরপরে আলিয়া অভিনয় করেছেন ‘হাইওয়ে’, ‘টু স্টেটস’, ‘হাম্পটি শর্মা কি দুলহানিয়া’ ছবিতে। বলিউডের এসব ছবিতে অভিনয় করার পর এক ধরনের আত্মবিশ্বাসও তৈরি হয়েছে তাঁর মধ্যে।এ প্রসঙ্গে আলিয়া ভাট বলেছেন, ‘আমি সত্যিই এখন অনেক আত্মবিশ্বাসী। কিন্তু আমি কখনোই নিজের সামর্থ্যের অতিরিক্ত আত্মবিশ্বাস দেখাই না।’আলিয়া ভাটকে শিগগিরই করণ জোহরের ‘কাপুর অ্যান্ড সন্স’ ছবিতে দেখা যাবে। পিটিআই।

