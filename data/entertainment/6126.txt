
গত বছর সেপ্টেম্বরে ভারতের উরির সেনাঘাঁটিতে আক্রমণের পর ভারত-পাকিস্তানের সম্পর্কের আরও অবনতি হয়। এর জের ধরেই ভারতে পাকিস্তানের সব শিল্পীকে নিষিদ্ধ করে ‘মহারাষ্ট্র নবনির্মাণ সেনা’ নামে একটি রাজনৈতিক দল। আর পাকিস্তানের প্রেক্ষাগৃহগুলোতে বন্ধ করা হয় বলিউড ছবির প্রদর্শন। ডিসেম্বরে স্বঘোষিত এই নিষেধাজ্ঞা উঠিয়ে নিয়ে ‘দঙ্গল’ মুক্তি দেওয়ার কথা ছিল। কিন্তু পরে ছবির পরিবেশকদের সঙ্গে কিছু ঝামেলা হওয়ার কারণে সেখানে এই ছবির মুক্তি আটকে যায়। সম্প্রতি পাকিস্তানে ‘কাবিল’ মুক্তি দেওয়ার সিদ্ধান্ত নেওয়া হয়েছে। ছবির প্রযোজক রাকেশ রোশন বিষয়টি নিশ্চিত করেছেন। 
নিষেধাজ্ঞা উঠে যাওয়ার পর ‘কাবিল’-ই হতে যাচ্ছে পাকিস্তানে মুক্তি পাওয়া প্রথম বলিউড ছবি। আজ অথবা আগামীকাল পাকিস্তানের প্রেক্ষাগৃহে এই ছবি প্রদর্শিত হওয়ার কথা রয়েছে। তবে মুক্তির তারিখ এখনো নিশ্চিতভাবে জানা যায়নি। এদিকে, মাসখানেক বলিউড ছবির প্রদর্শন বন্ধ থাকায় পাকিস্তানের হল মালিকেরা ব্যাপক ক্ষতির মুখে পড়েন। পাকিস্তান এখন বলিউডের ছবির তৃতীয় বৃহত্তম বাজার। এই ক্ষতি পুষিয়ে নিতেই স্ব-আরোপিত নিষেধাজ্ঞা উঠিয়ে নেওয়ার সিদ্ধান্ত নিয়েছে সে দেশের প্রযোজক ও হল মালিক সমিতি। ফিল্মফেয়ার
