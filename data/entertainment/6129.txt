
বলিউড তারকা সোনম কাপুর আর তাঁর দীর্ঘদিনের প্রেমিক আনন্দ আহুজা শিগগিরই বিয়ের পিঁড়িতে বসছেন। যদিও দুই পরিবারের পক্ষ থেকে এখনো কোনো আনুষ্ঠানিক ঘোষণা আসেনি। সোনমের কাছের এক বন্ধু কয়েক দিন আগে সংবাদমাধ্যমকে জানান, বিয়ের দিনক্ষণ সংবাদমাধ্যমের কাছে প্রকাশ করতে চান না কাপুর পরিবার। তবে ভেতরের খবর প্রায় প্রতিদিনই কেউ না কেউ ফাঁস করে দিচ্ছে। সোনম-আনন্দের বিয়ে এ মাসের শেষ দিকে হবে—এই গুঞ্জন নতুন নয়। এখন নাকি অনিল কাপুরের বাড়িতে বিয়ের ‘সংগীত’ অনুষ্ঠানের প্রস্তুতি নিতে শুরু করেছেন কনে আর বরপক্ষের লোকজন। অনিল কাপুরের বাড়িতে প্রতিদিন নাচের মহড়া হচ্ছে।  সোনমের মা সুনিতা নাকি বলিউডের জনপ্রিয় কোরিওগ্রাফার ফারাহ খানকে সংগীতের সব নাচ কোরিওগ্রাফি করার দায়িত্ব দিয়েছেন। ফারাহ খান এই দায়িত্ব সানন্দে কাঁধে তুলে নিয়েছেন। ‘সংগীত’ অনুষ্ঠানের বড় আকর্ষণ নির্মাতা করণ জোহরের নাচ! সোনম আর তাঁর হবু বর আনন্দের জন্য করণ সেদিন একটি বিশেষ নাচ পরিবেশন করবেন। তিনি নাচবেন সোনম অভিনীত ছবির ‘প্রেম রতন ধন পায়ো’ গানের সঙ্গে। এটা এই নির্মাতার পক্ষ থেকে সোনমের বিয়ের উপহার। এ ছাড়া ‘আভি তো পার্টি শুরু হুয়ি হ্যায়’ থেকে শুরু করে এই নায়িকার জনপ্রিয় গানের সঙ্গে নাচবেন তাঁর বন্ধু আর কাজিনরা।
বছরের শুরু থেকেই সোনম ও আনন্দের বিয়ের গুঞ্জন শোনা যাচ্ছে। তখন ভারতের কয়েকটি সংবাদমাধ্যম প্রকাশ করেছিল, দিল্লি অথবা সুইজারল্যান্ডে ‘ডেসটিনেশন ওয়েডিং’ হবে এই জুটির। কিন্তু গত সপ্তাহে নাম প্রকাশ্যে অনিচ্ছুক একটি সূত্র জানায়, মুম্বাইয়ে ঘরোয়া আয়োজনে সম্পন্ন হবে সোনম-আনন্দের বিয়ে। ২৯ এপ্রিল হবে মেহেদি ও সংগীতের অনুষ্ঠান। বিয়ের আয়োজন করা হয়েছে ৩০ এপ্রিল। এরপর মে মাসে বড় পরিসরে বিবাহোত্তর সংবর্ধনা অনুষ্ঠান আয়োজনেরও পরিকল্পনা আছে তাঁদের। তবে খবরগুলো কতটুকু সত্য, তা সোনমের মালাবদল না হওয়া পর্যন্ত নিশ্চিত হওয়া যাচ্ছে না। বলিউড হাঙ্গামা
