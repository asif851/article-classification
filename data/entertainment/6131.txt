
ফজলুল হক স্মৃতি পদক ২০১৫ পেয়েছেন চলচ্চিত্র পরিচালক হিসেবে মাসুদ পারভেজ (সোহেল রানা) এবং চলচ্চিত্র সাংবাদিকতার জন্য শহীদুল হক খান। আজ সোমবার ২৬ অক্টোবর দুপুরে ফজলুল হকের মৃত্যুবার্ষিকী উপলক্ষে গুলশানের একটি পাঁচতারকা হোটেলে ‘ফজলুল হক স্মৃতি কমিটি’ আয়োজিত এক অনুষ্ঠানের মাধ্যমে তাঁদের হাতে পদক ও সম্মাননা তুলে দেন ‘ফজলুল হক স্মৃতি পদক’ প্রবর্তক কথাসাহিত্যিক রাবেয়া খাতুন এবং অনুষ্ঠানের প্রধান অতিথি সব্যসাচী লেখক সৈয়দ শামসুল হক। এ পুরস্কারের অর্থমূল্য ২৫ হাজার টাকা। এ সময় ফুল দিয়ে তাদের বরণ করে নেন ফজলুল হক স্মৃতি কমিটির আহ্বায়ক মুহাম্মদ জাহাঙ্গীর।জনাকীর্ণ এ অনুষ্ঠানে ফজলুল হক সম্পর্কে স্মৃতিচারণ করেন শিশুসাহিত্যিক ও টিভি ব্যক্তিত্ব আলী ইমাম, সৈয়দ সালাহউদ্দিন জাকী, আফজাল হোসেন, চিন্ময় মুৎসুদ্দী, সাংবাদিক আবদুর রহমান, চলচ্চিত্র পরিচালক মোরশেদুল ইসলাম, মানবজমিন প্রধান সম্পাদক মতিউর রহমান চৌধুরী, প্রকৃতি ও জীবন ফাউন্ডেশনের চেয়ারম্যান মুকিত মজুমদার, ‘আনন্দ আলো’র সম্পাদক রেজানুর রহমান এবং রন্ধনশিল্পী কেকা ফেরদৌসী।‘ফজলুল হক স্মৃতি পদক’ সম্পর্কে বিভিন্নদিক তুলে ধরেন ফারজানা ব্রাউনিয়া। অনুষ্ঠানের শুরুতে শহিদুল আলম সাচ্চু নির্মিত ফজলুল হককে নিয়ে নির্মিত তথ্যচিত্র সম্মুখপথের যাত্রী (দ্য ফ্রন্টিয়ারম্যান ফজলুল হক) প্রদর্শিত হয়।এর আগে এ পদক পেয়েছেন কবি ফজল শাহাবুদ্দিন, চিত্র পরিচালক আমজাদ হোসেন, সাইদুল আনাম টুটুল, চাষী নজরুল ইসলাম, আহমদ জামান চৌধুরী, হ‌ুমায়ূন আহমেদ, রফিকুজ্জামান, সুভাষ দত্ত, হীরেন দে, গোলাম রব্বানী বিপ্লব, আবদুর রহমান, সৈয়দ শামসুল হক, মোরশেদুল ইসলাম, চিন্ময় মুৎসুদ্দী, ই আর খান, অনুপম হায়াৎ, গোলাম সারওয়ার ও নাসির উদ্দিন ইউসূফ।বাংলাদেশের চলচ্চিত্র সাংবাদিকতার পথিকৃৎ ও প্রথম চলচ্চিত্র বিষয়ক পত্রিকা ‘সিনেমা’র সম্পাদক এবং বাংলাদেশের প্রথম শিশুতোষ চলচ্চিত্র ‘প্রেসিডেন্ট’ এর পরিচালক প্রয়াত ফজলুল হক স্মরণে ২০০৪ সাল থেকে এ ‘পদক’ প্রদান করা হচ্ছে। প্রখ্যাত কথাসাহিত্যিক রাবেয়া খাতুন এই পদক প্রবর্তন করেছেন। ফজলুল হক স্মৃতি কমিটি প্রতি বছরই দু’জন ব্যক্তিত্বকে এ পুরস্কার প্রদান করে আসছে।ফজলুল হক ১৯৩০ সালে ২৬ মে বগুড়ার এক সম্ভ্রান্ত পরিবারে জন্ম গ্রহণ করেন। বিশিষ্ট কথাসাহিত্যিক রাবেয়া খাতুন তার সহধর্মিণী। জ্যেষ্ঠ পুত্র ফরিদুর রেজা সাগর বিশিষ্ট শিশু সাহিত্যিক, টিভি ব্যক্তিত্ব এবং চ্যানেল আই’র ব্যবস্থাপনা পরিচালক। ছোট ছেলে ফরহাদুর রেজা প্রবাল বাংলাদেশ টেলিভিশনের এক সময়ের জনপ্রিয় উপস্থাপক ও বর্তমানে অস্ট্রেলিয়া প্রবাসী স্থপতি, বড় মেয়ে কেকা ফেরদৌসী বিশিষ্ট রন্ধনবিদ ও ছোট মেয়ে ফারহানা মাহমুদ কাকলী।স্বপ্নদ্রস্টা গুণী ব্যক্তিত্ব ফজলুল হক ১৯৯০ সালের ২৬ অক্টোবর মৃত্যুবরণ করেন।
