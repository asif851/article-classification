
সম্প্রতি প্রখ্যাত নির্মাতা করণ জোহরের জন্মদিন উদযাপন অনুষ্ঠান যেন তারার মেলায় পরিণত হয়। বলিউডের একাধিক তারকা-নির্মাতার উপস্থিতিতে বেশ জমে ওঠে অনুষ্ঠান। কিন্তু সেখানে অপ্রীতিকর ঘটনার জন্ম দেন করণ জোহর প্রযোজিত ও পরিচালিত ‘স্টুডেন্ট অব দ্য ইয়ার’ ছবির দুই অভিনেতা বরুণ ধাওয়ান ও সিদ্ধার্থ মালহোত্রা। তুচ্ছ একটি বিষয় নিয়ে উত্তপ্ত বাক্যবিনিময় হয় তাঁদের মধ্যে। একপর্যায়ে রেগেমেগে অনুষ্ঠানস্থল থেকে বের হয়ে যান বরুণ।এ প্রসঙ্গে ঘনিষ্ঠ সূত্রের বরাতে মিড-ডে ডটকম জানিয়েছে, অনুষ্ঠানে বরুণ ও সিদ্ধার্থের দেখা হওয়ার পর কথা বলছিলেন তাঁরা। কথা প্রসঙ্গে স্রেফ মজা করার জন্য একটি মন্তব্য করেন বরুণ। কিন্তু মন্তব্যটি হজম করতে পারেননি সিদ্ধার্থ। বিষয়টি নিয়ে তাঁদের মধ্যে তর্কবিতর্ক শুরু হয়ে যায়। তাঁরা রীতিমতো বাগযুদ্ধে জড়িয়ে পড়েন। রাগ নিয়ন্ত্রণ করতে না পেরে একপর্যায়ে অনুষ্ঠান শেষ হওয়ার আগেই সেখান থেকে চলে যান বরুণ।বলিউডের প্রখ্যাত নির্মাতা ডেভিড ধাওয়ানের ছেলে বরুণ ধাওয়ান। ২০১০ সালে মুক্তি পাওয়া ‘মাই নেম ইজ খান’ ছবিতে করণ জোহরের সহকারী হিসেবে কাজ করেন বরুণ। দুই বছর পর করণ জোহরের ‘স্টুডেন্ট অব দ্য ইয়ার’ ছবির মাধ্যমে বলিউডে পা রাখেন ২৭ বছর বয়সী বরুণ। একই ছবির মাধ্যমে বলিউডে যাত্রা শুরু করেন ২৯ বছর বয়সী মডেল ও অভিনেতা সিদ্ধার্থ মালহোত্রা।এদিকে করণ জোহরের জন্মদিন উদযাপন অনুষ্ঠানে নিজেদের মধ্যে চলমান দ্বন্দ্ব মিটিয়ে ফেলেছেন বলিউডের দুই অভিনেত্রী সোনম কাপুর ও পরিনীতি চোপড়া। এ প্রসঙ্গে অনুষ্ঠানে উপস্থিত একজন অতিথি জানিয়েছেন, অনুষ্ঠানের এক পর্যায়ে সোনমের দিকে এগিয়ে যান পরিনীতি। তাঁরা গল্প-গুজবে মেতে ওঠেন। সোনমও সহজ-স্বাভাবিকভাবে কথা বলেন পরিনীতির সঙ্গে। এবারের কান চলচ্চিত্র উত্সবে সোনমের পোশাক ও সাজ-সজ্জার ভূয়সী প্রশংসা করেন পরিনীতি। যোগাযোগ রক্ষার জন্য তাঁরা একে অন্যের ফোন নম্বরও চেয়ে নেন।প্রসঙ্গত, তারকা আড্ডার জনপ্রিয় অনুষ্ঠান কফি উইথ করণে পরিনীতি চোপড়াকে খোঁচা মেরে মন্তব্য করেছিলেন ‘বেওকুফিয়া’ তারকা সোনম কাপুর। কিছুটা মুটিয়ে যাওয়া পরিনীতিকে উদ্দেশ করে সোনম বলেছিলেন, ‘আঁঁটসাঁট পোশাক পরা বন্ধ করা উচিত তাঁর।’গত এপ্রিল মাসে কফি উইথ করণ অনুষ্ঠানের আরেকটি পর্বে সুযোগ পেয়ে সোনমকে খোঁচা মেরে মন্তব্য করেন পরিনীতি। কথা প্রসঙ্গে পরিনীতিকে অনুষ্ঠান সঞ্চালক করণ জোহর জিজ্ঞেস করেছিলেন, সোনম কাপুর অভিনয় পেশার বদলে আর কোন পেশা বেছে নিতে পারতেন। জবাবে পরিনীতি বলেন, ‘আমার মনে হয়, আনলিমিটেড টকটাইম সুবিধাসহ টেলিফোন অপারেটর কিংবা এ জাতীয় কোনো পেশা বেছে নেওয়া উচিত ছিল সোনমের। কারণ তিনি অনর্গল কথা বলতে খুবই পছন্দ করেন।’
