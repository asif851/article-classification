
 



সুহানা একটি ম্যাগাজিনের জন্য শুট করছে।
শাহরুখ ছেলেমেয়েদের পড়াশোনার ব্যাপারে খুব কড়া।
সুহানা নাকি কখনোই তার বাবার কাছ থেকে অভিনয় শিখতে চায় না।


বলিউডের অন্যতম জনপ্রিয় তারকা শাহরুখ খানের মেয়ে সুহানা, বলিউডে পা রাখার আগেই সে ‘হিট’। এর পেছনে বাবা শাহরুখ খানের জনপ্রিয়তা তো অবশ্যই অনুঘটক হিসেবে কাজ করেছে। সুহানা নিজেও কিন্তু কম জনপ্রিয় নয়। সামাজিক যোগাযোগমাধ্যমে নিত্যনতুন ছবি দিয়ে সব সময়ই আলোচনায় থাকে সুহানা। এভাবেই ইনস্টাগ্রামের পাতা থেকে সে জায়গা করে নিয়েছে ম্যাগাজিনের প্রচ্ছদে।
সম্প্রতি এক অনুষ্ঠানে সুহানার মা ও শাহরুখ খানের স্ত্রী গৌরী খান বলেন, ‘সুহানা একটি ম্যাগাজিনের জন্য শুট করছে। আমি এখনই সেই ম্যাগাজিনের নাম প্রকাশ করতে চাই না। কিন্তু আমার জন্য এটি এ বছরের সবচেয়ে উচ্ছ্বসিত হওয়ার মতো ঘটনা। আমি সেটি দেখার অপেক্ষায় বসে আছি।’
স্কুলের বার্ষিক অনুষ্ঠানে একটি মঞ্চ নাটকে অংশ নিয়েছিল সুহানা। তার সেই নাটকের ভিডিও ইন্টারনেটে দ্রুত ছড়িয়ে পড়ে। অভিনেত্রী শাবানা আজমির চোখে পড়ে সেই ভিডিও। ১৭ বছর বয়সী সুহানার অভিনয় দেখে মুগ্ধ হয়ে তিনি একটি টুইট করেছিলেন। সেখানে শাহরুখকে উদ্দেশ করে তিনি বলেন, ‘যথাযথ প্রশিক্ষণ দিলে ভবিষ্যতে এই মেয়ে অনেক বড় অভিনয়শিল্পী হবে।’ তবে শাহরুখ তাঁর ছেলেমেয়েদের পড়াশোনার ব্যাপারে খুব কড়া। লেখাপড়া শেষ না করে মেয়েকে তিনি কিছুতেই বলিউডে আসতে দেবেন না। গত বছর একটি সাক্ষাৎকারে তিনি বলেছিলেন, ‘সুহানা অভিনয় করতে চায়। আমি ওর চোখে অভিনেত্রী হওয়ার প্রবল ইচ্ছা দেখতে পাই। আমি ওর অভিনয় দেখেছি, মঞ্চে ও দুর্দান্ত। ছেলেমেয়েদের আমি সব সময় বলি, তুমি যা-ই করতে চাও, আগে পড়াশোনা ঠিকমতো শেষ করো।’  মেয়ের সম্পর্কে আরেকটি মজার তথ্য দেন শাহরুখ। সুহানা নাকি কখনোই তার কাছ থেকে অভিনয় শিখতে চায় না। সে প্রচুর চলচ্চিত্র দেখে। আর নিজের যোগ্যতায় অভিনেত্রী হতে চায়। তবে মেয়ের ম্যাগাজিনের প্রচ্ছদ শুটে অংশ নেওয়ার বিষয়ে এখনো শাহরুখ খানের কোনো মন্তব্য পাওয়া যায়নি। অনেকে এই ম্যাগাজিনের শুটকে বলিউডের পথে সুহানার ‘এক কদম’ এগিয়ে যাওয়া বলে ভাবছেন। হিন্দুস্তান টাইমস
