
‘শাহরুখ, কাল সালমান খানের জন্মদিন। এ উপলক্ষে আপনি কিছু বলবেন?’ সাংবাদিকের এই প্রশ্নের পর একমুহূর্ত দেরি না করে শাহরুখ খান গাইলেন, ‘তুম জিয়ো হাজারোঁ সাল...’। এরপর বললেন, ‘সালমান এখন তার ফার্ম হাউসে আছে। তার সঙ্গে আগামীকাল আমি দেখা করতে পারব না। কারণ, আমার ছেলেমেয়েরা এখন এখানে। আমি তাদের সঙ্গে সময় কাটাচ্ছি। সালমান মুম্বাই ফিরে আসুক। এরপর এখানে আমরা পার্টি করব।’ তাঁকে আবার প্রশ্ন করা হয়, ‘আপনি সালমানকে কী উপহার দিতে চান?’ শাহরুখ বললেন, ‘এখানেই সব বলে দেব!’ ৬৩তম ফিল্মফেয়ার অ্যাওয়ার্ডস উপলক্ষে আয়োজিত এক সংবাদ সম্মেলনে সাংবাদিকদের মুখোমুখি হন শাহরুখ খান। গতকাল মঙ্গলবার মুম্বাইয়ে এই আয়োজন করা হয়।
জন্মদিনের আগের দিন সালমান খানকে শুভেচ্ছা জানালেন শাহরুখ খান। হাসতে হাসতে বললেন, ‘আমি কিন্তু দুটি কাজই করেছি। গানও গেয়েছি আবার শুভেচ্ছাও জানিয়েছি।’
আজ ২৭ ডিসেম্বর বলিউডের ‘টাইগার’ সালমান খানের জন্মদিন। ৫২ বছরে পা রেখেছেন তিনি। জন্মদিন উপলক্ষে আজ সন্ধ্যায় আলিবাগ ফার্ম হাউসে বিশাল পার্টির আয়োজন করা হয়েছে। পার্টি শুরু হয়েছে গতকাল রাত ১২টা থেকেই। পার্টি মুডে আছেন সালমান। বান্ধবী ক্যাটরিনা কাইফ আর পরিবারের সদস্যদের সঙ্গে ফার্ম হাউসে তাঁকে পার্টি করতে দেখা গেছে। এবার জন্মদিনে দারুণ খোশমেজাজে আছেন সালমান খান। কারণ, ২২ ডিসেম্বর মুক্তি পেয়েছে তাঁর নতুন ছবি ‘টাইগার জিন্দা হ্যায়’। এই ছবিতে তাঁর সঙ্গে আরও আছেন ক্যাটরিনা কাইফ। মুক্তির পর প্রথম চার দিনেই ছবিটি আয় করেছে ১৫১ কোটি রুপি।
এদিকে এ বছর ১৪ মার্চ ৫২ বছরে পা রেখেছেন আমির খান, ২ নভেম্বর ৫২ বছরে পা রেখেছেন শাহরুখ খান, আর আজ ২৭ ডিসেম্বর ৫২ বছরে পা রেখেছেন সালমান খান। তখন ঘড়িতে রাত ১২টা। জন্মদিন উপলক্ষে ফার্ম হাউসে আয়োজন করা হয়েছে পার্টি। সেখানে এসেছেন অনেকে। টুইটারে শুভেচ্ছার বন্যা বয়ে যাচ্ছে। শুধু ভক্ত নয়, এই তালিকায় ছিলেন বলিউডের তারকারাও। এনডি টিভি, দ্য ইন্ডিয়ান এক্সপ্রেস
