
হ্যাঁ, নায়িকা নুসরাত ফারিয়া এখন গায়িকা। তাঁর গাওয়া প্রথম গান ‘পটাকা’ গত বৃহস্পতিবার অবমুক্ত হয়েছে ইউটিউবে। এরপর থেকেই গায়িকা ফারিয়ার প্রশংসায় পঞ্চমুখ সবাই। তাঁর দীর্ঘদিনের বন্ধু ও সহকর্মী নায়ক আরিফিন শুভও তাই। তিনি তো গানের ভিডিওর উন্মোচন অনুষ্ঠানে এসেও নেচে-গেয়ে ফারিয়াকে দারুণ সাহস জোগালেন।
বৃহস্পতিবার রাতে বাংলাদেশের সিএমভি ও ভারতের কলকাতার ভেঙ্কটেশে ইউটিউব চ্যানেলে একসঙ্গে অবমুক্ত হয় ফারিয়ার গাওয়া গান ‘পটাকা’র ভিডিও। এ উপলক্ষে বৃহস্পতিবার রাতে রাজধানীর বনানীর একটি রেস্তোরাঁয় এক অনুষ্ঠানের আয়োজন করা হয়। অনুষ্ঠানে ফারিয়ার সিনেমা, নাটক ও সংগীতজগতের কাছের মানুষেরা উপস্থিত ছিলেন। ফারিয়াকে তাঁর প্রথম গানের জন্য শুভকামনা জানাতে মঞ্চে উঠে তাঁর শুভাকাঙ্ক্ষীরা অনেকেই অনেক কিছু বলেন। এর মধ্যে নায়ক শুভ মঞ্চে উঠে জানান, গায়িকা হিসেবে বন্ধু ফারিয়ার অভিষেক তাঁকেও অনুপ্রেরণা জোগাচ্ছে। তিনিও ভাবছেন গানে নিজে ভাগ্য যাচাই করার!
এই অনুষ্ঠানে আরও উপস্থিত ছিলেন ‘পটাকা’র সংগীত পরিচালক প্রীতম হাসান, এর গীতিকার রাকিব রাহুল, কণ্ঠশিল্পী কনা, অভিনেত্রী বাঁধন, কণ্ঠশিল্পী জয় শাহরিয়ার প্রমুখ।
