
মঞ্চ, টিভি ও চলচ্চিত্র অভিনয়শিল্পী নাজনীন হাসান চুমকীর কাছে হেরে গেলেন চলচ্চিত্রের প্রিয়দর্শিনী নায়িকা মৌসুমী। মেরিল-প্রথম আলো পুরস্কারে সমালোচকদের রায়ে মৌসুমীকে হারিয়ে সেরা চলচ্চিত্র অভিনেত্রী নির্বাচিত হয়েছেন চুমকী। বিষয়টিতে চুমকী যেমন বিস্মিত, তেমনি উচ্ছ্বসিতও।এ প্রসঙ্গে চুমকী বলেন, ‘মৌসুমী আপা আমার ড্রিমগার্ল। তাঁকে নানা কারণে আদর্শিক অবস্থানে রাখি আমি। তাঁর অভিনয়প্রতিভা ও ব্যক্তিত্ব আমাকে মুগ্ধ করে। মৌসুমী আপার মতো এত বড়মাপের একজন অভিনয়শিল্পীর সঙ্গে মনোনয়ন পাওয়াটাই ছিল অনেক বেশি আনন্দের। শুরু থেকেই আমি ভেবেছিলাম, তিনি পুরস্কারটা পাচ্ছেন। কিন্তু যখন অনুষ্ঠানে সেরা অভিনয়শিল্পী হিসেবে আমার নামটি ঘোষণা করা হয়, তখন অনেক বিস্মিত হয়েছি। ঠিক সেই মুহূর্তে অনেক কিছুই বুঝে উঠতে পারিনি আমি।’কাজী মোরশেদ পরিচালিত ‘একই বৃত্তে’ ছবিতে অভিনয়ের জন্য সমালোচক বিভাগে সেরা চলচ্চিত্র অভিনেত্রী নির্বাচিত হয়েছেন চুমকী। তিনি বলেন, ‘অনেক দিন আগে ‘‘একই বৃত্তে’’ ছবিটির কাজ করেছিলাম। অনেক কিছু এখন মনেও নেই। ছবিটিতে অভিনয়ের জন্য মেরিল-প্রথম আলো সমালোচক পুরস্কার তো দূরের কথা, মনোনয়ন পাব বলেই ভাবিনি। শেষ পর্যন্ত মর্যাদাপূর্ণ পুরস্কারটি অর্জন করতে পারায় আমি অনেক বেশি উচ্ছ্বসিত।’প্রসঙ্গত, নব্বইয়ের দশকের শেষের দিক থেকে অভিনয়ের সঙ্গে আছেন নাজনীন হাসান চুমকী। দেশ নাট্যদলের ‘লোহা’ নাটকটির মধ্য দিয়ে ঢাকার মঞ্চে পদার্পণ করেন তিনি। আহসান হাবীবের ‘যেতে যেতে অবশেষে’ নাটকের মধ্য দিয়ে টিভি নাটকে নাম লেখান। তখন থেকে অভিনয়ের সঙ্গেই আছেন।
