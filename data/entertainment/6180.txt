
নারী সুপার হিরো ওয়ান্ডার উইমেন-এ বুঁদ তরুণেরা। তাই ছবির সিক্যুয়েলের ঘোষণা এল ত্বরিত গতিতে। সেখানেও ইসরায়েলি অভিনেত্রী গাল গ্যাদতকে দেখা যাবে ‘ওয়ান্ডার উইমেন’ হিসেবে। তবে ভিলেন কে? জানা গেল, কমিক বইয়ের আরেক চরিত্র ‘চিতা’ নাকি বুক চিতিয়ে দাঁড়াবেন ওয়ান্ডার উইমেনের মুখোমুখি। চিতার চরিত্রে দেখা যাবে মার্কিন অভিনেত্রী ক্রিস্টেন উইগকে।
ছবির পরিচালক নির্মাতা প্যাটি জেনকিনস গত শুক্রবার ক্রিস্টেনের ছবিতে থাকার বিষয়টি নিশ্চিত করেন। ক্রিস্টেন ‘স্যাটারডে নাইট লাইভ কমেডি সিরিজ’ দিয়ে পরিচিত। ‘ব্রাইডসমেইডস’, ‘ঘোস্টবাস্টার্স’-এর মতো ছবিতে অভিনয় করেছেন। ‘ওয়ান্ডার উইমেন’ পরিবারের সঙ্গে যুক্ত হতে পেরে আনন্দিত ক্রিস্টেন। টুইট করে জানিয়েছেন, ‘সবচেয়ে রোমাঞ্চকর খবরটি নিশ্চিত হওয়ায় বেশ উদ্দীপ্ত। আমার পছন্দের একটি ছবির সঙ্গে কাজ করার জন্য আর অপেক্ষা করতে পারছি না।’ অবশ্য তাঁর রোমাঞ্চ ছুঁয়ে গেছে ‘ওয়ান্ডার উইমেন’কেও। ক্রিস্টেনের টুইটটি কপি করে গাল গ্যাদতও টুইট করে ক্রিস্টেনের থাকার বিষয়টি নিশ্চিত করেছেন। নিজেও যোগ করেছেন, ‘স্বাগত ক্রিস্টেন। এটা অসাধারণ কিছু হতে যাচ্ছে।’
ডিসি কমিকসে ১৯৪৩ সাল থেকে চিতার আগমন ঘটে। এরপর অনেক ভার্সনের চিতাকে দেখেছেন ভক্তরা। কোন চিতাকে দর্শক পর্দায় দেখবেন, তা নিয়ে সংশয় থেকে গেল। এর জন্য অপেক্ষা করতে হবে আগামী বছরের পয়লা নভেম্বর পর্যন্ত। এদিন মুক্তি পাবে ছবিটি। লস অ্যাঞ্জেলেস টাইমস
