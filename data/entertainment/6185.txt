
শব্দনোঙর আবৃত্তি সংগঠনের উদ্যোগে বসন্ত ও ভালোবাসা দিবস নিয়ে ১১ ফেব্রুয়ারি আবৃত্তি অনুষ্ঠানের আয়োজন করা হয়। বেলা তিনটায় জেলা শিল্পকলা একাডেমী মিলনায়তনে শুরু হওয়া অনুষ্ঠানে আবৃত্তি, কবিতা পাঠ, গান ও নাচ পরিবেশন করেন শিল্পীরা।শুরুতে সংগঠনের সদস্যরা বৃন্দ আবৃত্তি পরিবেশন করেন। এরপর বক্তব্য দেন শব্দনোঙর আবৃত্তি সংগঠনের সাধারণ সম্পাদক দিলরুবা খানম। হাসান জাহাঙ্গীরের নির্দেশনায় দিলরুবা খানমের গ্রন্থনায় ‘ছন্দে জাগুক আগামী প্রহর’ আবৃত্তি করে শোনান শিল্পীরা। বৃন্দ আবৃত্তির পর ছিল গানের সঙ্গে কবিতা পাঠ। ‘চল না দুজন আজ নীলিমা ছুঁয়ে ভালোবাসি’ নিবেদিতা পালের কণ্ঠে এ গানের সঙ্গে আবৃত্তি করেন সঞ্জয় সুন্দর। ‘আহা আজি এ বসন্তে’ হাসান জাহাঙ্গীরের গাওয়া এই গানের সঙ্গে আবৃত্তি করেন বর্ষা চৌধুরী। দ্বৈত কণ্ঠে আবৃত্তি করেন নাহিদ নেওয়াজ ও আবদুল্লাহ আল মারুফ এবং সঞ্জয় সুন্দর ও নিবেিদতা পাল। এরপর আমন্ত্রিত কবি ওমর কায়সার, বিশ্বজিৎ চৌধুরী, আক্তার হোসাইন, শুক্লা ইফতেখার, মানজুর মোহাম্মদ, অনিন্দ্য বড়ুয়া ও ফারহানা আনন্দময়ী কবিতা পাঠ করেন।স্বরচিত কবিতা পাঠের পর আমন্ত্রিত আবৃত্তিশিল্পী ফারুক তাহের, মছরুর হোসেন ও দেবাশীষ রুদ্র আবৃত্তি করেন। দ্বৈত আবৃত্তিতে অংশ নেন মো. মুজাহিদুল ইসলাম ও শ্রাবণী দাশগুপ্তা। আসরের এই পর্যায়ে আবৃত্তি পরিবেশন করেন আমন্ত্রিত সংগঠন মুক্তধ্বনি আবৃত্তি সংসদের সদস্যরা। তার পরে ছিল খুদে শিল্পীদের পরিবেশনায় বৃন্দ আবৃত্তি। সবশেষে গিটারের সুরে আবৃত্তি করে শোনান শব্দনোঙরের শিল্পীরা।
