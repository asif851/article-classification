
গত বছরই নির্মাতা মানিক মানবিক শেষ করেছেন তাঁর প্রথম চলচ্চিত্র শোভনের স্বাধীনতা। কাজ শেষ করে এ বছরের শুরুতেই জমা দেন সেন্সর বোর্ডে। আর ৮ ফেব্রুয়ারি পেলেন ‘আনকাট’ সেন্সর ছাড়পত্র। বিনা কর্তনে ছাড়পত্র পাওয়া প্রসঙ্গে পরিচালক বলেন, ‘এটা আমার জন্য আনন্দের খবর। ছবিটি মুক্তিযুদ্ধভিত্তিক। রশীদ হায়দারের উপন্যাস শোভনের স্বাধীনতারই চিত্রায়ণ এটি।’২০১২ সালে শুরু হয় ছবিটির শুটিং। ঢাকাসহ দেশের বিভিন্ন স্থানে দৃশ্যধারণ হয় ছবিটির। পরিচালক জানান, ছবিতে ঢাকার নটর ডেম কলেজের ১৩ জন শিক্ষার্থী অভিনয় করেছেন, যাঁরা এরই মধ্যে কলেজের পাট চুকিয়েছেন। এই দলের মধ্য থেকে রুদ্র রাইয়ান অভিনয় করেছেন শোভন চরিত্রে। এ ছাড়া অভিনয় করেছেন ফেরদৌস, নিপুণ, ওয়াহিদা মল্লিক জলি, চিত্রলেখা গুহ, খায়রুল আলম সবুজ ও স্বাধীন খসরু।সরকারি অনুদানে নির্মিত পূর্ণদৈর্ঘ্য এ শিশুতোষ চলচ্চিত্রটি আগামী মার্চেই মুক্তি দেওয়ার পরিকল্পনা করছেন পরিচালক।
