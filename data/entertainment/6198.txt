
অনুষ্ঠানের নাম ‘নচিকেতা নাইট’। কাকে ঘিরে এ অনুষ্ঠান, নামের মধ্যেই তা স্পষ্ট। তবে নচিকেতার শুধু গানই নয়, অনুষ্ঠানে তিনি কথাও বললেন বিভিন্ন বিষয় নিয়ে। তিনি বললেন বাংলাদেশে তাঁর দুই প্রিয় শিল্পীর কথা। একজন রুনা লায়লা, অন্যজন কুমার বিশ্বজিৎ। নচিকেতা যখন এই দুজনকে প্রশংসার বন্যায় ভাসিয়ে দিচ্ছেন, তখন তাঁদেরও তো কিছু বলতে হয়। তাই অনুষ্ঠানের পুরো ইউনিট হাজির হলো কুমার বিশ্বজিতের বাড়ি। কুমার বিশ্বজিৎও কম যান না। তিনি নচিকেতাকে শুভেচ্ছা জানালেন ছন্দে ছন্দে: ‘জীবনধর্মী গানের যাঁরা প্রণেতা/ তাঁদের মধ্যে অন্যতম নেতা/ তিনি হলেন নচিকেতা!’ এভাবে প্রশংসাসূচক প্রায় ১৫ লাইনের নিজের লেখা একটি ছড়া সুরে সুরে আবৃত্তি করেছেন তিনি। মুঠোফোনে এ সম্পর্কে কুমার বিশ্বজিৎ বললেন, ‘নচিকেতা আমারও খুব পছন্দের শিল্পী। তাঁকে নিয়ে তাৎক্ষণিক কিছু বলার সুযোগ পেয়ে ছন্দে ছন্দে ভালো লাগাটা প্রকাশ করে দিলাম।’ঈদে একটি বেসরকারি চ্যানেলে প্রচারিত হবে ‘নচিকেতা নাইট’। অনুষ্ঠানটি উপস্থাপনা করেছেন সংগীতশিল্পী বাপ্পা মজুমদার। অনুষ্ঠানে নচিকেতা নিজের জনপ্রিয় ১২টি গান গেয়েছেন। সেই সঙ্গে বাংলাদেশের শিল্পী চন্দন সিনহার গাওয়া গান ‘আমি নিঃস্ব হয়ে যাব’ গেয়েছেন বিশেষ অনুরোধে।
