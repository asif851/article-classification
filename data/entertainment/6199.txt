
কলম্বীয় পপ গায়িকা শাকিরার বিরুদ্ধে তাঁর সাবেক প্রেমিক অ্যান্টোনিও ডে লা রুয়ার করা তিনটি মামলাই সম্প্রতি খারিজ করে দিয়েছেন লস অ্যাঞ্জেলেস আদালত।শাকিরার আয়ের একটি অংশ পাওয়ার জন্য ১০০ মিলিয়ন ডলারের মামলা করেছিলেন আর্জেন্টিনার সাবেক প্রেসিডেন্ট ফার্নান্দো ডে লা রুয়ার ছেলে অ্যান্টোনিও।আদালতে দাখিল করা কাগজপত্রে অ্যান্টোনিও উল্লেখ করেন, শাকিরা নামটি একটি ব্র্যান্ডে পরিণত হয়েছে। এর পুরো কৃতিত্ব নিজের বলেই মনে করেন অ্যান্টোনিও। এ ছাড়া শাকিরার তুমুল জনপ্রিয় ‘হিপস ডোন্ট লাই’ ও ‘ওয়াকা ওয়াকা’ গান দুটি তৈরির ভাবনাও প্রথম তাঁর মাথায় এসেছিল বলে দাবি করেন অ্যান্টোনিও। এসব কারণেই তিনি মনে করেন, শাকিরার আয়ের একটি অংশ তাঁর প্রাপ্য।শাকিরা ও অ্যান্টোনিও দীর্ঘ ১১ বছর একসঙ্গে বাস করেছেন। কিন্তু শেষ পর্যন্ত তাঁদের প্রেম টেকেনি। ২০১১ সালের জানুয়ারিতে শাকিরা তাঁর ওয়েবসাইটে লিখেছিলেন, ‘২০১০ সালের আগস্টে আমরা আলাদা হয়ে গেছি। শুরু থেকেই আমার ক্যারিয়ার ও ব্যবসা সামলানোর দায়িত্ব পালন করেছে অ্যান্টোনিও। আমাদের মধ্যে ব্যক্তিগত সম্পর্ক না থাকলেও ভবিষ্যতেও সে আমার ব্যবসায়িক অংশীদার হয়ে থাকবে।’
২০১১ সালের অক্টোবরে হঠাত্ করেই শাকিরা জানান, অ্যান্টোনিও আর তাঁর ব্যবসায়িক অংশীদার নন। শাকিরার বিরুদ্ধে গত বছরের নভেম্বরে আড়াই শ মিলিয়ন ডলারের মামলা করেছিলেন অ্যান্টোনিও। কিন্তু মামলাটি ধোপে টেকেনি। পরে চলতি বছরের ১২ এপ্রিল শাকিরার বিরুদ্ধে আবার তিনটি মামলা করেন অ্যান্টোনিও।
সম্প্রতি তিনটি মামলাই খারিজ হয়ে যাওয়ায় দারুণ খুশি শাকিরা। মামলায় জিতে প্রতিক্রিয়া জানাতে গিয়ে তিনি বলেছেন, ‘এ ধরনের ভিত্তিহীন মামলার কার্যক্রম বন্ধ করার সিদ্ধান্ত নেওয়ায় আদালতের প্রতি আমি কৃতজ্ঞ। আমি যে কতটা আনন্দিত, তা ভাষায় প্রকাশ করতে পারব না। আমি আশা করব, ভবিষ্যতে আমাকে আর এ ধরনের হয়রানির মুখে পড়তে হবে না। আমি আমার নতুন জীবনে কোনো ঝামেলা পোহাতে চাই না।’
অ্যান্টোনিওর সঙ্গে বিচ্ছেদের পর স্প্যানিশ ফুটবল তারকা জেরার্ড পিকেকে নতুন সঙ্গী হিসেবে বেছে নিয়েছেন শাকিরা। গত বছরের জানুয়ারিতে ছেলে মিলান পিকে মেবারককে স্বাগত জানিয়েছেন শাকিরা ও জেরার্ড।
