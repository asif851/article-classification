
 
একেবারে আদায় কাঁচকলা সম্পর্ক হয়ে দাঁড়িয়েছে ক্যাটরিনা আর দীপিকা পাড়ুকোনের। অন্তত রণবীরের আশপাশে যে ক্যাটরিনার ছায়া পর্যন্ত সহ্য করতে পারছেন না দীপিকা, তার প্রমাণও মিলেছে সাম্প্রতিক দুই ঘটনায়। কিছুদিন আগে ক্যাটরিনা থাকবেন বলে এক অনুষ্ঠানেই যাননি তিনি, আর এবার বাতিল করলেন লন্ডন সফর। জানিয়েছে ওয়ান ইন্ডিয়া।
 
দিন কয়েক আগে ‘ইয়ে জাওয়ানি হ্যায় দিওয়ানি’ ছবির শিল্পী ও নির্মাতাদের সম্মানে আয়োজিত এক অনুষ্ঠানে ছবির পরিচালক অয়ন মুখার্জি, প্রযোজক করণ জোহর, অভিনয়শিল্পী আদিত্য রায় কাপুর, কালকি কোচিন, রণবীর কাপুরসহ আরও অনেকে উপস্থিত হলেও দীপিকা সেখানে যাননি। কারণ, সেখানে হাজির ছিলেন ক্যাটরিনা।
 
‘ইয়ে জাওয়ানি হ্যায় দিওয়ানি’ ছবিতে সাবেক প্রেমিক রণবীর কাপুরের সঙ্গে জুটি বেঁধে অভিনয় করেছেন দীপিকা। ছবিটির প্রচারণার জন্য লন্ডন যাওয়ার কথা থাকলেও এই সফর বাতিলের পরিকল্পনা করছেন দীপিকা। কারণ, একই সময়ে লন্ডনে অবস্থান করবেন ক্যাটরিনা কাইফ।
 
দীপিকাকে ছেড়ে ক্যাটরিনার প্রেমে মজেছিলেন রণবীর কাপুর। সেই থেকে এ ঠান্ডাযুদ্ধ চলছে দীপিকা-ক্যাটরিনার মধ্যে। ইদানীং ক্যাটরিনার সঙ্গে রণবীরের সখ্য বাড়ায় ঘন ঘন খবরের শিরোনাম হচ্ছেন তাঁরা। সম্ভবত বিষয়টি ঠিকমতো হজম করতে পারছেন না দীপিকা। বর্তমানে ক্যাটরিনাকে যতটা সম্ভব এড়িয়ে চলছেন তিনি। এরই ধারাবাহিকতায় এবার লন্ডন সফর বাতিলের পরিকল্পনা করলেন দীপিকা।
