
বিনা কর্তনে ছাড়পত্র পেল পরাবাস্তববাদী গল্প নিয়ে তৈরি চলচ্চিত্র অনুপ্রবেশ। বৈজ্ঞানিক কল্পকাহিনি, জাদুবাস্তবতা ও দর্শনের মিশেলে অনুপ্রবেশ ছবির কাহিনি। অদ্বয় দত্তের উপন্যাস অবলম্বনে তাঁরই পরিচালনায় ছবিটি নির্মিত হয়েছে।গত বুধবার ছাড়পত্র হাতে পেয়ে ছবির পরিচালক সেন্সর বোর্ডের এক সদস্যের বরাত দিয়ে জানিয়েছেন, বাংলাদেশের ছবি হিসেবে অনুপ্রবেশ একটু উচ্চাভিলাষী। স্বল্পসাধ্যের ভেতরে বিজ্ঞান-জাদুবাস্তবতা ও দর্শনকে একীভূত করার চেষ্টা করা হয়েছে। অনুপ্রবেশ চলচ্চিত্রের প্রধান দুটি চরিত্রে অভিনয় করেছেন নতুন মুখ আনোয়ার সায়েম ও সানজিয়া ইসলাম। আছেন পীযূষ বন্দ্যোপাধ্যায়, অলিউল হক, আলতাফ হোসেন প্রমুখ। একটি বিশেষ চরিত্রে অভিনয় করেছেন ভারতের শক্তিমান অভিনেতা সৌমিত্র চট্টোপাধ্যায়।রুভা মুভিজের ব্যানারে সম্প্রতি ছবিটির একটি ট্রেলার মুক্তি পেয়েছে। আসছে ১৬ এপ্রিল লন্ডনের ১৮তম রেইনবো চলচ্চিত্র উৎসবে দেখানো হবে অনুপ্রবেশ। এ বছরই দেশের প্রেক্ষাগৃহে মুক্তি পাবে ছবিটি।
