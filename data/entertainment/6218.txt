
নতুন দুটি গান নিয়ে শ্রোতাদের সামনে হাজির হলো ব্যান্ড চিরকুট। শ্রোতাদের আপাতত গান দুটি শোনার জন্য মোবাইল ফোনের সহায়তা নিতে হবে। দুটি গান নিয়ে ভিন্নধর্মী এই প্রচেষ্টাকে ব্যান্ডের সদস্যরা নাম দিয়েছেন মিনি অ্যালবাম। মোবাইল ফোন সেবাদাতা প্রতিষ্ঠান রবির গ্রাহকেরাই আপাতত গান দুটি শুনতে পাবেন। ৩৩৩৩ নম্বরে ডায়াল করে রবি গ্রাহকেরা মাল্টিসোর্সিং লিমিটেডের রেডিও পোর্টাল ‘মিউজিকা’য় চিরকুট ব্যান্ডের গান দুটি শোনার সুযোগ পাবেন।
চিরকুট ব্যান্ডের নতুন গান দুটির প্রকাশ উপলক্ষে গতকাল বৃহস্পতিবার সন্ধ্যায় ঢাকার গুলশানের একটি রেস্টুরেন্টে অনুষ্ঠানের আয়োজন করা হয়। এতে মোবাইল ফোন সেবাদাতা প্রতিষ্ঠান রবি'র মহাব্যবস্থাপক (ভ্যালু অ্যাডেড সার্ভিস) মাহমুদ হাসান ফয়সাল চিরকুট ব্যান্ডের সব সদস্য এবং মাল্টিসোর্সিং লিমিটেডের পক্ষে জাকির খানসহ আরও অনেকে উপস্থিত ছিলেন।চিরকুটের পক্ষে শারমীন সুলতানা সুমী বলেন, ‘ভালোবাসা দিবসে গান দুটি শ্রোতাদের উপহার দেওয়ার কথা ছিল। কিন্তু সব ধরনের প্রস্তুতি শেষ করতে না পারায় তখন সম্ভব হয়নি। নানা কনসার্টের পরও ব্যান্ডের সদস্যদের অক্লান্ত পরিশ্রমে গান দুটি শ্রোতাদের কাছে পৌঁছে দিতে পেরেছি। গান দুটি চিরকুট শ্রোতাদের ভালো লাগবে বলে আমার বিশ্বাস।’রবি'র মহাব্যবস্থাপক (ভ্যালু অ্যাডেড সার্ভিস) মাহমুদ হাসান ফয়সাল বলেন, ‘এই বছরে আমরা সংগীত নিয়ে বেশ কিছু পরিকল্পনা হাতে নিয়েছি। তার পদক্ষেপ হিসেবে চিরকুটের গান দুটি প্রকাশের উদ্যোগ নিয়েছি। অডিও বাজারে এখন পাইরেসি একটা বড় আতঙ্ক। তাই গান প্রকাশের ভিন্ন একটা উপায় বের করার চেষ্টা আমরা সবাই করছি, যাতে আমরা সবাই উপকৃত হই। আমি মনে করি, একটি গান তৈরির পেছনে শিল্পীদের অনেক পরিশ্রম করতে হয়। সেই পরিশ্রমের মূল্যায়ন দেওয়ার চেষ্টা থেকে আমরা ডিজিটাল পদ্ধতিতে গান প্রকাশের উদ্যোগ নিয়েছি। আমার বিশ্বাস, এতে করে সবাই সবদিক থেকে উপকৃত হবেন।’চিরকুট ব্যান্ডের নতুন গান দুটির শিরোনাম হচ্ছে ‘ভালোবাসলে কেন খিদে পায় না’ এবং ‘পথ’। তবে চিরকুটের পরবর্তী অ্যালবামেও এই গান দুটি থাকবে বলেও জানান সুমী।
