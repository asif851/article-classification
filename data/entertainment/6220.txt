
‘আইটেম’ দিয়ে আলোচনায় আসার পর নায়লা নাঈমকে নিয়ে কাজ করতে আরও বেশি আগ্রহী হয়ে ওঠেন নির্মাতারা। অবশ্য, ছবির মূল চরিত্রে নয়, তাঁকে সবাই ‘আইটেম গান’-এ নিতেই আগ্রহী। সম্প্রতি আবারও আইটেম গান ফিরেছেন ‘আইটেম গার্ল’ নায়লা নাঈম। তবে তাঁর এবারের নাচের ধাঁচটা একটু ভিন্ন। আর এবারের আইটেম নাচে তাঁর জুটি হয়েছেন অভিনেতা নিরব।একাধিক চলচ্চিত্রে আইটেম গানে ‘আইটেম কন্যা’ হিসেবে নেচে আলোচিত হয়েছেন নায়লা নাঈম। সম্প্রতি ‘টার্গেট-দেয়ার ইজ নো ক্লু’ ছবির গানে ‘আইটেম কন্যা’ হিসেবে অংশ নিয়েছেন তিনি। তবে আগের আইটেম নাচ ছাপিয়ে তাঁর এবারের ‘আইটেম’ গানের নাচের অভিজ্ঞতাকে নতুন হিসেবে আখ্যায়িত করেছেন নায়লা নাঈম। তাঁর ভাষ্য, ‘এর আগে সব গানে নাচের বিষয়টি ছিল একটু পশ্চিমা ধাঁচের। এবারের নাচটা ‘চিকনি চামেলি’ ধাঁচের। তিনি বলেন, এ আইটেমে দর্শকেরা আমাকে একেবারেই ভিন্ন আঙ্গিকে পাবেন।’এই আইটেম কন্যার সঙ্গে পাল্লা দিয়ে নেচেছেন এ ছবির নায়ক নিরব। তাঁর কাছে আইটেম কন্যার সঙ্গে নাচের অভিজ্ঞতা একবারেই নতুন।এ প্রসঙ্গে নিরব বলেন, ‘ছবিতে আইটেম গানে আইটেম কন্যার সঙ্গে নাচের দৃশ্যে অংশ নেওয়ার এটাই আমার প্রথম অভিজ্ঞতা। গানটির জাঁকজমকপূর্ণ দৃশ্যায়ন হয়েছে। তবে অনেক সময় যেমন ছবিতে কোনো কারণ ছাড়াই আইটেম গান করা হয়। কিন্তু এ গানটির মধ্যে ছবির গল্পের একটি অংশ ফুটে উঠেছে।’
এদিকে, ছবির পরিচালক সাইফ চন্দন জানিয়েছেন, গেল সপ্তাহের শেষে কক্সবাজারের একটি রিসোর্ট ভাড়া করে গানটি ধারণ করা হয়েছে। আইটেম গানটি লিখেছেন সোমেশ্বর অলি, সংগীত পরিচালনা করেছেন শওকত আলী ইমন আর কণ্ঠ দিয়েছেন লেমিস।
