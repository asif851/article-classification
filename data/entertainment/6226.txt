
বিনোদন জগতের তারকাদের মাঝে প্রেম-ভালোবাসা নতুন কিছু নয়, বরং তা হরহামেশাই হয়। বলিউডের অভিনেত্রী আলিয়া ভাটও যে চুটিয়ে প্রেম করছেন সিদ্ধার্থ মালহোত্রার সঙ্গে— এ খবরটিও তেমন নতুন কিছু নয়। নতুন খবর হলো, এই দুই কপোত-কপোতী নাকি সম্প্রতি একই ছাদের নিচে একসঙ্গে বসবাস করা শুরু করেছেন!দুজনের সম্পর্কটাও একেবারে নতুন নয়। বছর তিনেক আগে, করন জোহরের ‘স্টুডেন্ট অব দ্য ইয়ার’ ছবিতে যখন আলিয়া ও সিদ্ধার্থের অভিনয় জীবনের অভিষেক ঘটে, তখন থেকেই এই কথা বলাবলি হচ্ছিল যে তাঁরা দুজন প্রেমের সম্পর্কে জড়িয়েছেন!সংবাদমাধ্যমগুলোতে এমন খবর প্রচারিত হলেও এই জুটি কোনো রা কাড়েননি। সেই সময় থেকে আজ পর্যন্ত তাঁদের মধ্যকার সম্পর্ক নিয়ে ‘হ্যাঁ’ অথবা ‘না’ কিছুই বলেননি কেউ। যেন জনমনে কৌতূহল জাগিয়ে রাখাই বেশি পছন্দ তাঁদের!এবার কিন্তু তাঁদের সম্পর্কে এক চাঞ্চল্যকর তথ্য প্রকাশ করেছে বলিউডের মিস মালিনি ডটকম। সংবাদমাধ্যমটি জানিয়েছে, আলিয়া ভাট ও সিদ্ধার্থ মালহোত্রার সম্পর্ক এখন আর শুধু প্রেমের সম্পর্কেই থেমে নেই, তাঁরা বর্তমানে একসঙ্গে একই ছাদের নিচে বসবাস করাও শুরু করেছেন!সূত্রটি জানিয়েছে, ব্যস্ততার ফাঁকে যতটুকু সময় নিজের জন্য থাকে, এর পুরো সময়টাই বান্দ্রায় সিদ্ধার্থের বাড়িতে কাটান আলিয়া। শুধু কি তাই? সিদ্ধার্থ যখন কোনো কাজে বাইরে থাকেন, তখনো নাকি আলিয়াকে সেই বাড়িতে থাকতে দেখা গেছে!
এদিকে এই জুটির ঘনিষ্ঠ একটি সূত্র জানিয়েছে, যদি বিষয়টি সত্যিই হয়ে থাকে, তাহলে আর রাখঢাক কেন? কেন শুধু শুধু ভক্তদের বঞ্চিত করা? টাইমস অব ইন্ডিয়া।
