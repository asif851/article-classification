
লন্ডন থেকে উড়াল দিয়ে এসেছিলেন ঢাকায়। কোনো ধরনের বিশ্রাম ছাড়াই বান্দরবানে যোগ দিয়েছিলেন জাকির হোসেন রাজুর ‘প্রেমি ও প্রেমি’ ছবির শুটিংয়ে। ঠিকঠাকভাবে শুটিংও চলছিল। কিন্তু হঠাৎ রক্তচাপ কমে যাওয়ায় শুটিং স্পটেই অসুস্থ হয়ে পড়েন ফারিয়া। তাৎক্ষণিকভাবে বান্দরবানে স্থানীয় চিকিৎসকের কাছ থেকে প্রাথমিক চিকিৎসাসেবা নেওয়া হয়। এরপর আবারও কাজ শুরু করেন তিনি। একপর্যায়ে আবার অসুস্থ হয়ে পড়েন তিনি। বাধ্য হয়ে পরিচালককে শুটিং স্থগিত করতে হয়। গতকাল রাতের বিমানে ফারিয়াসহ ছবির পুরো ইউনিট চলে আসে ঢাকায়।ফারিয়া এখন তাঁর ঢাকার বাসায় বিশ্রাম নিচ্ছেন। আজ শনিবার সকালে ফারিয়া কথা প্রসঙ্গে বলেন, ‘গত কয়েক মাস আমার ওপর দিয়ে একরকম ঝড় বয়ে গেছে। অনেক কাজ করতে হয়েছে। সিনেমার শুটিংয়ের পাশাপাশি বিভিন্ন অনুষ্ঠান এবং সিনেমার প্রচারণার কাজে ঢাকা, কলকাতা, লন্ডন অনেক বেশি দৌড়াদৌড়ি করতে হয়েছে। কোনো বিশ্রামই নিতে পারিনি। এই কারণে শরীরটা বেশি দুর্বল হয়ে গেছে। তারই প্রভাব পড়েছে বান্দরবানে। ভেবেছিলাম, প্রাথমিক চিকিৎসা নিয়ে কাজ করতে পারব। কিন্তু কোনোভাবে কাজ করার শক্তি পাচ্ছিলাম না। পরিচালক আমার ব্যাপারটি বুঝতে পারছিলেন। তাই তিনি শুটিং স্থগিত করে দেন।’ফারিয়া জানান, চিকিৎসক তাঁকে সাত দিনের বিশ্রাম নিতে পরামর্শ দিয়েছেন। এরপর যদি শারীরিকভাবে নিজেকে সুস্থ মনে করেন, তাহলে কাজে ফিরতে পারবেন।
