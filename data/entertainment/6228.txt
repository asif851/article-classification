
মেঝেতে গোল হয়ে বসে ‘রবির আলোয় বাংলাভাষা’ শিরোনামের প্রবন্ধটি শুনছিলেন সবাই। পড়ছিলেন তুহিন তালুকদার। পেছনের দেয়ালে বাংলা হরফ দিয়ে আঁকা রবীন্দ্রনাথের ছবি। এটি খামখেয়ালী সভার ১৪তম আসর। গতকাল বিকেলে বিশ্বসাহিত্য কেন্দ্রের পাঠচক্র মিলনায়তনে বসে এই আসর। প্রবন্ধ পাঠের ফাঁকে ফাঁকে রাবীন্দ্রিক ঢঙেই যেন রসিকতা করছিলেন সভ্যরা। হাতে হাতে ঘুরছিল চা আর নিমকি। প্রবন্ধ পড়ার পর সেটি নিয়ে আলোচনা করেন মোহাম্মদ আজম।পড়াশোনা শেষে সন্ধ্যায় গান শোনান কলকাতার শিল্পী পৌলমী গাঙ্গুলী এবং বাংলাদেশের অনিরুদ্ধ সেনগুপ্ত ও জাকির হোসেন তপন। সভার আহ্বায়ক মাহমুদ হাশিম জানালেন, মার্চে তাঁদের পরের সভায় গান শোনাবেন রেজওয়ানা চৌধুরী বন্যা।
