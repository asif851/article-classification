
এক্সিম ব্যাংক-অন্যদিন হ‌ুমায়ূন আহমেদ সাহিত্য পুরস্কার ২০১৬ পেয়েছেন হাসান আজিজুল হক ও স্বকৃত নোমান। আজ বৃহস্পতিবার বাংলা একাডেমির সভা কক্ষে আয়োজিত সাংবাদিক সম্মেলনে অন্যদিন সম্পাদক মাজহারুল ইসলাম এ পুরস্কারের ঘোষণা দেন। তিনি জানান, কথাসাহিত্যিক হ‌ুমায়ূন আহমেদের স্মৃতিকে ধরে রেখে দেশের কথাসহিত্যিকদের সম্মাননা প্রদান ও নতুন কথাসাহিত্যিকদের স্বীকৃতি প্রদান করাই এ পুরস্কার প্রদানের লক্ষ্যে। সাহিত্যে সামগ্রিক অবদানের স্বীকৃতি হিসেবে কথাসাহিত্যিক হাসান আজিজুল হককে আর নবীন সাহিত্য শ্রেণিতে স্বকৃত রহমানকে এ পুরস্কারের জন্যই নির্বাচিত করা হয়েছে। পুরস্কার হিসেবে তাঁরা পাবেন যথাক্রমে পাঁচ লাখ টাকা ও এক লাখ টাকা। এ ছাড়া তাঁদের ক্রেস্ট, উত্তরীয় এবং সনদ দেওয়া হবে। আগামী ১২ নভেম্বর শনিবার বিকেলে বাংলা একাডেমির আবদুল করিম সাহিত্য বিশারদ মিলনায়তনে আনুষ্ঠানিকভাবে এ পুরস্কার প্রদান করা হবে। আজকের সংবাদ সম্মেলনে সময় উপস্থিত ছিলেন এক্সিম ব্যাংকের অ্যাসিস্ট্যান্ট ভাইস প্রেসিডেন্ট ও করপোরেট অ্যাফেয়ার্স অ্যান্ড ব্র্যান্ডিং ডিভিশনের প্রধান সজীব চ্যাটার্জি, বাংলাদেশ জ্ঞান ও সৃজনশীল প্রকাশক সমিতির সভাপতি আগামী প্রকাশনীর স্বত্বাধিকারী ওসমান গণি, অন্যদিনের নির্বাহী সম্পাদক আবদুল্লাহ নাসের প্রমুখ।
