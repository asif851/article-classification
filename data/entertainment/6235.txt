
ভালো ছবি ও পরিবেশের অভাবে অনেক দিন হলবিমুখ ছিলেন বাংলাদেশের দর্শক। তবে বছর খানেক হলো তাঁরা আবার হলে ফিরছেন। কিন্তু দেশি টিভি চ্যানেলগুলো থেকে দর্শক ক্রমেই মুখ ফিরিয়ে নিয়েছেন। অতিরিক্ত বিজ্ঞাপন আর ভালো কাজের অভাব—এমন অনেক অভিযোগে দেশি দর্শকদের রিমোট ঘুরছে কেবল বিদেশি চ্যানেলগুলোয়। তবে ভালো কাজ হলে মানুষ নাকি তা খুঁজে বের করে দেখে। শুধু দেখেই না, উপভোগ আর প্রশংসাও করে। এর সবচেয়ে বড় প্রমাণ পাওয়া গেছে ২০১৭ সালে। এ বছর টেলিভিশনে প্রচারিত অনেকগুলো নাটক আলোচনায় ছিল।
বছরজুড়ে দেশি নাটক দেখা না হলেও একটি বড়সংখ্যক দর্শক প্রতিবছর ঈদের সময় টিভিতে ভালো কিছু দেখার আশায় মুখিয়ে থাকেন। এ বছর ঈদুল ফিতর ও ঈদুল আজহায় নির্মাতা অমিতাভ রেজার তত্ত্বাবধানে তৈরি ‘আয়নাবাজি সিরিজ’ ও ‘অস্থির সময়ে স্বস্তির গল্প সিরিজ’ বেশ সাড়া জাগিয়েছে। তবে ‘আয়নাবাজি সিরিজ’-এর নাটকগুলো চলচ্চিত্র ‘আয়নাবাজি’র মতো দর্শকদের তুষ্ট করতে পারেনি। শুধু অমিতাভ রেজার নিজের পরিচালনায় ‘মার্চ মাসের শুটিং’ কিছুটা আওয়াজ তুলতে পেরেছে।
অবশ্য ঈদুল আজহায় ‘অস্থির সময়ে স্বস্তির গল্প’ সিরিজের নাটকগুলো মানুষকে আসলেই স্বস্তি দিয়েছে। এর মধ্যে সৈয়দ আহমেদ শাওকীর পরিচালনায় ‘কথা হবে তো?’ নাটকটি এ বছরের অন্যতম প্রশংসিত একটি টেলিভিশন নির্মাণ। এ ছাড়া এই সিরিজের ‘হোটেল আলবাট্রোস’ ও ‘মাহুত’ নাটক দুটি আলোচিত হয়। নাটকগুলোর পরিচালক ছিলেন যথাক্রমে নুহাশ হ‌ুমায়ূন ও সুকর্ণ সাহেদ ধীমান। দুজনই টেলিভিশনে এবারই প্রথম কাজ করেছেন।
‘ছবিয়াল রি-ইউনিয়ন’ সিরিজের ‘বিকালবেলার পাখি’ নাটকের কথা নতুন করে বলার কিছু নেই। আদনান আল রাজীবের পরিচালনায় এই নাটকের প্রতিটি চরিত্রের দুর্দান্ত অভিনয় দর্শকদের মনে ভীষণভাবে দাগ কাটে। এ বছর দর্শকদের মুগ্ধ করা আরেকটি নাটকের নাম ‘মি. জনি’। রেদওয়ান রনির পরিচালনায় এই নাটকটিও ছিল ‘ছবিয়াল রি-ইউনিয়ন’ সিরিজের।
তবে সব আলোচনাকে ছাপিয়ে গেছে ঈদুল আজহায় প্রচারিত নাটক ‘বড় ছেলে’। মিজানুর রহমান আরিয়ানের এই নাটক নিয়ে আলোচনা সমালোচনা দুই-ই হয়েছে। তবে বছরের সাড়া জাগানো নাটকগুলোর মধ্যে এটি অন্যতম।
কয়েক বছর ধরে হাসির নাটকের মোড়কে ভাঁড়ামিপূর্ণ নাটক তৈরি থেকে এ বছর নির্মাতারা অনেকটাই বেরিয়ে আসতে পেরেছেন, এটি একটি সুখবর। আর পেছনে ফিরে আলোচিত নাটকগুলোর তালিকার দিকে তাকালে দেখা যাবে, এর একটিও হাসির নাটক নয়। বরং বছরের সবচেয়ে আলোচিত দুটি টেলিভিশন প্রোডাকশন ‘বড় ছেলে’ ও ‘বিকালবেলার পাখি’ নাটক দুটি দর্শকদের কাঁদিয়েছে। বলা যেতে পারে, এবার বাংলাদেশের টেলিভিশন দর্শক কেঁদে সুখ পেয়েছেন।জয়ী ‘সুলতান সুলেমান’
ঈদের নাটকগুলো টেলিভিশনের জন্য নির্মিত হলেও বেশির ভাগ দর্শক সেগুলো এখন ইউটিউব ও অন্যান্য ভিডিও স্ট্রিমিং সাইট থেকেই দেখে নেয়। তবে বাংলাদেশি দর্শকদের টিভি সেটের সামনে সারা বছর জোঁকের মতো আটকে রেখেছিল বাংলায় ডাব করা বিদেশি সিরিয়াল ‘সুলতান সুলেমান’। বেসরকারি টেলিভিশন চ্যানেল দীপ্ত টিভিতে সম্প্রচারের শুরু থেকেই জনপ্রিয় এই ভিনদেশি ধারাবাহিক। তুরস্কে নির্মিত এই সিরিজের প্রতিটি মৌসুম বাংলাদেশে দর্শকপ্রিয়তা পেয়েছে। সেই ধারা অব্যাহত ছিল এ বছরও।
ওয়েব সিরিজ নাকি অশ্লীলতা? নাটক মানেই তা টেলিভিশনে দেখতে হবে, এই ধারণা থেকে এখন বেরিয়ে এসেছে আমাদের দেশের নির্মাতা ও দর্শক। পাশের দেশ ভারতে অনেক আগে থেকেই ‘ওয়েব সিরিজ’ জনপ্রিয়। এ বছর আমাদের দেশে শুধু অনলাইনে প্রচারের জন্য কিছু ওয়েব সিরিজ নির্মিত হয়। তবে সেগুলো মূলত বিতর্ককে কেন্দ্র করেই আলোচনায় এসেছিল। ওয়েব সিরিজের নামে অশ্লীলতা মিশ্রিত নিম্নমানের কয়েকটি নাটক এ বছর ইউটিউব চ্যানেল ও দেশি বিভিন্ন ভিডিও স্ট্রিমিং সাইটে প্রকাশ করা হয়। কিন্তু সিরিজগুলো সেই অর্থে দর্শক ধরতে পারেনি। আগামী বছরও ওয়েব সিরিজ নির্মাণের ধারা অব্যাহত থাকলে অবশ্যই ভালো কিছু দেখার প্রত্যাশা করবে দর্শক।
