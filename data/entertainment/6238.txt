
শনিবার দুপুর। সুলতানা কামাল মহিলা ক্রীড়া কমপ্লেক্স। এখানে প্রথম আলো আয়োজন করেছে বর্ণমেলা। মেলার বর্ণ মঞ্চে হচ্ছে গান, নাচ, ছড়া পাঠ, গল্প বলা, পুঁথি পাঠ, পাপেট শো, মাপেট শো, কৌতুক পরিবেশনসহ নানা কিছু।মঞ্চের পাশেই বসে আড্ডা দিচ্ছেন আর ফাঁকে ফাঁকে সেলফি তুলছেন সামিনা চৌধুরী, ফাহমিদা নবী আর বাপ্পা মজুমদার। মঞ্চে তখন গান করছেন আইয়ুব বাচ্চু।সামিনা চৌধুরী ও ফাহমিদা নবী আলাদা গান করার প্রস্তুতি নিয়ে এসেছেন। দুজনই গাইবেন দেশের গান।দুই বোনকে কাছে পেয়ে আয়োজকদের পক্ষ থেকে একসঙ্গে গান গাওয়ার অনুরোধ করা হলো। রাজি হলেন দুজনই।ফাহমিদা নবী বললেন, ‘বাপ্পাও আসুক আমাদের সঙ্গে। “আমার ভাইয়ের রক্তে রাঙানো একুশে ফেব্রুয়ারি” গানটি আমরা একসঙ্গে করব। বাপ্পার সঙ্গে তো গিটার আছে। গান গাওয়ার পাশাপাশি ও গিটার বাজাবে। আর কোনো মিউজিক নয়। আমরা তিনজন একসঙ্গে গানটি করব। এভাবে আমরা কখনো গাইনি।’শুনে বাপ্পাও রাজি হলেন।আইয়ুব বাচ্চুর গান শেষ হওয়ার পর মঞ্চে উঠলেন বাপ্পা। তিনি গান গাওয়ার জন্য মঞ্চে আমন্ত্রণ জানালেন সামিনা চৌধুরী ও ফাহমিদা নবীকে। কোনো প্রস্তুতি কিংবা মহড়া ছাড়া তাঁরা একসঙ্গে গাইলেন ‘আমার ভাইয়ের রক্তে রাঙানো একুশে ফেব্রুয়ারি’ গানটি। অন্য রকম এক আবহ তৈরি হয় মঞ্চে। এরপর সামিনা চৌধুরী ও ফাহমিদা নবী একসঙ্গে গাইলেন নজরুলসংগীত ‘দূর দ্বীপবাসিনী’।
