
চলচ্চিত্রে বিভিন্ন ক্ষেত্রে যাঁরা সেরা কাজ দেখিয়েছেন, এই তারকাদের হাতে পুরস্কার তুলে দেবেন প্রধানমন্ত্রী শেখ হাসিনা। ২৪ জুলাই ঢাকার বঙ্গবন্ধু আন্তর্জাতিক সম্মেলন কেন্দ্রে জাঁকাল অনুষ্ঠানে এ পুরস্কার তুলে দেওয়া হবে। আজ সোমবার বিকেলে প্রথম আলোকে এ তথ্য জানান মন্ত্রণালয়ের অতিরিক্ত সচিব মনজুরুর রহমান।  ‘জাতীয় চলচ্চিত্র পুরস্কার ২০১৫’-এর পুরস্কার পাওয়া গুণী ব্যক্তিদের নাম এরই মধ্য ঘোষণা করা হয়েছে। মে মাসে প্রজ্ঞাপন জারি হলেও বাকি ছিল পুরস্কার প্রদানের আনুষ্ঠানিকতা। বাংলাদেশের চলচ্চিত্রশিল্পে গৌরবোজ্জ্বল ও অসাধারণ অবদানের স্বীকৃতিস্বরূপ ২৫টি বিভাগে চলচ্চিত্রশিল্পী ও কলাকুশলীকে ‘জাতীয় চলচ্চিত্র পুরস্কার ২০১৫’ দেওয়া হচ্ছে। জাতীয় চলচ্চিত্র পুরস্কারের এবারের আসরে যৌথভাবে আজীবন সম্মাননা দেওয়া হচ্ছে অভিনেত্রী শাবানা ও কণ্ঠশিল্পী ফেরদৌসী রহমানকে। যৌথভাবে সেরা নায়কের পুরস্কার পেয়েছেন শাকিব খান (আরো ভালোবাসব তোমায়) ও মাহফুজ আহমেদ (জিরো ডিগ্রি)। ‘জিরো ডিগ্রি’ সিনেমায় অভিনয়ের জন্য সেরা অভিনেত্রী নির্বাচিত হয়েছেন জয়া আহসান। এবার সেরা চলচ্চিত্রসহ সর্বাধিক পুরস্কার পেয়েছে রিয়াজুল রিজু পরিচালিত সিনেমা ‘বাপজানের বায়োস্কোপ’।
