
মার্কিন টিভি রিয়েলিটি শো তারকা কিম কার্দাশিয়ানের প্যারিসের বাড়িতে ডাকাতি হয়েছে। সে সময় এই তারকা বাড়িতেই ছিলেন। ডাকাতেরা বন্দুকের মুখে প্রথমে জিম্মি করে তাঁকে। এরপর হাত-পা বেঁধে তাঁকে বাথরুমে বন্দী করে রাখে। প্যারিসের পুলিশ ও কিমের মুখপাত্র এমনটাই জানিয়েছেন গণমাধ্যমকে।পুলিশের পক্ষ থেকে জানানো হয়, কিমের প্রায় ৬৭ লাখ মার্কিন ডলার সমমূল্যের অলংকার ডাকাতেরা লুট করে নিয়েছে। তবে প্যারিসের ওই বাড়ি থেকে কী পরিমাণ নগদ অর্থ ডাকাতেরা লুট করেছে, তা পুলিশ এখনো প্রকাশ করেনি।এদিকে পুলিশ কিমকে উদ্ধার করে কয়েক ঘণ্টা তাদের হেফাজতে রেখেছিল। পরে তাঁর স্বামী কানিয়া ওয়েস্ট প্যারিসে গিয়ে ব্যক্তিগত উড়োজাহাজে করে কিমকে যুক্তরাষ্ট্রে ফিরিয়ে নেন। ৩৫ বছর বয়সী এই তারকার মুখপাত্র বলেন, এ ঘটনায় শারীরিকভাবে কোনো আঘাত পাননি কিম, তবে মানসিকভাবে অনেক আতঙ্কগ্রস্ত হয়ে আছেন।প্যারিস ফ্যাশন উইকে অংশ নিতে এত দিন ফ্রান্সে অবস্থান করছিলেন কিম কার্দাশিয়ান। সঙ্গে ছিলেন তাঁর মা ক্রিস জেনার ও বোন কেনডাল জেনার। তবে ডাকাতির সময় তাঁরা কেউই ওই বাড়িতে কিমের সঙ্গে ছিলেন না। পুলিশ প্রাথমিক তদন্ত প্রতিবেদনে জানায়, রাত আড়াইটার দিকে প্যারিসের ওই বাড়িতে পুলিশের পোশাক পরা মুখোশধারী দুই ব্যক্তি জোরপূর্বক প্রবেশ করে এবং কিমকে বন্দুক দেখিয়ে জিম্মি করে। সে সময় আরও তিনজন মুখোশধারী ব্যক্তি বাড়ির বাইরে অবস্থান করছিল। তবে কিমের দুই সন্তান নর্থ ওয়েস্ট ও সেইন্ট ওয়েস্টও সে সময় তাঁর সঙ্গে ছিল কি না, সে বিষয়ে এখনো মুখপাত্র কিংবা পুলিশ কিছু জানায়নি। বিবিসি।
