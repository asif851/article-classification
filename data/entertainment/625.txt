
সিডিতে হৃদয় খানের তৃতীয় একক অ্যালবাম ‘ভালো লাগে না’ প্রকাশ পাচ্ছে ৭ জুন। অ্যালবামটি বাজারে আসছে লেজার ভিশনের ব্যানারে। হৃদয় খানের নতুন অ্যালবামের প্রকাশ উপলক্ষে সেদিন সন্ধ্যা ছয়টা থেকে রাত আটটা পর্যন্ত বসুন্ধরা সিটির বেস্টি মিউজিকে (লেভেল-৬, ব্লক-ডি) উপস্থিত থেকে ভক্তদের সঙ্গে সরাসরি কথা বলবেন এবং সিডিসহ অটোগ্রাফ দেবেন হৃদয় খান।এ প্রসঙ্গে হৃদয় খান বলেন, ‘ফেসবুকে, এসএমএসে কিংবা কল করে অনেকেই আমার সঙ্গে দেখা করতে চান। আমার গান নিয়ে নিজেদের অনুভূতি প্রকাশ করতে চান। মূলত তাঁদের জন্যই আমার এই পরিকল্পনা। এ ছাড়া অন্য যে কেউ এসে যোগ দিতে পারবেন।’হৃদয় আরও বলেন, ‘মিউজিক ভিডিওর কল্যাণে এই অ্যালবামের টাইটেল গানটি এরই মধ্যে শ্রোতারা গ্রহণ করেছেন। সিডি হাতে পেলে বাকি গানগুলোও সবার ভালো লাগবে।’ফিউশন, মেলোডি ও রোমান্টিক ঘরানার ১০টি গান দিয়ে সাজানো হয়েছে ‘ভালো লাগে না’ অ্যালবামটি। সব গানের সুর ও সংগীত পরিচালনা করেছেন হৃদয় খান নিজেই। কথা লিখেছেন এস এ হক অলীক, রবিউল ইসলাম জীবন, গুঞ্জন রহমান প্রমুখ। গানগুলোর শিরোনাম ‘ভালো লাগে না’, ‘কি যে যাতনা’, ‘তুমি যে কি আমার’, ‘তোমারে না দেখিলে’, ‘তাকে ভালোবাসি’, ‘সে যে কার’, ‘তুমি হীনা’, ‘তুমি নাই’, ‘মুগ্ধতা’ ও ‘উন্মাদনা’।উল্লেখ্য, হৃদয় খানের প্রথম একক অ্যালবাম ‘বল না’ বাজারে আসে ২০০৯ সালে। ২০১১ সালে আসে দ্বিতীয় একক ‘ছোঁয়া’।
