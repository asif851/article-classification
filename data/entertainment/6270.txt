
কিছুদিনের মধ্যেই মুক্তি পাবে বাহুবলি সিনেমার দ্বিতীয় কিস্তি বাহুবলি: দ্য কনক্লুশন। প্রথম ছবি বাহুবলি: দ্য বিগিনিং ভারতের চলচ্চিত্রের ইতিহাসে সবচেয়ে ব্যবসাসফল ছবিগুলোর একটি। ব্যয়ের দিকে থেকেও এগিয়ে। এই ছবির নায়ক প্রভাস তাই বলে কি বলিউডের খানদের চেয়েও প্রভাবশালী?সম্প্রতি বাহুবলির চিত্রগ্রাহক সেন্থিল কুমার তা-ই বললেন। একটি অনুষ্ঠানে তিনি দাবি করেন, প্রভাস এখন ভারতের সবচেয়ে বড় তারকা। তিনি তিন খান—শাহরুখ, আমির, সালমান—যে কারও চেয়েই বড় তারকা। তাঁর বিশ্বাস, প্রভাসের সামনের ছবিটি এক হাজার কোটি রুপির বেশি ব্যবসা করবে। আর তা যদি হয়, তবে এক হাজার কোটির নতুন ক্লাব খোলা হবে বলিউডে। আর হিন্দি ছবির ইতিহাসে বাহুবলি: দ্য কনক্লুশন হবে এমন প্রথম ছবি। তামিল, তেলেগু ছবির ইতিহাসে তো বটেই।সহশিল্পী রানা ডাগুবাতিও প্রভাসের প্রশংসা করেছেন। রানার ভাষায়, প্রভাসের মতো অ্যাকশন হিরো ভারতে নেই।তবে প্রভাস বিনয়ের হাসি হেসে বললেন, ‘সেন্থিল আসলে খুবই আবেগপ্রবণ হয়ে পড়েছিলেন। তাই এমনটি বলেছেন। এমন কিছুই আমি এখনো হইনি।’নির্মাতা এস এস রাজামৌলির বাহুবলি: দ্য কনক্লুশন মুক্তি পাবে ২৮ এপ্রিল। অভিনয় করেছেন প্রভাস, রানা ডাগুবাতি, তামান্না ভাটিয়া, আনুশকা শেঠি। বলিউড লাইফ।
