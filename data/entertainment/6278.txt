
সুইজারল্যান্ডের ‘জেনেভা ইন্টারন্যাশনাল ওরিয়েন্টাল ফিল্ম ফেস্টিভ্যাল’-এর ১১তম আসরে প্রদর্শিত হবে হুেমায়ূন আহমেদের উপন্যাস অবলম্বনে নির্মিত ছবি কৃষ্ণপক্ষ। সাত দিনের এই উৎসব শুরু হবে ১১ এপ্রিল। উৎসবে মেহের আফরোজ শাওন পরিচালিত ছবিটি দেখানো হবে ১৭ এপ্রিল।রিয়াজ ও মাহি অভিনীত কৃষ্ণপক্ষ মুক্তি পায় গত ২৬ ফেব্রুয়ারি। আন্তর্জাতিক উৎসবে ছবিটির প্রদর্শনী নিয়ে নির্মাতা শাওন বলেন, ‘কৃষ্ণপক্ষ একটি প্রেমের ছবি। এতে ভালো একটি গল্প আছে। সেই সঙ্গে এর নির্মাণশৈলীরও প্রশংসা করেছে উৎসব কর্তৃপক্ষ। উৎসবে ছবিটি প্রদর্শনীর সময় প্রযোজনা প্রতিষ্ঠান ইমপ্রেস টেলিফিল্মের প্রতিনিধি থাকতে পারেন। আমার যাওয়া সম্ভব হচ্ছে না।’কৃষ্ণপক্ষ ছবির গুরুত্বপূর্ণ কিছু চরিত্রে অভিনয় করেছেন ফারুক আহমেদ, ফেরদৌস, তানিয়া আহমেদ, মৌটুসী বিশ্বাস, আজাদ আবুল কালাম, কায়েস আহমেদ ও পূজা।
