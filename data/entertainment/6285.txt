
মুস্তাফিজুর রহমানের কাটারের জাদুতে নিমেষেই কুপোকাত হয়ে যান ক্রিজে থাকা ব্যাটসম্যানরা। অল্প সময়ে দুনিয়াজোড়া অগণিত ভক্ত তৈরি করেছেন বাংলাদেশ ক্রিকেটের এ তারকা। এবার তেমন এক ভক্তের কথা জানা যাক। মুস্তাফিজুর রহমানের অগণিত ভক্তের মধ্যে আরও এক ভক্ত হলেন জনপ্রিয় অভিনেতা মোশাররফ করিম। অবশ্য মোশাররফ করিমের ভক্তের সংখ্যাও কম নয়। রাস্তায় বের হলেই সেটা বোঝা যায়।
মুস্তাফিজকে নিয়ে মোশাররফ করিম বললেন, ‘আমি চেষ্টা করি সব সময় তাঁর খেলা দেখতে। কিন্তু শুটিংয়ের কারণে হয়তো সম্ভব হয় না। কী দুর্দান্ত বোলিং! কত বাঘা বাঘা ব্যাটসম্যান তাঁর সামনে নাই হয়ে যায়। কী যে ভালো লাগে তাঁর কাটারের জাদু, তা বলে বোঝাতে পারব না। আফসোস, মুস্তাফিজের সঙ্গে আমার দেখা হয়নি। একবার দেখা হলে ওকে বুকে জড়িয়ে ধরব।’ মোশাররফ করিম জানালেন, অনেক ক্রিকেটারের সঙ্গেই তাঁর ভালো সম্পর্ক। বিভিন্ন অনুষ্ঠানে দেখা হয়। মাশরাফি, মুশফিক থেকে শুরু করে সবার খোঁজখবরই নেওয়া হয়। বললেন, ‘তাঁরা আমাদের আন্তর্জাতিক তারকা। তাঁদের প্রতি আলাদা সম্মান ও ভালোবাসা সব সময় আছে।’
