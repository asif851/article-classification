


• চিত্রনায়ক শাকিব খান নিজে ১ গোল করেছেন। • তুরাগ রিসোর্টে বাংলাদেশ ফিল্ম ক্লাবের বনভোজন অনুষ্ঠিত হয়।• এখানে প্রীতি ফুটবল ম্যাচে শাকিবের দল জিতেছে ৪-১ গোলে।

চিত্রনায়ক শাকিব খান নিজে ১ গোল করেছেন। গতকাল শুক্রবার রাজধানীর তুরাগ রিসোর্টে বাংলাদেশ ফিল্ম ক্লাবের বনভোজনে অনুষ্ঠিত প্রীতি ফুটবল ম্যাচে শাকিবের দল জিতেছে ৪-১ গোলে। নির্ধারিত সময়ে এই খেলা ১-১ গোলে ড্র ছিল। পরে টাইব্রেকারে ৪-১ গোলে জয়ী হয় বাংলাদেশ ফিল্ম ক্লাব একাদশ। পুরস্কার হিসেবে দলটি পেয়েছে ‘ফিল্ম ক্লাব গোল্ড কাপ’। এই কাপ তৈরিতে খরচ হয়েছে ১ লাখ ৪২ হাজার টাকা। এই প্রীতি ফুটবল ম্যাচে অংশ নিয়েছে বাংলাদেশ চলচ্চিত্র পরিচালক সমিতি একাদশ ও ফিল্ম ক্লাব একাদশ। বাংলাদেশ ফিল্ম ক্লাব একাদশের অধিনায়ক ছিলেন শাকিব খান আর বাংলাদেশ চলচ্চিত্র পরিচালক সমিতি একাদশের অধিনায়ক মুশফিকুর রহমান গুলজার।
অস্ট্রেলিয়ার সিডনিতে ‘সুপার হিরো’ ছবির শুটিং করে সম্প্রতি ঢাকায় ফিরেছেন শাকিব খান। তুরাগ রিসোর্টে তিনি যান বেলা ১১টায়। ৩০ মিনিটের এই ফুটবল ম্যাচ শুরু হয় দুপুর সাড়ে ১২টায়। শাকিব খান সেখানে ছিলেন সন্ধ্যা ছয়টা পর্যন্ত।
এদিকে বাংলাদেশ ফিল্ম ক্লাবের এই বনভোজনে তারকাদের উপস্থিতি ছিল চোখে পড়ার মতো। সকালের দিকে শাকিব খান, শাবনূর, রুবেল ছাড়া অন্য কোনো তারকাকে তেমন দেখা না গেলেও বিকেলে চেহারাটা একেবারই বদলে যায়। নিরব, ইমন, ওমর সানী, মৌসুমী, বুবলী, নূতন, মিশা সওদাগর থেকে শুরু করে একে একে এসে উপস্থিত হন আসিফ, শিরিন শিলা, অমিত হাসান, আলেকজান্ডার বো, শিরিন শিলাসহ নবীন-প্রবীণ শিল্পী, পরিচালক ও প্রযোজক এবং বাংলাদেশ ফিল্ম ক্লাবের সদস্যরা।
