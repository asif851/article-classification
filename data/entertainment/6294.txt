
যুক্তরাষ্ট্রের নিউইয়র্কের হাসপাতালে বসে হুমায়ূন আহমেদ একটি টেলিছবি লিখেছিলেন। নাম যদি ভালো না লাগে তো দিও না মন। তখন চ্যানেল আই থেকে জানানো হয়েছিল, এটি হুমায়ূন আহমেদের লেখা শেষ টেলিছবি। গত বছর রোজার ঈদের অনুষ্ঠানমালায় টেলিছবিটি প্রচারিত হয়।এবার হুমায়ূন আহমেদের সেই কাহিনির ছায়া অবলম্বনে আরেকটি টেলিছবি তৈরি হচ্ছে। নাম যদি ভালো না লাগে তো দিও না মন ২। শুটিং হলো সুইজারল্যান্ডের জেনেভা, ইতালির মিলান আর ফ্রান্সের সালেভ শহরে।টেলিছবিটি পরিচালনা করছেন রায়হান খান। গতকাল রোববার দুপুরে জেনেভা থেকে মুঠোফোনে তিনি জানান, টেলিছবির শুটিং শুরু হয় গত মঙ্গলবার। শেষ হয়েছে গতকাল। অভিনয় করছেন শামীম শাহেদ, তিশাসহ আরও কয়েকজন। বড় বাজেটের এ টেলিছবিতে গল্পের পাশাপাশি দৃশ্যায়নের ওপর যথেষ্ট গুরুত্ব দেওয়া হয়েছে। দর্শক জেনেভা, মিলান আর সালেভের চমৎকার কিছু লোকেশন দেখতে পাবেন। বেশি কাজ হয়েছে জেনেভায়।রায়হান বলেন, ‘হুমায়ূন আহমেদের লেখার ধারাবাহিকতা রেখে পরবর্তী একটি গল্প ভাবা হয়েছে।’জেনেভা যাওয়ার আগে তিশা বলেন, ‘গল্পটা কিন্তু দারুণ লেগেছে। আর চমৎকার সব লোকেশনে কাজ হবে, ভাবতেই ভালো লাগছে। শুটিংয়ের ফাঁকে অনেক জায়গা দেখা হবে।’যদি ভালো না লাগে তো দিও না মন ২ এবার ঈদুল আজহায় দেখানো হবে চ্যানেল আইয়ে।
