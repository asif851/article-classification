
আনিসুর রহমান মিলন এবারই প্রথম ঈদ উদ্যাপন করবেন! খবরটা একটু অবাক হওয়ার মতোই। না, এ পর্যন্ত তিনি অনেকগুলো ঈদ উদ্যাপন করেছেন। তবে এবারই প্রথম ঈদে তাঁর অভিনীত একটি ছবি মুক্তি পাচ্ছে। নাম অনেক সাধের ময়না। পরিচালক জাকির হোসেন রাজু। যখন ছবির শুটিং শুরু হয়েছিল, তখন নাম ছিল ‘ময়নামতি’।মিলন বলেন, ‘টিভি নাটকে যখন কাজ শুরু করেছিলাম, তখন ঈদে আমার কোনো নাটক থাকত না। একটু কষ্ট পেতাম। অন্যদের নাটক দেখতাম। চিত্রটা দ্রুতই পাল্টে যায়। এরপর প্রতি ঈদে আমার অভিনীত ১০-১২টি নাটক প্রচার হচ্ছে। চলচ্চিত্রে কাজ করছি অল্প কিছুদিন হলো। এ পর্যন্ত আমার তিনটি ছবি মুক্তি পেয়েছে। ঈদ অনেক বড় উৎসব। এবার ঈদে আমার ছবি মুক্তি পাচ্ছে।’অনেক সাধের ময়না ছবি নিয়ে মিলন বলেন, ‘ছবিটি আমার অভিনয়জীবনে অন্যতম সংযোজন হবে।’বড় পর্দায় মিলন অভিনীত প্রথম ছবি সুচন্দা পরিচালিত হাজার বছর ধরে। এরপর মুক্তি পেয়েছে ইফতেখার চৌধুরীর দেহরক্ষী ও জাকির হোসেন রাজুর পোড়ামন। মিলন এখন ব্ল্যাকমেল নামে একটি ছবির কাজ নিয়ে ব্যস্ত আছেন। ছবিতে মিলনের সঙ্গে অভিনয় করছেন ববি ও মৌসুমী হামিদ।
