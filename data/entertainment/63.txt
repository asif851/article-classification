
• ‘হলুদবনি’র শুটিং শুরু হয়েছিল গত বছর গোড়ার দিকে। • থেমে থেমে কাজ হয়। • গতকাল বৃহস্পতিবার শেষ হয়েছে তিশার অংশের শুটিং।
তিশা অভিনীত যৌথ প্রযোজনার ছবি ‘হলুদবনি’র শুটিং শুরু হয়েছিল গত বছর গোড়ার দিকে। থেমে থেমে কাজ চলে। অবশেষে গতকাল বৃহস্পতিবার শেষ হয়েছে তিশার অংশের শুটিং। সেই হিসাবে এক বছর ধরে চলতে থাকা এই ছবিতে তিশা অধ্যায়ের সমাপ্তি ঘটেছে। ঢাকার বনানীতে ছবির শুটিংয়ে অংশ নিতে ভারত থেকে ঢাকায় এসেছিলেন পরমব্রত চট্টোপাধ্যায়। শুটিং শেষে আজ শুক্রবার সকালে ঢাকা ত্যাগ করেছেন তিনি। প্রথম আলোর সঙ্গে আলাপে জানালেন তিশা।
সুকান্ত গঙ্গোপাধ্যায়ের ‘হলুদবনি’ উপন্যাস অবলম্বনে তৈরি হচ্ছে ছবিটি। যৌথভাবে পরিচালনা করছেন বাংলাদেশের তাহের শিপন আর ভারতের মুকুল রায় চৌধুরী। ছবির চিত্রনাট্য লিখেছেন পদ্মনাভা দাশগুপ্ত। ছবির তিনটি প্রধান চরিত্রে অভিনয় করছেন তিশা, পরমব্রত চট্টোপাধ্যায় ও পাওলি দাম।
তিশা বলেন, ‘সপ্তাহ খানেক আগে কলকাতায় ছবিটির শুটিং করেছি। এক দিনের কাজ বাকি ছিল। তা ঢাকায় হওয়ার কথা ছিল। পরিচালকের পরিকল্পনা অনুযায়ী আমার অংশের পুরো কাজ শেষ হয়েছে। ভালো লেগেছে বলে কাজটি করেছি। দারুণ একটি ইউনিট ছিল।’
কথায় কথায় নিজের অভিনীত চরিত্র সম্পর্কে ধারণা দেন তিশা। বললেন, ‘এই ছবিতে যে ধরনের চরিত্রে অভিনয় করেছি, এর প্রতি দর্শকদের ভালোবাসা ও মায়া হবে। ছবির গল্পটিও সবাই পছন্দ করবেন।’
আজ শুক্রবার ভারতের নির্মাতা অরিন্দম শীলের ‘বালিঘর’ ছবির শুটিং-পূর্ববর্তী কাজের জন্য কলকাতা যাওয়ার কথা ছিল তিশার। কিন্তু শেষ মুহূর্তে যাওয়া হয়নি তাঁর।
‘হলুদবনি’ ছবি প্রযোজনা করছে বাংলাদেশের ইমপ্রেস টেলিফিল্ম লিমিটেড আর ভারতের টেলিসিনে অ্যান্ড এন্টারটেইনমেন্ট প্রাইভেট লিমিটেড।
