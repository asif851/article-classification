
দুকড়ি দত্তের কথা মনে আছে? হাস্যরসের মধ্য দিয়ে রবীন্দ্রনাথ বুঝিয়েছেন ‘খ্যাতির বিড়ম্বনা’ কি জিনিস! নকল সে খ্যাতির কথা থাক। ব্রিটিশ গায়িকা অ্যাডেলে তাঁর কষ্টার্জিত খ্যাতি নিয়েও আছেন বিড়ম্বনার ভয়ে। প্রয়াত গায়িকা অ্যামি ওয়াইনহাউসের করুণ পরিণতির কথা ভাবলেও ভয়ে শিউরে ওঠেন এই ‘হ্যালো’ গায়িকা।চার বছর আগে ঠিক তাঁরই বয়সে খ্যাতির তুঙ্গে থাকা সংগীতশিল্পী অ্যামি ওয়াইনহাউসের অকালমৃত্যুর ঘটনা অ্যাডেলেকে তাড়া করে ফেরে বলেই ব্লগে লিখেছেন ২৭ বছর বয়সী এই সংগীত তারকা।অ্যাডেলে লিখেছেন, ‘সবাই ভাবে আমি খ্যাতিকে ঘৃণা করি। কিন্তু তা নয়, আমি আসলে খ্যাতির ভয়ে ভীত। অ্যামির করুণ পরিণতি দেখে আমি কিছুটা শঙ্কিত।’এক সময়ের জনপ্রিয়তার তুঙ্গে থাকা ব্রিটিশ গায়িকা অ্যামি ওয়াইনহাউসের শেষের দিকের গানগুলো ফ্লপ করতে শুরু করলে তিনি হতাশায় ডুবতে থাকেন। এরপর মদ্যপানের শুরু। অ্যালকোহলের বিষক্রিয়ায় ২০১১ সালে মাত্র ২৭ বছর বয়সে প্রতিভাবান এই সংগীতশিল্পীর করুণ মৃত্যু হয়।সংগীতশিল্পী অ্যাডেলের নতুন অ্যালবাম ‘টুয়েন্টি ফাইভ’ আগের সব রেকর্ড ভেঙে দখল করেছে শীর্ষস্থান। তাঁর আগের অ্যালবামটিও ছিল সফল। সে সময় ‘টুয়েন্টি-ওয়ান’ নামের অ্যালবামটি ২৪ সপ্তাহ ধরে ছিল ‘বিলবোর্ড ২০০’ তালিকার শীর্ষে। অ্যামি ওয়াইনহাউসের করুণ বাস্তব আর তাঁর নিজের দ্রুত বেড়ে চলা জনপ্রিয়তা ও খ্যাতির কারণেই হয়তো অ্যাডেলের এমন ভয়। ইন্দো-এশিয়ান নিউজ।
