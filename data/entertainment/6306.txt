
বলিউডে ‘ফিমেল হিরো’ নামে পরিচিত বিদ্যা বালান। বিভিন্ন সময় তিনি ভিন্ন ভিন্ন চরিত্রে অভিনয় করে এই খ্যাতি অর্জন করেছেন। খ্যাতি কুড়িয়ে এখন অনেক অর্থের মালিক হয়তো তিনি, কিন্তু মন থেকে এখনো ‘মধ্যবিত্ত’ শব্দটা মুছে যায়নি মধ্যবিত্ত পরিবার থেকে উঠে আসা এই অভিনেত্রীর। এখন তিনি ব্যস্ত আছেন তাঁর আসন্ন ছবি ‘তুমাহারি সুলু’র প্রচারণার কাজে। এই ছবিতে তাঁকে দেখা যাবে মধ্যবিত্ত পরিবারের এক নারীর চরিত্রে। ‘মধ্যবিত্ত’ মানসিকতার জন্যই এ চরিত্রে অভিনয় করা তাঁর জন্য একেবারে পানিভাত ছিল।
গতকাল শনিবার ‘তুমাহারি সুলু’তে নিজের চরিত্র সম্পর্কে বিদ্যা বলেন, ‘এ ছবিতে আমি একজন সাধারণ মধ্যবিত্ত নারীর চরিত্রে অভিনয় করেছি আর তাতে আমি খুবই খুশি। কারণ, আমি এখনো মন থেকে মধ্যবিত্ত। আমি এক মধ্যবিত্ত পরিবারে বড় হয়েছি। আমি তা নিয়ে গর্ববোধ করি। তা নিয়ে আমার মধ্যে মোটেও কোনো আফসোস নেই।’ বিদ্যা আরও বিশ্বাস করেন, ভিন্ন ভিন্ন চরিত্রে অভিনয় করা একজন সত্যিকারের অভিনয়শিল্পীর সংজ্ঞা।
১৭ নভেম্বর মুক্তি পাবে সুরেশ ত্রিবেণী পরিচালিত বিদ্যা বালান অভিনীত ছবি ‘তুমাহারি সুলু’। দ্য ইন্ডিয়ান এক্সপ্রেস
