
কাজ থাকলে জেনিফার অ্যানিস্টন ঘুম থেকে উঠে পড়েন ভোর পাঁচটায়। এ সময় উঠতে পারলেই আসলে ব্যায়াম থেকে শুরু করে অনেক কিছুই সকাল সকাল করে ফেলতে পারেন।পিপল ম্যাগাজিনের সঙ্গে এক সাক্ষাৎকারে অ্যানিস্টন বলেছেন, ‘কাজ থাকলে আমি ঘুম থেকে উঠে পড়ি সাড়ে চারটা-পাঁচটার মধ্যে। কাজ না থাকলে আটটা-নয়টা পর্যন্ত ঘুমাই, কারণ আমি কিন্তু রাত জাগতে পছন্দ করি।’ তবে যখনই ঘুম থেকে ওঠেন না কেন, প্রথমেই এক গ্লাস ঈষদুষ্ণ পানিতে এক ফালি লেবু ফেলে খেয়ে নেন।এরপর তিনি প্রশিক্ষকের সঙ্গে ব্যস্ত হয়ে যান ব্যায়াম নিয়ে। শুরু হয় যোগব্যায়াম, তারপর জিম-ট্রেডমিল, সাইকেল আরও কত কি!৪৭ বছর বয়সী হলিউডের এই অভিনেত্রী এরপর বিস্তারিতভাবেই তাঁর সকালের নাশতার বিবরণ দিয়েছেন। দারুণ এক শেক তৈরি করেন তিনি। তাতে থাকে কলা, ব্লুবেরি, হিমায়িত চেরি, সবুজ সবজি, একটু কাকাও! আর সময়মতো শেক তৈরি করতে না পারলে ডিম-টোস্টই তাঁর প্রিয় খাবার। সঙ্গে থাকে একটু অ্যাভোকাডো। তবে এটাও না পেলে অ্যালমান্ড, দুধ, কলা আর সিরিয়াল খেতেও আপত্তি নেই তাঁর।
এই বয়সে এসে নিজেকে এতটা লাস্যময়ী রাখার কারণটা তাহলে জানা হয়ে গেল আমাদের! ইন্ডিয়ান এক্সপ্রেস।
