
সম্প্রতি ভারতে ৫০০ ও ১০০০ রুপির নোট বাতিল করা হয়েছে। সরকারের হঠাৎ নেওয়া এ সিদ্ধান্তে বেশ ঝামেলায় পড়েছে সাধারণ জনতা। এর প্রভাব পড়েছে বলিউডের বক্স অফিসেও। কিন্তু এই প্রভাবও অবশ্য শুক্রবার মুক্তি পাওয়া ‘ফোর্স ২’-এর ব্যবসার তেমন ক্ষতি করতে পারেনি। বরং বলা যায়, প্রত্যাশার চেয়েও ভালো ব্যবসা করছে এই ছবি। শুধু আয়ের দিক থেকেই নয়, এই ছবি প্রশংসাও কুড়াচ্ছে অনেক। সোনাক্ষীর বাবা, অভিনেতা ও রাজনীতিবিদ শত্রুঘ্ন সিনহা তাঁর বন্ধু ও পুলিশ কমিশনারকে সঙ্গে করে ‘ফোর্স ২’ দেখতে গিয়েছিলেন। ছবি দেখে মুগ্ধ হয়ে মেয়ের প্রশংসা তো করেছেনই, মেয়ের সহশিল্পী জন এব্রাহামকেও নাকি ফোন করে শুভেচ্ছা জানিয়েছেন। সোনাক্ষী বলেন, ‘বাবা এর আগে কোনো দিন ছবি দেখার পর আমার কোনো সহশিল্পীকে ফোন করে শুভেচ্ছা জানাননি। জনকেই প্রথম ফোন করলেন। তিনি বলেছেন, আমাদের (সোনাক্ষী ও জন) জুটি দেখে নাকি তাঁর মনে হয়েছে, আমরা একে অপরের জন্য।’ অ্যাকশন অভিনেতা অক্ষয় কুমারও নাকি ‘ফোর্স ২’ দেখে ভীষণ খুশি। সোনাক্ষী বলেন, ‘এই ছবির অ্যাকশন দৃশ্যগুলো দেখে অক্ষয় অভিভূত।’ মাত্র দুই দিনেই ‘ফোর্স ২’ আয় করেছে ১১ কোটি রুপির বেশি। ইন্ডিয়া টুডে।
