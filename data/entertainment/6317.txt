
কিংবদন্তি নৃত্যশিল্পী উদয় শঙ্করের জন্মদিন ৮ ডিসেম্বর। এ উপলক্ষে ভারতের পশ্চিমবঙ্গ রাজ্য সংগীত একাডেমি আয়োজন করেছে ‘উদয় শঙ্কর নৃত্য উৎসব ২০১৩’-এর। কলকাতার রবীন্দ্রসদনে সপ্তাহব্যাপী এই উৎসব শুরু হচ্ছে আগামীকাল ৮ ডিসেম্বর। উৎসবে অংশ নিচ্ছেন বাংলাদেশের নৃত্যশিল্পী ওয়ার্দা রিহাব ও তাঁর নাচের দল ধৃতি নর্তনালয়ের ছয়জন নৃত্যশিল্পী। ওয়ার্দা জানান, উৎসবের তৃতীয় দিন তাঁরা মণিপুরী নাচ পরিবেশন করবেন।ওয়ার্দা বলেন, ‘উদয় শঙ্কর নৃত্য উৎসব ভারতে নাচের একটি বড় উৎসব। যাঁরা শুধুই শাস্ত্রীয় নৃত্যচর্চা করেন, তাঁদেরই এই উৎসবে আমন্ত্রণ জানানো হয়। আমরা এবার এই উৎসবে দলীয় মণিপুরী নাচ পরিবেশন করব।’ওয়ার্দা জানান, উদয় শঙ্কর নৃত্য উৎসবের পর তিনি নয়াদিল্লিতে বাংলাদেশ হাইকমিশন আয়োজিত বিজয় দিবসের অনুষ্ঠানে অংশ নেবেন। ১৬ ডিসেম্বর বাংলাদেশ হাইকমিশন মিলনায়তনে আয়োজিত অনুষ্ঠানে তিনি ও তাঁর ধৃতি নর্তনালয়ের শিল্পীরা একটি নৃত্যালেখ্য পরিবেশন করবেন। এরপর ২০ ডিসেম্বর ম্যাঙ্গালোরে মণিপুর নর্তনালয় আয়োজিত আরেকটি অনুষ্ঠানে অংশ নেবেন তাঁরা।
