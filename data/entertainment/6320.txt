
চলচ্চিত্র অভিনেত্রী মৌসুমী অভিনয়ের ফাঁকে লেখালেখিও করে থাকেন। তাঁর এসব লেখালেখির মধ্যে রয়েছে ছড়া, কবিতা ও ফিচার। গত বছর মৌসুমী একটি গানও লিখেছিলেন। তাঁর লেখা গানটিতে কণ্ঠ দিয়েছিলেন ভারতের জনপ্রিয় সংগীতশিল্পী অভিজিৎ। ভালোবাসা দিবসের জন্য আরেকটি নতুন গান লিখলেন মৌসুমী। ‘তোমার চোখের ভাষা আমি পড়তে পারি না, তোমাকে তাই আমি কিছু বলতে পারি না’ এমন কথায় আলাউদ্দীন আলীর সুরে গানটিতে কণ্ঠ দিয়েছেন সংগীতশিল্পী কোনাল। গতকাল সন্ধ্যায় চ্যানেল আইয়ের স্টুডিওতে গানটির রেকর্ডিং সম্পন্ন হয়।মৌসুমী বলেন, ‘লেখালেখির অভ্যাসটা ছোটবেলা থেকেই। মনের তাগিদেই লেখালেখিটা করে থাকি। তারই ফল হিসেবে ছড়া, কবিতা এবং বিভিন্ন বিষয়ের ওপর ফিচার লিখি। তবে গান লেখার সিদ্ধান্তটা হুট করে।’
মৌসুমী আরও বলেন, ‘শুনেছি গানটিতে কণ্ঠ দিয়েছে কোনাল। ওর গান আমি আগেও শুনেছি। আমার বিশ্বাস, কোনালের কণ্ঠে আমার নতুন গানটি শ্রোতাদের ভালো লাগবে।’
কোনাল বলেন, ‘অভিনয়শিল্পী হিসেবে মৌসুমী আপু আমার অনেক পছন্দের। তিনি যে গানও লেখেন, তা জানতাম না। এবার তাঁর লেখা গানে কণ্ঠ দিলাম।’
আলাউদ্দীন আলীর সুরে ভালোবাসা দিবসের এ গানটিতে কণ্ঠ দিতে বেশ উচ্ছ্বসিত কোনাল। এ প্রসঙ্গে তিনি বলেন, ‘শ্রদ্ধেয় আলাউদ্দীন আলীর সুরে এর আগে আমি একটি দেশাত্মবোধক গানে কণ্ঠ দিয়েছিলাম। এবার গাইলাম মেলোডিয়াস গান। তাঁর মতো গুণী সংগীত পরিচালকের সঙ্গে গাইতে পেরে নিজেকে অনেক সৌভাগ্যবান মনে করছি।’  
আলাউদ্দীন বলেন, ‘চ্যানেল আইয়ের জন্য ভালোবাসা দিবস উপলক্ষে গানটি তৈরি করা হয়েছে। মেলোডিয়াস এ গানটি কোনাল খুবই ভালো গেয়েছে।’
মৌসুমীর লেখা ও কোনালের গাওয়া গানটির সংগীতায়োজন করেছেন ফোয়াদ নাসের বাবু। ইজাজ খান স্বপনের পরিচালনায় গানটি নিয়ে একটি ভিডিও নির্মিত হচ্ছে। 
