
ঢালিউডের নতুন ছবিতে কণ্ঠ দিলেন ন্যান্সি ও ইমরান। ‘কোনো মানে নেই তো’ শিরোনামে ‘বসগিরি’ ছবির সেই গানের সঙ্গে ঠোঁট মেলাবেন শাকিব খান ও নবাগত নায়িকা বুবলী। গতকাল শনিবার রাতে ঢাকার একটি স্টুডিওতে গানটির রেকর্ডিং সম্পন্ন হয়েছে।পরিচালক শামীম আহমেদ জানান, আগস্টের শুরুতেই থাইল্যান্ডের বিভিন্ন লোকেশনে ‘কোনো মানে নেই তো’ গানের ভিডিও ধারণ করা হবে। তিনি বলেন, ‘ছবির গল্পের সঙ্গে মিল রেখেই এই গান লিখেছেন রবিউল ইসলাম জীবন। সুর ও সংগীতায়োজন করেছেন শিল্পী ইমরান। গানটির কোরিওগ্রাফি করবেন আদিল।গায়ক ইমরান বলেন, ‘মেলোডি ও রিদমের মিশেলে নতুন এ গানটি করেছি। শ্রোতাদের ভালোই লাগবে।’ এর আগেও ঢালিউডের ছবি ‘সম্রাট’-এ গান করেছিলেন ইমরান। তাঁর কণ্ঠ, সুর ও সংগীতে ‘রাতভর’ গানটি বেশ পছন্দ করেছেন শ্রোতারা। সেই গানে ঠোঁট মেলান শাকিব খান ও অপু বিশ্বাস।ইতিমধ্যে ছবিটির প্রায় ৮০ শতাংশ শুটিং শেষ হয়েছে। খান ফিল্মস প্রযোজিত ‘বসগিরি’ ছবিতে আরও অভিনয় করেছেন কলকাতার অভিনেতা রজতাভ দত্ত, ঢাকার অমিত হাসান, সাদেক বাচ্চু, মিজু আহমেদ প্রমুখ।
