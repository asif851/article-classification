
নতুন বছরের শুরু থেকেই কয়েকজন পরিচালক নায়িকা মৌসুমীকে নিয়ে সিনেমা বানাতে চাইছিলেন। গত সোমবার দুপুরে সেই যাত্রায় সফল হলেন মনতাজুর রহমান আকবর। এই পরিচালকের নতুন সিনেমা দুলাভাই জিন্দাবাদ-এ অভিনয়ের জন্য চুক্তিবদ্ধ হলেন মৌসুমী। বাংলাদেশের সামাজিক প্রেক্ষাপটে পারিবারিক আবেগ-অনুভূতি নিয়ে নির্মিত হতে যাওয়া এমন গল্পের সিনেমার সঙ্গে যুক্ত হতে পেরে মৌসুমীও ভীষণ খুশি।গতকাল মঙ্গলবার দুপুরে ছবিটি নিয়ে কথা হয় জাতীয় চলচ্চিত্র পুরস্কারজয়ী এই নায়িকার সঙ্গে।দুলাভাই জিন্দাবাদ ছবিতে মৌসুমীর বোনের চরিত্রে অভিনয় করবেন নায়িকা পরীমনি।মৌসুমী বলেন, ‘এই ছবিতে আমাকে ঘিরেই কাহিনি আবর্তিত হবে।’দুলাভাই জিন্দাবাদ–এর মাধ্যমে প্রায় এক দশক পর মনতাজুর রহমান আকবর পরিচালিত ছবিতে অভিনয় করতে যাচ্ছেন মৌসুমী। বললেন, ‘আমার অভিনয় ক্যারিয়ারের অনেক ব্যবসাসফল সিনেমার পরিচালক এই আকবর ভাই। তিনি বাংলাদেশের বাণিজ্যিক সিনেমার সফল একজন নির্মাতাও। বেশ কিছুদিন ধরে তাঁর সঙ্গে এই সিনেমা নিয়ে আলাপ হচ্ছিল। অবশেষে একসঙ্গে কাজ করতে যাচ্ছি ভেবে ভালো লাগছে।’এই ছবিতে মৌসুমীকে একজন প্রতিবাদী নারীর চরিত্রে অভিনয় করতে দেখা যাবে। অটিস্টিক ভাই ও একমাত্র বোনকে নিয়ে জীবনযুদ্ধে লড়াইয়ের একটি গল্প পর্দায় দেখানো হবে। ছবিটিতে মৌসুমীর স্বামীর চরিত্রে অভিনয় করবেন খল চরিত্রাভিনেতা ডিপজল।নতুন এই সিনেমার শুটিং শুরু হবে ফেব্রুয়ারি মাসের মাঝামাঝি।
