
বলিউডে বছরের পর বছর ধরে জনপ্রিয়তা ধরে রেখেছেন প্রভাবশালী তিন তারকা অভিনেতা আমির, সালমান ও শাহরুখ খান। সময়ের সঙ্গে পাল্লা দিয়ে তাঁদের জনপ্রিয়তা যেন দিনকে দিন বেড়েই চলেছে। তাঁদের এই জনপ্রিয়তায় সহসা ভাটা পড়ার কোনো সম্ভাবনা নেই। আরও অন্তত ২০ বছর বলিউড শাসন করবেন তাঁরা। সম্প্রতি এমন মন্তব্যই করেছেন বক্স অফিসে ঝড় তোলা ‘কিক’ ছবির প্রযোজক ও পরিচালক সাজিদ নাদিয়াদওয়ালা। তিন খানকে নিয়ে ছবি তৈরির স্বপ্নের কথাও জানিয়েছেন সাজিদ।বলিউডের সমসাময়িক তিন অভিনেতা আমির, শাহরুখ ও সালমানের মধ্যে আমিরের বয়স পঞ্চাশ ছুঁয়েছে। সালমান ও শাহরুখের বয়স ৪৯ বছর। কিন্তু বয়স যেন হার মেনেছে তাঁদের কাছে। হাঁটুর বয়সী অভিনেত্রীদের সঙ্গে তাল মিলিয়ে অভিনয় করে চলেছেন তাঁরা। কোনো ছবিতে এই তিন খানের অন্তর্ভুক্তি মানেই ছবির নিশ্চিত সাফল্য, বক্স অফিসে ধুন্ধুমার সব কাণ্ড আর নিত্যনতুন নানা রেকর্ড। বলিউডে আরও দীর্ঘদিন তাঁরা রাজত্ব করবেন বলেই মনে করেন সাজিদ নাদিয়াদওয়ালা।এ প্রসঙ্গে সাজিদের ভাষ্য, ‘নতুনদের কাজ করার সুযোগ করে দিতে আমার খুব ভালো লাগে। নতুনরা এক কথায় অসাধারণ। কিন্তু আমি বিশ্বাস করি, বলিউডে খানদের রাজত্ব সহসা শেষ হওয়ার নয়। আরও অন্তত ২০ বছর হিন্দি চলচ্চিত্রশিল্প শাসন করবেন তাঁরা।’ সম্প্রতি এক খবরে এমনটিই জানিয়েছে বলিউডলাইফ ডটকম।
দিন কয়েক আগে বিভিন্ন গণমাধ্যমে প্রকাশিত খবরে বলা হয়েছে, আমির, শাহরুখ ও সালমানকে এক ছবিতে অন্তর্ভুক্ত করার সিদ্ধান্ত নিয়েছেন সাজিদ নাদিয়াদওয়ালা। এ বিষয়ে জানতে চাইলে সাজিদ বলেন, ‘এই তিন সুপারস্টারকে নিয়ে ছবি তৈরির স্বপ্ন আমার অনেক দিনের। এক বছর আগে ‘‘কিক’’ ছবির কাজ শেষ করার পর সবাই আমার পরবর্তী ছবি সম্পর্কে জানতে চাইলে আমি তাঁদের বলতাম, তিন খানকে নিয়ে ছবি তৈরি করতে চাই আমি।’সাজিদ আরও বলেন, ‘সালমান আমার বন্ধু। শাহরুখ ও আমিরের সঙ্গেও আমার সুসম্পর্ক রয়েছে। সামনে আমি তাঁদের সঙ্গে কাজ করার সুযোগ পেলে অবশ্যই আমার অনেক ভালো লাগবে।’
