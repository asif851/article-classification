
বলিউডের তারকা অভিনেত্রী মাধুরী দীক্ষিতের সন্তানকে হত্যার হুমকি দেওয়ায় ২৩ বছর বয়সী এক যুবককে গ্রেপ্তার করেছে মুম্বাই পুলিশ। আন্ডার ওয়ার্ল্ড ডন ছোটা রাজন গ্যাঙের সদস্য পরিচয় দিয়ে মাধুরীকে একাধিক এসএমএস পাঠিয়েছিলেন ওই যুবক। এর পরিপ্রেক্ষিতে মুম্বাই পুলিশের সাইবার সেলে অভিযোগ করেন মাধুরীর ব্যবস্থাপক। পরে হুমকি প্রদানকারী ব্যক্তিকে গ্রেপ্তার করে পুলিশ। তাঁর নাম প্রবীণ কুমার কমলেশ্বর প্রধান। মুম্বাইয়ের একটি হোটেলের ওয়েটার তিনি। মাধুরীর সন্তানকে হত্যার হুমকি দেওয়ার কথা স্বীকার করেছেন প্রবীণ। চাঁদাবাজির উদ্দেশ্যেই তিনি হুমকি দিয়েছেন বলে জানান।মাধুরী তাঁর মুঠোফোনে অজ্ঞাতপরিচয় এক ব্যক্তির কাছ থেকে প্রথম এসএমএস পান গত ২৫ নভেম্বর রাত তিনটার দিকে। সেদিন চারটি এসএমএস পাঠানো হয় তাঁকে। এ প্রসঙ্গে মুম্বাই পুলিশের সাইবার সেলের একজন কর্মকর্তার উদ্ধৃতি দিয়ে ওয়ান ইন্ডিয়া জানিয়েছে, মাধুরী দীক্ষিতকে পাঠানো এসএমএসে তাঁর সন্তানকে হত্যার হুমকি দেওয়া হয়। তিন দিন ধরে নানা ধরনের হুমকি দিয়ে মাধুরীকে আরও কয়েকটি এসএমএস পাঠানো হয়।একটি এসএমএসে প্রবীণ দাবি করেন, তিনি আন্ডার ওয়ার্ল্ড ডন ছোটা রাজন গ্যাঙের সদস্য। তিনি ১৫ বছর বয়সী একটি ছেলেকে বোমা ও আগ্নেয়াস্ত্র চালানো শিখিয়েছেন বলেও দাবি করেন। প্রবীণ হুমকি দিয়ে বলেন, ওই ছেলে মাধুরীর বাড়িতে ঢুকে চাঁদার টাকা নিয়ে আসবে।একের পর এক এসএমএস পেয়ে ভীত হয়ে পড়েন মাধুরী। তাঁর পক্ষ থেকে গত ২৮ নভেম্বর মুম্বাই পুলিশের সাইবার সেলে অভিযোগ করা হলে হুমকি প্রদানকারী ব্যক্তিকে খুঁজে বের করার প্রক্রিয়া শুরু করে পুলিশ। যে মুঠোফোন নম্বর থেকে মাধুরীকে এসএমএস পাঠানো হয়, তদন্তের একপর্যায়ে সেটির ব্যবহারকারীকে শনাক্ত করা হয়। পরে তাঁকে গ্রেপ্তার করে রিমান্ডে নেয় পুলিশ। জিজ্ঞাসাবাদের সময় হুমকি প্রদানের কথা স্বীকার করেন প্রবীণ। পুলিশ জানিয়েছে, এর আগেও হিন্দি চলচ্চিত্র শিল্পের সঙ্গে জড়িত অনেককে একই কায়দায় হুমকি দিয়েছেন প্রবীণ। তিনি সত্যিই ছোটা রাজন গ্যাঙের সদস্য কি না, তা খুঁজে বের করার চেষ্টা চলছে। ১২ ডিসেম্বর পর্যন্ত রিমান্ডে রেখে তাঁকে জিজ্ঞাসাবাদ করবে পুলিশ।মাধুরী দীক্ষিত ও চিকিৎসক শ্রীরাম নেনে দম্পতির দুই ছেলে অরিন ও রায়ানের বয়স যথাক্রমে ১১ ও নয় বছর। ১৯৯৯ সালে বিয়ের পর যুক্তরাষ্ট্রে পাড়ি জমিয়েছিলেন মাধুরী। ২০১১ সালে স্বামী-সন্তান নিয়ে দেশে ফেরেন ৪৭ বছর বয়সী এ তারকা অভিনেত্রী।
আরও পড়ুনমাধুরীর ফেরাফিরেই ছক্কা হাঁকালেন মাধুরী মুম্বাইয়ে হাঁপিয়ে উঠেছেন মাধুরী!
