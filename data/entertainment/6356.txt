
আনুশকা শর্মা প্রথম ছবিতেই নায়ক হিসেবে পেয়েছিলেন ‘কিং খান’কে। রব নে বানা দি জোড়ি ছবিতে এ দুজনকে প্রথমবারের মতো একসঙ্গে দেখা গিয়েছিল। সেটি ২০০৮ সালের কথা। এরপর যশ রাজ পরিচালিত শেষ ছবি যব তক হ্যায় জান ছবিতে আবারও জুটিবদ্ধ হন তাঁরা। সিনেমার পর্দায় ৫০ বছর বয়সী শাহরুখের সঙ্গে ২৭ বছরের আনুশকার রসায়ন ‘দারুণ’ বললে অত্যুক্তি হবে না। এই জুটির দুটি ছবিই সে সময় বক্স অফিস মাতিয়েছিল।
তৃতীয়বারের মতো আবার তাঁরা জুটি হিসেবে পর্দায় হাজির হতে যাচ্ছেন। ইমতিয়াজ আলীর নতুন ছবিতে একজন শিখ পর্যটকের চরিত্রে অভিনয় করবেন শাহরুখ, যেখানে তাঁর সহশিল্পী পিকে তারকা আনুশকা। অবশ্য, সিনেমায় আনুশকার চরিত্রটি সম্পর্কে এখনো স্পষ্ট কোনো ধারণা পাওয়া যায়নি। একটি সূত্র জানায়, ছবির শুটিং হবে ভারতের পাঞ্জাব এবং ইংল্যান্ডে। দেখা যাক, কমেডি ঘরানার এই ছবি দিয়ে গত দুবারের মতোই দর্শক মাত করতে পারে কি না এই জুটি। বলিউড হাঙ্গামা।
