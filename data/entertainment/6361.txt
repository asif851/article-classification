
নাফিজা। অভিনয় করছেন টিভিতে। আজ রাতে গাজী টিভিতে প্রচারিত হবে ধারাবাহিক নাটক মায়া। এ নাটকে অভিনয় করছেন তিনি।
 
নাফিজার‘মায়া’...
এ নাটকে আমি নাম ভূমিকায় অভিনয় করছি। নাট্যকার টুকু মজনিউল আর পরিচালক মাসুদ মহিউদ্দীন। গ্রাম্য পটভূমির নাটক। এখন পর্যন্ত যতগুলো নাটকে অভিনয় করেছি, এ নাটকের ‘মায়া’ চরিত্রটা আমার সবচেয়ে প্রিয়। একেবারে অন্য রকম।
হাসতে নাকি জানে না কেউ...
আমি সারা দিন হাসি! অনেকে মনে করে, এটা লোক দেখানো। কিন্তু বিশ্বাস করেন, আমি না হেসে থাকতে পারি না। মা বলেন, আমার জন্মই হয়েছে হাসতে হাসতে। কেউ বকা দিলেও হাসি আসে! বড়জোর কষ্ট করে মুখ গম্ভীর করে এক মিনিট রাখতে পারি!
নাটকের কান্না...
ওইটা সমস্যা হয় না। পরিস্থিতি অনুযায়ী গল্পটা অনুভব করার চেষ্টা করি। এমনি এমনিই চোখে পানি চলে আসে।
যা রটে...
তা একেবারেই ‘ঘটে’ না! আমার নাকি বিয়ে হয়ে গেছে, এ নিয়ে অনেক গুঞ্জন আছে। আজব! যারা বলছে, তারা বলে, শান্তি পেলেই হলো। খুব শিগগিরই বিয়ে করছি না। বিয়ে তো সিরিয়াল না, যে মাঝপথে বলব, ‘করব না। অন্য কাউকে নেন।’ হা হা হা! অনেক ভেবেচিন্তে সিদ্ধান্ত নিতে চাই।
ডুবে ডুবে জল...
খাচ্ছি তো! একজনের সঙ্গে সম্পর্ক আছে। তবে এখনই হাটে হাঁড়ি ভাঙতে চাই না। সময় হলে জানবেন।
অভিনয়ে যাওয়া-আসা...
মোটেই না। আমি কখনোই অভিনয় ছেড়ে যাইনি। প্রায়ই দেশের বাইরে যেতে হয়। তবে অভিনয়ের সঙ্গে সব সময়ই ছিলাম। থাকব। মাঝে একটু বিরতি পড়ে গিয়েছিল, এমন আর হবে না। এখন থেকে দর্শক নিয়মিতই আমাকে পাবেন।
‘ফোরটোয়েন্টি’ এবং নাফিজা...
এই একটা নাটক আমার জন্য টার্নিং পয়েন্ট। এটা করার পরই সবাই ‘নাফিজা’কে চিনেছে। সে জন্য অবশ্যই ফারুকী ভাইয়ের (মোস্তফা সরয়ার ফারুকী) কাছে আমি কৃতজ্ঞ।
এখন হাতে আছে...
মায়া তো করছিই। বেশ কয়েকটা এক ঘণ্টার নাটক করলাম। বিষটোপ নামের একটা সিরিয়াল করছি।
অভিনয় নিয়ে ভাবনা...
আমি এখনো আমার শ্রেষ্ঠ অভিনয়টা করতে পারিনি। স্বপ্নের চরিত্রটা এখনো পাইনি। অপেক্ষায় আছি।
l মো. সাইফুল্লাহ
