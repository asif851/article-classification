
সাত বছর পর আবারও চলচ্চিত্র প্রযোজনার কথা ভাবছেন চিত্রনায়িকা মৌসুমী। এরই মধ্যে বেশ কিছু কাজ গুছিয়ে এনেছেন। প্রাথমিকভাবে ছবির নাম রেখেছেন আমি এতিম হতে চাই। ছবিতে অভিনয়ের জন্য আপাতত মৌসুমী ও তাঁর স্বামী ওমর সানীর নাম চূড়ান্ত হয়েছে। এসব খবরই প্রথম আলোকে জানিয়েছেন অভিনেতা ওমর সানী।১৯৯৭ সালে ‘কপোতাক্ষ চলচ্চিত্র’ নামের প্রযোজনা প্রতিষ্ঠান চালু করেন মৌসুমী। ওই প্রতিষ্ঠান থেকে নির্মিত প্রথম ছবি গরীবের রানী পরিচালনা করেছিলেন মনোয়ার খোকন। এরপর সেখান থেকেই তৈরি করা হয় মুশফিকুর রহমান গুলজারের পরিচালনায় সুখের ঘরে দুখের আগুন ও মনতাজুর রহমান আকবরের পরিচালনায় আমার বউ ছবি দুটি। এরপর থেকে আর নতুন কোনো ছবির কাজ করেনি মৌসুমীর প্রযোজনা প্রতিষ্ঠানটি।ওমর সানী জানান, বছর সাতেক হবে কপোতাক্ষ চলচ্চিত্র নতুন ছবি নিয়ে কাজ করেনি। তবে অক্টোবরে আসছে নতুন ছবির চূড়ান্ত ঘোষণা। আগামী ২৯ অক্টোবর মৌসুমীর মেয়ে ফাইজার জন্মদিন। সেই দিনটিকে প্রযোজক হিসেবে নতুন ছবির মহরতের দিন হিসেবে ঠিক করেছেন মৌসুমী। চিত্রনায়ক ওমর সানী বলেন, ‘আমরা সবার জন্য ছবি বানাব। ছবিটির ব্যবসায়িক দিকটাও আমরা খেয়াল রাখব। এরই মধ্যে আমাদের নতুন ছবিটি নিয়ে নিজেদের মধ্যে কয়েক দফা আলাপ-আলোচনাও হয়েছে।’আমি এতিম হতে চাই ছবির সঙ্গে যৌথ প্রযোজনা প্রতিষ্ঠান হিসেবে থাকবে ঋদ্ধি টকিজ।
