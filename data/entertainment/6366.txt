
একা এক সেলিব্রিটি আর কত সামলাবেন! অভিনয়, পড়াশোনা, পার্টি—সবদিকেই নজর রাখতে হয়। এখন আবার গৃহস্থালির টুকিটাকিগুলোও পীড়া দিতে শুরু করেছে এমা ওয়াটসনকে। ঘরের ঝামেলা মেটাতে এই অভিনেত্রীতে ছুটতে হচ্ছে ইমিগ্রেশন অফিসে। তা-ও যদি এই দৌড়ঝাঁপ নিজের জন্য হতো একটা কথা ছিল। বাড়ির গৃহপরিচারিকাকে নিয়ে বেশ ঝামেলায় আছেন এই হ্যারি পটার তারকা। এমার বিরুদ্ধে অভিযোগ উঠেছে, মার্কিন নাগরিক দিয়ে ব্রিটেনে হাউসকিপিংয়ের কাজ করাতেন তিনি। কিন্তু ওই সময় ওই মার্কিনির কোনো ওয়ার্ক পারমিট ছিল না। তিনি ভ্রমণ ভিসা নিয়েই কাজ করেছেন এমার হয়ে। ব্রিটিশ ইমিগ্রেশন কর্তৃপক্ষ এই অভিযোগকে বেশ গুরুত্ব দিয়েই নিয়েছে। অভিযোগের কারণে এমাকে ১০ হাজার পাউন্ড জরিমানা গুনতে হতে পারে।
