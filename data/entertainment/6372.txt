
নাম তাঁর সাবিলা নূর। মডেলিং, অভিনয় আর উপস্থাপনা করছেন নিয়মিত। এত দিন তিনি ব্যস্ত ছিলেন বিজ্ঞাপন আর টিভির অনুষ্ঠান উপস্থাপনা নিয়ে। ইদানীং তাঁর নামের সঙ্গে যুক্ত হয়েছে ‘অভিনয়শিল্পী’। তাঁর অভিনীত দুটি টেলিছবি ইউটার্ন ও মাংকি বিজনেস আর এক ঘণ্টার নাটক রহমান গাইন এরই মধ্যে প্রচার হয়েছে। একটিতে তিনি মাদকাসক্ত, অন্যটিতে গ্রামের সহজ-সরল মেয়ে; তৃতীয়টিতে শহরের উচ্ছল তরুণী। ৯ এপ্রিল দুপুরের প্রথম আলো কার্যালয়ে আসেন সাবিলা। শুরুতেই তিনি রাফাত রহমানের মাংকি বিজনেস টেলিছবিটি নিয়ে বললেন, ‘ভালোবাসা দিবসে এটি দেখানো হয় এনটিভিতে। তখন অনেক প্রশংসা পেয়েছি। আমি তো আগে থেকেই বিজ্ঞাপনচিত্রে কাজ করছি। তবে এই মাংকি বিজনেস আমাকে দর্শকদের খুব কাছাকাছি নিয়ে গেছে।’ সাবিলা অভিনয় করবেন, এমনটা নাকি তাঁর মা অনেক দিন থেকেই চাচ্ছিলেন। বাবার ছিল আপত্তি। তবে মাংকি বিজনেস দেখার পর মত পাল্টান বাবা। সাবিলা বলেন, ‘এখন অভিনয়ের ব্যাপারে পরিবারের সবার কাছ থেকেই সহযোগিতা পাচ্ছি।’টেলিছবিটি প্রচারের পর হাউজ নাম্বার ফোরটি ফোর আর অভিনয় নামে দুটি ধারাবাহিক নাটকে অভিনয় করছেন সাবিলা। শিগগিরই কাজ শুরু করবেন কলিংবেল ধারাবাহিকে।নাটকে অভিনয়ের সুযোগ পেলেন কীভাবে? সাবিলা বললেন, ‘বিজ্ঞাপনচিত্রে আমাকে দেখেই রেদওয়ান রনির ইউটার্ন টেলিছবিতে কাজ করার জন্য আমন্ত্রণ জানানো হয়। প্রস্তাবটি তখন লুফে নিয়েছিলাম। গত বছর ঈদে টেলিছবিটি দেখানো হয়।’ এবার বিজ্ঞাপন প্রসঙ্গে। গত চার বছরে মুঠোফোন সেবাদাতা প্রতিষ্ঠান, প্রসাধনসামগ্রী, বিস্কিট, চুলের তেলসহ ২০টি বিজ্ঞাপনচিত্রের মডেল হয়েছেন সাবিলা। তাঁর কয়েকটি বিজ্ঞাপনচিত্র দেখানো হয়েছে ভারতের টিভি চ্যানেলেও। উপস্থাপক সাবিলা নূর জানান, এখন আরটিভিতে ‘লেট নাইট ক্যাফে’ অনুষ্ঠানটি উপস্থাপনা করছেন তিনি। আর বাংলাভিশনে করছেন ‘স্টার ওয়ার্ল্ড’। বললেন, ‘উপস্থাপনার কাজটি করছি শখের বশে।’ বিজ্ঞাপন আর অভিনয়—এই দুটি কাজের মধ্যে অভিনয় দারুণ উপভোগ করেন সাবিলা। বললেন, ‘আমার শুরুটা কিন্তু খুব বেশি দিন হয়নি। ভাবছি অভিনয়েই বেশি জোর দেব। আর বিজ্ঞাপনের কাজ তো করবই।’অভিনয়ে নিজের প্রস্তুতি প্রসঙ্গে বললেন, ‘কোনো নাটকে কাজ করার আগে বাসায় মহড়া করি। চরিত্রটি নিজে ফুটিয়ে তোলার চেষ্টা করি।’নাচের সঙ্গে সাবিলার যোগাযোগ সেই ছোটবেলা থেকে। ২০০৭ সালে এক প্রতিযোগিতায় পেয়েছেন জাতীয় পুরস্কার। বললেন, ‘অভিনয় করতে এসে নাচের অভিজ্ঞতা আমাকে খুব সাহায্য করেছে।’ অবসরে সাবিলা বই পড়েন, নাটক আর সিনেমা দেখেন। এক ভাই, দুই বোনের মধ্যে সাবিলা সবার ছোট। নর্থসাউথ বিশ্ববিদ্যালয়ে বিবিএ প্রথম বর্ষে পড়ছেন তিনি।
