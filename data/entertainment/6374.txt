
ছেলেসন্তানের মা হলেন মডেল ও অভিনয়শিল্পী ঈশিকা খান। লন্ডনের একটি হাসপাতালে স্থানীয় সময় গতকাল রোববার দিবাগত রাত পৌনে চারটায় তিনি সন্তানের মুখ দেখেন। মা হওয়ার পর ঈশিকা ও তাঁর পরিবারের সবার মাঝে বইছে আনন্দের বন্যা।পারিবারিক সূত্রে জানা গেছে, ঈশিকা ও নবজাতক দুজনে ভালো আছে। লন্ডনের সার্টন এলাকার সেন্ট হিলার হাসপাতালে ছেলে সন্তানের মুখ দেখেন এ মডেল ও অভিনেত্রী।প্রথম আলোকে ঈশিকা বলেন, ‘জীবনে কারও জন্য এতটা কষ্ট করেছি বলে মনে হয় না। কিন্তু যখনই সন্তানের মুখটা দেখলাম, তখন নিমেষেই সব কষ্ট দূর হয়ে গেল। মা হওয়ার পরই প্রথমবারের মতো মায়ের কষ্টটাও উপলব্ধি করলাম। ছোট্ট এক জীবনে অনেক কিছু পেয়ে থাকলেও আমার এ অর্জনের কাছে সবকিছুকেই ম্লান মনে হয়েছে। মা হতে পারাটা সত্যিই এক অন্য রকম অনুভূতি।’ঈশিকা জানান, এখনো হাসপাতালের আনুষ্ঠানিকতা শেষ হয়নি। তাঁকে আরও দুই দিন সেখানে থাকতে হবে। এরপর বাসায় ফিরে সবাই মিলে ছেলের নাম রাখবেন।
এ বছরের ২৮ মার্চ ঈশিকার সঙ্গে ব্যবসায়ী কায়সার খানের বিয়ে হয়।
