
বিজ্ঞাপনচিত্রের মডেলিং দিয়েই ২০০৪ সালে শোবিজে যাত্রা শুরু নিরবের। অন্যদিকে, সাফা কবিরের মডেলিংয়েই ক্যারিয়ার শুরু। সেটা ২০১৩ সালের শেষদিকে। সম্প্রতি এ দুজন একসঙ্গে একটি বিজ্ঞাপনচিত্রে কাজ করেছেন। একটি দৈনিক পত্রিকার জন্য নির্মিত এ বিজ্ঞাপনচিত্রটির নির্মাতা আতিক রহমান। বর্তমানে এর সম্পাদনার কাজ চলছে।এ প্রসঙ্গে নিরব বলেন, ‘শোবিজে আমার যাত্রা শুরু মডেলিং দিয়ে। এরপর টিভি নাটক এবং এখন নিয়মিত সিনেমায় কাজ করছি। ১০ বছরে আমি অনেক বিজ্ঞাপনচিত্রে কাজ করেছি, তবে নতুন এ বিজ্ঞাপনচিত্রটি আমার জীবনের অন্যতম একটি সেরা কাজ হবে বলে আমি বিশ্বাস করি।’অন্যদিকে সাফা কবির বলেন, ‘এক বছর ধরে শোবিজে কাজ করছি। অল্প কদিনে বেশ ভালো কিছু কাজে অংশ নিয়েছি। তারই অংশ হিসেবে এবার নিরব ভাইয়ার সঙ্গে বিজ্ঞাপনচিত্রে জুটি হলাম। কাজের অভিজ্ঞতাও বেশ চমৎকার। কারণ, নিরব ভাইয়া আমাকে অনেক সহযোগিতা করেছেন। বুঝতেই দেননি যে, আমি তাঁর তুলনায় একেবারে নতুন।’ঈদের আগেই নিরব ও সাফা কবিরের প্রথম বিজ্ঞাপনচিত্রটি টেলিভিশনে প্রচার শুরু হবে।নিরব বেশ কয়েকটি নতুন সিনেমার কাজ নিয়ে ব্যস্ত। আর সাফা কবির নাটকে অভিনয়েই বেশি মনোযোগী। শাফায়েত মনসুর রানা পরিচালিত এনটিভির ইচ্ছেঘুড়ি নাটকটিতে অভিনয় করছেন সাফা কবির।
