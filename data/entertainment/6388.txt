
 
দক্ষিণের জনপ্রিয় নায়ক প্রভাসের ৩৮তম জন্মদিন সোমবার। এই জন্মদিনে আনুশকা শেঠি প্রভাসকে বিশেষ একটি উপহার দিয়েছেন।
‘বাহুবলী’র দ্বিতীয় পর্ব মুক্তির পর থেকেই প্রভাস ও আনুশকা জুটির জনপ্রিয়তা এখনো শীর্ষে। তাঁদের দুজনের আংটি বদলের কথা গণমাধ্যমে খবর বেরিয়েছিল। পরে শোনা যায়, খবরটি সঠিক নয়। বাস্তব জীবনে তাঁদের মধ্যে জানাশোনা বেশ ভালো। তাঁদের মধ্য প্রেমের গুঞ্জনও শোনা যায়। তবে এবার প্রভাসের জন্মদিনে উপহার দেওয়ার খবরটি সঠিক।
‘বাহুবলী’ সিরিজের দ্বিতীয় ছবিতে বাহুবলী প্রভাসের সঙ্গে শত্রুপক্ষকে ঘায়েল করতে দেখা গেছে আনুশকা শেঠি দেবসেনাকে। সোমবার জন্মদিন উপলক্ষে প্রভাসকে বিশেষ একটি উপহার দিলেন আনুশকা। এ উপহার দেওয়ার জন্য তিনি অনেক দিন ধরেই পরিকল্পনা করছিলেন বলে ছবিপাড়ায় গুঞ্জন চলছিল।
ইন্ডিয়া টুডের খবরে বলা হয়, সোমবার প্রভাসের জন্মদিনের আনুশকাও কী উপহার দেন, তা নিয়ে ভক্তদের পাশাপাশি বলিউডপাড়ায়ও আগ্রহ ছিল। সবার ভাবনা, আনুশকা নিশ্চয়ই প্রভাসের পছন্দের কোনো উপহারই দেবেন। প্রভাস ঘড়ি খুব পছন্দ করেন। সেটি আনুশকাও জানেন। তাই পছন্দের ঘড়িই দিয়েছেন ‘দেবসেনা’ আনুশকা। ঘড়িটি ছিল ‘ডিজাইনার ওয়াচ’। প্রভাস ঘড়ি পেয়ে উচ্ছ্বাস প্রকাশ করেছেন। হয়তো আনুশকার এ উপহারটিই তাঁর জন্মদিনের শ্রেষ্ঠ উপহার।
প্রভাসের জন্মদিনে প্রকাশিত হয়েছে তাঁর নতুন ছবি ‘শাহো’র ফার্স্ট লুক। ‘বাহুবলী’র ইমেজ ভেঙে আবারও এক নতুন রূপে হাজির হচ্ছেন প্রভাস। আর প্রথম দর্শনেই সমালোচকদের প্রশংসায় ভাসছে ‘শাহো’। ‘শাহো’র ফার্স্ট লুকে শার্লক হোমসের মতো তাঁকে দেখা যায়। এই ছবিতে প্রভাসের বিপরীতে দেখা যাবে বলিউডের শ্রদ্ধা কাপুরকে।
২০১৫ সালে মুক্তি পেয়েছিল ‘বাহুবলী’ সিরিজের প্রথম ছবি ‘বাহুবলী: দ্য বিগিনিং’। এ বছরের এপ্রিলে মুক্তি পায় ‘বাহুবলী: দ্য কনক্লুশন’। ছবি দুটো মুক্তির পরই বক্স অফিসে বেশ সাড়া ফেলেছিল। তখন থেকেই দক্ষিণের জনপ্রিয় নায়ক প্রভাসকে নিয়ে আলোচনা। ছবি দুটো প্রভাসকে দুনিয়াজোড়া খ্যাতি এনে দেয়নি, খ্যাতি এনে দিয়েছিল সহশিল্পী আনুশকা শেঠিকেও।
