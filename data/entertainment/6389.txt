
শুটিংয়ের মহড়া করতে গিয়ে আহত হয়েছেন মডেল-অভিনেত্রী মাকসুদা আক্তার প্রিয়তি। ‘মিজ আয়ারল্যান্ড’ খেতাব প্রাপ্ত এ অভিনেত্রী সম্প্রতি কায়রন ডেভিস পরিচালিত ‘চু চুলেন’ ছবিতে চুক্তিবদ্ধ হন। কদিন আগে শুরু হয়েছে এ সিনেমার শুটিং। তবে শুটিংয়ের আগে প্রতিটি দৃশ্যর জন্য মহড়াও করতে হচ্ছে প্রিয়তিকে। সেই মহড়ারই একটি দৃশ্য অংশ নিতে গিয়ে মেরুদণ্ডে ব্যথা পেয়েছেন তিনি।আয়ারল্যান্ড থেকে মুঠোফোনে প্রিয়তি বলেন, ‘ছবিতে তলোয়ার চালাতে হবে। সেই তলোয়ার চালানোর মহড়াই করছিলাম। হঠাৎই মেরুদণ্ডে ব্যথা পাই।’ তিনি বলেন, ‘এর আগে ‘মিজ আর্থ’ প্রতিযোগিতা চলাকালীন সমুদ্রে সাঁতার কাটতে গিয়ে একবার ব্যথা পেয়েছিলাম। সেটা অবশ্য মাস খানেক আগের কথা। আমার মনে ওই ব্যথাটাই আবারও নতুন করে দেখা দিয়েছে।’চিকিৎ​সকের পরামর্শে বর্তমানে পুরোপুরি বিশ্রামেই আছেন প্রিয়তি। অবশ্য খুব তাড়াতাড়িই তিনি ছবির জন্য শুটিংয়ে ফিরবেন বলেই জানিয়েছেন। তিনি বলেন, আগামী ডিসেম্বরের মধ্যে নতুন এ ছবিটির কাজ শেষ করার কথা রয়েছে।মাকসুদা আক্তার প্রিয়তি এর আগে একই পরিচালকের ‘ওয়ান্ডারল্যান্ড’ নামের একটি ছবিতে অভিনয় করেছেন। এ ছাড়া, তিনি নিয়মিত মডেলিং করার পাশাপাশি একটি বেসরকারি প্রতিষ্ঠানে বৈমানিক হিসেবে কর্মরত আছেন।বাংলাদেশি বংশোদ্ভূত প্রিয়তি প্রায় ১৪ বছর ধরে আয়ারল্যান্ডে বসবাস করছেন। প্রিয়তির দুটি সন্তান। গেল বছর ‘মিজ আয়ারল্যান্ড’ খেতাব পান তিনি। এরপর গত অক্টোবরে অংশ নেন ‘মিজ আর্থ’ প্রতিযোগিতায়। দ্বীপরাষ্ট্র জ্যামাইকাতে অনুষ্ঠিত এ প্রতিযোগিতায় তিনি ১ম রানার্সআপ হন।
