
নির্মাতা হিসেবে বলিউডে নাম লেখালেও ফারহান আখতার অভিনয়েও তাঁর প্রতিভা প্রমাণ করেছেন। অভিনয়ে নাম লেখান ২০০৮ সালে, ‘রক অন’ ছবির মাধ্যমে। এরই মধ্যে নানা রকম চরিত্রে অভিনয় করেছেন তিনি। কখনো হয়েছেন সংগীত শিল্পী, কখনো করপোরেট কর্মী, কখনোবা ক্রীড়াবিদ। এবার তিনি হচ্ছেন কয়েদি।প্রযোজক নিখিল আদভানির নতুন ছবিতে যাবজ্জীবন কারাদণ্ডপ্রাপ্ত এক আসামির চরিত্রে অভিনয় করবেন এই ‘ভাগ মিলখা ভাগ’ তারকা। একটি সূত্র জানায়, রণজিৎ তিওয়ারি পরিচালিত ছবিটির শুটিং এ বছরের অক্টোবরে শুরু হতে পারে। যদিও সিনেমাটির নাম এখন পর্যন্ত জানা যায়নি।সূত্রটি আরও জানায়, এখানে কয়েদির বেশে সম্পূর্ণ নতুন এক ফারহানকে দেখতে পাওয়া যাবে। ছবির বেশির ভাগ দৃশ্য ভারতের মুম্বাইয়ে ধারণ করা হবে। এই ছবির সংগীত পরিচালনা করবেন এ আর রহমান।ফারহানের সর্বশেষ মুক্তিপ্রাপ্ত ছবি ‘ওয়াজির’। এখানে তাঁর সহশিল্পী ছিলেন অদিতি রাও হায়দারি। এই বছর শেষের দিকে মুক্তি পাওয়ার কথা ‘রক অন টু’, এই ছবির নায়িকা শ্রদ্ধা কাপুর। সম্প্রতি এই দুই অভিনেত্রীকে জড়িয়ে তাঁকে নিয়ে বলিউড পাড়ায় শোনা যাচ্ছে প্রেমের গুঞ্জন। বলিউড লাইফ।
