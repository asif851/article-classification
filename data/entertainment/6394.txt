
ছবির চরিত্রের প্রয়োজনে তারকারা কত কিছুই তো করেন! যেমন রাম-লীলা ছবিতে ৩০ কেজি ওজনের লেহেঙ্গা পরে ক্যামেরার সামনে দাঁড়াতে হয়েছিল দীপিকা পাড়ুকোনকে। এবার বাজিরাও মাস্তানি ছবির যুদ্ধের দৃশ্যে অভিনয়ের জন্য তলোয়ার হাতে ২০ কেজি ওজনের বর্ম পরতে হবে তাঁকে। এরই মধ্যে ভারী বর্ম পরে থাকার অভ্যাস রপ্ত করার কাজ শুরু করে দিয়েছেন জনপ্রিয় এ তারকা অভিনেত্রী।দীপিকার ওপর আস্থা আছে বলেই হয়তো তাঁকে নিয়ে নিত্যনতুন সব নিরীক্ষা চালানোর চেষ্টা করেন নির্মাতা সঞ্জয় লীলা বানশালী। ২০১৩ সালে মুক্তি পাওয়া বানশালী তাঁর রাম-লীলা ছবিতে নতুন এক দীপিকাকে উপহার দিয়েছিলেন। ছবিতে দীপিকার পরনের ৩০ কেজি ওজনের লেহেঙ্গা বেশ আলোচিত হয়েছিল।এবার বানশালী পরিচালিত বাজিরাও মাস্তানি ছবিতে ২০ কেজি ওজনের বর্ম পরে ক্যামেরার সামনে দাঁড়াচ্ছেন দীপিকা। ছবির চরিত্রের প্রয়োজনে তলোয়ার চালানো শেখার পাশাপাশি মার্শাল আর্টও শিখছেন দীপিকা। সম্প্রতি এক খবরে এমনটিই জানিয়েছে ইন্ডিয়ানএক্সপ্রেস ডটকম।মারাঠা যোদ্ধা বাজিরাওয়ের জীবনী অবলম্বনে নির্মিত হচ্ছে বাজিরাও মাস্তানি। ছবিতে বাজিরাও চরিত্রে আছেন রণবীর সিং। বাজিরাওয়ের প্রথম স্ত্রী কাশীবাই চরিত্রে প্রিয়াঙ্কা চোপড়া এবং দ্বিতীয় স্ত্রী মাস্তানি চরিত্রে দেখা যাবে দীপিকাকে। ছবির অন্যান্য চরিত্রে থাকছেন তানভি আজমি, মহেশ মাঞ্জারেকার, আদিত্য পাঞ্চোলি, বৈভব তাতওয়াদি প্রমুখ। চলতি বছরের ২৫ ডিসেম্বর মুক্তি পাবে বাজিরাও মাস্তানি।
