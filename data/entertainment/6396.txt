
মোশাররফ করিম একই নাটকে অভিনয় করছেন তিনটি চরিত্রে। একই সঙ্গে তিনি বাবা ও যমজ ভাই। গত বছর ঈদের জন্য এমনি ভাবনার ওপর নাটক তৈরি করেছিলেন আজাদ কালাম। নাটকের নাম যমজ। চিত্রনাট্য লিখেছেন অনিমেষ আইচ। টেলিভিশন ছাড়াও ইউটিউবে অসংখ্য দর্শক নাটকটি দেখেছেন। এবার ঈদের জন্য একই ভাবনার ওপর তৈরি হচ্ছে আরেকটি নাটক। এবার নাটকের নাম যমজ ২। নাট্যকার এবং পরিচালক থাকছেন আগের মতোই।মোশাররফ করিম বলেন, ‘মঞ্চে আরজচরিতামৃত নাটকে আমি একসঙ্গে ছয়টি চরিত্রে অভিনয় করেছিলাম। কিন্তু টিভিতে তো তেমনটা সম্ভব না। যমজ নাটকে আমি প্রথম তিনটি চরিত্রে অভিনয় করেছি। খুবই হাসির নাটক। দর্শক দেখে অনেক মজা পেয়েছেন। কিন্তু এ ধরনের কাজ করতে গিয়ে অনেক পরিশ্রম করতে হয়। এবারও করছি। দেখা যাক, দর্শক এবারের গল্পটি কীভাবে নেন।’পরিচালক আজাদ কালাম জানান, যমজ ২ নাটকে আরও অভিনয় করছেন ভাবনা, উমর আয়াজ অনি। থাকছেন একজন বিদেশিনীও।
