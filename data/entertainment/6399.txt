
সংকেত ভেঙে ভেঙে গোপন তথ্য উদ্ধার করতে হবে? শার্লক হোমস ছাড়া এই কাজ ভালো আর কে জানে, বলুন। কাজটা তাই একালের শার্লক বেনেডিক্ট কাম্বারব্যাচই করলেন। তবে শার্লক নয়, অ্যালান টিউরিংয়ের ভূমিকায়। দ্বিতীয় বিশ্বযুদ্ধে হিটলার বাহিনীর অনেক গোপন সংকেত থেকে তথ্য উদ্ধার করে মিত্রবাহিনীকে যুদ্ধজয়ে বিশাল ভূমিকা রাখা গণিতবিদ, যুক্তিবিদ, সংকেত উদ্ধারকারী ও কম্পিউটার বিজ্ঞানী টিউরিংয়ের জীবনী অবলম্বনে নির্মিত ছবি ইমিটেশন গেম জিতল এবারের টরন্টো চলচ্চিত্র উৎসবের সেরা ছবির পুরস্কার।৪ সেপ্টেম্বর রবার্ট ডাউনি জুনিয়রের দ্য জাজ দিয়ে পর্দা উঠেছিল ৩৯তম এই উৎসবের। গত রোববার ছিল উৎসবের সমাপনী দিন। এদিন দেখানো হয় কেট উইন্সলেটের আ লিটল ক্যাওস। ৩৯৩টি ছবি দেখানো হয়েছে এবারের উৎসবে। টরন্টোই সম্ভবত সবচেয়ে ‘গণতান্ত্রিক’ চলচ্চিত্র উৎসবগুলোর একটি। এখানে দর্শকদের ভোটে নির্বাচিত হয় সেরা ছবি। ফলে দর্শকদের প্রতিক্রিয়া সম্পর্কে ধারণা পেতে এখানে ওয়ার্ল্ড প্রিমিয়ারও করেন অনেক প্রযোজক। এবারই যেমন ১৪৩টি ছবির প্রিমিয়ার হয়েছে। আইএএনএস।
