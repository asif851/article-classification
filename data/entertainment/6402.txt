
পরীমনির শুরুটা ২০১৪ সালে। প্রথম মুক্তি পাওয়া ছবি ভালোবাসা সীমাহীন। এরপর তিনি অভিনয় করেছেন অনেকগুলো ছবিতে। সংখ্যার হিসাবে ৩০টি। তবে এবার তাঁর ছবি মুক্তি পাচ্ছে ঈদে। ছবির নাম আরও ভালোবাসবো তোমায়। এই ছবিতে তিনি অভিনয় করেছেন শাকিব খানের সঙ্গে।আরও ভালোবাসবো তোমায় ছবি নিয়ে পরীমনির মাঝে দারুণ উত্তেজনা। একে তো ঈদে নিজের ছবি মুক্তি পাচ্ছে, তার ওপর শাকিব খানের সঙ্গে অভিনয়। ২৭ জুন সন্ধ্যায় এফডিসির ৩ নম্বর ফ্লোরে পরীমনির সঙ্গে কথা বলার সময় তেমনটাই মনে হলো। এখানে তিনি পুড়ে যায় মন ছবির একটি গানের দৃশ্যের শুটিং করছেন। তাঁর সঙ্গে আছেন সাইমন।আরও ভালোবাসবো তোমায় ছবি নিয়ে পরীমনি নিজের প্রত্যাশার কথা বললেন, ‘আমার বিশ্বাস, আরও ভালোবাসবো তোমায় ছবিটি ঈদে খুব ভালো করবে।’|জানালেন, আরও ভালোবাসবো তোমায় প্রেক্ষাগৃহে মুক্তি পাওয়া তাঁর তৃতীয় ছবি।দর্শক ছবিটি কেন দেখবেন? পরীমনি বললেন, ‘এই ছবির গল্পে নায়ক শাকিব খানের বাস্তব জীবনের কিছু অংশ রয়েছে। ছবির পরিচালক এস এ হক অলিক। তাঁর আগের ছবিগুলো দর্শকনন্দিত হয়েছে। ছবিতে গান গেয়েছেন হাবিব ও হৃদয় খান। আর শাকিব খান তো আছেনই।’কথার ফাঁকে ছবির শুটিংয়ের একটি অভিজ্ঞতার কথা জানালেন পরীমনি। বললেন, ‘সিলেটে হোটেল থেকে শুটিংয়ের জন্য বের হব। মেকআপ নেওয়া শেষ। এমন সময় ভূমিকম্প! দেখি, পাঁচতলা থেকে সবাই দৌড়ে নিচে নামছে! সেদিন দারুণ ভয় পেয়েছিলাম।’শিগগিরই শুরু হচ্ছে ছবির প্রচারণার কাজ। পরীমনি জানান, ছবিটি নিয়ে শাকিব খান, তিনি ও পরিচালক টিভি চ্যানেলের অনুষ্ঠানে অংশ নেবেন।পরীমনি আরও জানালেন, ঈদের পর তাঁর অভিনীত কয়েকটি ছবি মুক্তি পাবে। এর মধ্যে রয়েছে রানা প্লাজা, মন জানে না মনের ঠিকানা, মহুয়া সুন্দরী।চলচ্চিত্রে এখন নিজের অবস্থান মজবুত করছেন পরীমনি। বললেন, ‘না চাইতেই অনেক পেয়েছি। মাঝে মাঝে মনে হয় এটি বাস্তব, নাকি স্বপ্ন!’
