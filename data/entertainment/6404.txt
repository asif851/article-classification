
শাকিব খানের সঙ্গে কাজ করতে পারাটাকে ভাগ্যের ব্যাপার বললেন আলোচিত নায়িকা বুবলী। শাকিবের সঙ্গে নতুন একটি সিনেমায় চুক্তিবদ্ধ হওয়ার পর প্রথম আলোর সঙ্গে আলাপে এমনটাই জানালেন এ অভিনেত্রী। প্রাথমিকভাবে গতকাল শনিবার শাকিব খানের সঙ্গে চুক্তিবদ্ধ হয়েছেন বুবলি। ‘চিটাগাংইয়া পোয়া নোয়াখাইল্লা মাইয়া’ নামের এই সিনেমার পরিচালক উত্তম আকাশ।
‘বসগিরি’ সিনেমায় শাকিব খানের সঙ্গে জুটি হয়ে অভিনয় করে আলোচনায় আসেন বুবলী। এরপর জুটি হয়ে তাঁরা অভিনয় করেন ‘শুটার’, ‘অহংকার’ ও ‘রংবাজ’ সিনেমায়। প্রথম দুটি মুক্তি পেলেও বাকি দুটি কোরবানির ঈদে মুক্তি পাবে।আবারও শাকিবের সঙ্গে জুটি হতে পেরে ভীষণ আনন্দিত বুবলী, ‘বরাবরের মতোই আমার জন্য ভীষণ ভালো লাগছে। আমাদের একেকটা সিনেমা একেক ধরনের। তাই তাঁর সঙ্গে বড় পর্দায় আসতে পেরে নিজেকে ভাগ্যবতী মনে করছি। কারণ, শাকিব খান অনেক বড়মাপের অভিনেতা। তাঁর কাছ থেকে অনেক খুঁটিনাটি বিষয়ও শিখতে পারি।’বুবলীর মা-বাবা দুজনই নোয়াখালীর বেগমগঞ্জের বাসিন্দা। তবে তাঁর জন্ম ও বেড়ে ওঠা ঢাকাতেই। ১১ বছর আগে মা-বাবার সঙ্গে কোরবানির ঈদ কাটাতে শেষবারের মতো নোয়াখালী যাওয়া হয়েছিল তাঁর। এবার নিজের আঞ্চলিক ভাষার সিনেমায় অভিনয় করতে পারছেন ভেবে খুশি বুবলী। বললেন, ‘নিজের এলাকার ভাষার সিনেমায় অভিনয় করতে পারাটা অনেক গর্বের, মজার আর চ্যালেঞ্জিংও বটে। তবে কখনোই নোয়াখালীর ভাষায় কথা বলা হয়নি। বাসায় মা-বাবা বলেন। তাঁদের কাছ থেকে রপ্ত করার চেষ্টা করছি। পাশাপাশি ওখানকার মানুষের কথা বলার ধরন-ধারণও শিখছি।’
