
চলচ্চিত্রশিল্পে গৌরবোজ্জ্বল ও অসাধারণ অবদানের জন্য ২৪টি ক্ষেত্রে বিশিষ্ট শিল্পী ও কুশলীকে ‘জাতীয় চলচ্চিত্র পুরস্কার-২০১২’ প্রদানের ঘোষণা করেছে সরকার। এর মধ্যে আজীবন সম্মাননা পাচ্ছেন খলিল উল্লাহ খান। শ্রেষ্ঠ চলচ্চিত্র পরিচালক ও শ্রেষ্ঠ চিত্রনাট্যকারের পুরস্কার পাচ্ছেন প্রয়াত কথাসাহিত্যিক হুমায়ূন আহমেদ। ঘেটুপুত্র কমলা চলচ্চিত্রের জন্য তিনি এই পুরস্কার পাচ্ছেন।গতকাল বৃহস্পতিবার তথ্য মন্ত্রণালয় এ বিষয়ে প্রজ্ঞাপন জারি করেছে। অন্য পুরস্কারের মধ্যে শ্রেষ্ঠ চলচ্চিত্র প্রযোজক ফরিদুর রেজা সাগরের (উত্তরের সুর)। প্রধান চরিত্রে শ্রেষ্ঠ অভিনেতা শাকিব খান (খোদার পরে মা) ও প্রধান চরিত্রে শ্রেষ্ঠ অভিনেত্রী হয়েছেন জয়া আহসান (চোরাবালি)।এ ছাড়া অন্যান্য ক্ষেত্রে শ্রেষ্ঠ পুরস্কার প্রাপ্ত ব্যক্তিরা হলেন সংগীত পরিচালক ইমন সাহা (ঘেটুপুত্র কমলা), পার্শ্ব চরিত্রে অভিনেতা এ টি এম শামসুজ্জামান (চোরাবালি), খল চরিত্রে অভিনেতা শহীদুজ্জামান সেলিম (চোরাবালি), পার্শ্ব চরিত্রে অভিনেত্রী লুসি তৃপ্তি গোমেজ (উত্তরের সুর), শিশুশিল্পী মামুন (ঘেটুপুত্র কমলা), শিশুশিল্পী শাখায় বিশেষ পুরস্কার মেঘলা (উত্তরের সুর), কাহিনিকার শাহেনওয়াজ (উত্তরের সুর), সংলাপ রচয়িতা রেদওয়ান রনি (চোরাবালি), পুরুষ কণ্ঠশিল্পী পলাশ (খোদার পরে মা), নারী কণ্ঠশিল্পী রুনা লায়লা (তুমি আসবে বলে), গীতিকার মিল্টন খন্দকার (খোদার পরে মা), সুরকার ইমন সাহা (পিতা), চিত্রগ্রাহক মাহফুজুর রহমান খান (ঘেটুপুত্র কমলা), শব্দ গ্রাহক রিপন নাথ (চোরাবালি), সম্পাদক ছলিম উল্লাহ (ঘেটুপুত্র কমলা), শিল্পনির্দেশক কলমতর ও উত্তমগুহ (রাজা সূর্য খাঁ), রূপসজ্জায় খলিলুর রহমান (ঘেটুপুত্র কমলা) ও শ্রেষ্ঠ পোশাক ও সাজসজ্জায় এস এম মাঈনুদ্দিন ফুয়াদ (ঘেটুপুত্র কমলা)।
