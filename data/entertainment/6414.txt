
স্বপ্ন তো কত রকমের থাকে। সেই স্বপ্নের পেছনেই ছোটে মানুষ। আমরা তারকাদের কাছে জানতে চেয়েছিলাম তাঁদের স্বপ্নের কথা। হোক সেটা অপূরণীয়। হোক তা ‘ওয়াইল্ড ড্রিম’। তারকাদের সেসব স্বপ্ন নিয়েই আমাদের এবারের আয়োজন।
হলিউডে পা রেখেছেন জাহিদ হাসান। তাকে নিয়ে কাড়াকাড়ি পড়ে গেছে। কে তাঁর সঙ্গে অভিনয় করবে। কোন পরিচালক জাহিদ হাসানকে নিয়ে সবার আগে সিনেমা বানাবেন এ নিয়ে তুলকালাম লেগে গেছে পুরো হলিউডজুড়ে। জাহিদ হাসান চুপচাপ। নীরবে এই ‘কাড়াকাড়ি’ দেখছেন। শুধু নিজের সেরাটা দেওয়ার জন্য অপেক্ষায় তিনি। অবশেষে সময়ের সেরা পরিচালক আর সেরা নায়িকা সুযোগ পেলেন জাহিদ হাসানের সঙ্গে কাজ করার। সিনেমা নির্মাণ করা হলো। পুরো পৃথিবীতে তোলপাড়!ঘটনার এখনো বাকি। বছর শেষে অস্কার জিতে ফেললেন বাংলাদেশের জনপ্রিয় অভিনেতা জাহিদ হাসান। হ্যাঁ, আমার কথাই বলছি!আমার আরও কিছু স্বপ্ন আছে। আমার স্বপ্ন একটা-দুইটা নয়। অনেক। বুনো স্বপ্ন না বলে এগুলো অনেকটা অসম্ভব স্বপ্ন বলা যায়। আমার খুব শখ বন্ধুবান্ধব নিয়ে চাঁদে যাব। সাবমেরিনে করে সমুদ্রের তলদেশ থেকে ঘুরে আসব। তবে এসব কিছুর চেয়েও আমার বড় স্বপ্ন, এই যে দেশে যাঁরা দুই ধরনের কথা বলেন, কথা দিয়ে কথা রাখেন না, তাঁদের থাপড়ানো। আগে কোথাও অন্যায় দেখলেই এই কাজটা নিজের হাতে করতাম। এখন পরিস্থিতি আর সামাজিকতার কারণে করতে পারি না। তবে পারলে খুব ভালো হতো।
