
সিনেমায় প্রায়ই একসঙ্গে গান করেন তাঁরা। কিন্তু একসঙ্গে গানের অ্যালবাম হবে এবারই প্রথম। দুই তরুণ শিল্পী পড়শী ও ইমরান মাহমুদুল দ্বৈত কণ্ঠে গাইলেন নতুন অডিও অ্যালবামের ‘আবদার’ গানটি।চার বছর আগে পড়শী-৩ অ্যালবামের একটি গানে একসঙ্গে শোনা গিয়েছিল তাঁদের কণ্ঠ। লম্বা বিরতির পর আবারও দ্বৈত কণ্ঠে হচ্ছে গান, তিন গানের একটি অ্যালবাম। কণ্ঠ দেওয়ার পাশাপাশি সব কটি গানের সুর-সংগীতায়োজন করছেন ইমরান নিজেই। লিখেছেন রবিউল ইসলাম। গত বৃহস্পতিবার ‘আবদার’ গানটির জন্য দুজনের কণ্ঠ ধারণ করা হয়েছে। ইমরান বলেছেন, ‘শ্রোতাদের কাছে পড়শীর গ্রহণযোগ্যতা আছে। অনেক দিন কোনো অ্যালবাম করেননি তিনি। তা ছাড়া আমাদেরও একসঙ্গে কোনো অ্যালবাম করা হয়নি।’পড়শীর ব্যাপার ভিন্ন। যাঁর গান ভালো লাগে, তাঁর সঙ্গেই গান করেন তিনি। ইচ্ছা ছিল, এ বছর নিজের একটি দ্বৈত অ্যালবাম হোক। ইমরানের সঙ্গে কাজের প্রস্তাবটি পেয়ে গেলেন প্রযোজনা প্রতিষ্ঠান থেকেই। ইমরান জানিয়েছেন, শিগগিরই বাকি গান দুটিরও রেকর্ডিং হবে। সেগুলোর একটির হবে ভিডিও। ভিডিও আর নাম ঠিক না হওয়া অ্যালবাম একসঙ্গেই মিলবে ভালোবাসা দিবসে।
