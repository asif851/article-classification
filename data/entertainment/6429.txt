
অসাধারণ গায়কি আর দরদভরা কণ্ঠের জন্য সুপরিচিত ভারতীয় সংগীতশিল্পী অরিজিৎ সিং পারিশ্রমিক বা সম্মানী নেওয়ার দিক থেকে সবাইকে ছাড়িয়ে গেলেন। বলা চলে পারিশ্রমিকের ক্ষেত্রে রেকর্ড গড়েছেন অরিজিৎ সিং। এই প্রথমবারের মতো কোনো ভারতীয় সংগীতশিল্পী কোনো অনুষ্ঠানে সরাসরি সংগীত পরিবেশনার জন্য এক কোটি রুপিরও বেশি অর্থ সম্মানী নিচ্ছেন। এক অনুষ্ঠানে মঞ্চে গান গাওয়ার জন্য পারিশ্রমিক হিসেবে অরিজিৎ সিং নিয়েছেন দেড় কোটি রুপি!বলিউডের সংগীতের ভুবনে দীর্ঘদিন ধরেই রাজত্ব করছেন অরিজিৎ। এই মুহূর্তে বলিউডে তাঁর ধারেকাছেও কেউ নেই। একের পর এক দারুণ সংগীত উপহার দিয়ে তিনি চমকের পর চমক সৃষ্টি করে চলেছেন। ‘লাইভ পারফরম্যান্স’-এ তাঁর সমকক্ষ কেউ নেই। সেটা বলতেই হবে, কারণ আর কেউ যে তাঁর মতো এতটা পারিশ্রমিক নিচ্ছেন না! সূত্রের তথ্য যদি সঠিক হয়ে থাকে, তবে এ নিয়ে তৃতীয়বারের মতো পারিশ্রমিক বাড়ালেন তিনি। আগে যেখানে ৩০ থেকে ৫০ লাখেই তুষ্ট থাকতেন অরিজিৎ, সেখানে তিনি এখন এক থেকে দেড় কোটি রুপি দাবি করছেন!শুধু কি বলিউড? সারা বিশ্বের বিভিন্ন প্রান্ত থেকেই তাঁর ডাক আসছে। সূত্রটি জানিয়েছে, এই মুহূর্তে যেকোনো অনুষ্ঠানের জন্য সবচেয়ে কাঙ্ক্ষিত সংগীতশিল্পীর নাম—অরিজিৎ। গোটা দুনিয়া থেকেই ডাক আসছে তাঁর। তাই সময় বুঝে তিনি তাঁর পারিশ্রমিক বাড়িয়ে দিয়েছেন। ৪৫ মিনিট থেকে ঘণ্টাব্যাপী গান গাওয়ার জন্য তিনি নিচ্ছেন প্রায় দেড় কোটি রুপি। আর কোনো ‘এ-লিস্টেড’ শিল্পী এত টাকা দাবি করেন না।
এত টাকা দিয়ে কি কেউ তাঁকে নেবেন? সূত্রটি জানিয়েছে, অবশ্যই।এদিকে একজন আয়োজক এ প্রসঙ্গে মন্তব্য করেছেন, ‘যদিও অনেকেই আছেন, যাঁরা এমন খরচ করতে রাজি; কিন্তু এটা ভালো কাজ হচ্ছে না। কারণ প্রতিদিনই অনেক নতুন শিল্পী ঝরে যাচ্ছে।’মিড-ডে অবলম্বনে দেব দুলাল গুহ।
