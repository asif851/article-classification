
হলিউডের সবচেয়ে ধনী নির্মাতার তালিকায় শীর্ষস্থান দখল করেছেন ‘স্টার ওয়ারস’খ্যাত মার্কিন চলচ্চিত্র নির্মাতা ও প্রযোজক জর্জ লুকাস। ৫ দশমিক ৪ বিলিয়ন মার্কিন ডলারের মালিক তিনি।সম্প্রতি হলিউডের ধনী নির্মাতাদের তালিকা প্রকাশ করেছে ওয়েলথ-এক্স। ২০১২ সালে লুকাস তাঁর নিজস্ব প্রযোজনা সংস্থা লুকাস ফিল্ম বিক্রি করে দেন ডিজনির কাছে। বিনিময়ে চার বিলিয়ন ডলার আয় করেন তিনি। এ ছাড়া ‘স্টার ওয়ারস’ সিরিজের ছবির রাজস্ব থেকে ১ দশমিক ৪ বিলিয়ন ডলার আয় করেছেন তিনি। সম্প্রতি এক খবরে এ তথ্য জানিয়েছে পিটিআই।তালিকায় জর্জ লুকাসের পরেই আছে ‘প্রিটি ওম্যান’খ্যাত ইসরায়েলি চলচ্চিত্র প্রযোজক আর্নন মিলচানের নাম। তিনি ৫ দশমিক ২ বিলিয়ন ডলারের মালিক। ৩ দশমিক ৩ বিলিয়ন ডলার আয় করে তালিকায় তৃতীয় স্থান অর্জন করেছেন ‘জুরাসিক পার্ক’খ্যাত চলচ্চিত্র নির্মাতা স্টিভেন স্পিলবার্গ।১ দশমিক ৯ বিলিয়ন ডলার আয় করে তালিকায় চতুর্থ অবস্থানে রয়েছেন অস্টিন হার্সট। রায়ান কাভানাফ আছেন পঞ্চম অবস্থানে। তিনি এক বিলিয়ন ডলারের মালিক। ৯১০ মিলিয়ন ডলার আয় করে ষষ্ঠ স্থান দখল করেছেন জেফরি ক্যাটজেনবার্গ।সপ্তম অবস্থানে রয়েছেন থমাস টুল। ৮৭০ মিলিয়ন ডলারের মালিক তিনি। ৮৫০ মিলিয়ন ডলার আয় করায় থমাসের পরেই আছে জেরি ব্রুখেইমারের নাম। নবম স্থানে রয়েছেন স্টিভ টিসক। তিনি ৭২০ মিলিয়ন ডলারের মালিক। তালিকায় সেরা দশের সর্বশেষ স্থানটি পেয়েছেন ‘টাইটানিক’ ছবির নির্মাতা জেমস ক্যামেরন। তিনি আয় করেছেন ৬৭০ মিলিয়ন ডলার।
