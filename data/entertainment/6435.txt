
ভারতের পশ্চিমবঙ্গের জনপ্রিয় অভিনয়শিল্পী ঋতুপর্ণা সেনগুপ্ত সম্প্রতি ঢাকা বিশ্ববিদ্যালয়ের টেলিভিশন ও চলচ্চিত্র অধ্যয়ন বিভাগের সেমিনারে বক্তা হয়ে ঢাকা আসেন। সে সময়ই কথা হলো তাঁর সঙ্গে।এবার ঢাকায় এসেছেন সেমিনারের বক্তা হয়ে...ঢাকায় এর আগে অনেকবারই এসেছি। এবার ঢাকা বিশ্ববিদ্যালয়ের টেলিভিশন ও চলচ্চিত্র অধ্যয়ন বিভাগের সেমিনারে বক্তা হয়ে আসায় অনেক সম্মানিত বোধ করছি। ঢাকা বিশ্ববিদ্যালয়ের যে ঐতিহ্য, পড়াশোনার যে মান, তাতে নিশ্চিত যে এটি শিক্ষার অন্যতম কেন্দ্রবিন্দু। ইতিহাসের ছাত্রী হিসেবে ব্যাপারটি আমি ভালোভাবেই জানতাম। তাই প্রস্তাব গ্রহণ করি সানন্দে।আর কী করলেন?সেমিনারে অংশ নেওয়ার পর ওই দিন রাতে ঢাকা ক্লাবের একটি অনুষ্ঠানে অংশ নিয়েছিলাম। প্রযোজক সমিতির আয়োজনে সেই অনুষ্ঠানে বাংলাদেশের তারকা ও পরিচালকদের সঙ্গে দেখা হয়। মৌসুমী, ওমর সানী, মোহাম্মদ হোসেন, কাজী হায়াৎসহ অনেকের সঙ্গে দীর্ঘদিন পর দেখা হয়। আবার ছবির কাজের প্রস্তাব পেয়ে আমি সানন্দে রাজি হয়েছি।ঢাকায় তো আপনার অনেক পরিচিত জন আছেন?ফেরদৌস তো আমার ভালো বন্ধু। মান্না ভাইয়ের সঙ্গে কাজ করেছি। তিনি খুব আদর-স্নেহ করতেন! মান্না ভাইয়ের স্ত্রী শেলী ভাবি চাইছেন একটি ছবি করতে। মান্না ভাইয়ের স্মৃতির উদ্দেশে কাজটি করব। ফরীদি ভাইয়ের কাছ থেকে অনেক শিখেছি। তিনি যে বড় মাপের অভিনেতা, কাজ না করলে তা টের পেতাম না।এ সময় আর কী করছেন?সৃজিত মুখার্জির রাজকাহিনি ছবির কাজ শেষ করলাম। দেশভাগের গল্প। তেরে আনে সে বোলে নামের আরেকটি হিন্দি ছবির কাজ শেষ করেছি। কলকাতায় ফিরেই শুরু করব তরুণ মজুমদারের ভালোবাসার বাড়ি। ইদানীং একটু ভিন্ন ধরনের ছবিতে অভিনয় করছি। এর মধ্যে শিবপ্রসাদ মুখার্জি ও নন্দিতা রায়ের বেলা শেষে, মৈনাক ভৌমিকের গল্প ওদের, অনুপ সেনগুপ্তের রাতের রজনীগন্ধা, জন হালদারের আরও একবার ছবিগুলো অন্যতম।
