
ছবির গল্প লেখার সময়ই ‘দাগ’ ছবির দুই নায়িকার মধ্যে প্রধান নায়িকা চরিত্রে অভিনয়ের জন্য চূড়ান্তভাবে মনোনীত হয়েছিলেন অভিনেত্রী আঁচল। কিন্তু শুটিংয়ের আগে ছবির গল্প পরিবর্তিত হওয়ার কারণে দ্বিতীয় নায়িকা চরিত্রটিই এখন প্রধান চরিত্র হয়েছে। এ সংবাদ জেনে নিজ থেকেই ‘দাগ’ ছাড়লেন ঢাকাই ছবির এই অভিনেত্রী।এই ছবিতে আর তিনি অভিনয় করবেন না বলেই আঁচল জানিয়ে দিয়েছেন প্রযোজনা প্রতিষ্ঠানকে। কিন্তু ঘটনা কী হয়েছিল? এমন প্রশ্নে শুরু থেকে খুলে বললেন আঁচল।আঁচল বললেন, ‘প্রযোজনা প্রতিষ্ঠান ভিশন প্লাসে আমার ‘জটিল প্রেম’ ছবিটির ডাবিং ও সম্পাদনার কাজ হয়েছিল। ওই সময় প্রযোজনা প্রতিষ্ঠান আমার কাজ দেখে তাঁদের ‘দাগ’ ছবির জন্য আমাকে চূড়ান্ত করেন। ‘দাগ’-এর গল্পও আমাকে ধরেই করা হয়। সেসময় আমাকে সাইনিং মানিও দিতে চেয়েছিলেন তাঁরা। কিন্তু আমি তা শুটিংয়ের আগে আগে নিতে চেয়েছিলাম।’আঁচল বলেন, ‘কিন্তু এখন হঠাৎ করেই প্রযোজনা প্রতিষ্ঠান থেকে ছবিতে যে আরেকটি নায়িকা চরিত্র আছে, সেই চরিত্রটির জন্য আমাকে বলা হচ্ছে। কিন্তু ওটা তো মূল নায়িকা চরিত্র নয়। তাই কাজটি আমি আর করছি না।’ আঁচল জানিয়েছেন, পরে তিনি জানতে পেরেছেন এক অদৃশ্য ইশারায় ওই মূল চরিত্রটিতে পরীমনিকে নেওয়া হয়েছে। তিনি এও বলেন, ‘আমি যখন আর ছবিটিতে কাজ করছি না এটা জানার পর গল্প আবারও নতুন করে সাজিয়ে পরীমনিকে দিয়েই দ্বৈত চরিত্র করানো হচ্ছে।’ ঘটনাটি জানার জন্য পরিচালক তারেক সিকদারের সঙ্গে মুঠোফোনে যোগাযোগ করা হলে পুরো বিষয়টি পরিষ্কার করেন তিনি। তারেক বলেন, ‘প্রথমে আঁচলকে নিয়েই মূল চরিত্রটি করার কথা ছিল। কিন্তু পরবর্তীতে গল্পের কিছু অংশ পরিবর্তন করা হয়। সেই কারণেই আঁচলের চরিত্রটি পরিবর্তন করে দেওয়া হয়েছিল। পরিবর্তিত চরিত্রটিতে কাজ করতে রাজি না আঁচল।’শুরু থেকেই কথা থাকলেও হঠাৎ করে কেন চরিত্রের পরিবর্তন করা হলো? এমন প্রশ্নের জবাবে পরিচালক বলেন, এ বিষয়টি আমি বলতে পারব না। প্রযোজনা প্রতিষ্ঠান যেভাবে করছেন, আমি সেভাবেই কাজটি নিয়ে এগোচ্ছি।’ এদিকে, এরই মধ্যে শামীম আহমেদ রনির ‘মেন্টাল’ ও শায়েদ চৌধুরীর ‘আড়াল’ ছবির কাজ শেষ করেছেন আঁচল।
