
চল্লিশ দশকেরও বেশি সময় ধরে সংস্কৃতিচর্চার সঙ্গে জড়িত তিনি। অনেক পরিচয় তাঁর—সংগঠক, কণ্ঠশিল্পী, অভিনয়শিল্পী, নির্দেশক, ডিজাইনার। সব ক্ষেত্রে সফলও হয়েছেন। আন্তর্জাতিক নারী দিবস-২০১৫ উদ্যাপন উপলক্ষে তাই শিমূল ইউসুফকে আনুষ্ঠানিক সম্মাননা দেওয়াটা এককথায় যথার্থ বলে মন্তব্য করেছেন গতকাল স্টুডিও থিয়েটারে আসা অনেক দর্শক। সেখানে শিমূল ইউসুফের হাতে দেওয়া হলো সম্মাননা স্মারক, ফুলের তোড়া। পরিবেশিত হলো রবীন্দ্রনাথ ঠাকুরের চিত্রাঙ্গদা।জাহিদ রিপনের সঞ্চালনায় অনুষ্ঠানের প্রধান অতিথি ছিলেন সম্মিলিত সাংস্কৃতিক জোটের সভাপতি গোলাম কুদ্দুছ। তিনি ‘মঞ্চকুসুম’খ্যাত শিমূল ইউসুফের হাতে সম্মাননা স্মারক তুলে দেন।শিমূল ইউসুফ সম্মাননাপ্রাপ্তির অনুভূতি জানালেন এভাবে, ‘প্রাপ্তির ঝুড়িতে অনেক কিছু জমেছে কিন্তু সত্যি কি অনেক কাজ করেছি? আমার তো মনে হয় এখনো অনেক কাজ বাকি রয়ে গেছে। মঞ্চে আমরা নারীরা যখন কাজ করি, তখন নারী-পুরুষের ভেদাভেদ করি না। আমরা সবাই মানুষ।’ পদক প্রদান শেষে শুরু হয় স্বপ্নদলের নাটক চিত্রাঙ্গদা। নির্দেশনা দিয়েছেন জাহিদ রিপন।নাট্যমেলায় না-মানুষি জমিন ও তৃতীয় একজন‘দেশের এই পরিস্থিতিতে যেখানে মঞ্চে দর্শক আসে না, সেখানে আমরা খুব ভালো সাড়া পাচ্ছি। প্রতিদিনই দর্শক আসছে, এমনকি আগের দিন নাটকের অগ্রিম টিকিট কেটেও নাটক দেখতে আসছে’, বলছিলেন নুনা আফরোজ। দুই বাংলার নাট্যমেলার আয়োজক সংগঠন প্রাঙ্গণেমোরের অন্যতম কান্ডারি তিনি। জাতীয় নাট্যশালার লিফটে কথা হলো তাঁর সঙ্গে। ফুল হাতে স্টুডিও থিয়েটারে যাচ্ছিলেন স্বপ্নদলের আয়োজনে শিমূল ইউসুফের সম্মাননার আয়োজনে শুভেচ্ছা জানাতে।নাট্যশালার মূল মিলনায়তন ও পরীক্ষণ থিয়েটারে চলছে ‘দুই বাংলার নাট্যমেলা রবীন্দ্রনাট্য ও অন্যান্য’ উত্সব। প্রয়াত নাট্য অভিনেতা ও নির্দেশক খালেদ খানকে উত্সর্গ করা সপ্তাহব্যাপী এ উত্সবের তৃতীয় দিন ছিল গতকাল রোববার। এদিন সন্ধ্যায় মূল হলে মঞ্চস্থ হয় থিয়েটার আর্ট ইউনিটের নাটক না-মানুষি জমিন। পরীক্ষণ থিয়েটারে ছিল শব্দ নাট্যচর্চা কেন্দ্রের প্রযোজনা তৃতীয় একজন। রচনার পাশাপাশি না-মানুষি জমিন নাটকের নির্দেশনা দিয়েছেন সাইফ সুমন। অন্যদিকে সমীর দাশ গুপ্তের রচনা থেকে তৃতীয় একজন নাটকের নির্দেশনা দিয়েছেন অনন্ত হিরা।আজ উত্সবের চতুর্থ দিনে মূল মিলনায়তনে রয়েছে শ্যামাপ্রেম, পরীক্ষণ থিয়েটার মিলনায়তনে রয়েছে কঙ্কাল। দুটি নাটক সন্ধ্যা সাতটায় মঞ্চায়ন শুরু হবে।
