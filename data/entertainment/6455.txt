
৬৩ বছর বয়সেও দাপটের সঙ্গে অভিনয় করে চলেছেন হিন্দি চলচ্চিত্রের প্রখ্যাত অভিনেতা রজনীকান্ত। একের পর এক হাঁটুর বয়সী অভিনেত্রীদের সঙ্গে জুটি বাঁধছেন তিনি। চলতি মাসেই মুক্তি পাচ্ছে দীপিকা পাড়ুকোন ও রজনীকান্ত অভিনীত তামিল ছবি ‘কোচাডায়ান’। এটি মুক্তির আগেই পরবর্তী ছবির শুটিং শুরু করে দিয়েছেন রজনীকান্ত। ‘লিঙ্গা’ নামের তামিল ছবিটিতে তিনি জুটি বেঁধেছেন ২৬ বছর বয়সী তারকা অভিনেত্রী সোনাক্ষী সিনহার সঙ্গে।‘দাবাং’ ছবিতে সালমান খানের বিপরীতে অভিনয়ের মাধ্যমে ২০১০ সালে বলিউডে যাত্রা শুরু করেছিলেন প্রখ্যাত অভিনেতা ও রাজনীতিবিদ শত্রুঘ্ন সিনহার মেয়ে সোনাক্ষী সিনহা। অল্প সময়েই দারুণ জনপ্রিয়তা অর্জন করেন সোনাক্ষী। বলিউডের খান আর কাপুরদের পাশাপাশি জনপ্রিয় আরও বেশ কয়েকজন অভিনেতার বিপরীতে অভিনয় করে এরই মধ্যে বলিউডে পাকাপোক্ত আসন গেড়েছেন সোনাক্ষী। এবার ‘লিঙ্গা’ ছবির মাধ্যমে তামিল ছবিতে অভিষেক হলো তাঁর।প্রথম তামিল ছবিতেই রজনীকান্তের মতো সুপারস্টারের বিপরীতে অভিনয়ের সুযোগ পেয়ে দারুণ উচ্ছ্বসিত সোনাক্ষী। সম্প্রতি ছবিটির প্রথম অংশের শুটিং শেষ করার পর এক টুইটার বার্তায় সোনাক্ষী লিখেছেন, ‘আমার প্রথম তামিল ছবি ‘‘লিঙ্গা’’র প্রথম অংশের শুটিং শেষ করলাম। ছবির দলের সবাই সত্যিই অসাধারণ।’ এক খবরে এমনটিই জানিয়েছে জিনিউজ।
‘লিঙ্গা’ ছবিতে রজনীকান্ত ও সোনাক্ষী ছাড়াও আরেকটি প্রধান চরিত্রে অভিনয় করেছেন তামিল ছবির জনপ্রিয় তারকা অভিনেত্রী আনুশকা শেঠি। ছবিটির কাহিনি লেখার পাশাপাশি এটি পরিচালনার দায়িত্ব পালন করছেন নির্মাতা কে এস রবিকুমার।‘কোচাডায়ান’ ছবির কাহিনিও লিখেছেন রবিকুমার। বিশাল বাজেটের ত্রিমাত্রিক ছবিটির পরিচালক রজনীকান্তের ২৯ বছর বয়সী মেয়ে সৌন্দরিয়া রজনীকান্ত। ‘কোচাডায়ান’ মুক্তি পাচ্ছে ২৩ মে।
