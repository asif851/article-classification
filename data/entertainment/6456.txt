
মা হলেন অভিনয়শিল্পী সোহানা সাবা। গতকাল শনিবার সকাল সাড়ে সাতটায় রাজধানীর ইবনে সিনা হাসপাতালে সফল অস্ত্রোপচারের মাধ্যমে ছেলেসন্তানের জন্ম দেন তিনি।মা ও ছেলে দুজনেই বর্তমানে সুস্থ বলে প্রথম আলোকে জানান সাবার স্বামী নির্মাতা মুরাদ পারভেজ। প্রথম সন্তানের বাবা হয়ে দারুণ উচ্ছ্বসিত তিনি। বললেন, ‘বাবা হওয়ার আনন্দ বাবা হওয়ার আগমুহূর্ত পর্যন্তও বুঝতে পারিনি। এ এক অন্য রকম অনুভূতি, যা বলে প্রকাশ করা সম্ভব না। সবার কাছে মা ও ছেলের জন্য দোয়া কামনা করছি।’সন্তানের নাম রাখা হয়েছে স্বরবর্ণ। সম্প্রতি সোহানা সাবা অভিনীত ও মুরাদ পারভেজ পরিচালিত নতুন চলচ্চিত্র বৃহন্নলা ঢাকাসহ দেশের বিভিন্ন প্রেক্ষাগৃহে মুক্তি পেয়েছে।
