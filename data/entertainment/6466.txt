
পুরো অ্যালবাম নয়, একটি গান নিয়ে আসছেন বালাম ও জুলি। এর মধ্য দিয়ে দীর্ঘ ছয় বছর পর শ্রোতারা শুনতে পাবেন এই দুই ভাই-বোনের নতুন কোনো গান। ‘কত যে খুঁজেছি তোমায়’ শিরোনামের এই গানটির কথা লিখেছেন রবিউল ইসলাম জীবন। সুর ও সংগীতায়োজন বালামের। সম্প্রতি বালামের স্টুডিওতে নতুন গানটির রেকর্ডিং হয়েছে। গানটির ভিডিওচিত্রও নির্মিত হয়েছে। এটি বানিয়েছেন তানিম রহমান। ঈদের আগেই ইউটিউব এবং বিভিন্ন টিভি চ্যানেলে ভিডিওটির প্রচার শুরু হবে। শোনো যাবে একাধিক অ্যাপেও। নতুন গান প্রসঙ্গে বালাম বলেন, ‘দীর্ঘদিন পর আবারও জুলির জন্য গান বানিয়েছি। গানটি গল্পনির্ভর। জুলি বলেন, ‘বহুদিন পর ভাইয়ার সুর-সংগীতে গাইলাম। চমৎকার একটি ভালোবাসার গান।’জানা গেছে, গানটি একটি মুঠোফোন সেবাদাতা প্রতিষ্ঠানের পৃষ্ঠপোষকতায় প্রকাশিত হবে। সর্বশেষ ২০০৯ সালে আসে স্বপ্নের পৃথিবী অ্যালবামে একসঙ্গে শোনা গিয়েছিল বালাম ও জুলির গান।
