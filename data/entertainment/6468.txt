
বলিউডের বাদশাহ বলা হয় তাঁকে, তারকা অভিনেতা শাহরুখ খানকে। স্বভাবে কিছুটা আমুদে হলেও ব্যক্তিত্বে রাজসিক। কিন্তু বলিউডের অভিনেত্রী রেখার সামনে পড়লেই তিনি যেন আদুরে এক স্নেহ প্রত্যাশী বালক হয়ে যান। সম্প্রতি ফিল্মফেয়ার পুরস্কারের আসরে রেখার হাত থেকে পুরস্কার নিয়েছেন ‘কিং খান’।এবারের ফিল্ম ফেয়ারের আসরে রেখার হাত থেকে পুরস্কার নেওয়ার সময় তাঁকে উদ্দেশ করে দুষ্টুমির ছলে কিং খান বলেন, ‘যখনই আমি তাঁর হাত থেকে পুরস্কার নিতে আসি প্রতিবারই ভাবি এবার বোধ হয় তিনি আমাকে বিয়ে করার জন্য সম্মত হবেন।’শাহরুখের এই স্বভাবসুলভ দুষ্টুমির উত্তরে কপট রাগ দেখিয়ে অভিনেত্রী রেখা জানান, শাহরুখের স্ত্রী গৌরীকে তিনি বিষয়টা অবশ্যই জানাবেন। মঞ্চে শাহরুখকে উদ্দেশ করে রেখা বলেন, ‘তাহলে তো গৌরির সঙ্গে এ বিষয়ে অবশ্যই কথা বলতে হবে।’আদতে শাহরুখ খানের সঙ্গে রেখার যে গভীর ও উষ্ণ সম্পর্ক এ তারই প্রকাশ। বরাবরই যেকোনো আসরে, মঞ্চে, কিংবা পুরস্কার প্রদান অনুষ্ঠানে রেখাকে দেখলেই তাঁকে নিয়ে এমন মধুর দুষ্টুমি করে আসছেন শাহরুখ খান। একবার আদর করে রেখা শাহরুখের কানও মলে দিয়েছিলেন। অবশ্য, শুধু শাহরুখ খানই নন। রেখার সঙ্গে আরেক খান সালমানেরও খুব চমৎ​কার সম্পর্ক।বলিউডের প্রায় ১৮০ টিরও বেশি হিন্দি ছবিতে অভিনয় করেছেন রেখা। তাঁর নাম পুরো নাম ভানু রেখা গণেশন। ‘খুবসুরত’ ও ‘খুন ভরি মাঙ্গ’ চলচ্চিত্রে অভিনয়ের জন্য তিনি ১৯৮১ ও ১৯৮৯ সালে জিতেছিলেন সেরা অভিনেত্রীর ফিল্মফেয়ার পুরস্কার। ১৯৮২ সালে জাতীয় চলচ্চিত্র পুরস্কার পেয়েছেন ‘উমরাও জান’ চলচ্চিত্রে অভিনয়ের জন্য।১৯৬৯ সালে ‘গোয়াদাল্লি সিআইডি ৯৯৯’ ছবিতে অভিনয়ের মাধ্যমে রুপালি পর্দায় তাঁর প্রথম আবির্ভাব। সে বছরই তিনি তাঁর প্রথম হিন্দি চলচ্চিত্র ‘দো শিকারি’তে অভিনয় করেন। রেখা ১৯৭০ সালে বলিউডের ছবি ‘শাওন ভাদো’তে অভিনয় করেন। ১৯৭৬ সালে অমিতাভ বচ্চনের বিপরীতে ‘দো আনজানে’ ছবিতে অভিনয়ের পরই প্রথম আলোচনায় আসেন তিনি। বলিউডের তুমুল জনপ্রিয় এই জুটির রসায়নই ‘মুকাদ্দর কা সিকান্দার’, ‘সুহাগ’, ‘সিলসিলার’ মতো জনপ্রিয় ছবিতে লাখো দর্শককে মুগ্ধ করে এসেছে।বিনোদ মেহরার বিপরীতে ‘ঘর’ ছবিতে তাঁর অনবদ্য অভিনয়ের কথাও বলিউডের ছবির দর্শক চিরকাল আবেগভরে স্মরণ করবে। অভিনেত্রী রেখা তাঁকে মেলে ধরেছেন ‘সিলসিলা’, ‘উমরাও জান’, ‘খুন ভরি মাঙ্গ’, ‘ইজাজত’, ‘আস্থা’ ছবিতে। অসাধারণ অভিনয়শৈলীর এক স্বতন্ত্র ধারাই যেন তৈরি করেছেন তিনি। ১৯৮২ সালে ‘উমরাও জান’ ছবির জন্য শ্রেষ্ঠ অভিনেত্রীর জাতীয় পুরস্কার পান রেখা।রহস্যময়ী রেখা। অনেকে তাঁর নামের সঙ্গে এ বিশেষণটি জুড়ে দিয়েছেন। রেখার বর্ণাঢ্য কিন্তু রহস্যময় ব্যক্তিজীবনই সম্ভবত এর জন্য দায়ী। অমিতাভ বচ্চনের সঙ্গে প্রেম, তিন তিনটি ভঙ্গুর ও স্বল্পস্থায়ী বিয়ের সম্পর্ক— রেখাকে আরও রহস্যময়ী বানিয়েছে। ক্রমশ তিনিও যেন এক মায়া-হেঁয়ালির স্বপ্নরাজ্যে ঢুকে পড়েছেন। যেখানে তাঁর বয়স স্থীর। যেখানে তিনি রহস্যময়ী এক চিরসবুজ সুন্দরের প্রতিমা।
