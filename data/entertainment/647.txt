
‘হ্যারি পটার’ সিরিজের সেই ছোট্ট মেয়ে হারমিয়োনি এখন বড় হয়ে গেছে। অন্য নায়িকারা যেখানে সবাইকে সিনেমা হলে নিয়ে এসে তাঁদের অভিনয় দেখানোর আবেদনে ব্যস্ত, সেখানে এমা ওয়াটসন পড়ে আছেন বই নিয়ে। মানুষকে বই পড়ায় উদ্বুদ্ধ করতে তিনি নানা রকম ‘ফন্দি’ এঁটে যাচ্ছেন। এই যেমন এবারের নারী দিবসে তিনি বিশ্বের ২৬টি দেশের রাস্তায় ছড়িয়ে দিয়েছেন ছয়টি বইয়ের এক হাজার কপি।‘আওয়ার শেয়ারড শেলফ’ নামে এমা ওয়াটসনের একটি বুক ক্লাব আছে। গত বছর যাত্রা করে বইবিষয়ক এই ক্লাব। এমা এই ক্লাবের সদস্যদের নিয়ে নিয়মিত নানা ধরনের কার্যক্রমের আয়োজন করে থাকেন। সবাইকে বই পড়ায় উদ্বুদ্ধ করতে সামাজিক যোগাযোগমাধ্যমে নিয়মিত জানান দেন কোন বিষয়ের কোন বইটি নিয়ে এখন আলোচনা হচ্ছে, কোন বইটি এখন তিনি পড়ছেন, কোন বইটি কোন সময় পড়া যায়।এবারের নারী দিবস সামনে রেখে এমার মাথায় নতুন বুদ্ধি আসে। নারীবিষয়ক ছয়টি বইয়ের এক হাজার কপি সাধারণের মধ্যে ছড়িয়ে দেওয়ার সিদ্ধান্ত নেন। বইগুলো হলো মাই লাইফ অন দ্য রোড, দ্য কালার পার্পল, পারসেপোলিস, হাউ টু বি আ ওম্যান, মম অ্যান্ড মি অ্যান্ড মম, হাফ দ্য স্কাই। এ জন্য ‘বুক ফেইরিস’ কার্যক্রমটি বেছে নেন তিনি। এমার হয়ে এই বইগুলো বিভিন্ন দেশের রাস্তায় ছড়িয়ে দেন ‘বুকস অন দ্য আন্ডারগ্রাউন্ড’ নামের একটি প্রকল্পের স্বেচ্ছাসেবীরা।২০১২ সাল থেকে বুক ফেইরিসের এই কার্যক্রম চলছে ২৫টি দেশের ৪০ জন বই পরির (বুক ফেইরি) মাধ্যমে। তবে এমার বই যাচ্ছে ২৬ দেশে। এমা ওয়াটসন এবারের নারী দিবসের জন্য একজন বই পরি। এই কার্যক্রমে বিভিন্ন বইপ্রেমী মানুষ চাইলে পড়ে ফেলা কোনো বই জনসমাগম হয় এমন জায়গায় রেখে যেতে পারে, যেন সেখান থেকে বইটি কোনো নতুন পাঠকের হাতে যায়। এরপর সেই নতুন পাঠক বইটি পড়ে একই কাজের পুনরাবৃত্তি করেন। এভাবে হাত বদলাতে থাকে বই, তা ছড়িয়ে পড়ে নানা ধরনের পাঠকের কাছে।যুক্তরাষ্ট্র, নিউজিল্যান্ড, দুবাই, ভারত, জাপানের বিভিন্ন রাস্তায় ৮ মার্চ পড়ে থাকতে দেখা গেছে এমার পাঠানো বই। এসব বইয়ে এমা নিজ হাতে একটি বার্তাও লিখে দিয়েছেন। বিবিসি অবলম্বনে
