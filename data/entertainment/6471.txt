
অনেক গুণে গুণান্বিত সংগীতশিল্পী কনকচাঁপা। কিন্তু তাঁর এই গুণের কথা অবশ্য খুব কম মানুষই জানেন। গান তিনি যেমন ভালো গাইতে পারেন; তেমনি ছবি আঁকেন, গান-কবিতা লেখেন, আরও কত কিছুই যে পারেন। বাংলাদেশের সংগীতের জনপ্রিয় এই মানুষটির কাজে মুগ্ধ হয়েছেন গুণীজন ফেরদৌসী রহমান। শুক্রবার ঢাকায় শিল্পকলা একাডেমির চিত্রশালার চার নম্বর গ্যালারিতে কনক চাঁপার একক চিত্র প্রদর্শনী দেখে বের হওয়ার সময় প্রথম আলোকে তাঁর এই মুগ্ধতার কথা জানান ফেরদৌসী।ফেরদৌসী রহমান বলেন, ‘আমি সাধারণত খুব একটা বাইরে বের হই না। কিন্তু কনক চাঁপার দাওয়াতটা ফেলতে পারিনি। আমি তো তাঁর আঁকা ছবিগুলো দেখে রীতিমতো মুগ্ধ না হয়ে পারিনি। প্রথমত সে খুব ভালো গান গায়। গান গাওয়ার পাশাপাশি সে যে ছবি আঁকাতেও এতটা পারদর্শী তা জানতাম না।’ তিনি বলেন, ‘শুনেছি সে খুব ভালো গানও লেখে, কবিতা লেখে, নকশিকাঁথা সেলাই করতে পারে; এমনকি খুব ভালো রান্নাও নাকি করে। একটা মেয়ে এত কিছু বেশ দক্ষতার সঙ্গে করতে পারে, বিষয়টি ভাবা যায়! ওর জন্য আমার অনেক দোয়া।’কণ্ঠশিল্পী কনকচাঁপার গত ৪০ বছরে আঁকা কিছু ছবি নিয়ে শুক্রবার বিকেলে বাংলাদেশ শিল্পকলা একাডেমির চিত্রশালার ৪ নম্বর গ্যালারিতে শুরু হয়েছে তাঁর প্রথম একক চিত্র প্রদর্শনী ‘দ্বিধার দোলাচল ২০১৬’। এটি উৎসর্গ করা হয়েছে প্রয়াত শিল্পী খালিদ মাহমুদ মিঠুকে।কনকচাঁপার এই চিত্র প্রদর্শনীর উদ্বোধন করেছেন আবদুল্লাহ আবু সায়ীদ। এ ছাড়াও, এ সময় অন্যান্যদের মধ্যে উপস্থিত ছিলেন কনকচাঁপা চাকমা, আফজাল হোসেন, মোহাম্মদ রফিকুজ্জামান, শহীদুল্লাহ ফরায়েজীসহ আরও অনেকে। আজ শনিবার ও কাল রোববার বিকেল পাঁচটা পর্যন্ত প্রদর্শনী চলবে।
