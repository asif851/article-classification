
নুসরাত ইমরোজ তিশা। টিভি নাটকে অভিনয়ের পাশাপাশি এর মধ্যেই তিনটি চলচ্চিত্রে অভিনয় করেছেন, যার দুটিরই পরিচালক মোস্তফা সরয়ার ফারুকী। সম্প্রতি আরেকটি ছবিতে অভিনয়ের জন্য তিশা চুক্তিবদ্ধ হয়েছেন। এটিরও পরিচালক মোস্তফা সরয়ার ফারুকী। অনেকেরই ধারণা, ফারুকী ছাড়া অন্য কারও ছবিতে তিশা অভিনয় করবেন না। তবে এটি কোনোভাবেই মানতে রাজি নন তিশা। প্রথম আলো ডটকমের সঙ্গে আলাপকালে বললেন, ‘আমি এ পর্যন্ত তিনটি ছবিতে অভিনয় করেছি। দুটি মোস্তফা সরয়ার ফারুকীর “থার্ড পারসন সিঙ্গুলার নাম্বার” ও “টেলিভিশন” এবং অন্যটি প্রয়াত তারেক মাসুদের “রানওয়ে”। যদিও “রানওয়ে”তে আমার উপস্থিতি ছিল অতিথি শিল্পী হিসেবে। আমি মনে করি, ফিল্ম হচ্ছে খুব সেনসেটিভ, তো বুঝেশুনে যাওয়া উচিত, বুঝেশুনে অ্যাক্টিং করা উচিত।’তিশা আরও বলেন, ‘সব ধরনের ছবিতেই অভিনয় করতে চাই। কয়েকজন পরিচালকের সঙ্গেই আমার কথাবার্তা হচ্ছে। তাই ফারুকী ছাড়া অন্যদের ছবিতেও আমাকে দেখা যাবে। আমিও চাই সবার ছবিতে কাজ করতে।’ছবিতে অভিনয় করলেও কখনোই ছোটপর্দার অভিনয় ছাড়বেন না বলেও জানান তিশা। দুই মাধ্যমে সমানতালে কাজ করবেন। কারণ হিসেবে তিনি বলেন, ‘আমার পরিচয় তো ছোটপর্দা দিয়ে। আমি মনে করি কেউ তো তার পিতৃপরিচয় ভুলতে পারে না। আমার পরিচয় ছোটপর্দা আমাকে অনেক কিছুই দিয়েছে। আজকে আমি যা, তার সবকিছুই ছোটপর্দার বদৌলতে।’নিজের অভিনয়ের মূল্যায়ন করতে গিয়ে তিশা বলেন, ‘আমি নির্মাতানির্ভর অভিনয়শিল্পী। আমি কৃতজ্ঞ যে তাঁরা আমার কাছ থেকে অভিনয়টা আদায় করে নিচ্ছেন।’অভিনয়ের ক্ষেত্রে কখনো কাউকে প্রতিযোগী মনে করেছেন কি না, জানতে চাইলে তিশা বলেন, ‘আমি কাউকে প্রতিযোগী মনে করি নাই।’কয়েক বছর হলো বিয়ে করেছেন ফারুকী ও তিশা। রাজধানীর বনানীতে সাজানো গোছানো সুখের একটি সংসার পেতেছেন তাঁরা। সংসারে নতুন অতিথির ব্যাপারে জানতে চাইলে তিশা বলেন, এখনো ভাবিনি।বিস্তারিত দেখুন ভিডিওসাক্ষাত্কারে

