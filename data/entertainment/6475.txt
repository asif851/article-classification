

কদিন ধরেই আলোচনায় আছে মোস্তফা সরয়ার ফারুকী পরিচালিত ডুব চলচ্চিত্রটি। ছবিটি হুমায়ূন আহমেদের জীবনীনির্ভর কি না, আলোচনার বিষয় সেটাই। ১২ ফেব্রুয়ারি সেন্সর বোর্ডে ছবিটি নিয়ে লিখিতভাবে আপত্তি জানানোর পর গতকাল রোববার নিজের বাসায় সংবাদ সম্মেলন করেছেন হুমায়ূন আহমেদের স্ত্রী মেহের আফরোজ শাওন।লিখিত বক্তব্যে শাওন প্রশ্ন তোলেন, ‘তাঁর (হুমায়ূন আহমেদ) জীবনের অনেক গল্পই পাঠক-দর্শকের জানা। সেই সত্য গল্পের সঙ্গে কিছু বিভ্রান্তিমূলক তথ্য ও তাঁকে নিয়ে ট্যাবলয়েড পত্রিকার কিছু চটকদার গুজব জুড়ে দিয়ে যদি কোনো ছবি বানানো হয়, সেটি কি নৈতিক?’বক্তব্যের পাশাপাশি তিনি ডুব চলচ্চিত্রের অভিনয়শিল্পীদের বিভিন্ন পত্রিকায় প্রকাশিত মন্তব্য ও ফেসবুক স্ট্যাটাসের অনুলিপি তুলে ধরেন। এসব দেখে ও পড়েই তাঁর আশঙ্কা হয়েছে, ভুলভাবে উপস্থাপন করা হচ্ছে সবার প্রিয় কথাসাহিত্যিক হুমায়ূন আহমেদকে।ছবিটির অনাপত্তি স্থগিত করা বিষয়ে কথা হয় এফডিসির ব্যবস্থাপনা পরিচালক ও চলচ্চিত্র প্রিভিউ কমিটির প্রধান তপন কুমার ঘোষের সঙ্গে। তিনি বলেন, ‘তথ্য মন্ত্রণালয় থেকে ছবিটি আবার দেখতে বলা হয়েছে এবং এফডিসির সঙ্গে লেনদেনের হিসাবেও একটু সমস্যা রয়েছে। এ কারণেই স্থগিত করা।’ তিনি জানান, অল্প সময়ের মধ্যেই প্রিভিউ কমিটি আবার চলচ্চিত্রটি দেখবে ও তাদের সিদ্ধান্ত জানাবে।তথ্য মন্ত্রণালয়ের অতিরিক্ত সচিব (চলচ্চিত্র উইং) মনজুরুর রহমানও বলেন, ‘আমাদের কাছে ছবিটির কিছু বিষয়ে আপত্তি জানিয়ে চিঠি দিয়েছেন মেহের আফরোজ শাওন। সঙ্গে আনুষঙ্গিক কাগজপত্র। এ কারণে অনাপত্তিপত্র স্থগিত করে আমরা আবার ছবিটি দেখতে বলেছি। যেহেতু ছবিটি এখনো সেন্সর বোর্ডে যায়নি, তাই ছবিটি নিষিদ্ধ বা বাতিল নয়।’এদিকে জাজ মাল্টিমিডিয়ার চেয়ারম্যান আবদুল আজিজ বলেন, ‘এটা আটকে দিয়েছে তথ্য মন্ত্রণালয়। তারাই যদি আটকানোর ক্ষমতা নেয়, তাহলে প্রিভিউ কমিটির দরকার কী?’ তিনি আরও বলেন, ‘এরই মধ্যে দেশের বাইরের পরিবেশকদের সঙ্গে কথা হয়েছে। খুব দ্রুতই আপনারা সবকিছু জানতে পারবেন।’

