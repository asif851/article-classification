
ভারতের পুনেতে রাতভর পার্টিতে মেতে খবরের শিরোনাম হলেন ‘বিগহার্ট লাভারবয়’ সালমান খান ও মার্কিন মুলুকের জনপ্রিয় মডেল, অভিনেত্রী ও টিভি ব্যক্তিত্ব প্যারিস হিলটন। ব্যক্তিগত কাজে সম্প্রতি হঠাৎ করেই ভারতে যান প্যারিস হিলটন। মুম্বাই নেমেই এক টুইটার বার্তায় ৩৩ বছর বয়সী এ তারকা লেখেন, ‘শেষ পর্যন্ত মুম্বাই নামলাম। এবার আমার চূড়ান্ত গন্তব্যের উদ্দেশে উড়াল দিচ্ছি। আমার জীবনের অন্যতম দীর্ঘ একটি ভ্রমণ এটি।’ পুনে পৌঁছানোর পর আরেকটি টুইটার বার্তায় প্যারিস লেখেন, ‘২৪ ঘণ্টা ভ্রমণের পর অবশেষে চূড়ান্ত গন্তব্যে পৌঁছালাম। এখন আমি ভারতের পুনেতে। অনেক ক্লান্ত ও পরিশ্রান্ত।’ ডিজে বালার জন্মদিন উপলক্ষে আয়োজিত পার্টিতে যোগ দেন প্যারিস। সেখানেই সালমান খানের সঙ্গে তাঁর দেখা হয়। রাতভর পার্টিতে মেতে দারুণ সময় কাটান পৃথিবীর দুই প্রান্তের এ দুই তারকা। সালমানের সঙ্গে সময় কাটিয়ে তাঁকে বেশ পছন্দ করে ফেলেন প্যারিস। এক খবরে এমনটিই জানিয়েছে ওয়ান ইন্ডিয়া।পার্টি শেষে সালমানকে বন্ধু পরিচয় দিয়ে একটি টুইট করেন প্যারিস। তিনি লেখেন, ‘আমার বন্ধু সালমান খানের সঙ্গে ভারতে চমৎকার সময় কাটালাম।’ সালমানের সঙ্গে তোলা একটি ছবিও তিনি পোস্ট করেন নিজের টুইটার অ্যাকাউন্টে। ডিজে বালার জন্মদিনের পার্টিতে আরও হাজির ছিলেন বলিউডের প্লেব্যাক গায়ক মিকা সিং। প্যারিসকে কাছে পেয়ে তাঁর সঙ্গে সেলফি তুলতে ভোলেননি ‘সিং ইজ কিং’খ্যাত এই তারকা সংগীতশিল্পী। প্যারিসের সঙ্গে তোলা ছবি পোস্ট করার পাশাপাশি এক টুইটার বার্তায় মিকা লেখেন, ‘চলুন, আমার ভাই বালার জন্য বছরের সেরা পার্টিতে মেতে উঠি। সুন্দরী প্যারিস হিলটনের সঙ্গে মঞ্চ ভেঙে চুরমার করার জন্য পুরোপুরি প্রস্তুত।’প্যারিসকে হীরাখচিত চমৎকার একটি মালাও উপহার দেন সালমান ও মিকা। মালা পরতে প্যারিসকে সাহায্য করেন খান সাহেব। পরে এক টুইটার বার্তায় প্যারিস লেখেন, ‘আমার নতুন উপহারটি অনেক পছন্দ হয়েছে। সালমান খান ও মিকা সিংকে আবারও ধন্যবাদ।’ এর আগে গত অক্টোবর মাসে বলিউডের অভিনেতা হৃতিক রোশনের সঙ্গে একটি অনুষ্ঠানে দেখা হয় প্যারিসের। দুবাইয়ে সারারাত একসঙ্গে ঘুরে বেড়ান তাঁরা। তখন বলিউডের ছবিতে হৃতিকের প্রেমিকা চরিত্রে অভিনয়ের আগ্রহ প্রকাশ করেন প্যারিস। তিনি ভারতীয় সংস্কৃতির প্রতি নিজের মুগ্ধতার কথাও প্রকাশ করেন। ভারত ও ভারতীয় অভিনেতাদের প্রতি মুগ্ধতা প্রকাশ করার পর প্যারিস বলিউডে কবে পা রাখেন, সেটাই এখন দেখার বিষয়।
ডিজে বালার জন্মদিন উপলক্ষে আয়োজিত পার্টিতে মিকা সিং, প্যারিস হিলটন ও সালমান খানকে দেখতে ক্লিক করুন
আরও পড়ুনহৃতিকের প্রেমিকা হতে চান প্যারিস হিলটন!
