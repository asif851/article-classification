
গতকাল কলকাতার ৮৩টি প্রেক্ষাগৃহে মুক্তি পেয়েছে যৌথ প্রযোজনার ছবি ‘নিয়তি’। চলচ্চিত্রটির প্রধান দুই চরিত্রে অভিনয় করেছেন বাংলাদেশের দুই অভিনয়শিল্পী আরিফিন শুভ ও জলি।এর আগে একই দিনে বা এক সপ্তাহের ব্যবধানে দুই দেশে যৌথ প্রযোজনার চলচ্চিত্র মুক্তি পেলেও এবারই ব্যতিক্রম হলো। এদেশে মুক্তির তারিখ ঘোষণার আগেই কলকাতায় মুক্তি পেল ছবিটি। নিয়তি প্রযোজনা করেছে বাংলাদেশের জাজ মাল্টিমিডিয়া ও ভারতের এসকে মুভিজ নামে দুটি প্রযোজনা প্রতিষ্ঠান। ছবিটি পরিচালনা করেছে বাংলাদেশের নির্মাতা জাকির হোসেন রাজু। ছবিটি নিয়ে প্রযোজনা প্রতিষ্ঠান জাজ মাল্টিমিডিয়ার ব্যবস্থাপনা পরিচালক আব্দুল আজিজ বলেন, ‘মুক্তির প্রথম দিনেই ভারতের দর্শক ‘নিয়তি’ছবিটিকে ভালোভাবে গ্রহণ করেছেন। আশা করছি এদেশের মানুষও ছবিটি ভালোমতোই নেবেন।’ তিনি জানান, আগামী ঈদুল ফিতরের পর বাংলাদেশে মুক্তি পাবে চলচ্চিত্রটি।
