
বিভিন্ন আন্তর্জাতিক উৎসবে পুরস্কার ও সম্মান পাওয়া শুনতে কি পাও ছবিটি এবার ঢাকায় মুক্তি পাচ্ছে। ছবির পরিচালক কামার আহমাদ সাইমন জানান, ২১ ফেব্রুয়ারি রাজধানীর স্টার সিনেপ্লেক্সে শুনতে কি পাও মুক্তি পাবে।এদিকে ভারতের মুম্বাই আন্তর্জাতিক চলচ্চিত্র উৎসবে প্রতিযোগিতা বিভাগে  ছবিটি মনোনয়ন পেয়েছে। এশিয়ার অন্যতম প্রাচীন ও বৃহত্তম এই প্রামাণ্য উৎসবে এ বছর ৩৪টি দেশ থেকে ৭৯৩টি ছবি জমা পড়ে। এর মধ্য থেকে ১৫টি ছবি মূল আন্তর্জাতিক প্রতিযোগিতার জন্য মনোনীত হয়েছে। মুম্বাই ছাড়াও শুনতে কি পাওসহ প্রতিযোগিতার ছবিগুলো নয়াদিল্লি, চেন্নাই, কলকাতা, গৌহাটি আর নাগপুরে প্রদর্শিত হবে। এ ছাড়া এশিয়ান ফোরাম ফর ডকুমেন্টারির প্যানেল আলোচনায় অংশ নেবেন কামার আহমাদ সাইমন।গত বছর এপ্রিলে প্যারিসে অনুষ্ঠিত ইউরোপের অন্যতম প্রামাণ্যচিত্র উৎসব সিনেমা দ্যু রিলের ৩৫তম আসরে সর্বোচ্চ পুরস্কার ‘গ্রাঁঁপি’ জিতেছিল শুনতে কি পাও ছবিটি।
