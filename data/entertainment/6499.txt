
রাজধানীতে ধানমন্ডির ছায়ানট ভবনের মিলনায়তনে শুরু হয়েছে শাস্ত্রীয় সংগীতের একটি নতুন ধারাবাহিক পরিবেশনা ‘দরবারি’। আভাঁ-গার্দ প্রডাকশনের উদ্যোগে শাস্ত্রীয় সংগীতের এই ধারাবাহিক আয়োজনটির উদ্বোধনী আসরটি বসেছিল গত শুক্রবার। সেদিন সন্ধ্যা ৬টা থেকে রাত ৯টা পর্যন্ত চলেছে এই আসর।উদ্বোধনী দিনে ছিল তবলাবাদক ও লয়কার মীর নাকিবুল ইসলামের একক পরিবেশনা। বংশীবাদক ও ছায়ানটের বাঁশি বিভাগের শিক্ষক মুরতাজা কবির এবং তবলাবাদক রতন কুমার দাসের দ্বৈত পরিবেশনার পাশাপাশি বাংলাদেশের একমাত্র নিয়মিত শাস্ত্রীয় সংগীত পরিবেশক সন্তুর বাদক শান্তনু ও তবলাবাদক মীর নাকিবুল ইসলামের দ্বৈত পরিবেশনা।এদিন, শুরুতে শান্তনুর আলাপের পর, নাকিবের বিলম্বিত ত্রিতাল মুগ্ধতার এক আবহ তৈরি করে। এই প্রথম নাকিব বরাণসী ঘরানা ও ফারুখাবাদ ঘরানার মিশ্রণে একটি নিরীক্ষণমূলক পরিবেশনা উপস্থাপন করেন। এরপর পণ্ডিত জ্ঞানপ্রকাশ ঘোষ ও পণ্ডিত অশোক পালের সৃষ্ট কায়দা ও রেলা পরিবেশন করেন।এ আসরের পরবর্তী পরিবেশনা ছিল বাংলাদেশের প্রখ্যাত বাঁশিবাদক মুর্তজা কবির মুরাদের অতি প্রাচীন রাগ হংসধ্বনি রাগ যাতে তাল দিয়েছেন তবলাবাদক রতন কুমার দাশ।তৃতীয় ও সর্বশেষ পরিবেশনা ছিল শান্তনুর সন্তুরের শান্ত রসের রাগ পুরিয়া ধানেশ্রী। তাকে তবলায় সংগত করেন মীর নাকিবুল ইসলাম। তান সারগামের পর এই যুগলের পরিবেশনায় মুগ্ধ হয়েছেন আসরে উপস্থিত শ্রোতা-দর্শকেরা।
