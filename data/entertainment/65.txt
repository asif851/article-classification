
 
ছোট পর্দা থেকে অভিনয় শুরু অমিত সাধের। সুদর্শন, অভিনয়ও খারাপ করেন না। কিন্তু বলিউডে প্রথম সারির নায়কের তালিকায় এই অভিনেতা কেন যেন ভিড়তেই পারছেন না। ইদানীং অবশ্য বড় বাজেটের কয়েকটি ছবিতে অভিনয়ের সুযোগ পেয়েছেন তিনি। কিন্তু ক্যারিয়ারের চূড়ায় ওঠার স্বপ্ন বোধ হয় এখন খুব একটা দেখেন না। বাস্তবে এখন তিনি হিমালয়ে আরোহণের পরিকল্পনা করছেন।
রোমাঞ্চ প্রিয় এই অভিনেতা বেশ কিছুদিন ধরেই হিমালয় পর্বতে ওঠার পরিকল্পনা করছেন। ইতিমধ্যে তিনি এর প্রস্তুতিও নিতে শুরু করেছেন। এর জন্য তাঁর দরকার ৩৫ লাখ রুপি। অমিত বলেন, ‘আমি এখন অর্থের পাশাপাশি অন্যান্য রসদ জোগানোর কাজে ব্যস্ত। এ ছাড়া আমার সঙ্গে যাঁরা হিমালয় আরোহণ করতে ইচ্ছুক, তাঁদের নিয়ে দল গঠন করছি।’
২০১৯ সালে তিনি হিমালয় মিশন হাতে নেবেন। শেষ করতে অমিতের লাগবে ছয় মাস। এর আগে ২০১৮ সালে তিনি চার মাসের জন্য অন্নপূর্ণা পর্বতেও চড়বেন বলে সিদ্ধান্ত নিয়েছেন। উচ্চতার দিক থেকে এটি পৃথিবীর দশম সর্বোচ্চ পর্বতশৃঙ্গ।
গত বছর সালমান খানের ব্লকবাস্টার ছবি ‘সুলতান’-এ অমিত সাধকে দেখা গিয়েছিল। সামনে এই তারকাকে দেখা যাবে রাম গোপাল ভার্মার ছবি ‘সরকার ৩’-এ। এতে তিনি অভিনয় করছেন অমিতাভ বচ্চন, জ্যাকি শ্রফ, মনোজ বাজপেয়ি ও ইয়ামি গৌতমের সঙ্গে। বলিউড বাবল।
