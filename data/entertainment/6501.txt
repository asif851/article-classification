



নাবিলা কিন্তু বাংলাদেশের মেয়ে। 
কিন্তু তা বলতে দেখা যাচ্ছে ‘বাংলাদেশের মেয়ে’ গানের ভিডিওতে। 
 অনুপম রায় নাবিলাকে ‘ওগো বাংলাদেশের মেয়ে’ বলে ডাকছেন।


জীবনের বড় সময় সৌদি আরবের জেদ্দায় ছিলেন নাবিলা, কিন্তু তিনি বাংলাদেশের মেয়ে। এ কথা নতুন করে বলার দরকার নেই। কিন্তু তা বলতে দেখা যাচ্ছে ‘বাংলাদেশের মেয়ে’ গানের ভিডিওতে। গানের ট্রেলারে দেখা যাচ্ছে, ভারতের জনপ্রিয় সংগীতশিল্পী অনুপম রায় নাবিলাকে ‘ওগো বাংলাদেশের মেয়ে’ বলে ডাকছেন।
গতকাল রোববার থেকে নাবিলার ফেসবুক ওয়ালে দেখা যাচ্ছে ‘বাংলাদেশের মেয়ে’ গানের ট্রেলার। তিনি জানান, নীরবে কিছুদিন এই গানের ভিডিওর শুটিং করেছেন তিনি। এই গানে তাঁর সঙ্গে মডেল হয়েছেন অনুপম রায়ও। 
কণ্ঠ দেওয়া ছাড়াও ‘বাংলাদেশের মেয়ে’ গানের কথা, সুর ও সংগীত পরিচালনা করেছেন অনুপম রায়। গানটির ভিডিও নির্মাণ করেছেন শাহরিয়ার পলক। প্রযোজনা করেছে ইটিউনস এন্টারটেইনমেন্ট।
উপস্থাপনা, টুকটাক অভিনয় আর মডেলিং নিয়ে ব্যস্ত ছিলেন মাসুমা নাবিলা। প্রথম ছবি ‘আয়নাবাজি’ দিয়ে ভক্তদের কাছে তাঁর জনপ্রিয়তা বেড়ে যায়। প্রথম ছবিতে অভিনয়ের পর নাবিলাকে নিয়ে আরও বেশি মাতামাতি হয় চারদিকে। নায়িকা নাবিলাকে এবার দেখা যাবে গানের ভিডিওর মডেল হিসেবে।
নাবিলা বলেন, ‘গানের এই ভিডিওতে আমি নিজের চরিত্রে আছি, মানে নাবিলা হিসেবেই। গানটি অনেক সুন্দর। গান ভিডিওর আয়োজন খুব পছন্দ হয়েছে, আর অনুপম রায় আমার ভীষণ পছন্দের শিল্পী। তাই কাজটি করতে রাজি হয়েছি।’
নাবিলা আরও বললেন, ‘গানের ভিডিওতে হয়তো আর কাজ করা হবে না। এই কাজটি করেছি সব মিলিয়ে ভালো লেগেছে তাই। কিন্তু ঘন ঘন আর হবে না। আমি চাই না গানের ভিডিওতে কাজ করতে। আমার মনে হয়, এত বেশি মাধ্যমে কাজ করলে নিজের পরিচয়টা হারিয়ে যাবে। আমি গানের ভিডিওর মডেল নয়।’
এদিকে এবার ভালোবাসা দিবসে ‘সংসার’ নামের একটি নাটকে অভিনয় করে প্রশংসিত হন নাবিলা। মিজানুর রহমান পরিচালিত এই নাটকে তাঁর সহশিল্পী ছিলেন অপূর্ব।
