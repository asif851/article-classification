
বিনোদনজগতের টুকটাক খবর রাখেন যাঁরা, মেরিল-প্রথম আলো পুরস্কারের এ বছরের আসরের কথা হয়তো তাঁদের কারোরই অজানা নেই। ২১ এপ্রিল শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রের হল অব ফেমে অনুষ্ঠানটি যাঁরা সরাসরি দেখেননি, তাঁদের জন্য টেলিভিশনে আসছে অনুষ্ঠানটি।আজ শুক্রবার সন্ধ্যা ৭টা ৪০ মিনিটে মাছরাঙা টেলিভিশনে সম্প্রচারিত হবে মেরিল-প্রথম আলো পুরস্কারের ১৯তম আসরটি। ইতিমধ্যে এই আয়োজন নিয়ে সর্বস্তরের মানুষের ভেতর তৈরি হয়েছে বাড়তি আগ্রহ। কী কী করেছেন ফেরদৌস-পূর্ণিমা, পুরস্কার পেয়ে কার কেমন অনুভূতি হয়েছে, কারা নেচেছেন বা গেয়েছেন!গত শুক্রবার সন্ধ্যার এই অনুষ্ঠানে গত বছরের সেরা তারকাদের হাতে পুরস্কার তুলে দেন বিনোদন অঙ্গনের তারকারা। অনুষ্ঠান শুরু হয় বেঙ্গল পরম্পরা সংগীতালয়ের খুদে শিল্পীদের তবলা লহরার আনন্দধ্বনির মধ্য দিয়ে। শেষ হয় সুকল্যাণ ভট্টাচার্যের পরিচালনায় আলিবাবা ৪০ চোরের কাহিনি অবলম্বনে বাঁদী-বান্দার রূপকথা নৃত্যনাট্যের অংশবিশেষ দিয়ে।এই আসরের মূল আকর্ষণ ছিলেন উপস্থাপক জুটি ফেরদৌস-পূর্ণিমা। থ্রিডি কোরিওগ্রাফির মাধ্যমে ২৪ জন শিল্পীর সঙ্গে নাচ করতে করতে মঞ্চে আসেন তাঁরা। পর্দায় ছিল পূর্ণিমার খবর পাঠের অভিনয়। চলচ্চিত্র তারকা শাবানা, ববিতা, মৌসুমী ও শাবনূরকে অনুকরণ করা দেখে প্রাণ খুলে হেসেছেন দর্শক-তারকারা। গান করেছেন ওস্তাদ নিয়াজ মোহাম্মদ চৌধুরী, সহশিল্পীদের নিয়ে এই গানের সঙ্গে নাচ করেছেন অপি করিম, পুরস্কার নিতে এসে আয়নাবাজি ছবির ‘যা দেখছ তা, তা না’ গানের সঙ্গে নাচ করেছেন চঞ্চল চৌধুরী, পরিচালক অমিতাভ রেজা চৌধুরী, পুরস্কার তুলে দেওয়া তারকা অতিথি ইনামুল হক ও সুবর্ণা মুস্তাফা। এ ছাড়া অনুষ্ঠানে ছিল কৌতুকশিল্পীদের হাস্যরসাত্মক পরিবেশনা, রোশান-সারিকা, সিয়াম-পিয়া বিপাশা ও ইমন-মেহ্জাবীন জুটির নৃত্য।গভীর আগ্রহে সংগীত-নাটক-সিনেমাপ্রেমী দর্শক এবং তারকারা অপেক্ষা করে থাকেন এই আয়োজনের জন্য। আজ শেষ হচ্ছে সেই অপেক্ষা। বর্ণিল এই আয়োজন উপভোগ করতে পারবেন আর অল্প কিছু সময় পরই।
