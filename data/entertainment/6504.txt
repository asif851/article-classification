
৬০টি দেশের ১৭০টির বেশি ছবি নিয়ে গতকাল বৃহস্পতিবার থেকে শুরু হয়েছে ঢাকা আন্তর্জাতিক চলচ্চিত্র উৎসব। মাত্র নয় দিনে রাজধানীর চারটি স্থানে ছবিগুলো দেখানো হবে।রেইনবো চলচ্চিত্র সংসদ ১৯৯২ সালে প্রথম উৎসবটি শুরু করে। এবারেরটি ১৪তম। প্রদর্শনীর স্থানগুলো হচ্ছে শাহবাগের জাতীয় গণগ্রন্থাগার, জাতীয় জাদুঘর, ধানমন্ডির আলিয়ঁস ফ্রঁসেজ দো ঢাকা ও ইএমকে সেন্টার।আটটি বিভাগে এবারের চলচ্চিত্রগুলো দেখানো হচ্ছে। অস্ট্রেলেশিয়া বিভাগে দেখানো হবে অস্ট্রেলিয়া ও এশিয়া মহাদেশের ছবি। আরও আছে নারীদের ছবি, স্বল্পদৈর্ঘ্য ও মুক্তদৈর্ঘ্য চলচ্চিত্র, আধ্যাত্মিক চলচ্চিত্র বিভাগ। প্রতিযোগিতামূলক এসব বিভাগে প্রদর্শিত ছবিগুলো কেমন হয়েছে সেটি বিচার করবেন বিশ্বের বিভিন্ন দেশের চলচ্চিত্র নির্মাতা ও সমালোচকেরা। উৎসবের বিস্তারিত সূচি পাওয়া যাবে www.dhakafilmfestival.org ওয়েব ঠিকানায়।এবার আয়োজিত হচ্ছে ষষ্ঠ ঢাকা সিনে ওয়ার্কশপ। দেশি-বিদেশি শিক্ষার্থীদের অংশগ্রহণে কর্মশালাটি পরিচালনা করবেন নরওয়ের চলচ্চিত্রনির্মাতা নেফিসে ওজকাল লরেন্টজেল। এ ছাড়া আলিয়ঁস ফ্রঁসেজে হবে দুটি অনুষ্ঠান। ১৫ ও ১৬ জানুয়ারি হবে নারী চলচ্চিত্রনির্মাতা, শিল্পী ও বিশিষ্ট নারী ব্যক্তিত্বদের নিয়ে ‘ইন্টারন্যাশনাল উইমেন ইন সিনেমা কনফারেন্স’। ১৭ জানুয়ারি হবে বাংলাদেশের চলচ্চিত্র নিয়ে আলোচনা।
উৎসব আয়োজনে বিভিন্ন পর্যায়ে সহযোগিতা করছে আইএফআইসি ব্যাংক, ব্যাংক এশিয়া, ইন্ডিয়া-বাংলাদেশ ফাউন্ডেশন, সামিট গ্রুপ, স্কয়ার টয়লেট্রিজ লিমিটেড, সেন্স ফর ওয়েব, রিলপোর্ট-জার্মানি, দ্য নরওয়েজিয়ান ইন্টারন্যাশনাল ফিল্ম ফেস্টিভ্যাল হেগস্ট্যান্ড, ঢাকা ক্লাব, চ্যানেল আই, একাত্তর টিভি ও রেডিও ঢোল।
গতকাল জাতীয় জাদুঘরের প্রধান মিলনায়তনে উদ্বোধনী অনুষ্ঠানে বক্তব্য দেন উৎসব পরিচালক আহমেদ মুজতবা জামাল, উৎসব কমিটির প্রধান উপদেষ্টা ম হামিদ, সিরিয়ার নির্মাতা মোহাম্মদ মালাস।
উৎসবের উদ্বোধন করেন তথ্যমন্ত্রী হাসানুল হক ইনু। তিনি বলেন, বাংলাদেশের স্বাধিকার আন্দোলনে চলচ্চিত্রের একটি বিশেষ ভূমিকা ছিল। চলচ্চিত্র মাধ্যমের শক্তিকে রাজনীতিবিদেরাও উপেক্ষা করতে পারেন না। কিন্তু মুক্তিযুদ্ধের মহাকাব্যিক গাথা নিয়ে এখনো সার্বিক কোনো চলচ্চিত্র নির্মিত হয়নি।
অনুষ্ঠানের সভাপতি ছিলেন পররাষ্ট্র প্রতিমন্ত্রী শাহরিয়ার আলম। অনুষ্ঠানে দ্বিতীয় পর্বে বাংলাদেশি নির্মাতা রুবাইয়াত হোসেনের আন্ডার কনস্ট্রাকশন চলচ্চিত্রটি দেখানো হয়।
 
