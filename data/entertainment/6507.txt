
প্রথম আলোর অন্যতম জনপ্রিয় কার্টুন সিরিজ শাহরিয়ারের ‘বেসিক আলী’ নিয়ে এবার চলচ্চিত্র তৈরি হবে। ছবির প্রযোজনা প্রতিষ্ঠান স্বপ্ন স্কেয়ারক্রো থেকে আগেই জানা গেছে, ছবির শুটিং শুরু হবে নতুন বছর জানুয়ারি মাসে। সেভাবেই প্রস্তুতি নেওয়া হয়। স্বপ্ন স্কেয়ারক্রোর প্রেসিডেন্ট মোহাম্মদ ওয়ালিউল্লাহ সজীব এখন আছেন কানাডায়। সেখান থেকে আজ বুধবার দুপুরে তিনি জানান, এই কার্টুন সিরিজের জনপ্রিয় চরিত্র ‘বেসিক আলী’। এই চরিত্রে যিনি অভিনয় করার জন্য চুক্তিবদ্ধ হয়েছিলেন, শুটিং শুরু হওয়ার মাত্র দুই মাস আগে জানিয়েছেন, ছবিতে তিনি অভিনয় করতে পারবেন না। ফলে বিব্রতকর পরিস্থিতিতে পড়তে হয়েছে সবাইকে। ‘বেসিক আলী’ এবং এই চরিত্রে যিনি অভিনয় করবেন, তাঁকে ঘিরেই অন্য চরিত্রগুলোর শিল্পী চূড়ান্ত করা হচ্ছে। কিন্তু এখন সবকিছুই ওলট-পালট হয়ে গেছে।
স্বপ্ন স্কেয়ারক্রোর প্রধান নির্বাহী সৈকত সালাউদ্দিন প্রথম আলোকে বলেন, ‘এবার “বেসিক আলী” চরিত্রের জন্য নতুন অভিনয়শিল্পী খোঁজা হচ্ছে। ছবির “বেসিক আলী” আর “রিয়া” চরিত্রের জন্য নতুন মুখ নেওয়ার কথা ভেবেছি। আশা করছি, শিগগিরই আমরা তা সবাইকে জানাতে পারব।’
এদিকে মোহাম্মদ ওয়ালিউল্লাহ সজীব এই পরিস্থিতিকে বিপদ না বলে ‘অদ্ভুত অভিজ্ঞতা’ বলে অভিহিত করেছেন। প্রথম আলোকে তিনি বলেন, ‘জানুয়ারির পরিবর্তে আগামী মার্চ মাসে আমরা ছবির শুটিং শুরু করার কথা ভাবছি। এর আগে ডিসেম্বর মাসে ছবির দুটি উল্লেখযোগ্য চরিত্র “বেসিক আলী’ ও “রিয়া”র জন্য দুজন নতুন মুখ চূড়ান্ত করব।’
সৈকত সালাউদ্দিন জানান, ‘বেসিক আলী’ চরিত্রের জন্য গত ২০ আগস্ট এ সময়ের অন্যতম জনপ্রিয় চিত্রনায়ক আরিফিন শুভর সঙ্গে তাঁদের চুক্তি হয়েছিল। তিনি এখন তাঁর অভিনীত ছবি ‘ঢাকা অ্যাটাক’-এর প্রচারণার জন্য ফ্রান্সে আছেন। সেখানে যাওয়ার আগে মৌখিকভাবে ‘বেসিক আলী’ ছবিতে তাঁর কাজ করতে না পারার কথা জানিয়েছেন।
মোহাম্মদ ওয়ালিউল্লাহ সজীব বলেন, ‘আরিফিন শুভ সব সময় আমাদের পছন্দের ছিলেন, আছেন, থাকবেন। তাঁর প্রতি আমাদের রাগ বা ক্ষোভের কোনো কারণ নেই। তিনি বাংলাদেশের সিনেমাকে তাঁর জায়গা থেকে খুব ভালো অবস্থানে নিয়ে যাবেন, এই শুভকামনা আমাদের সব সময় থাকবে।’
জানা গেছে, ছবির নাম হবে ‘বেসিক আলী’। এর চিত্রনাট্য লিখেছেন শাহরিয়ার খান ও শাহজাহান সৌরভ। পরিচালনা করবেন সজীব-সৌরভ।
 
