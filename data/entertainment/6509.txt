
উষ্কখুষ্ক চুল, বিশাল গোঁফ, মুখে দাড়ি—রাস্তায় আপনার পাশ দিয়ে হেঁটে যাচ্ছেন বলিউডের একজন তারকা। কিন্তু আপনি বুঝতেই পারেননি তিনি বলিউডের সুপারস্টার আমির খান। ‘থাগস অব হিন্দুস্তান’ ছবিতে আমির খানের এমন লুকের ছবি চলে এসেছে সামাজিক যোগাযোগমাধ্যমে। জানা যায়, ছবিটি আমির খানের ফ্যান পেজে ফাঁস হয়ে যায়। আর তা ভাইরাল হতেও সময় লাগেনি। ছবিটি পরিচালনা করছেন বিজয় কৃষ্ণ আচার্য। এরই মধ্যে জানা গেছে, ‘থাগস অব হিন্দুস্থান’ ছবির জন্য নিজের ওজন কমিয়েছেন আমির খান। কিন্তু ওজন কমানোর পর তাঁর চেহারা কেমন হয়েছে, সেটা জানা গেল এবার; আরও জানা গেল ‘থাগস অব হিন্দুস্থান’ ছবিতে আমির খানের লুক কেমন হচ্ছে। তবে আমিরের ছবি মানেই তাতে কিছু নতুনত্ব থাকবে। তাই দর্শকদের জন্য যে আরও চমক অপেক্ষা করছে, সেটা সহজেই অনুমান করা যায়।
আমির খান এখন ব্যস্ত তাঁর নতুন ছবি ‘থাগস অব হিন্দুস্থান’ নিয়ে। এই ছবিতে তাঁর সঙ্গে আরও আছেন অমিতাভ বচ্চন, ক্যাটরিনা কাইফ, ফাতিমা সানা শেখ। ছবিটি মুক্তি পাবে ২০১৮ সালের ৭ নভেম্বর। দ্য ইন্ডিয়ান এক্সপ্রেস
