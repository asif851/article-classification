
আগামী শুক্রবার মুক্তি পাচ্ছে তৌকীর আহমেদ পরিচালিত নতুন ছবি অজ্ঞাতনামা। মুক্তির আগে আজ আয়োজন করা হয়েছে ছবিটির উদ্বোধনী প্রদর্শনীর। রাজধানীর একটি মাল্টিপ্লেক্সে এই উদ্বোধনী প্রদর্শনীতে অজ্ঞাতনামার বেশির ভাগ অভিনয়শিল্পীর উপস্থিত থাকার কথা রয়েছে।ছবিটির উদ্বোধনী প্রদর্শনীর আগে গতকাল সোমবার কথা হলো পরিচালক তৌকীর আহমেদের সঙ্গে। বললেন, ‘মধ্যপ্রাচ্যে এ দেশের যে জনগোষ্ঠী থাকেন, তাঁদের জীবন ও স্বপ্ন নিয়েই চলচ্চিত্রটি নির্মাণ করা হয়েছে। অসংখ্য পরিচয়ের বাইরেও যে একজনের বড় পরিচয় তিনি ‘মানুষ’, এটাই বোঝানো হয়েছে অজ্ঞাতনামায়।’কথা প্রসঙ্গে তৌকীর যোগ করলেন, জীবিকার সন্ধানে বিদেশে পাড়ি দেওয়া শ্রমিক ও তাঁদের পরিবারের করুণ কাহিনি নিয়ে নির্মিত হয়েছে অজ্ঞাতনামা। ছবিটির মূল চরিত্রে অভিনয় করেছেন মোশাররফ করিম। আরও অভিনয় করেছেন আবুল হায়াত, ফজলুর রহমান বাবু, শতাব্দী ওয়াদুদ, শহীদুজ্জামান সেলিম, শাহেদ শরীফ খান, শাহেদ আলী প্রমুখ।ছবিটি প্রযোজনা করেছে ইমপ্রেস টেলিফিল্ম। শুক্রবার থেকে ছবিটি দেখা যাবে ঢাকাসহ দেশের বেশ কয়েকটি প্রেক্ষাগৃহে।
