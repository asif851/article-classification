
‘ও সাথী রে’ ২০০৭ সালে ছবিতে শিশুশিল্পী হিসেবে যাত্রা শুরু হয়েছিল তার। নবম শ্রেণিতে পড়া সানিতার বয়স ১৫-এর কাছাকাছি। সেই সানিতাই এবার নায়িকা হয়ে আসছে। ছবির নাম ‘প্রেম বলে কিছু নেই’। পরিচালক শাহীন সুমন।সম্প্রতি রাজধানী ঢাকার একটি রেস্টুরেন্টে ‘প্রেম বলে কিছু নেই’ ছবির মহরত অনুষ্ঠিত হয়। এতে ছবিটির প্রধান নায়িকা হিসেবে সানিতাকে সবার সঙ্গে পরিচয় করিয়ে দেন পরিচালক শাহীন সুমন। ছবিতে সানিতা অভিনয় করবে বর্তমান সময়ের আলোচিত নায়ক বাপ্পীর বিপরীতে।‘অল্প বয়সে ছবির নায়িকা হতে পেরে আমি ভীষণ আনন্দিত। মনে হচ্ছে নিজের স্বপ্ন পূরণ হতে চলছে।’ নায়িকা হতে পেরে এভাবেই নিজের উচ্ছ্বাস প্রকাশ করেছে সানিতা।চলচ্চিত্রে শিশুশিল্পী হওয়ার পাশাপাশি অনেক নাটকেও শিশুশিল্পীর ভূমিকায় অভিনয় করেছে সানিতা। সুযোগ হয়েছে একটি বিজ্ঞাপনচিত্রে কাজ করার। চলচ্চিত্রে শিশুশিল্পী হিসেবে কাজ করার একটা পর্যায়ে নায়িকা হওয়ার স্বপ্ন দেখার শুরু হয় সানিতার। প্রথম আলোর সঙ্গে কথা প্রসঙ্গে সানিতা বলে, ‘আমি এখন পর্যন্ত ২০টির মতো ছবিতে অভিনয় করেছি। চলচ্চিত্রে আমার শুরুটা অপু বিশ্বাস ম্যাডামের ছোটবেলার চরিত্রে অভিনয়ের মাধ্যমে। তবে আমার সবচেয়ে পছন্দের অভিনয়শিল্পী শাবনূর ম্যাডাম। বিভিন্ন ছবিতে তাঁর অভিনয় আমাকে বরাবরই মুগ্ধ করেছে। তাঁর অভিনয় দেখেই নায়িকা হওয়ার ইচ্ছেটা বেড়ে যায় অনেকখানি।’২৪ ফেব্রুয়ারি থেকে কক্সবাজারে ‘প্রেম বলে কিছু নেই’ ছবির আউটডোর শুটিং শুরু হবে। দুটি গানের চিত্রায়ণ হবে সেখানকার মনোরম লোকেশনে। শুটিং শুরুর আগে নিজের প্রস্তুতি প্রসঙ্গে সানিতা বলে, ‘নায়িকা হওয়ার স্বপ্ন যখন দেখেছি, তখন থেকে মনপ্রাণ দিয়ে নাচটাকে আয়ত্ত করার চেষ্টা করেছি।’বরগুনার মেয়ে সানিতা ঢাকার রামপুরার রাজধানী আইডিয়াল স্কুলের বাণিজ্য বিভাগের ছাত্রী। দুই বোনের মধ্যে ছোট। বাবা মিজানুর রহমান একজন ব্যবসায়ী। মা আলেয়া বেগম গৃহিণী হয়েও মেয়ের স্বপ্ন পূরণে সব সময় কাজ করেছেন। তাই ছোট বেলা থেকেই মেয়েকে নাচ-গান শিখিয়ে যোগ্য করে তুলেছেন। ছবিতে অভিনয়ের কারণে পড়াশোনায় ব্যাঘাত ঘটবে কি না—জানতে চাইলে সানিতা বলে, ‘পড়াশোনার ব্যাপারটি ম্যানেজ করেই ছবিতে কাজ করব। এখন অবশ্য নিয়মিতভাবে কাজ করব না। তাই পড়াশোনায় ব্যাঘাত ঘটার কোনো সম্ভাবনাই নেই।’
