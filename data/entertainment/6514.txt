
প্রিন্স হ্যারি-মেগান মার্কেলের প্রেমকাহিনি অবলম্বনে নির্মিত সিনেমার প্রথম ঝলক (ফার্স্ট লুক) প্রকাশিত হলো। সেই সঙ্গে জানা গেল ছবি মুক্তির দিনক্ষণও। হ্যারি অ্যান্ড মেগান: দ্য রয়াল লাভ স্টোরি মুক্তি পাবে আগামী ১৩ মে; এ যুগলের সত্যিকারের রাজকীয় বিয়ের মাত্র ছয় দিন আগে। বাংলাদেশি বংশোদ্ভূত ব্রিটিশ নির্মাতা মেনহাজ হুদা বানিয়েছেন ছবিটি। কোনো প্রেক্ষাগৃহে নয়, ছবিটি প্রদর্শিত হবে মার্কিন চ্যানেল লাইফটাইম নেটওয়ার্কে।
ব্রিটেনের রাজপরিবারের ছোট ছেলে প্রিন্স হ্যারি ও মার্কিন অভিনেত্রী মেগান মার্কেলের প্রেম অনেক চড়াই-উতরাই পেরিয়ে অবশেষে বিয়ের আসর পর্যন্ত পৌঁছেছে। আগামী ১৯ মে এ যুগল রাজকীয় কায়দায় বিয়ে করতে যাচ্ছেন। তাই বিয়ের ঠিক আগে আগেই এ জুটির প্রেম নিয়ে নির্মিত সিনেমার প্রচার সবদিকে আলোড়ন তুলেছে।
হ্যারি অ্যান্ড মেগান: দ্য রয়াল লাভ স্টোরি ছবির প্রথম ঝলকে দেখা গেছে ব্রিটিশ রাজপরিবারের দুই রাজপুত্রকে তাঁদের সঙ্গিনীর সঙ্গে। প্রথম দফায় দেখে মনে হবে, সত্যিই কি ছবিতে প্রিন্স হ্যারি-মেগান মার্কেল ও প্রিন্স উইলিয়াম-কেট মিডলটন সিনেমায় অভিনয় করলেন? না, একটু মন দিয়ে দেখলে ভ্রম ভেঙে যাবে মুহূর্তেই। বোঝা যাবে, হুবহু তাঁদের মতো দেখতে শিল্পীরা বসে আছেন হ্যারি-মেগান ও উইলিয়াম-কেটের সাজে।
নতুন এই ছবিতে হ্যারির চরিত্রে অভিনয় করেছেন মারে ফ্রাসার ও মেগানের চরিত্রে পারিসা ফিজ-হ্যানলে। সূত্র: এস শোবিজ।
