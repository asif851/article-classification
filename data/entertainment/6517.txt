
টেইলর সুইফট আবারও প্রমাণ করলেন, সেরা হতে খুব বেশি কষ্টের প্রয়োজন হয় না। একটু উদার হলেই জয় করা যায় লাখো কোটি মানুষের হৃদয়। সম্প্রতি এক ভক্তের শিক্ষাঋণের অর্থ শোধ করে তিনি আলোচনায় উঠে আসেন। সেই সঙ্গে ওই ভক্তকে পাঠান কিছু বিশেষ উপহারও।হয়তো একে অনেকেই বলবেন প্রচারকৌশল। কিন্তু রেবেকা বর্টনিকারের কাছে সুইফটের উপহারটি ছিল জীবনের শ্রেষ্ঠ অর্জন। রেবেকা মার্কিন যুক্তরাষ্ট্রের নাগরিক। শিক্ষাঋণ নিয়ে পড়াশোনা করছেন তিনি। টেইলর সুইফট তাঁর স্বপ্নের তারকা। সুইফটকে নিয়ে প্রায়ই নানা রকম ছবির কোলাজ আর ভিডিও তৈরি করে ফেসবুক পেজ, টুইটার কিংবা ইনস্টাগ্রামে পোস্ট করেন তিনি। কিছুদিন আগে তাঁরই একটি ভিডিও সুইফটের চোখে পড়ে। এরপর রেবেকার প্রোফাইল ঘুরে সুইফট দেখতে পান, কলেজপড়ুয়া এ মেয়ে তাঁর অন্ধভক্ত। তাই দেরি না করে ভক্তের জন্য বিশেষ কিছু করার প্রস্তুতি নেন সুইফট। ঋণ শোধ করার জন্য ভক্তকে পাঠান ১ হাজার ৯৮৯ ডলারের একটি চেক (১৯৮৯ কিন্তু সুইফটের নতুন অ্যালবামের নাম)। সেই সঙ্গে সুইফট নিজ হাতে লেখা চিঠি, নিজের আঁকা ছবি আর একটি লকেটসহ চেইন উপহার হিসেবে পাঠান রেবেকাকে। রেবেকা প্রিয় তারকার কাছ থেকে পাওয়া আচমকা উপহারে চোখের পানি ধরে রাখতে পারেন না। তিনি ধন্যবাদ দিয়ে একটি নতুন ভিডিও পাঠান সুইফটকে, যা প্রকাশ হওয়ার পর সুইফট-বন্দনায় ভাসছে এখন ভার্চুয়াল যোগাযোগমাধ্যমগুলো। এস শোবিজ
