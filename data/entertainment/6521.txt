
বলিউডের অভিনেত্রী প্রীতি জিনতার বিয়ে নিয়ে বেশ কিছুদিন ধরেই নানা গুঞ্জন চলছে। প্রাক্তন প্রেমিক নেস ওয়াদিয়ার সঙ্গে ছাড়াছাড়ি হওয়ার পর থেকে জেন গুডএনাফের সঙ্গে প্রেম করছেন এই বলিউড অভিনেত্রী। সম্প্রতি খবর রটেছে আমেরিকান এই প্রেমিকের সঙ্গে সামনের বছর জানুয়ারি মাসেই নাকি বিয়ের পিঁড়িতে বসতে যাচ্ছেন তিনি।কিন্তু প্রেম এবং বিয়ে বিষয়ক কথা গোপন করা তো আজকাল তারকারা রীতিমতো চলতি ধারায় পরিণত করেছেন। সেই ধারা মেনেই হয়তো প্রীতি তাঁর বিয়ের গুঞ্জন একেবারে উড়িয়ে দিয়েছেন।তবে, নাছোড় গণমাধ্যম তাই বলে হাল ছেড়ে দেয়নি। প্রীতির ঘনিষ্ঠ একটি সূত্রের কাছ থেকে খবর বের করেছে তারা। সূত্রটি জানিয়েছে, সামনের বছরের জানুয়ারি মাসে যুক্তরাষ্ট্রে প্রেমিক জেন গুডএনাফের কাছে যাবেন তিনি। সেখানেই এক অনাড়ম্বর এবং ঘরোয়া আয়োজনে তাঁদের বিয়ের কাজটি সেরে ফেলবেন চল্লিশ বছর বয়সী এই ‘বীর-জারা’ অভিনেত্রী।সূত্রটি আরও জানিয়েছে, নেস ওয়াদিয়ার সঙ্গে সম্পর্কের টানাপোড়েনের সময় জেন গুডএনাফ নাকি সব সময় প্রীতির পাশেই থেকেছেন।‘দিল সে’, ‘দিল চাহতা হ্যায়’, ‘কোয়ি মিল গয়া’, ‘কাল হো না হো’, ‘বীর-জারা’, ‘সালাম নমস্তে’, ‘কাভি আলবিদা না কেহনা’সহ অসংখ্য ব্যবসাসফল ছবি উপহার দিয়েছেন এই অভিনেত্রী। কিন্তু গত কয়েক বছর ধরে তেমন কোনো উল্লেখযোগ্য ছবির কাজ হাতে আসেনি প্রীতির। শেষ পর্যন্ত নিজের প্রযোজিত ‘ইশক ইন প্যারিস’ ছবির মাধ্যমে ২০১৩ সালে বলিউডে ফিরতে চেয়েছিলেন প্রীতি। ‘ইশক ইন প্যারিস’ ছবির চিত্রনাট্য রচনার পাশাপাশি তাতে অভিনয়ও করেন প্রীতি। কিন্তু ছবিটি মুক্তির পর বক্স অফিসে মুখ থুবড়ে পড়ে। ১৫০ মিলিয়ন রুপি বাজেটের ছবিটি বিশ্বের বিভিন্ন দেশ থেকে আয় করে মাত্র ২০ মিলিয়ন রুপি। এর ফলে প্রচণ্ড আর্থিক ক্ষতির মুখে পড়তে হয় প্রীতিকে। বক্স অফিসে ছবিটির এমন ভরাডুবির পর বহু ধার-দেনা করতেও বাধ্য হন প্রীতি। টাইমস অব ইন্ডিয়া। এনডিটিভি।
