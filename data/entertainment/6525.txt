
বিল গেটস, মালালা ইউসুফজাই, বেন অ্যাফ্লেক, ম্যাট ডেমন, হিউ জ্যাকম্যান, বোনো, জোসে প্যাডিলিয়া, টেড টার্নারের মতো ব্যক্তিত্বদের সঙ্গে মিলে দারিদ্র্য বিমোচনসহ জনকল্যাণমুখী আরও নানা কাজে সচেতনতা বৃদ্ধিতে কাজ করার জন্য চুক্তিবদ্ধ হলেন বলিউডের প্রভাবশালী অভিনেতা আমির খান। অ্যাকশন ২০১৫ শীর্ষক এই পদক্ষেপে ভারতের একমাত্র প্রতিনিধি হিসেবে দায়িত্ব পালন করবেন ‘মিস্টার পারফেকশনিস্ট’।অ্যাকশন ২০১৫ পদক্ষেপের অংশ হিসেবে বিশ্বের বিভিন্ন দেশের গুরুত্বপূর্ণ ব্যক্তিরা তাঁদের নিজ নিজ দেশে উন্নত ভবিষ্যৎ নির্মাণে সচেতনতা বৃদ্ধিতে কাজ করবেন। এর জন্য বেশ কিছু সুদূরপ্রসারী লক্ষ্য স্থির করা হয়েছে। সেগুলোর মধ্যে রয়েছে দারিদ্র্য বিমোচন, সব শিশুর জন্য শিক্ষার ব্যবস্থা, পরিবেশ রক্ষা ইত্যাদি।ভারতে দারিদ্র্য বিমোচনের পাশাপাশি জনস্বাস্থ্য বিষয়েও সচেতনতা বৃদ্ধিতে তৃণমূল পর্যায়ে কাজ করবেন আমির খান। তিনি সুবিধাবঞ্চিত মানুষদের বোঝাবেন, তাঁদের জন্য সাহায্যের ব্যবস্থা রয়েছে। সম্প্রতি এক খবরে এ তথ্য জানিয়েছে ওয়ান ইন্ডিয়া।বহুদিন ধরেই সমাজসেবামূলক নানা কর্মকাণ্ডের সঙ্গে জড়িত আছেন আমির খান। গত ডিসেম্বরে মুক্তি পাওয়া ‘পিকে’ ছবির মাধ্যমে নানা কুসংস্কার ও সামাজিক বিভিন্ন বিষয়ে সচেতনতা সৃষ্টির চেষ্টা করে আলোচনা ও সমালোচনা—দুটোরই মুখোমুখি হয়েছেন তিনি। এ ছাড়া ‘সত্যমেভ জয়তে’ টিভি অনুষ্ঠানের মাধ্যমে ভারতে বিদ্যমান নানা সামাজিক অসংগতি তুলে ধরে প্রশংসিত হয়েছেন আমির। মূলত এসব কারণেই অ্যাকশন ২০১৫ পদক্ষেপে অন্তর্ভুক্ত করা হয়েছে ৪৯ বছর বয়সী এ তারকা অভিনেতাকে। এই পদক্ষেপে সাহায্যের হাত বাড়িয়ে দিয়েছেন বিশ্বনেতারা।
