
বাংলাদেশে এ সময় দারুণ ব্যবসাসফল ছবি ‘ঢাকা অ্যাটাক’। এবার ছবিটি মুক্তি পাচ্ছে যুক্তরাষ্ট্র, কানাডা আর মধ্যপ্রাচ্যে। পরিবেশক প্রতিষ্ঠান স্বপ্ন স্কেয়ারক্রো সূত্রে জানা গেছে, ২০ অক্টোবর যুক্তরাষ্ট্র আর কানাডায় মুক্তি পাচ্ছে ছবিটি। আর সংযুক্ত আরব আমিরাত, কাতার আর ওমানে মুক্তি পাচ্ছে ২৭ অক্টোবর।
কানাডার টরন্টো, মিসিসাগা, ক্যালগেরি ও উইনিপেগে ‘সিনেপ্লেক্স এন্টারটেইনমেন্ট’ হলগুলোয় মুক্তি পাচ্ছে ‘ঢাকা অ্যাটাক’। হলগুলো হলো টরন্টোর সিনেপ্লেক্স অডিওন, মিসিসাগার সিনেপ্লেক্স সিনেমাস, ক্যালগেরির সিনেপ্লেক্স অডিওন, উইনিপেগের সিনেপ্লেক্স অডিওন, ম্যাকগিলিভ্রে ও ভিআইপি। ছবিটি মন্ট্রিয়েলের সিনেপ্লেক্স ফোরামে মুক্তি পাবে দুই সপ্তাহ পর।
যুক্তরাষ্ট্রে মুক্তি পাচ্ছে রিগ্যাল ও সিনেমার্কের প্রেক্ষাগৃহগুলোয়। এগুলো হলো নিউইয়র্ক সিটিতে রিগ্যাল ইউএ কাফম্যান অ্যাস্টোরিয়া স্টেডিয়াম ১৪ ও আরপিএক্স ডালাস ও সিনেমার্ক ১৭ আইম্যাক্সে। দুই সপ্তাহ পর মুক্তি পাবে লস অ্যাঞ্জেলেসের রিগ্যাল এল এ লাইভ স্টেডিয়াম ১৪-এ।
মধ্যপ্রাচ্যের আরব আমিরাতের দুবাইয়ে ভক্স সিনেমা ও আবুধাবির ভক্স সিনেমায় মুক্তি পাবে ছবিটি। এ ছাড়া মুক্তি পাচ্ছে ওমানে ভক্স সিনেমা, রুই সিটি সিনেমা, সোহার সিটি সিনেমা ও সুর সিটি সিনেমা আর কাতারের সালালাহ সিটি সিনেমা ও ভক্স সিনেমায়।
বিশ্বের বিনোদন বাজারে বাংলাদেশের বাজার গড়ার লক্ষ্যে কানাডাভিত্তিক প্রতিষ্ঠান স্বপ্ন স্কেয়ারক্রো কানাডা, যুক্তরাষ্ট্র, সংযুক্ত আরব আমিরাত, কাতার আর ওমানে দেশীয় চলচ্চিত্র বাণিজ্যিকভাবে মুক্তি দেওয়ার পদক্ষেপ নিয়েছে। এরই মধ্যে বাণিজ্যিকভাবে প্রদর্শিত হয়েছে ‘অস্তিত্ব’, ‘মুসাফির’, ‘শিকারী’, ‘আয়নাবাজি’, ‘প্রেমী ও প্রেমী’, ‘পরবাসিনী’ ও ‘নবাব’। নতুন ছবির তালিকায় আছে ‘ডুব’, ‘স্বপ্নজাল’ ও ‘হালদা’।
