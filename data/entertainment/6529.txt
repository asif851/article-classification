
 
টেনিস তারকা সানিয়া মির্জা আত্মজীবনী লিখেছেন। বইটির নাম ‘এইস এগেইস্ট ওডস’। ভারতের মুম্বাইয়ে বইটির মোড়ক উন্মোচন অনুষ্ঠানে প্রধান অতিথি ছিলেন বলিউড তারকা সালমান খান। বক্তৃতায় সানিয়াকে সালমান ভাসিয়েছেন প্রশংসার বন্যায়। 
এ কথা অনেকেই জানেন, লন টেনিসের নারীদের ডাবলসে সানিয়া অর্জন করেছেন ১ নম্বর স্থান। তাঁর এই জায়গায় পৌঁছানোর বন্ধুর পথটাই তিনি বর্ণনা করেছেন আত্মজীবনীতে। সালমান খান সানিয়াকে নিয়ে বলেন, ‘সানিয়া তাঁর ২৯ বছর বয়সে যা অর্জন করেছেন, অনেকের জন্যই তা তিন জন্মেও অর্জন করা সম্ভব নয়। আমার মনে হয়, কী বলতে চান সেটা ভুলে যাওয়ার আগেই পাঠককে জানানোর জন্য সানিয়া এই বইটি লিখেছেন। এটা একটা দারুণ বুদ্ধিমানের কাজ করেছেন তিনি। এই বইটির পর দ্বিতীয়, তৃতীয়, চতুর্থ খণ্ডও নিশ্চয়ই বের হবে, কারণ সানিয়ার অর্জন তো থেমে থাকবে না।’বহু খ্যাতনামা ব্যক্তির সঙ্গে বন্ধুত্ব থাকলেও নিজের প্রথম বইয়ের প্রকাশনা উৎসবে প্রধান অতিথি হিসেবে সানিয়া বেছে নিয়েছেন সালমান খানকেই। ১৪ বছর ধরে সানিয়ার সঙ্গে তাঁর বন্ধুত্ব—এই তথ্য দিয়ে সালমান বলেছেন, ‘সানিয়া যদি রুপালি পর্দায় আসেন, তাহলে খুব ভালো করবেন বলেই আমি বিশ্বাস করি।’সানিয়া তাঁর আত্মজীবনী বিষয়ে বলেন, ‘টেনিসে আমি আমার অবিশ্বাস্য পথচলা বিষয়ে লিখেছি এবং চেয়েছি তা পৃথিবী জানুক। নিজের ব্যস্ত সময়ের মধ্যেও সালমান খান আমার বইয়ের প্রকাশনা উৎসবে প্রধান অতিথি হয়ে এসেছেন বলে আমি সম্মানিত বোধ করছি।’বক্তৃতায় সালমান আরও কিছু কাজের কথা বলেছেন। যেমন, ‘আমরা সবাই সংগ্রাম করি। কোনো কিছুই সংগ্রাম ছাড়া অর্জিত হয় না। যারা করে উঠতে পারে না, তারা আসলে সংগ্রামই করে না। অন্যরা যে সংগ্রাম করে, তা তারা করে না। সেই মনে করে শুধু আমিই সংগ্রাম করছি কিন্তু সে ভেবে দেখে না, অন্যরা হয়তো তাঁর চেয়ে তিন গুণ বেশি সংগ্রাম করেছেন। তাই মানুষকে এখনকার চেয়ে আরও দশ গুণ বেশি পরিশ্রম করতে হবে, যদি সে কিছু অর্জন করতে চায়।’ টাইমস আব ইন্ডিয়া
