
বলিউডের ‘ভাইজান’ সালমান খানের বিয়ের খবরে ভারতের সংবাদমাধ্যমগুলো যখন ঠিক যেন মুখে খই ফোটাচ্ছে ঠিক সে সময় মুখ খুললেন এই ‘দাবাং’ তারকার আদরের ছোট বোন অর্পিতা খান।মাত্র দুই দিন আগেই খবর রটেছে রোমানিয়ান টিভি ব্যক্তিত্ব লিলুয়া ভেঞ্চুরের সঙ্গে সালমান খান গোপনে ‘বাগদান’ বা এনগেজমেন্ট করে ফেলেছেন। সামনের বছর নাকি বিয়েও করছেন তাঁরা। গতকাল এই খবর সম্পূর্ণ অস্বীকার করে টুইটারে টুইট করেছেন সালমানেরই ছোট বোন অর্পিতা খান শর্মা।দুইটি ভিন্ন টুইটে তিনি সালমান খানের বিয়ে নিয়ে যে খবর ছড়িয়েছে সে সম্পর্কে তাঁর প্রতিক্রিয়া জানিয়েছেন। সবার উদ্দেশে অর্পিতা বলেছেন, ‘পত্রিকা এবং বিভিন্ন অনলাইন ওয়েবসাইটে যা পড়বেন তাই বিশ্বাস করবেন না ...।’অবশ্য, ভাই সালমান খানের বিয়ে প্রসঙ্গে অর্পিতা খানের এ টুইটে সরাসরি বিয়ের খবরটি যে গুজব বা এটি যে অসত্য সেটা প্রমাণিত হয় না। আরেকটি টুইটে অর্পিতা বিস্ময় ও বিরক্তি প্রকাশ করে লিখেছেন, ‘সত্যি! এ মানুষগুলো কী যা তা শুরু করেছে।’ সালমানের বাগদান বা আংটি বদল হয়ে গেছে কিনা কিংবা খুব শিগগিরই তিনি ‘ব্যাচেলর’ উপাধি বিসর্জন দিচ্ছেন কিনা সে বিষয়ে তাঁর বোন বা পরিবারের অন্য কারও থেকেই এখন পর্যন্ত নিশ্চিত কোনো তথ্য পাওয়া যায়নি।এদিকে, ‘দাবাং’ তারকা সালমান নিজেও কিছু জানাননি এখনো। আপাতত সাল্লুর বিয়ে রহস্য আরও কয়েক দিন বলিউডের বাতাসে ভাসবে বলেই মনে হচ্ছে। এনডিটিভি।
