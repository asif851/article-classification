
‘শাকিবকে তো আমি চিনি। সে যেমন পর্দার হিরো, তেমনি সে আমার জীবনের হিরো। আমি জানতাম শাকিব ফিরবেই।’ মুঠোফোনে প্রথম আলোকে কথাগুলো বললেন ঢালিউড নায়িকা অপু বিশ্বাস।
শ্বাসরুদ্ধকর একটি দিন কাটানোর পরে মুঠোফোনের ওপারে শোনা যায় অপুর উচ্ছ্বসিত কণ্ঠ। তিনি বলেন, ‘আমি এখন অনেক খুশি। গতকাল আমাকে দিয়ে অনেকেই অনেক কিছু বলিয়ে নিতে চেয়েছিলেন। আমি সবাইকে অনুরোধ করেছিলাম, যেন আমাকে অন্তত সাতটি দিন সময় দেন তাঁরা। খুব অস্বস্তিতে পড়ে গিয়েছিলাম। আমি জানতাম, শাকিব এটা সহ্য করতে পারবে না। গতকাল সে স্বাভাবিক ছিল না।’অপু বিশ্বাসের সঙ্গে কথা বলার কিছুক্ষণ আগে মুঠোফোনে প্রথম আলোর সঙ্গে কথা বলেন শাকিব খান। তিনি বলেন, ‘গতকাল হঠাৎ করেই আব্রাহামকে ওভাবে টিভিতে দেখে মাথা ঠিক রাখতে পারিনি। তা ছাড়া সন্তানসহ অপুকে টেলিভিশনে দেখার পর থেকে আমার কাছে অনেক ফোন আসতে শুরু করে। নিজেকে সে সময় নিয়ন্ত্রণ করতে পারিনি।’

