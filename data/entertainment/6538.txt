
নাটকের প্রযোজকদের নির্বাচনে সভাপতি হিসেবে জয়ী হলেন নাট্যব্যক্তিত্ব ও প্রযোজক মামুনুর রশীদ। গত রোববার বিকেলে ঢাকার গুলশানের ইমানুয়েলস ব্যাংকুয়েট হলে নাটকের প্রযোজকদের এই নির্বাচন অনুষ্ঠিত হয়।সকাল নয়টা থেকে বিকেল চারটা পর্যন্ত চলে ভোট গ্রহণ। ভোট গণনা শেষ হয় রাতে।‘টেলিভিশন প্রোগ্রাম প্রডিউসার অ্যাসোসিয়েশন অব বাংলাদেশ’-এর এই নির্বাচনে সাধারণ সম্পাদক পদে বিনা প্রতিদ্বন্দ্বিতায় নির্বাচিত হয়েছেন অভিনেতা ইরেশ যাকের। নির্বাচনে প্রধান নির্বাচন কমিশনারের দায়িত্ব পালন করেছেন সৈয়দ হাসান ইমাম। দুই নির্বাচন কমিশনার হিসেবে ছিলেন এস এম মহসীন ও মান্নান হীরা। নির্বাচনে মোট ভোটারসংখ্যা ছিল ২১৪। এর মধ্যে ১৯৮ জন ভোট দিয়েছেন।নির্বাচনের ফলাফলে সহসভাপতি পদে বিজয়ীরা হলেন মাহাবুবা শাহরিন, মোহন খান ও গাউসুল আলম শাওন। যুগ্ম সাধারণ সম্পাদক পদে জয়ী হয়েছেন সাজ্জাদ হোসেন দোদুল, সৈয়দ ইরফান উল্লাহ। সাংগঠনিক সম্পাদক পদে জয় পেয়েছেন সাজু মুনতাসির। প্রচার ও প্রকাশনাবিষয়ক সম্পাদক হয়েছেন জাহাঙ্গীর আলম।বিনা প্রতিদ্বন্দ্বিতায় ইরেশ যাকের ছাড়াও নির্বাচিত হয়েছেন অর্থ সম্পাদক হোসেন শহীদি। আইনবিষয়ক সম্পাদক তারেক মিন্টু, ক্রীড়া ও সংস্কৃতিবিষয়ক সম্পাদক মীর ফখরুদ্দীন, আর্কাইভবিষয়ক সম্পাদক এ কে আজাদ, আন্তর্জাতিক বিষয়ক সম্পাদক আইনুল ইসলাম চৌধুরী, শিক্ষা ও গবেষণাবিষয়ক সম্পাদক জহির আহমেদ, সমাজকল্যাণবিষয়ক সম্পাদক বোরহান খান। তবে দপ্তর সম্পাদকের পদটি ছিল শূন্য।টেলিভিশন প্রোগ্রাম প্রডিউসার অ্যাসোসিয়েশন অব বাংলাদেশের কার্যনির্বাহী পদের বিজয়ীরা হলেন মাহফুজ আহমেদ, রফিকুল্লাহ সেলিম, আর এইচ সোহেল, এফ জামান তাপস, খন্দকার লতিফুর রহমান, বাবুল আহমেদ, আশরাফুল আলম, সাদেক সিদ্দিকী, সৈয়দ আকরাম হোসেন, স্বপন সিদ্দিকী। নির্বাচনে দুটি প্যানেলে প্রতিদ্বন্দ্বিতা করেন ২৭ জন প্রযোজক।
