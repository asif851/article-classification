
‘মনের ভেতর অবাধ্য পাখি
আপন ভেবেই সামলে রাখিআমার প্রবল স্বপ্নজুড়ে অযথা হারিয়েবুকের খাঁচায় বিশ্ব নিয়েনিয়ন আলোয় হাঁটতে গিয়েআমার প্রবল ঝড়ের ভিড়ে গেলাম ফুরিয়ে...’
শিরোনামহীনের নতুন গান ‘বোহিমিয়ান’। গতকাল রোববার শিরোনামহীনের ইউটিউব চ্যানেলে এসেছে গানটি। তানযীর তুহিন ছেড়ে যাওয়ার পর এটি জনপ্রিয় এই ব্যান্ডের দ্বিতীয় গান। গানটিতে কণ্ঠ দিয়েছেন নতুন ভোকাল ইশতিয়াক।
‘বোহিমিয়ান’ গানটির কথা লিখেছেন জিয়াউর রহমান, সুর করেছেন কাজী শাফিন আহমেদ। গানটির মিউজিক ভিডিও নির্মাণ করেছেন আশরাফ শিশির।
শিরোনামহীনের অন্যতম সদস্য ও বেজ গিটারিস্ট জিয়াউর রহমান জিয়া বলেন, ‘আমরা প্রতি মাসে অন্তত নতুন একটি গান মিউজিক ভিডিওসহ আমাদের ইউটিউব চ্যানেলে রিলিজ করছি। গত ৭ ডিসেম্বর এসেছে “জাদুকর” গানটি। এ বছরই নতুন অ্যালবাম প্রকাশের পরিকল্পনা আছে। আমরা সেভাবেই কাজ করছি।’
