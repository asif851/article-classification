
প্রকাশিত হলো সেই কাঙ্ক্ষিত অ্যালবাম ‘মন দরিয়া’। যাতে গান করেছেন ভারত ও বাংলাদেশের চার শিল্পী। আসামের পাপন, কলকাতার শুভমিতা, ঢাকার তাহসান ও দোলার কণ্ঠে নতুন গান নিয়ে এ অ্যালবাম। অ্যালবামটির সূত্র ধরে বাংলাদেশের কোনো অ্যালবামের গানে এবারই প্রথম কণ্ঠ দিলেন ভারতের আসাম রাজ্যের হিন্দি ও বাংলা গানের জনপ্রিয় সংগীতশিল্পী পাপন। আগেও ঢাকায় গান শুনিয়ে গেছেন পাপন। তার পরিবেশনায় মুগ্ধ বাংলাদেশের শ্রোতারা। একটি ভিডিও বার্তায় নতুন এই গান সম্পর্কে উচ্ছ্বাস প্রকাশ করেছেন তিনি। পাপনের গাওয়া ‘মন দরিয়া’ গানটি লিখেছেন আসিফ ইকবাল ও তাহসানের গানটি লিখেছেন সোমেশ্বর অলি। অ্যালবামে রয়েছে মোট তিনটি গান। এতে দ্বৈতকণ্ঠে গেয়েছেন পাপন-দোলা ও একক কণ্ঠে দুটি গান গেয়েছেন শুভমিতা ও তাহসান। অ্যালবামের গানগুলোর সুর ও সংগীত পরিচালনা করেছেন অদিত। তিনি জানালেন, পাপন দারুণ গেয়েছেন। দোলার গায়কিরও প্রশংসা করেছেন তিনি। এক ভিডিওবার্তায় শুভমিতা বলেছেন, ‘অদিতের সঙ্গে এটাই আমার প্রথম কাজ। অদিতের কম্পোজিশন আমার ভীষণ ভালো লেগেছে।’ঈগল মিউজিকের ব্যানারে ঈদে ‘মন দরিয়া’ অ্যালবামটি শুরুতে জিপি মিউজিকে ও পরে সিডিতে পাওয়া যাবে।
