
শহীদ মুনীর চৌধুরী রচিত ‘রক্তাক্ত প্রান্তর’ নাটক অবলম্বনে নির্মিত বিশেষ যাত্রাপালা ‘রক্তাক্ত প্রান্তর’-এর প্রদর্শনীর আয়োজন করেছে বাংলাদেশ শিল্পকলা একাডেমী। প্রখ্যাত যাত্রাব্যক্তিত্ব সুলতান সেলিমের নির্দেশনায় একাডেমীর জাতীয় নাট্যশালার পরীক্ষণ থিয়েটার হলে এ যাত্রা প্রদর্শনী অনুষ্ঠিত হবে আজ সন্ধ্যা সাতটায়। এ প্রসঙ্গে বাংলাদেশ শিল্পকলা একাডেমীর জনসংযোগ কর্মকর্তা এস এম সালাউদ্দিন জানিয়েছেন, বাংলাদেশ শিল্পকলা একাডেমীর উদ্যোগে নাট্যকলা ও চলচ্চিত্রবিষয়ক বিভাগের ব্যবস্থাপনায় ‘দেশজ সংস্কৃতির বিকাশ ও আন্তর্জাতিক সংস্কৃতির সাথে মেলবন্ধন’ শীর্ষক কর্মসূচির আওতায় এ যাত্রা প্রদর্শনীর আয়োজন করা হয়েছে।
‘রক্তাক্ত প্রান্তর’ যাত্রাপালার বিভিন্ন চরিত্রে অভিনয় করেছেন মিলন কান্তি দে, শিশির রহমান, জাফরুল স্বপন, শর্মী মালা, জয়িতা মহলানবীশ, বনশ্রী অধিকারী প্রমুখ।
 
মুনীর চৌধুরী পানিপথের তৃতীয় যুদ্ধের পটভূমিতে ‘রক্তাক্ত প্রান্তর’ নাটকটি রচনা করেন। যুদ্ধটি হয়েছিল ১৭৬১ সালে। মারাঠি বাহিনীর নেতৃত্বে ছিলেন বালাজি রাও পেশোয়া এবং মুসলিম শক্তির পক্ষে ছিলেন আহমদ শাহ আব্দালী। এ যুদ্ধের ইতিহাস যেমন শোকাবহ, তেমনি ভয়াবহ। যুদ্ধের ফল মারাঠিদের পরাজয় ও পতন এবং মুসলিম শক্তির জয় ও প্রতিষ্ঠা লাভ। জয়-পরাজয়ের এই বাহ্য ফলের অপর পিঠে রয়েছে উভয় পক্ষের অপরিমেয় ক্ষয়ক্ষতির রক্তাক্ত স্বাক্ষর। এ সবই উঠে এসেছে ‘রক্তাক্ত প্রান্তর’ নাটকের কাহিনিতে
