
বলিউড নয়, হলিউড অভিনেত্রী হিসেবে ঢাকায় মুক্তি পেতে যাচ্ছে ভারতীয় অভিনেত্রী দীপিকা পাড়ুকোনের ছবি। আগামী শুক্রবার থেকে দীপিকার প্রথম হলিউড ছবি ‘ট্রিপল এক্স: রিটার্ন অব জেন্ডার কেইজ’ প্রদর্শিত হবে ঢাকার মাল্টিপ্লেক্সে। একই দিনে ছবিটি মুক্তি পাচ্ছে যুক্তরাষ্ট্রসহ বিশ্বের বিভিন্ন দেশে। এ ছবিটি দিয়ে ‘ট্রিপল এক্স’ সিরিজে আবারও ফিরছেন হলিউডের অ্যাকশন সিনেমার তারকা ভিন ডিজেলও।
রাজধানীর বসুন্ধরা সিটি শপিং মলের অবস্থিত স্টার সিনেপ্লেক্সে ছবিটি দেখা যাবে। আজ বুধবার সেন্সর বোর্ড থেকে ‘ট্রিপল এক্স: রিটার্ন অব জেন্ডার কেইজ’ ছবিটি ছাড়পত্র পায় বলে জানায় স্টার সিনেপ্লেক্স কর্তৃপক্ষ।যুক্তরাষ্ট্রে মুক্তির আগে ডি জে কারুসো পরিচালিত ‘ট্রিপল এক্স: রিটার্ন অব জেন্ডার কেইজ’ মেক্সিকো ও ভারতে মুক্তি পেয়েছে। সেই দেশগুলো এরই মধ্যে ছবিটি বক্স অফিসে অন্য ছবির চেয়ে বেশ এগিয়ে আছে।এ ছবিতে আরও অভিনয় করেছেন রুবি রোজ, টনি জা, স্যামুয়েল এল জ্যাকসনসহ অনেকে। ‘ট্রিপল এক্স’ সিরিজের প্রথম ছবির কেন্দ্রীয় চরিত্রে ছিলেন ভিন ডিজেল। কিন্তু দ্বিতীয় কিস্তিতে এই তারকা ছিলেন অনুপস্থিত। তবে এবারের ছবিতে ভিন ডিজেলের ফেরা ও সঙ্গে দীপিকাকেও নিয়ে আসা ‘ট্রিপল এক্স’ সিরিজে যোগ করেছে নতুন মাত্রা। বক্স অফিস বিশ্লেষকেরা বলছেন, এর ফলে পশ্চিমা দর্শকের পাশাপাশি দক্ষিণ এশীয়দের মধ্যে ছবিটি বিশেষ কৌতূহল তৈরি করেছে।উল্লেখ্য, ঢাকায় এই ছবি প্রদর্শনীর সার্বিক সহযোগিতায় রয়েছে ‘গ্রামীণফোন স্টার প্রোগ্রাম’। মুঠোফোন সেবাদাতা প্রতিষ্ঠান গ্রামীণফোন তাদের স্টার গ্রাহকদের বিনা মূল্যে ‘ট্রিপল এক্স: রিটার্ন অব জেন্ডার কেজ’ ছবিটি দেখার সুযোগ দিচ্ছে। স্টার গ্রাহকেরা স্টার সিনেপ্লেক্স থেকে এ ছবির একটি টিকিট কিনলে বিনা মূল্যে আরেকটি টিকিট পাবেন বলে মাল্টিপ্লেক্সের পক্ষ থেকে পাঠানো একটি সংবাদ বিজ্ঞপ্তিতে জানায়। সেই সঙ্গে তারা এও জানায়, এই সুযোগ শুধু ছবিটি মুক্তির প্রথম এক সপ্তাহের জন্য।
