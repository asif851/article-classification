
জম্মু ও কাশ্মীরে আট বছর বয়সী আসিফার ধর্ষণ ও হত্যায় ফুঁসে উঠেছে ভারত। থেমে নেই বলিউড তারকারাও। অভিনেত্রী ভূমি পেড়নেকর বললেন বর্তমান সময়ের কিছু মানুষের অসুস্থ মানসিকতার কথা। ভূমির ভাষায়, মানুষ দিন দিন পশু হয়ে উঠছে, কমে যাচ্ছে মানবিকতা। একটি অ্যাওয়ার্ড অনুষ্ঠানে এমন কথা বলেন তিনি।
চলতি সপ্তাহে একটি অ্যাওয়ার্ড অনুষ্ঠানে অংশ নেন দম লাগা কে হাইসা ছবির অভিনেত্রী ভূমি পেড়নেকর। সেখানে মঞ্চে উঠে এই অভিনেত্রী বলেন, ‘আমাদের দেশে এখন যেসব ঘটনা ঘটছে, তাতে ভবিষ্যৎ প্রজন্ম নিয়ে আমি শঙ্কিত। আমাদের ভেতর বেড়ে উঠছে পশু, এটা খুবই ভয়ংকর একটি ব্যাপার। আমি মনে করি, যাঁরা এমন হেনস্তার শিকার হয়েছেন, তাঁরা সুষ্ঠু বিচার পাবেন। এই ঘটনা আর হবে না। আমি একজন আশাবাদী মানুষ।’
ভূমি এখন ব্যস্ত অভিষেক চৌবের চলচ্চিত্র সোন চিরিয়া নিয়ে। এই ছবিতে তাঁর বিপরীতে দেখা যাবে সুশান্ত সিং রাজপুতকে। ইতিমধ্যে ছবির প্রথম ঝলক (ফার্স্টলুক) প্রকাশিত হয়েছে। ছবিটি নিয়ে এর বেশি মুখ খুলতে নারাজ এই অভিনেত্রী। তবে ছবিটি যে তাঁর কাছে বিশেষ সে কথা বললেন ভূমি, ‘এটি অন্য রকম একটি ছবি। আমি নিশ্চিত, আগের ছবিগুলোর মতোই প্রভাব ফেলবে এটি।’
টয়লেট-এক প্রেম কথা ও শুভ মঙ্গল সাবধান দিয়ে এখন বলিউডের পরিচিত মুখ ভূমি পেড়নেকর। কাজ চলছে সৌন চিরিয়ার নিয়ে। সূত্র: মিড-ডে
