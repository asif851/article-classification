
বলিউড ছাড়িয়ে হলিউডেও তিনি জনপ্রিয়। তিনি এখন বলিউডের এক নম্বর নায়িকা। সর্বোচ্চ পারিশ্রমিক আদায় করেন। যে ছবি করছেন, সেটাই বক্স অফিসে সুপারহিট। সেই দীপিকাকে বাইরে থেকে যতই শক্তপোক্ত লাগুক না কেন, তিনি একসময় যে মানসিক রোগে ভুগছিলেন, তা প্রকাশ্যে জানিয়ে দিলেন। শুধু তা–ই নয়, ইউটিউবে দেখা যায়, নিজের অতীতের এসব কথা বলতে গিয়ে একেবারে কেঁদে ফেললেন দীপিকা পাড়ুকোন।সম্প্রতি মুম্বাইয়ে এক অনুষ্ঠানে এ ঘটনা ঘটে। অনুষ্ঠানটি ছিল মানসিক অবসাদ বিষয়ে। সেখানে কথা বলতে গিয়ে দীপিকা বলে ওঠেন, ‘কয়েক বছর আগে আমার সঙ্গে দেখা করতে আমার বাড়ির লোকজন এসেছিল। তারা চলে যাওয়ার সময় আমি একা আমার ঘরে বসে ছিলাম। আমাকে মা বারবার জিজ্ঞেস করেছিল, কিছু হয়েছে? আমি মাকে বলতে পারিনি। মায়ের বারবার প্রশ্ন করায় শেষমেশ নিজেকে আটকাতে পারিনি। কেঁদে ফেলেছিলাম। জানিয়ে ছিলাম আমার মানসিক সমস্যার কথা!’দীপিকা বললেন আরও, ‘অন্যান্য রোগের মতো মানসিক অবসাদও একরকম রোগ। এটির চিকিৎসা করা উচিত। আমি আমার পরিবারের সঙ্গ পেয়েছি। পরিবারের সঙ্গ পাওয়া খুব দরকার। আর নিজেকে প্রতিনিয়ত ভালো কাজে ব্যস্ত করে তুলতে হবে।’
সূত্র: ইন্ডিয়ান এক্সপ্রেস ও ইউটিউব
