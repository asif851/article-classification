
বলিউডে বেশির ভাগ সময়ই নায়িকাদের ব্যবহার করা হয়েছে পর্দার সৌন্দর্য বাড়াতে। বৃষ্টিভেজা দৃশ্য থেকে শুরু করে দু-একটা আইটেম গান, কিংবা আবেগ উছলে পড়া কান্নাভেজা কিছু দৃশ্য। কিন্তু সেই দৃশ্যপট পাল্টাচ্ছে। নারীরা উঠে আসছেন কেন্দ্রীয় চরিত্রে। কাহানি কিংবা ডার্টি পিকচার-এ বিদ্যা বালান তো একাই মাত করে দিলেন। সম্প্রতি মুক্তি পেয়েছে নারীকেন্দ্রিক আরও দুটো ছবি গুলাব গ্যাং ও কুইন।বলিউডে নারীদের রাজত্বের সময় এসে গেছে বলে মনে করেন ক্যাটরিনা কাইফ। তিনি বলেন, সময়ের সঙ্গে সঙ্গে নারীকে উপস্থাপন করার আদলটা পাল্টেছে। আগে নারীদের চরিত্রগুলো ছিল কমবেশি একই রকম। কিন্তু সেটা বদলাচ্ছে। মানুষও এটা গ্রহণ করছে। পিটিআই।
