
এর আগে ডিজিটাল প্ল্যাটফর্মের জন্য টুকটাক কিছু নাটিকা বানিয়েছেন প্রয়াত চিত্রনায়িকা দিতির মেয়ে লামিয়া চৌধুরী। এবার তিনি নাটক নির্মাণে নাম লেখাতে যাচ্ছেন। এই নাটকে তাঁর নির্দেশনায় অভিনয় করবেন আজমেরী হক বাঁধন। ‘দুই পুতুলের গল্প’ নামের এই নাটকে আরও অভিনয় করবেন নাঈম ও কল্যাণ। আগামী ২০ ও ২১ নভেম্বর ঢাকার গুলশানে দিতির বাসায় নাটকটির শুটিং হবে।বাঁধন এর আগে দিতির নির্দেশনায় কয়েকটি নাটকে অভিনয় করেছিলেন। এবার তাঁরই মেয়ের নির্দেশনায়ও কাজ করতে যাচ্ছেন, বিষয়টি নিয়ে বেশ আবেগাপ্লুত এই অভিনেত্রী। প্রথম আলোর সঙ্গে আলাপে আজ শনিবার সকালে বাঁধন বললেন, ‘আমি খুব সৌভাগ্যবান এই জন্য যে, দিতি আপার পরিচালনায় শেষের দিকে যত নাটক ও টেলিছবি নির্মিত হয়েছে সবগুলোতে কাজ করার সুযোগ পেয়েছি। এবার তাঁর মেয়ের নির্দেশনায় বানানো প্রথম কাজেরও অংশ হতে যাচ্ছি।’দিতির গুলশানের বাসায় এর আগেও নাটক ও টেলিছবির শুটিং করেছেন বাঁধন। সেই দিনগুলোর কথা মনে করে বাঁধন বলেন, ‘দিতি আপার সঙ্গে আমার সম্পর্কটা ছিল খুবই চমৎকার। তাঁর পুরো পরিবার আমাকে আপন করে নিয়েছে। লামিয়া ও দীপ্তর (দিতির ছেলে) সঙ্গেও আমার সম্পর্ক বন্ধুত্বপূর্ণ। একসঙ্গে আমাদের অনেক শুটিং অনেক স্মৃতি জড়িয়ে আছে। খুবই ভালো লাগছে এই ভেবে যে, লামিয়ার নির্দেশনায় আমি কাজ করব। আরও ভালো লাগার বিষয়, গুলশানের সেই বাড়িতেই শুটিং করব, যেখানে দিতি আপা শেষ সময় কাটিয়েছেন। এই বাসাতে তিনি তাঁর অনেক নাটকের শুটিংও করেছেন। সব মিলিয়ে পুরো ব্যাপারটি আমার জন্য অনেক বেশি আবেগের।’
