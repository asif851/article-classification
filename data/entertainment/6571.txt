
মাদকাসক্তি, রাতভর পার্টি আর অসংযত জীবনাচরণে অভ্যস্ত হওয়ার ঝাল হাড়ে হাড়েই টের পেয়েছেন হলিউডের ‘প্রবলেম সেলিব্রিটি’ তকমা পাওয়া লিন্ডসে লোহান। একের পর এক মামলা আর সাজা ভোগ করে ক্লান্ত হয়ে পড়েছিলেন তিনি। যথেষ্ট মেধাবী হওয়া সত্ত্বেও তাঁর ক্যারিয়ারে ধস নেমেছিল। আর্থিক দৈন্যর মুখও দেখতে হয়েছিল তাঁকে। তবে শেষ পর্যন্ত তাঁর শুভবুদ্ধির উদয় হয়। সবকিছু বাদ দিয়ে মনোযোগী হন ক্যারিয়ার নিয়ে। সাম্প্রতিক বছরগুলোতে কাজ নিয়ে তিনি এতটাই ব্যস্ত যে, অভিসারের ফুরসতই তাঁর মেলেনি। একাকিত্ব কষ্টের হলেও তা বেশ উপভোগ করছেন বলেই জানিয়েছেন এই ‘মিন গার্লস’ তারকা। ২০১৩ সালে আদালতের নির্দেশে মাদকাসক্তি পুনর্বাসন কেন্দ্রে চিকিৎসা প্রক্রিয়া শেষ করেন লিন্ডসে। গত বছরের মাঝামাঝি সময়ে যুক্তরাষ্ট্র ছেড়ে লন্ডনে স্থায়ী হন। গত অক্টোবরে ‘স্পিড দ্য প্লো’ নাটকের মাধ্যমে মঞ্চ নাটকে লিন্ডসের অভিষেক হয়। নাটকের অন্যতম গুরুত্বপূর্ণ ক্যারেন চরিত্রে দেখা যায় তাঁকে। এর আগে এই চরিত্রে অভিনয় করেছিলেন ‘পপ সম্রাজ্ঞী’ ম্যাডোনা। সম্প্রতি এক সাক্ষাৎকারে ২৮ বছর বয়সী লিন্ডসে বলেন, সাম্প্রতিক বছরগুলোতে তিনি ক্যারিয়ার নিয়ে এত বেশি মনোযোগী ছিলেন যে, কারও সঙ্গে অভিসারের জন্য সময় বের করা কোনোভাবেই সম্ভব হয়নি তাঁর পক্ষে। একাকিত্বের সবরকম অভিজ্ঞতাই তাঁর হয়েছে। এক খবরে এমনটিই জানিয়েছে ইঅনলাইন। লিন্ডসে আরও বলেন, একাকিত্ব উপভোগ করলেও, খুব বেশিদিন আর একা থাকতে চান না। এখন তিনি পছন্দসই সঙ্গী খুঁজছেন। সঙ্গী হিসেবে তাঁর পছন্দ ব্যবসায়ী। তবে আর যাই হোক, কোনো অবস্থাতেই শো বিজনেসের সঙ্গে জড়িত কারও সঙ্গে সম্পর্কে জড়াবেন না তিনি।
 
আরও পড়ুনলন্ডনে স্থায়ী হচ্ছেন লিন্ডসে! হাসপাতাল ছাড়লেন লিন্ডসে
