
বিশ্বের তরুণ নির্মাতাদের কাছে অন্যতম কাঙ্ক্ষিত ও প্রতিদ্বন্দ্বিতাপূর্ণ ওয়ার্ল্ড সিনেমা ফান্ড (ডব্লিউসিএফ) জিতেছে কামার আহমাদ সাইমনের ‘শঙ্খধ্বনি’। বিশ্বের যেসব দেশে চলচ্চিত্রশিল্প এখনো দৃঢ় অবস্থানে পৌঁছায়নি, সেসব দেশের সম্ভাবনাময় প্রতিভাবান নির্মাতাদের ছবি অর্থায়ন করে জার্মানির বার্লিন চলচ্চিত্র উৎসবের ওয়ার্ল্ড সিনেমা ফান্ড। এর আগে ওয়ার্ল্ড সিনেমা ফান্ড পাওয়া ছবির তালিকায় আছে ২০১০ সালে কান চলচ্চিত্র উৎসবে স্বর্ণপাম (পাম দ’র) বিজয়ী ছবি ‘আংকল বুনমি হু ক্যান রিকল হিজ পাস্ট লাইভস’ ও অস্কার মনোনয়ন পাওয়া ছবি ‘প্যারাডাইস নাও’ (২০০৬)।‘কামার আহমাদ সাইমনের “শঙ্খধ্বনি” ছবির প্রকল্পটি নিয়ে আমরা খুবই উচ্ছ্বসিত। গল্পের মান ও দৃশ্যায়ন—দুটি দিক থেকেই আমরা মনে করি এটি দারুণ সম্ভাবনাময় একটি ছবি।’ শঙ্খধ্বনি সম্পর্কে বলেছেন ওয়ার্ল্ড সিনেমা ফান্ডের প্রকল্প ব্যবস্থাপক ভিনচ্যানসো বুয়োনো।‘বার্লিনের মতো উৎসব থেকে স্বীকৃতি একটা বাড়তি চাপ, কাজটা আর আঞ্চলিক পর্যায়ে দেখার সুযোগ থাকে না।’ ওয়ার্ল্ড সিনেমা ফান্ড জয়ের পর বলেছেন কামার আহমাদ সাইমন। ‘শঙ্খধ্বনি’র গল্প বা ভাবনা নিয়ে আগেভাগেই বেশি কিছু বলতে নারাজ এই নির্মাতা। কেমন ছবি হবে শঙ্খধ্বনি? এই প্রশ্নের জবাবে সাইমন শুধু বললেন, ‘একান্ত ব্যক্তিগত কিছু অভিজ্ঞতা আর অনুভূতি থেকে এই ছবি। ছবিতে আছে আমার হারিয়ে যাওয়া খুব কাছের কিছু মানুষ। ছবির প্রতিটি চরিত্র আমার খুব কাছ থেকে দেখা।’কামার আহমাদ সাইমনের ‘শঙ্খধ্বনি’ পেয়েছে বাংলাদেশ সরকারের অনুদানও। ২০১৪ সালে কান চলচ্চিত্র উৎসবের লা ফেব্রিক সিনেমা দু মঁদ-এ জায়গা করে নিয়েছিল ‘শঙ্খধ্বনি’র চিত্রনাট্য।
