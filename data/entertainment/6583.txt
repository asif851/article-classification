
সালমানের সুখের দিন শেষ হলো। মায়া হরিণ শিকারের সাজা এখন আবারও সালমানের দুঃস্বপ্নে আসতে শুরু করেছে। কারণ, সম্প্রতি রায় হয়েছে তাঁর ১৯৯৮ সালের হরিণ শিকার মামলার। আদালত তাঁকে দেশের বাইরে না যাওয়ার নির্দেশ দিয়েছেন। তাই আপাতত অবকাশ যাপন হোক, কিংবা ছবির শুটিং—কোনো কারণেই দেশের বাইরে পা ফেলতে পারবেন না তিনি।২০০৭ সালে হরিণ শিকারের মামলায় পাঁচ বছরের কারাদণ্ড হয় সালমান খানের। সেবার দুই দফা কারাভোগও করেন এ বলিউড তারকা। এরপর জামিনে মুক্তি পান তিনি। কিন্তু রাষ্ট্রপক্ষ আদালতে তাঁর রায় পুনর্বিবেচনার আবেদন করলে তিনি আবারও জড়িয়ে যান ঝামেলায়। রায় পুনর্বিবেচনায় থাকার কারণে দীর্ঘদিন তিনি ভারতের বাইরে যেতে পারেননি।২০১৩ সালে বিশেষ আবেদন সাপেক্ষে শুটিংয়ের জন্য যুক্তরাজ্যে যাওয়ার অনুমতি পান সালমান। এরপর দুই বছর কিছুটা স্বস্তিতেই ছিলেন তিনি। কিন্তু আবারও নতুন করে আদেশ জারির পর বিপাকে পড়েছেন তিনি। সেই সঙ্গে বিপাকে পড়েছেন তাঁর নতুন ছবির পরিচালক ও প্রযোজকেরাও। তাঁদের মনে সংশয়, সালমানের আটকে যাওয়া মানে তাঁদের শতকোটি রুপি আটকে যাওয়া। ডিএনএ ইন্ডিয়া
