
চুক্তিবদ্ধ হওয়ার সময় ছবির নাম ছিল রেড, মুক্তির সময় শাফি উদ্দীন শাফি পরিচালিত ছবিটির নাম পরিবর্তিত হয়ে হলো ভালোবাসা এক্সপ্রেস। একইভাবে নজরুল ইসলাম খানের মনের ঠিকানা ছবিটি হলো কঠিন প্রতিশোধ, ওয়াকিল আহমেদের শোধ ছবিটি সেরা নায়ক নামে মুক্তি পেয়েছে গত ঈদে। এই তিন ছবির নায়ক শাকিব খান বিষয়টি নিয়ে খুবই চটেছেন। বলেছেন, ‘বিষয়টি নিয়ে আমি খুবই বিরক্ত। এভাবে ছবির নাম কেন পরিবর্তন করা হচ্ছে বুঝতে পারছি না। গল্পের সঙ্গে ছবির নামের তো কোনো মিলই নেই। যাঁরা এ ধরনের ছবিতে অভিনয় করছেন তাঁদেরও সুনাম নষ্ট হচ্ছে।’তিনি এও বললেন, ‘এ ধরনের নাম পরিবর্তন হওয়া ছবি দেখে দর্শকেরা তো গল্পের সঙ্গে নামের কোনো মিলই খুঁজে পাবেন না। ছবি দেখার পর দর্শকের কাছে ছবির মান নিয়েও প্রশ্ন উঠবে। এতে করে চলচ্চিত্রে দর্শক কমে যাওয়ারও আশঙ্কা থাকে।’
