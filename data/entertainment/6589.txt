

‘মা আমার জন্মদিনটা কার্টুন মুভি "পিজে মাস্কস"-এর ঔলেটের মতো করে কাটাব।’ এমন ইচ্ছের কথা মাকে বেশ কিছু দিন থেকে বলে আসছে মডেল ও অভিনয়শিল্পী কাজী নওশাবা আহমেদের মেয়ে প্রকৃতি।
মেয়ের সেই ইচ্ছে পূরণ করার জন্য গতকাল বৃহস্পতিবার দুপুর থেকে রাত পর্যন্ত আশিক ক্যানসার সেন্টারের সুবিধাবঞ্চিত শিশুদের মাঝে মা নওশাবা মেয়ের পঞ্চম জন্মবার্ষিকী পালন করেন। অনুষ্ঠানের সুবিধাবঞ্চিত শিশুদের সঙ্গে দুপুরে খাওয়া, জোনাকি নামক গ্রুপের বানানো পাটের তৈরি পুতুল উপহার হিসেবে দেওয়া ছাড়াও পরিবেশন করা হয় কবিতা আবৃত্তি, গান ও নাচ।
মেয়ের জন্মদিনে এমন আয়োজন সম্পর্কে নওশাবা বলেন, বর্তমান সময় প্রযুক্তির সময়। এই সময়ে শিশুরা প্রযুক্তি ছাড়া চলতে পারবে না। আর তারা প্রযুক্তির সঙ্গেই থাকবে। এর মধ্যে তাদের ভালো জিনিসগুলো খুঁজে দিতে হবে। তিনি আরও বলেন, যা কিছু শিখবে, জানবে, সেটা যেন বাস্তবের সঙ্গে যুক্ত থাকে।
এহসান রহমান জিয়ার সঙ্গে ২০০৩ সালে নওশাবার বিয়ে হয়। এখন তিনি ধারাবাহিক নাটক, সিনেমা ও টিভি অনুষ্ঠান উপস্থাপনা নিয়ে ব্যস্ত সময় পার করছেন।
 
