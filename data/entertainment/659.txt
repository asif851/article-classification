
‘আমি শাকিবের সঙ্গে খুব ফ্রেন্ডলি। শাকিব যখন যার সঙ্গে কাজ করত, তাকেই হয়তো বলত, হে বেবি, আমি তোমাকে নিয়ে কেন এত ভাবছি, কিছুই বুঝতেছি না। আমার মনে হয়, আমি তোমাকে ভালোবেসে ফেলেছি।’
কথাগুলো জনপ্রিয় নায়ক শাকিব খানের স্ত্রী ও চিত্রনায়িকা অপু বিশ্বাসের। এটিএন বাংলার একটি অনুষ্ঠানে এসে তিনি এমন কথা বলেছেন। অপু বলেন, ‘আমি জানি না, আমার মনে হয় এ রকম একটা কথা বুবলিকেও সে বলেছে হয়তো (হাসি)।’‘সেন্স অব হিউমার’ নামের এ অনুষ্ঠানের ধারণকাজ এরই মধ্যে শেষ হয়েছে। কাল শনিবার রাতে এটি প্রচার করা হবে।অভিনেতা ও উপস্থাপক শাহরিয়ার নাজিম জয়ের উপস্থাপনায় এ অনুষ্ঠানে অপুর কিছু কথার ভিডিও এরই মধ্যে ফেসবুকে আপলোড হয়েছে। সেখানে দেখা গেছে, তিনি শাকিব, বুবলিসহ আরও অনেককে নিয়ে খোলামেলা কথা বলেছেন। অপুর নতুন টেলিভিশন অনুষ্ঠান নিয়েও অনেকের মধ্যে বেশ আগ্রহ তৈরি হয়েছে; যেমনটা হয়েছিল বেশ কয়েক মাস উধাও থাকার পর একটি বেসরকারি চ্যানেলে সন্তানসহ হাজির হওয়ার সময়।দীর্ঘ অভিনয়জীবনে অসংখ্যবার টেলিভিশন অনুষ্ঠানে এসেছেন অপু বিশ্বাস। তখন তাঁর আসা নিয়ে তেমন আলোচনা হতো না। কিন্তু উধাও থাকার পর গত ১০ এপ্রিল সন্তানসহ সরাসরি টেলিভিশনের পর্দায় হাজির হলে অপুকে নিয়ে হইচই পড়ে যায়। এর দেড় মাস পর আবারও টেলিভিশন অনুষ্ঠানে এলেন তিনি।
ফেসবুকে প্রকাশিত ভিডিওতে দেখা গেছে, বুবলিকে নিয়েও অনেক কথা বলেছেন অপু। জয়ের প্রশ্নের জবাবে অপু বলেছেন, ‘বুবলিকে হয়তো শাকিব বলেছে, আমার তো কোনো মেয়ের সঙ্গে সম্পর্ক নেই। অপু কে? ওকে তো আমি চিনি না। জাস্ট ভুলে যাও। বুবলিও হয়তো বিশ্বাস করে ফেলেছে। তাই শাকিবকে সে ভালোবেসেছে।’এদিকে অনুষ্ঠানের উপস্থাপক জানান, অনুষ্ঠানে শাকিব, বুবলি ও নিজের ব্যক্তিগত নানা বিষয় নিয়ে কথা বলেছেন অপু। ঈদে মুক্তির অপেক্ষায় থাকা ‘রাজনীতি’ সিনেমার কথাও উঠে আসবে এ অনুষ্ঠানের মাধ্যমে। ‘সেন্স অব হিউমার’ অনুষ্ঠানে অপু আর কী কী বলেছেন, তা জানতে অপেক্ষা করতে হবে কাল শনিবার রাত পর্যন্ত।
