
দুই দিন আগে ঐশ্বরিয়া রাই বচ্চন খবরের শিরোনাম হয়েছিলেন তাঁর পারিশ্রমিকের কারণে। প্রয়াত অভিনেত্রী নার্গিস অভিনীত ক্ল্যাসিক ছবি ‘রাত অউর দিন’–এর রিমেকে দ্বৈত চরিত্রে অভিনয়ের প্রস্তাব পেয়েছেন অ্যাশ। আর এই ছবির জন্য নাকি তিনি ১০ কোটি রুপি চেয়ে বসেছেন। সাবেক বিশ্বসুন্দরীর এই দাবিতে চোখ কপালে তুলেছেন প্রযোজক। আজ নতুন এক খবর দিয়ে আরেক দফা সবার চোখ কপালে তুললেন ঐশ্বরিয়া। তবে এবার তিনি একা নন। সঙ্গে আছেন তাঁর স্বামী ও অভিনেতা অভিষেক বচ্চন। মুম্বাইয়ে একটি নতুন ফ্ল্যাটের মালিক হয়েছেন ‘অভি-অ্যাশ’। কেতাদুরস্ত এই ফ্ল্যাটের মূল্য ২১ কোটি রুপিরও বেশি। সম্প্রতি ‘আর্কিটেকচারাল ডাইজেস্ট’ পত্রিকায় প্রকাশিত হয়েছে এই ফ্ল্যাটের বিস্তারিত।
মুম্বাইয়ের বান্দ্রা-কুরলা কমপ্লেক্সে অবস্থিতি এই ফ্ল্যাটের আয়তন সাড়ে পাঁচ হাজার বর্গফুট। অভিষেক ও ঐশ্বরিয়া বচ্চন দম্পতি ২০১৫ সালে এই ফ্ল্যাট কিনেছেন। এখন তাঁরা এর অন্দর সজ্জার কাজ করাচ্ছেন। কিছুদিন আগে শাহরুখ খানের স্ত্রী ও ইন্টেরিয়র ডিজাইনার গৌরী খানের নতুন অফিস থেকেও তাঁরা ঘুরে এসেছেন। ধারণা করা হচ্ছে, গৌরীকেই তাঁরা নতুন ফ্ল্যাট সাজানোর দায়িত্ব দিয়েছেন। মজার বিষয় হলো, এখানে তাঁরা প্রতিবেশী হিসেবে পেয়েছেন আরেক বলিউড তারকা সোনম কাপুরকে। বান্দ্রার এই ফ্ল্যাট ছাড়াও মুম্বাইয়ের জুহুতে বচ্চনদের বড় দুটি বাংলো আছে। ‘জলসা’ ও ‘প্রতীক্ষা’ নামের বাংলো দুটি বচ্চনদের পুরোনো সম্পত্তি। এ ছাড়া তাঁরা দুবাই ও মুম্বাইয়ের ওরলি এলাকায় আরও দুটি বিলাসবহুল ফ্ল্যাটের মালিক।
অভিনয়ের জন্য ঐশ্বরিয়ার আকাশচুম্বী দাম হাঁকানো নিয়ে যাঁরা অবাক হয়েছিলেন, তাঁরা এখন বুঝলেন তো কেন এই নায়িকার এত অর্থ প্রয়োজন? সামনে ঐশ্বরিয়াকে দেখা যাবে ‘ফ্যানি খান’ ছবিতে। অতুল মাঞ্জরেকর পরিচালিত এই ছবিতে ঐশ্বরিয়া ছাড়াও অভিনয় করছেন অনিল কাপুর ও রাজ কুমার রাও। এদিকে অভিষেক বচ্চন আপাতত বিশ্রামে আছেন। মানে তাঁর নতুন কোনো কাজের খবর এখনো জানা যায়নি। সূত্র: এনডিটিভি
