
আত্মঘাতী হলেন জিয়া খান। পুলিশ জানিয়েছে, গত সোমবার রাতে মুম্বাইয়ের জুহু এলাকায় নিজের ফ্ল্যাটে আত্মহত্যা করেন এই অভিনেত্রী। ২৫ বছর বয়সী জিয়া আলোচনায় এসেছিলেন আমির খানেরগজনি ছবিতে অভিনয় করে। শিশুশিল্পী হিসেবে প্রথম অভিনয় করেন দিল সে-তে। এরপর দীর্ঘ বিরতি, ২০০৭ সালে অভিনয় করেন নিঃশব্দ ছবিটিতে। এতে সহশিল্পী হিসেবে পেয়েছিলেন অমিতাভ বচ্চনকে। পেয়েছিলেন নবাগত হিসেবে ফিল্মফেয়ার মনোনয়ন। আর শেষবার তাঁকে দেখা গিয়েছিল হাউসফুল ছবিতে। জিয়াকে পাওয়া গেছে ছাদের সঙ্গে ঝুলন্ত অবস্থায়। পুলিশের ধারণা, সোমবার রাত ১১টার দিকে মারা গেছেন এই অভিনেত্রী। তবে কারণটা তাদের এখনো অজানা। মৃত্যুর সময় জিয়ার মা ও বোন ছিলেন বাইরে। বাসায় এসে দেখেন, জিয়া আর নেই! মৃত্যুর আগে কোনো সুইসাইড নোটও লিখে যাননি যুক্তরাজ্যে বেড়ে ওঠা এই অভিনেত্রী। আত্মহত্যার কারণ কী তাহলে? জিয়ার মা রাবেয়া আমিনের বরাত দিয়ে ভারতীয় এক সংবাদমাধ্যম জানিয়েছে, হায়দরাবাদের কোনো এক অডিশনে সুযোগ না পেয়ে মানসিকভাবে বিধ্বস্ত ছিলেন জিয়া! তবে কিসের অডিশন, তা এখনো নিশ্চিত হওয়া যায়নি। এদিকে ২০১০ সালে হাউসফুল-এ অভিনয়ের পর দীর্ঘ বিরতিটা ভাঙতে চাইছিলেন শিগগিরই। বেশ কয়েকজন পরিচালকের সঙ্গে কথাও চলছিল নতুন ছবিতে অভিনয়ের ব্যাপারে।
শেষ খবর পাওয়া পর্যন্ত লাশের ময়নাতদন্ত চলছিল। অমিতাভ বচ্চনসহ বলিউডের অনেক তারকাই জিয়ার মৃত্যুতে শোক প্রকাশ করেছেন। জি মিডিয়া ব্যুরো।
