
যুক্তরাষ্ট্রের সিয়াটল সাউথ এশিয়ান চলচ্চিত্র উৎসবে প্রদর্শিত হয়েছে বাংলাদেশের আয়নাবাজি। ১৪ অক্টোবর সন্ধ্যায় সিয়াটল আর্ট মিউজিয়ামে উৎসবের উদ্বোধনী প্রদর্শনীতে দেখানো হয় অমিতাভ রেজার এই ছবিটি। উৎসব চলবে ২২ অক্টোবর পর্যন্ত। এটি ছিল এই উৎসবের ১১তম আসর।সিয়াটলে আয়নাবাজির প্রদর্শনীতে সেদিন প্রধান অতিথি হিসেবে উপস্থিত ছিলেন এই ছবির প্রধান অভিনয়শিল্পী চঞ্চল চৌধুরী। ছবিটি নিয়ে উপস্থিত দর্শকের উৎসাহ দেখে চঞ্চল চৌধুরী অভিভূত বলে প্রথম আলোকে জানান।যুক্তরাষ্ট্র থেকে চঞ্চল বলেন, ‘এর আগে মনের মানুষ চলচ্চিত্রের জন্য আমি সাংহাই চলচ্চিত্র উৎসবে শুধু অতিথি হিসেবে গিয়েছিলাম। এবারের ব্যাপারটি ভিন্ন। এবার তো আমাকে প্রধান অতিথি হিসেবে আমন্ত্রণ জানানো হয়। শো শেষে মঞ্চে ডাকা হয়েছে। উপস্থিত দর্শক ও অতিথিদের ইতিবাচক প্রশংসা আমাকে মুগ্ধ করেছে।’আয়নাবাজির উদ্বোধনী প্রদর্শনীতে দক্ষিণ এশিয়ার যেসব ছবি প্রদর্শিত হচ্ছে, সেসব দেশের সিনেমার সংশ্লিষ্ট শিল্পী ও কলাকুশলীরাও উপস্থিত ছিলেন। তাঁরা আয়নাবাজি ছবিটি দেখেন এবং এর নানা দিক নিয়ে কথা বলেন বলে জানান চঞ্চল। শুধু তা-ই নয়, বাংলাদেশের সিনেমা নিয়ে তাঁরা এখন অনেক ইতিবাচক ধারণা পোষণ করেন বলেও জানান এই অভিনয়শিল্পী।অমিতাভ রেজার আয়নাবাজি ছবিটি মুক্তি পায় গত ৩০ সেপ্টেম্বর। এই ছবিতে চঞ্চল ছাড়াও অভিনয় করেছেন নাবিলা, পার্থ বড়ুয়া, লুৎফর রহমান জর্জ, গাউসুল আলম শাওন, বৃন্দাবন দাশ প্রমুখ।
