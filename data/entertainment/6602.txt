
‘বলিউড বাদশাহ’ শাহরুখ খানের ফটোকপি বলা হয় তাঁর বড় ছেলে আরিয়ান খানকে। চেহারার সাদৃশ্যসহ আরও অনেক বিষয়েই তাঁদের ভেতর অদ্ভুত মিল রয়েছে। বাবা-ছেলে পরিচয়ের পাশাপাশি একে অপরের সবচেয়ে ভালো বন্ধু তাঁরা। সম্প্রতি আরিয়ানকে নিয়ে নিজের দুশ্চিন্তার কথা জানালেন কিং খান। ছেলেকে নিয়ে শাহরুখের শঙ্কা, কোনো পার্টিতে আরিয়ান নিজেকে ঠিকমতো সামলাতে পারবে না।এ প্রসঙ্গে এক ফেসবুক বার্তায় শাহরুখ লিখেছেন, ‘আমার ধারণা, কোনো পার্টিতে আরিয়ান নিজেকে ঠিকমতো সামলাতে পারবে না।’ শাহরুখ মজা করে এও লিখেছেন, ‘আরিয়ান কোনো পার্টিতে গেলে তাকে দেখেশুনে রাখার জন্য আমাকেও ছদ্মবেশে সেখানে হাজির হতে হবে।’ শাহরুখ খান-গৌরী খান দম্পতির প্রথম সন্তান আরিয়ান ভারতের বাইরে পড়ালেখা করছে। এ জন্য বেশির ভাগ সময়ই পরিবারের সদস্যদের সঙ্গে সাক্ষাতের সুযোগ তার হয় না। পরিবারের সবার সঙ্গে বিভিন্ন পার্টিতেও সে যেতে পারে না। সম্ভবত এ কারণেই শাহরুখের ধারণা হয়েছে, পার্টিতে আরিয়ান নিজেকে ঠিকমতো সামলাতে পারবে না।এর আগে আরিয়ানকে হিতোপদেশ দেওয়ার কারণে খবরের শিরোনাম হয়েছিলেন শাহরুখ। নারীদের সম্মান করা শেখার জন্য আরিয়ানকে নানা পরামর্শ দেন বলেই জানিয়েছিলেন তিনি। এ প্রসঙ্গে শাহরুখের ভাষ্য ছিল, ‘আমি আমার ছেলে আরিয়ানকে প্রায়ই বলি, কখনো কোনো নারীর মনে আঘাত দেবে না। সব সময় তাঁদের সঙ্গে নম্র ও ভদ্র আচরণ করবে এবং শ্রদ্ধার চোখে দেখবে। কোনো নারীর প্রতি অন্যায় আচরণ চোখে পড়লে তুমি তার প্রতিবাদ করবে। আর তুমি যদি কোনো নারীর সঙ্গে অন্যায় আচরণ করো, তাহলে তোমার মা-বাবা কখনোই তোমাকে ক্ষমা করবে না।’
শাহরুখ-গৌরীর ছেলেমেয়ে আরিয়ান ও সুহানার বয়স যথাক্রমে ১৫ ও ১৩। সারোগেসি পদ্ধতিতে গত মে মাসে তৃতীয় সন্তানের বাবা হয়েছেন শাহরুখ। এ পদ্ধতিতে বাবা-মায়ের অনাগত সন্তানের ভ্রূণ পরিবারের বাইরের কোনো নারীর গর্ভে বেড়ে ওঠে। শাহরুখ-গৌরী তাঁদের ছেলেসন্তানের নাম রেখেছেন আবরাম খান।
