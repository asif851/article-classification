
মেয়েটা ধানের চাতালে কাজ করে। কখনো মাটি কাটে। কখনো দোকানে কাজ করে। কিন্তু সবখানেই পুরুষের চোখ তাকে খেয়াল করে। যে চোখে লোভের দৃষ্টি। এসব উপেক্ষা করেই কাজ করে মেয়েটি। আর গোপনে করে সমাজের সঙ্গে যুদ্ধ। সেই যুদ্ধে আদতে কে জিতবে, তা দেখা যাবে গোলাপজান নাটকে। নাটকে ‘গোলাপজান’ চরিত্রে নিজেকে সহজে মানিয়ে নিয়েছেন অভিনয়শিল্পী মৌসুমী হামিদ। এমন চরিত্রে অভিনয় করে মৌসুমী বললেন, ‘গোলাপজান প্রতিটি মেয়ের গল্প। এটা দেখলে বুঝবেন। আমরা গত কয়েক দিন যে কষ্ট করে শুটিং করেছি, তা দর্শকের ভালো লাগার জন্যই।’
কয়েক দিন ধরে নাটকটির শুটিং হলো গাজীপুরের কালিয়াকৈরের একটি ধানের চাতালসহ পার্শ্ববর্তী বিভিন্ন জায়গায়। এমন চরিত্রে অভিনয়ের অভিজ্ঞতা জানিয়ে মৌসুমী বললেন, ‘আমি গ্রামের মেয়ে। তাই এমন চরিত্রে অভিনয় করা আমার জন্য সহজ হয়ে গিয়েছিল। আর আমার আসলে পছন্দের চরিত্রই এগুলো। প্রচুর নাটকে অভিনয় করার চেয়ে এমন চরিত্রের দু-একটি নাটকে অভিনয় করতেই আমার ভালো লাগে।’
গোলাপজান-এর রচনা ও পরিচালনা সুমন আনোয়ারের। আরও অভিনয় করেছেন আজাদ আবুল কালাম, উজ্জ্বল মাহমুদ, এজাজ বারী, হিন্দোল রায়, আমানুল হক, নাজসহ অনেকেই। নাটকটি ঈদুল ফিতরে দেশ টিভির বিশেষ অনুষ্ঠানমালায় প্রচারিত হবে। 
