

• ইতিহাস গড়ার অপেক্ষায় আছে ‘দ্য শেপ অব ওয়াটার’ ছবিটি। • সর্বোচ্চ ১৩টি মনোনয়ন পেয়েছে। • কিছু দর্শক ‘দ্য শেপ অব ওয়াটার’ ছবির বিরুদ্ধে নকলের অভিযোগ তুলেছিল।

ইতিহাস গড়ার অপেক্ষায় আছে ‘দ্য শেপ অব ওয়াটার’ ছবিটি। এ বছরের অস্কারপ্রত্যাশী ছবি হিসেবে সর্বোচ্চ ১৩টি মনোনয়ন পেয়েছে। কিন্তু এখন রীতিমতো বিপাকেই পড়ে গেল। অভিযোগ উঠেছে, এই ছবির গল্প নকল। পুলিৎজারজয়ী লেখক পল জিনডেলের ‘পরিবার’ গল্প চুরির অভিযোগে মামলাও ঠুকে দিয়েছেন ‘দ্য শেপ অব ওয়াটার’ ছবির প্রযোজক ও পরিচালকের বিরুদ্ধে।
১৯৬৯ সালে প্রকাশিত হয় পল জিনডেলের লেখা নাটক ‘লেট মি হেয়ার ইউ হুইসপার’। সেই নাটকের গল্পে আছে, এক গবেষণাগারের পরিচ্ছন্নতাকর্মীর সঙ্গে একটি ডলফিনের প্রেম। আর গিয়েরমো দেল তোরো পরিচালিত ‘দ্য শেপ অব ওয়াটার’-এ দেখা গেছে বাক্প্রতিবন্ধী এক পরিচ্ছন্নতাকর্মীর সঙ্গে গবেষণাগারের একটি জলদানবের প্রেম। জিনডেলের পরিবার অস্কারপ্রত্যাশী এই ছবিটিকে নির্মাতা ও প্রযোজকের ‘নির্লজ্জ’ চুরির চেষ্টা বলে আখ্যায়িত করেছেন। তাঁরা গত বুধবার যুক্তরাষ্ট্রের ক্যালিফোর্নিয়ার স্থানীয় আদালতে ক্ষতিপূরণ চেয়ে মামলা করেছেন। লেখকের পরিবারের আইনজীবী মার্ক টবেরফ অভিযোগপত্রে উল্লেখ করেছেন, নাটক ও সিনেমার মধ্যে ৬১টি সামঞ্জস্য পাওয়া গেছে, যা চোখে পড়ার মতো। অন্যদিনে প্রযোজনা প্রতিষ্ঠান ফক্স সার্চলাইটের পক্ষ থেকে গণমাধ্যমকে জানানো হয়েছে, এই অভিযোগ ভিত্তিহীন। তারা শিগগিরই আদালতে এই অভিযোগ বাতিলের আবেদন করবে।
উল্লেখ্য, এর আগেও কিছু দর্শক ‘দ্য শেপ অব ওয়াটার’ ছবির বিরুদ্ধে নকলের অভিযোগ তুলেছিল। অনেকে এই ছবির সঙ্গে স্বল্পদৈর্ঘ্য ছবি ‘দ্য স্পেস বিটুইন আস’-এর মিল খুঁজে পেয়েছিল। পরে নেদারল্যান্ড ফিল্ম একাডেমি তদন্ত করে বের করে যে ওই স্বল্পদৈর্ঘ্যের সঙ্গে ‘দ্য শেপ অব ওয়াটার’-এর কোনো সম্পর্ক নেই।
‘দ্য শেপ অব ওয়াটার’ ছবিটি নিয়ে এখন সিনেমাপ্রেমীদের মধ্য বেশ আলোচনা চলছে। গোল্ডেন গ্লোব পুরস্কার আসরেও ছিল এই ছবির জয়জয়কার। ৯০তম একাডেমি অ্যাওয়ার্ড আসরে এই ছবি সেরা চলচ্চিত্র, সেরা নির্মাতা, সেরা অভিনেত্রীসহ ১৩টি বিভাগে মনোনীত হয়েছে। অস্কার ইতিহাসে এর আগে মাত্র নয়টি ছবি এই বিরল সম্মান অর্জন করতে পেরেছিল। এখন চলছে বিজয়ী নির্বাচনের জন্য ভোট গ্রহণ। ধারণা করা হচ্ছে, গল্প চুরির এই অভিযোগ প্রভাব ফেলবে দ্য শেপ অব ওয়াটার-এর অস্কারভাগ্যে। এখন আগামী ৪ মার্চ পর্যন্ত অপেক্ষা। সেদিন চূড়ান্ত অস্কার আসরে শেষ নাগাদ কি জিততে পারবে দ্য শেপ অব ওয়াটার? নাকি গল্প চুরির মামলা পিছিয়ে দেবে জলদানব ও মানবীর এই প্রেমকাহিনিকে? বিবিসি
