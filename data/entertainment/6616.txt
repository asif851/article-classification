
চলচ্চিত্রের পর্দায় শুধু গান দিয়ে উপস্থিতি জানান দিয়েছেন এত দিন। দর্শকদের খুশি থাকতে হয়েছে তাঁর কণ্ঠ শুনেই। পর্দার আড়ালে তাঁর গাওয়া গানের সঙ্গে ঠোঁট মিলিয়েছেন অভিনয়শিল্পীরা। এবার আর তাঁর গানের সঙ্গে নায়িকার ঠোঁট মেলানো নয়, সরাসরি পর্দায় হাজির হচ্ছেন সংগীতশিল্পী দিলশাদ নাহার কনা। চলচ্চিত্রের নাম ইউটার্ন। আলভী আহমেদের পরিচালনায় ছবিটির শুটিং এরই মধ্যে শুরু হয়েছে।চলচ্চিত্রে অভিনয় করা প্রসঙ্গে কনা বলেন, ‘আমি সংগীতশিল্পী কনা হয়েই চলচ্চিত্রে হাজির হব। একটা অনুষ্ঠানে গান গাইতে আমাকে আমন্ত্রণ জানানো হয়। আমি সেই অনুষ্ঠানে হাজির হয়ে গান শোনাই।’কনা জানান, ছোটবেলায় সিনেমার দু-একটি দৃশ্য অভিনয় করেছিলেন। তবে সেসব উল্লেখ্যযোগ্য কিছু নয়। নতুন করে চলচ্চিত্রে অভিনয় করা নিয়ে দারুণ উত্তেজিত তিনি। ‘আমি অনেক আনন্দিত। আশা করছি, দর্শকদের ভালো লাগবে।’ মুঠোফোনে বলেন কনা।আলভী আহমেদ জানান, আগামী মাসের শুরুতে কনার অংশের শুটিং করবেন। বর্তমানে ঢাকার আশপাশে চলচ্চিত্রটির শুটিং চলছে।এদিকে কনা নতুন অ্যালবামের কাজ শুরু করেছেন। আগামী বছরের শুরুর দিকে তাঁর অ্যালবাম বাজারে আসার কথা রয়েছে।
