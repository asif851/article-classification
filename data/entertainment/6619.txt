
জানুয়ারিতে মুক্তি পেতে যাচ্ছে অভিনয়শিল্পী মাহফুজ আহমেদ প্রযোজিত প্রথম ছবি ‘জিরো ডিগ্রি’। এর আগেই ছবিটির গান মুক্তি দেওয়া হচ্ছে। এ উপলক্ষে আজ বৃহস্পতিবার হোটেল সোনারগাঁওয়ে গানগুলোর ডিজিটাল প্রকাশনার অনুষ্ঠান হবে। তবে অ্যালবাম আকারে নয়, ‘জিরো ডিগ্রি’ ছবির গানগুলো শুনতে পাবেন মোবাইল গ্রাহক-শ্রোতারা।
‘জিরো ডিগ্রি’ ছবির টেলিকম পার্টনার মুঠোফোন সেবাদাতা প্রতিষ্ঠান রবি। আপাতত তাদের গ্রাহকেরাই শুনতে পাবেন ছবির গানগুলো। প্রকাশনার পর ২৮৭৭৭ নম্বরে ডায়াল করে রবির এন্টারটেইনমেন্ট ওয়ার্ল্ডে ঢুকলেই শোনা যাবে ‘জিরো ডিগ্রি’। এ ক্ষেত্রে প্রযুক্তি সহায়তা দিচ্ছে লাইভ টেকনোলজিস।মাহফুজ-জয়ার চলচ্চিত্র ‘জিরো ডিগ্রি’। অনিমেষ আইচ পরিচালিত এ ছবিটির দৃশ্যধারণ, সম্পাদনা শেষ। নভেম্বরের শেষ দিকে বিনা কর্তনে সেন্সর ছাড়পত্রও পেয়েছে।এ প্রসঙ্গে মাহফুজ বলেন, ‘জানুয়ারি মাসে ছেলেমেয়েদের পড়াশোনার চাপ কম থাকে। বাবা-মা একটু চাপমুক্ত থাকেন। প্রকৃতিতে তখন শীত। উৎসব উৎসব একটা ভাব থাকে। আমার প্রথম ছবি মুক্তির জন্য তাই এই সময়টাকে বেছে নিয়েছি।’ছবিটি প্রসঙ্গে মাহফুজ বলেন, ‘আমি শুধু বলব, এটা সত্যিকার অর্থেই অন্য রকম ছবি। একটু ঘুরিয়ে বললে এ রকম শোনাবে—এ ছবিটা যেভাবে দেখানো হবে, এর আগে কোনো ছবি এভাবে দর্শক দেখেননি। কথা এবং কাজের মিল দেখার জন্য সবাইকে সিনেমা হলে আসতে হবে।’প্রিন্স মাহমুদের কথা, সুরে জেমসের কণ্ঠে ‘প্রেম ও ঘৃণা’ গানটি এরই মধ্যে বেশ জনপ্রিয়তা পেয়েছে। এটি ছাড়া ‘জিরো ডিগ্রি’ ছবিতে রয়েছে আরও পাঁচটি গান। থাকছে দুটি রবীন্দ্রসংগীতও। এ ছাড়া ভূপেন হাজারিকার কথায় ও জীবনানন্দ দাশের কবিতার অনুপ্রেরণায় আরও দুটি গান শোনা যাবে। ছবির আবহ সংগীত করেছেন ইমন সাহা।জয়া-মাহফুজ ছাড়া ‘জিরো ডিগ্রি’তে আরও অভিনয় করেছেন রুহি, ইরেশ যাকের, তারিক আনাম খান, টেলি সামাদ ও মীর রাব্বি।
