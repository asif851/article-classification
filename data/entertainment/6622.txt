
৬৩তম জিও ফিল্মফেয়ার অ্যাওয়ার্ড আয়োজনে সেরা ছবির পুরস্কার পেয়েছে ‘হিন্দি মিডিয়াম’। এই ছবিতে অভিনয় করে সেরা অভিনেতার পুরস্কার পেয়েছেন ইরফান খান আর ‘তুমহারি সুলু’ ছবির জন্য সেরা অভিনেত্রীর পুরস্কার পেয়েছেন বিদ্যা বালান। গতকাল শনিবার সন্ধ্যায় মুম্বাইয়ের ওরলির এনএসসিআই ডোমে অনুষ্ঠিত হয় ৬৩তম জিও ফিল্মফেয়ার অ্যাওয়ার্ড অনুষ্ঠান। যৌথভাবে উপস্থাপনা করেছেন শাহরুখ খান ও করণ জোহর। বলিউডের এই দুই বন্ধুর মজার উপস্থাপনা উপভোগ করেন সবাই। এই আয়োজনে অংশ নিয়েছেন বলিউডের নামী সব তারকা। পুরস্কার বিতরণের ফাঁকে ফাঁকে ছিল তারকাদের নাচ আর গান।
এবার ‘বেরেলি কি বরফি’ ছবির জন্য সেরা পরিচালক হয়েছেন অশ্বিনী আইয়ার তিওয়ারি। একই ছবির জন্য সেরা সহ-অভিনেতার পুরস্কার পেয়েছেন রাজকুমার রাও। ‘এ ডেথ ইন দ্য গুঞ্জ’-এর জন্য সেরা নবাগত পরিচালক হয়েছেন কঙ্কনা সেন শর্মা। ‘সিক্রেট সুপারস্টার’ ছবির জন্য সেরা সহ-অভিনেত্রী হয়েছেন মেহের ভিজ। ‘জাগগা জাসুস’ ছবির জন্য সেরা মিউজিক অ্যালবামের পুরস্কার পেয়েছেন প্রিতম। একই ছবির ‘উল্লুককা পাঠ্ঠা’ গানের জন্য সেরা গীতিকার হয়েছেন অমিতাভ ভট্টাচার্য। ‘বদ্রিনাথ কি দুলহানিয়া’ ছবির ‘রোকে না রুকে ন্যায়না’ গানের জন্য সেরা গায়ক হয়েছেন অরিজিত সিং এবং ‘সিক্রেট সুপারস্টার’ ছবির ‘নাচদি ফিরা’ গানের জন্য সেরা গায়িকা হয়েছেন মেঘনা মিশ্র। ‘জাগগা জাসুস’ ছবির ‘গলতি সে মিসটেক’ গানের নৃত্য পরিচালনা করে সেরা নৃত্য পরিচালকের পুরস্কার পেয়েছেন বিজয় গাঙ্গুলি ও রুয়েল দওসান ভারিন্দানি। ‘টাইগার জিন্দা হ্যায়’ ছবির জন্য সেরা অ্যাকশন পুরস্কার পেয়েছেন টম স্ট্রুথারস।
সমালোচকদের বিচারে সেরা ছবি হয়েছে ‘নিউটন’। ‘ট্র্যাপড’ ছবির জন্য সেরা অভিনেতা হয়েছেন রাজকুমার রাও। আর ‘সিক্রেট সুপারস্টার’ ছবির জন্য সেরা অভিনেত্রীর পুরস্কার পেয়েছেন জায়রা ওয়াসিম।
৬৩তম জিও ফিল্মফেয়ার অ্যাওয়ার্ড আয়োজনে আজীবন সম্মাননা পেয়েছেন বলিউডের জনপ্রিয় সংগীতশিল্পী, সুরকার ও সংগীত পরিচালক বাপ্পি লাহিড়ি।
