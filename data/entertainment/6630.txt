
দেড় যুগ ধরে অভিনয়ের সঙ্গে যুক্ত বাঙালি বংশোদ্ভূত বলিউডের অভিনেত্রী ও সাবেক বিশ্বসুন্দরী সুস্মিতা সেন। এই দীর্ঘ সময়ে হিন্দি ও তামিল ছবিতে অভিনয় করলেও এবারই প্রথম বাংলা ছবিতে অভিনয় করতে যাচ্ছেন ৩৮ বছর বয়সী এ তারকা অভিনেত্রী। ছবির নাম ‘নির্বাক’। বাংলা ছবিতে অভিনয়ের সুযোগ পেয়ে শেকড়ে ফেরার মতো অনুভূতি হচ্ছে বলেই জানিয়েছেন সুস্মিতা।এ প্রসঙ্গে সুস্মিতার ভাষ্য, ‘কয়েক দিনের মধ্যেই আমার প্রথম বাংলা ছবির শুটিং করতে কলকাতা যাচ্ছি। বিষয়টি নিয়ে আমি খুবই উচ্ছ্বসিত। মনে হচ্ছে, ঘরে ফিরছি। শেকড়ে ফেরার মতো অনুভূতি হচ্ছে আমার ভেতর।’ সম্প্রতি এক খবরে এমনটিই জানিয়েছে ওয়ান ইন্ডিয়া।আগে বাংলা ছবিতে অভিনয় করার কথা ভাবলেই ভয় লাগত বলে জানিয়েছেন সুস্মিতা। অবশ্য এখন সেই ভয় কাটিয়ে উঠেছেন বলেও জানিয়েছেন তিনি। এ প্রসঙ্গে তিনি বলেন, ‘তামিল, তেলেগু কিংবা অন্য যেকোনো ভাষার ছবিতে অভিনয় করতে ভয় না পেলেও, বাংলা ছবিতে অভিনয়ের কথা ভাবলেই কেন যেন আমার ভেতর ভীষণ ভয় কাজ করত। এখন অবশ্য সেই ভয় কাটিয়ে উঠেছি। বাংলা ছবিতে চমত্কার কয়েকজন অভিনয়শিল্পীর সঙ্গে অভিনয়ের সুযোগ আমি পেয়েছি। কাজটি করার জন্য অধীর আগ্রহে অপেক্ষা করছি আমি।’‘নির্বাক’ ছবির পরিচালকের আসনে রয়েছেন ‘২২ শে শ্রাবণ’খ্যাত কলকাতার প্রতিভাবান চলচ্চিত্র নির্মাতা শ্রীজিত মুখার্জি। ছবিটির প্রযোজনা সংস্থা ভেঙ্কটেশ ফিল্মস। এতে সুস্মিতার দুই সহ-অভিনেতা যিশু সেনগুপ্ত ও ঋত্বিক চক্রবর্তী।
এদিকে ‘আঁঁখে’খ্যাত বলিউডের চলচ্চিত্র প্রযোজক গৌরাঙ্গ দোসির পরবর্তী ছবিতে অভিনয়ের প্রস্তাব পেয়েছেন বলে নিশ্চিত করেছেন সুস্মিতা সেন। সবকিছু ঠিকমতো এগোলে ছবিটিতে বলিউডের অভিনেত্রী ও সাবেক বিশ্বসুন্দরী ঐশ্বরিয়া রাই বচ্চনের সঙ্গে দেখা যাবে সুস্মিতাকে।এ বিষয়ে জানতে চাইলে সরাসরি কিছু না বলে একটু ঘুরিয়ে জবাব দেন সুস্মিতা। তিনি বলেন, ‘এ ব্যাপারে ছবির প্রযোজক গৌরাঙ্গ দোসিই ভালো বলতে পারবেন। তবে হ্যাঁ, আমি ও ঐশ্বরিয়া দুজনই ছবিটির চিত্রনাট্য হাতে পেয়েছি। ছবিটিতে একসঙ্গে কাজ করার চিন্তাভাবনা করছি আমরা।’
