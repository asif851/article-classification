
আজ মহান মে দিবস। শ্রমিকদের অধিকার আদায়ের দিনটিতে পুরো পৃথিবীর মতো দেশেও সব প্রতিষ্ঠান বন্ধ থাকে। কিন্তু বন্ধ থাকে না সিনেমা হল। এদিন দর্শক সমাগম বেশি হয় বলে ব্যস্ত থাকেন হলের সব কর্মী।
‘কাল (আজ) তো সবার ছুটি। কিন্তু আমাদের না। কারণ, কালই সিনেমা হলে বেশি দর্শক আসবেন। ছুটি কাটাব কীভাবে?’ বলছিলেন মোখলেছুর রহমান। তিনি রাজধানীর বলাকা প্রেক্ষাগৃহের কাউন্টারম্যান। আজকের মে দিবস উপলক্ষে ছুটি পাচ্ছেন না তাঁরা। তবে ছুটি কাটাতে না পারার কারণে কারও মধ্যে কোনো আক্ষেপ নেই। গতকাল সরেজমিনে কথা হয় বলাকা প্রেক্ষাগৃহের বেশ কয়েকজন কর্মীর সঙ্গে। বলাকায় গেটম্যান হিসেবে দায়িত্ব পালন করেন শহীদুল ইসলাম। তিনি বললেন, ‘আমার পরিবার বাড়িতে থাকে। মে দিবসের ছুটি না কাটিয়ে পরে ছুটি নিয়ে তাদের সঙ্গে দেখা করতে যাব।’
প্রতিষ্ঠানটির সুপারভাইজার হানিফ বললেন, ‘সবাইকে বিনোদন দেওয়ার কাজ করি, তাই কাল (আজ) ছুটি পাওয়া বা নেওয়া ঠিক হবে না। তবে এই ছুটি আমরা পরে নিই। বলতে পারেন বন্ধে আমরা সচল।’
বলাকার সহব্যবস্থাপক সাজিদ আলী বলেন, ‘মে দিবসের ছুটি না পেলেও এই ছুটিটা আমরা পরে নিয়ে নিই। এই দিনে দর্শকের সমাগম বেশি হয়।’
১ মে সবকিছু বন্ধ থাকলেও খোলা থাকছে রাজধানীর বেশির ভাগ প্রেক্ষাগৃহ। পূর্বের শিডিউল মেনে সব জায়গায় চলবে শো। রাজধানীর রাজমণি প্রেক্ষাগৃহের স্বত্বাধিকারী মো. শহীদুল্লাহ বললেন, ‘সব কর্মীকে মে দিবসের ছুটিটা পরে দিই। এ ছাড়া আগামীকাল (আজ) দুপুরে সব কর্মীর জন্য বিশেষ খাওয়াদাওয়ার আয়োজন করি। দিনটা উৎসবমুখর পরিবেশে কাটানোর ব্যবস্থা করি।’
মে দিবসটা রাজমণির কর্মীদের কাছে কাজের ভেতর উৎসব করার মতো বলে জানালেন কর্মী আবু কালাম। বললেন, ‘দুপুরে সবাই মিলে ঈশা খাঁ হোটেল থেকে আসা বিশেষ খাবার খাব। বিকেলে স্ত্রী-সন্তানেরা আসবে সিনেমা দেখতে। তখন তাদের নিয়ে একসঙ্গে সিনেমা দেখব। মে দিবসে আমাদের কাজের পাশাপাশি আনন্দও হয়।’
রাজমণি খোলা থাকলেও বন্ধ থাকছে রাজধানীর মধুমিতা সিনেমা হল। এটা পবিত্র শবে বরাতের বন্ধ। প্রতিবছর শবে বরাতের দিন বন্ধ রাখেন তাঁরা। আজ দিনটি পড়ায় ছুটি পাচ্ছেন সব কর্মী। এমনটাই জানালেন ব্যবস্থাপক আবদুল করিম। প্রতিষ্ঠানটির কর্মী সেকেন্দার জানালেন, বন্ধের কারণে তিনি আজ (গতকাল) রাতে বাড়ির উদ্দেশে রওনা হবেন।
খোঁজ নিয়ে জানা গেছে, মে দিবসে খোলা থাকবে রাজধানীর শ্যামলী, সনি, জোনাকীসহ বেশ কয়েকটি প্রেক্ষাগৃহ।
