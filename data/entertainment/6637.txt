
গতকাল বিকেলে ছিল মুক্তিযুদ্ধ জাদুঘরের প্রতিষ্ঠাবার্ষিকী উৎসবের দ্বিতীয় দিন। এই দিন যুদ্ধদিনের স্মৃতিচারণা করলেন মুক্তিযোদ্ধা আবদুল আউয়াল। জানালেন যুদ্ধের স্মৃতি ও বিভীষিকাময় সময়ের কথা। দলীয় আবৃত্তিতে অংশ নেয় স্বরচিত্র আবৃত্তি চর্চা ও বিকাশ কেন্দ্র, ত্রিলোক বাচিক পাঠশালা। সমবেত সংগীত পরিবেশন করে স্বভূমি লেখক শিল্পী কেন্দ্র, উদীচী শিল্পীগোষ্ঠী এবং পথনাটক বীরাঙ্গনার বয়ান পরিবেশন করে শব্দ নাট্যচর্চা কেন্দ্র। এ ছাড়া সাংস্কৃতিক পরিবেশনা ছিল মানিকনগর মডেল হাইস্কুল ও শ্যামপুর বহুমুখী উচ্চবিদ্যালয়।
এই মার্চে একুশ বছর শেষ করে বাইশে পা রাখল মুক্তিযুদ্ধ জাদুঘর। প্রতিষ্ঠাবার্ষিকী ও স্বাধীনতা দিবস উদ্যাপনে সপ্তাহব্যাপী এক উৎসবের আয়োজন করেছে তারা। এরই অংশ হিসেবে আজও রয়েছে সাংস্কৃতিক অনুষ্ঠান। ২৮ মার্চ পর্যন্ত প্রতিদিন সকাল ১০টা থেকে সন্ধ্যা ৭টা পর্যন্ত জাদুঘর চত্বরে রয়েছে মুক্তিযুদ্ধের বইমেলা।
