
মুম্বাই থেকে মার্কিন মুলুকে, বলিউড থেকে হলিউড—প্রিয়াঙ্কার ব্যস্ততা এখন তুঙ্গে। এর মাঝে প্রিয়াঙ্কার ডানায় যুক্ত হলো হলিউড রয়্যাল ট্যাগ-এর পালক! তাই প্রিয়াঙ্কার ভাবসাবই যে অন্য রকম হবে—এ রকমটাই আশা করা যায়। নিজেকে অন্যভাবেও প্রকাশ করছেন তিনি। বাঁক চোখে বললে যা দাঁড়ায়, তা হলো মাটিতে আর পা পড়ছে না তাঁর। সম্প্রতি ‘হলিউড রয়্যাল’ উপাধি পাওয়ার পর প্রিয়াঙ্কা এক মার্কিন ম্যাগাজিনকে জানালেন, ‘ছোটবেলায় আমি একটু ছেলেদের মতো ছিলাম। সাজগোজের দিকে নজর দিতাম না। আমার পায়ে অসংখ্য দাগ ছিল। একদম যত্ন নিতাম না। এখন আমার পা দেখিয়ে ভারতে ১২ থেকে ১৫টা পণ্য বিক্রি হয়। এখন আমি জানি নিজেকে সুন্দর কীভাবে রাখতে হয়। ’জল্পনা ছিল আগেই। প্রিয়াঙ্কা নাকি খুব শিগগির হতে চলেছেন মার্কিন রয়্যাল। তবে আর জল্পনা নয়, সম্প্রতি মার্কিন এক সংবাদমাধ্যমে প্রকাশিত হওয়া খবর অনুযায়ী, প্রিয়াঙ্কাকে আনুষ্ঠানিকভাবেই ‘মার্কিন রয়্যাল’ হিসেবে চিহ্নিত করা হলো। প্রসঙ্গত, সৃজনশীলতা, মহানুভবতা ও নিজস্বতার জন্য ‘মার্কিন রয়্যাল’ সম্মান দেওয়া হয় মার্কিন যুক্তরাষ্ট্রে। আর প্রিয়াঙ্কার মধ্যে যে এই সমস্ত গুণ রয়েছে, তা নিয়ে কোনো প্রশ্নই ওঠে না ৷ আপাতত, প্রিয়াঙ্কা চোপড়া ব্যস্ত রয়েছেন ‘কোয়ান্টিকা’ সিজন টু-এর শুটিংয়ে ৷ শুটিং ফ্লোর থেকে নানা রকম ছবিও আপলোড করেছেন টুইটারে। তবে শুধু মার্কিন টেলিভিশন ধারাবাহিক নয়, হলিউড ছবি ‘বেওয়াচ’-এ দেখা যাবে প্রিয়াঙ্কা চোপড়াকে ৷ আর এই ছবিতে প্রিয়াঙ্কা নায়িকা নন, বরং খলনায়িকা!
