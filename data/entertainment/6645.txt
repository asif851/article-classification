
ক্যামেরা হাতে ঘুরে বেড়াচ্ছেন অভিনেতা তৌসিফ মাহবুব। পার্কে বসা তরুণ-তরুণী দেখলেই ছুটে যাচ্ছেন তাঁদের দিকে। জানতে চাইছেন, ‘প্রেম’ শব্দের মানে কী? কারণ এই জবাবগুলো নিয়েই তিনি তৈরি করবেন প্রেম নামের একটি তথ্যচিত্র। তৌসিফের ক্যামেরার সামনে প্রেমের ব্যাখ্যা দিয়েছেন তাঁর বন্ধু অ্যালেন শুভ্র, শেহতাজ চৌধুরী, আজমেরি আশাও। কিন্তু দর্শকমনে প্রশ্ন, তৌসিফ কেন ছুটছেন ক্যামেরা নিয়ে? তাহলে কি অভিনয় ছেড়ে নির্মাতা হিসেবে নাম লেখালেন তিনি? জবাব দিলেন তৌসিফ। জানালেন, একটি নাটকে নির্মাতার চরিত্রে অভিনয় করছেন তিনি। তাতেই তৈরি করবেন প্রেম নামের একটি তথ্যচিত্র।প্রেমে পড়া মানুষের মুখগুলো নামের ওই নাটকটি রচনা ও পরিচালনা করেছেন মোহাম্মদ আলী। এটি নিয়ে তৌসিফ বললেন, একজন পরিচালক বর্তমান ধারার গল্পের বয়ানকে ভাঙার চেষ্টা করেন। এ জন্য তিনি বেছে নেন সমাজের বিভিন্ন শ্রেণি ও বয়সের মানুষের প্রেম, প্রেমের জার্নি, প্রেমের নানামুখী দৃষ্টিভঙ্গিকে। সেই প্রেমের জার্নি ও নানা মানুষের কাছ থেকে পাওয়া প্রেমের বয়ান নিয়েই এ নাটক।পরিচালক মোহাম্মদ আলী জানালেন, নাটকটির দৃশ্যধারণ হয়েছে জাহাঙ্গীরনগর বিশ্ববিদ্যালয়, মিরপুর-২, কমলাপুর ও শাহবাগে। নাটকটি ঈদে একটি চ্যানেলে প্রচারের কথা রয়েছে।
