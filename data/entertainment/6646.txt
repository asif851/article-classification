
বলিউডে পেরিয়েছে তাঁর সাতটি বছর। শ্রীলঙ্কার মেয়ে জ্যাকুলিনের আত্মবিশ্বাস বেড়েছে অনেক। চ্যালেঞ্জিং চরিত্রের জন্য এখন একদম প্রস্তুত বলিউডের এই অভিনেত্রী।
তাঁর শুরুটা হয়েছিল সুজয় ঘোষ পরিচালিত ‘আলাদিন’ ছবি দিয়ে। কিন্তু নজর কাড়লেন মুহিত সুরির ‘মার্ডার টু’ ছবির মাধ্যমে। এর মধ্যে করেছেন আরও কিছু ছবি, যেগুলো জনপ্রিয়তা পেয়েছে। সাত বছরের মাথায় এসে মনে হলো, আত্মবিশ্বাস খানিকটা বেড়ে গেছে জ্যাকুলিনের। প্রেস ট্রাস্ট অব ইন্ডিয়াকে তিনি বলেছেন, ‘আজ আমি অনেক বেশি আত্মবিশ্বাসী একজন অভিনেত্রী। এই পরিবর্তনটাই প্রত্যাশা করেছিলাম নিজের কাছে। এখন সামনের দিকে এগিয়ে যাওয়া দরকার। এ কারণেই এখন অনেক বেশি চ্যালেঞ্জিং চরিত্র করতে চাই, যা এর আগে করিনি।’ইতিমধ্যে অনেকগুলো বড় বাজেটের ছবি করেছেন এই বলিউড তারকা। যার মধ্যে রয়েছে ‘রেস টু’, ‘ব্রাদার্স’ ও সালমান খানের সঙ্গে ‘কিক’। তাঁর সাম্প্রতিক ছবি ‘ঢিশুম’ বেশ আয় করেছে। এখনো মুক্তির অপেক্ষায় আছে ‘আ ফ্লাইং জ্যাট’। চলতি মাসের ২৫ তারিখ মুক্তির কথা রয়েছে ছবিটি। এনডিটিভি
