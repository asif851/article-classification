
নার্গিস ফাখরি নাকি সফল নন। ক্যারিয়ারের প্রথম ছবিই যাঁর ছিল রকস্টার, তাঁকে কি এভাবেই বাতিল বলা যায়? তবে কি জানেন, নার্গিসকে ব্যর্থ বলছেন তিনি নিজেই। আর এই মূল্যায়নের কারণটাও চমকে দেবে আপনাকে। কারণ, শুধু ছবির সফলতা, বক্স অফিসে হু হু করে চড়তে থাকা দাম, মোটা অঙ্কের চেক—এসবকে সাফল্যের মাপকাঠি মনে করেন না তিনি। নার্গিসের মতে, অভিনয় আর ব্যক্তিজীবন মিলিয়েই যে মানুষ তৃপ্ত, সে-ই আসলে সফল।নিজের ব্যাপারে এই বলিউড তারকার মূল্যায়ন, ‘আমার নিজেকে সফল মনে হয় না। কারণ, আমি একটুও তৃপ্ত নই। আমি খুশি নই। কারণ, আমি যতটুকু চাই, সে রকম করে আমার পরিবার আর বন্ধুদের সঙ্গে মিশতে পারি না। আমি যদি ওদের দেখতে পেতাম, এর পাশাপাশি আমার কাজেও একটা ভারসাম্য থাকত; তবেই নিজেকে সফল ভাবতাম।’ তিনি বলেন, ‘টাকা যতই বানান, যতই বিখ্যাত হন, জীবনের একপর্যায়ে আপনার পাশে কাউকে যদি না পান, এমন কেউ যদি না থাকে, যে আপনাকে সত্যি ভালোবাসে, আপনার জন্য ভাবে, তাহলে আপনি আসলে কিছুই নন।’মাঝখানে নিজেকে একরকম নির্বাসনেই নিয়ে গিয়েছিলেন। অনেকেই মনে করেছিলেন হৃদয়ের ক্ষত সারাতেই হয়তো এই আত্মগোপন। নার্গিসের কণ্ঠেও সেই নিঃসঙ্গতার হাহাকার, ‘আমার কোনো বন্ধু নেই। বন্ধু তো দুই পক্ষেরই। দুজনকেই বন্ধুত্বকে টিকিয়ে রাখতে হয়। আমি খুব নিঃসঙ্গ অনুভব করি বেশির ভাগ সময়। কখনো কখনো একা একাই কথা বলি।’ আইএএনএস।
