
পদ্মশ্রী সম্মাননায় ভূষিত হলেন ভারতের দুই গুণী সংগীতশিল্পী—অনুরাধা পাড়য়াল ও কৈলাস খের। ভারত সরকারের সম্মানসূচক ‘পদ্ম’ পুরস্কারজয়ীদের তালিকা গত বুধবার প্রকাশ করা হয় তাদের ওয়েবসাইটে।ভারতরত্ন, পদ্মবিভূষণ ও পদ্মভূষণের পর পদ্মশ্রী ভারতের চতুর্থ সম্মানসূচক পুরস্কার। এটি অর্জনের পর সংগীতশিল্পী অনুরাধা পাড়য়াল অনুভূতি প্রকাশ করে বলেন, ‘এটা আমার প্রার্থনার ফল। আমার ভক্তিমূলক গানগুলো হয়তো ঈশ্বর পর্যন্ত পৌঁছেছে। তাই আজ আমার এই অর্জন।’ পদ্মশ্রী তালিকা ঘোষণার পর কৈলাস খেরও জানান তাঁর অনুভূতি। বলেন, ‘এই মুহূর্তটি আমার জন্য সম্মান ও উদ্যাপনের। ঈশ্বরের দয়ায় আমি পুরস্কারটি পেয়েছি। সম্মাননা পাওয়ার পেছনে সবচেয়ে বড় অবদান ছিল আমার প্রার্থনা ও পরিশ্রম, সঙ্গে ছিল বাবা-মা ও গুরুর আশীর্বাদ এবং ভক্তদের ভালোবাসা।’এ বছর পদ্ম পুরস্কার তালিকায় শুধু সংগীতশিল্পীরাই আছেন। প্রখ্যাত সংগীতজ্ঞ কেজে ইয়েসুদাস পেয়েছেন পদ্মবিভূষণ ও গ্র্যামিজয়ী সংগীতশিল্পী বিশ্বমোহন ভাট পেয়েছেন পদ্মভূষণ। তবে বলিউডের কোনো অভিনয়শিল্পীর নামই এ বছর এই তালিকায় নেই। ইন্ডিয়ান এক্সপ্রেস।
