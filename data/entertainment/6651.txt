
কুড়িতেই বুড়ি? এমন সনাতন ধারণা পাল্টালেও খুব বেশি এগোতে কি পারা গেছে? কুড়ি না হোক, উন্নত বিশ্বে চল্লিশেই নারীদের ‘শেষ’ বলেই ধরে নেওয়া হয়। আর এমন ধারণার ওপর শার্লিজ থেরন যারপরনাই ক্ষিপ্ত। অস্কারজয়ী এই অভিনেত্রী বলেছেন, চল্লিশ পেরোলেই যেন মেয়েদের বাসি হয়ে যাওয়া ফুল মনে করা হয়। অথচ চল্লিশেই একজন নারীর জীবনের শ্রেষ্ঠ সময়।কদিন আগে চল্লিশে পা দেওয়া থেরন বলেছেন, ‘এটা খুবই পরিহাসের যে আমরা সৌন্দর্যবোধের ধারণার যে পৃথিবী গড়েছি, সেটা কুড়ি বছর বয়সীদের নিয়েই।’ কিন্তু তিনি মনে করেন, জীবনের পথে পোড় খেয়ে অভিজ্ঞতায় পূর্ণ হয়েই একজন নারীও পরিপূর্ণ হয়ে ওঠেন, ‘এ কারণেই আমি মনে করি, চল্লিশেই নারীরা জীবনের শ্রেষ্ঠ সময়ে এসে দাঁড়ায়। অথচ আমাদের সমাজ এই সময়টায় মেয়েদের মৃত ফুলের মতো বিবেচনা করে। এ সময় আমরা যেন নেতিয়ে পড়ি। অথচ পুরুষেরা যেন বিশুদ্ধ ওয়াইনের মতো, যতই বয়স বাড়ে, তাদের কদরও বাড়ে। এর চেয়ে ভুল ধারণা আর হয় না।’ আইএএনএস।
