
সম্প্রতি মুক্তি পাওয়া তারকাঁটা ছবিতে মিমের অভিনয় প্রশংসিত হয়েছে। এর পরপরই হাতে নিয়েছেন আরও দুটি নতুন ছবির কাজ। শুটিং চলছে তন্ময় তানসেনের পদ্মপাতার জল ছবির। মিমের চলচ্চিত্রমুখী হওয়া ও অন্যান্য বিষয়ে কথা হলো তাঁর সঙ্গে
মিমকে বললাম, বিনোদন জগতে আপনার পদার্পণ লাক্স তারকা হিসেবে। এরপর থিতু হলেন নাটকে। তারপর আবার চলচ্চিত্রে দিকে পা বাড়ালেন। কেন এলেন চলচ্চিত্রে? আমরাই কিছু কারণ বলছি, দেখুন তো মেলে কি না—ক.দর্শক নাটক দেখে না বলে,খ. নাটক ভালো হয় না বলে,গ. চলচ্চিত্রে অভিনয় করলে অর্থনৈতিকভাবে লাভবান হওয়া যায় তাই...,ঘ. এর একটিও না?মিম: এর একটিও না, কারণ আমি অসংখ্য নাটকে কাজ করেছি। নাটকে যা করার করেছি। এখন বড় পর্দায় কাজ করতে চাই। বড় পর্দায় ২০০৯ সালে প্রথম কাজ করি। তারপর অনেক দিন বিরতি। তখন চলচ্চিত্রের অবস্থা ভালো ছিল না। এখন অনেক অনেক ভালো ছবি নির্মিত হচ্ছে। তাই চলচ্চিত্রের প্রতি আগ্রহ বেড়েছে। চলচ্চিত্রে ব্যস্ততা বাড়লে ছোট পর্দার কাজ বন্ধ করে দেব।সেটা কেমন?মিম: এই যেমন, চলচ্চিত্রের দিকে আমার ব্যস্ততা বাড়ছে দেখে এবারের ঈদে আমি মাত্র দুটি নাটকে কাজ করেছি। আসলে আমি চাচ্ছি ঠিকমতো মন দিয়ে বড় পর্দায় কাজ করতে। এটা তো ঠিক, যে নায়ক-নায়িকাকে ছোট পর্দায় কেউ দেখে, তাঁকে কেন টিকিট কেটে সিনেমা হলে গিয়ে দেখবে! সবকিছু বিবেচনা করেই নাটকটা বন্ধ করতে চাইছি।আপনি বলছেন চলচ্চিত্রের এখনকার অবস্থা ভালো। কিন্তু অনেকেরই মতে, আমাদের চলচ্চিত্রে এখনো মন্দাভাব বিরাজ করছে। এমন সময়ে চলচ্চিত্রমুখী হলেন, কারণ—মিম: চলচ্চিত্রশিল্পকে আমি কিছু একটা দিতে চাই। পাশাপাশি নিজেকে এবং নিজের অভিনয়কে নিয়মিত বড় পর্দায়ও দেখতে চাই। এমনকি চলচ্চিত্রের ১ নম্বর নায়িকাও হতে চাই। সম্প্রতি আমার অভিনীত তারকাঁটা ছবিটি মুক্তি পেয়েছে। ছবিটি অনেকের সঙ্গে আমি হলে বসে দেখেছি। এটা যে কী আনন্দ ছিল, তা বলে বোঝাতে পারব না। সত্যিই দারুণ অভিজ্ঞতা!একসময়ে চলচ্চিত্রে জুটিদের দাপট ছিল। যেমন রাজ্জাক-কবরী, রাজ্জাক-শাবানা, ববিতা-জাফর ইকবাল, সালমান শাহ-মৌসুমী, সালমান শাহ-শাবনূর। চলচ্চিত্রে আপনি কার সঙ্গে জুটি গড়তে চান?মিম: জুটিটা আসলে শিল্পী ঠিক করতে পারেন না। দর্শকের গ্রহণযোগ্যতাই জুটি গড়ে দেয়। আমার এ পর্যন্ত চারটা ছবি মুক্তি পেয়েছে। ছবিগুলোয় আমি অভিনয় করেছি সহশিল্পী ফেরদৌস, শাকিব, ইমন, কল্যাণ ও আরিফিন শুভর বিপরীতে। একই নায়কের সঙ্গে পর পর কয়েকটা ছবি করার পর বোঝা যায় যে তাঁদের মধ্যে জুটি গড়ে উঠছে কি না।অন্য প্রসঙ্গে আসা যাক।আপনি এখনই বিয়ে করছেন না, কারণ—মিম: এখন পর্যন্ত মনের মানুষ খুঁজে পাইনি। তা ছাড়া মা-বাবাও আমার জন্য সুপাত্র জোগাড় করতে পারেননি। সত্যি কথা বলতে, আমি এখন আমার কাজ নিয়ে চিন্তা করছি। বিয়ের চিন্তা এখনো মাথায় আসেনি। ক্যারিয়ার তো মাত্র শুরু করলাম, এই মুহূর্তে বিয়ে করার ইচ্ছে নেই।তাহলে মিমের বিয়ে করার ইচ্ছেটা কবে?মিম: সেটা সাত-আট বছর পরে। এই সময়টাতে আমি নিজেকে গুছিয়ে নিতে চাই। তা ছাড়া আমি বিয়ের পর হয়তো আর সেভাবে কাজও করব বলে মনে হয় না। বিয়ের পর সংসারের প্রতি বেশি মনোযোগী হব।১৩ জুলাই বিশ্বকাপ ফুটবলের ফাইনাল খেলা। ধরা যাক, আপনি ব্রাজিলে বসে ফাইনাল খেলাটি দেখার সুযোগ পেলেন। তখন আপনি কী করবেন?মিম: গ্যালারিতে বসে খেলা দেখার মজাই আসলে অন্য রকম। আমি সেই সুযোগটা মিস করতে চাই না। যদি সুযোগ আসত, তবে বাংলাদেশের পতাকা গায়ে জড়িয়ে গ্যালারিতে বসে একমনে খেলা দেখতাম। কারণ, এমন সুযোগ হয়তো দ্বিতীয়বার আর পাওয়া যেত কি না সন্দেহ। আমার মাধ্যমে কিছু মানুষও যদি বাংলাদেশ সম্পর্কে জানতে পারে, তাতেই নিজেকে ধন্য মনে করব।সম্প্রতি আপনি কলকাতায় গিয়েছিলেন। সেখান থেকে ফেরার পর আপনাকে নিয়ে অনেককে বলতে শোনা গেছে, আপনি নাকি কলকাতার সিনেমায় অডিশন দিয়ে বাদ পড়েছেন। আসলে কী?মিম: কলকাতায় গিয়েছিলাম ঠিকই। তবে অডিশন দিতে নয়, আমি সেখানে গিয়েছিলাম ঢাকা ও কলকাতার যৌথ প্রযোজনার ছবি ব্ল্যাকমেইল-এর কস্টিউমসহ বিভিন্ন বিষয়ে আলাপ করতে। তাই বাদ পড়ার মতো তেমন কিছু হওয়ার তো কোনো প্রশ্নই ওঠে না।
