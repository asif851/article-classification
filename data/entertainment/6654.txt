
হাতে গোনা আর কয়েকটা দিন। এরপরই পাট চুকাবে ২০১৬। বছরটি থেকে যাবে স্মৃতি হয়ে। কারও কাছে ২০১৬ হবে সুখস্মৃতিতে ভরা একটি বছর, কারও কাছে দুঃসহ যন্ত্রণার। সাফল্য আর ব্যর্থতার হিসাব-নিকাশ তাই এরই মধ্যে কষা শুরু হয়ে গেছে। বলিউডও পিছিয় নেই। বছরের শেষ মাসটি শুরু হতে না হতেই তাঁরা সমাপনী হিসাবের খাতা খুলে বসেছে। চলুন দেখে নিই এ বছরের সবচেয়ে বেশি আয় করা ১০ ছবির তালিকা
‘সুলতান’-এর আয়: ৩০০ কোটি রুপি
সালমান খান ও আনুশকা শর্মা অভিনীত এ ছবি মুক্তি পায় এ বছরের ঈদুল ফিতরের সপ্তাহে। টানা কয়েক দিন ছুটি ও ঈদের ছবি হওয়ায় অল্প কয়েক দিনেই আলী আব্বাস জাফর পরিচালিত এ ছবি বক্সঅফিস রেকর্ড ভেঙে ফেলে। উঠে আসে বছরের সবচেয়ে আয় করা ছবির তালিকায়।
‘এম. এস. ধোনি: দ্য আনটোল্ড স্টোরি’-এর আয়: ১৩২ কোটি ৮৫ লাখ রুপি
অন্য বছরের তুলনায় ২০১৬ সালে বলিউড বক্সঅফিসের ব্যবসা এমনিতেই একটু ঝিমিয়ে ছিল। তবে এরপর বিপদের দিনে বলিউডে আশীর্বাদের মতো সুশান্ত সিং রাজপুতের এম. এস. ধোনি: দ্য আনটোল্ড স্টোরি আয় করেছে শতকোটি রুপির বেশি। ছবিটি ক্রিকেটার ধোনির জীবনী অবলম্বন করে তৈরি।
‘এয়ারলিফট’–এর আয়: ১২৯ কোটি রুপি
অক্ষয় কুমার অভিনীত এ ছবি মুক্তি পায় এ বছরের শুরুতেই। তেমন বেশি গ্ল্যামার, মারদাঙ্গা অ্যাকশন কিংবা অত্যাধুনিক প্রযুক্তির চাকচিক্য ছিল না এই ছবিতে। তবে সত্যি ঘটনা অবলম্বনে তৈরি হওয়ায় এ ছবি নিয়ে সবার প্রত্যাশা একটু বেশিই ছিল। আর সেই প্রত্যাশার মান রেখেছেন অক্ষয় কুমার ও নিমরাত কৌর।
‘রুস্তম’-এর আয় ১২৭ কোটি ৪২ লাখ রুপি
আরও একটি সত্য ঘটনানির্ভর ছবি এবং সেই অক্ষয় কুমার অভিনীতই। তাই দর্শকসাড়াও প্রত্যাশিতই ছিল। এ জন্য ছবিটির ব্যবসায় তেমন প্রতিবন্ধকতা ছিল না। মুক্তির কয়েক দিনের মধ্যেই এ ছবি লগ্নিকৃত অর্থ তুলে আনে বক্সঅফিস থেকে, ছুঁয়ে যায় শতকোটি রুপির কোটা।
‘অ্যায় দিল হ্যায় মুশকিল’-এর আয় ১১২ কোটি রুপি
করণ জোহর পরিচালিত ছবি গত বছর থেকেই আলোচনার শীর্ষে ছিল। ছবির শিল্পী, কলাকুশলী, নির্মাতা সবই হয়েছে খবরের শিরোনাম। তাই শুরু থেকেই ধারণা করা হচ্ছিল, এটি হবে বছরের সবচেয়ে আলোচিত ছবিগুলোর একটি। কিন্তু ছবি মুক্তির ঠিক আগেই বলিউডে পাকিস্তানের শিল্পী নিষিদ্ধ করায় অ্যায় দিল হ্যায় মুশকিল–এরভাগ্য অনিশ্চিত হয়ে পড়ে। কারণ এতে অভিনয় করেছেন পাকিস্তানি অভিনেতা ফাওয়াদ খান। তবে শেষ নাগাদ সব চড়াই–উতরাই পেরিয়ে মুক্তি পায় ছবিটি এবং সফলও হয়।
‘হাউজফুল থ্রি’-এর আয়: ১০৭ কোটি ৭০ লাখ রুপি
অক্ষয় কুমার অভিনীত আরও একটি ছবি। তবে আয় প্রত্যাশিত করলেও ছবিটি বিভিন্ন মহলে হয়েছে সমালোচিত। দুর্বল গল্প ও আনকোড়া নির্মাণশৈলীর কারণে বিতর্কিত হয়েছে ছবিটি। তবে দিন শেষে সর্বোচ্চ আয় করা ছবির তালিকায় উঠে এসে প্রযোজকদের স্বস্তি দিয়েছে হাউজফুল থ্রি।
‘শিবায়’-এর আয় ১০০ কোটি ৫ লাখ রুপি
অজয় দেবগন অভিনীত ও পরিচালিত এ ছবিও খুব একটা সাড়া ফেলতে পারেনি বক্সঅফিসে। কারণ একই সপ্তাহে মুক্তি পেয়েছিল করণ জোহরের অ্যায় দিল হ্যায় মুশকিল। তবে এরপরও এ ছবির যে আয়, তা ব্যর্থ করেনি অজয়কে।
‘ফ্যান’-এর আয়: ৮৫ কোটি রুপি
এক হিসাবে ফ্যান-এর নাম এ বছরের ব্যর্থ ছবির তালিকায় আসার কথা ছিল। কারণ ছবিটি বক্সঅফিস থেকে লগ্নিকৃত অর্থই তুলে আনতে পারেনি। তবে যেহেতু আয়ের সংখ্যাটি খুব নগণ্যও নয়, তাই এ তালিকায় উঠে এসে শাহরুখের খানের মান রক্ষা হলো।
‘বাগি’-এর আয়: ৭৬ কোটি রুপি
আয় আর ব্যয়ের মাঝের তফাত দেখলে অল্প বাজেটে তৈরি এ ছবি সফল হয়েছে বক্সঅফিসে। কারণ এ ছবি নির্মাণে খরচ হয়েছে প্রায় ৪৭ কোটি রুপি। তাই এই ছবির আয় এর প্রযোজকদের মুখে হাসি ফুটিয়েছে। আর সফল করেছে টাইগার শ্রফ ও শ্রদ্ধা কাপুরের পরিশ্রম।
‘নিরজা’-এর আয়: ৭৫ কোটি ৬১ লাখ রুপি
বাগি ছবির মতো নিরজারও একই অবস্থা। মাত্র ৩০ কোটি রুপিতে তৈরি এ ছবি লগ্নির দ্বিগুণ আয় করেছে। সেই সঙ্গে এতে সোনম কাপুরের অভিনয়ও হয়েছে প্রশংসিত। তাই ছবিটি যেমন আয়ের হিসেবে উঠে এসেছে সেরার তালিকায়, তেমনটি সফলতার বিচারেও অনেকের চেয়ে এ ছবি এগিয়ে আছে।
‘দঙ্গল’ মুক্তি: ২৩ ডিসেম্বর
এ তালিকায় এখনো দঙ্গল ছবির নামটি অন্তর্ভুক্ত হয়নি। তবে ধারণা করা হচ্ছে আমির খান অভিনীত এ ছবি আগামীকাল মুক্তির পরপরই পুরো বক্সঅফিস হিসাবের তালিকা পাল্টে দিতে পারে। বছর শেষ হতে না হতেই হয়তো ঝড় তুলে এ তালিকার শীর্ষেও উঠে যেতে পারে ছবিটি। এর আগের থ্রি ইডিয়টস, ধুম থ্রি, পিকে ছবি সাফল্য বিশ্লেষণ করে বলিউড বণিকেরা তো তা-ই বলছেন।
আদর রহমান
বলিউড হাঙ্গামা, কইমই ডটকম ও ডিএনএ ইন্ডিয়া অবলম্বনে
 
