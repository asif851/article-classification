
ভারতের পশ্চিম মুম্বাইয়ে নিজের ফ্ল্যাটে একাই থাকতেন মডেল-অভিনেত্রী কৃতিকা চৌধুরী। কয়েক দিন ধরে তাঁকে দেখা যাচ্ছিল না। ফ্ল্যাটের দরজাও ছিল লাগাতার বন্ধ। প্রতিবেশীরা ভেবেছিলেন, কোথাও গেছেন হয়তো এই মডেল। তবে ফ্ল্যাটের কাছ থেকে গন্ধ ক্রমশ বাড়তে থাকলে সন্দেহ হয় প্রতিবেশীদের। পুলিশকে খবর দিলে তারা গিয়ে আজ মঙ্গলবার দরজা ভেঙে মৃত অবস্থায় তাঁকে উদ্ধার করে।
এনডিটিভি অনলাইনের খবরে বলা হয়েছে, ২৩ বছর বয়সী কৃতিকা কয়েক বছর ধরে মুম্বাইয়ে থাকতেন। মডেলিংয়ের পাশাপাশি কিছু ধারাবাহিকেও অভিনয় করেন তিনি। কঙ্গনা রনৌতের সঙ্গে ‘রাজ্জো’ ছবিতেও দেখা গিয়েছিল তাঁকে।
পুলিশ ভেতরে ঢুকে দেখে, পচা-গলা অবস্থায় কৃতিকার মরদেহ পড়ে আছে। সেখান থেকে দুর্গন্ধ বের হচ্ছে। দিন চারেক আগে তিনি মারা গেছেন বলে পুলিশের ধারণা। তবে কীভাবে তাঁর মৃত্যু হয়েছে, পুলিশ তা জানায়নি। পুলিশ প্রাথমিকভাবে তাঁর দেহে কোনো আঘাতের চিহ্ন খুঁজে পায়নি। তবে ময়নাতদন্তের প্রতিবেদনের পর মৃত্যুর আসল কারণ জানা যাবে বলে পুলিশ জানিয়েছে।
