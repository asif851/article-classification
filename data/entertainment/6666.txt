
আলোকচিত্রী পাভেল রহমানের ৬০ তম জন্মদিন ছিল গতকাল মঙ্গলবার। এ উপলক্ষে ঢাকার স্থাপত্য-বিষয়ক গ্রন্থ প্রণয়ন কমিটি ঢাকা বিশ্ববিদ্যালয়ের ছাত্র-শিক্ষক কেন্দ্রের সামনে তাঁর তোলা আলোকচিত্র নিয়ে দুই দিনব্যাপী প্রদর্শনীর আয়োজন করে। তাঁর তোলা আলোকচিত্রের পাশাপাশি ছিল বিভিন্ন সময় তাঁর ব্যবহার করা ক্যামেরা ও এর অনুষঙ্গ এবং বিভিন্ন জাতীয়-আন্তর্জাতিক অনুষ্ঠানের অ্যাক্রিডিটেশন কার্ডের প্রদর্শনীও। ঢাকার স্থাপত্য-বিষয়ক গ্রন্থ প্রণয়ন কমিটির চেয়ারম্যান ও ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিকের সভাপতিত্বে অনুষ্ঠানে শুভেচ্ছা বক্তব্য দেন ঢাকা বিশ্ববিদ্যালয় গণযোগাযোগ ও সাংবাদিকতা বিভাগের চেয়ারম্যান মফিজুর রহমান ও আয়োজক কমিটির অন্যতম সম্পাদক শামীম বানু। স্বাগত বক্তব্য দেন কমিটির মাঠকর্মী জাকারিয়া মণ্ডল। প্রদর্শনীতে পাভেল রহমানের বিভিন্ন সময়ের ৬০টি আলোকচিত্র প্রদর্শিত হয়। আজ বুধবার সকাল সাড়ে ১০টা থেকে সন্ধ্যা ৭টা পর্যন্ত প্রদর্শনী সবার জন্য উন্মুক্ত থাকবে।
