
‘আমি ভয়েস দেওয়ার জন্য তৈরি। হঠাৎ শুনি রুনা লায়লা ম্যাডাম আসবেন সন্ধ্যা সাড়ে ছয়টায়। আমার পর তিনি ভয়েস দেবেন। শুনেছি সময়ের ব্যাপারে তিনি খুব সচেতন। ঠিক সময়ে এসে হাজির হবেন। তাই দেরি না করে ভয়েস দিয়ে দিই। ওনার সঙ্গে আবার দেখা হবে, এ সুযোগটা হাতছাড়া করতে চাইনি।’ বললেন সংগীতশিল্পী কণা।রুনা লায়লার সঙ্গে দেখা হওয়া প্রসঙ্গে কণা বলেন, ‘রুনা লায়লা ম্যাডাম এলেন নির্ধারিত সময়ের ১৬ মিনিট পর। একমাত্র কারণ যানজট। এসেই দেরি হওয়ার জন্য বারবার দুঃখপ্রকাশ করলেন। এত বড় মাপের একজন শিল্পী, কিন্তু একজন মানুষ কতটা বিনয়ী হতে পারেন, তা দেখে মুগ্ধ হয়েছি। এটা আমার জন্য, আমাদের সময়ের শিল্পীদের জন্য শিক্ষণীয় একটা ব্যাপার।’কণা জানান, দেরি হওয়ার জন্য দুঃখপ্রকাশ করে কণার দিকে তাকান রুনা লায়লা। জিজ্ঞেস করেন, ‘কণা, তুমি কেমন আছ?’এ প্রসঙ্গে কণা বলেন, ‘যখনই তিনি আমাকে নাম ধরে ডেকেছিলেন, তখন প্রায় আঁতকে উঠেছিলাম।’মগবাজারে জ্যাজ মাল্টিমিডিয়ার স্টুডিওতে গতকাল বুধবার বিকেলে বরেণ্য সংগীতশিল্পী রুনা লায়লার সঙ্গে দেখা হয় এ সময়ের সংগীতশিল্পী কণার। দেখা হওয়ার মুহূর্তটি সম্পর্কে কণা বলেন, ‘আমার কাছে সে মুহূর্তটি ছিল স্বর্গীয়।’স্টুডিওতে সেদিন জ্যাজ মাল্টিমিডিয়ার ‘নিয়তি’ ছবির জন্য রুনা লায়লা ও কণার দুটি গান রেকর্ডিং করা হচ্ছিল। এই দুই গান দুটির সুর ও সংগীত পরিচালনা করেছেন কলকাতার স্যাবি। কণা এর আগে স্যাবির সঙ্গে যৌথ প্রযোজনার ‘আশিকী’ ছবির ‘মেয়েদের মন বোঝা’ গানে কণ্ঠ দিয়েছিলেন। গতকাল বুধবার স্টুডিওতেই ছিলেন স্যাবি।
গান করা প্রসঙ্গে কণা জানিয়েছেন, এখন তিনি স্টেজ শো নিয়েই বেশি ব্যস্ত। তিনি জানান, গত বছর ডিসেম্বর মাসে ১৬টি অনুষ্ঠানে গান গেয়েছেন। আর এ মাসে গেয়েছেন দুটি অনুষ্ঠানে। তাঁর গাওয়া সাতটি গান তৈরি আছে। স্টেজ শোর চাপ কমার পর এগুলোর মধ্য থেকে এক বা একাধিক গান নিয়ে মিউজিক ভিডিও তৈরির পরিকল্পনা করছেন তিনি।
