
বিয়ের পর প্রথম ঈদ। তাই রুহির কাছে এবার সবার চেয়ে আলাদা এই উৎসবটি। বাড়িতে নয়, দিনের বেশির ভাগ সময়ই কেটেছে দাওয়াত খেতে খেতে। তবে কোরবানির ঈদ বলে যে ভুলে যাবেন রোজকার নিয়মিত ডায়েট তা নয়। দাওয়াতে গেলেও পরিমিতিবোধকে ঠিকই মাথায় রেখেছেন এ তারকা। এবার হেঁসেল ঘরে কাটেনি রুহির ঈদ। বরের সঙ্গে আত্মীয় আর বন্ধুদের বাড়ি ঘুরে বেরিয়েছেন কেবল। ঈদের দুদিন পর ঢাকায় বেড়ানো শেষ করেই রুহি সিলেট রওনা দেন। সেখানে শ্বশুরবাড়িতে নতুন করে আবার উপভোগ করেন ঈদের আনন্দ। শাশুড়ি রুহির হাতের চিকেন মালাইকারির খুব ভক্ত। তাই কোরবানির গরু-খাসির খাবার আইটেম থেকে একটু বিরতি দিয়ে সবাইকে তাঁর তৈরি চিকেন মালাইকারি খাওয়ানোর পরিকল্পনা করেছেন রুহি। চওড়া হাসি দিয়ে তিনি বলেন, ‘আমার শ্বশুরবাড়ির সবাই আমার হাতের রান্না খুব পছন্দ করেন। তাঁরা ভাবতেই পারেননি যে আমি এত ভালো রাঁধতে জানি।’শ্বশুরবাড়িতে ঈদ কাটিয়ে রুহি যাবেন খুলনা। সেখানে মা-বাবার সঙ্গে কাটবে তাঁর ঈদের আরেকটি অংশ। মোট কথা, রুহি এবার তিন দফায় কাটাচ্ছেন তাঁর ঈদ। খুব জলদি ফুরানোর নয় এই উৎসবের আমেজ।গ্রন্থনা: সেঁজুতি শহীদ
