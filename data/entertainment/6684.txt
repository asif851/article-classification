
আজ বুধবার সন্ধ্যায় 'কাইফি অউর ম্যায়' আয়োজনে অংশ নিতে ঢাকায় পৌঁছেছেন ভারতীয় অভিনেত্রী শাবানা আজমি ও তাঁর স্বামী গীতিকবি জাভেদ আখতার। সন্ধ্যা সাড়ে সাতটায় রাজধানীর ফার্মগেটের কৃষিবিদ ইনস্টিটিউশন বাংলাদেশ কমপ্লেক্স মিলনায়তনে এই আয়োজন করেছে ব্লুজ কমিউনিকেশনস।
ব্লুজ কমিউনিকেশনসের ব্যবস্থাপনা পরিচালক ফরহাদুল ইসলাম বলেন, আজ দুপুর ১২টার দিকে হজরত শাহজালাল আন্তর্জাতিক বিমানবন্দরে পৌঁছান শাবানা আজমি ও জাভেদ আখতার।
সন্ধ্যার আয়োজনে উর্দু সাহিত্যের স্বনামধন্য কবি কাইফি আজমির জীবন মঞ্চে তুলে আনবেন শাবানা ও জাভেদ। ভারতের চলচ্চিত্রে উর্দু সাহিত্যকে জনপ্রিয় করায় কাইফি আজমির অবদান অনেক। তাঁরই সুযোগ্য কন্যা অভিনেত্রী শাবানা আজমি। এই উপস্থাপনায় উঠে আসবে কাইফি আজমি ও তাঁর স্ত্রী শওকত কাইফির মধ্যকার প্রেমের আখ্যান। তাঁদের কিছু চিঠি ও লেখা পাঠ করবেন শাবানা ও জাভেদ। দর্শক-শ্রোতারা জানবেন কাইফির বেড়ে ওঠা, শওকতের সঙ্গে বিয়ে, মুম্বাইয়ে তাঁদের দিনগুলো, শ্রমিকদের সঙ্গে কাজ এবং কাইফির অসুস্থতার দিনগুলোর কথা।
শাবানা-জাভেদের এই পরিবেশনার সঙ্গে বিখ্যাত গজলশিল্পী জসবিন্দর সিং গাইবেন কাইফি আজমির গজল ও বলিউডের জন্য তাঁর লেখা বেশ কিছু গান। জসবিন্দর ও তাঁর গানের দল গতকালই ঢাকায় পৌঁছেছে।
ব্লুজ কমিউনিকেশনসের ব্যবস্থাপনা পরিচালক ফরহাদুল ইসলাম বলেন, ‘রুচিশীল বিনোদনের মাধ্যমে দর্শক-শ্রোতাদের ব্যতিক্রম কিছু উপহার দেওয়াই থাকে আমাদের সব সময়ের প্রচেষ্টা। আমার বিশ্বাস, এসব আয়োজন মানুষের রুচি গঠনেও অবদান রাখবে।’
