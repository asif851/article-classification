
‘দ্য এশিয়ান ফিল্মমেকার অব দ্য ইয়ার’ পুরস্কার পাচ্ছেন ইরানের নন্দিত পরিচালক আব্বাস কিয়ারোস্তামি। ২১তম বুসান আন্তর্জাতিক চলচ্চিত্র উৎসব (বিআইএফএফ) তাঁকে এই সম্মাননা দেবে। আব্বাস কিয়ারোস্তামি গত ৪ জুলাই ৭৬ বছর বয়সে মারা যান।এশিয়ার চলচ্চিত্র উন্নয়নে অনন্য অবদানের জন্য এশিয়ার কোনো চলচ্চিত্র ব্যক্তিত্ব ও প্রতিষ্ঠানকে এই পুরস্কার দেওয়া হয়। ২০০৩ সালে প্রথম এই পুরস্কার পান আরেক ইরানি চলচ্চিত্রকার মোহসেন মাখমালবাফ। চলচ্চিত্রে কিয়ারোস্তামির অবদানের স্বীকৃতিস্বরূপ বিআইএফএফ তাঁকে এই সম্মানে ভূষিত করার সিদ্ধান্ত নেয়। পুরস্কার তুলে দেওয়া হবে কিয়ারোস্তামির ছেলে আহমাদ কিয়ারোস্তামিকে। বিআইএফএফ ২০১৬-এর উদ্বোধনী দিনে এ পুরস্কার দেওয়া হবে। উৎসবে কিয়ারোস্তামি পরিচালিত নয়টি চলচ্চিত্রকে পরিচয় করানো হবে। তাঁকে নিয়ে একটি আলোচনাও অনুষ্ঠিত হবে।বিখ্যাত এই চলচ্চিত্রকারের সিনেমার শুরু দ্য ব্রেড অ্যান্ড অ্যালে স্বল্পদৈর্ঘ্য ছবি দিয়ে। তিনি ইরানি ছবিতে নতুন এক উদ্ভাবনী সৌন্দর্য নিয়ে আসেন। দ্বিতীয় বুসান আন্তর্জাতিক চলচ্চিত্র উৎসবে তাঁর ছবি টেস্ট অব চেরি আমন্ত্রণ পায়। ছবিটি কান চলচ্চিত্র উৎসবে পাম দ’র পুরস্কার জেতে। তাঁর ছবিগুলোর মধ্যে শিরিন, ক্লোজ আপ, দ্য উইন্ড উইল ক্যারি আস, হোয়ার ইজ দ্য ফ্রেন্ডস হোম, থ্রু দ্য অলিভ ট্রিজ, টেন ইত্যাদি উল্লেখযোগ্য।
