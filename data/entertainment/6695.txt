
* আগামী শুক্রবার বাংলাদেশে মুক্তি পাচ্ছে ‘ইন্সপেক্টর নটি কে’। * জিৎ বললেন, ‘এবার দর্শকদের আনন্দ দিতে এসেছি।’ * ছবিটি বাংলাদেশে বিনিময় চুক্তির আওতায় আমদানি করা হয়েছে। * ভারতে রপ্তানি করা হয়েছে নাদের চৌধুরী পরিচালিত ‘মেয়েটি এখন কোথায় যাবে’। * ছবির প্রচারণার অংশ হিসেবে জিৎ আজ ঢাকায় এসেছেন।
‘বাদশা’ আর ‘বস টু’—জিৎ অভিনীত দুটি ছবিই ছিল অ্যাকশনে ভরপুর। প্রথম আলোকে জিৎ বলেন, ‘এবার আর মারামারি নয়, ছবি দেখে হলভর্তি দর্শক শুধু হাসবেন। এবার আমি দর্শকদের আনন্দ দিতে এসেছি।’ আজ বুধবার সকালে ঢাকায় এসেছেন ভারতের বাংলা ছবির জনপ্রিয় নায়ক জিৎ। আগামী শুক্রবার বাংলাদেশে মুক্তি পাচ্ছে জিৎ ও নুসরাত ফারিয়া অভিনীত নতুন ছবি ‘ইন্সপেক্টর নটি কে’। জানালেন, এই ছবির প্রচারণার জন্য আজ ঢাকায় এসেছেন তিনি। এর ফাঁকে দুপুরে কথা বললেন প্রথম আলোর সঙ্গে।
গত শুক্রবার ভারতের পশ্চিমবঙ্গে মুক্তি পেয়েছে অশোক পতি পরিচালিত ছবি ‘ইন্সপেক্টর নটি কে’। জিৎ জানান, প্রথম সপ্তাহে ছবিটি সেখানে ১৫৫টি প্রেক্ষাগৃহে মুক্তি পেয়েছে। তিনি আশা করছেন, দ্বিতীয় সপ্তাহেও ছবিটির প্রদর্শনী হবে প্রায় একইসংখ্যক প্রেক্ষাগৃহে। শুরুতে কথা ছিল, বাংলাদেশ ও ভারতের যৌথ প্রযোজনায় তৈরি হবে ছবিটি। কিন্তু পরে যৌথ প্রযোজনার নীতিমালায় জটিলতা হওয়ায় ছবিটি বাংলাদেশে বিনিময় চুক্তির আওতায় আমদানি করা হয়েছে। এর বদলে ভারতে রপ্তানি করা হয়েছে নাদের চৌধুরী পরিচালিত ‘মেয়েটি এখন কোথায় যাবে’ ছবিটি।
আজ বুধবার দুপুরে হোটেল সোনারগাঁওয়ে কথা হয় জিতের সঙ্গে। এখানে তিনি বলেন, ছবিটি প্রযোজনা করেছে তাঁর প্রযোজনা প্রতিষ্ঠান জিৎ ফিল্ম ওয়ার্কস। নতুন এই ছবি নিয়ে এবার তাঁর প্রত্যাশা একটু বেশি।
বাংলাদেশে ছবিটি আমদানি করেছে জাজ মাল্টিমিডিয়া। এই প্রতিষ্ঠান থেকে জানানো হয়েছে, এই ছবির প্রচারণার অংশ হিসেবে জিৎ আজ সন্ধ্যায় বিভিন্ন সংবাদমাধ্যমের মুখোমুখি হবেন। এ সময় তাঁর সঙ্গে থাকবেন ছবির নায়িকা নুসরাত ফারিয়া।
