
২০১২ সালে ‘মিশন ইম্পসিবল’ তারকা টম ক্রুজের সঙ্গে বিচ্ছেদের প্রক্রিয়া শুরুর পরপরই একমাত্র মেয়ে সুরি ক্রুজকে নিয়ে যুক্তরাষ্ট্রের ক্যালিফোর্নিয়া ছেড়ে নিউইয়র্কে বসবাস শুরু করেন কেটি হোমস। সম্প্রতি মেয়েকে নিয়ে আবার ক্যালিফোর্নিয়ার ফিরে গেছেন হলিউডের এই তারকা অভিনেত্রী। বর্তমানে আট বছর বয়সী সুরিকে নিয়ে সেখানেই বসবাস করছেন তিনি।২০০৬ সালের নভেম্বরে টম ক্রুজকে বিয়ের পর ক্যালিফোর্নিয়ায় সংসার পাতেন কেটি। ২০১২ সালে ক্রুজের সঙ্গে বিচ্ছেদের প্রক্রিয়া শুরুর সময় মেয়ে সুরিকে নিয়ে নিউইয়র্কে চলে যান তিনি। সেখানে দুই বছর থাকার পর সম্প্রতি তিনি আবার ক্যালিফোর্নিয়ায় ফেরেন। ক্যালাবসেস শহরে ৩০ লাখ ৮০ হাজার ডলার মূল্যের একটি বাড়িতে মেয়েকে নিয়ে থাকছেন তিনি। জানিয়েছে কন্ট্যাক্টমিউজিক।ক্রুজের সঙ্গে ২০১২ সালের ২৯ জুন বিচ্ছেদের আবেদন করেন কেটি। মাত্র ১০ দিনের মাথায় ৯ জুলাই বিচ্ছেদের কাগজে সই দিয়ে পাঁচ বছরের দাম্পত্যের ইতি টানার চূড়ান্ত সিদ্ধান্ত নেন তাঁরা। টম ক্রুজের সঙ্গে কাগজে-কলমে বিচ্ছেদ চূড়ান্ত হওয়ার পর আদালতের রায়ে সুরির দেখভালের দায়িত্ব পান কেটি।
