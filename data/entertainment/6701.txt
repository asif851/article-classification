
তানিয়া আহমেদ পরিচালিত গুডমর্নিং লন্ডন ছবিতে মিমকে দেখা গেল রীতিমতো নৃত্য পরিচালক বনে গেছেন!সবার কাছে মিম অভিনয়শিল্পী হিসেবেই পরিচিত। তবে নাচের সঙ্গেও মিমের সম্পর্ক একেবারে ছোটবেলা থেকে। সময়-সুযোগ পেলে টিভিতে নাচের অনুষ্ঠানে অংশ নেন, নাচ নিয়ে মঞ্চে হাজির হন। তাই এবার নাচপাগল মিম চলচ্চিত্রে অভিনয় করতে গিয়েই নৃত্য পরিচালনার সুযোগ পেয়ে গেলেন।মিম কোরিওগ্রাফার হওয়ার গল্পটি বললেন এভাবে: ‘লন্ডনে আমরা গুডমর্নিং লন্ডন ছবির গানের শুটিং শুরুর আগমুহূর্তে হঠাৎ করেই তানিয়া আপা বললেন, আমি যেন গানটি কোরিওগ্রাফ করি। আমি তাঁর সাহসে অনুপ্রাণিত হয়েই কোরিওগ্রাফি করতে আগ্রহী হই। দুই দিেন গানের শুটিং শেষ হয়।’প্রথম কোরিওগ্রাফি করার অভিজ্ঞতা কেমন— জানতে চাইলে মিম বলেন, ‘নিজে নাচ করা যতটা সহজ, কোরিওগ্রাফি করা ততটাই কঠিন। শুরুতে আমি ঠিকঠাকভাবে নাচটা তুলে নিতে পারলেও সাজ্জাদকে (গুডমর্নিং লন্ডন ছবিতে মিমের নায়ক) শেখাতে গিয়ে নিজেরটুকু ভুলে যেতাম।’এস আই টুটুলের গাওয়া ‘আকাশে নাকি মাটিতে, কোথায় তুলে রাখি’ গানটির দৃশ্য ধারণে অংশ নিয়েছেন মিম ও সাজ্জাদ। লতিফুল ইসলাম শিবলীর লেখা গানটির সুর ও সংগীত পরিচালনা করেছেন এস আই টুটুল।
