
বছর আটেক আগের কথা, শাকিব তখন ঢাকাই ছবির ব্যস্ত নায়ক। আর অপু তখনো শুধুই দর্শক। নাচের অনুষ্ঠান করতে বগুড়া থেকে মাঝেমধ্যে মায়ের সঙ্গে ঢাকায় আসতেন অপু। কাজ শেষে আবার ফিরে যেতেন বগুড়ায়। ২০০৭ সালে এফ আই মানিকের ‘কোটি টাকার কাবিন’ ছবিতে অভিনয়ের প্রস্তাব পান অপু বিশ্বাস। তখনো অপু জানতেন না, ছবিটিতে তাঁর সহশিল্পী তাঁরই প্রিয় নায়ক শাকিব খান! মায়ের পছন্দের নায়ক রাজ্জাক ছবিটিতে কাজ করছেন জেনে সানন্দে রাজি হয়ে যান অপু। ছবির সেটে শাকিবের সঙ্গে অপুর প্রথম দেখা হয়।সম্প্রতি শাকিবের সঙ্গে প্রথম দেখার সেই গল্প শোনালেন অপু। বললেন, ‘আমি তখনো স্কুলের ছাত্রী। শাকিব খানের “সুভা” ছবিটি দেখি। এই ছবিতে নায়ক শাকিব খানকে দেখে বেশ ভালো লাগে। এরপর “আমার স্বপ্ন তুমি” ছবিটি দেখে শাকিব খানের ভক্ত হয়ে যাই। তখনো ভাবিনি তাঁর সঙ্গে অভিনয় করা হবে। অবশেষে “কোটি টাকার কাবিন” ছবিটি সেই সুযোগ করে দেয়। প্রিয় নায়কের সঙ্গে অভিনয় করার সেই সময়কার অনুভূতি বলে বোঝানো সম্ভব না।’প্রথম দেখায় কী কথা হয়েছিল জানতে চাইলে অপু বললেন, ‘প্রথম দেখাতেই আমি তাঁকে সালাম দিই। ভাইয়া বলে ডাকি। কিছুদিন পর আমরা আউটডোর শুটিংয়ে ঢাকার বাইরে যাই। একটি রোমান্টিক গানের দৃশ্যধারণের কাজ করা হবে। কথা প্রসঙ্গে সে সময় শাকিব আমাকে বলে, “এই, আমাকে ভাইয়া বলে ডাকবে না। হয় শাকিব বলে ডাকবে, না হয় আমার একটা ডাকনাম আছে রানা, সে নামেই ডাকবে। আমার পরিবার এবং খুব কাছের মানুষেরাই আমাকে রানা নামে ডাকে। তাই তুমি আমাকে রানা নামেই ডাকবে।” সেই থেকে শুরু। কখনো শাকিব, কখনো রানা নামে তাকে ডাকি। সময়ের সঙ্গে পাল্লা দিয়ে আমাদের কাজের সংখ্যা বাড়তে থাকে। বলা যায়, আমার প্রায় সব ছবির নায়কই শাকিব খান। আমাদের দুজনের মধ্যে বোঝাপড়াটাও চমৎকার। কাজের কারণে ধীরে ধীরে সহকর্মী থেকে আমাদের সম্পর্ক ভালো বন্ধুত্বে গড়ায়। এখনো আমরা দুজন দুজনের খুবই ভালো বন্ধু।’বর্তমানে শাকিব ও অপু জুটি হয়ে মনতাজুর রহমান আকবরের ‘মাই ডার্লিং’ ছবির কাজ করছেন। পাশাপাশি ‘সত্তা’, ‘মেন্টাল’ ছবির কাজ নিয়েও ব্যস্ত সময় পার করছেন শাকিব। সামনে ‘আরও ভালোবাসব তোমায়’ নামের নতুন একটি ছবির কাজ শুরু করবেন তিনি।
