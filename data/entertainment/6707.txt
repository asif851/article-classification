
রাত সাড়ে ১০টায় উদ্বোধন? কেন? ঢাকাই ছবির অভিনেত্রী মাহিয়া মাহি জানালেন, রাতেই শুরু করেছি। শুরুটা বন্ধুরা মিলেই হলো। কিন্তু মাহির দোকান উদ্বোধনে শুধু বন্ধুরা? এমন কথায় বললেন, এটা তো অনলাইন শপ। শখ থেকেই শুরু করেছি।আজ বুধবার সকালে এমন কথাই হয়েছে ঢাকাই চলচ্চিত্রের তারকা মাহির সঙ্গে। তিনি জানিয়েছেন, গতকাল মঙ্গলবার রাত সাড়ে ১০টায় যাত্রা শুরু করেছে তাঁর অনলাইন শপ ‘স্করপিয়ন হাট’।www. facebook. com/Scorpion-Hut ঠিকানায় গিয়ে যে কেউ দেখে আসতে পারেন মাহির অনলাইন শপটি।‘স্করপিয়ন হাট’ প্রসঙ্গে মাহি বলেন, ‘আমি আলো নিয়ে খেলতে পছন্দ করি। তাই বিভিন্ন ধরনের ল্যাম্পশেড, মোমবাতি আর ঝাড়বাতি তৈরি করছি। এ ছাড়া আরও থাকবে হ্যান্ডব্যাগসহ ঘরে সাজানোর নানান ধরনের জিনিস।’মাহি বলেন, ‘এসব জিনিসপত্র তৈরি করতে ব্যবহার করছি কাঠ, সুতা, দড়ি, চীনামাটির অব্যবহৃত থালাবাটি, জিন্সের কাপড়সহ আরও কিছু। এখন সীমিত পণ্য নিয়ে যাত্রা শুরু হলেও শিগগিরই নানা ধরনের পণ্য যুক্ত হবে স্করপিয়ন হাটে।’স্করপিয়ন হাটের কিছু পণ্য তিনি সংগ্রহ করেছেন বিভিন্ন দেশ থেকে। বললেন, ‘এতে আমার পছন্দ আর রুচির ব্যাপারেও জানতে পারবেন সবাই।’হ্যান্ডিক্র্যাফটস বা হস্তশিল্প সামগ্রী তৈরির অভিজ্ঞতা অর্জনের জন্য সম্প্রতি চীন গিয়েছিলেন মাহি। বললেন, ‘ওখানে কয়েকটি হ্যান্ডিক্র্যাফটস কারখানায় গিয়েছি। নতুন নতুন নকশার নানা জিনিস দেখেছি। কী দিয়ে, কীভাবে সে সব জিনিস তৈরি হয়, তাও দেখা আসার সুযোগ হয়েছে।’মাহি জানিয়েছেন, এখন যে কেউ ফেসবুক পেজে দেওয়া মুঠোফোন নম্বরে কিংবা পেজে মেসেজ করে পণ্যের অর্ডার দিতে পারবেন। সবার আগ্রহের ওপর নির্ভর করবে ভবিষ্যতে স্করপিয়ন হাটের সম্প্রসারণ। এখন মাহি আর তাঁর বন্ধু মৌ মিলে অনলাইন শপটি পরিচালনা করছেন।স্করপিয়ন হাটের পাশাপাশি ঢাকাই ছবির নায়িকা মাহি নতুন ছবি নিয়েও এখন ব্যস্ত। হুমায়ূন আহমেদের ‘কৃষ্ণপক্ষ’ উপন্যাসের কাহিনি নিয়ে নির্মিত চলচ্চিত্রে অভিনয় করছেন তিনি। সকালে বললেন, ‘আজ সারা দিন বাসায় আছি। শুটিং থেকে চার দিন ছুটি নিয়েছি। বন্ধুরা মিলে ভারতের রাজস্থানে বেড়াতে গিয়েছিলাম। গতকাল মঙ্গলবার ফিরেছি। সেখানে তিন দিন ছিলাম।’মাহি কাল সকাল থেকে আবার ব্যস্ত হয়ে যাবেন ‘কৃষ্ণপক্ষ’ নিয়ে। আর এর ফাঁকে ফাঁকেই চলবে তাঁর শখের ‘স্করপিয়ন হাট’।
