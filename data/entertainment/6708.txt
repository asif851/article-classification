
আবারও টিভি টক শোতে ব্যক্তিজীবনের নানা দিক নিয়ে কথা বললেন চিত্রনায়িকা অপু বিশ্বাস। গত ১০ এপ্রিল আট বছরের বিবাহিত জীবনের কথা বলতে সন্তান নিয়ে একটি টিভি টক শোতে অংশ নিয়ে হইচই ফেলে দিয়েছিলেন এই নায়িকা। তবে এবারের টক শোতে ছেলেকে নিয়ে নয়, অপু একাই অংশ নিয়েছেন। ‘সেন্স অব হিউমার’ নামের ওই অনুষ্ঠানে তিনি কথা বলেছেন স্বামী চিত্রনায়ক শাকিব খান, নায়িকা বুবলীসহ বাংলাদেশের চলচ্চিত্রের নানা দিক নিয়ে।অনুষ্ঠানটি আজ শনিবার রাত ১১টায় এটিএন বাংলায় প্রচারিত হবে।এবারের ঈদে মুক্তি পাবে অপু বিশ্বাসের ছবি রাজনীতি। অনুষ্ঠানে সেটা নিয়েও কথা বলেছেন অপু। অনুষ্ঠানের আলাপচারিতার বিষয়গুলো প্রথম আলোকে জানিয়েছেন অপু নিজেই। বলেছেন, ‘আমি এখন যে অবস্থানে আছি, সেখান থেকে আমাকে ঘিরে অনেকের অনেক প্রশ্ন থাকতেই পারে। ভক্ত-দর্শকেরা আমার ও আমার কাজের ব্যাপারে জানতে আগ্রহী হতে পারেন। তাই তাঁদের জন্যই কথা বলেছি আবার।’ সেন্স অব হিউমার অনুষ্ঠানটি উপস্থাপনা করেছেন অভিনেতা শাহরিয়ার নাজিম জয়।
