
দেশভাগ নিয়ে বাংলা ছবি ‘রাজকাহিনি’র হিন্দি সংস্করণ ‘বেগমজান’। সেখানে অভিনয় করেছেন বিদ্যা বালান—এ খবর পুরোনো বটে। এবার ছবির প্রথম পোস্টার প্রকাশিত হলো। সেখানে পোস্টারজুড়েই রয়েছেন বিদ্যা। নিজের টুইটারে পোস্টারের ছবি দিয়ে লিখলেন ‘আ রাহা হু মে’।
বিদ্যা বালান সব সময় ব্যতিক্রমী চরিত্রে অভিনয় করে মাত করেন দর্শকের হৃদয়। সম্প্রতি তাঁকে দেখা গেল ‘কাহানি টু’ ছবিতে। দুর্গা রানি সিং-এর ভূমিকায় করেছেন অনবদ্য অভিনয়। এবার তাঁকে দেখা যাবে ছবির নাম ভূমিকায়। অর্থাৎ বেগমজান চরিত্রে। সেখানে বিদ্যা থাকছেন পতিতালয়ের সর্দার রূপে। গল্পটি একটি পতিতালয়ের। দেশভাগের সময় যার একাংশ পড়ে ভারতের মধ্যে, অন্য অংশ পাকিস্তানে। ইতিমধ্যে কোনো কর্তন ছাড়াই সেন্সর সনদ পেয়েছে ছবিটি। তবে কিছু আপত্তিকর সংলাপ মুছে দেওয়া হয়েছে।ছবিটি পরিচালনা করেছেন সৃজিত মুখার্জি। আরও অভিনয় করেছেন পল্লবী সারদা, প্রিয়াঙ্কা শেঠি, গওহর খান প্রমুখ। মুম্বাই মিরর
