
এ বছরের সেপ্টেম্বরে মুক্তি পাওয়ার কথা নিখিল আদভানি পরিচালিত হিরো ছবিটি। এটি মূলত ১৯৮৩ সালে মুক্তি পাওয়া জ্যাকি শ্রফ অভিনীত হিরো ছবির রিমেক। ছবির কলাকুশলীদের তালিকায় নেই সালমান খানের নাম, তবু এই ছবি নিয়ে খুবই রোমাঞ্চিত সাল্লু। কারণ ‘হিরো’র মূল ভূমিকায় অভিনয় করতে যাচ্ছেন তাঁর দুই শিষ্য! অভিনেতা আদিত্য পাঞ্চোলির ছেলে সুরাজ পাঞ্চোলি এবং সুনীল শেঠির মেয়ে আথিয়া শেঠি আছেন হিরোর নায়ক ও নায়িকার ভূমিকায়। দুই নবাগত অভিনয়শিল্পীকে ছবির জন্য তৈরি করার দায়িত্ব নিয়েছিলেন সালমান। তাই হিরো নিয়ে বেশ রোমাঞ্চিত তিনি। ছবির শুটিং, সম্পাদনা, প্রচারকাজে কাছাকাছি তো থাকছেনই, ছবিটির একটি বিশেষ গানে নাকি কণ্ঠও দিয়েছেন সাল্লু! সালমানের শিষ্যরা বলিউড কাঁপাতে পারেন কি না...দেখা যাক! বলিউডলাইফ।
