
শুটিং শেষ হলো মোরশেদুল ইসলাম পরিচালিত শিশুতোষ চলচ্চিত্র আঁখি ও তার বন্ধুরার। মুহম্মদ জাফর ইকবালের উপন্যাস অবলম্বনে নির্মিত এই চলচ্চিত্র আগামী অক্টোবরের প্রথম সপ্তাহে সেন্সরে জমা দেওয়ার পরিকল্পনা করছেন পরিচালক।
পরিচালক জানান, বান্দরবানের শঙ্খ নদের তীরবর্তী পাহাড়ি এলাকায় শেষ হলো ছবির শুটিংয়ের কাজ। ছবিটির সম্পাদনা, ডাবিং ও শব্দ প্রয়োগের কাজ শেষে এখন চলছে রংবিন্যাসের কাজ।
ছবিটিতে নাম–ভূমিকায় অভিনয় করেছে জাহিন নাওয়ার হক। আরও আছে অনন্য সামায়েল, জুয়াররিয়া আহমেদ, অরিয়ানা কবির, শাকিল আহমেদ, আইমান মাহমুদ, আবদুস শিহাব, সৈয়দ আশিকুজ্জামান, ধ্রুবন্তী ও নাভিদ হাসান। এ ছাড়া অভিনয় করেছেন সুবর্ণা মুস্তাফা, তারিক আনাম খান, আল মনসুর, এস এম মহসিন, মান্নান হীরা, মুনিরা ইউসুফ মেমি, সুস্মিতা সিনহা প্রমুখ। সরকারি অনুদানপ্রাপ্ত ছবিটি যৌথভাবে প্রযোজনা করছে মনন চলচ্চিত্র ও ইমপ্রেস টেলিফিল্ম লিমিটেড।
পরিচালক জানিয়েছেন, আসছে ডিসেম্বরেই মুক্তি পাবে আঁখি ও তার বন্ধুরা। 
