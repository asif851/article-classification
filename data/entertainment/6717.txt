
আজ থেকে আরটিভিতে প্রচার শুরু হচ্ছে ধারাবাহিক নাটক পলাশ ফুলের নোলক। ধারাবাহিকটি রচনা করেছেন ঔপন্যাসিক ইমদাদুল হক মিলন। নির্মাণ করেছেন সঞ্জিত সরকার। আর এ নাটকে অভিনয় করেছেন চঞ্চল চৌধুরী, মৌসুমী হামিদ, ডলি জহুর, ডা. এজাজ, আফজাল শরীফ, রহমত আলী, তারিক স্বপন, শ্যামল জাকারিয়া, সাব্বির আহমেদসহ অনেকেই।
নাটকের গল্পে দেখা যাবে, রবি বড় হয় এতিমখানায়। হোস্টেল সুপারের সহযোগিতায় বিএ পাশও করে। কিন্তু এক সময় তাকে এতিমখানা ছেড়ে দিতে হয়। একদিন কাউকে না বলে অজানার উদ্দেশে রওনা হয় রবি। চেপে বসে একটি বাসে। একটা গ্রামের পাশে বাস এসে থামে। সেখানে ফুলের মালা নিয়ে অপেক্ষা করতে থাকে লোকজন। রহস্যময়ভাবে তাদের সঙ্গে যায় রবি। তাঁর ওপর দায়িত্ব পড়ে এলাকার চেয়ারম্যানের মেয়েকে পড়ানোর। সেখানে ঘটতে থাকে নানা ধরনের নাটকীয়তা। চেয়ারম্যানের মেয়ে বেলির সঙ্গে ঘটতে থাকে সম্পর্কের টানাপোড়েন। এই নিয়ে এগিয়ে যায় নাটকের গল্প।রাত সাতটা ৪০ মিনিটে প্রচারিত হবে ধারাবাহিক নাটকটির প্রথম পর্ব।
