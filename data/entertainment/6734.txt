
পাকিস্তান আর ভারতের ছোট ও বড় পর্দার তারকা, সংগীতশিল্পী ও মডেল আলী জাফরের বিরুদ্ধে যৌন হেনস্তার অভিযোগ করেছেন একই দেশের জনপ্রিয় সংগীতশিল্পী ও অভিনয়শিল্পী মিশা সাফি। ‘হ্যাশ মি টু’ প্রচারণায় যুক্ত হয়ে গতকাল বৃহস্পতিবার বিকেলে টুইটারে মিশা সাফি লিখেছেন, ‘তখন পাকিস্তানে আমি সংগীতজীবন মাত্র শুরু করেছি। ঘটনাগুলো সেই সময়ের। আলী জাফর তখন জনপ্রিয় গায়ক ও নায়ক। তাঁর হাতে অনেক ক্ষমতা। একাধিকবার তাঁর লালসার শিকার হতে হয়েছে আমাকে। তাঁর সঙ্গে আমার পরিচয় অনেক দিনের। আমরা একসঙ্গে থিয়েটার করেছি। নিজের সহশিল্পীর কাছ থেকে এমন আচরণ আমাকে স্তম্ভিত করেছিল। চরম হতাশায় ভুগেছিলাম আমি। সেই সময় পরিবার আমার পাশে থেকেছে।’
জানালেন, গায়িকা হিসেবে প্রতিষ্ঠা পাওয়ার পরেও তাঁকে ওই অভিজ্ঞতার মুখে পড়তে হয়। সবাইকে সচেতন করার জন্য মিশা সাফি আরও লিখেছেন, ‘যাঁরা পাকিস্তানে সংগীত ও অভিনয় জগতে আমার মতো নিজের কেরিয়ার শুরু করতে চায়, আমি চাই সবাইকে সচেতন করতে, যাতে আর কাউকে যৌন হেনস্তার শিকার হতে না হয়।’
ঘটনাটি তো অনেক দিন আগের। এত দিন পর কেন মিশা সাফি তা সামনে নিয়ে এলেন? দুই সন্তানের মা মিশা সাফি বলেন, ‘এত দিন পর বিষটি নিয়ে মুখ খুলছি কারণ আমি আর চুপ করে থাকতে চাই না। অন্যদের সচেতন করার জন্য ঘটনাগুলো সবাইকে জানানো দরকার। বিষয়টি নিয়ে কথা বলা আমার জন্য খুব সহজ ছিল না। তার পরও বলছি, কারণ চুপ করে থাকার সামাজিক সংস্কৃতি আর মেনে নিতে পারছি না। আমার মতো প্রতিষ্ঠিত নায়িকার সঙ্গে যদি এমনটা ঘটতে পারে, তাহলে বাকিদের ক্ষেত্রে কী ঘটছে, তা ভাবা যায়!’
এদিকে মিশা সাফির পর আজ শুক্রবার আরও কয়েকজন নারী আলী জাফরের বিরুদ্ধে যৌন হেনস্তার অভিযোগ এনেছেন। এবার অভিযোগ করেছেন মেকআপ আর্টিস্ট লীনা গনি, সাংবাদিক মহম জাভায়েদ, ব্লগার হুমনা রাজা প্রমুখ।
তবে এসব অভিযোগ অস্বীকার করেছেন আলী জাফর। টুইটারে তিনি লিখেছেন, ‘এসব ষড়যন্ত্র। সম্পূর্ণ মিথ্যা। আমি এর বিরুদ্ধে আইনি ব্যবস্থা নিচ্ছি। কথা বলছি আনজীবীর সঙ্গে।’
পাকিস্তানের লাহোরের ছেলে আলী জাফর বলিউডে অভিনয় করে জনপ্রিয়তা পান। বলিউডে তাঁর প্রথম ছবি ‘তেরে বিন লাদেন’। বলিউডে তাঁর অন্য ছবিগুলো হলো আলিয়া ভাটের সঙ্গে ‘ডিয়ার জিন্দেগি’, ক্যাটরিনা কাইফের সঙ্গে ‘মেরে ব্রাদার কি দুলহান’, তাপসী পান্নুর সঙ্গে ‘চশমে বুদ্দুর’, পরিণীতি চোপড়ার সঙ্গে ‘কিল দিল’ আর ইয়ামি গৌতমের সঙ্গে ‘টোটাল সিয়াপা’।
২০১৩ সালে ইস্টার্ন আই নিউজ পেপার আয়োজিত এশিয়ার আবেদনময় ৫০ পুরুষের তালিকার শীর্ষে ছিলেন আলী জাফর। এর আগে এই তালিকায় পর পর দুই বছর শীর্ষ স্থানে ছিলেন ঋত্বিক রোশন। একই বছর অভিনেতা ও পাকিস্তানি গায়ক আলী জাফরের জন্য ইউটিউবের ওপর থেকে তিন দিনের জন্য নিষেধাজ্ঞা তুলে নেয় পাকিস্তান সরকার। আলী জাফর অভিনীত বলিউডের ছবি ‘চশমে বুদ্দুর’-এর প্রচারণামূলক বিজ্ঞাপন অনলাইনে মুক্তি উপলক্ষে এ সিদ্ধান্ত নেওয়া হয়।
‘কাস্টিং কাউচ’ নিয়ে মুখ খুলেছেন ভারতের দক্ষিণী নায়িকা শ্রী রেড্ডি। তিনি সুরেশ বাবু, কোরাতলা শিবা, অভিরাম দাগ্গুবতী, পবন কল্যাণসহ একাধিক জনপ্রিয় অভিনেতা, পরিচালক আর প্রযোজকের নাম উল্লেখ করেছেন। শ্রী রেড্ডির অভিযোগ নিয়ে এরই মধ্যে বিভিন্ন মহলে হইচই শুরু হয়েছে।
 
