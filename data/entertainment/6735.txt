
আমন্ত্রণপত্রে লেখা ছিল ‘চাঁদনী’ ছবির রজতজয়ন্তী অনুষ্ঠান শুরু হবে সন্ধ্যা সাড়ে ছয়টায়। কিন্তু অনুষ্ঠান শুরু করতে সময় লেগে যায় রাত আটটা। রাত বাড়ার সঙ্গে ঢাকার গুলশান এক নম্বরের রেস্তোরাঁর অনুষ্ঠানস্থলে আসতে শুরু করেন আমন্ত্রিত অতিথিরা। একপর্যায়ে পুরো মিলনায়তনে চলচ্চিত্রের তারকাদের পদচারণে মুখর হয়ে ওঠে। কবরী, এ টি এম শামসুজ্জামান, চম্পা থেকে শুরু করে এ প্রজন্মের আরিফিন শুভ, ইমন, কেউই বাদ যাননি। শেষ পর্যন্ত অনুষ্ঠান তারার মেলায় পরিণত হয়েছে।
এহতেশামুর রহমান পরিচালিত ‘চাঁদনী’ মুক্তির ২৫ বছর পূর্তি উদ্‌যাপন করতে গতকাল শনিবার রাতে এই ছবির জুটি নাঈম-শাবনাজ ঢাকার গুলশানের একটি মিলনায়তনে জাঁকজমকপূর্ণ অনুষ্ঠান আয়োজন করেন। শাবনাজ-নাঈমের ডাকে সাড়া দিয়ে হাজির হন চলচ্চিত্রের বিভিন্ন প্রজন্মের শিল্পী ও কলাকুশলীরা। বাংলাদেশি চলচ্চিত্রের আলোচিত এই তারকা দম্পতিকে অভিনন্দনে সিক্ত করতে বেশির ভাগ তারকা অতিথির হাতে ছিল ফুলের তোড়া। বাংলা সিনেমার দর্শকদের কাছেই শুধু নন, এই জুটি যে তারকাদের কাছেও খুব প্রিয় ও আপন, তা বোঝা গেল সবার আন্তরিক অংশগ্রহণে।‘চাঁদনী’র রজতজয়ন্তী অনুষ্ঠানে মূল মঞ্চের ডান পাশে বসানো হয় নাঈম-শাবনাজ অভিনীত বিভিন্ন ছবির স্থিরচিত্র ও ‘চাঁদনী’ লেখা একটি ছোট মঞ্চ। অতিথিরা একে একে এসে এখানে এই দম্পতির সঙ্গে আলোকচিত্রীদের সামনে হাসিমুখে দাঁড়িয়েছেন। মুহূর্তেই প্রিন্ট করা সেই ছবি ‘চাঁদনী’ ফ্রেমে ডিজাইন করে তা উপহার দেওয়া হয়েছে।অনুষ্ঠানে প্রধান অতিথি ছিলেন সংস্কৃতিমন্ত্রী আসাদুজ্জামান নূর। দম্পতিদের মধ্যে এসেছিলেন ওমর সানী-মৌসুমী, হিল্লোল-নওশীন, শোয়েব-মৌসুমী নাগ, দীপা খন্দকার-শাহেদ আলী। চলচ্চিত্র তারকাদের মধ্যে আরও ছিলেন আরিফিন শুভ, আমিন খান, ফেরদৌস, পপি, পূর্ণিমা, মিম, চম্পা, রোজিনা, অঞ্জনা, কেয়া, অরুণা বিশ্বাস, একা, শিল্পী, মুনমুন, রীনা খান প্রমুখ।এ ছাড়া অংশ নেওয়া অন্য তারকাদের মধ্যে আছেন ফেরদৌস, ইলিয়াস কাঞ্চন, বাপ্পারাজ, সম্রাট, ইমন, আফসানা মিমি, তানভীন সুইটি, বাঁধন, সানজিদা প্রীতি, শোয়েব, ফারজানা চুমকি, ফেরদৌস ওয়াহিদ, কনা, মিশা সওদাগর, জায়েদ খান, সাদেক বাচ্চু, জাভেদ, পরিচালক আজিজুর রহমান, মতিন রহমান, দেবাশীষ বিশ্বাস, মুশফিকুর রহমান গুলজার, শাহীন কবির টুটুল, প্রযোজক খোরশেদ আলম খসরু, এ কে এম জাহাঙ্গীর খান এবং উপস্থাপক আনজাম মাসুদ ও ফারহানা নিশো।‘চাঁদনীসন্ধ্যায়’ অনুষ্ঠানে এহতেশাম ও শাবনাজ-নাঈমকে নিয়ে নির্মিত তথ্যচিত্র দেখানো।
