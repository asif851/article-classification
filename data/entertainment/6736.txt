
‘আমি এমনিতে প্রচণ্ড শব্দে হাসাহাসি করি। কিন্তু লাক্স-চ্যানেল আই সুপারস্টার হওয়ার পর হাসিটাও একটা মাত্রার মধ্যে রাখতে হতো। তবে এবার মনে হয় প্রাণ খুলে হাসতে পারব।’ এনটিভির কৌতুকবিষয়ক অনুষ্ঠান ‘হা-শো’তে বিচারক হয়ে এমন মন্তব্য আজমেরী হক বাঁধনের। অনুষ্ঠানের নাম যখন ‘হা-শো’, তখন প্রাণ খুলে সবাই হাসবেন—এটাই স্বাভাবিক। তবে বাঁধনের জন্য এ অনুভূতি একটু আলাদা। কারণ, ‘হা-শো’ দিয়েই তিনি প্রথমবার বিচারকের আসনে বসছেন। ‘মনে হয় কাজটি কঠিন। কারণ, আমি একটি প্রতিযোগিতার মাধ্যমেই এসেছি। তবে এই প্রতিযোগিতা অন্য রকম।’ বলেন তিনি।তবে বাঁধনের সঙ্গে বিচারক হিসেবে আছেন অভিনেতা এজাজুল ইসলাম ও উপস্থাপক মাজহারুল ইসলাম। এ নিয়ে এজাজুল ইসলাম বলেন, ‘আমি বেশ কয়েক বছর আগে এক দিনের জন্য একটি অনুষ্ঠানের বিচারক হয়েছিলাম। সেটি আমার জন্য আনন্দময় অভিজ্ঞতা ছিল না। তবে এবারের অনুষ্ঠানটির বিষয়ে জানতে পেরে সানন্দে রাজি হয়েছি।’সারা দেশ থেকে বাছাই করা প্রতিযোগীদের নিয়ে শুরু হচ্ছে মূল অনুষ্ঠান।বাঁধন জানান, আগামী জুলাই থেকে শুরু হবে এর শুটিং। অনুষ্ঠানটি উপস্থাপনা করবেন সাজু খাদেম।
