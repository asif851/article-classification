
‘একটা ব্রেক নিতে চাই।’ বললেন টাবু। ৪ নভেম্বর এই বলিউড তারকার জন্মদিন। এর আগে সংবাদমাধ্যমকে নিজের একটি সিদ্ধান্তের কথা বলেন। অভিনয় থেকে বিরতি নিচ্ছেন, এরপর টাবু কী করবেন? না, এ ব্যাপারে এখনই কিছু জানাতে চান না। তবে বড় কোনো পরিকল্পনা আছে, তা বেশ বোঝা যাচ্ছে।
গত ২০ অক্টোবর প্রেক্ষাগৃহে মুক্তি পেয়েছে টাবু অভিনীত ‘গোলমাল অ্যাগেইন’ ছবিটি। রোহিত শেঠির এই ছবিতে অজয় দেবগন, পরিণীতি চোপড়া, আরশাদ ওয়ারসি, তুষার কাপুর, কুনাল খেমু, শ্রেয়াস তালপান্ডের সঙ্গে পর্দা শেয়ার করেছেন তিনি। ৮০ কোটি রুপি বাজেটের এই ছবিটি এরই মধ্যে বক্স অফিসে ১৮০ কোটি রুপি আয় করেছে। ছবিতে টাবুর অভিনয় পছন্দ করেছেন দর্শক।
‘গোলমাল অ্যাগেইন’ ছবির সাফল্যের পর দর্শকদের ধন্যবাদ জানান টাবু। তিনি বলেন, ‘দর্শকদের ধন্যবাদ। তাঁরা ছবিটি দেখেছেন, ছবিটি তাঁরা ভালোবেসে দেখেছেন। অনেকের কাছ থেকই শুনেছি, আমি অভিনয় করেছি বলেই ছবিটি আরও ভালো হয়েছে।’ দ্য ইন্ডিয়ান এক্সপ্রেস
