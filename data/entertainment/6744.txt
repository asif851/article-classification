
১৯৭১ সালের ১ আগস্ট যুক্তরাষ্ট্রের নিউইয়র্কের ম্যাডিসন স্কয়ারে ‘কনসার্ট ফর বাংলাদেশ’ আয়োজনে বব ডিলান যে গিটার বাজিয়েছিলেন, এবার সেই গিটার নিলামে তোলা হচ্ছে। আগামী ১১ নভেম্বর এই নিলাম হবে যুক্তরাষ্ট্রের ডালাসে। নিলাম আয়োজন করছে হেরিটেজ অকশনস। এই প্রতিষ্ঠানের মতে, ১৯৬৩ সালে তৈরি মার্টিন ডি-২৮ অ্যাকুস্টিক গিটারটি নিলামে তিন লাখ ডলারে (২ কোটি ৪৮ লাখ ৬২ হাজার টাকা) বিক্রি হওয়ার সম্ভাবনা রয়েছে।
১৯৭৭ সালে বব ডিলান ‘গিবসন’ গিটার বাজানোর সিদ্ধান্ত নেন। ওই সময় তিনি মার্টিন ০০০-১৮ ও মার্টিন ডি-২৮ গিটার দুটি বিক্রি করে দেন। বব ডিলানের গিটারের রক্ষণাবেক্ষণ করতেন ল্যারি ক্রেগ। তিনি মার্টিন ডি-২৮ গিটারটি ৫০০ ডলার দিয়ে কিনে নেন। প্রমাণ হিসেবে গিটার কেনার সেই রসিদ তিনি এখনো সংরক্ষণ করছেন। এই রসিদে লেখা রয়েছে, ‘মার্টিন ডি-২৮ # ১৯৬৪০৫ এবং এর কেস। ৫০০ মার্কিন ডলারে বব ডিলানের কাছ থেকে কেনা হলো।’ পরে আর্দ্রতাশূন্য একটি ঘরে এই গিটারের স্ট্রিং খুলে রেখে দেন ল্যারি ক্রেগ।
সংবাদমাধ্যমকে ল্যারি ক্রেগ বলেন, ‘গিটারটি বব ডিলানের পছন্দের বাদ্যযন্ত্রের মধ্যে একটি। এই গিটারের রয়েছে ঐতিহাসিক মূল্য। এমন একটি বাদ্যযন্ত্র এত দিন নিজের কাছে সংরক্ষণ করতে পেরেছি, এটা আমার জন্য খুবই আনন্দের। আমার বয়স হয়েছে, তাই এখন গিটারটির জন্য এমন একজন মালিক খুঁজছি, যিনি বব ডিলানের মতোই এই গিটারের যত্ন নেবেন।’
১৯৬০ থেকে ১৯৭৬ সাল পর্যন্ত এই গিটার বাজিয়ে ‘কনসার্ট ফর বাংলাদেশ’সহ বিভিন্ন কনসার্ট মাতিয়েছিলেন বব ডিলান। বিলবোর্ড
