
প্রথম ছবি ‘স্টুডেন্ট অব দ্য ইয়ার’ দেখে কে ভেবেছিল তিনি ভালো অভিনয়ও করতে পারেন? সবাইকে বিস্মিত করতে আলিয়া ভাট অবশ্য খুব বেশি সময় নেননি। দ্বিতীয় ছবি হাইওয়েতেই নিজের জাত চিনিয়ে দেন তিনি।এরপর একে একে ‘টু স্টেটস’, ‘হাম্পটি শর্মা কি দুলহানিয়া’, ‘শানদার’ ছবিগুলোতে বিভিন্ন ধরনের চরিত্র করে আলিয়া প্রশংসিত হয়েছেন। গত শুক্রবার মুক্তি পেয়েছে বলিউডে বহুল আলোচিত ছবি ‘উড়তা পাঞ্জাব’। এখানেও যথারীতি বাজিমাত করেছেন আলিয়া। ছবিটি নিয়ে সেন্সর বিতর্ক, মুক্তির আগেই অনলাইনে পাইরেসি—সবকিছু ছাপিয়ে আলোচনার কেন্দ্রে এখন আলিয়ার অভিনয়।আলিয়ার বাবা মহেশ ভাট ছবিতে মেয়ের অভিনয় দেখে মুগ্ধ। কিছুক্ষণ পরপরই টুইটারে নিজের মুগ্ধতার কথা জানিয়ে দিচ্ছেন তিনি। লিখেছেন, আলিয়া ও শহিদ কাপুর এ ছবিতে অভিনয় করে সাহসের পরিচয় দিয়েছে। বিহারি অভিবাসী হকি খেলোয়াড়ের চরিত্রে আলিয়ার অভিনয় এখন পর্যন্ত তাঁর ‘বেস্ট’!শুধু তা-ই নয়, সহকর্মী শহিদ কাপুরও আলিয়ার প্রশংসায় পঞ্চমুখ। মহেশ ভাটের চেয়ে এক কদম এগিয়ে তিনি বলেছেন, এবারের জাতীয় পুরস্কারটা আলিয়ার ঝুলিতেই যাওয়া উচিত।এতসব প্রশংসায় আলিয়া বিনয় ভোলেননি। বলেছেন, পুরস্কার পাওয়াটা দারুণ ব্যাপার। কিন্তু দর্শকের পছন্দ হলেই তাঁর চলবে। পিটিআই ও এনডিটিভি অবলম্বনে
