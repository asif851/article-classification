
বেশ কয়েক বছর আগে ‘নাচো বাংলাদেশ নাচো’ প্রতিযোগিতার মাধ্যমে বিনোদন জগতে এসেছেন মিম চৌধুরী। ওই প্রতিযোগিতায় প্রথম রানারআপ হয়েছিলেন তিনি। তারপর ব্যস্ত হয়ে পড়েন নাচ ও অভিনয় নিয়ে। এ বছর উচ্চমাধ্যমিক পাস করেছেন তিনি।মোহাম্মদপুর প্রিপারেটরি কলেজের শিক্ষার্থী মিম পড়েছেন ব্যবসায় শিক্ষা বিভাগে। সম্প্রতি প্রকাশিত হয়েছে উচ্চমাধ্যমিক পরীক্ষার ফল। এ গ্রেড নিয়ে পাস করেছেন তিনি। এরপর? মিম জানালেন, ইংরেজি বা বিপণন নিয়ে পড়তে চান তিনি। এরই মধ্যে বিশ্ববিদ্যালয়ে ভর্তির প্রস্তুতি নিয়েছেন। এ দুই বিষয়ে পড়তে মিমের প্রথম পছন্দ ঢাকা বিশ্ববিদ্যালয়। সেখানে ভর্তির সুযোগ না হলে প্রথম সারির যেকোনো একটি বেসরকারি বিশ্ববিদ্যালয়ে ভর্তির চেষ্টা করবেন তিনি।স্নাতক শ্রেণিতে পড়ালেখার পাশাপাশি নিয়মিত নাটক ও নাচ করে যেতে চান মিম। এ বিষয়ে তিনি বললেন, ‘মিডিয়া ছাড়তে চাই না। কারণ, নিজেকে একটি শক্ত অবস্থানে নেওয়ার জন্য অনেক পরিশ্রম করছি। সবার দোয়া ও পরামর্শে এগিয়ে যেতে চাই।’
নিয়মিত নাটকে অভিনয় করছেন মিম। ঈদুল আজহায় একটি চ্যানেলে নাচের অনুষ্ঠানে অংশ নেওয়ার কথা রয়েছে তাঁর।
