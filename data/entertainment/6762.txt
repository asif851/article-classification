
মহেশ ভাট তনয়া আলিয়া ভাটের বলিউডে অভিষেক হয়েছিল অনেকটা এলাম, দেখলাম, জয় করলাম ধরনেরই। স্বল্পতম সময়ে নতুন প্রজন্মের যে কয়েকজন অভিনয়শিল্পী বলিউডে তারকাখ্যাতি পেয়েছেন, আলিয়া ভাটের নাম তাঁদের সবার আগে উচ্চারিত হয়। কিছুদিন আগে ‘হামটি শর্মা কি দুলহানিয়া’ ছবিতে অরিজিৎ সিং ও শ্রেয়া ঘোষালের গাওয়া ‘সমঝাও’ গানটি গেয়েছিলেন আলিয়া। সে গানটি ইউটিউবে দেওয়া হয়েছিল। ইউটিউবে আলিয়া ভাটের গাওয়া ‘সমঝাও আনপ্লাগড’ গানটি পাঁচ কোটি বারেরও বেশি দেখা হয়েছে। আলিয়ার এই গানটি ইউটিউবে পোস্ট করা হয়েছিল ২০১৪ সালের জুলাই মাসে।বলিউডের নির্মাতা করন জোহর আলিয়ার গানের এ খবরটি পোস্ট করেছেন খুদে ব্লগসাইট টুইটারে।খুদে ব্লগসাইট টুইটারে হ্যাশট্যাগে আলিয়াকে যুক্ত করে করন জোহর লিখেছেন, ‘সমঝাও আনপ্লাগডের জন্য ৫০ মিলিয়ন! মেয়ে তুমি এগিয়ে যাও।’ইউটিউবে পোস্ট করা আলিয়ার গানের ভিডিও চিত্রটিতে দেখা যাচ্ছে, আলিয়া মঞ্চে গানটি গাইছেন। আর এর সঙ্গে যুক্ত করা হয়েছে ‘হামটি শর্মা কি দুলহানিয়া’ ছবির বিভিন্ন দৃশ্য। ইন্দো-এশিয়ান নিউজ।
