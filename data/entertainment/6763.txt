
চাঁদের গায়ে চাঁদ না-ও লাগতে পারে। তবে নদীর বুকে ঠিকই নেমে এল চাঁদ, কিংবা পরি বলাই ভালো। ‘নদীর বুকে চাঁদ’ ছবির একটি দৃশ্য নিজের ফেসবুক পেজে দিয়েছেন পরীমনি। গত মে মাসে এই ছবিটির শুটিং করতে সিলেটে গিয়েছিলেন এই অভিনেত্রী। ছবিটা সিনেমার একটি গানের দৃশ্যের।
শওকত হোসেন পরিচালিত ‘নদীর বুকে চাঁদ’ ছবিটিতে পরীমনির সঙ্গে অভিনয় করছেন সাইমন সাদিক। গত মে মাসে সিলেটের জাফলং ও বিছনাকান্দিতে দুটি গানের শুটিং হয়েছিল। তারই একটি গানের দৃশ্যে সাইমন-পরীমনি এভাবে ক্যামেরাবন্দী হন। বিছনাকান্দি এমনিতেই প্রাকৃতিক সৌন্দর্যে ভরপুর। সেই পটভূমিতে দুজনের এই ছবিটি বেশ রোমান্টিক আবহ তৈরি করেছে।পরীমনি ও সাইমন জুটির তৃতীয় ছবি এটি। এর আগে ‘রানা প্লাজা’ ও ‘পুড়ে যায় মন’—এ দুজন জুটি বেঁধেছিলেন।‘চাঁদের গায়ে চাঁদ’-এর শুটিং মে মাসেই শেষ হওয়ার কথা ছিল। জানা গেছে, ছবির কিছু অংশের জন্য আবার শুটিং হচ্ছে। এবারই শেষ হয়ে যাবে সব কাজ। এরপর ছবি যাবে সম্পাদনার টেবিলে।এদিকে পরীমনি নতুন চ্যালেঞ্জের জন্য তৈরি হচ্ছেন। তাঁকে শিখতে হচ্ছে চীনা ভাষা। প্রথম আলোকে তিনি বলেছেন, ‘চীনা ভাষা শেখার চেষ্টা করছি কদিন ধরে। কিন্তু খুবই কঠিন ভাষা। আসলে চীনা ভাষায় একটি ছবির কথাবার্তা হয়েছে। চেজিং মার্ডার নামের ছবিটি ওই দেশের একটি সত্য ঘটনা অবলম্বনে নির্মিত হবে। এ মাসেই শুটিং শুরু হওয়ার কথা।’
