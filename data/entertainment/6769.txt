
বিয়ে নিয়ে লুকোচুরি করে কতজন, দোষ হয় শুধু আনুশকা শর্মা আর বিরাট কোহলির। সবার মনোযোগ যখন ‘বিরুশকা’র বিয়ের দিকে, তখন সামনে এসেছে আরেক বলিউড নায়িকার লুকিয়ে বিয়ে করার খবর। তাঁর বিয়ের সঙ্গে আনুশকা শর্মার বিয়ের একটু মিল আছে। দুজনেরই বিয়ে হয়েছে ইতালিতে। আজ বুধবার জানা গেছে, ভারতের বড় ও ছোট পর্দার তারকা সুরভিন চাওলা দুই বছর আগেই বিয়ে করেছেন। কিন্তু এত দিন তা গোপন রেখেছেন। আজ সকালে নিজের টুইটার পেজে ‘হেট স্টোরি টু’ ছবির এই তারকা তাঁর স্বামীর সঙ্গে একটি ছবি প্রকাশ করে নিজের বিয়ের ঘোষণা দেন।  সুরভিনের বরের নাম অক্ষয় ঠাক্কার। পেশায় ব্যবসায়ী। ২০১৫ সালের ২৮ জুলাই উত্তর ইতালিতে পরিবারের সদস্য আর ঘনিষ্ঠ বন্ধুদের নিয়ে বিয়ের আয়োজন করেন সুরভিন। কিন্তু এত দিন বিয়ের বিষয়টি ঘুণাক্ষরেও কাউকে টের পেতে দেননি।
সুরভিনকে দর্শক প্রথম দেখতে পায় একতা কাপুরের টিভি সিরিজ ‘কাহি তো হোগা’তে। এরপর তিনি জনপ্রিয় কয়েকটি হিন্দি সিরিয়ালে প্রধান চরিত্রে অভিনয় করেন। আর বড় পর্দায় তাঁর উল্লেখযোগ্য কাজ ‘হেইট স্টোরি টু’, ‘হিম্মতওয়ালা’, ‘ওয়েলকাম ব্যাক’, ‘পার্চড’ প্রভৃতি। এ ছাড়া সুরভিন পাঞ্জাব, তামিল, কন্নড় ও তেলেগু ভাষার সিনেমায় অভিনয় করেছেন। সম্প্রতি সুরভিন অভিনীত ‘ছুড়ি’ নামের একটি স্বল্পদৈর্ঘ্য চলচ্চিত্র ইউটিউবে মুক্তি পেয়েছে। এখন তিনি একতা কাপুরের একটি ওয়েব সিরিজের শুটিং করছেন।
জানা গেছে, অক্ষয়ের সঙ্গে সুরভিনের পরিচয় ২০১৩ সালে। দুই বছর প্রেম করার পর তাঁরা বিয়ে করেন। সুরভিন ও অক্ষয় দুজনই তাঁদের বিয়ের খবরটি প্রকাশ্যে আনার জন্য সঠিক সময়ের অপেক্ষায় ছিলেন। হিন্দুস্তান টাইমস
