
অ্যাকশন, সম্মোহনী আবেদনময় উপস্থিতি কিংবা গ্ল্যামারের ধাঁধানো ঝলকানি। সেখান থেকে আজকের ভীষণ রকমের মানবিক, দায়বদ্ধ অ্যাঞ্জেলিনা জোলি। তাঁর রূপান্তরটা সত্যিই বিস্ময়কর। হলিউডের সবচেয়ে আবেদনময়ী নায়িকার খেতাব জেতা জোলির এখনকার সবচেয়ে বড় গুণ তাঁর মানবিক আবেদন।জাতিসংঘের দূত হিসেবে নারীর প্রতি সহিংসতার বিরুদ্ধে কাজ করছেন। যুদ্ধের রাজনীতিতে ঘরহারা লোকজনের প্রতি সবার দৃষ্টি আকর্ষণ করছেন। আফ্রিকার অনাথ শিশুকে মায়ের মমতায় টেনে নিচ্ছেন বুকে।রুপালি পর্দায় আর খুব একটা দেখা যাবে না তাঁকে। ক্যামেরার পেছনে বরং বেশি ব্যস্ত হয়ে পড়ছেন। অন্য জগতে পা রাখার তাড়না থেকেই নাকি জোলি এবার আসছেন রাজনীতিতে। ইউরোপীয় ইউনিয়নের রাজনীতিতে ভূমিকা রাখতে চান বলেই নাকি বাড়ি কিনছেন লন্ডনে।সত্যিই রাজনীতিতে নামলে ভক্তরা স্বাগতই জানাবেন। জোলির মতো মানুষেরাই পারেন রাজাদের কবজা থেকে মুক্ত করে রাজনীতিকে ‘প্রজানীতি’ করে তুলতে! আইএএনএস
