
গানের ভিডিও, নাটক, টেলিছবির পর চলচ্চিত্র পরিচালনায় নাম লেখালেন তানিয়া আহমেদ। ইমপ্রেস টেলিফিল্ম প্রযোজিত সিনেমাটির নাম ভালোবাসা এমনই হয়। ২৭ জানুয়ারি দেশের বিভিন্ন প্রেক্ষাগৃহে মুক্তি পাবে ছবিটি। গত সপ্তাহে হয়ে গেল এর পোস্টার ও বিলবোর্ড উন্মোচন। ছবিটি নিয়ে কথা বললেন তিনি।
কবে মনে হলো যে সিনেমা বানাবেন?
শুরুতে গানের ভিডিও বানাতাম। এরপর খণ্ড ও ধারাবাহিক নাটক। চ্যানেল আইয়ের পরিচালক ফরিদুর রেজা সাগর ভাইকে নতুন একটি নাটকের প্রস্তাব জমা দিই। শুরু থেকেই প্রতিষ্ঠানটি আমাকে সহযোগিতা করত। নাটকের কথা বলতেই একসময় আমাকে সিনেমা বানানোর ব্যাপারে উৎসাহ দিতে থাকে। আমার প্রতি একধরনের ভালোবাসা থেকেই ভালোবাসা এমনই হয়। একে ভালোবাসার উপহার বললে ভুল হবে না। বলা যায়, ভালোবাসার উপহার। আমার প্রায় সব কটি প্রথম কাজই ইমপ্রেস থেকে।প্রথম সিনেমা বানানোর অভিজ্ঞতা কেমন?কেবলই যখন চিত্রনাট্য প্রস্তুত হলো, আমরা লন্ডনে যাওয়ার জন্য তৈরি। এর মধ্যে হঠাৎ জানতে পারলাম, চিত্রগ্রাহকের ভিসা হয়নি। লন্ডনে গিয়ে শুনলাম, সহকারী অসুস্থ। লন্ডনে গিয়ে বুঝলাম, শুরু থেকে প্রায় প্রতিটি কাজ আমাকেই করতে হবে। অবশ্য কিছু সময়ে সহযোগিতা করেছে মিশু সাব্বির। এভাবে কাজ করতাম বলে ইউনিটের সবাই আমাকে আয়রন লেডি বলত। সকাল ৬টা থেকে রাত সাড়ে ১০টা পর্যন্ত চলত শুটিং। হোটেলে ফিরে পরদিনের পরিকল্পনা। নাচের কোরিওগ্রাফিতে অবশ্য সহযোগিতা করেছে মিম।সিনেমাটা নিয়ে বলুন।ছবির গল্পটি শুধু একজন প্রেমিক-প্রেমিকার না। দুই ধরনের প্রেমের। বন্ধুর প্রতি বন্ধুর এবং বয়ফ্রেন্ডের প্রতি গার্লফ্রেন্ডের ভালোবাসা কখনোই কমে না। ভালোবাসা থেকেই যায়। এটাই বিষয়।সিনেমার পরিচালক হতে যাচ্ছেন, কেমন লাগছে?এই সিনেমা আমার সন্তানের মতো। যদিও আমার সন্তান আরশের জন্মের আগে তিনবার হাসপাতালে যেতে হয়েছে। চিকিৎসক আমাকে বলেছিলেন, সন্তান জন্মের বিষয়টি অনিশ্চিত। অনেক প্রতিকূলতার পর তৃতীয় সন্তানটি জন্ম নেয়। অন্যদিকে আমার সিনেমার ট্রেলার ইতিমধ্যে প্রকাশিত হয়েছে। পরিচিত-অপরিচিত সবাই খুব প্রশংসা করেছেন। ব্যাপারটি আমাকে অনুপ্রাণিত করছে।মনে হচ্ছে, অনেক কষ্ট সহ্য করতে হয়েছে। ছবি কি আবার বানাবেন?যদিও অনেক কষ্ট করতে হয়েছে, তারপর ছবিটি যখন বানানো হয়ে গেল, তখন আত্মবিশ্বাস বেড়ে গেছে। এখন তো নেশাগ্রস্ত হয়ে গেছি। আরও সিনেমা বানাতে চাই।সাক্ষাৎকার: মনজুর কাদের
 
