
আজ অভিনেত্রী জাকিয়া বারী মমর জন্মদিন। স্বাভাবিকভাবে সামাজিক যোগাযোগমাধ্যম ফেসবুকে তাঁকে নিয়ে বিভিন্ন পোস্ট দিচ্ছেন তাঁর সহকর্মী, পরিচালক, বন্ধু ও ভক্তরা। সঙ্গে জুড়ে দিচ্ছেন মম ও সংশ্লিষ্ট ব্যক্তির ছবি। অনেকে আবার শুধু মমর ছবি দিয়েই লিখছেন শুভেচ্ছা বার্তা। গতকাল রোববার রাত থেকেই ফেসবুক হয়ে উঠেছে ‘মমময়’। কিন্তু যাঁকে ঘিরে এত শুভেচ্ছা বার্তা, তাঁর কেমন লাগছে?
আজ সোমবার সকালে প্রথম আলোকে মম বললেন, ‘আমি ভীষণ লজ্জা পাচ্ছি। আবার ভালোও লাগছে। সবার এত ভালোবাস পাচ্ছি, মনটা আনন্দে ভরে উঠছে। সবাইকে অনেক অনেক ধন্যবাদ।’
শুধু ফেসবুকেই নয়, মম জানালেন, মুঠোফোনেও শুভেচ্ছা জানাতে অনেকে ফোন করছেন এবং খুদে বার্তা পাঠাচ্ছেন। এ ছাড়া গতকাল রাত ১২টায় তাঁর উত্তরার বাসায় হাজির হয়েছিলেন বেশ কজন বন্ধু, বড় ভাই ও পরিচালক। শুভেচ্ছা জানানোর পাশাপাশি কেকও কেটেছেন সবাই মিলে। জানালেন, মধ্যরাতে পরিচালক শিহাব শাহীন, অভিনেতা আনন্দ খালেদসহ পুরো একটা দল হাজির হয়েছিল। সঙ্গে ছিল উপহার ও দুটি কেক। মমর ভাষায়, ‘ওটা আসলে একটা ‘‘সারপ্রাইজ পার্টি’’র মতো হয়েছে। সবাই না জানিয়ে আমার বাসায় এসেছে। জন্মদিনের শুভেচ্ছা জানিয়েছে।’
কথা প্রসঙ্গে জানালেন, জন্মদিন ঘিরে আজ সারা দিন বিশেষ কোনো আয়োজন নেই। দুপুরের দিকে রাজধানীর এলিফ্যান্ট রোডে মায়ের বাসায় যাবেন। মায়ের সঙ্গে কিছু সময় কাটিয়ে বের হবেন। কিছু কাজও সেরে তবেই বাসায় ফিরবেন তিনি। মমর জন্মদিনে প্রথম আলোর পক্ষ থেকে শুভেচ্ছা।
