
গুনে গুনে ৩৩টি ছবির আইটেম গানে নেচেছেন তিনি। সম্ভবত এ কারণেই ‘আইটেম গার্ল’ তকমা লেগেছে তাঁর কপালে। কিন্তু এতগুলো ছবি মুক্তি পায়নি এখনো, পেয়েছে তার অর্ধেকের কিছু বেশি। এখন আইটেম গার্ল নয়, পুরোদস্তুর অভিনেত্রী হিসেবে নিজেকে পর্দায় মেলে ধরার স্বপ্ন দেখছেন বিপাশা কবীর। প্রস্তুতিও নিচ্ছেন সেভাবেই। পূর্ণ নায়িকা হিসেবে এরই মধ্যে চুক্তিবদ্ধ হয়েছেন নতুন একটি ছবিতে। তালাশ নামের নতুন ছবিটি পরিচালনা করেছেন সৈকত নাসির। এর আগে অবশ্য চারটি ছবিতে নায়িকা হিসেবে অভিনয় করেছেন তিনি। তবে কোনো ছবিই এখনো মুক্তি পায়নি।নতুন সিদ্ধান্ত প্রসঙ্গে বিপাশা কবীর বললেন, ‘আমার শুরুটা আইটেম গান দিয়ে হলেও আমি আসলে মিডিয়ায় এসেছি নায়িকা হতে। তাই আপাতত আইটেম গান করার ইচ্ছে নেই। বড় বাজেটের বা বড় প্রযোজনা প্রতিষ্ঠানের ছবির গান হলে সিদ্ধান্ত খানিকটা পরিবর্তন করতে পারি।’জাজ মাল্টিমিডিয়া প্রযোজিত ভালোবাসার রং সিনেমার আইটেমের গানে পারফর্ম করার মাধ্যমে বড় পর্দায় আসেন বিপাশা কবীর। এর আগে বেশ কয়েকটি নাটক ও টেলিছবিতে অভিনয় করেছেন তিনি। বিপাশা ২০০৯ সালে লাক্স–চ্যানেল আই সুপারস্টার প্রতিযোগিতায় অংশ নেওয়ার মাধ্যমে মিডিয়ায় পা রাখেন।
