
নতুন প্রযোজনা প্রতিষ্ঠান ‘সোনার তরী’ থেকে প্রথম ছবি নির্মাণ করতে যাচ্ছেন নায়িকা পরীমনি। নাম ক্ষত। কয়েক দিন আগে এক অনুষ্ঠান করে প্রযোজনা প্রতিষ্ঠান ও ছবির নাম ঘোষণা করেন তিনি।
আগামী ১৪ এপ্রিল থেকে শুটিং শুরুর কথা আছে ছবিটির। এদিকে শুটিংয়ের আগে ছবির পরিচালক, কলাকুশলী দলবল নিয়ে লোকেশনের খোঁজে বেরিয়ে পড়েছেন পরীমনি।
গত বৃহস্পতিবার রাতে সিলেটের লাক্কাতুড়া পাহাড়ি এলাকায় গেছেন। ছবির লোকেশন খুঁজছেন সেখানে। সঙ্গে আছেন ছবির পরিচালক শামীম আহমেদ রনি। সিলেট থেকে মুঠোফোনে পরিচালক বলেন, ‘মৌলিক গল্পের ছবি এটি। চা-বাগান, পাহাড়—সবই থাকবে গল্পে। আরও দুই দিন লোকেশন খুঁজব এই এলাকায়।’
ছবিতে পরীমনির বিপরীতে অভিনয় করছেন জায়েদ খান।
