
রবীন্দ্রনাথ ঠাকুরের নৃত্যনাট্য ‘চণ্ডালিকা’য় অভিনয় করবেন রবীন্দ্রসংগীতশিল্পী লিলি ইসলাম। নৃত্যনাট্যে তিনি চণ্ডালিকার মায়ের চরিত্রে অভিনয় করবেন। বাংলাদেশ রবীন্দ্রসংগীতশিল্পী সংস্থা আয়োজিত সপ্তবিংশ জাতীয় রবীন্দ্রসংগীত উৎসবে কাল বৃহস্পতিবার রাত আটটায় নৃত্যনন্দন মঞ্চস্থ করবে নৃত্যনাট্যটি। আজ বুধবার সন্ধ্যায় রাজধানীর কেন্দ্রীয় গণগ্রন্থাগারের শওকত ওসমান স্মৃতি মিলনায়তনে শুরু হচ্ছে পাঁচ দিনের এই উৎসব।লিলি ইসলাম ভারতের পশ্চিমবঙ্গের শান্তিনিকেতনে ছিলেন ১১ বছর। পড়াশোনা করেছেন রবীন্দ্রসংগীত বিষয়ে। স্নাতকোত্তর করেছেন। তিনি জানান, রবীন্দ্রসংগীতে পড়াশোনার পাশাপাশি সেখানে অভিজ্ঞ গুরুদের কাছে ব্যক্তিগত উদ্যোগে ভরতনাট্যম আর মণিপুরী নাচও শিখেছেন তিনি। ওই সময় তাঁর নাচ দেখে মুগ্ধ হন বিশ্বভারতীর জ্যেষ্ঠ শিক্ষার্থী শর্মিলা বন্দ্যোপাধ্যায়। লিলি ইসলামকে তিনি শান্তিনিকেতনের বিভিন্ন অনুষ্ঠানে নাচ করার জন্য আমন্ত্রণ জানান। মঞ্চে নিয়মিত নাচ করার সুযোগ পান লিলি ইসলাম।১৯৯০ সালে দেশে ফেরার পর লিলি ইসলাম নাচ পরিবেশন করেন বাংলাদেশ টেলিভিশনে। সন্‌জীদা খাতুনের ওই অনুষ্ঠানটি ছিল ‘গীতাঞ্জলি’। লিলি ইসলাম বলেছেন, ‘এরপর নাচের চর্চা প্রায় ছেড়েই দিয়েছি।’লিলি ইসলামকে আবারও নাচের মঞ্চে ফিরিয়ে আনেন শর্মিলা বন্দ্যোপাধ্যায়। ২০০৯ সালে দিল্লি সফরে নৃত্যনন্দনের ‘চণ্ডালিকা’য় চণ্ডালিকার মায়ের চরিত্রে অভিনয় করেন লিলি ইসলাম। সম্প্রতি পটুয়াখালীতে জাতীয় রবীন্দ্রসংগীত সম্মিলন পরিষদ আয়োজিত রবীন্দ্রসংগীত সম্মেলনে আবারও মঞ্চস্থ হয় নৃত্যনন্দনের ‘চণ্ডালিকা’।লিলি ইসলাম বলেন, ‘আমি নাচ করি, তা অনেকেই জানতেন না। সেদিন আমার নাচ দেখে সবাই ভূয়সী প্রশংসা করেছেন।’চণ্ডালিকার মায়ের চরিত্রে অভিনয় প্রসঙ্গে লিলি ইসলাম বলেছেন, ‘এই নৃত্যনাট্যে চণ্ডালিকার মায়ের চরিত্রে অভিনয়ের অনেক সুযোগ আছে। চণ্ডালিকার মায়ের মনের নানা পরিবর্তন ফুটিয়ে তোলা সহজ কাজ নয়। আমি চেষ্টা করছি।’লিলি ইসলাম আরও জানান, তিনি এখন নিয়মিত ‘চণ্ডালিকা’র মহড়া করছেন। শুধু ‘চণ্ডালিকা’র মধ্যেই নিজের নাচ সীমাবদ্ধ রেখেছেন তিনি। এর বাইরে নাচ নিয়ে আর কিছু ভাবতে চান না।
