
বিয়ে করতে যাচ্ছেন তরুণ মডেল ও অভিনয়শিল্পী ইশিকা খান। পাত্র কায়সার খান লন্ডনপ্রবাসী। পেশায় ব্যবসায়ী। গ্রামের বাড়ি সিলেটে হলেও পাত্রের পরিবারের সবাই লন্ডনে থাকেন। পারিবারিকভাবে এ বিয়ের আয়োজন করা হয়েছে বলে জানান ইশিকা। আরও জানালেন, আগামী ৩০ মার্চ তাঁর গায়েহলুদ, ১ এপ্রিল বিয়ে এবং ৩ এপ্রিল হবে বিবাহোত্তর সংবর্ধনা। হুট করে বিয়ে প্রসঙ্গে ইশিকা বললেন, ‘পুরোটাই পারিবারিক সিদ্ধান্ত। আমি সব সময় পরিবারের সিদ্ধান্ত অনুযায়ী চলতে চেয়েছি। বিয়ের ব্যাপারটিও তা-ই। পরিবারের সবাই যে সিদ্ধান্ত নিয়েছেন, আমি তা মেনে নিয়েছি।’কায়সার খান সম্পর্কে ইশিকা বললেন, ‘এক আত্মীয়র মাধ্যমে তার সঙ্গে পরিচয়। আমাদের প্রথম দেখা হয়েছিল ঢাকার একটি বহুতল শপিং সেন্টারে। পরে দুই পরিবার আলোচনা করে বিয়ের ব্যাপারে সিদ্ধান্ত নিয়েছে।’বিয়ের পরে নিয়মিত অভিনয় করবেন কি না, জানতে চাইলে ইশিকা বললেন, ‘আমি নিয়মিত অভিনয় করতে চাই। তবে যার সঙ্গে আমার বিয়ে হতে যাচ্ছে, তার পরিবারের সবাই লন্ডনপ্রবাসী। আমাকেও সেখানে যেতে হবে। যখন দেশে আসব, তখন কাজ করব।’ ইশিকা খান অভিনয়ের পাশাপাশি কাজ করছেন বিজ্ঞাপনচিত্রে। পাশাপাশি উপস্থাপনাও করছেন।
