
দাদা রাজ কাপুরকে নিয়ে স্বল্পদৈর্ঘ্য চলচ্চিত্র বানাবেন বলিউডের প্রভাবশালী কাপুর পরিবারের ছেলে ‘বরফি’ তারকা রণবীর কাপুর।সম্প্রতি ‘শুরুয়াত কা ইন্টারভেল’ নামের স্বল্পদৈর্ঘ্য চলচ্চিত্র উত্সবের উদ্বোধন অনুষ্ঠানে হাজির হন রণবীর। সেখানে তিনি বলেন, ‘আমার দাদাকে নিয়ে একটি স্বল্পদৈর্ঘ্য চলচ্চিত্র বানাতে চাই আমি। তাঁর জীবনটা ছিল অনেক আনন্দময় ও আকর্ষণীয়। আমার ধারণা, তাঁর জীবনী নিয়ে স্বল্পদৈর্ঘ্য চলচ্চিত্র বানালে অনেক ভালো হবে সেটি।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ সার্ভিস।হিন্দি চলচ্চিত্রের ইতিহাসে অন্যতম সফল অভিনেতা প্রয়াত রাজ কাপুর। অভিনয়ের পাশাপাশি চলচ্চিত্র নির্মাতা হিসেবেও দারুণ প্রশংসিত হয়েছেন তিনি। ১৯৩৫ সালে মুক্তি পাওয়া ‘ইনকিলাব’ ছবিতে অভিনয়ের মাধ্যমে চলচ্চিত্র জগতে যাত্রা শুরু করেন রাজ কাপুর।
রাজ কাপুর অভিনীত ও পরিচালিত উল্লেখযোগ্য চলচ্চিত্রের মধ্যে রয়েছে ‘শ্রী ৪২০’ (১৯৫৫), ‘মেরা নাম জোকার’ (১৯৭০), ‘আগ’ (১৯৪৮), ‘বারাসাত’ (১৯৪৯), ‘আওয়ারা’ (১৯৫১) ও ‘সঙ্গম’ (১৯৬৪)। এ ছাড়া ‘ববি’ (১৯৭৩), ‘সত্যম শিবম সুন্দরম’ (১৯৭৮), ‘রাম তেরি গঙ্গা মাইলি’ (১৯৮৫)-এর মতো ছবির পরিচালক হিসেবে দায়িত্ব পালন করেছেন রাজ কাপুর।
