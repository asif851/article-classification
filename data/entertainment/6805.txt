
 
ইন্টারন্যাশনাল ইন্ডিয়ান ফিল্ম অ্যাকাডেমি পুরস্কার অনুষ্ঠানের ১৪তম আসর থেকে সেরা ছবির পুরস্কার ঝুলিতে ভরেছে ‘বরফি’। সেরা অভিনেতা ও অভিনেত্রীর পুরস্কার পেয়েছেন রণবীর কাপুর ও বিদ্যা বালান। ম্যাকাওয়ে অনুষ্ঠিত তিন দিনের এ আয়োজনের শেষ দিন গতকাল শনিবার রাতে সেরা ছবি, অভিনেতা, অভিনেত্রী, নির্মাতাসহ বিভিন্ন বিভাগে পুরস্কার দেওয়া হয়। এ বছর আইফা থেকে সেরা ছবি, অভিনেতা ও নির্মাতা বিভাগে পুরস্কার পেয়েছে ‘বরফি’। এক খবরে এ তথ্য জানিয়েছে ইন্দো-এশিয়ান নিউজ। বাঙালি বংশোদ্ভূত বলিউডের চিত্রনির্মাতা অনুরাগ বসু পরিচালিত ‘বরফি’ ছবির নামভূমিকায় অনবদ্য অভিনয়ের স্বীকৃতি হিসেবে সেরা অভিনেতা নির্বাচিত হয়েছেন রণবীর কাপুর। তিনি পুরস্কার নিতে অনুষ্ঠানে যোগ দিতে না পারায় তাঁর পক্ষে পুরস্কারটি গ্রহণ করেন অনুরাগ বসু। অনুরাগ বলেন, ‘আজ সত্যিই রণবীরকে অনেক মিস করছি। তাকে ছাড়া ‘‘বরফি’’ ছবিটি তৈরি করা সম্ভব ছিল না আমার পক্ষে।’
‘কাহানি’ ছবির জন্য সেরা অভিনেত্রীর পুরস্কার দেওয়া হয়েছে বিদ্যা বালানকে। সেরা জুটি নির্বাচিত হয়েছেন রণবীর-দীপিকা। সেরা পার্শ্ব-অভিনেতা ও অভিনেত্রী হিসেবে পুরস্কৃত হয়েছেন আনু কাপুর (ভিকি ডোনার) ও আনুশকা শর্মা (যব তক হ্যায় জান)।
 
ভারতীয় চলচ্চিত্রশিল্পে অসামান্য অবদান রাখার স্বীকৃতি হিসেবে আজীবন সম্মাননা পেয়েছেন প্রখ্যাত গীতিকার, কবি ও চিত্রনাট্যকার জাভেদ আখতার। এ ছাড়া, আন্তর্জাতিক চলচ্চিত্রে দারুণ সাফল্য পাওয়ায় বিশেষ পুরস্কারে ভূষিত হয়েছেন বলিউডের বর্ষীয়ান অভিনেতা অনুপম খের। সেরা নবাগত অভিনেতা ও অভিনেত্রীর পুরস্কার পেয়েছেন আয়ুষ্মান খুরানা ও ইয়ামি গৌতম।
