
পরপর কয়েকটি নতুন ছবিতে চুক্তি সই করার পর শাকিব খানের ব্যস্ততা বেড়ে গেছে। এখন তিনি ভারতের হায়দরাবাদে ‘নোলক’ ছবির শুটিং করছেন। শাকিবের ব্যস্ততার কারণে আটকে আছে ‘আমি নেতা হব’ ছবির কিছু কাজ। প্রযোজকের ইচ্ছা, নতুন বছরের ফেব্রুয়ারিতে শাকিব খান ও মিম অভিনীত ছবিটি প্রেক্ষাগৃহে মুক্তি দেবেন। তাই আগেভাগে চলচ্চিত্র সেন্সর বোর্ডের কাছ থেকে ছাড়পত্র নিতে চান তিনি। তাই একটি গানের শুটিং বাকি রেখে গত বৃহস্পতিবার ছাড়পত্রের জন্য ছবিটি চলচ্চিত্র সেন্সর বোর্ডে জমা দেওয়া হয়েছে।ছাড়পত্রের জন্য ‘আমি নেতা হব’ চলচ্চিত্র সেন্সর বোর্ডে জমা দেওয়ার ব্যাপারটি প্রথম আলোকে নিশ্চিত করেছেন ছবির পরিচালক উত্তম আকাশ। তিনি বলেন, ‘প্রযোজক কাজ এগিয়ে রাখতে চান। তাই ছাড়পত্রের জন্য জমা দিয়েছেন। শাকিব খান এখন ভীষণ ব্যস্ত। মূলত তাঁর শিডিউল মেলাতে পারলে গানের কাজ শেষ করব। শাকিব দেশে ফেরার পর তাঁর সঙ্গে আলোচনা করে সিদ্ধান্ত নেব।’গান বাকি রেখে ছাড়পত্রের জন্য ছবি জমা দেওয়া যায়? বাংলাদেশ চলচ্চিত্র সেন্সর বোর্ডের সচিব মুনশি জালাল উদ্দিন আজ শনিবার দুপুরে প্রথম আলোকে বলেন, ‘সাধারণত সিনেমার শুটিং শেষ হওয়ার পর ছাড়পত্রের জন্য জমা দেওয়ার নিয়ম। কিন্তু পরিচালক যদি চান, কিছু দৃশ্য বা গানের শুটিং শেষ হওয়ার আগেও ছবি জমা দিতে পারেন। তবে সে ক্ষেত্রে, বাকি অংশ বা গানের দৃশ্যের শুটিং শেষ করার পর ছাড়পত্রের জন্য ছবিটি আবার জমা দিতে হবে। তখন প্রথম সনদ জমা দিয়ে ছাড়পত্রের চূড়ান্ত সনদের জন্য অপেক্ষা করতে হবে।’উত্তম আকাশ তাঁর ‘আমি নেতা হব’ ছবির শুটিং শুরু করেন গত ৩১ জুলাই। মৌসুমী ও ওমর সানি জুটিকে নিয়ে শুরু হয় শুটিং। পরে শুটিংয়ে যোগ দেন শাকিব খান ও বিদ্যা সিনহা মিম। এই ছবির মধ্য দিয়ে প্রায় নয় বছর পর শাকিব খান ও মিম আবার জুটি হয়েছেন।
