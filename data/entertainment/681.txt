
আগামী ১৭ মে পর্যন্ত অভিনেত্রী নুসরাত ফারিয়াকে পাওয়া যাবে না কোনো শুটিং সেটে। ক্যামেরার সামনে থেকে ইনস্টাগ্রামে ‘কাজে ব্যস্ত’ বলে কোনো ছবিও পোস্ট করবেন না তিনি। যদি সামাজিক যোগাযোগমাধ্যমে এমন কোনো স্থিরচিত্র পেয়েও যান, তাহলে বুঝে নিন সেটা পুরোনো ছবি। কারণ ফারিয়া স্পষ্ট জানিয়ে দিয়েছেন, আগামী এক মাসের জন্য অভিনয় ছেড়ে তিনি মন বসাতে চান পড়ার টেবিলে।১০ মে ব্রিটিশ স্কুল অব ল থেকে আইন বিষয়ের চূড়ান্ত পরীক্ষায় অংশ নেবেন নুসরাত ফারিয়া। পরীক্ষা চলবে ১৭ মে পর্যন্ত। তাই মাসখানেকের জন্য নতুন কোনো ছবির শুটিং করবেন না। ফারিয়া সর্বশেষ বস টু ছবির শুটিং করেছেন। ১৩ এপ্রিল ওই ছবির শুটিং শেষ করে ভারত থেকে দেশে ফেরেন ফারিয়া। এর পরদিনই পয়লা বৈশাখে মুক্তি পায় ফারিয়ার ধ্যাততেরিকি ছবিটি। ছবি মুক্তি উপলক্ষে এই নায়িকা ছবিটির কিছু প্রচারাভিযানেও অংশ নেন। তারপর থেকে ধীরে ধীরে অভিনয়-সংক্রান্ত ব্যস্ততা কমিয়ে আনেন তিনি। প্রস্তুতি নিতে শুরু করেন পরীক্ষার।ফারিয়া বলেন, ‘এখন অভিনয়ের ব্যস্ততা নেই। নতুন ছবির শুটিং শেষ হয়েছে। নতুন আরেকটি ছবি মুক্তি পেয়েছে। আপাতত একটু অবসরেই আছি। পড়াশোনার জন্য ভালো একটা সময় পেয়েছি। নতুন কোনো ছবির কাজ আপাতত হাতে নিচ্ছি না। পরীক্ষার প্রস্তুতির জন্য পুরো সময়টা দিচ্ছি।’ফারিয়া জানান, এক মাসের বিরতিতে লেখাপড়ার পাশাপাশি শরীরচর্চা চালিয়ে যাবেন। তিনি বলেন, ‘আগামী ঈদুল আজহার একটি ছবিতে অভিনয়ের কথাবার্তা শুরু হয়েছে। পরীক্ষার পর যদি সেই ছবিতে কাজ করা হয়, তাই সেটা মাথায় রেখেই শরীরচর্চা চালিয়ে যাচ্ছি। নিজেকে পরীক্ষার পরের সময়ের জন্য ফিট রাখতে চাইছি।’
