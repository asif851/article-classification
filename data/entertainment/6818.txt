
২০১৭ সালের ৬ অক্টোবর ১২৩টি প্রেক্ষাগৃহে মুক্তি পায় ‘ঢাকা অ্যাটাক’। এখনো প্রেক্ষাগৃহে ছবিটির প্রদর্শনী অব্যাহত আছে। আজ শুক্রবার থেকে রাজধানীর বলাকা, মধুমিতা, শ্যামলী আর মতিমহলে আবারও ছবিটির প্রদর্শনী শুরু হয়েছে। পরিচালক দীপংকর দীপন জানালেন, ‘ঢাকা অ্যাটাক’ ১৫তম সপ্তাহ পার করছে। এরই মধ্যে টানা ১০০ দিন ছবিটি দেশে ও দেশের বাইরে বিভিন্ন প্রেক্ষাগৃহে প্রদর্শিত হচ্ছে। এটা বাংলাদেশের চলচ্চিত্রের জন্য ইতিবাচক ঘটনা।
ছবিটি নতুন করে আবার ঢাকার প্রেক্ষাগৃহে মুক্তি দেওয়া প্রসঙ্গে দীপংকর দীপন বলেন, ‘টানা ১০০ দিন আমাদের ছবিটি প্রেক্ষাগৃহে চলছে, এটা আমাদের জন্য উল্লেখযোগ্য ঘটনা। এই মুহূর্তটি আমরা সবাইকে সঙ্গে নিয়ে উদ্‌যাপন করতে চাই।’
‘ঢাকা অ্যাটাক’ ছবিতে অভিনয় করেছেন আরিফিন শুভ, মাহিয়া মাহি, এ বি এম সুমন, শতাব্দী ওয়াদুদ, আলমগীর, আফজাল হোসেন, কাজী নওশাবা আহমেদ, সৈয়দ হাসান ইমাম, শিপন ও তাসকিন রহমান।
