
অনুষ্ঠানে শোনা যাবে মোট চারটি গান। কিন্তু সেটি যদি হয় শাকিলা জাফরের কণ্ঠে, তাহলে নিশ্চয় ভক্তরা নড়েচড়ে বসবেন। অনুষ্ঠানের নাম ‘আজ সকালের গান’। নিয়মিত এ অনুষ্ঠানে আগামীকাল গাইবেন এ শিল্পী। ‘আজ সকালের গান’ অনুষ্ঠানটি উপস্থাপনা করেছেন ফেরদৌস বাপ্পী। 
জানা গেছে, একে একে শাকিলা শোনাবেন ‘তুমি আমার প্রথম সকাল’, ‘কারে বলব আমি মনের কথা’, ‘এ কোনো ফাগুন’ ও ‘ভুলিতে পারি না তারে ভোলা যায় না’ শিরোনামের পরিচিত গানগুলো। তবে শুধু গানই নয়, নানা ধরনের আলাপচারিতায় মাতবেন উপস্থাপক ও জনপ্রিয় এ শিল্পী। অনুষ্ঠানটি পরিচালনা করেছেন সেলিম দৌলা খান। ধারণকৃত এ অনুষ্ঠান প্রচার করা হবে আগামীকাল মঙ্গলবার সকাল ৮টা ২০ মিনিটে, এটিএন বাংলায়।
