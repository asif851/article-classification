
মেরিল-প্রথম আলো পুরস্কারের তারকা জরিপে এবারও সেরা চলচ্চিত্র অভিনয়শিল্পী হিসেবে পুরস্কার ঝুলিতে ভরেছেন ঢাকাই চলচ্চিত্রের জনপ্রিয় অভিনেতা শাকিব খান। এই নিয়ে তিনি ছয়-ছয় বার মেরিল-প্রথম আলো পুরস্কার পেলেন।এবার তিনি এ পুরস্কার পেয়েছেন সাফিউদ্দিন সাফি পরিচালিত ‘পূর্ণদৈর্ঘ্য প্রেমকাহিনী’ ছবিতে অভিনয়ের জন্য। পর পর ছয় বার সেরা নায়ক হিসেবে মেরিল-প্রথম আলো পুরস্কার পেয়ে দারুণ উজ্জীবিত শাকিব খান।অনুভূতি প্রকাশ করতে গিয়ে শাকিব খান বলেন, ‘ভক্তদের ভোটের মাধ্যমে পাওয়া এ পুরস্কারটি বরাবরই আমার কাছে বিশেষভাবে মর্যাদাপূর্ণ। এ নিয়ে ছয় বার পুরস্কারটি পেলাম। পাঁচ বার দর্শকদের ভোটে। আর একবার সমালোচকদের রায়ে। প্রতিবারই এ পুরস্কার পেয়ে পরের বছর আরও অনেক বেশি ভালো কাজ করার তাগিদ অনুভব করি আমি।’শাকিব আরও বলেন, ‘আমি কৃতজ্ঞ ওই সব পাঠক ও ভক্তদের প্রতি, যাঁরা আমাকে মেরিল-প্রথম আলো তারকা জরিপে চলচ্চিত্রের সেরা নায়ক হিসেবে আবারও নির্বাচিত করার জন্য ভোট দিয়েছেন। এ ছাড়া ‘‘পূর্ণদৈর্ঘ্য প্রেমকাহিনী’’ ছবিটির প্রযোজনা প্রতিষ্ঠান এবং আমার সহশিল্পীসহ এর সঙ্গে সংশ্লিষ্ট কলাকুশলীদের ধন্যবাদ এ ধরনের একটি ছবিতে আমাকে অভিনয়ের সুযোগ দেওয়ার জন্য।’
শাকিব খান বর্তমানে তাঁর প্রযোজিত ‘হিরো, দ্য সুপারস্টার’ ছবির কাজ নিয়ে ব্যস্ত সময় পার করছেন। বদিউল আলম খোকন পরিচালিত ছবিটিতে শাকিবের দুই সহ-অভিনেত্রী অপু বিশ্বাস ও ববি। সম্প্রতি প্রেক্ষাগৃহে মুক্তি পেয়েছে শাকিব ও অপু অভিনীত চলচ্চিত্র ‘ডেয়ারিং লাভার’।
