
সুরজ পাঞ্চোলী আর আথিয়া শেঠির ‘হিরো’ ছবির মুক্তির পরপরই যেন অভয়বাণী নিয়ে পাশে এসে দাঁড়িয়েছেন সুরজের ‘ত্রাতা’ ও অভিভাবক সালমান খান। এক টুইটে সালমান খান লিখেছেন— ‘হিরো দেখুন। আপনার টিকিটটি আমাকে পাঠান। ১০০ টিকিটে অটোগ্রাফ দেব আমি। এর একটি আপনারও হতে পারে!’
এর আগেও সুরজের বিভিন্ন বিপদে পাশে এসে দাঁড়িয়েছেন সালমান। ‘এক থা টাইগার’ ছবিতে কাজের সময়েই সালমান খানের সঙ্গে দারুণ সখ্য তৈরি হয়েছিল সুরজ পাঞ্চোলীর। বলিউডে সুরজকে প্রতিষ্ঠিত করার দায়িত্বও নিয়েছিলেন সালমান। সুরজ একবার বলেছিলেন, ‘সালমান স্যার আমাকে বলিউডে কাজ করার সুযোগ করে দিচ্ছেন।’কথা দিলে সালমান খান সে কথা রাখেন। সম্ভবত এ কারণেই বলিউডের নতুন ছবি ‘হিরো’র কাটতি আর প্রচারের কৌশল হিসেবে ছবির টিকিটে তিনি অটোগ্রাফ দেবেন এমন কথা টুইট করে জানিয়েছেন। এক খবরে এ তথ্য জানিয়েছে ইন্দো এশিয়ান নিউজ।সুরজ পাঞ্চোলী আর আথিয়া শেঠি অভিনীত ‘হিরো’ ছবিটি নিয়ে এর আগেও বেশ কিছু প্রচারে অংশ নিয়েছিলেন সালমান খান। সুরজকে নানা বিষয়ে পরামর্শ দিতেন সালমান খান। জিয়া খানের কাছ থেকেও সুরজকে দূরে থাকতেই পরামর্শ দিয়েছিলেন তিনি।২০১০ সালে মুক্তি পাওয়া সঞ্জয় লীলা বানশালীর ‘গুজারেশ’ ছবিতে সহকারী পরিচালক হিসেবে দায়িত্ব পালন করেছেন সুরজ। এ ছাড়া, বক্স অফিসে ঝড় তোলা ছবি ‘এক থা টাইগার’ ছবির পরিচালক কবির খানের সহকারী হিসেবেও কাজ করেছেন তিনি। বলিউডে রাজত্ব করার নানা মন্ত্র সালমানের কাছ থেকে শেখার সুযোগ পেয়েছেন সুরজ। এমনকি আকর্ষণীয় শারীরিক অবয়ব পাওয়ার নানা উপায়ও সুরজকে বাতলে দিয়েছেন সালমান।
