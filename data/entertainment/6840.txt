
গত বছরের মাঝামাঝিতে জাজ মাল্টিমিডিয়া ধ্যাততেরিকি ছবির জন্য রোশানের বিপরীতে নতুন নায়িকা ফারিনকে বেছে নেয়। নতুন খবর, জাজ পোড়ামন ছবির দ্বিতীয় কিস্তি পোড়ামন-২ তৈরির ঘোষণা দিয়েছে। সেই কিস্তির নায়িকা হিসেবেও শোনা যাচ্ছে ফারিনের নাম। নিজের অভিনয়দক্ষতা আরও পাকা করতে জাহাঙ্গীরনগর থিয়েটারে অভিনয় কর্মশালাও করছেন তিনি। এ জন্য সপ্তাহে তিন দিন জাহাঙ্গীরনগর বিশ্ববিদ্যালয়ে যাচ্ছেন তিনি।কিন্তু জাজ মাল্টিমিডিয়ার চেয়ারম্যান আবদুল আজিজ মুখে কুলুপ এঁটেছেন। এখনই নায়িকার নাম ফাঁস করতে চান না এই প্রযোজক। শুধু বললেন, ‘পোড়ামন ২-এর নায়িকার নাম এখনই বলছি না। তবে নতুন একটি জুটি নিয়ে ছবিটি করতে চাই।’ তবে তিনি যা-ই বলুন, জাজের একটি সূত্র বলছে, পোড়ামন–২-এর নায়িকা হতে পারেন ফারিনই। চলতি মাসের শেষের দিক থেকে বান্দরবান ও খাগড়াছড়িতে শুটিং শুরু হবে ছবিটির।এই ছবির জন্য এরই মধ্যে ফারিন প্রস্তুতি নিতে শুরু করেছেন। ফারিন বলেন, ‘ছবিটিতে কাজের জন্য অনেক আশা নিয়ে বসে আছি আমি। কাজটি করার জন্য অনেক পরিশ্রম করছি।’ফারিনের কথায়, ‘আজিজ ভাই আমাকে নিয়ে কাজটি করার কথা বলেছেন। তবে এই চরিত্রের জন্য ভালো অভিনয় করতে হবে। তাই জাহাঙ্গীরনগর বিশ্ববিদ্যালয়ে গিয়ে থিয়েটারে অভিনয় কর্মশালা করছি। ১৫ মার্চের মধ্যে আজিজ ভাই আমার অভিনয়ে উন্নতি দেখেই চূড়ান্ত সিদ্ধান্ত নেবেন।’এদিকে ফারিনের প্রথম ছবি ধ্যাততেরিকির অন্য সব কাজ শেষ, এখন শুধু গানের দৃশ্যায়ন বাকি।
