
মুক্তির জন্য পুরোপুরি প্রস্তুত ওয়াজেদ আলী সুমন পরিচালিত ‘অঙ্গার’। বাংলাদেশের নবাগত অভিনেত্রী জলি এবং ভারতের কলকাতার এ সময়ের জনপ্রিয় নায়ক ওম অভিনীত এ ছবিটি নতুন বছরের শুরুতেই মুক্তি পেতে যাচ্ছে। ২০১৬ সালের জানুয়ারি মাসে বাংলাদেশ-ভারতের যৌথ প্রযোজনার এই ছবিটি মুক্তি পাবে।‘অঙ্গার’ ছবিটির মুক্তির আগে আজ সোমবার রাত আটটায় আনুষ্ঠানিকভাবে এই সিনেমাটির প্রথম টিজার উন্মুক্ত করতে যাচ্ছে অঙ্গারের বাংলাদেশ অংশের প্রযোজনা সংস্থা জাজ মাল্টিমিডিয়া।‘অঙ্গার’ প্রসঙ্গে জাজ মাল্টিমিডিয়ার আব্দুল আজিজ বলেছেন, ‘ ছবি হিসেবে ‘অঙ্গার’ অনেক গোছানো এবং পরিষ্কার। আমার মনে হয়, নতুন বছরের শুরুটাই বেশ জমজমাট করে তুলবে সিনেমাটি।’অঙ্গারের এক মিনিটের টিজারটি জাজ মাল্টিমিডিয়ার অফিশিয়াল ফেসবুক পেজ থেকে ইউটিউবে আপলোড করা হবে। কাল থেকেই অনলাইন কিংবা ইউটিউবে দেখা মিলবে অঙ্গারের প্রথম মুক্তিপ্রাপ্ত প্রথম টিজারটির।এদিকে, ‘অঙ্গার’ ছবির মাধ্যমে ঢাকাই চলচ্চিত্রে অভিষেক হচ্ছে নবাগত অভিনেত্রী জলির। এ ছবিতে তাঁর বিপরীতে আছেন কলকাতার এ সময়ের জনপ্রিয় নায়ক ওম। ‘অঙ্গার’ ছবিতে আরও অভিনয় করছেন অমিত হাসান, আশীষ বিদ্যার্থী, রজতাভ দত্ত, খরাজ মুখার্জি প্রমুখ।ভারতের এসকে প্রোডাকশনের সঙ্গে যৌথভাবে এ ছবিটি প্রযোজনা করছে বাংলাদেশের জাজ মাল্টিমিডিয়া।
