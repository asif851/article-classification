
কাছের বন্ধুবান্ধবদের নিয়ে নিজের বাড়িতে হই-হুল্লোড় করে নতুন বছরকে বরণ করে নিয়েছেন বলিউডের অভিনেত্রী আনুশকা শর্মা। ৩১ ডিসেম্বর দিবাগত রাত থেকে শুরু করে পরদিন সকাল পর্যন্ত মুম্বাইয়ের ইয়ারি রোডে আনুশকার ডুপ্লেক্স অ্যাপার্টমেন্ট ভবনে যেন আনন্দের হাট বসেছিল। সেই আনন্দে যোগ দিয়েছেন ক্রিকেটার বিরাট কোহলিও। সারারাত মাস্তি করে পরদিন বিকেলে আনুশকার বাড়ি থেকে চলে যান বিরাট। বেশ কিছুদিন ধরেই আনুশকা-বিরাটের প্রেমের গুঞ্জন চলছে। আনুশকার বাড়িতে বিরাট নববর্ষ উদযাপন করার পর সেই গুঞ্জন আরও বেশি ডালপালা মেলতে শুরু করেছে।বেশ নাটকীয়তা করেই মাঝরাতে আনুশকার বাড়িতে হাজির হন বিরাট। দক্ষিণ আফ্রিকা সফর শেষে ৩১ ডিসেম্বর রাতে তিনি মুম্বাই বিমানবন্দরে নামেন। তাঁর সফরসঙ্গী অন্য ক্রিকেটাররা তাঁদের জন্য অপেক্ষমাণ বাসে চেপে বিমানবন্দর এলাকা ত্যাগ করলেও থেকে যান বিরাট।
কিছুক্ষণ পর তড়িঘড়ি করে একটি সাদা রংয়ের অডি গাড়িতে চেপে বিমানবন্দর এলাকা ত্যাগ করেন বিরাট। আর তাঁর সঙ্গে থাকা মালপত্র ওঠানো হয় একটি রেঞ্জ রোভার গাড়িতে। গাড়ির নম্বরপ্লেট (এমএইচ.০২.সিআর.৭২৭২) দেখে নিশ্চিত হওয়া যায়, এই গাড়িতেই আনুশকা বিভিন্ন জায়গায় ঘুরে বেড়ান। সম্প্রতি এক খবরে এ তথ্য জানিয়েছে ওয়ান ইন্ডিয়া।
বেশ কিছুদিন ধরেই বলিউড-ক্রিকেট প্রেম উপাখ্যানে নতুন জুটি হিসেবে শোনা যাচ্ছে বলিউডের অভিনেত্রী আনুশকা শর্মা ও ক্রিকেটার বিরাট কোহলির নাম। এত দিন চুপ থাকলেও দিন কয়েক আগে বিষয়টি নিয়ে মুখ খোলেন আনুশকা। সমবয়সী বিরাটের সঙ্গে দেখা-সাক্ষাত্ হয় বলে স্বীকার করলেও তাঁকে স্রেফ বন্ধু বলেই দাবি করেন ২৫ বছর বয়সী এ তারকা অভিনেত্রী।
এ প্রসঙ্গে আনুশকার ভাষ্য ছিল, ‘আমি বিরাটের সঙ্গে অভিসারে মেতে উঠিনি। তবে তাঁর সঙ্গে আমার দারুণ বন্ধুত্বপূর্ণ সম্পর্ক গড়ে উঠেছে। বিরাট খুবই ভদ্র ও মার্জিত একজন মানুষ। হ্যাঁ, মাঝেমধ্যে আমাদের দেখা-সাক্ষাত্ হয়। মুম্বাইয়ে পা রাখলে তিনি আমার কাছে আসেন। আমি মনে করি, এটা খুবই স্বাভাবিক একটি ঘটনা। বন্ধুদের মধ্যে তো দেখা-সাক্ষাত্ হবেই। কিন্তু আমি নিশ্চিত করেই বলতে পারি, আমরা প্রেমের সম্পর্কে জড়াইনি।’
এর কিছুদিন আগে আনুশকার প্রতিবেশীরা দাবি করেছিলেন, আনুশকার বাড়ি থেকে বিরাটকে বের হতে দেখেছেন তাঁরা। নিজের বাড়ির গ্যারেজে বিরাটকে বিদায় দিয়েছেন আনুশকা। এ বিষয়ে জানতে চাইলে আনুশকা বলেন, ‘আমার প্রতিবেশীদের অবসর সময় কাটানোর বোধ হয় তেমন কোনো ভালো ব্যবস্থা নেই। এ জন্য আমার ওপর গোয়েন্দাগিরি করেন তাঁরা।’
শুধু তা-ই নয়, আনুশকা তাঁর অ্যাপার্টমেন্ট ভবনের লিফটে এক মহিলার সামনে বিরাটের ঠোঁটে চুমু খেয়েছেন বলেও খবর চাউর হয়েছিল। কিন্তু বিষয়টিকে বেমালুম অস্বীকার করেছেন এই ‘ব্যান্ড বাজা বারাত’ তারকা। এ প্রসঙ্গে জানতে চাইলে আনুশকা হাসতে হাসতে বলেন, ‘চুমু খাওয়া তো দূরের কথা, কাউকে আলিঙ্গন করার অভ্যাসও আমার নেই। ছবির সেটে সবাই যখন একে অন্যকে আলিঙ্গন করে, তখন খুবই অস্বস্তি অনুভব করি আমি।’
প্রসঙ্গত, একটি শ্যাম্পুর বিজ্ঞাপনচিত্রে কাজ করতে গিয়ে ক্রিকেটার বিরাট কোহলির সঙ্গে আনুশকার সখ্য গড়ে উঠেছিল। গত বছরের ১০ নভেম্বর মাঝরাতে মুম্বাইয়ের ভারসোভা এলাকায় আনুশকার কালো রঙের রেঞ্জ রোভার গাড়িতে দেখা যায় বিরাটকে। তাঁদের একসঙ্গে দেখা যাওয়ার পর এই জুটির প্রেমের খবর চাউর হয় বলিউডে।
এ প্রসঙ্গে একজন প্রত্যক্ষদর্শী দাবি করেন, ‘সেদিন গাড়ির ভেতর আনুশকা ও বিরাটকে স্পষ্ট দেখেছি আমি। সে সময় তাঁরা একে অপরের সঙ্গে গল্পে মশগুল ছিলেন। আনুশকার পরনে ছিল গোলাপি রঙের চমত্কার একটি পোশাক। আর কালো রঙের জিনস ও টি-শার্টের পাশাপাশি মাথায় টুপি পরেছিলেন বিরাট। পরে গাড়িটি ইয়ারি রোডের দিকে চলে যায়। আনুশকা সেখানেই থাকেন।’
ক্রিকেট তারকা ও বলিউডের তারকাদের মধ্যে প্রেমের ইতিহাস বেশ দীর্ঘ। বলিউড-ক্রিকেট প্রেম উপাখ্যানে নাম লিখিয়েছেন শর্মিলা ঠাকুর-মনসুর আলী খান পতৌদি থেকে শুরু করে সংগীতা বিজলানি-আজহার উদ্দিন, নিনা গুপ্তা-ভিভিয়ান রিচার্ডস, কিম শর্মা-যুবরাজ সিং, ঈশা শর্বানী-জহির খানসহ আরও অনেকে।
