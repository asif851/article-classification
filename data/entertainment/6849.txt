
শিল্পকলা একাডেমির জাতীয় নাট্যশালা গতকাল বৃহস্পতিবার ভাসল জ্যাজ মিউজিকের সুর মূর্ছনায়। সেখানে ছিল ‘এ রিটার্ন টু দ্য রুট’ শীর্ষক সংগীতানুষ্ঠান। পরিবেশন করে লন্ডনের অক্সফোর্ড বিশ্ববিদ্যালয়ের শিক্ষার্থীদের জনপ্রিয় জ্যাজ অর্কেস্ট্রা দল ‘দ্য ডোনাট কিংস’। জ্যাজ গানের এ সংগীতসন্ধ্যার আয়োজন করে ২৪তম বিসিএস ফোরাম।সম্মিলিত এ সংগীত আয়োজনে স্যাক্সোফোনের সুরের সঙ্গে পিয়ানো ও বাঁশির মিষ্টি সুর, গিটার-ড্রাম ও কি-বোর্ড শ্রোতার মাঝে ছড়িয়েছে উচ্ছ্বাস। বাণীর সঙ্গে সুরের সহযোগে পরিবেশনায় অংশ নেয় ২২ সদস্যের দলটি। শিকড়ের সন্ধান করা এ আসরে শোনা গেছে রবীন্দ্রনাথেরও গানের বাণী। সেই সঙ্গে ছিল নির্মলেন্দু গুণের ‘স্বাধীনতা এই শব্দটি কীভাবে আমাদের হলো’ কবিতার আবৃত্তি।তাঁদের পরিবেশনায় ছিল বিখ্যাত শিল্পীদের কালজয়ী কিছু গান। এগুলোর মধ্যে ছিল গ্ল্যন মিলারের ‘ইন দ্য মুড’, মেনার্ড ফার্গুসনের ‘ফক্স হাট’, দ্য বিটলসের ‘গড টু গেট ইউ ইন টু মাই লাইফ’, ফ্রাঙ্ক সিনাত্রার ‘আই হ্যাভ গট ইউ আন্ডার মাই স্কিন’, স্টিভ ওয়ান্ডারের ‘ইজন’ট সি লাভ মি’, স্ট্যান কেন্টনের ‘মাই ওয়ান অ্যান্ড অনিল লাভ’, ওয়েসিসের ‘ওয়ান্ডার ফল’।অতিথি হিসেবে অনুষ্ঠানটি উপভোগ করেন সংস্কৃতিমন্ত্রী আসাদুজ্জামান নূর। সংগীতায়োজন শেষে তিনি এই জ্যাজ দলটির সবার হাতে শুভেচ্ছা স্মারক তুলে দেন।
