
ক্রিকেট তারকা বিরাট কোহলি আর বলিউডের তারকা আনুশকা শর্মার প্রেম নিয়ে কৌতূহল আপাতত মিটলেও তাঁদের বিয়ে কবে হচ্ছে— এ সংবাদের পেছনে লেগেছিল বলিউডের সংবাদমাধ্যমগুলো। সম্প্রতি আনুশকা শর্মা তাঁদের বিয়ে নিয়ে কৌতূহল থামাতেই যেন স্পষ্ট করে জানিয়ে দিয়েছেন, খুব শিগগিরই বিয়ের পিঁড়িতে বসছেন না তিনি।
বিরাট এবং আনুশকাকে কিছুদিন আগে মুম্বাইতে হন্যে হয়ে বাড়ি খুঁজতে দেখা গেছে— এমন খবর ছেপেছিল মুম্বাইয়ের বেশ কয়েকটি সংবাদমাধ্যম। আর এর পরপরই নতুন করে বিরাট-আনুশকার বিয়ে নিয়ে কানাঘুষা শুরু হয়।তাঁদের সম্পর্ক নিয়ে বিভিন্ন গুজবের প্রসঙ্গে আনুশকা শর্মা জানিয়েছেন, আমরা কিছুই লুকোচ্ছি না। তাঁরা দুজন যে প্রেম করছেন এ বিষয়টা স্পষ্ট করে জানিয়ে আনুশকা আরও জানিয়েছেন, তাঁদের নিয়ে বিভিন্ন কানাঘুষা আর গুজব তাঁকে বিব্রত করে। তিনি বলেন, ‘তারকা বা জনপ্রিয় ব্যক্তিত্বদের প্রেম ও সম্পর্কের বিষয়টিকে সবাই যেন তাঁদের বিনোদনের বিষয়ই মনে করেন।’বিরাট-আনুশকা খুব দ্রুতই বিয়ের পিঁড়িতে বসছেন— সম্প্রতি সংবাদমাধ্যমগুলোর এমন খবরের বিপরীতে আনুশকা শর্মার পক্ষে একটি বিবৃতি দেওয়া হয়েছে। ওই বিবৃতিতে বলা হয়েছে, অভিনেত্রী আনুশকা শর্মার বিয়ের বিষয়টি নিয়ে যে খবর প্রকাশিত হয়েছে তা সত্য নয়। এ অভিনেত্রী বিয়ে নিয়ে এই মুহূর্তে ভাবছেন না। তিনি তাঁর কাজ নিয়ে বর্তমানে ব্যস্ত। আর আনুশকার বিয়ের বিষয়টি চূড়ান্ত হলে তিনি নিজেই তা স্পষ্ট করে সবাইকে জানিয়ে দেবেন। তার আগে এই বিষয়টি নিয়ে কোনো ধরনের গুজব না ছড়ানোরই অনুরোধ করেছেন আনুশকা।২০১৩ সালে একটি শ্যাম্পুর বিজ্ঞাপনচিত্রে একসঙ্গে কাজ করেন বিরাট কোহলি ও আনুশকা শর্মা। এরপর থেকেই তাঁদের মধ্যে ‘সখ্য’ গড়ে ওঠে।ক্রিকেট তারকা ও বলিউডের তারকাদের মধ্যে প্রেমের ইতিহাসের তালিকাটি বেশ দীর্ঘই বলা চলে। এ তালিকায় নাম লিখিয়েছিলেন শর্মিলা ঠাকুর-মনসুর আলী খান পতৌদি থেকে শুরু করে সংগীতা বিজলানি-আজহারউদ্দিন, নিনা গুপ্তা-ভিভিয়ান রিচার্ডস, কিম শর্মা-যুবরাজ সিং, ঈশা শর্বাণী-জহির খানসহ আরও অনেকে।
