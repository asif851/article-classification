
স্প্যানিশ গায়ক এনরিক ইগলিয়াসিসের ভক্তদের জন্য সুখবর। সব প্রতীক্ষার অবসান ঘটিয়ে অবশেষে বাজারে আসছে এই শিল্পীর নতুন গান। বেশ কিছুদিন ধরেই সামাজিক যোগাযোগমাধ্যমে এর ইঙ্গিত পাওয়া যাচ্ছিল। এবার এনরিকই বিষয়টি খোলাসা করলেন। ১৮ এপ্রিল এই লাতিন তারকা নতুন গান নিয়ে হাজির হচ্ছেন।
‘ডুলে এল কোরাজন’ শিরোনামের এই গানের সংগীত আয়োজন করেছেন উইসিং। এই গানের ঘোষণা দেওয়ার সময় এনরিক তাঁর নতুন গান ‘মেসিং অ্যারাউন্ড’-এর প্রচার করতেও ভোলেননি। এ গানে তাঁর সঙ্গে ছিলেন পিটবুল।গান প্রসঙ্গে বলতে গিয়ে এনরিক পিটবুলের সঙ্গে তাঁর সখ্যের কথা উল্লেখ করেন। তিনি বলেন, ‘আমরা ভালো বন্ধু হয়ে গিয়েছি। পিটবুলকে আমি শ্রদ্ধা করি। আমি মনে করি, সবচেয়ে সেরাটাই এই শিল্পীর প্রাপ্য। তাঁর সঙ্গে কাজ করতে পেরে আমি গর্বিত।’ বিলবোর্ড।
