
ঈদ উপলক্ষে ‘আয়নাবাজি অরিজিনাল সিরিজ’-এর একটি নাটকের শুটিং করার জন্য পুরো ইউনিট গিয়েছিল চট্টগ্রামে। সেখানে শুটিং করার কথা ছিল তানিম রহমানের পরিচালনায় ‘কে? কেন? কীভাবে?’ নামের একটি নাটকের। কিন্তু শুটিং শুরু হওয়ার পরপরই অসুস্থ হয়ে পড়েন পরিচালক। এ কারণে শুটিং শেষ না করেই ঢাকায় ফিরে এসেছে পুরো ইউনিট।
‘কে? কেন? কীভাবে?’ নাটকের অভিনেত্রী ঊর্মিলা শ্রাবন্তী কর বলেন, ‘আমরা ১৭ মে রাতে চট্টগ্রাম আসি। ১৮ বৃহস্পতিবার থেকে শুটিং শুরু হয়। জ্বর নিয়েই অংশু (তানিম রহমান) ভাই বেশ কয়েকটি দৃশ্য ধারণ করেন। ভেবেছিলেন ওষুধ খাওয়ার পর জ্বর কমে যাবে। কিন্তু জ্বর বাড়তে থাকে। পরের দিন আর শুটিং করা সম্ভব হয়নি। পরে সবাই সিদ্ধান্ত নিয়ে ঢাকায় ফিরেছি শুক্রবার।’ইউনিটের সবাই ভেবেছেন তানিম রহমান চিকুনগুনিয়ায় আক্রান্ত হয়েছেন। আজ দুপুরে পরিচালকের স্ত্রী ফারহানা চৌধুরী জানান, তানিমের জ্বরের চিকুনগুনিয়ার উপসর্গ আছে। তবে পরীক্ষা করা হয়েছে। ডাক্তার জানিয়েছেন আপাতত ভয়ের কিছু নেই। এখন চিকিৎসা চলছে।জ্বর সেরে যাওয়ার পরপরই আবার শুটিং শুরু হবে ‘কে? কেন? কীভাবে?’ নাটকের। এই নাটকের আরও একটা চরিত্রে অভিনয় করেছেন সিয়াম আহমেদ।
