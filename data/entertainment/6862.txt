
এবার ইতালিতে পুরস্কার অর্জন করে নিয়েছে তৌকীর আহমেদের নতুন সিনেমা ‘অজ্ঞাতনামা’। ইতালির ত্রেন্তো শহরে অনুষ্ঠিত রিলিজিয়ন টুডে ফিল্ম ফেস্টিভ্যালে স্পেশাল মেনশন অ্যাওয়ার্ড পেয়েছে ছবিটি। গতকাল শনিবার আনুষ্ঠানিকভাবে তৌকীর আহমেদের হাতে পুরস্কার তুলে দেওয়া হয়।
প্রথম আলোর পক্ষ থেকে আজ রোববার যখন তৌকীর আহমেদের সঙ্গে কথা হচ্ছিল, তখন সেখানে ভোর। পুরস্কারপ্রাপ্তির বিষয়টি নিশ্চিত করে তৌকীর আহমেদ বলেন, ‘অনেক প্রতিকূলতার মধ্য দিয়ে সিনেমা নির্মাণের কাজ করতে হয়। এরপর যখন ছবিটি বাইরের দেশে প্রশংসিত হয় ও পুরস্কার জিতে নেয়, তখন নিঃসন্দেহে ভালো লাগে।’উৎসব সম্পর্কে তৌকীর আহমেদ বলেন, ‘এই উৎসবের একটা ব্যাপার আমার কাছে খুবই দারুণ লেগেছে, বর্তমান বিশ্বে তারা প্রতিটি ধর্মকে নতুনভাবে দেখার চেষ্টা করে। এই উৎসবের ছবিগুলোতে তারা মানবিকতাও খোঁজার চেষ্টা করে। আমার ছবিটি পুরস্কারের জন্য মনোনীত হওয়ার পেছনে যে বিষয়টি কাজ করেছে, তা হচ্ছে মাইগ্রেশন অ্যান্ড কো-এক্সিসটেন্স। আমার পুরস্কারপ্রাপ্তির দিন ইতালির অনেক গণ্যমান্য বাঙালি ছিলেন। তাঁদের সামনেই পুরস্কার পাওয়াতে বিষয়টা অন্য রকম হয়েছে।’তৌকীর জানান, ইতালির বাঙালিদের সম্মানে আজ সোমবার সন্ধ্যায় ‘অজ্ঞাতনামা’ ছবির একটি বিশেষ প্রদর্শনীর আয়োজন করা হয়েছে। আগামী মঙ্গলবার ইতালি মিলান হয়ে ঢাকার উদ্দেশে রওনা করবেন তিনি।মুক্তির পরই দেশের বাইরের দুটি উৎসবে অংশ নিয়ে বাজিমাত করে তৌকীর আহমেদের নতুন ছবি ‘অজ্ঞাতনামা’। কসোভোর চলচ্চিত্র উৎসব ‘দ্য গডেস অন দ্য থ্রোন’-এ সেরা পরিচালক ও সেরা চিত্রনাট্যকার এবং ওয়াশিংটন ডিসির সাউথ এশিয়ান ফেস্টিভ্যালে সেরা পরিচালকের পুরস্কার অর্জন করেন তৌকীর। মুক্তির পর এবার চার নম্বর পুরস্কারটি ঝুলিতে ভরে নিল তৌকীরের ‘অজ্ঞাতনামা’।
