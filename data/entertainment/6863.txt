
‘আয়নাবাজি’ চলচ্চিত্রে অভিনয় করে বাজিমাত করা চঞ্চল চৌধুরী আর অভিনেতা আফরান নিশো দুই ভাই!
এতটুকু পড়ে যাঁরা চমকে উঠেছেন তাঁদের জন্য ঘটনা খুলে বলা যাক। আসলে ঘটনাটি ঘটেছে একটি নাটকে। আজ থেকে আরটিভিতে প্রচার শুরু হবে ধারাবাহিক নাটক ‘ইনডিসিপ্লিন্ড’। এই নাটকেও এই দুই অভিনেতা অভিনয় করবেন দুই ভাইয়ের চরিত্রে। এর মধ্যে চঞ্চল চৌধুরীর চরিত্রের নাম আসিফ আর আফরান নিশোর চরিত্রের নাম ইমরান।নাটকটি রচনা করেছেন হামেদ নোমান এবং পরিচালনা করেছেন মিলন ভট্টাচার্য। এতে আরও অভিনয় করেছেন শখ, অপর্ণা, ফারুক আহমেদ, আবদুল্লাহ রানা, শিরিন বকুল, শেলী আহসান, তারিক স্বপন, কাজী উজ্জ্বল, শামীম, জামিল, নয়ন, শিখা মৌ, নিকুল, রাখী চৌধুরী, বর্ষা, তিতান চৌধুরীসহ আরও অনেকে।নাটকটি নিয়ে পরিচালক জানালেন, এই শহরের পাশাপাশি দুই বাড়ির গল্প। যেখানে হাসি, আনন্দ, কান্না সবই আছে।নাটকটি প্রচারিত হবে প্রতি শুক্র, শনি ও রবিবার রাত ৮টা ১০ মিনিটে আরটিভিতে।
