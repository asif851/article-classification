
নতুন ছবিতে অভিনয়ের জন্য চুক্তিবদ্ধ হয়েছেন অভিনেতা ফেরদৌস, মিলন, নিপুণ ও সিমলা। ছবির নাম থ্রি ইললিগ্যাল। ছবিটি পরিচালনা করছেন যুক্তরাজ্যপ্রবাসী পরিচালক আমিনুল ইসলাম। এই চারজন ছাড়াও অভিনয় করবেন চম্পা, শহীদুল আলম সাচ্চু, নবাগত ববি ও বিদেশি কয়েকজন অভিনয়শিল্পী।লন্ডন থেকে ছবিটির পরিচালক বাংলাদেশি অভিনয়শিল্পীদের চুক্তির বিষয়টি নিশ্চিত করে বলেন, ছবিটি বাংলাদেশিদের সচেতন করার উদ্দেশ্যে নির্মিত হবে। অবৈধভাবে বিদেশে এসে কতটা নির্মমতার শিকার হন তাঁরা, তা–ই দেখানো হবে।আনিসুর রহমান মিলন বলেন, ‘ছবির গল্পটা বেশ ভালো লেগেছে। ঈদের পরেই পুরোদমে কাজ শুরুর পরিকল্পনা করেছি আমরা সবাই। এর মধ্যে ভিসা প্রাপ্তিসহ বেশ কিছু আনুষঙ্গিক কাজ রয়েছে। শেষ হলেই শুটিংয়ের জন্য উড়াল দেব।’সিমলা জানান, মানুষকে সচেতন করার উদ্দেশ্যে ছবিটি নির্মিত হচ্ছে।এরই মধ্যে ছবিটির কিছু অংশের শুটিং হয়েছে বাংলাদেশে। বাকি অংশের শুটিং হবে ইংল্যান্ডে এ বছরের শেষ দিকে। পরিচালক জানান, আন্তর্জাতিকভাবে ছবিটির মুক্তির পরিকল্পনা করছেন। সবকিছু ঠিক থাকলে আগামী ভালোবাসা দিবসেই দেখা যাবে থ্রি ইললিগ্যাল।নাটোরের ছেলে আমিনুল ইসলাম বাপ্পী কয়েক বছর ধরেই লন্ডনে থেকে চলচ্চিত্র নির্মাণ বিষয়ে পড়াশোনা করছেন। এর আগে টিভি সিরিয়াল ও শর্টফিল্ম নির্মাণ করেছেন। থ্রি ইললিগ্যাল তাঁর প্রথম পূর্ণদৈর্ঘ্য চলচ্চিত্র।
