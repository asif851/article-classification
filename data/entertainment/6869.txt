
♦ আজ চার বছর পূর্ণ করছে নৃত্যদলটি। ♦ শিল্পীদের একটি প্ল্যাটফর্ম দিতে পূজা সেনগুপ্ত জন্ম দিয়েছিলেন তুরঙ্গমীর। ♦ দিনটি উদযাপন করতে গুলশানে একটি আয়োজন করেছে তুরঙ্গমী।
বাংলাদেশের অনেক নৃত্যশিল্পী অনেক বছর নাচ শিখে একটা সময় হারিয়ে যান। নিজেদের এগিয়ে নিয়ে যাওয়ার জন্য কোনো উপায় থাকে না তাঁদের কাছে। এমন শিল্পীদের একটি প্ল্যাটফর্ম দিতে পূজা সেনগুপ্ত জন্ম দিয়েছিলেন তুরঙ্গমীর। আজ চার বছর পূর্ণ করছে নৃত্যদলটি।
দিনটি উদযাপন করতে গুলশানে একটি আয়োজন করেছে তুরঙ্গমী। আমন্ত্রিত অতিথিদের মধ্যে আছেন বাংলাদেশে যুক্তরাষ্ট্রের রাষ্ট্রদূত মার্শা বার্নিকাট, ভারতের রাষ্ট্রদূত হর্ষ বর্ধন শ্রিংলা ও ভিয়েতনামের রাষ্ট্রদূত ট্রান ভান খোয়া। আসবেন বিভিন্ন সময়ে দলটির সঙ্গে যুক্ত থাকা মানুষেরা। আজকের অনুষ্ঠানে নৃত্যদলের চার বছরের যাত্রা নিয়ে একটি প্রামাণ্যচিত্র দেখানো হবে। পুরস্কৃত করা হবে দলের চার সেরা কর্মীকে।
প্রতিষ্ঠার চার বছর পূর্তিতে দলটি নাচের একটি স্কুল খুলছে। তুরঙ্গমী স্কুল অব ড্যান্স স্কুলটি হবে রাজধানীর ইস্কাটনে। সেটির উদ্বোধনও হবে আজ।
নৃত্যশিল্পী পূজা সেনগুপ্ত বলেন, ‘এই চার বছরে আমরা নয়টি প্রযোজনা করেছি। বাইরের তিনটি উৎসবে আমাদের প্রযোজনা প্রশংসিত হয়েছে। আমরা চাই, বাংলাদেশে নাচ একটি স্বয়ংসম্পূর্ণ শিল্প হিসেবে প্রতিষ্ঠিত হোক।’
