
কলকাতার গায়িকা শুভমিতার সঙ্গে দ্বৈত গানে কণ্ঠ দিলেন বাংলাদেশের ইমরান। নিজের নতুন অ্যালবামের জন্য এই গানগুলো করিয়েছেন নতুন প্রজন্মের আলোচিত এই গায়ক। শিগগিরই বাজারে আসছে তাঁদের গাওয়া দ্বৈত অ্যালবাম। নাম চূড়ান্ত না হলেও ১০ জুলাই ভারতের কলকাতায় ইমরান ও শুভমিতার কণ্ঠে অ্যালবামের গানগুলো রেকর্ডিং করা হয়েছে। এবার একসঙ্গে গানে কণ্ঠ দিলেও এর আগে শুভমিতার গানে সংগীত পরিচালনা করেছেন ইমরান। তিনি বলেন, ‘ভারতের পাশাপাশি শুভমিতা বাংলাদেশের শ্রোতাদের কাছে খুব জনপ্রিয়। আমি এমনিতেই তাঁর গানের ভক্ত। একসঙ্গে গাইতে পেরে ভালো লাগছে। আমার বিশ্বাস, আমাদের নতুন অ্যালবাম থেকে শ্রোতারা এবার ভিন্ন ধরনের কিছু গান পাবেন।’ এ মাসেই সংগীতার ব্যানারে অ্যালবামটি বাজারে আসার কথা রয়েছে। তিনটি গান নিয়ে সাজানো এ অ্যালবামের সব গানই লিখেছেন স্নেহাশিস ঘোষ। সুর ও সংগীত করেছেন ইমরান নিজেই।
