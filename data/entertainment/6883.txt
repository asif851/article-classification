
• ছোট পর্দায় প্রভা কাজ করছেন অনেক বছর। মডেলিংও করেছেন। • ‘মনপুরা’ ছবিতে অভিনয়ের সবকিছু চূড়ান্ত হয়েছিল। • শুটিং শুরুর ১০ দিন আগে জানা যায়, ছবিটি করা হচ্ছে না প্রভার।
ছোট পর্দায় প্রভা কাজ করছেন অনেক বছর। মডেলিংও করেছেন। ইচ্ছা ছিল চলচ্চিত্রে অভিনয় করবেন। ‘মনপুরা’ ছবিতে অভিনয়ের সবকিছু চূড়ান্ত হয়েছিল। শুটিং শুরুর ১০ দিন আগে জানা যায়, ছবিটি করা হচ্ছে না প্রভার। অবশেষে ছবিতে কাজ করতে যাচ্ছেন ছোট পর্দার মডেল ও অভিনয়শিল্পী প্রভা। প্রথম ছবিতে নায়ক হিসেবে পাশে পাচ্ছেন ফেরদৌসকে।
ছোট পর্দার পরিচিত নির্মাতা অঞ্জন আইচ এবারই প্রথম চলচ্চিত্র পরিচালনা করছেন। প্রাথমিকভাবে ছবির দুটি নাম ভাবছেন ‘রূপবতী’ আর ‘জলছবি’। শিগগিরই এর মধ্য থেকে একটি চূড়ান্ত করবেন। ছবির গল্প অঞ্জন আইচের। নারীবাদী গল্পের এই ছবির কেন্দ্রীয় চরিত্রে অভিনয় করবেন প্রভা, এমনটাই জানিয়েছেন অঞ্জন।  প্রভা বলেন, ‘আমার ছবির ভাগ্য খারাপই বলতে পারেন। তাই শুটিং শুরুর আগে এ বিষয়ে কোনো কথা বলতে চাইনি। পরিচালক যেহেতু বলেছেন, তাই এখন কথা বলতে সমস্যা নেই। আপাতত এটুকু বলতে চাই, ছবিটিতে কাজ করছি।’
ফেরদৌস বলেন, ‘এই ছবির বড় শক্তি গল্প। গল্পটা শোনার পর রাজি হতে সময় লাগেনি। ছবিতে আমার জুটি হতে যাচ্ছেন প্রভা। ছোট পর্দায় অভিনয়গুণে দর্শকদের ভালোবাসা অর্জন করেছেন। যেভাবে গল্পটা তৈরি হয়েছে, তাতে বড় পর্দায়ও প্রভা তাঁর অভিনয় দিয়ে দর্শকের মন জয় করতে পারবেন।’ ছবির গল্প প্রসঙ্গে ফেরদৌস বলেন, ‘এটা পুরোপুরি বিনোদনে ভরপুর ছবি।’
অঞ্জন আইচ বলেন, ‘ছবির জন্য ছয় বছর ধরে প্রস্তুতি নিয়েছি। অবশেষে শুরু করতে যাচ্ছি। তিন মাস ধরে প্রি-প্রোডাকশন করছি। হাতে সময় আছে এক মাস। ভালো কিছু করার জন্য আমাদের সর্বোচ্চ চেষ্টা থাকবে।’
ছবির গল্প প্রসঙ্গে অঞ্জন আইচ বলেন, ‘নারীবাদী গল্প। গ্রামীণ থ্রিলার ধাঁচের গল্প হবে এই ছবির প্রধান শক্তি। আমার বিশ্বাস, গল্পটাই দর্শককে ধরে রাখবে।’
ফেরদৌস ও প্রভা ছাড়া ছবির অন্য অভিনয়শিল্পীরা হলেন শতাব্দী ওয়াদুদ, তারিক আনাম খান, সোহেল খান, সাবেরী আলম প্রমুখ। এই ছবিতে গান থাকবে চারটি।
