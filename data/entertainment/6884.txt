
টানা এক দশক প্রেম করার পর বিচ্ছেদ ঘটেছিল বলিউডের তারকা বিপাশা বসু ও জন আব্রাহামের। ‘জিসম’, ‘মাদহোশি’, ‘অ্যাইতবার’-এর মতো বেশ কয়েকটি ছবিতে একসঙ্গে কাজ করেছেন এই দুই বলিউড অভিনয়শিল্পী। তাঁদের মধ্যে এখন আর কোনো সম্পর্কই নেই। জন এখন অন্য আরেক নারীর স্বামী। আর মাত্র দিন কয়েক পর বিপাশাও গাঁটছড়া বাঁধতে যাচ্ছেন বলিউডের আরেক অভিনেতা করন সিং গ্রোভারের সঙ্গে। সাবেক প্রেমিকার বিয়ে প্রসঙ্গে জনের প্রতিক্রিয়া জানতে সাংবাদিকেরা উৎসুক হয়েছিলেন। সাংবাদিকদের সেই উৎসাহ নিমেষেই নিভিয়ে দিয়েছেন জন। কীভাবে?গতকাল সোমবার একটি অনুষ্ঠানে অনেক প্রশ্নের ভিড়ে জন আব্রাহামের কাছে একটি ‘বিশেষ প্রশ্ন’ ছুড়ে দেওয়া হয়েছিল। তাঁর কাছে জানতে চাওয়া হয়, বিপাশার বিয়ে নিয়ে তাঁর প্রতিক্রিয়া কী?কিন্তু সংবাদমাধ্যমের এমন প্রশ্নের কোনো জবাব দেননি ৪৩ বছর বয়সী এই অভিনেতা। প্রশ্ন শুনে মুখের সামনে থেকে মাইক সরিয়ে, অন্যদিকে তাকিয়ে হাঁটতে শুরু করেন এই ‘হাউসফুল-দুই’ তারকা।জন আব্রাহাম ২০১৪ সালে বিয়ে করেন প্রিয়া রাঞ্চালকে। তিনি পেশায় একজন ব্যাংকার।এদিকে ৩০ এপ্রিল প্রেমিক করন সিং গ্রোভারকে বিয়ে করবেন বলিউডের ‘বং বিউটি’ বিপাশা বসু। এনডিটিভি।
