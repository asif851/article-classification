
বাংলাদেশ টেলিভিশনের জনপ্রিয় ম্যাগাজিন অনুষ্ঠান ‘ইত্যাদি’তে ‘একদিন পাখি উড়ে যাবে যে আকাশে’ গানটি গেয়ে ব্যাপক পরিচিতি পান রিকশাচালক আকবর। ঘটনাটি ২০০৩ সালের। এরপর তিনি আরেকটি গান গেয়েছেন, ‘হাত পাখার বাতাসে’। এই গানে তাঁর সঙ্গে মডেল হন চিত্রনায়িকা পূর্ণিমা। রাতারাতি তারকাখ্যাতি পেয়ে যান আকবর। তাঁর গাওয়া গান নিয়ে বেরিয়েছে ছয়টি অডিও অ্যালবাম—‘একদিন পাখি উড়ে’, ‘হাত পাখার বাতাসে’, ‘হঠাৎ দেখা, ‘ইচ্ছে করে’, ‘বেদনার মেঘ’ ও ‘চাঁদ রূপসী’। ‘বাবার জন্য যুদ্ধ’ আর ‘কঠিন পুরুষ’ নামের দুই চলচ্চিত্রে গান গেয়েছেন। তাঁর গাওয়া গানে ঠোঁট মিলিয়েছিলেন প্রয়াত চিত্রনায়ক মান্না। গান গেয়েছেন যুক্তরাষ্ট্র, যুক্তরাজ্য আর অস্ট্রেলিয়ায়। দেশের বিভিন্ন অনুষ্ঠানের মঞ্চেও দেখা যায় তাঁকে।
কিন্তু গোড়াতেই যে তারকাখ্যাতি আকবর পেয়েছিলেন, তা যথাযথভাবে ব্যবহার করতে পারেননি। তাই যতটা উন্নতি হওয়ার সম্ভাবনা ছিল, তা হয়নি। তারপরও আকবর বলেন, ‘খুব ভালো আছি। মঞ্চে বেশি গান করছি। এখান থেকে যে আয় হয়, তা দিয়ে আমার চলে যায়।’
জানালেন, ৪ মে যশোরে গান গাইবেন। গত ২৩ এপ্রিল তিনি গান করেছেন পাবনায়।
এবার জানালেন, অনেক দিন পর নতুন দুটি গানে তিনি কণ্ঠ দিয়েছেন। গতকাল সোমবার রাতে রাজধানীর একটি স্টুডিওতে গান দুটির রেকর্ডিংয়ের কাজ হয়েছে। গান দুটির শিরোনাম ‘কানামাছি’ ও ‘মাটির পরী’। দুটি গানের কথা লিখেছেন ও সুর করেছেন মাহফুজ ইমরান, সংগীতায়োজন করেছেন নাজমুল হক। ঈদুল ফিতর উপলক্ষে আই মিউজিক থেকে গান দুটির মিউজিক ভিডিও প্রকাশ করা হবে।
‘ইত্যাদি’ আর হানিফ সংকেতের প্রতি আকবর খুবই কৃতজ্ঞ। এই কৃতজ্ঞতা জানাতে গিয়ে বললেন, ‘আজ আমাকে যা দেখছেন, এর পেছনে রয়েছে একজন ব্যক্তির অবদান, তিনি হানিফ সংকেত স্যার। উনি আমাকে আবার সৃষ্টি করেছেন। আমি এখন সচ্ছল।’
সামনে পরিকল্পনার ব্যাপারে বললেন, তিনি আবার চলচ্চিত্রে গান গাইতে চান। আর আগামী দিনগুলোতে গান নিয়েই বেঁচে থাকতে চান।
