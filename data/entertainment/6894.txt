
রোড আইল্যান্ডের সমুদ্রসৈকতে নতুন প্রেমিকের সঙ্গে দেখা গেছে মার্কিন পপ সংগীতশিল্পী টেলর সুইফটকে। সমালোচনার বদলে যেন সমাদৃতই হচ্ছেন ২৬ বছর বয়সী জনপ্রিয় এই শিল্পী। কেননা, তাঁর এবারের প্রেমিক হলিউডে সাড়া ফেলা অভিনেতা টম হিডলস্টোন। তাঁকেই টেলরের যোগ্যতম প্রেমিক ভাবছেন টেলর-ভক্তরা।মাত্র ১৫ দিন আগে ডিস্ক জকি কেলভিন হ্যারিসের সঙ্গে বিচ্ছেদ হয় টেলর সুইফটের। টুইটারে সে কথা জানিয়ে টুইট করেছিলেন কেলভিন। নতুন প্রেমিক জুটিয়ে নিতে বেশি সময় নেননি গ্র্যামিজয়ী তরুণ সংগীত তারকা সুইফট। গতকাল বুধবার থেকে হিডলস্টোনের সঙ্গে অভিসারের বেশ কিছু ঘনিষ্ঠ ছবি ছড়িয়ে পড়েছে ইন্টারনেটজুড়ে। এগুলোর একটিতে দেখা গেছে, টম নিজের জ্যাকেট পরিয়ে দিচ্ছেন টেলরকে।এর আগে অন্তত ১০ জন প্রেমিকের সঙ্গে বিচ্ছেদ ও নতুন করে সম্পর্কে জড়িয়ে আলোচনায় এসেছেন এই কণ্ঠশিল্পী। তাঁর বেশির ভাগ প্রেমিকই ছিলেন নিজ নিজ ক্ষেত্রের তারকা। ‘থর’, ‘দ্য অ্যাভেঞ্জার’-এর ‘লোকি’ চরিত্রে অভিনয় করে টেলরের নতুন এই প্রেমিকও বিশ্বজুড়ে পেয়েছেন খ্যাতি ও জনপ্রিয়তা। দেখা যাক টেলরের সঙ্গে কত দিন পর্যন্ত দেখা যায় তাঁকে। হলিউড লাইফ।
