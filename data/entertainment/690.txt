
সালমার স্বামী শিবলী সাদিক ছিলেন দিনাজপুরের নবাবগঞ্জ উপজেলার চেয়ারম্যান। এবারের দশম জাতীয় সংসদ নির্বাচনে দিনাজপুর-৬ আসন থেকে সাংসদ নির্বাচিত হয়েছেন শিবলী। কিন্তু এতেই সন্তুষ্ট নন সালমা। তিনি চান তাঁর স্বামী মন্ত্রী হবে, আর তিনি মন্ত্রীর বউ।
সংগীতশিল্পী সালমা বলেন, ‘অনেক শিল্পীর স্বামীকেই তাঁদের স্ত্রীর পরিচয়ে পরিচিত হতে হয়। আমার ক্ষেত্রে তা নয়। আমি নিজের পরিচয়ের বাইরেও স্বামীর পরিচয়ে পরিচিত হচ্ছি। আশপাশের সবাই আমাকে এমপির বউ বলে সম্বোধন করছেন। স্বামীর পরিচয়ে পরিচিত হতে পেরে আমিও বেশ প্রাউড ফিল করছি। আমি চাই শিবলী শুধু এমপি নয়, সে মন্ত্রীও হবে। আর তখন আমাকে সবাই মন্ত্রীর বউ বলে ডাকবে। সবাই আমার স্বামী আর আমাদের জন্য দোয়া করবেন।’
সালমা আরও জানান, তাঁর শ্বশুরও দিনাজপুরের এমপি ছিলেন। এলাকায় তাঁদের বেশ সুনাম রয়েছে। দিনাজপুরের মানুষজন তাঁদের পরিবারকে অনেক ভালোবাসে।
সালমা বর্তমানে দিনাজপুরে রয়েছেন। ১০ জানুয়ারি তিনি ঢাকায় ফিরবেন বলে জানিয়েছেন। সালমা বলেন, ‘নির্বাচন উপলক্ষে ২৫ ডিসেম্বর ঢাকা থেকে দিনাজপুর এসেছি। শ্বশুরবাড়ি ও আশপাশের লোকজনের সঙ্গে কুশলবিনিময় করে চমত্কার কয়েকটি দিন কাটছে। ঢাকায় ফিরে নতুন অ্যালবামের কাজ শুরু করার কথা ভাবছি।’
নতুন অ্যালবাম প্রসঙ্গে সালমা বলেন, অ্যালবামের ছয়টি গানের সুর-সংগীতের কাজ এর মধ্যেই শেষ হয়েছে। এখন শুধু কণ্ঠ দেওয়ার কাজ বাকি। শিগগিরই এর গানগুলোয় কণ্ঠ দেবেন তিনি। বাংলা নববর্ষে নতুন অ্যালবামটি বাজারে ছাড়া হতে পারে। এর আগে সালমার ছয়টি একক অ্যালবাম প্রকাশ হয়েছে।
