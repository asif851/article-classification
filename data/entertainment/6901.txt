
‘আমি নিঃস্ব হয়ে যাব...’—পূর্ণদৈর্ঘ্য প্রেমকাহিনি ছবির গানটি ইদানীং বেশ জনপ্রিয় হয়েছে। গানটিতে কণ্ঠ দিয়েছেন চন্দন সিনহা। কথা লিখেছেন কবির বকুল, সুর ও সংগীত পরিচালনা করেছেন কৌশিক হোসেন। আর পর্দায় গানটির সঙ্গে অভিনয় করেছেন আরিফিন শুভ ও জয়া আহসান।চন্দন সিনহা এর আগে প্রয়াত পরিচালক আবদুল্লাহ আল মামুনের শীর্ষবিন্দু, জোয়ার ভাটা ও এক জনমে ধারাবাহিক নাটকের শিরোনাম গানে কণ্ঠ দিয়েছেন। সব কটি গানই জনপ্রিয়তা পেয়েছে। তিনি কণ্ঠ দিয়েছেন চলচ্চিত্রের গানেও।পূর্ণদৈর্ঘ্য প্রেমকাহিনি ছবিটি প্রেক্ষাগৃহে মুক্তি পেয়েছে এবার ঈদুল আজহায়। তার আগেই এসেছে ছবিটির গান নিয়ে অডিও অ্যালবাম। ‘আমি নিঃস্ব হয়ে যাব...’ গানটি জনপ্রিয় হওয়ার পর চন্দন সিনহা বলেন, ‘গানই আমার প্রাণ। সংখ্যা নয়, আমি ভালো গান গাওয়ার ব্যাপারে বিশ্বাসী। “আমি নিঃস্ব হয়ে যাব...” গানটি শ্রোতারা শুনছেন, অনেকের কাছ থেকেই প্রশংসা পাচ্ছি। এতটা জনপ্রিয় হবে, আগে ভাবিনি। গানটি অসংখ্য দর্শক-শ্রোতার মন জয় করেছে, তাই ভালো লাগছে।’
