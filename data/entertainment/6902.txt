
ক্যাটরিনা কাইফ স্পেনের ইবিজা সমুদ্রসৈকতে রণবীর কাপুরের সঙ্গে অবকাশযাপনের সময় বিকিনি পরা অবস্থায় ক্যামেরাবন্দী হয়েছিলেন জুলাই মাসে। এ ঘটনায় বিব্রত কি না, জানতে চাইলে সম্প্রতি ক্যাটরিনা জানিয়েছেন, ‘আমাকে দেখে কি বিব্রত মনে হয়! শুরুর দিকে এ ঘটনায় মনে প্রচণ্ড আঘাত পেয়েছিলাম, অনেক রাগও হয়েছিল। কিন্তু কখনোই বিব্রত বোধ করিনি।’ক্যাটরিনা আরও বলেছেন, ‘আমাকে না জানিয়েই আমার একান্ত ব্যক্তিগত মুহূর্তের ছবি তুলে তা ফাঁস করা হয়েছে। সংবাদকর্মীরা এভাবে আমার ব্যক্তিগত জীবনে হস্তক্ষেপ করায় মনে প্রচণ্ড আঘাত পেয়েছিলাম। কিন্তু তখন আমি মোটেও বিব্রত হইনি, এখনো একটুও বিব্রত নই। ভবিষ্যতে যদি আপনারা আমার এ ধরনের ছবি তুলতে চান, দয়া করে আগেই জানিয়ে দেবেন। মানানসই পোশাকে আমি নিঃসংকোচে ক্যামেরার সামনে দাঁড়িয়ে যাব। অন্তত লাল আর সাদা রংয়ের পোশাক আমি পরব না। কারণ আমি খুব ভালো করেই জানি, লাল আর সাদা রংয়ের অন্তর্বাস একেবারেই বেমানান।’সচরাচর লজ্জার কারণে ব্যক্তিগত প্রসঙ্গ এড়িয়ে চলার চেষ্টা করতে দেখা গেছে ক্যাটকে। কিন্তু সম্প্রতি এক সংবাদ সম্মেলনে ব্যক্তিগত প্রসঙ্গ নিয়ে যতগুলো প্রশ্ন তাঁর দিকে ছুড়ে দেওয়া হয়েছে, তার সবগুলোরই জবাব দিয়েছেন বলিউডের অন্যতম জনপ্রিয় এ তারকা অভিনেত্রী। এক খবরে এমনটিই জানিয়েছে ইন্দো-এশিয়ান নিউজ।রণবীরের সঙ্গে অবকাশযাপনের ছবি ফাঁসের পর সংবাদমাধ্যমে খোলা চিঠিও লিখেছিলেন ক্যাটরিনা। এ প্রসঙ্গে জানতে চাইলে তিনি বলেন, ‘আমি নয় বছর ধরে ভারতীয় চলচ্চিত্রশিল্পের সঙ্গে জড়িত। বোনদের সঙ্গে বহুবার আমি স্পেনে ছুটি কাটাতে গিয়েছি। কিন্তু দীর্ঘ নয় বছরে কখনোই আমার জীবনে এমন ঘটনা ঘটেনি।’ক্যাটরিনা আরও বলেন, ‘ছবি ফাঁসের ঘটনার পর বহুবার আমাকে এ-সংক্রান্ত প্রশ্নের মুখে পড়তে হয়েছে। শুরুর দিকে খুব রাগ লাগত। কিন্তু আমার সহকর্মীরা আমাকে বুঝিয়েছেন, এ ধরনের ঘটনা আমার পেশাজীবনেরই একটি অংশ। মানুষ ভুল করে এবং ভুল থেকে শিক্ষা নেয়। এভাবেই জীবন এগিয়ে চলে।’প্রসঙ্গত, গত জুলাই মাসের শুরুর দিকে ম্যাকাওতে আইফা অনুষ্ঠানে যোগ দেওয়ার কথা বলে ক্যাটরিনা চলে যান স্পেনে। সেখানে আগে থেকেই তাঁর জন্য অপেক্ষা করছিলেন রণবীর। স্পেনের ইবিজা সমুদ্রসৈকতে অবকাশযাপনের সময় গোপনে তাঁদের একান্ত মুহূর্তগুলো ক্যামেরাবন্দী করেন আলোকচিত্রীরা। পরে ছবিগুলো প্রকাশিত হয় ‘স্টারডাস্ট’ ম্যাগাজিনে। ছবিগুলোতে লাল ও সাদা রংয়ের অন্তর্বাস পরা অবস্থায় দেখা যায় ক্যাটকে।
ছবি ফাঁসের ঘটনায় শুরুতে মুখ না খুললেও প্রতিক্রিয়া জানাতে পরে একটি খোলা চিঠি লেখেন ক্যাটরিনা। সেই চিঠিতে তিনি লেখেন, ‘আমি স্পেনে অবকাশযাপনে গিয়েছিলাম। সে সময় লুকিয়ে এসব ছবি তোলা হয়েছে কোনো রকম অনুমতি না নিয়েই। শুধু তা-ই নয়, ছবিগুলো প্রকাশও করা হয়েছে বাণিজ্যিক লাভের উদ্দেশ্যে। ভীরু-কাপুরুষের মতো এমন কাজ কোনোভাবেই গ্রহণযোগ্য নয়।’ক্যাটরিনা আরও লেখেন, ‘তারকাদের ব্যক্তিগত জীবনের প্রতি বিন্দুমাত্র শ্রদ্ধা না দেখিয়ে ও শালীনতার তোয়াক্কা না করে অসাধু সাংবাদিকতার চর্চা চলছে। একশ্রেণীর অসাধু সাংবাদিক শকুনের মতো ওত পেতে তারকাদের ব্যক্তিজীবনে হস্তক্ষেপ করছেন। আমার এসব ছবি ফাঁস করে সেই অসাধু সাংবাদিকতাকেই উত্সাহিত করা হয়েছে। বরাবরই গণমাধ্যমের সঙ্গে আমি সুসম্পর্ক বজায় রেখেছি। চাইলেই যেকোনো সময় গণমাধ্যমকর্মীরা আমার সঙ্গে যোগাযোগ করতে পারেন। কাজেই আমার ওপর এভাবে চুপিসারে আক্রমণ চালানোর কোনো কারণ নেই।’স্পেনের ইবিজা সমুদ্রসৈকতে অবকাশযাপনে গিয়ে আলোকচিত্রীদের ফাঁদে ধরা পড়ে রণবীর ও ক্যাটরিনাকে কম ঝামেলা পোহাতে হয়নি। তাঁদের অন্তরঙ্গ মুহূর্তের ছবি ফাঁসে বিতর্কের ঝড় উঠলেও, এ ঘটনাকে তাঁরা পাত্তাই দেননি। গত অক্টোবর মাসে আবার ছুটি কাটাতে নিউইয়র্কে যান তাঁরা। তখন এ জুটিকে ম্যানহাটনের একটি প্রেক্ষাগৃহে অভিসারে মেতে উঠতেও দেখা যায়।
