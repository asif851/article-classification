
ঢাকাই ছবির চলচ্চিত্রের জনপ্রিয় অভিনেতা ফেরদৌস। অভিনয় করে ঘুরে তুলে নিয়েছেন জাতীয় চলচ্চিত্র পুরস্কারও। অভিনয়জীবনের শুরু থেকেই দুই বাংলায় সমানতালে কাজ করে চলছেন তিনি। ছবির শুটিংয়ে আজ ঢাকায় তো কাল কলকাতা— এমনই বাস্তবতা তাঁর। বেশ কয়েক বছর ধরে এভাবেই কাটছে ফেরদৌসের দিনকাল।যে ফেরদৌস দুই বাংলায় সমানতালে কাজ করে চলছেন, তাঁর চোখে ঢাকা ও কলকাতা কেমন জানতে চাইলে তিনি বলেন, ‘অনেকে মনে করতে পারেন, আমি কলকাতায় অতিথি। আমি আসলে ঢাকায় তো নয়ই— কলকাতাতেও কিন্তু অতিথি না। দুটোই বাংলা। আমি বাঙালি। আমার কাছে, দুটোই আমার ঘর। দুই জায়গার মানুষকেই আমি খুব আপন মনে করি। তাঁরাও আমাকে অনেক আপন ভাবেন। আমার কাছে তো ঢাকা-কলকাতা মনে হয়, ক্যান্টনমেন্টের বাসা থেকে ওল্ড ডিওএইচএস এর বাসায় যাওয়ার মতোই। আরও সহজ করে বললে, একটা আমার মায়ের বাসা, আরেকটা বউয়ের বাসা। হা হা হা...।’সম্প্রতি ফেরদৌস কলকাতা থেকে একটি ছবির শুটিং শেষ করে ঢাকায় ফিরেছেন। প্রদ্যুত ব্যানার্জির নাম ঠিক না হওয়া এ ছবিতে তাঁর সহশিল্পী পলোমি সেনগুপ্ত ও ঋতিকা সেন। এ ছবিতে ফেরদৌস সহশিল্পী হিসেবে আরও পেয়েছেন গুণী অভিনেতা ভিক্টর ব্যানার্জিকে। কলকাতায় ছবির কাজ শেষে ঢাকায় এসেই ফেরদৌস যোগ দিয়েছেন হ‌ুমায়ূন আহমেদপত্নী মেহের আফরোজ শাওনের ‘কৃষ্ণপক্ষ’ ছবির শুটিংয়ে। এ ছবিতে মাত্র চারটি দৃশ্যেই দেখা যাবে তাঁকে।
এদিকে, আজ রোববার থেকে ঈশ্বরদীতে নতুন ছবি ‘পোস্টমাস্টার ৭১’-এর শুটিং শুরু করছেন তিনি। এটি তাঁর প্রযোজনা প্রতিষ্ঠান নুযহাত ফিল্মসের দ্বিতীয় চলচ্চিত্র। এরপর ঢাকায় ফিরে আবারও কলকাতায় উড়াল দেবেন ফেরদৌস।
