
নতুন অ্যালবামের কাজ শেষ করেছেন গায়ক, সুরকার ও সংগীত পরিচালক ইবরার টিপু। এটি তাঁর তৃতীয় একক অ্যালবাম। সামনের বছরের শুরুতেই টিপুর অ্যালবামটি প্রকাশিত হবে। অ্যালবামের সাতটি গানের কাজ পুরোপুরি শেষ হয়েছে বলে প্রথম আলো ডটকমকে জানিয়েছেন তিনি। তবে এখনো পর্যন্ত অ্যালবামটির নাম ঠিক করা হয়নি।নতুন অ্যালবাম প্রসঙ্গে টিপু বলেন, ‘দুই বছর ধরে অ্যালবামটির কাজ করছি। নতুন কিছু সুরের সঙ্গে সবার পরিচয় করিয়ে দিতে চাই। আশা করছি, অ্যালবামের গানগুলো অনেকেরই ভালো লাগবে।’টিপু আরও বলেন, ‘রাজনৈতিক অস্থিরতাসহ বিভিন্ন কারণে এত দিন অ্যালবাম প্রকাশ করিনি। তবে শ্রোতারা প্রতিনিয়তই নতুন অ্যালবামের কথা জিজ্ঞেস করেন। তাই সিদ্ধান্ত নিয়েছি, যত কিছুই হোক না কেন জানুয়ারির প্রথম দিনে অ্যালবামটি শ্রোতাদের হাতে তুলে দেব। সেই লক্ষ্যে কাজ করে চলেছি। এবারের অ্যালবামে বেশ কিছু চমক থাকবে শ্রোতাদের জন্য।’উল্লেখ্য, একটা সময় বিভিন্ন শিল্পীর গানের সুর, সংগীত পরিচালনা ও বিজ্ঞাপনচিত্রের জিঙ্গেল করা নিয়ে ব্যস্ত ছিলেন ইবরার টিপু। ২০০৫ সালে প্রকাশিত হয় ইবরার টিপুর প্রথম একক অ্যালবাম ‘চেনা অচেনা’। প্রথম অ্যালবামের ছয় বছর পর প্রকাশিত হয় টিপুর দ্বিতীয় একক অ্যালবাম ‘চাই তোমায়’। ২০১১ সালে বিশ্বকাপ ক্রিকেটের স্বাগত সংগীতের সংগীতায়োজন করে আলোচিত হন ইবরার টিপু।
