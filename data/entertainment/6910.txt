
বিজয়ের মাসে বিজয়ের ৪৫ বছর উদ্যাপন উপলক্ষে ঢাকার সেগুনবাগিচার আন্তর্জাতিক মাতৃভাষা ইনস্টিটিউটে চলছে ‘লাল–সবুজের মহোৎসব’। উৎসবের দ্বিতীয় দিন ছিল নাটক প্রদর্শনী। আজাদ আবুল কালামের নির্দেশনায় প্রাচ্যনাটের প্রযোজনা রক্তপথ নাটকটি মঞ্চস্থ করা হয়।নাটকের প্রদর্শনী ছাড়াও ছিল আলোচনা অনুষ্ঠান। উৎসবের দ্বিতীয় দিনে লাল–সবুজের বিজয় উৎসবে প্রধান অতিথি হিসেবে উপস্থিত ছিলেন ডাক ও টেলিযোগাযোগ প্রতিমন্ত্রী তারানা হালিম। অন্যান্যের মধ্যে আরও ছিলেন আন্তর্জাতিক মাতৃভাষা ইনস্টিটিউটের পরিচালক জিন্নাত ইমতিয়াজ আলী, ওয়ান মোর জিরো কমিউনিকেশনসের প্রধান উপদেষ্টা দেলোয়ার হোসেন, ব্যবস্থাপনা পরিচালক কৌশিক হোসেন তাপস এবং চেয়ারপারসন ফারজানা মুন্নী।বিজয়ের মাসে বিজয়ের ৪৫ বছর উদ্যাপন উপলক্ষে শুরু হয়েছে ১৬ দিনব্যাপী লাল–সবুজের মহোৎসব। গত বৃহস্পতিবার সন্ধ্যায় ঢাকার মিরপুর ইনডোর স্টেডিয়ামে এর আনুষ্ঠানিক উদ্বোধন করা হয়। সেগুনবাগিচার আন্তর্জাতিক মাতৃভাষা ইনস্টিটিউটে এ আয়োজন চলবে ১৫ ডিসেম্বর পর্যন্ত। ১৬ ডিসেম্বরের আয়োজন আরও বড় পরিসরে করা হবে। তবে সেই ভেন্যুটি এখন পর্যন্ত চূড়ান্ত করা হয়নি।লাল–সবুজের মহোৎসবের সার্বিক সহযোগিতায় আছে বিদ্যুৎ, জ্বালানি ও খনিজ সম্পদ মন্ত্রণালয়। আর সম্প্রচার সহযোগিতায় আছে গানবাংলা টেলিভিশন।গানবাংলা চ্যানেলের বিপণন বিভাগের প্রধান নাবিল আশরাফ প্রথম আলোকে বলেন, ‘বিজয়ের ৪৫ বছর উদ্যাপন উপলক্ষে আমাদের এই আয়োজন। ১৬ দিনে আমরা ১৬টি ভাবনা নিয়ে কাজ করছি। এর মধ্যে কখনো স্বাধীন বাংলা বেতার কেন্দ্রের গান, কখনো থাকবে নজরুলের গান, কখনো রবীন্দ্রসংগীত, কখনো আধুনিক গান, কখনো ব্যান্ড সংগীত আর কখনো নাটক। এভাবেই আমরা লাল–সবুজের মহোৎসব উদ্যাপনের পরিকল্পনা করেছি।’লাল–সবুজের মহোৎসব আয়োজনে নাটক ও গানের দলীয় পরিবেশনার পাশাপাশি থাকছে একক গানও। প্রতিদিন বিকেল পাঁচটা থেকে রাত নয়টা পর্যন্ত এই আয়োজন চলবে বলেও জানায় গানবাংলা কর্তৃপক্ষ।
