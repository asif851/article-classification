
চট্টগ্রামে চলছে ‘সাউথ এশিয়ান ডকুমেন্টারি ফিল্ম ফেস্টিভাল ২০১৫’। ৮ জানুয়ারি শুরু হওয়া এ উৎসবের শেষ দিন আজ (শনিবার)। সমাপনী দিনে উৎসবে প্রদর্শিত হবে দুটি চলচ্চিত্র। এর মধ্যে একটি বাংলাদেশে চাকমা ভাষায় নির্মিত প্রথম চলচ্চিত্র মর থেংগারি। আজ রাত আটটায় চট্টগ্রামের নন্দন কাননের ইনস্টিটিউট মিলনায়তনে এ ছবির প্রদর্শনী হবে।মর থেংগারি পরিচালনা করেছেন অং রাখাইন। এটি এই নির্মাতার প্রথম চলচ্চিত্র। ছবিটি নিয়ে অং রাখাইন বলেন, ‘দীর্ঘ ১০ বছরের চেষ্টা ও পরিশ্রমের পর মর থেংগারির প্রদর্শনী করতে পেরেছি আমি। ছবিটি এরই মধ্যে দেশের প্রথম চাকমা ভাষার চলচ্চিত্র হিসেবে নথিভুক্ত হয়েছে। প্রথম প্রদর্শনীর পর থেকেই অপ্রত্যাশিত সাড়া পাচ্ছি। ছবিটি দেখে পাহাড়ি এলাকার মানুষের জীবনধারা ও সেই অঞ্চলের পরিস্থিতি বুঝতে পারবে দর্শকেরা।’ নির্মাতা আরও বলেন, ‘এ ছবির কোনো নির্দিষ্ট প্রযোজক নেই। ব্যক্তিগত প্রচেষ্টার পাশাপাশি নানা সময় বিভিন্ন ব্যক্তি ও সংগঠন নিজ উৎসাহে এ ছবি তৈরিতে সাহায্য করেছে।’গত মাসে ১৩তম আন্তর্জাতিক স্বল্পদৈর্ঘ্য ও উন্মুক্ত চলচ্চিত্র উৎসবে মর থেংগারির উদ্বোধনী প্রদর্শনী অনুষ্ঠিত হয়।
