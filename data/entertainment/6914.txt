
অভিনয়ের পাশাপাশি গিটারিস্ট হিসেবেও সুপরিচিত ‘পাইরেটস অব দ্য ক্যারিবিয়ান’ তারকা জনি ডেপ। এবার গানের দলে নাম লেখালেন তিনি। সম্প্রতি হলিউড ভ্যাম্পায়ারস ব্যান্ডের সদস্য হয়েছেন ৫১ বছর বয়সী এ তারকা অভিনেতা। ব্যান্ডটির অন্য দুই সদস্য মার্কিন গায়ক ও অভিনেতা অ্যালিস কুপার এবং অ্যারোস্মিথ ব্যান্ডের লিড গিটারিস্ট জো পেরি। অ্যালিস কুপারের সঙ্গে ডেপের যোগাযোগ অনেক দিনের। এবার তাঁদের সঙ্গে যুক্ত হলেন জো পেরি। চলতি বছরের সেপ্টেম্বরে ব্রাজিলের রিও ডি জেনিরো শহরে রক ইন রিও সংগীত উৎসবে সংগীত পরিবেশন করবে হলিউড ভ্যাম্পায়ারস। সম্প্রতি এক খবরে এ তথ্য জানিয়েছে এইসশোবিজ। সত্তরের দশকে জন লেনন, রিঙ্গো স্টার, হ্যারি নিলসন, কেইথ মুনসহ আরও কয়েকজন রক তারকা মিলে হলিউড ভ্যাম্পায়ারস ব্যান্ড গঠন করেছিলেন। সেই ব্যান্ডের অন্যতম সদস্য ছিলেন অ্যালিস কুপার। এবার জনি ডেপ ও জো পেরির সঙ্গে মিলে নতুন করে হলিউড ভ্যাম্পায়ারস নিয়ে যাত্রা শুরু করলেন অ্যালিস। 
