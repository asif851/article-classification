
রবীন্দ্রজয়ন্তীর সন্ধিক্ষণে বলিউড তারকা প্রিয়াঙ্কা চোপড়ার বাংলা তথা বাঙালিকে দেওয়া উপহার ‘নলিনী’ ছবিটি নিয়ে বিতর্ক সৃষ্টি হয়েছে।
প্রিয়াঙ্কা চোপড়া রবীন্দ্রনাথ ঠাকুরের অকথিত প্রেমকথাকে নিয়ে বাংলা ও মারাঠি ভাষায় ‘নলিনী’ ছবিটি প্রযোজনা করছেন। ছবিটি হিন্দিতেও ডাব করা হবে।  রবীন্দ্রনাথ ঠাকুরের প্রথম ভালোবাসা ‘অন্নপূর্ণা’। ইংরেজির শিক্ষক বছর বিশেকের অন্নপূর্ণার প্রেমে পড়েন যুবক কবি। রবিঠাকুর তাঁর প্রথম প্রেমের নাম দেন ‘নলিনী’। কবি ‘নলিনী’কে নিজের জীবনের সঙ্গে বাঁধতে না পারলেও কবিতায় বেঁধে রেখেছিলেন। এ ঘটনায় নির্মিত ছবি ‘নলিনী’ নিয়ে বিতর্কের সৃষ্টি হয়েছে। বিশ্বভারতী বিশ্ববিদ্যালয় ‘কবি ও নলিনী’র ভালোবাসা নিয়ে প্রিয়াঙ্কা প্রযোজিত এই ছবির কিছু দৃশ্য নিয়ে রীতিমতো বিরক্ত। ছবিতে থাকা দুটি চুম্বন দৃশ্য যদি বাদ দেওয়া না হয়, তাহলে আইনের আশ্রয় নেওয়া হবে বলেও জানিয়েছে বিশ্বভারতী।
এ প্রসঙ্গে প্রিয়াঙ্কা চোপড়ার প্রযোজনা সংস্থা পারপেল পেবল পিকচারসের পক্ষ থেকে বলা হয়েছে, ‘রবিঠাকুরের পরিবারের সদস্যদের সঙ্গে এ বিষয়ে কথাবার্তা চলছে। আমরা যতটা পারব কবি ও নলিনীর মধ্যে গড়ে ওঠা এই অকথিত প্রেমের প্রকৃত সত্যটা তুলে ধরব। আমরা আশা করি, ছবিতে বিতর্কিত দৃশ্যগুলো বহাল থাকবে। ছবিটির পরিচালক উজ্জ্বল চট্টোপাধ্যায় এর ওপর বেশ গবেষণা করেছেন। সেন্সর বোর্ড দৃশ্যগুলো ছাঁটাই করলে কিছু করার নেই। দেখা যাক, শেষ পর্যন্ত কী হয়!’
