
বেশ কয়েক বছর পর দুই সন্তানের সঙ্গে ঈদ উদ্‌যাপন করলেন বাংলাদেশি বংশোদ্ভূত মডেল ও অভিনেত্রী মাকসুদা আকতার প্রিয়তি। দুই সন্তান আবরাজ ও মৌনিরাকে নিয়ে তিনি থাকেন আয়ারল্যান্ডের ডাবলিন শহরে। পেশায় বৈমানিক। এ কারণেই ঈদের দিন সচরাচর ছুটি মেলে না তাঁর। থাকতে হয় আকাশে। তবে এবার মিলেছে। এ কারণেই বেশির ভাগ ঈদে আকাশে উড়তে থাকা প্রিয়তি সন্তানদের সঙ্গে ঈদ উদ্‌যাপন করার সুযোগ পেলেন।সন্তানদের সঙ্গে ঈদ উদ্‌যাপন করা নিয়ে প্রিয়তি ফেসবুকে লিখেছেন, ‘বৈমানিক হওয়ার কারণে বেশ কয়েক বছর ধরে সন্তানদের সঙ্গে ঈদ উদ্‌যাপন করতে পারিনি। এবার সুযোগটা পেলাম। তাই কাজে লাগিয়েছি।’শুধু তাই নয়, ঈদের দিন মেয়ে ও নিজের হাত রাঙিয়েছেন মেহেদিতে। সঙ্গে করেছেন নেইল আর্ট। বাংলাদেশের সঙ্গে সময় মিলিয়ে ঈদের দিন বিকেলে এসেছেন ফেসবুক লাইভে। ভক্তদের শুভেচ্ছা জানানোর পাশাপাশি নানা ধরনের প্রশ্নের উত্তর দিয়েছেন তিনি। সব মিলিয়ে একটা জমজমাট ঈদ উদ্‌যাপন করলেন প্রিয়তি। ঢাকায় জন্ম নেওয়া এ মডেল প্রায় ১৫ বছর হলো আয়ারল্যান্ডে বসবাস করছেন। ‘মিজ আয়ারল্যান্ড’ খেতাবসহ বেশ কিছু খেতাব পেয়েছেন তিনি। বিমান চালনা, মডেলিং, অভিনয় ও নানা ধরনের সমাজসেবামূলক কাজের সঙ্গে তিনি জড়িত।
