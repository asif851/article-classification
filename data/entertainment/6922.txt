
বছর কয়েক আগেও ছিলেন দুর্বল আর নেতিবাচক মানসিকতার এক কিশোরী। ছোটবেলা ছিল ভীষণ একঘেয়ে। ঘড়ির কাঁটার মধ্যে আটকে থাকত তাঁর জীবন। নিজের দুনিয়ার বাইরে আসার স্বপ্ন দেখতেন। বয়স যখন ১৭, তখন ঘরের বাইরে আসার কঠিন সিদ্ধান্ত নিলেন। এ সিদ্ধান্তই তাঁকে পৌঁছে দিল দুনিয়াজোড়া মানুষের কাছে। ‘টাইটানিক’-এর ‘রোজ’রূপে আসন গড়ে নিলেন দর্শক হৃদয়ে। তিনি আর কেউ নন, কেট উইন্সলেট। আজকের দিনে জন্মেছিলেন এ ব্রিটিশ তারকা।
ইংল্যান্ডের বার্কশায়ারের রিডিং-এ জন্ম ১৯৭৫ সালে। পারিবারিকভাবে ছিলেন অভিনয়ের সঙ্গে যুক্ত। নানা-নানি ছিলেন রিডিং রেপার্টরি থিয়েটারের প্রতিষ্ঠাতা। অভিনয়ে হাতেখড়ি ব্রিটিশ মঞ্চাভিনয়ের মাধ্যমে। বয়স যখন সাতের কোটায় একটি টিভি বিজ্ঞাপনে অভিনয়ের মাধ্যমে প্রথম ক্যামেরার সামনে দাঁড়ান। ১৯৮৮ সালে টিভি ধারাবাহিক ‘শ্রিংকস’ এ অভিনয় করেন। এর তিন বছর পর স্কুল ছেড়ে দেন কেট। অভিনয়কেই ধ্যান জ্ঞান হিসেবে নিয়ে নেন।১৯৯৪ সাল। পিটার জ্যাকসনের ‘হ্যাভেনলি ক্রিয়েচার্স’ ছবি দিয়ে যাত্রা শুরু চলচ্চিত্রে। পরের বছরই আরেক বিখ্যাত পরিচালক অ্যাং লির ‘সেন্স অ্যান্ড সেন্সিবিলিটি’ দিয়ে নজর কাড়েন সবার। এরপর করেন ‘জুড’ ও ‘হ্যামলেট’ ছবি। কিন্তু একটু যেন ম্লানই থেকে যান কেট। সালটা ১৯৯৭। জেমস ক্যামেরুন যেন আশীর্বাদ হয়ে এলেন কেটের জন্য। ‘টাইটানিক’ ছ​বিতে ‘রোজ’ রূপে কেট চিরদিনের জন্য গেঁথে গেলেন দর্শক হৃদয়ে। এরপর ‘হলি স্মোক’, ‘এনিগমা’, ‘আইরিস’, ‘ওয়ার গেম’, ‘লিটল ​চিলড্রেন’, ‘দ্য হলিডে’ ‘ডাইভারজেন্ট’ ‘ইনসার্জেন্ট’সহ বেশ কিছু ছবিতে অভিনয় করেন। কিন্তু অধরা থেকে যায় অস্কার পুরস্কার। সময়টা ২০০৮ সাল। ‘দ্য রিডার’ ছবিতে দুর্দান্ত অভিনয় তাঁকে এনে দেয় অস্কার। সেরা অভিনেত্রী হিসেবে অস্কার পুরস্কার ঘরে তোলেন তিনি। বিভিন্ন ছবিতে অভিনয়ের জন্য সাতবার অস্কারের জন্য ​মনোনীত হন। বিশ্বের সেরা অভিনয়শিল্পীদের সঙ্গে অভিনয় করেছেন। তাঁদের মধ্যে মারিও কোঁতিয়া,​ লিওনার্দো ডিক্যাপ্রিও, ম্যাট ডেমন, জুড ল, জোডি ফস্টার উল্লেখযোগ্য। গোল্ডেন গ্লোব ও বাফটা অ্যাওয়ার্ডসহ বিভিন্ন পুরস্কার পান তিনি।১৯৯৮ সালে প্রথম বিয়ে হয় কেটের। সে ​ঘরে রয়েছে একটি মেয়ে। ২০০১ সালে ভেঙে যায় এ সংসার। এরপর ২০০৩ সালে দ্বিতীয় বিয়ে। সেখানে আছে এক ছেলে। এ সংসারও টেকেনি। ২০১২ সালে আবার বিয়ের আসরে বসেন কেট উইন্সলেট।
