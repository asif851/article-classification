
চার বছর বিরতির পর আবারও চলচ্চিত্রে অভিনয়ের জন্য চুক্তিবদ্ধ হলেন ঢাকাই ছবির অভিনেত্রী পূর্ণিমা। তাঁর নতুন ছবির নাম ‘বন্ধ দরজা’। অটিস্টিক শিশুদের ঘিরেই ছবির মূল গল্প। ‘বন্ধ দরজা’ ছবিটি পরিচালনা করবেন শাহরিয়ার নাজিম জয়। ইমপ্রেস টেলিফিল্মের ব্যানারে এই ছবির শুটিং খুব শিগগির শুরু হবে বলে জানিয়েছেন পরিচালক জয়।
এদিকে আজ রোববার দুপুরে পূর্ণিমার সঙ্গে কথা হলে তিনি ছবিতে অভিনয়ের ব্যাপারটি নিশ্চিত করে বলেন, ‘কিছুদিন আগে জয় ভাইয়ের সঙ্গে সিলেটে একটি নাটকের শুটিং করেছি। সেখানেই এই ছবির ব্যাপারে আলাপ হয়। ছবির গল্প-ভাবনা আমার ভালো লাগায় কাজটি করতে রাজি হই।’পূর্ণিমা আরও বলেন, ‘সাধারণত ছবিতে অভিনয়ের জন্য একটানা শিডিউল দিতে হয়, যা আমার পক্ষে মোটেও সম্ভব না। আমার মেয়ে আছে, তাঁকে সময় দিতে হয়। সেই ব্যাপারটি জয় ভাইও ভেবেছেন। সেভাবেই শুটিং শিডিউল করবেন বলে আশ্বস্ত করেছেন। সবকিছু মিলিয়ে মনে হয়েছে, এই ছবির কাজটি করতে গিয়ে সমস্যা হবে না।’চার বছর আগে পূর্ণিমা যে ছবিটির শুটিং করেছিলেন, সে ছবির নাম ‘ছায়াছবি’। মুহাম্মাদ মোস্তফা কামাল রাজ পরিচালিত এই ছবিতে তাঁর নায়ক ছিলেন আরিফিন শুভ। আর প্রেক্ষাগৃহে মুক্তি পাওয়া পূর্ণিমার ছবিটি হচ্ছে ‘লোভে পাপ পাপে মৃত্যু’।
