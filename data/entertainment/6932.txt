
 
সঞ্জয় লীলা বানসালির পরিচালনায় তিনটি ছবিতে কাজ করেছেন ঐশ্বরিয়া রাই বচ্চন। ‘হাম দিল দে চুকে সনম’, ‘দেবদাস’ ও ‘গুজারিশ’—তিনটি ছবিই দর্শক ও সমালোচক মহলে প্রশংসিত হয়েছিল। বলিউডের বাতাসে গুঞ্জন ছড়িয়েছে, আসন্ন ছবি ‘পদ্মাবতী’তেও নাকি ঐশ্বরিয়াকে নেবেন বানসালি। কিন্তু এই ছবির মূল চরিত্রে তো অভিনয় করছেন দীপিকা পাড়ুকোন। তাহলে ঐশ্বরিয়া থাকবেন কোন চরিত্রে?
ঐশ্বরিয়া সম্প্রতি চুপিচুপি ‘পদ্মাবতী’র সেটে হাজির হয়েছিলেন। সেখানে বানসালির সঙ্গে গোপন এক মিটিংয়েও নাকি অংশ নেন তিনি। তবে, এত ঢাক ঢাক গুড়গুড় করে লাভ কী হলো? তারকাদের কোনো খবর কি আর চাপা থাকে? ঠিকই পাপারাজ্জিরা সিনেমার সেটে বানসালি ও ঐশ্বরিয়ার ছবি তুলে ইন্টারনেটে ছড়িয়ে দিয়েছে। সেই থেকেই অনেকে অনুমান করছেন, সঞ্জয় লীলা বানসালির বহুল প্রতীক্ষিত ছবি ‘পদ্মাবতী’তে কোনো ক্যামিও চরিত্রে দেখা যাবে সাবেক এই বিশ্বসুন্দরীকে।এদিকে, বানসালি ‘পদ্মাবতী’ শেষ হলে ‘গুসতাখিয়া’ নামের নতুন একটি ছবিতে হাত দেবেন বলেও কিছুদিন আগে খবর প্রকাশ পেয়েছে। কবি সাহির লুধিয়ানি ও তাঁর প্রেমিকা কবি অমৃতা প্রীতমের ভালোবাসার গল্প নিয়ে ছবিটি তৈরি করবেন তিনি। এই ছবির জন্য অভিষেক বচ্চনকে প্রস্তাব দেওয়া হয়েছে। অভিষেক এখানে কাজ করতে রাজি হয়েছেন বলেও সম্প্রতি খবর পাওয়া গেছে। হয়তো অমৃতার চরিত্রেও দেখা যেতে পারে ঐশ্বরিয়াকে।
তবে, ঐশ্বরিয়া আসলেই বানসালির কোনো ছবিতে কাজ করছেন, নাকি স্রেফ দেখা করতেই গিয়েছিলেন, তা এখনো নিশ্চিত নয়। ফিল্মি বিট।
