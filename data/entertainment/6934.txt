
লাক্স-চ্যানেল আই তারকা নাদিয়ার কল্পনার নায়ক রিয়াজ! নাদিয়া কিন্তু এমনটাই বলছেন। ঘটনার সত্যতা পাঠকেরা পাবেন ৬ ফেব্রুয়ারি। কারণ, এদিন চ্যানেল আইতে প্রচারিত হবে মুনিরা ইউসুফ মেমী পরিচালিত টেলিছবি লাইফ ইজ বিউটিফুল। এই টেলিছবিতেই রিয়াজকে স্বপ্নের নায়ক হিসেবে বেছে নিয়েছেন নাদিয়া। অবশ্য রিয়াজের সঙ্গে কাজ করার ব্যাপারটি তাঁর কাছে স্বপ্নের মতোই। বললেন, ‘উনি অনেক বড় তারকা। ওনার সঙ্গে কাজ করা সত্যিই ভাগ্যের ব্যাপার; অনেকটা স্বপ্নের মতোই। তাঁর সঙ্গে কাজ করতে পেরে আমি আনন্দিত। উনি অনেক সহযোগিতা করেছেন। অনেক দৃশ্য দেখিয়ে দিয়েছেন। তাঁর কাছ থেকে অনেক কিছু শিখতে পেরেছি।’ নাদিয়া এটি ছাড়াও আরও কয়েকটি নাটকে কাজ করেছেন। ভালোবাসা দিবসের নাটকে দেখা যাবে তাঁকে। ব্যস্ত রয়েছেন পড়াশোনা নিয়েও।মুনিরা ইউসুফ মেমী জানান, লাইফ ইজ বিউটিফুল তাঁর প্রথম পরিচালনা। সামনে আরও কয়েকটি নাটক ও টেলিছবি পরিচালনার বিষয়ে কথা চলছে। পাশাপাশি নিয়মিত অভিনয় তো চলছেই।
