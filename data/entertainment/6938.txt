
গুগল মানচিত্র বলছে, পুরান ঢাকার ইসলামপুর রোড ও নওয়াবপুর রোডের সংযোগস্থলের নাম শাঁখারী বাজার। যাঁদের পুরান ঢাকায় যাতায়াত আছে, তাঁরাও নিশ্চয়ই সেই পথটা চেনেন। কিন্তু যদি এফডিসির ভেতরে প্রশাসনিক ভবন ও প্রযোজক সমিতির অফিসের সামনের চত্বরে সম্প্রতি যাওয়ার সুযোগ হয় কারও, তা হলে ধাঁধায় পড়ে যাবেন নির্ঘাত। কারণ, সেখানে খোলা হয়েছে পুরান ঢাকার শাঁখারী বাজারের ‘শাখা’! ভুল হলো, ঠিক শাখা নয়, শাঁখারী বাজারটাই যেন উঠিয়ে এনে বসানো হয়েছে এখানে। সেই চিরচেনা শাহি মোরগ-পোলাওয়ের দোকান, গোপাল গ্লাস হাউস, বাদ্যযন্ত্রের দোকান বুদ্ধ অ্যান্ড কোম্পানি, লক্ষ্মী নারায়ণ শঙ্খভান্ডার, এসবের এক পাশে মন্দির! কী নেই এখানে? দেশ বন্ধু পার্টির অফিস, অফিস ঘিরে পুরোনো হয়ে যাওয়া ঈদ-পূজার শুভেচ্ছা পোস্টার। পুরোনো আমলের ইট ক্ষয়ে যাওয়া বাড়ি, দেয়াল, দুই পাল্লাওয়ালা দরজা, জানালা, পুরোনো মসজিদ, গলির মোড়ে কোচিং সেন্টারের ব্যানার টানানো, প্রাইভেট টিউটর, বাড়িভাড়ার বিজ্ঞপ্তি পর্যন্ত রয়েছে এই চত্বরে। চত্বরের মাঝখানে বসানো লাল পানির ঝরনাটাই শুধু যায় না শাঁখারী বাজারের সঙ্গে, বাদবাকি পুরোটাই যেন পুরান ঢাকার কথা মনে করিয়ে দেয়।এত বিশদ বর্ণনা যে কারণে, সেটাই তো বলা হলো না। এফডিসিতে একখণ্ড পুরান ঢাকা তৈরির কারণ হলো, শাকিব খান ও অপু বিশ্বাস অভিনীত ছবি রাজনীতি। নতুন ঢাকায় পুরোনো শহরের মতো করে এই সেটটি নির্মাণ করেছেন উত্তম গুহ। এ মাসের শুরু থেকেই এই সেটে চলছে রাজনীতির শুটিং। এটি পরিচালনা করছেন বুলবুল বিশ্বাস। গত সপ্তাহে চলছিল এই ছবির একটি গানের দৃশ্য ধারণ। হোলি উৎসব ঘিরে অপু বিশ্বাস আর শাকিব খান নাচলেন শাঁখারী বাজারের সেই ঝরনার সামনে। রঙিন সেটের জৌলুশ আরও একটু বাড়িয়ে দিল হোলির রং।ছবি প্রসঙ্গে বুলবুল বিশ্বাস বললেন, ‘আমার গল্পটি পুরান ঢাকাকেন্দ্রিক। কিন্তু পুরান ঢাকায় দীর্ঘদিন ধরে শুটিং করা কঠিন। তাই সেট নির্মাণই ভরসা। এই ছবির জন্য উত্তম গুহ যে কাজটি করেছেন, তাতে তাঁকে ধন্যবাদ না দিলে বড় ভুল হবে আমার।’কথা হলো উত্তম গুহর সঙ্গে। তিনি বললেন, ‘আমি আসলে শাঁখারী বাজারের পুরো পরিবেশটা তুলে ধরার চেষ্টা করেছি। তবে আরও কিছুদিন সময় পেলে হয়তো আরও সুন্দর করা যেত। আমরা কোনো দিক থেকেই এই সেটটিকে অপূর্ণ রাখতে চাইনি।’রাজনীতি ছবির শুটিং চলছে বেশ কিছুদিন ধরে। পরিচালক জানালেন, ছবির অর্ধেকের বেশি অংশের শুটিং হয়ে গেছে।
