
হলিউডে যেতে না যেতেই একজন গডফাদার জোগাড় করে ফেলেছেন ভারতীয় অভিনেত্রী দীপিকা পাড়ুকোন। কী করবেন, কোথায় যাবেন দীপিকা, সেসব সিদ্ধান্তের ওপর এখন দাদাগিরি ফলাচ্ছেন সেই ভদ্রলোক। এমনকি হলিউডে দীপিকা কোন ছবিতে অভিনয় করবেন আর কোন পরিচালককে ‘না’ বলে দিতে হবে, সেসবও ঠিক করে দেন সেই দাদা!‘ত্রিপল এক্স : রিটার্ন অব জ্যান্ডার কেজ’ ছবিতে দীপিকা পাড়ুকোন অভিনয় করেন অভিনেতা ভিন ডিজেলের সঙ্গে। এখন হলিউড বিষয়ে দীপিকার যেকোনো সিদ্ধান্তের দিকনির্দেশনা দিচ্ছেন তিনি। ছবিটির প্রচারণার সময়ে দীপিকা বলেছিলেন, সুযোগ এলে আবারও ডিজেলের সঙ্গে কাজ করতে চান। আভাস মিলেছে, আরও একটি অ্যাকশন অ্যাডভেঞ্চারে জুটি বাঁধবেন এই দুই অভিনয়শিল্পী। একটি সূত্র জানিয়েছে, পেশাদার সিদ্ধান্তের ক্ষেত্রে ডিজেলের ওপর পূর্ণ আস্থা রয়েছে দীপিকার। সূত্রটি বলেছে, ‘ডিজেলকে মাথায় তুলে রেখেছেন দীপিকা। যেকোনো সিদ্ধান্ত নেওয়ার সময় ডিজেলকে জিজ্ঞেস করে নেন। এমনকি নিজের ব্যক্তিগত নানা পরামর্শও নেন দীপিকা।’ভিনের সঙ্গে নিজের সমীকরণের কথা জানতে চাইলে ‘দ্য এলেন ডিজেনারস’-এর অনুষ্ঠানে দীপিকা বলেন, তাঁর দারুণ কজন বন্ধু রয়েছেন। ডিজেল তাঁদের অন্যতম। মিড ডে
