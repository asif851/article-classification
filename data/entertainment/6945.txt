
বলিউড সুপার স্টার শাহরুখ খানের পরবর্তী ছবি ‘রইস’ মুক্তি পাওয়ার কথা ছিল ঈদুল আজহায়। ছবির মুক্তির আগেই কিং খানের প্রোডাকশন হাউস রেড চিলিস এন্টারটেইনমেন্ট-এর বিরুদ্ধে মানহানির মামলা হয়েছে। ‘রইস’ ছবির জন্য এক শ এক কোটি রুপির মানহানির মামলা করা হয়েছে।হিন্দুস্তান টাইমসের খবরে বলা হয়েছে, জীবনীভিত্তিক ছবি ‘রইস’ গুজরাটের গ্যাংস্টার আবদুল লতিফের জীবনের ছায়া অবলম্বনে নির্মিত হয়েছে। চিত্রনাট্য নিয়ে গবেষণার সময়ই তাঁর পরিবারকে সেটি জানানো হয়। ছবির প্রচার প্রচারণার সময় আবদুল লতিফের ছেলে, মুস্তাক আহমেদের মনে হয়েছে ছবিতে তাঁর বাবাকে সঠিকভাবে চিত্রায়িত করা হয়নি। ছবিতে যে দৃশ্য ও সংলাপ যা আছে, দাতে তাঁর (আবদুল লতিফ) সম্মানহানি হয়েছে। তাই শাহরুখের প্রোডাকশন হাউস রেড চিলিস এন্টারটেইনমেন্ট-এর বিরুদ্ধে ১০১ কোটি রুপির মানহানির মামলা করা হয়েছে। এরপর আদালত থেকে ‘বলিউড বাদশা’র প্রোডাকশন হাউস রেড চিলিস এন্টারটেইনমেন্ট-এর বিরুদ্ধে নোটিশ পাঠানো হয়েছে। 
এ মামলা নিয়ে রেড চিলিস এন্টারটেইনমেন্টের পক্ষ থেকে বিবৃতি নেওয়া হবে ১১ মে। ফলে আহমেদাবাদের ওই আদালতের রায় জানতে আরও বেশ কিছু সময় লাগবে। মামলার অভিযোগে মুস্তাক বলেন, ‘রইস’ ছবির দ্বিতীয়ার্ধে তাঁর বাবার ভাবমূর্তি নষ্ট করা হয়েছে। এতে তাঁর পরিবারের সুনাম ক্ষুণ্ন হয়েছে যার মূল্য ১০১ কোটি রুপি।  ‘রইস’ ছবিটিতে শাহরুখ খান ছাড়াও অভিনয় করেছেন নওয়াজ উদ্দিন সিদ্দিকি, মাহিরা খান। ছবিতে আশির দশকে গুজরাটে রইস নামে এক চোরাকারবারীর গল্প বলা হয়েছে। বড় ধরনের ঝামেলা না হলে জুলাইয়ের প্রথম সপ্তাহে ছবিটি মুক্তি দেওয়া কথা রয়েছে। আবদুল লতিফ প্রায় এক ডজন হত্যা মামলা, অপহরণ ও চোরাকারবারির সঙ্গে জড়িত ছিলেন। ধারণা করা হয় দাউদ ইবরাহিমের দলের একাংশের সদস্য তিনি। ১৯৯৫ সালে পুলিশের হাতে গ্রেপ্তার হওয়ার পর জেল থেকে পালাতে গিয়ে ১৯৯৭ সালে পুলিশের গুলিতেই মারা যান তিনি।
সালমান খানের ‘সুলতান’ ও শাহরুখের ‘রইস’ও ঈদে মুক্তি পাওয়া নিয়ে আলোচনা চলছে। একই দিনে ছবি মুক্তি নিয়ে অনেকে আবার চিন্তায়, এর ফলে আবার দুই খানের পুরোনো বিবাদ না শুরু হয়ে যায়। ‘সুলতান’ ছবির ব্যাপক প্রচার ও সালমানকে নিয়ে বিস্তর আলোচনা শাহরুখকে কিছুটা চিন্তায় ফেলে দিয়েছে। এ কারণেই ‘রইস’-এর মুক্তির দিন পিছিয়ে দিতে চান ‘বলিউড বাদশা’-এমন খবরও বেরিয়েছিল। এরই মধ্যে নতুন এ ঝামেলায় পড়লেন শাহরুখ।
