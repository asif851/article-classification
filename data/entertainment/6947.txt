
এ বছর অনলাইনে বলিউডের সবচেয়ে ভয়ংকর তারকাদের নামের তালিকায় শীর্ষে উঠে এলেন ‘সাত খুন মাফ’ তারকা প্রিয়াঙ্কা চোপড়া। তাঁর পরেই রয়েছেন ‘বলিউড বাদশাহ’ শাহরুখ খান ও ‘দাবাং’ তারকা সালমান খান। সম্প্রতি এ তালিকা প্রকাশ করেছে অ্যান্টিভাইরাস নির্মাতা প্রতিষ্ঠান ম্যাকাফি।এ প্রসঙ্গে প্রতিষ্ঠানটির একজন মুখপাত্র জানান, ভক্তদের হূদয়ে বলিউডের তারকাদের আসন অনেক উঁচুতে। প্রচুর মানুষ ছবি কিংবা তথ্য পাওয়ার জন্য অনলাইনে পছন্দের তারকার নাম লিখে খোঁজাখুঁজি করেন। আর এই সুযোগটাই নেয় সাইবার অপরাধীরা।ওই মুখপাত্র আরও জানান, জনপ্রিয় তারকাদের আকর্ষণীয় ছবি কিংবা তথ্যের লোভ দেখিয়ে ভাইরাসপূর্ণ বিভিন্ন ওয়েবসাইটে ঢুকতে ইন্টারনেট ব্যবহারকারীদের প্রলুব্ধ করেন সাইবার অপরাধীরা। ভাইরাসপূর্ণ এসব ওয়েবসাইট এমনভাবে তৈরি করা হয়, যেখানে ঢুকলে কম্পিউটার ব্যবহারকারীর ব্যক্তিগত তথ্য চুরি হয়ে যেতে পারে।
গত বছর ‘জিসম ২’ তারকা সানি লিওনকে বলিউডের সবচেয়ে ভয়ংকর তারকা নির্বাচিত করেছিল ম্যাকাফি। এ বছর তাঁর স্থলাভিষিক্ত হলেন প্রিয়াঙ্কা। প্রিয়াঙ্কার নাম ব্যবহার করে ইন্টারনেট ব্যবহারকারীদের প্রলুব্ধ করেছে ৭৯টি ভাইরাসপূর্ণ ওয়েবসাইট। শাহরুখ ও সালমানের নাম ব্যবহার করেছে যথাক্রমে ৭৫টি ও ৬৮টি ভাইরাসপূর্ণ ওয়েবসাইট। সম্প্রতি এক খবরে এ তথ্য জানিয়েছে পিটিআই।
তালিকায় চতুর্থ ও পঞ্চম স্থানে নাম লিখিয়েছেন কারিনা কাপুর খান এবং অক্ষয় কুমার। পরবর্তী অবস্থানগুলোতে রয়েছেন যথাক্রমে সাইফ আলী খান, অমিতাভ বচ্চন, ফারহান আখতার, সানি লিওন এবং হৃতিক রোশন।
