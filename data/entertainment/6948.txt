
মাত্র কিছুদিন হলো সালমান খানের সঙ্গে ‘টিউবলাইট’ ছবির কাজ শেষ করেছেন কবির খান। সালমানের সঙ্গে এর আগে ‘এক থা টাইগার’ ও ‘বজরঙ্গি ভাইজান’ তৈরি করেছিলেন তিনি। দুটিই ব্লকবাস্টার হিট। এবার এই নির্মাতা অমিতাভ বচ্চনের সঙ্গে কাজ করতে চাইছেন। তবে সেই ছবির বিষয়ে এখনো বিস্তারিত কিছু জানা যায়নি।
এদিকে শোনা যাচ্ছিল ভারতের ১৯৮৩ সালের বিশ্বকাপ জয় নিয়ে একটি ছবি তৈরি করবেন কবির খান। সেই ছবির জন্য অভিনেতা রণবীর সিংয়ের সঙ্গে তাঁর আলাপও হয়েছে। কিন্তু রণবীর এখন সঞ্জয়লীলা বানসালির ‘পদ্মাবতী’র কাজ নিয়ে ব্যস্ত। সবকিছু ঠিকঠাক থাকলে রণবীর সিং কবিরের নতুন ছবিতে কাজ করবেন। আবার হৃতিক রোশনও খুব শিগগির এই নির্মাতার সঙ্গে একটি ছবিতে চুক্তিবদ্ধ হতে যাচ্ছেন বলে জানিয়েছেন। এখন কথা হলো, এই দুটি ছবির একটিতেই অমিতাভকে নিতে চাইছেন কবির, নাকি অন্য কোনো সিনেমায় ‘বিগ বি’ থাকবেন? এই প্রশ্নের উত্তর পেতে হলে আর কিছুদিন অপেক্ষা করতে হবে। ইন্ডিয়া টুডে।
