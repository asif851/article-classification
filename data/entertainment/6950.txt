
হঠাৎ করে শারীরিক সমস্যা দেখা দেওয়ার কারণে হাসপাতালে ভর্তি হলেন ঢাকাই চলচ্চিত্রের এক সময়ের জনপ্রিয় নায়িকা শাবনূর। গতকাল বৃহস্পতিবার সকালে তাঁকে রাজধানী ঢাকার অ্যাপোলো হাসপাতালে ভর্তি করা হয়। সেখানে তিনি চিকিৎসক মৃণাল কুমারের তত্ত্বাবধানে চিকিৎসাধীন আছেন। শারীরিক অবস্থার অবনতির কারণে বৃহস্পতিবারই শাবনূরের শরীরে একটি অস্ত্রোপচার করা হয়। বর্তমানে হাসপাতালের কেবিনে বিশ্রামে রয়েছেন তিনি। আজ শুক্রবার দুপুরে প্রথম আলোর সঙ্গে আলাপে শাবনূর বলেন, ‘বুধবার রাতে পেটে ব্যথা শুরু হয়। বৃহস্পতিবার সকালে তা তীব্র আকার ধারণ করে। বলতে পারেন সহ্য সীমার বাইরে চলে যায়। বাধ্য হয়ে অস্ত্রোপচার করাতে হয়। আল্লাহর রহমতে এখন অনেক ভালো আছি। সবার কাছে দোয়া চাই, সুস্থ হয়ে দ্রুত যেন বাসায় ফিরতে পারি।’ সম্প্রতি ‘পাগল মানুষ’ ছবির শুটিংয়ে অংশ নেওয়ার মধ্য দিয়ে ক্যামেরার সামনে দাঁড়ান শাবনূর। ছবিটির পরিচালক এম এম সরকারের হঠাৎ মৃত্যুর কারণে অনেক দিন ধরে এর কাজ স্থগিত ছিল। বর্তমানে ছবিটির কাজ শেষ করছেন তাঁর শিষ্য বদিউল আলম খোকন। এই ছবিতে শাবনূরের সহশিল্পী শায়ের খান। 
বাংলাদেশি চলচ্চিত্রের জনপ্রিয় অভিনেত্রী শাবনূর। প্রয়াত চলচ্চিত্রনির্মাতা এহতেশামের মাধ্যমে চলচ্চিত্রে আগমন ঘটে তাঁর। দীর্ঘ ক্যারিয়ারে শাবনূর বেশ কিছু ব্যবসা সফল ছবি উপহার দিয়েছেন। কয়েক বছর ধরে চলচ্চিত্রের একসময়ের এই ব্যস্ত তারকা কিছুটা অনিয়মিত।
