
ঈদুল ফিতরে মুক্তি পাওয়ার কথা রয়েছে শাকিব খান অভিনীত যৌথ প্রযোজনার ছবি ‘শিকারি’। গতকাল রাতে ইউটিউবে প্রকাশিত হয়েছে ছবিটির একটি গানের ভিডিওর ‘ফার্স্ট লুক’। আপলোডের পর থেকেই বিপুল প্রশংসা কুড়োচ্ছে গানটি। ক্ষণে ক্ষণে বাড়ছে সেটির দর্শনসংখ্যা।কলকাতার এসকে মুভিজের নিজস্ব ইউটিউব চ্যানেলে ‘হারাবো তোকে’ গানটি প্রথম ১২ ঘণ্টায় দেখা হয়েছে ১ লাখ ৬০ হাজার বারের বেশি। আজ বেলা সাড়ে তিনটা পর্যন্ত এই সংখ্যা ২ লাখ ৪২ হাজার ছাড়িয়েছে। এই দর্শনসংখ্যাকে ‘শ্বাসরুদ্ধকর’ বলে মনে করছেন প্রতিষ্ঠানটির ব্যবস্থাপনা পরিচালক অশোক ধানুকা। তিনি বলেন, এত অল্প সময়ে কলকাতার কোনো বাংলা ছবির গানের ‘ফার্স্ট লুক’ এতবার দেখার ঘটনা বিরল।
একই সময়ে বাংলাদেশ থেকেও গানটি আপলোড করে এই দেশের প্রযোজনা প্রতিষ্ঠান জাজ মাল্টিমিডিয়া। শুক্রবার বেলা তিনটা পর্যন্ত সেটি দেখেছেন ১ লাখ ৪৮ হাজারের বেশি দর্শক।গানটির দুই দেশের দর্শকসংখ্যার বিচারে কলকাতায় নিজের ভক্তসংখ্যা বেড়েছে বলে মনে করছেন নায়ক শাকিব খান। আজ শুক্রবার দুপুরে মুঠোফোনে তিনি বলেন, ‘দুটি দেশের মাঝখানে শুধু একটা কাঁটাতারের বেড়া। বাংলাদেশের মতো ওখানকার তরুণেরাও আমাকে দারুণ পছন্দ করে। কলকাতায় আমার ভক্ত-দর্শকের সংখ্যা আরও বাড়ছে।’ শাকিব আরও বলেন, ‘ছবিটির শুটিংয়ে গিয়েই একটি শো করতে হয়েছে। সেটির আয়োজকদের বলেছিলাম, কে চেনে আমাকে! তাঁরা বলেছিল, এখানে আপনার অনেক ভক্ত আছে। কেউ না চিনলে আমরা আপনাকে শো করতে আমন্ত্রণ জানাতাম না।’শাকিব জানান, আরও তিন-চার দিন পর প্রকাশিত হবে ‘হারাবো তোকে’ গানটির মূল ভিডিও। সবকিছু ঠিকঠাক থাকলে ঈদে মুক্তি পাবে ‘শিকারি’ ছবিটি।‘হারাবো তোকে’ গানটি উপভোগ করেছেন এমন বেশ কয়েকজন তরুণ দর্শক সামাজিক মিডিয়ায় জানিয়েছেন তাঁদের প্রতিক্রিয়া। গানের লিংক শেয়ার করে এফ রশীদ নামের এক তরুণ লিখেছেন, ‘শাকিব খান তো পুরাই কাঁপাইয়া দিলো’।ইউটিউবে বেশ কয়েকজন দর্শক লিখেছেন, এফডিসি শাকিবকে ভালোভাবে ব্যবহার করতে পারেনি। তবে শাকিব বলেন, ‘আজ আমি যে শাকিব খান হয়েছি, এর পেছনে এফডিসির ভূমিকা রয়েছে।’‘শিকারি’ ছবিটি যৌথভাবে পরিচালনা করছেন বাংলাদেশের পরিচালক সীমান্ত ও কলকাতার জয়দেব। ছবিতে শাকিবের বিপরীতে আছেন কলকাতার শ্রাবন্তী।
