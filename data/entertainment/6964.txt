
দীনেশ বিজনের রাবতা ছবির নায়ক-নায়িকা সুশান্ত সিং রাজপুত ও কৃতি শ্যানন। এই ছবির কেবল একটি আইটেম গানে দেখা যাবে দীপিকা পাড়ুকোনকে। অনেকেই এই গানে দীপিকার লুকের প্রশংসা করছেন। এমনকি ক্যাটরিনা কাইফও দীপিকার ‘রাবতা’ লুকে মুগ্ধ!এই ‘এমনকি’র কারণ রণবীর কাপুর। দুই নায়িকাই যে রণবীরের সাবেক প্রেমিকা। এ নিয়েই দুজনের মধ্যে সম্পর্ক স্বাভাবিক ছিল না।ভারতের পিঙ্কভিলা পত্রিকাকে দেওয়া এক সাক্ষাৎকারে ক্যাটরিনা বলেন, নতুন আইটেম গানে দীপিকাকে ভীষণ ভালো লেগেছে তাঁর। ক্যাটের প্রশংসার জবাবে দীপিকাও বললেন, ‘প্রশংসা পেতে অবশ্যই ভালো লাগে, আর সেটি যদি আসে সমসাময়িক কোনো তারকার কাছ থেকে, তাহলে তো কথাই নেই। তাঁকে (ক্যাটরিনা) ধন্যবাদ। তাঁর জীবন ও ক্যারিয়ারকে আমি সব সময়ই শ্রদ্ধা করি।’এর আগে ‘কফি উইথ করণ’ অনুষ্ঠানে অতিথি হয়ে এসেছিলেন ক্যাটরিনা কাইফ ও আনুশকা শর্মা। সঞ্চালক করণ জোহর দুজনের কাছেই জানতে চেয়েছিলেন, কখনো দীপিকাকে ভালো বন্ধু ভেবেছেন কি না? প্রশ্ন শুনে প্রথমে কিছুক্ষণ দুজনেই চুপ মেরে যান। কৌশলে কথা ঘুরিয়ে দেন অন্যদিকে। উল্লেখ্য, দীপিকার বর্তমান প্রেমিক রণবীর সিং আনুশকার সাবেক প্রেমিক।তবে ‘কফি উইথ করণ’-এর সেই পর্বটি বেশ উপভোগ করেছিলেন দীপিকা। টুইটারে তখন তিনি আনুশকা আর ক্যাটরিনাকে প্রশংসা করে একটি পোস্টও করেছিলেন। সূত্র: এনডিটিভি।
 
