



চলচ্চিত্রে কয়েক বছর ভালোই যাচ্ছে জয়া আহসানের। 
দেশের বাইরে পাল্লা দিয়ে বাড়ছে ছবির কাজ। 
এবার ছবির কাজ নিয়ে টেনশনে পড়ে গেছেন জয়া।


চলচ্চিত্রে গত কয়েক বছর বেশ ভালোই যাচ্ছে জয়া আহসানের। দেশের বাইরে পাল্লা দিয়ে বাড়ছে ছবির কাজ। ভারতীয় নির্মাতাদের পছন্দের তালিকায় থাকা এই অভিনেত্রী তো এবার ছবির কাজ নিয়ে টেনশনে পড়ে গেছেন। জানা গেছে, নন্দিতা রায় আর শিবপ্রসাদ মুখোপাধ্যায়ের নতুন ছবি ‘কণ্ঠ’ নিয়ে তাঁর এই টেনশন।
‘কণ্ঠ’ ছবিতে জয়া আহসান চুক্তিবদ্ধ হন অনেক দিন আগে। তখন জানা গিয়েছিল, জয়ার সঙ্গে এ ছবির প্রধান চরিত্রে অভিনয় করবেন কোয়েল মল্লিক। এবার ‘কণ্ঠ’ ছবির কাজ শুরু হচ্ছে। এই বিরতিতে বদলে গেছে ছবির অভিনয়শিল্পী। ছবিতে জয়া থাকলেও নেই কোয়েল। নতুন যুক্ত হচ্ছেন পাওলি দাম। যে চরিত্রে কোয়েলের অভিনয় করার কথা ছিল, এখন সেই চরিত্রে অভিনয় করবেন জয়া। ছবিতে তিনি কণ্ঠ থেরাপিস্ট। আর জয়ার আগের চরিত্র অর্থাৎ ছবির দ্বিতীয় গুরুত্বপূর্ণ নারী চরিত্রে অভিনয় করবেন পাওলি দাম।
গতকাল রোববার প্রথম আলোর সঙ্গে আলাপে জয়া বলেন, ‘ওরা (‘কণ্ঠ’ ছবির ইউনিট) চাচ্ছে মার্চ মাসে ছবির শুটিং করতে। কিন্তু তখন আমার তিনটা কাজের শিডিউল দেওয়া। এই তিনটা শিডিউল নিয়ে ঝামেলা হচ্ছে। তারপরও আলোচনা চলছে। কিছুদিনের মধ্যে হয়তো শুটিং শিডিউল মিলিয়ে নিতে পারব।’
