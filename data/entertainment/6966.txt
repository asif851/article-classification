
স্বামী হিসেবে মাহিম করিমকে কাছে পেয়ে অনেক ধরনের বিপদ থেকে বেঁচে গেছেন—এমনটাই মন্তব্য মডেল ও অভিনেত্রী সারিকার। শুধু তা-ই নয়, এ ধরনের একজন মানুষকে স্বামী হিসেবে কাছে পেয়ে নাকি ধন্যও হয়েছে তাঁর জীবন। বেহিসাবি জীবনে তিনি শুধুই আশীর্বাদ। গত বছরের ২৩ নভেম্বর মাহিমের সঙ্গে প্রথম পরিচয় হয় সারিকার। পরিচয়ের ১০ মাসের মাথায় তাঁরা বিয়ের কাজটি সেরে নেন।পরিচয়ের এক বছর পার করার মুহূর্তটি সারিকাকে আনন্দিত করেছে। আর এ জন্য তিনি কৃতজ্ঞ আল্লাহর কাছে। কৃতজ্ঞতা প্রকাশ করে সারিকা বলেন, ‘আজ (২৩ নভেম্বর) আমাদের পরিচয়ের এক বছর পূর্ণ হয়েছে। এই দিনেই তুমি আমার হাত ধরে জানতে চেয়েছিল পরবর্তী জীবন একসঙ্গে থাকব কি না? সেদিন থেকে আজ পর্যন্ত এক মুহূর্তের জন্য তুমি আমার বিশ্বাস ভঙ্গ করোনি। পরিচয়ের প্রথম দিন থেকে প্রতিটি মুহূর্ত আমার পাশে অসাধারণভাবে থাকার জন্য আমি কৃতজ্ঞ। তুমিই আমাকে রক্ষা করেছ আশপাশের সব ধরনের অশুভ শক্তি থেকে। শিশুস্নেহে বাড়িয়ে দিয়েছ ভালোবাসার হাত। আমাকে আদর করার জন্য ধন্যবাদ। আল্লাহ আমাদের দুজনকে আশীর্বাদ করুন। যাতে আমরা দুজন একসঙ্গে সুখী ও সুন্দরভাবে পরবর্তী জীবন কাটিয়ে দিতে পারি।’এদিকে সারিকার এমন মন্তব্যে স্বামী মাহিম করিম অভিভূত। তাঁর অভিব্যক্তি ব্যক্ত করতে গিয়ে বলেন, ‘জীবনসঙ্গী হিসেবে আমি তাঁর মতো একজন মানুষকে পেয়ে গর্বিত। আমৃত্যু আমরা দুজন একসঙ্গে কাটিয়ে দিতে চাই। আল্লাহর কাছে আমাদের দুজনের জন্য দোয়া চাই।’
