
সুরজ বরজাতিয়ার ‘হাম আপকে হ্যায় কৌন’ সিনেমায় ‘দিদি তেরা দেবর দিওয়ানা’ কিংবা ‘পেহলি পেহলি বার হ্যায়’ গানে সালমান-মাধুরীর রসায়ন কি ভোলা যায়? ১৯৯৪ সালে মুক্তি পাওয়া এই ছবিটি বলিউডের আলোচিত এবং ব্যবসাসফল ছবিগুলোর একটি। যেই ছবিতে সালমান-মাধুরীর অসাধারন রসায়ন এখনো দর্শকদের মনে গেঁথে আছে সেই ছবির মাধুরীর চেয়ে কিনা সালমান ভালো মনে করেন হালের সোনম কাপুরকে! সালমানের আসন্ন ছবি ‘প্রেম রতন ধন পায়ো’তে তাঁর নায়িকা সোনম। এই ছবিটিও সুরুজ বরজাতিয়া পরিচালিত। সম্প্রতি এক সাক্ষাতকারে সালমান বলেছেন, ‘হাম আপনে হ্যায় কৌন’-এর মাধুরী দীক্ষিতের চেয়ে নাকি ‘প্রেম রতন ধন পায়ো’-এর সোনম অনেক ভালো কাজ করেছেন। ‘সোনম এই ছবিতে যেমন কাজ করেছে তা সত্যিই প্রশংসনীয়। আমি বলতে চাচ্ছি, সে খুবই সাধারন এবং নিষ্পাপ। এই ছবির চরিত্রটি সে খুব ভালোভাবে ফুটিয়ে তুলেছে। যদি “হাম আপনে হ্যায় কৌন”-এর মাধুরীর সঙ্গে “প্রেম রতন ধন পায়ো”-এর সোনমকে তুলনা করা হয়, তাহলে আমার মতে, সোনম মাধুরীর চেয়ে অনেক ভালো করেছে।’ বলেন সালমান। এটা কি সোনমের প্রশংসা ছিল নাকি মাধুরীর প্রতি কোন খোঁচা! তাহলে কি মাধুরীর সঙ্গে কিছু নিয়ে ঝামেলা চলছে সালমানের? সালমানের এই মন্তব্য শোনার পর থেকে এমন সব প্রশ্ন ঘুরপাক খাচ্ছিল অনেকের মনেই। সল্লুর এমন মন্তব্যে সবাই হতবাক। বিস্মিত সোনম নিজেও। এমন বেফাঁস মন্তব্য নিয়ে গণমাধ্যমে অনেক আলোচনা-সমালোচনা হওয়ার পর অবশেষে মুখ খুলেছেন নায়ক। স্বীকার করেছেন যে, এই কথা কেবলই ছবির প্রচারণার জন্য বলা। পরিস্থিতি হালকা করার জন্য এই অভিনেতা বলেন, ‘মাধুরী নিজেও বুঝবেন যে আমার ঐ কথাটি সত্যি নয়, শুধুই ছবির প্রচারণার খাতিরে বলা।’ 
অবশ্য, দর্শক কি বলে তা জানা যাবে ১২ নভেম্বর, ছবিটি মুক্তি পাওয়ার পর।
