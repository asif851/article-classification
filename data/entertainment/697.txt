
সাজিদ খানের ‘হামসকলস’ ছবিতে অভিনয় করে ভুল করেছেন বলেই স্বীকারোক্তি দিলেন পতৌদির নবাব ও বলিউডের অভিনেতা-প্রযোজক সাইফ আলী খান। ভবিষ্যতে এমন ভুলের পুনরাবৃত্তি হবে না বলেও জানিয়েছেন ‘ছোটে নবাব’ সাইফ।এক মাস আগে মুক্তি পেয়েছে সাইফ অভিনীত কমেডি ছবি ‘হামসকলস’। মুক্তির পরপরই বক্স অফিসে মুখ থুবড়ে পড়ে ‘হামসকলস’। সম্প্রতি সাইফ মন্তব্য করেন, ‘ছবিটি দেখে আমি খুবই হতাশ হয়েছি। সত্যি বলতে কি, এটি দেখার সময় আমি বারবার নিজেকে প্রশ্ন করছিলাম, ছবিতে আমি এসব কী করছি! আমি জানি, এমন একটি ছবিতে অভিনয় করে আমার ভক্তদের মনে কষ্ট দিয়েছি আমি। শুধু তাই নয়, তাঁদের বুদ্ধিমত্তাকেও ছোট করে দেখার চেষ্টা করেছি।’ সম্প্রতি এক খবরে এমনটিই জানিয়েছে ওয়ান ইন্ডিয়া।সাইফ আরও বলেন, ‘ছবির কোনো চিত্রনাট্য আমি হাতে পাইনি। পুরো ছবিতেই তাত্ক্ষণিকভাবে অভিনয় করতে হয়েছে আমাকে। ছবির পরিচালক যা বলেছেন, আমি কেবল তাই করেছি ক্যামেরার সামনে দাঁড়িয়ে। আমি সচরাচর যে ধরনের রসিকতা উপভোগ করি, তার বিন্দুমাত্রও খুঁজে পাইনি অভিনয় করার সময়। বলা যায়, ‘হামসকলস’ ছবিতে নিজস্ব সত্তাকে ভুলে অনেকটা জোর করেই অভিনয় করেছি আমি। আমার পরবর্তী ছবি ‘হ্যাপি এন্ডিংস’। রোমান্টিক-কমেডিধর্মী ছবিটিতে দর্শকরা পুরোনো সাইফকে খুঁজে পাবেন বলেই আমার বিশ্বাস।’
‘হামসকলস’ ছবির পর সাজিদ খানের আরেকটি ছবিতে অভিনয় করার কথা ছিল সাইফের। কিন্তু সাইফ সাফ জানিয়ে দিয়েছেন, ভবিষ্যতে সাজিদের সঙ্গে কাজ করার কোনো ইচ্ছে তাঁর নেই।এর আগে ‘হামসকলস’ ছবির প্রচারণায় অংশ না নিয়ে খবরের শিরোনাম হয়েছিলেন ছবিটির আরেক অভিনয়শিল্পী বিপাশা বসু। ছবি মুক্তির আগেই বিপাশা বুঝতে পেরেছিলেন ছবিটি ভালো ব্যবসা করতে পারবে না। মূলত এ কারণেই ছবির প্রচারণায় অংশ নেননি তিনি।
 
