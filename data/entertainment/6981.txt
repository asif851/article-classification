
সম্প্রতি যুক্তরাজ্যের লন্ডনে আয়োজিত এক অনুষ্ঠানে লর্ড সভার দুই সদস্যের হাত থেকে তাঁর পাঁচ দশকের সংগীত জীবনের জন্য সম্মাননা নিলেন সংগীতশিল্পী রুনা লায়লা। বহু সংস্কৃতির মেলবন্ধনের ভাবনা নিয়ে ‘মডার্ন ব্রিটিশ কালচার’ শীর্ষক এক অনুষ্ঠানে তাঁকে এ সম্মাননা দেওয়া হয়। ব্রিটিশ লর্ড সভার সদস্য বাংলাদেশি বংশোদ্ভূত পলা মঞ্জিলা ও ব্রিটিশ পার্লামেন্টের সদস্য সীমা মালহোত্রা তাঁর হাতে একটি ক্রেস্ট তুলে দেন।অনুষ্ঠানে রুনা লায়লা বলেন, জীবনে অনেক সম্মাননাই তিনি পেয়েছেন। তবে এই অনুষ্ঠানে পাওয়া ক্রেস্টটি তাঁর সম্মাননার সংগ্রহে অন্যরকম বৈচিত্র্য আনবে। তিনি বলেন, শিল্প কোনো ভাষা বা জাতিতে সীমাবদ্ধ নয়। সংগীতের সূর মানুষের কাছে শান্তির বাণীই পৌঁছে দেয়।এ অনুষ্ঠানে বাংলাদেশি বংশোদ্ভূত সংগীতশিল্পী রুবাইয়াত জাহান এবং পাকিস্তানি বংশোদ্ভূত শিল্পী রাজা কাশেফের দ্বৈতকণ্ঠে গাওয়া দুটি গানের প্রকাশনার উদ্বোধন করেন রুনা।রুবাইয়াত জাহান ও রাজা কাশেফের গান দুটির একটি বাংলা এবং অন্যটি ইংরেজি, হিন্দি ও উদূ‌র্র ফিউশন। গান দুটির প্রকাশনা উদ্বোধনের জন্য আয়োজিত এ অনুষ্ঠানের পৃষ্ঠপোষক ছিলেন ভারতীয় বংশোদ্ভূত ব্রিটিশ এমপি সীমা মালহোত্রা।গত বুধবার ব্রিটিশ পার্লামেন্টের একটি কমিটি রুমে ‘মডার্ন ব্রিটিশ কালচার’ শীর্ষক এই ব্যতিক্রমী আয়োজনটি অনুষ্ঠিত হয়। লেবার দলীয় এমপি সীমা মালহোত্রা বলেন, আজকের যে বহু সংস্কৃতির যুক্তরাজ্য, তাঁর অনুপ্রেরণা রুনা লায়লার মতো শিল্পীরা। সংগীতের সুতায় তিনি ভিন্ন ভিন্ন জাতি, ধর্ম এবং সংস্কৃতির মানুষকে এক মালায় গেঁথেছেন। ১৭টি ভিন্ন ভাষায় গান গেয়ে তিনি হয়ে উঠেছেন বহু সংস্কৃতির অন্যতম অনুপ্রেরণা। তিনি আরও বলেন, যুক্তরাজ্য যে বহু সংস্কৃতিকে লালন করে, এই অনুষ্ঠান সে বার্তাই দিচ্ছে। বাংলাদেশি একজন শিল্পীর অনুপ্রেরণায় যুক্তরাজ্যের দুটি ভিন্ন জাতিগোষ্ঠীর শিল্পীর সংগীত চর্চার বিষয়টি অসাধারণ।অনুষ্ঠানে ‘ও আমার দেশ’ এবং ‘জাভিদান’ শিরোনামের গান দুটির ভিডিওচিত্র প্রদর্শন করা হয়। বাংলা গান ‘ও আমার দেশ’-এর রচয়িতা যুক্তরাজ্যপ্রবাসী ছড়াকার দিলু নাসের। তিন ভাষার ফিউশনে তৈরি ‘জাভিদান’ গানটি রচনা করেন পাকিস্তানি বংশোদ্ভূত নাইম হায়দার। সুর করেন রুবাইয়াত এবং রাজা কাশেফ।শিল্পী রাজা কাশেফ বলেন, দুটি গানই দেশাত্মবোধক। ভিন্ন ভাষা ও সংস্কৃতির হয়েও যে আমরা একে অন্যের দেশকে ভালোবাসতে পারি তাঁর নিদর্শন হিসেবে দেশাত্মবোধক গান বেছে নেওয়া। আর বাঙালি কৃষ্টি ও সংস্কৃতিকে অন্যদের কাছে তুলে ধরার প্রয়াস থেকেই এমন উদ্যোগ বলে জানালেন রুবাইয়াত।যুক্তরাজ্যের বাংলাদেশি, পাকিস্তানি এবং ভারতীয় সংস্কৃতিকর্মীরা এ অনুষ্ঠানে উপস্থিত ছিলেন।
