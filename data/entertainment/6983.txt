
পপ তারকা জাস্টিন বিবারকে নিয়ে যেন বিতর্কের শেষ নেই। তাঁকে নিয়ে সর্বশেষ যে বিতর্ক সেটা তাঁর নতুন অ্যালবাম ‘পারপাস’ এর প্রচ্ছদের কারণে। ২১ বছর বয়সী এই পপ সংগীত তারকার নতুন অ্যালবামটির প্রচ্ছদে তাঁকে দেখা যাচ্ছে শার্টহীন অবস্থায়। বিশ্বের কোনো কোনো দেশের সামাজিক ও সাংস্কৃতিক প্রেক্ষাপটে উর্ধাঙ্গ অনাবৃত বিবারের এ ছবিকে যথেষ্ট বিতর্কিত হিসেবেই দেখা হচ্ছে।এ ছবিতে পোশাকহীন বিবারের শরীর জুড়ে উ​লকি এবং বুকে ক্রুশ চিহ্ন আঁকা রয়েছে। আর এসব কারণের ভিত্তিতেই মধ্যপ্রাচ্যের কিছু দেশ এবং ইন্দোনেশিয়ার মতো মুসলমান অধ্যুষিত দেশগুলোতে জাস্টিন বিবারের অ্যালবামের এর প্রচ্ছদের ছবি আপত্তিকর বিবেচনা করা হচ্ছে। অনেক দেশে অ্যালবামটি নিষিদ্ধও করা হয়েছে।কানাডীয় এই পপ সংগীত তারকার যে অ্যালবামের প্রচ্ছদ নিয়ে এখন থেকেই এমন তোলপাড় শুরু হয়েছে, তা যুক্তরাজ্যের বাজারে আসার কথা ১৩ নভেম্বরে। তবে আগেভাগেই নিষেধাজ্ঞা জারি করায় বিবারের কিছুটা সুবিধাও হয়েছে। মধ্যপ্রাচ্য এবং মুসলিম অধ্যুষিত দেশগুলোর জন্য তিনি এখন তাঁর অ্যালবামের ভিন্ন একটি প্রচ্ছদের কথাই চিন্তা করছেন। যদিও অ্যালবামের নতুন প্রচ্ছদটি কেমন হবে সে সম্পর্কে এখনো পরিষ্কার কোনো তথ্য পাওয়া যায়নি।
