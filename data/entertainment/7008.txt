
সম্প্রতি বলিউডের তারকা জ্যাকুলিন ফার্নান্দেজ ও সুরুজ পাঞ্চোলির একটি মিউজিক ভিডিওর টিজার প্রকাশিত হয়েছে। ‘জিএফ-বিএফ’ শিরোনামের এই মিউজিক ভিডিওটি আসছে টি-সিরিজের ব্যানারে। এদিকে প্রযোজক এবং টি-সিরিজের চেয়ারম্যান ভূষণ কুমার মজার এক শর্ত দিয়েছেন এই দুই তারকাকে। ভূষণ কুমারের শর্ত হলো, দুজনের মধ্যে যিনি ভূষণকে এই মিউজিক ভিডিওর কাজ দিয়ে বেশি মুগ্ধ করতে পারবেন, তিনিই পেয়ে যাবেন ভূষণের লাল টুকটুকে ফেরারি গাড়িটি।ভূষণ কুমার কথা দিয়েছেন তাঁকে মুগ্ধ করতে পারলেই তাঁর এই চমৎকার স্পোর্টস কারটি তিনি উপহার হিসেবে দিয়ে দেবেন জ্যাকুলিন অথবা সুরুজকে। এমন লোভনীয় প্রস্তাব কাকে না উদ্বেলিত করবে?জ্যাকুলিন আর সুরুজও তাই মুখিয়ে আছেন এই ফেরারি গাড়ির মালিক হওয়ার জন্য। দুজনের মধ্যে এখন প্রযোজককে মুগ্ধ করার ‘যুদ্ধ’ চলছে।ভূষণ কুমারের এই গানটির মিউজিক ভিডিও পরিচালনা ও কোরিওগ্রাফি করেছেন রেমো ডিসুজা। জ্যাকুলিন এখানে অভিনয়ের পাশাপাশি গানেও কণ্ঠ দিয়েছেন। এই গানের মাধ্যমে সংগীতশিল্পী হিসেবে আত্মপ্রকাশ করলেন এই শ্রীলঙ্কান বংশোদ্ভূত বলিউডের অভিনেত্রী। তাঁর সঙ্গে আরও কণ্ঠ দিয়েছেন গুরিন্দর সিগ্যাল।
মিউজিক ভিডিওটিতে একটি ছেলে প্রথম দেখাতেই একটি মেয়ের প্রেমে পড়ে ও তাঁর পাণিপ্রার্থনা করে। মাত্র ১৯ মিনিটের এই টিজারেই জ্যাকুলিন ও সুরুজের দুর্দান্ত নাচের প্রতিভা ফুটে উঠেছে। এখন কে কত ভালো নেচেছেন তা পুরো ভিডিওটি দেখলেই বোঝা যাবে। অবশ্য কে ভালো করেছেন এ বিষয়টি শেষ পর্যন্ত জানাবেন ভূষণ কুমার। ফেরারি ৪৫৮ ইতালিয়া স্পাইডারের মালিক কে হচ্ছেন—তা-ই এখন দেখার পালা। মিড-ডে।
