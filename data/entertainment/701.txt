
সালমান খানের রাগের কথা কমবেশি সবারই জানা। শাহরুখ খান, ঐশ্বরিয়া রাই বচ্চন, বিবেক ওবেরয়, ক্যাটরিনা কাইফের মতো তারকারাও তাঁর বাজে রাগের শিকার। এবার সাল্লু মিয়ার রাগের মুখে পড়লেন তাঁর এক ভক্ত! এমনকি রেগে সেই ভক্তের মোবাইল ফোন টুকরো টুকরো করে দিয়েছেন তিনি।
সম্প্রতি এক অ্যাওয়ার্ড প্রদান অনুষ্ঠানে বন্ধু ও পরিবারের লোকদের সঙ্গে কথা বলছিলেন বলিউডের ‘সুলতান’। হঠাৎ এক ফ্যান এসে তাঁর (ফ্যান) ‘আনব্রেকেবল মোবাইল’ সালমানকে দেখান। বলিউড সুপারস্টার প্রথমে বিষয়টি পাত্তা দেন না। তিনি নিজের বন্ধুদের সঙ্গে কথা বলতেই ব্যস্ত ছিলেন। কিন্তু সালমানের সেই অনুরাগীও নাছোড়বান্দা। তিনি তাঁর প্রিয় তারকাকে এই বিশেষ মোবাইলটি দেখাবেন বলে যেন পণ করেছিলেন। এমনকি এই ভক্ত সাল্লু ভাইয়ের কানের কাছে ক্রমাগত তাঁর মোবাইলটির গুণগান গাইছিলেন। বারবার বিরক্ত করায় প্রচণ্ড রেগে যান ‘বজরঙ্গি ভাইজান’। তিনি ফ্যানের হাত থেকে মোবাইল ফোনটি ছিনিয়ে নিয়ে সজোরে মাটিতে আছাড় মারেন। কিন্তু সত্যি সত্যি ফোনটি অক্ষত থাকে। এর ফলে সাল্লু ভাইয়ের রাগ আরও বেড়ে যায়। আবার তিনি মোবাইলটি মাটিতে ছুড়ে ফেলেন। এবারও কিছু হয় না যন্ত্রটির। আর তখন সেই জায়গায় রীতিমতো ভিড় জমে যায়। সবাই সালমানকে মোবাইল ফোনটি ভেঙে ফেলার জন্য আরও উৎসাহিত করতে থাকেন। বলিউডের সুলতানের রাগ যেন এবার দ্বিগুণ চেপে বসে। তিনি এবার আরও জোরে মোবাইলটি মাটিতে আছাড় মারেন। এবার সত্যি সত্যি যন্ত্রটি ভেঙে টুকরো টুকরো হয়ে যায়। মাটি থেকে টুকরোগুলো তুলে তিনি তাঁর ফ্যানের হাতে তুলে দেন। আর বলেন, এটা ‘আনব্রেকেবল মোবাইল’? বেচারা ফ্যান টুকরোগুলো নিয়ে সেখান থেকে পালিয়ে বাঁচেন।
