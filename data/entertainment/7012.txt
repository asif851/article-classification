
বিশ্বসুন্দরী প্রতিযোগিতায় এবার বাংলাদেশের মেয়েরাও অংশ নেবেন। বিশ্বের সুন্দরীদের সবচেয়ে কাঙ্ক্ষিত আসর ‘মিস ওয়ার্ল্ড’ প্রতিযোগিতায় বাংলাদেশের প্রতিযোগীদের অংশগ্রহণের বিষয়টি নিশ্চিত করেছেন অন্তর শোবিজের চেয়ারম্যান স্বপন চৌধুরী।
অমিকন ও তাঁর প্রতিষ্ঠান অন্তর শোবিজের সহযোগিতায় একটি বাছাই প্রক্রিয়ার মাধ্যমে বাংলাদেশ থেকে আগ্রহী মেধাবী তরুণীরা এ প্রতিযোগিতায় অংশ নিতে পারবেন বলে জানান তিনি। ১৮ নভেম্বর চীনে অনুষ্ঠেয় ৬৭তম এ আসরে থাকবেন বাংলাদেশের প্রতিযোগীও। ‘মিস ওয়ার্ল্ড বাংলাদেশ’ যিনি হবেন, তিনি দেশের হয়ে এই প্রতিযোগিতায় প্রতিনিধিত্ব করবেন। এ লক্ষ্য নিয়ে সেপ্টেম্বরে দেশে শুরু হচ্ছে প্রতিযোগিতা। সারা দেশের আটটি বিভাগ থেকে বাছাই করা ৩০ জন সুন্দরী মেধাবী নিয়ে আয়োজন করা হবে টেলিভিশন অনুষ্ঠান। এখান থেকে বিচারকের রায়ে চূড়ান্ত করা হবে মিস ওয়ার্ল্ড বাংলাদেশ। স্বপন চৌধুরী বলেন, ‘এটা আমাদের জন্য সত্যি অনেক আনন্দের সংবাদ। কারণ, এখন থেকে আমাদের দেশের প্রতিভাবান তরুণীরাও অংশ নিতে পারবেন তাঁদের কাঙ্ক্ষিত বিশ্বসুন্দরী প্রতিযোগিতায়।’ বিশ্বসুন্দরী প্রতিযোগিতায় বাংলাদেশের অংশগ্রহণের বিষয়ে কাল বৃহস্পতিবার দুপুরে ঢাকার একটি পাঁচতারকা হোটেলে এক সংবাদ সম্মেলনের আয়োজন করছে প্রতিষ্ঠানটি। এখানে তথ্যমন্ত্রী হাসানুল হক ইনুর প্রধান অতিথি হিসেবে থাকার কথা। দেশের প্রতিযোগীরা কীভাবে সম্মানজনক এ আসরে অংশ নেবেন, সংবাদ সম্মেলনে তা জানানো হবে। খোঁজ নিয়ে জানা যায়, চলতি বছর ‘মিস ওয়ার্ল্ড’ আসরের জন্য নিবন্ধিত হয়েছে বাংলাদেশ। ২৭ সেপ্টেম্বর বাংলাদেশের অভ্যন্তরীণ প্রতিযোগিতা হবে। এতে সম্পৃক্ত থাকবে ‘মিস ওয়ার্ল্ড’ কর্তৃপক্ষ। এরপরই চীনের মূল আসরে যোগ দেবেন বাংলাদেশি প্রতিযোগী।
