
নিশ্চয়ই অনেকের মনেই এখনো সুর জেগে আছে ‘কাভি খুশি কাভি গাম’ ছবির ‘শাবা শাবা’ কিংবা ‘বাগবান’ ছবিতে অমিতাভ বচ্চন আর হেমা মালিনীর ঠোঁটে ঠাঁই পাওয়া গানগুলোর! জেগে থাকারই কথা। এক সময় সুরের ছোঁয়ায় এই গানগুলোতে প্রাণ প্রতিষ্ঠা করেছিলেন সুরকার আদেশ শ্রীবাস্তব। অথচ আজ তাঁরই জীবনের সুর কেটে গেছে। ক্যানসারের সঙ্গে লড়তে লড়তে আদেশ শ্রীবাস্তব এখন ক্লান্তপ্রায়। চিকিৎ​সকেরা জানিয়ে দিয়েছেন— আদেশের জীবনের সুরে ফেরার সম্ভাবনা ক্ষীণ হয়ে এসেছে। আর এ সুরকারের পরিবারের পক্ষ থেকে জানানো হয়েছে, কোনো আর্থিক সাহায্য নয়; আদেশের জন্য এখন সবচেয়ে প্রয়োজন প্রার্থনা আর শুভ কামনা।আদেশ শ্রীবাস্তব গত ৪৪দিন ধরে মুম্বাইয়ের কোকিলাবেন ধিরুভাই আম্বানি হাসপাতালে চিকিৎসাধীন রয়েছেন। আদেশের চিকিৎসকেরাও জানিয়ে দিয়েছেন, এখন এ শিল্পীর জন্য প্রার্থনাই সবচেয়ে শান্তির, সবচেয়ে কার্যকর। আদেশের স্ত্রী বিজয়েতা পণ্ডিত ও শ্যালক সুরকার ললিত পণ্ডিতও ভক্ত-শুভাকাঙ্ক্ষীদের অনুরোধ করেছেন আদেশের জন্য প্রার্থনা করতে।কিছুদিন আগে ভারতের বেশ কয়েকটি সংবাদমাধ্যমে খবর প্রকাশিত হয়েছিল, আদেশের চিকিৎসার জন্য প্রয়োজনীয় অর্থ জোগান দিতে পারছে না তাঁর পরিবার। কিন্তু ললিত পণ্ডিত সে খবরকে ভিত্তিহীন বলে উড়িয়ে দিয়ে বলেছেন, ‘অর্থ নয়, আদেশের জন্য প্রয়োজন প্রার্থনা আর শুভ কামনা।’ আইএএনএস।
