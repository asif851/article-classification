
প্রেমে হাবুডুবু খাচ্ছে কিশোরী মেগ্যান! বয়স মাত্র ১৩। ছেলেটাকে গিয়ে যে প্রেমের কথাটা বলবে, সে উপায় নেই। বড় ভাইয়ের বন্ধুকে কীভাবে বলবে, ‘গিভ মি অ্যা চান্স’! বলা হলো না বটে, কিন্তু উপায় বেরোল একটা। প্রেমের কথাগুলো নিয়ে একটা গান লেখে মেগ্যান ট্রেইনর। নিজে গাওয়ার জন্য লেখা সেটাই তাঁর প্রথম গান, ‘গিভ মি অ্যা চান্স’।মেগ্যানের গান লেখার শুরু সেই ১১ বছর বয়সে। তাঁর লেখা গান এখন তিনি ছাড়া গাইছেন আরও অনেক শিল্পী। ‘অল অ্যাবাউট দ্যাট বেজ’ গানটির কথাই ধরা যাক। বিশ্বের কয়েকটি ভাষায় গানটি গেয়েছেন কয়েকজন শিল্পী। গাইতে চেয়েছেন মেগ্যানের দেশ যুক্তরাষ্ট্রেরও অনেক শিল্পী। জাস্টিন বিবার তো গানটি না গেয়ে পারলেনই না। ২০১৪ সালে এই গানটির জন্য সবার নজর হঠাৎ করেই ঘুরে যায় মেগ্যানের দিকে। প্রকাশের পর টানা ১৪ সপ্তাহ সেটি ছিল তালিকার শীর্ষে। অথচ এত দিন তাঁর দিকে নাকি কেউ ফিরেও তাকায়নি। ইউটিউবে ‘অল অ্যাবাউট দ্যাট বেজ’ গানের ভিডিও সংগীতপ্রেমীদের প্রিয় ভিডিওগুলোর একটি। নিজের জন্য তো বটেই, অন্য শিল্পীদের জন্যও গান লেখেন মেগ্যান। নিজের গাওয়া গানের ডালিও ভরে উঠতে শুরু করেছে ২২ বছরের এই শিল্পীর।ইতিমধ্যে বেশ কিছু ভালো গান করে ফেলেছেন তিনি। শুনতে শুরু করলে দেখা যাবে, সেগুলোর প্রায় সবই ভালো লাগছে। ‘লাইক আম গনা লুজ ইউ’, ‘বেটার হোয়েন আম ড্যান্সিং’, ‘ক্লোজ ইয়োর আইজ’, ‘নো গুড ফর ইউ’, ‘মাই সেলফিশ হার্ট’, ‘টাইটেল’, ‘ক্রেডিট’, ‘মিস্টার অলমোস্ট’, ‘হোয়াট ইফ আই’—কোনোটিই কোনোটির চেয়ে কম ভালো নয়। তবে পরীক্ষা করতে চাইলে শুনে দেখা যেতে পারে ‘টাইটেল’, ‘ক্রেডিট’ আর ‘হোয়াট ইফ আই’ গানগুলো। ইংরেজি গান যাঁরা পছন্দ করেন, এই গানগুলোর জন্য শিল্পীকে ‘গোল্ডেন এ-প্লাস’ না দিয়ে পারবেন না। এ বছর গ্র্যামি আওয়ার্ডে সেরা নবাগত তারকার স্বীকৃতিটা পেয়ে গেছেন এই শিল্পী।চলতি মাসের শুরুতে মুক্তি পেয়েছে মেগ্যানের একক গান ‘নো’। গানটি থাকবে তাঁর নতুন অ্যালবাম থ্যাংক ইউতে। ইউটিউব ও স্পর্টিফাইয়ে শোনা যাবে ‘নো’ গানটি। এ বছরই বের হবে তাঁর নতুন অ্যালবাম থ্যাংক ইউ। অ্যালবাম প্রকাশের আগে শ্রোতাদের গানের একটা নমুনা শুনিয়ে নেওয়াটা বুদ্ধিমানের কাজ।একবার এক সাক্ষাৎকারে তাঁর কাছে জানতে চাওয়া হয়, বই পড়তে কেমন লাগে? মেগ্যান চট করে জবাব দিয়েছিলেন, বই পড়লে ঘুম আসে। তা দিনের যে সময়েই হোক।বড় ভাইয়ের বন্ধুর সঙ্গে প্রেমটা করা হয়নি বটে, তবে থেমে থাকেনি প্রেম। প্রেমিক হিসেবে বেকার ছেলেই বেশি পছন্দ মেগ্যানের। প্রেমিকের সঙ্গে বের হলে খাবারের বিলটা নিজে দিতে পারলেই নাকি মেগ্যানের ভালো লাগে।রাসেল মাহমুদরোলিং স্টোন ও বিলবোর্ড অবলম্বনে
