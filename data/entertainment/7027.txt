
কানের লালগালিচায় প্রথমে গোলাপি আভা ছড়িয়েছেন সোনম কাপুর। দ্বিতীয় দিন এই গালিচায় হাঁটলেন সোনালি এক গাউনে। এলি সাবের এই ডিজাইনার গাউনে অনিন্দ্যসুন্দর সোনমকে দেখে যে-কেউ মুগ্ধ হবেন। এই অভিনেত্রীর ছোট বোন ও ডিজাইনার রিয়া কাপুর বোনের একটি ছবি ইনস্টাগ্রামে পোস্ট করেছেন। সেই ছবিতে কিন্তু বাবা অনিল কাপুরেরও ‘লাইক’ আছে। তবে সবাইকে ছাপিয়ে সোনমের ভক্তদের চোখ আটকেছে বিশেষ একজনের কমেন্টে। সোনম কাপুরের কথিত প্রেমিক আনন্দ আহুজা সেই ছবির নিচে মন্তব্য করেছেন, ‘ভালোবাসা’
সোনম তাঁদের প্রেমের কথা স্বীকার করুন আর না-ই করুন—আনন্দ যখন জনসমক্ষে লিখে দিয়েছেন ভালোবাসার কথা, তখন আর কিসের লুকোচুরি? কিন্তু সোনমের যুক্তি ভিন্ন। তাঁর কথা হচ্ছে, তারকা হিসেবে লোকে তাঁর চালচলন, ওঠা-বসা—সব নিয়েই মন্তব্য করবেন। এটা ঠেকানোর কোনো সাধ্যি নেই তাঁর। কিন্তু ব্যক্তিগত বিষয়ে মুখ বন্ধ রাখার ক্ষমতা তো তাঁর আছে।
একবার ভারতীয় গণমাধ্যমকে দেওয়া এক সাক্ষাৎকারে এই ‘নিরজা’ অভিনেত্রী বলেছিলেন, ‘আমি তারকা, তাই আমাকে নিয়ে মানুষ যত খুশি তত কথা বলতে পারে। কিন্তু আমার জীবনে যারা আসবে, তাদের কেন এর দায় বহন করতে হবে? তাই এখানে লুকানোর কোনো ব্যাপার নেই। আমি শুধু এসব বিষয়ে কোনো কথা বলতে চাই না।’এবার প্রথমবারের মতো জাতীয় চলচ্চিত্র পুরস্কার পেয়েছেন সোনম। ভারতের বিজ্ঞান ভবনে রাষ্ট্রপতির কাছ থেকে এই পুরস্কার গ্রহণ করার সময়েও আনন্দ আহুজা তাঁকে সঙ্গ দিয়েছেন। সোনমের বাবা অভিনেতা অনিল কাপুরের সঙ্গেও আনন্দের ভালো সখ্য দেখা গেছে সেদিন। পিঙ্ক ভিলা।
