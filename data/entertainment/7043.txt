
‘পুরুষের চেয়ে নারী উত্তম এবং তাঁদের সমান চোখে দেখা উচিত।’ এমনটা বিশ্বাস করেন শাহরুখ খান। সম্প্রতি তিনি উপস্থিত হন লালকার মিউজিক কনসার্টে। নারীর প্রতি সহিংসতা দূর করতে প্রচারণার অংশ হিসেবে আয়োজন করা হয় এই কনসার্ট। এখানে উপস্থিত ছিলেন শাহরুখ। তিনি বলেন, ‘আমি বিশ্বাস করি, নারীরা অনেক ক্ষেত্রে পুরুষদের চেয়ে উত্তম। আর আমি নারীদের একটু ভয় পাই; সেটা আমার মা হোক, স্ত্রী, বোন কিংবা বান্ধবী। নারীরা পৃথিবীতে বয়ে নিয়ে আসে শান্তি আর নীরব শক্তি।’
‘বাস আব বহুত হো গ্যায়া’ (ব্যস, এখন অনেক হয়েছে) নামের এই প্রচারণার উদ্যোক্তা এমএআরডি (মার্দ), পপুলেশন ফাউন্ডেশন অব ইন্ডিয়া এবং চলচ্চিত্র পরিচালক ফিরোজ আব্বাস খান। দুই বলিউড তারকা শাহরুখ খান ও ফারহান আখতার এই ‘মার্দ’-এর প্রতিষ্ঠাতা।
শাহরুখ আর ফারহান গোঁফ রাখেন না কেন? শাহরুখ বলেন, ‘এটা পুরুষ না হওয়ার প্রতীক হতে পারে, কিন্তু আমরা নারীদের প্রতি নম্র। আমরা মনে করি, নারীদের সমান অধিকার পাওয়া উচিত। তাই আমরা গোঁফ রাখি না।’ তিনি আরও বলেন, ‘যেকোনো নারীর প্রতি যেকোনো ধরনের সহিংসতা ভয়ংকর ব্যাপার।’ হিন্দুস্তান টাইমস
