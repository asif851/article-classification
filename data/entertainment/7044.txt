
সাজু খাদেম। অভিনয়শিল্পী। অভিনয় করছেন টেলিভিশন ও মঞ্চে। আজ মাছরাঙা টেলিভিশনে প্রচারিত হবে তাঁর অভিনীত পিঞ্জর ধারাবাহিকটি।‘পিঞ্জর’ নাটকে আমি...বদরুল আনাম সৌদের যতগুলো নাটকে অভিনয় করেছি, সবগুলোতেই নানা ধরনের চরিত্রে কাজ করার সুযোগ হয়েছে। পিঞ্জর নাটকটিও তেমন। এই নাটকে বাইরে থেকে আমাকে বোঝা যায় না, কিন্তু আমি খুব ভালো মানুষ নই।কমেডি বনাম সিরিয়াস...আমার শুরু হয়েছিল ভোলার ডায়েরি দিয়ে। ফলে নাট্যনির্মাতারা আমাকে হাস্যরসাত্মক চরিত্রেই বেশি দেখাতে আগ্রহী ছিলেন। কিন্তু আমি বিশ্বাস করি, আমি একজন অভিনেতা। তাই যেকোনো ধরনের চরিত্রেই অভিনয় করতে চাই। শুরুর দিকে অনেক কমেডি চরিত্রে দেখা গেছে আমাকে। পরে অনেক সিরিয়াস চরিত্রেও অভিনয় করেছি। আসলে অভিনয়শিল্পীদের বেলায় কোনো সীমারেখা রাখা উচিত নয়।‘ভোলার ডায়েরি’...টেলিভিশনে আমার জীবনের পথচলা শুরু এই ধারাবাহিকটি দিয়ে। এর পরিচালক শায়ের খান যদি নতুনভাবে নতুন করে এই চরিত্রটি নিয়ে ভাবেন, আমি অভিনয় করতে রাজি।চলচ্চিত্র ও মঞ্চে অভিনয়...কমন জেন্ডার ছবিটি দর্শকপ্রিয় হয়েছে। কিন্তু তার পরও চলচ্চিত্রে অভিনয়ের ব্যাপারে আমি আরও ভেবেচিন্তে সিদ্ধান্ত নিতে চাই। আর মঞ্চে নিয়মিতই অভিনয় করছি।
ঘুম থেকে উঠে যদি দেখি আমার বয়স ২০ বছর বেড়ে গেছে...আসলে এখনই বেড়ে গেছে! তবে এখনো আমাকে বিশ্ববিদ্যালয়ের শিক্ষার্থীর ভূমিকায় অভিনয় করতে হয়! বয়স বেড়ে যাওয়া খারাপ কিছু নয়। মানসিক বয়সটা না বাড়লেই হয়। আমি মনে করি আমার মানসিক বয়স বাড়েনি, বাড়বেও না।ছবি এঁকে পাওয়া সেরা পুরস্কার...আমি প্রতিদিনই ছবি আঁকি। নাটকের শুটিংয়ের ফাঁকে সময় পেলেই আঁকতে বসি। ডলস হাউস ধারাবাহিকের শুটিংয়ের সময় একদিন খেলাচ্ছলে হুমায়ুন ফরীদি ভাইয়ের একটা ছবি এঁকে সিটে ফেলে রেখেছিলাম। একদিন হঠাৎ ফরীদি ভাই ফোন করে তাঁর বাসায় ডাকলেন। গিয়ে দেখি আমার আঁকা সেই ছবিটা সুন্দর করে বাঁধিয়ে দেয়ালে টাঙিয়ে রেখেছেন। ছবি এঁকে এটাই আমার সেরা পুরস্কার মনে করি।আমি নিজে যতটুকু সাজুগুজু করতে পছন্দ করি...সাজু খাদেমের ‘খাদেম’ শব্দটির বৈশিষ্ট্যই আমার মধ্যে বেশি প্রবল। সাধ্যমতো চেষ্টা করি বন্ধুদের বিপদে-আপদে সাহায্য করতে, ওরাও যেমনটা করে। আর অভিনয়ের সুবাদে সারাক্ষণ সাজুগুজু তো করতেই হয়। এ ছাড়া আমার নিজস্ব একটা স্টাইল আছে, পরিপাটি হয়ে থাকতে ভালো লাগে। মাহফুজ রহমান
