
 


 শ্রীদেবী মেয়েকে আদর করে ডাকতেন ‘জান’।
 রাত ১২টায় কেক নিয়ে মেয়ের জন্য অপেক্ষা করবেন না শ্রীদেবী।
 জন্মদিনের শুভেচ্ছা জানিয়ে মেয়েকে আদর করবেন না।


আগামী ৭ মার্চ জাহ্নবীর জন্মদিন। একুশে পা রাখবেন তিনি। এবার জন্মদিনটা জাহ্নবীর জন্য যে খুব কষ্টের হবে, তা আর বলার অপেক্ষা রাখে না। মা বলিউডের বরেণ্য অভিনেত্রী শ্রীদেবী মেয়েকে আদর করে ডাকতেন ‘জান’। কিন্তু এবার রাত ১২টায় কেক নিয়ে মেয়ের জন্য অপেক্ষা করবেন না শ্রীদেবী। জন্মদিনের শুভেচ্ছা জানিয়ে মেয়েকে আদর করবেন না। জাহ্নবীও মাকে আর কোথাও খুঁজে পাবেন না। কারণ, গত শনিবার রাতে দুবাইয়ের জুমেইরাহ এমিরেটস টাওয়ার হোটেলের রুমে মারা যান শ্রীদেবী।
মায়ের মৃত্যু এখনো মেনে নিতে পারছেন না জাহ্নবী। মাকে যখন শেষ দেখা দেখেন, তখন যেন তাঁর কান্না আর থামছিল না। মাকে ছেড়ে কীভাবে থাকবেন? মাকে কফিনবন্দি অবস্থায় যখন প্রথম দেখতে পান, তখন জাহ্নবীকে থামানো যাচ্ছিল না। মাকে কফিনে বন্দী দেখে অঝোরে কাঁদতে শুরু করেন জাহ্নবী। এই কান্না তাঁর এখনো থামেনি। সব সময় চোখ ভেজা। পরিচিত কাউকে কাছে পেলে জড়িয়ে ধরে কাঁদতে শুরু করেন।
জন্মদিনের তারিখটা যতই এগিয়ে আসছে, বাসার অন্য সদস্যরা জাহ্নবীকে নিয়ে ততটাই উদ্বিগ্ন হচ্ছেন। সেদিন কী হবে, এটা ভেবে সবাই শঙ্কিত।
বলিউডে জাহ্নবী সফলভাবে ক্যারিয়ার গড়ে তুলুন, তা সব সময় চেয়েছেন শ্রীদেবী। আর তাই তো মাকে অনুসরণ করে বড় হয়েছেন জাহ্নবী। সম্প্রতি একটি অনুষ্ঠানে জাহ্নবীকে হাত ধরে নিয়ে ফ্যাশন শোর র‍্যাম্পে হাঁটেন শ্রীদেবী। বলিউডে অভিষেক হওয়ার পর যাতে জাহ্নবী ক্যারিশমা দেখাতে পারেন, তা নিয়ে সব সময় সচেষ্ট ছিলেন শ্রীদেবী।
