
বাংলাদেশের জাজ মাল্টিমিডিয়া ও কলকাতার এসকে মুভিজের যৌথ প্রযোজনার পরবর্তী ছবি শিকারি। ছবিতে অভিনয় করছেন বাংলাদেশের অভিনয়শিল্পী শাকিব খান ও কলকাতার শ্রাবন্তী। ১৪ মার্চ কলকাতার লোকেশনে ছবির শুটিং শুরু হবে। এরপর হবে বাংলাদেশ ও যুক্তরাজ্যে। গতকাল সোমবার সন্ধ্যায় ঢাকার একটি পাঁচ তারকা হোটেলে ছবিটির মহরত অনুষ্ঠানে জানানো হয় এসব তথ্য। শিকারি ছবিটি পরিচালনা করছেন বাংলাদেশি পরিচালক সীমান্ত আর কলকাতার জয়দেব।গতকাল সন্ধ্যার মহরত অনুষ্ঠানে শাকিব খান ও শ্রাবন্তী ছাড়া আরও উপস্থিত ছিলেন এসকে মুভিজের ব্যবস্থাপনা পরিচালক অশোক ধানুকা, জাজের কর্ণধার আবদুল আজিজ, অভিনয়শিল্পী অমিত হাসান ও পরিচালকদ্বয়।মহরতে অংশ নিতে গতকাল সকালেই কলকাতা থেকে ঢাকা পৌঁছান ছবির নায়িকা শ্রাবন্তী। ঢাকায় নেমে তিনি প্রথম আলোকে বলেন, ‘এবারই প্রথম বাংলাদেশে এলাম। ভালো লাগছে।’ কথা প্রসঙ্গে জানালেন বাঙালি খাবারের প্রতি দুর্বলতার কথা। এই দুর্বলতার কারণে বাংলাদেশে থাকার সময়টায় ঘরে রান্না করা খাবারই খাবেন। তবে ইলিশ খাবেন মাওয়া ঘাটে গিয়ে। বললেন, ‘পদ্মার ইলিশ খাওয়ার জন্য অপেক্ষায় আছি।’কথার মাঝে ঘুরেফিরে এল শিকারি ছবির প্রসঙ্গ। শ্রাবন্তী বলেন, ‘বাংলাদেশের চলচ্চিত্রে সুপারস্টার শাকিব খান। তাঁর সঙ্গে আমার প্রথম কাজের অভিজ্ঞতা হবে। সেই অভিজ্ঞতা নিশ্চয়ই ভালো হবে।’মহরতে শ্রাবন্তীকে নিয়ে প্রশংসা করলেন শাকিব খানও। বললেন, ‘কলকাতার দর্শকদের কাছে জনপ্রিয় শ্রাবন্তী। আশা করছি, দুই বাংলার দুজন মিলে দর্শকদের ভালো একটি ছবি উপহার দিতে পারব।’
