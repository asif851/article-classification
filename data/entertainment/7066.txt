
রানওয়ে ছেড়ে ঝড়ের বেগে ওপরের দিকে উঠে যাচ্ছে বোয়িং বিমান। নিচে দেখতে দেখতে ছোট হয়ে আসছে ইস্তাম্বুল নগরী। ৩০ হাজার ফুটের বেশি ওপরে উঠে উচ্চতা স্থির হলো আমাদের হাওয়াই জাহাজটার। টার্কিশ এয়ারলাইনস ফ্লাইটির যাত্রীদের অনেকে সিটে হেলান দিয়ে আরাম করে বসে আছেন।
টানা প্রায় সাতটি ঘণ্টা কিচ্ছু করার নেই। কী করা যায় ভাবছি। শেষমেশ ভরসা সামনের ভিডিও স্ক্রিন। অনেক ঘাঁটাঘাঁটি করলাম। ‌‘ব্যাটম্যান ভার্সেস সুপারম্যান’ হলে বসে দেখে ফেলেছি আগেই। ‘গ্র্যান্ড বুদাপেস্ট হোটেল’ পুরোটা দেখা হয়নি। সেটার বাকিটা দেখলাম। আর কো​ন ছবিটা দেখা যায়? বাংলাদেশ লিখে সার্চ দিলাম, কোন ছবি আছে কি না? নাহ! কোনো ছবি নেই। কী আর করা, ক্লিক করলাম ‘ওয়ার্ল্ড সিনেমা’ বিভাগে। ফ্রান্স, ফিলিপাইন, মালয়েশিয়াসহ নানান দেশের ছবি সেখানে আছে। হঠাৎ করেই চোখ আটকে গেল এক জায়গায়। ভুল দেখছি না তো? না একদম সত্যি। আরে এ যে আমাদের অনন্ত জলিল! সঙ্গে বর্ষাও আছেন। ক্লিক করলাম। চোখের সামনে চলে এল অনন্ত-বর্ষার ‘নিঃস্বার্থ ভালোবাসা’। এরপর ‘মোস্ট ওয়েলকাম-২’। বাংলাদেশ বা দক্ষিণ এশিয়া নয়। কোন এক বিচিত্র কারণে ছবিগুলো আছে দূরপ্রাচ্য ও এশিয়া (ফার ইস্ট অ্যান্ড এশিয়া) বিভাগে। ক্লিক করতেই শুরু হয়ে গেল ছবি। অপরাধী-বদমাশদের ভালো হতে ‘মোস্ট ওয়েলকাম’ জানাচ্ছেন অনন্ত। কিন্তু কে শোনে কার কথা। তাই অনন্ত বেদম পেটাচ্ছেন তাদের। বাংলাদেশের বিজ্ঞানীর ক্যানসার প্রতিষেধক আবিষ্কারের ঘটনায় বিশ্বজুড়ে তোলপাড়। ভিনদেশি অপরাধীদের খেল খতম করে দিতে হাজির সাহসী পুলিশ অফিসার অনন্ত। দেখতে দেখতে চলে এল পরের ছবির সেই গান, ‘ঢাকার পোলা, ঢাকার পোলা...ভেরি ভেরি স্মার্ট’। এই গানের সঙ্গে নাচ ইতিমধ্যে ঢাকার বিয়ে, গায়েহলুদের অনুষ্ঠানে বেশ জনপ্রিয় হয়ে উঠেছে। ভিনদেশি এয়ারলাইনসে ৩০ হাজার ফুট উচ্চতায় বসে ‘ঢাকার পোলা’ শুনতে পাব, এটা ভাবনার বাইরে ছিল। টার্কিশ এয়ারলাইনসের ভান্ডারে থাকা নানা দেশের বহু ছবি পারেনি। কিন্তু সাব-টাইটেলসহ অনন্ত জলিলের ‘ঢাকার পোলা’ সত্যি সত্যি মনটা খুশি করে দিল। শাবাশ! ‘ঢাকার পোলা’! শাবাশ!
