
বলিউডের অভিনেত্রী আনুশকা শর্মার সঙ্গে বিরাট কোহলির প্রেমের গুঞ্জনটা আপাতত থেমে গেছে। গুঞ্জন থেমে ছিল ব্রাজিলীয় বংশোদ্ভূত বলিউডের অভিনেত্রী ইসাবেলার সঙ্গে তাঁর প্রেমের সম্পর্ক নিয়েও। তবে ইসাবেলা শেষ পর্যন্ত গণমাধ্যমের কাছে স্বীকার করেছেন, ভারতীয় ক্রিকেট তারকার সঙ্গে দুই বছর ধরে ‘ডেটিং’ করছেন তিনি।ইসাবেলার বরাত দিয়ে জি নিউজ জানায়, দুই বছর ধরে কোহলির সঙ্গে প্রেম চলছে তাঁর। এর বহু আগে থেকেই অবশ্য কোহলিকে ভালো লাগত ইসাবেলের। কিন্তু ভারতীয় ক্রিকেট তারকা শুরুর দিকে তাঁর সঙ্গে সম্পর্কে জড়াতে রাজি হচ্ছিলেন না।ইসাবেলের সঙ্গে কোহলিকে প্রথম দেখা যায় গত বছরের জুনে। সিঙ্গাপুরে শপিং করার সময় ক্যামেরাবন্দী হন তাঁরা। এর পরই তাঁদের প্রেমের খবর গণমাধ্যমে চাউর হয়। তবে এ ব্যাপারে সাংবাদিকেরা প্রশ্ন করলে চটে গিয়ে কোহলি বলেছিলেন, ‘এটা আমার ব্যক্তিগত ব্যাপার।’কিছুদিন আগে গুঞ্জন ওঠে, বলিউড অভিনেতা সিদ্ধার্থ মালহোত্রার সঙ্গে প্রেম করছেন ইসাবেলা। কোহলির সঙ্গে প্রেম করছেন জানিয়ে সেই গুঞ্জনটা অস্বীকার করেছেন তিনি। ইসাবেলা জানান, মালহোত্রার সঙ্গে তাঁর সম্পর্কটা শুধুই ‘বন্ধুত্বের’। এ কারণেই বিভিন্ন সময় দুজনে একসঙ্গে ঘুরতে বের হন।২৩ বছর বয়সী ইসাবেলা ‘ল্যাকমি’র বিজ্ঞাপনচিত্রে অংশ নিয়েছেন। কিছু দিনের মধ্যেই তাঁকে দেখা যাবে ‘পুরানি জিনস’ সিনেমায়। ওই সিনেমায় তাঁর বিপরীতে ছিলেন সহ-অভিনেতা তনুজ ভিরওয়ানি। সেই ভিরওয়ানির সঙ্গেও ইসাবেলার সম্পর্ক নিয়ে সম্প্রতি গুঞ্জন উঠেছিল। কোহলির সঙ্গে প্রেম করার কথা জানিয়ে অতীতের সব গুঞ্জনে যেন জল ঢেলে দিলেন ব্রাজিলীয় বংশোদ্ভূত এই মডেল।
গত বছরের ১০ নভেম্বর মধ্যরাতে মুম্বাইয়ের ভারসোভা এলাকায় আনুশকার কালো রঙের রেঞ্জ রোভার গাড়িতে দেখা যায় কোহলিকে। এর পরই তাঁদের প্রেমের খবর চাউর হয় বলিউডে। শুরুতে চুপ থাকলেও পরে কোহলি প্রসঙ্গে মুখ খোলেন আনুশকা। তিনি বলেন, ‘আমি কোহলির সঙ্গে অভিসারে মেতে উঠিনি। তবে তাঁর সঙ্গে আমার দারুণ বন্ধুত্বপূর্ণ সম্পর্ক গড়ে উঠেছে।’ খবর বেরিয়েছিল, আনুশকা তাঁর অ্যাপার্টমেন্ট ভবনের লিফটে এক নারীর সামনে কোহলির ঠোঁটে চুমু খেয়েছেন। এ প্রসঙ্গে হাসতে হাসতে সাংবাদিকদের আনুশকা বলেন, ‘চুমু খাওয়া তো দূরের কথা, কাউকে আলিঙ্গন করার অভ্যাসও আমার নেই। ছবির সেটে সবাই যখন একে অন্যকে আলিঙ্গন করে, তখন খুবই অস্বস্তি বোধ করি।’ আনুশকা প্রেমের খবর অস্বীকার করার কয়েক দিনের মাথায় অবশ্য তাঁর বাড়িতে ‘মাঝরাতের অতিথি’ হিসেবে হাজির হন কোহলি! পরে কোহলি নিজেও আনুশকার সঙ্গে তাঁর প্রেমের খবর অস্বীকার করেন।
