
হঠাৎ করে হাওয়া হয়ে গিয়েছিলেন নায়িকা অপু বিশ্বাস। অন্য আরও চারটি ছবির মতোই আটকে যায় ‘মা’ ছবিটির শুটিং। দীর্ঘ খোঁজা-খুঁজির পর যখন অপুর কোনো হদিস পাওয়া যাচ্ছিল না, তখন অনেকটা দিশেহারা হয়েই নায়িকা বদলের সিদ্ধান্ত নেন পরিচালক। গত বছরের শেষ দিকে ‘মা’ ছবিতে নতুন করে চুক্তিবদ্ধ হন বুবলি। চুক্তির পর যুক্তি দেখিয়ে সেসময় পরিচালক বলেছিলেন, অপুর অংশের শুটিং হয়েছে মাত্র তিন থেকে চার দিন। যেহেতু তাঁর কোনো খোঁজ মিলছে না, তাই ওই ফুটেজগুলো বাদ দিয়ে নতুন করে শাকিবের নায়িকা হিসেবে বুবলিকে নিয়েছি।’ এও জানিয়েছিলেন যে, বুবলিকে নেওয়ার কারণে ছবির গল্পটিও খানিকটা বদলাতে হচ্ছে। তার পর পার হয়ে গেছে প্রায় তিন মাস। বুবলিকে নিয়ে ছবিটির শুটিং শুরু হয়নি। এরই মধ্যে ফিরেছেন অপু বিশ্বাস। সুর পাল্টে ফেলেছেন পরিচালক কালাম কায়সার। শোনা যাচ্ছে, বুবলি নয়, অপুই ‘মা’ ছবির কাজ শেষ করবেন। সত্যতা জানতে পরিচালকের সঙ্গে মুঠোফোনে যোগাযোগ করা হলে বিষয়টি এড়িয়ে যাওয়ার চেষ্টা করেন তিনি। বলেন, ‘বলা যাচ্ছে না, কে অভিনয় করবে। শুটিং আপাতত বন্ধ আছে, তাই আগেই কিছু বলতে পারছি না।’ কিন্তু ছবিতে তো নতুন করে বুবলি চুক্তিবদ্ধ হয়েছেন। সঠিকভাবে বলতে না পারার কী আছে? জানতে চাইলে তিনি বলেন, ‘শুটিং যখন শুরু হবে, তখন জানতে পারবেন কে করবে, কে করবে না।’ বাদ পড়ছেন কি না, জানতে চাওয়া হয়েছিল বুবলির কাছেও। তিনি বলেছেন, কিছুই জানেন না তিনি। বললেন, ‘আমার সঙ্গে চুক্তি হয়েছে। পারিশ্রমিকের কিছু অংশ পেয়েছি চুক্তি সইয়ের সময়ে। বাদ দিতে হলেও তো আমার সঙ্গে কথা বলতে হবে। সেরকম কোনো কথা এখনো হয়নি।’
