
যে করেই হোক, ঈদুল আজহায় ‘রাজাবাবু-দ্য পাওয়ার’ ছবিটির মুক্তি দিতে চাইছেন পরিচালক ও প্রযোজক। ছবির নায়ক শাকিব খানও চাইছেন ঈদে ছবিটি মুক্তি পাক। কিন্তু ছবির যে কয়েকটি দৃশ্য ও চারটি গানের শুটিং বাকি। দৃশ্যের শুটিং দেশে শেষ করলেও গানের শুটিং শেষ করতে দুই নায়িকা নিয়ে ব্যাংকক যাচ্ছেন শাকিব খান। বিএফডিসিতে আজ শুক্রবার বিকেলে কথা প্রসঙ্গে এমনটাই জানালেন শাকিব খান। গানের দৃশ্যে শাকিবের দুই সহশিল্পী হলেন অপু বিশ্বাস ও ববি। আগামী ২৪ আগস্ট ‘রাজাবাবু-দ্য পাওয়ার’ ছবির গানের শুটিং শেষ করতে শাকিব খান, অপু বিশ্বাস, ববি, পরিচালক বদিউল আলম খোকনসহ একটি ইউনিট ব্যাংককের উদ্দেশ্যে ঢাকা ছাড়ছেন। থাকবেন দশদিন। এই দশদিনের মধ্যেই পুরো ছবির কাজ শেষ করে ফেলবেন বলে প্রথম আলোকে জানান পরিচালক। শাকিব খান বললেন, ‘দেশের বাইরে গানের শুটিং করলে লোকেশান একটা বৈচিত্র্য পাওয়া যায়। ভারত অনেক বড় রাষ্ট্র হওয়া সত্ত্বেও সেখানকার সিনেমার গানের শুটিংয়ের জন্য ইউরোপ-আমেরিকার চমৎকার সব লোকেশন ব্যবহার করা হয়। দর্শকদের কথা ভেবে আমরাও চেষ্টা করছি ছবিতে নানারকম বৈচিত্র্য যোগ করার। সে কারণেই ব্যাংকক যাওয়ার সিদ্ধান্ত নিতে হয়েছে। আশা করছি, দর্শকেরা নতুন কিছু পাবে।’ ‘রাজাবাবু-দ্য পাওয়ার’ ছবির পরিচালক বদিউল আলম খোকন বললেন, ‘খুব দ্রুত গতিতে আমরা ছবিটির কাজ করছি। শাকিবের ব্যস্ততার কারণে মাঝে শুটিং শুরু করতে পারিনি। এবার একটানা কাজ করে শুটিং শেষ করব। তাই তো, একদিকে শুটিং হচ্ছে, অন্যদিকে চলছে ডাবিং আর এডিটিংয়ের কাজ।’ ‘রাজাবাবু-দ্য পাওয়ার’ ছবির অন্য অভিনয়শিল্পীরা হলেন ওমর সানি, দিতি, মিশা সওদাগর প্রমুখ।
