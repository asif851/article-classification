
জন্মের পর থেকেই ক্যামেরার সঙ্গে পরিচয় ‘মিনি নবাব’ তৈমুরের। বলিউডপ্রেমীরা আদর করে সাইফ আলী খান ও কারিনা কাপুর খানের ছেলের এই নাম দিয়েছেন। বলিউডে তৈমুরের বাবা সাইফ ছোট নবাব হিসেবে পরিচিত। তবে এখন তাঁর বাবার খোঁজ আর কে রাখে? লাইম লাইটে আছে পুঁচকে নবাব তৈমুর। হ্যাঁ, এই ছোট ছেলেটিই এখন বলিউডপাড়ার বড় তারকা। গতকাল মঙ্গলবার পাপারাজ্জিদের ক্যামেরায় মায়ের সঙ্গে ধরা পড়ে তৈমুর আলী খান। তবে এবার আগের মতো গোমড়া মুখে নয়, নতুন ছবিতে খুব উচ্ছ্বসিত দেখা যায় তাকে।
গতকাল মা কারিনা কাপুর খানের সঙ্গে কোথাও ঘুরতে গিয়েছিল তৈমুর। গাড়িতে ওঠার সময় মা কারিনা যখন আলোকচিত্রীদের অনুরোধে ক্যামেরার সামনে পোজ দেন, তখন খুশিতে ফেটে পড়ে তৈমুর। ছবি তোলার খুশিতে নয়, গাড়ির জানালায় মা আর নিজের প্রতিবিম্ব দেখে আনন্দে আত্মহারা হয় এই পুঁচকে নবাব। আয়নায় নিজেকে হাত ধরে দেখতে চেয়েছিল সে। সেটা করতে না পেরে হাসি ভুলে মুহূর্তেই কপাল কুঁচকে ফেলে।
সামাজিক যোগাযোগমাধ্যমে অল্প সময়ে তৈমুরের এই ছবিগুলো ভাইরাল হয়। ছবির নিচে মন্তব্যের ঘর ভরে যায় তৈমুর-বন্দনায়। এত অল্প বয়সে যে এত তারকাখ্যাতি পেয়ে যাচ্ছে তৈমুর, পরে এটি যেন তার জীবনে কোনো খারাপ প্রভাব না ফেলে, সে ব্যাপারে তার পরিবার খুব সজাগ। সম্প্রতি এক সাক্ষাৎকারে ‘সাইফিনা’ দম্পতি জানায়, ছেলেকে আর দশটা সাধারণ শিশুর মতো বড় করতে চান তাঁরা। বলিউডে তারাঝলমলে জগতে তাঁদের সন্তানের চোখ যেন ঝলসে না যায়, এর জন্য একটু বড় হলেই বিলেতের বোর্ডিং স্কুলে পাঠিয়ে দেওয়া তবে তৈমুরকে।
আগামী ২০ ডিসেম্বর তৈমুর এক বছর পূর্ণ করবে। নবাব পরিবারের সদস্য বলেই যে খুব বড় আয়োজন করে তার জন্মদিন পালন করা হবে, তা কিন্তু নয়। তৈমুরের খালা ও বলিউড তারকা কারিশমা কাপুর খান সাংবাদিকদের জানিয়েছেন, তৈমুরের জন্মদিনে থাকবে না কোনো বড় আয়োজন। পরিবারের সদস্যরা মিলে ঘরোয়া পরিসরে এই নতুন সদস্যের পৃথিবীতে আসার দিনটি উদ্‌যাপন করবেন। হিন্দুস্তান টাইমস
