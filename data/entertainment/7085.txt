
ঐশ্বরিয়া রাই বচ্চন আগেই জানিয়ে দিয়েছিলেন সাজপোশাক নিয়ে চিন্তা করে নির্ঘুম রাত কাটানোর মানুষ তিনি নন। আর এবার কানে কী পরছেন, তা নিয়েও মাথা ঘামানোর তেমন সময় পাননি। বলেছিলেন, ‘আমাকে নিয়ে যত খুশি তত হাসাহাসি করুন। তবে বাস্তবতা হলো, আমি এখনো কানের লাল গালিচার জন্য কোনো পোশাক ঠিক করিনি।’ এ কথা তিনি বলেছিলেন লাল গালিচায় হাঁটার মাত্র দুদিন আগে। কিন্তু অপ্রস্তুত থাকার পরেও কানের এবারের আসরেও চমৎকার সব পোশাকে সবাইকে চমকে দিয়েছেন সাবেক এই বিশ্বসুন্দরী। এরই মধ্যে এবারের আসরে পাঁচটি ভিন্ন পোশাকে দেখা গেছে তাঁকে।১৫ মে তিনি লাল গালিচায় হাজির হয়েছিলেন ডিজাইনার রেমি ক্যাডির ডিজাইন করা এক গাউনে। আর ঠোঁট রাঙিয়েছিলেন বেগুনি রঙে। সেই বেগুনি রঙের লিপস্টিক নিয়েই এখন চলছে নানা রকম কথা। টুইটারে ঐশ্বরিয়ার নিরীক্ষাধর্মী এই সাজের সমালোচনা করে ভরিয়ে ফেলছেন নিন্দুকেরা। ফ্যাশনপ্রেমী অনেকে আবার ঐশ্বরিয়ার আত্মবিশ্বাসের প্রশংসা করছেন। এবারের কান আসরে তাঁর আসন্ন ছবি ‘সরবজিত’-এর প্রচারও চালিয়েছেন তিনি। ছবির পুরো দল নিয়েই গতকাল লাল গালিচায় উপস্থিত হয়েছিলেন এই অভিনেত্রী। কিন্তু ছবির প্রচারের চেয়ে সবার মনোযোগ কেড়েছে ঐশ্বরিয়ার সেই বেগুনি লিপস্টিক। সব আলোচনা-সমালোচনা এখন সেই লিপস্টিক ঘিরেই।এ বিষয়ে ঐশ্বরিয়ার কী বক্তব্য? ‘আমি অভিনয়কে পেশা হিসেবে নিয়েছি। আমি ফ্যাশন বিষয়টা উপভোগ করি। আর ফ্যাশনকে আমি শিল্পের মর্যাদা দিই। তা ছাড়া আমার নিজেরও একটা জীবন আছে, পরিবার আছে। আমি সবকিছুতে একসঙ্গে মনোযোগ দিচ্ছি না। তাই আমাকে কেমন দেখালো, সেটা নিয়ে আমি খুব বেশি চিন্তিতও নই। আর লোকের এমন কথায় ভড়কেও যায়নি। কারণ, আমি সব সময় পেশাদার মনোভাব পোষণ করি।’এভাবেই নিজের ‘অন্য রকম’ সাজ নিয়ে নানা রকম মন্তব্যের জবাব দেন বচ্চন বধূ। সূত্র : হিন্দুস্তান টাইমস, এনডিটিভি
