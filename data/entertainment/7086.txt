
কিছুদিন আগে প্রথম আলোর সঙ্গে আলাপে টিভি অভিনেতা আনিসুর রহমান মিলন জানিয়েছিলেন, এখন থেকে তিনি চলচ্চিত্রে ব্যস্ত হতে চান। সে হিসেবে কাজের পরিকল্পনা করে​ছেন তিনি। ইদানীং মিলনের কথার প্রমাণও পাওয়া যাচ্ছে। মাস পেরোনোর সঙ্গে সঙ্গেই জানা গেল তাঁর নতুন ছবি মুক্তির খবর। ২৫ ডিসেম্বরে মুক্তি পেতে যাচ্ছে তাঁর নতুন চলচ্চিত্র।ইমদাদুল হক মিলনের ‘নদী উপাখ্যান’ উপন্যাস অবলম্বনে সরকারি অনুদানে নির্মিত হয়েছে ‘লাল চর’ ছবিটি। এই ছবির মাধ্যমে পরিচালক হিসেবে আত্মপ্রকাশ করছেন অভিনেতা-নির্মাতা নাদের চৌধুরী।
মিলন বলেন, ‘সরকারি অনুদানে নির্মিত ‘লাল চর’ ছবির গল্পটা ভালো লাগাতে কাজটা করেছি। ইমদাদুল হক মিলনের উপন্যাস ‘নদী উপাখ্যান’ অবলম্বনে এ ছবির পটভূমি গড়ে উঠেছে। এতে আমার বিপরীতে অভিনয় করছেন ‘সেরা নাচিয়ে’খ্যাত মীম। মুন্সিগঞ্জের পদ্মার পাড়ে ছবিটির শুটিং করেছি।’‘লাল চর’ ছবিটি পরিচালনা করছেন নাদের চৌধুরী। গত ১৮ নভেম্বর বিনা কর্তনে সেন্সর ছাড়পত্র পায় ছবিটি। এই ছবিটি ছাড়া মিলন অভিনীত আরও কয়েকটি ছবি মুক্তির অপেক্ষায় আছে। এগুলো হচ্ছে ‘ক্রাইম রোড’, ‘টার্গেট’, ‘ওয়ান ওয়ে’, ‘নাইওর’, ও ‘রাত্রির যাত্রী’।‘লাল চর’ ছবির অন্য অভিনয়শিল্পীরা হলেন মাসুম আজিজ, ঝুনা চৌধুরী, সাবিহা আজিজ, শহীদুজ্জামান সেলিম, রফিকুল্লাহ সেলিম, কাজী শিলা, নাদের চৌধুরীসহ মঞ্চের কয়েকজন তরুণশিল্পী। সংগীত পরিচালনা করেছেন ফরিদ আহমেদ।
