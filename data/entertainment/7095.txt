
১৬ মে ঢাকার ১০টি প্রেক্ষাগৃহে মুক্তি পাচ্ছে যুদ্ধশিশু (চিলড্রেন অব ওয়ার: নাইন মান্থস টু ফ্রিডম) ছবিটি। প্রেক্ষাগৃহগুলো হলো স্টার সিনেপ্লেক্স, ব্লকবাস্টার সিনেমাস, বলাকা সিনে ওয়ার্ল্ড, মধুমিতা, আনন্দ, শ্যামলী, আজাদ, যমুনা, পদ্মা ও সৈনিক ক্লাব। এ ছাড়া রাজশাহীর উপহার প্রেক্ষাগৃহেও ছবিটি মুক্তি দেওয়া হবে। ভারতের কলকাতার জে কে এন্টারপ্রাইজ থেকে বাংলাদেশে ছবিটি আমদানি করেছে খান ব্রাদার্স। খান ব্রাদার্সের সুদীপ্ত দাস বলেন, আরও কয়েকটি প্রেক্ষাগৃহের সঙ্গে আলোচনা হচ্ছে।আগেই জানা গেছে, একই দিনে বাংলাদেশ ও ভারতে মুক্তি পাচ্ছে ছবিটি।বাংলাদেশের মুক্তিযুদ্ধের সময় নারীদের ওপর ভয়াবহ নির্যাতন করা হয়। সেই সময়ের তেমনি কিছু ভয়াবহ ঘটনা নিয়ে ছবিটি তৈরি করেন বলিউডের পিরচালক মৃত্যুঞ্জয় দেবব্রত। অভিনয় করেছেন রাইমা সেন, ভিক্টর ব্যানার্জি, ফারুক শেখ, ইন্দ্রনীল সেনগুপ্ত, ঋদ্ধি সেন প্রমুখ।ডিজিটাল প্রযুক্তিতে তৈরি চিলড্রেন অব ওয়ার: নাইন মান্থস টু ফ্রিডম ছবিটির নাম ছিল ‘দ্য বাস্টার্ড চাইল্ড’। পরে নাম পরিবর্তন করা হয়। বাংলাদেশে ছবিটির নাম যুদ্ধশিশু।
