
বক্স অফিস দৌড়ে বেশ ভালো অবস্থানে আছে সোনাক্ষী সিনহা অভিনীত ‘আকিরা’। দুই দিনে ছবিটি ১০ কোটি রুপি আয় করেছে। গত শুক্রবার এ আর মুরুগাদোস পরিচালিত ছবিটি মুক্তি পায়। দুই দিনে বেশ ভালো অবস্থান ধরে রেখেছে ছবিটি।
প্রতিবেদনে বলা হয়, প্রথম দিনে ছবিটি ৫ কোটি ১৫ লাখ রুপি আয় করেছে আর দ্বিতীয় দিন আয় করেছে ৫ কোটি ৩০ লাখ রুপি। দুই দিনে মোট আয় ১০ কোটি ৪৫ লাখ রুপি। ফক্স স্টার স্টুডিও নিবেদিত ছবিটিতে সোনাক্ষী ও মুরুগাদোস আবার একসঙ্গে কাজ করলেন। তিনি এর আগে সোনাক্ষীকে নিয়ে বানিয়েছিলেন ‘হলিডে’ ছবিটি। এ ছবিটিও বক্স অফিসে সাফল্য পায়।
‘আকিরা’ ছবিতে সোনাক্ষীর চরিত্রটি মারকুটে এক মেয়ের। তাঁর নাম আকিরা। যোধপুর থেকে বড় ভাইয়ের আদেশে মুম্বাইয়ে পড়ালেখা করতে আসেন তিনি (সোনাক্ষী সিনহা)। মহানগরীর কলেজে ভর্তি হন। কিন্তু সেখানে সহপাঠীদের কাছ থেকে র‍্যাগিংয়ের শিকার হন। এরপর জড়িয়ে যান একটি মামলার সঙ্গে। মামলা থেকে বের হতে দুর্নীতিগ্রস্ত পুলিশের বিরুদ্ধে একের পর এক লড়াই চালান আকিরা। ছবিতে দুর্নীতিগ্রস্ত পুলিশের চরিত্রে অভিনয় করেন খ্যাতিমান পরিচালক অনুরাগ কাশ্যপ। আরেকটি গুরুত্বপূর্ণ নারী পুলিশ চরিত্রে অভিনয় করেন কঙ্কণা সেনশর্মা।হিন্দুস্তান টাইমস
