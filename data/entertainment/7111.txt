
‘এন্টার দ্য ড্রাগন’ ছবিতে জ্যাকি চ্যান তাঁর ‘আইডল’ ও কিংবদন্তির অ্যাকশন তারকা ব্রুস লি’র সঙ্গে মারপিটের একটি দৃশ্যে অভিনয়ের সুযোগ পেয়েছিলেন। সে মারপিটের দৃশ্যে আঘাত পেয়ে হারলেও এর কারণেই সেসময়ের বিখ্যাত তারকা ব্রুস লির সঙ্গে কিছু সময় একসঙ্গে কাটানোর সুযোগ মিলেছিল তরুণ জ্যাকি চ্যানের।
১৯৭৩ সালে মুক্তি পাওয়া ছবিটিতে অভিনয় করতে গিয়ে দুর্ঘটনাবশত জ্যাকি চ্যানের মাথায় আঘাত করেছিলেন ব্রুস লি। তবে নিজের আইডলের কাছ থেকে এ আঘাত শাপে বর-ই হয়েছিল জ্যাকির। প্রিয় মানুষটির সঙ্গে কিছুটা সময় ভালোভাবে কাটানোরই সুযোগ এসেছিল তাঁর কাছে।
ব্রুস লি’র মতো মারকুটে মার্শাল আর্ট তারকা-অভিনেতার কাছ থেকে মাথায় আঘাত পেয়ে ভয়ানক এক অভিজ্ঞতা হয়েছিল জ্যাকির। ওই ঘটনার পর সহানুভূতি জানানোর জন্য জ্যাকির সঙ্গে বেশ খানিকটা সময় কাটান ব্রুস লি। শারীরিক যন্ত্রণার চেয়ে প্রিয় মানুষটির সান্নিধ্য পাওয়ার এমন সুযোগ অনেক বেশি আনন্দ দিয়েছিল জ্যাকিকে। সম্প্রতি এক খবরে এমনটিই জানিয়েছে সিবিএস নিউজ।
‘এন্টার দ্য ড্রাগন’ ছবিতে অভিনয়ের সময় জ্যাকির বয়স ছিল মাত্র ১৯ বছর। এতো কম বয়সে ব্রুস লি’র মতো তুমুল জনপ্রিয় একজন তারকার সঙ্গে সেসময় অভিনয়ের সুযোগ পাওয়াটাই ছিল জ্যাকির জন্য অনেক সম্মানের একটি বিষয়।
