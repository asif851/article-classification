
এবার নিয়ে টানা পাঁচবারের মতো (সিআইপি) নির্বাচিত হয়েছেন আলোচিত নায়ক, প্রযোজক ও পরিচালক অনন্ত জলিল। এর আগে শিল্পক্ষেত্রে অবদানের জন্য ২০১০ থেকে ২০১৩ পর্যন্ত টানা চার বার বাংলাদেশ সরকারের শিল্প মন্ত্রণালয় তাঁকে সিআইপি নির্বাচিত করে। এবার বাণিজ্য মন্ত্রণালয় তাঁকে সিআইপি নির্বাচিত করেছে। সম্প্রতি বাণিজ্যমন্ত্রীর কাছ সিআইপি ট্রফি গ্রহণ করেছেন ‘মোস্ট ওয়েলকাম’খ্যাত অনন্ত জলিল।শিল্প ও বাণিজ্যখাতে গুরুত্বপূর্ণ অবদানের স্বীকৃতিস্বরূপ দেশের ব্যবসায়িদের মধ্য থেকে প্রতিবছর সিআইপি মর্যাদা দিয়ে থাকে।অনন্ত জলিল পেশায় একজন ব্যবসায়ি। ২০০৮ সালে তিনি চলচ্চিত্রে নাম লেখান। তাঁর অভিনীত ও পরিচালিত ছবিগুলো বেশ আলোচিত হয়েছে।টানা পাঁচবার সিআইপি নির্বাচিত হওয়া প্রসঙ্গে অনন্ত জলিল প্রথম আলোকে বলেন, ‘আল্লাহ তায়ালার কাছে শুকরিয়া। ২০০৩ থেকে মিডিয়াতে কাজ শুরুর আগ পর্যন্ত আমি সূর্যের আলোর দেখা পেতাম না। দিন-রাত ফ্যাক্টরির কাজ নিয়ে ব্যস্ত থাকতাম।খুব সকালে বাসা থেকে বের হতাম এবং গভীর রাতে বাসায় ফিরতাম। আমার ফ্যাক্টরির কর্মচারিরা এক্ষেত্রে বেশ সহযোগিতা করেছে। আমাদের সবার পরিশ্রমের কারণেই আমার ফ্যক্টরি আজকে অনেক ভালো একটা অবস্থানে আছে। আমার এই সিআইপি মর্যাদা অর্জন ফ্যাক্টরির সকলের।’অনন্ত আরও বলেন,‘খুব ছোট পরিসরে আমাদের পারিবারিক ব্যবসা শুরু হয়। এখন আমাদের প্রতিষ্ঠানে ৮ হাজার কর্মী কাজ করেন। সামনে আরও তিন হাজার লোকের কর্মসংস্থান করতে যাচ্ছি। খুব শিগগিরই আমাদের কারখানায় ডেনিম উৎপাদন শুরু করতে যাচ্ছি।’
