
ভালোবাসা দিবসে নতুন তকমা পেলেন দুই বলিউড তারকা। ভারতের নয়াদিল্লির হিন্দু কলেজের শিক্ষার্থীরা জ্যাকুলিন ফার্নান্দেজকে ‘প্রেমের দেবী’ ও রণবীর সিংকে ‘প্রেমের গুরু’ খেতাব দিয়েছে।
বেশ কয়েক বছর ধরে ১৪ ফেব্রুয়ারিতে এক অদ্ভুত অনুষ্ঠানের আয়োজন করে আসছে কলেজের শিক্ষার্থীরা। কলেজের হোস্টেল প্রাঙ্গণের একটি গাছে তারা ‘প্রেমের দেবী’র পোস্টার দিয়ে সাজায়। নানা আনুষ্ঠানিকতা পালন করে। শিক্ষার্থীদের ভাষায়, এই অনুষ্ঠানে অংশ নিলে যারা প্রেমের খরায় ভুগছে, তাদের খরা কেটে যাবে!
প্রতিবছর কলেজের শিক্ষার্থীরা সমসাময়িক কোনো বলিউড অভিনেত্রীকে ‘প্রেমের দেবী’ হিসেবে ঘোষণা দেয়। গত বছর দিশা পাটানি পেয়েছিলেন এই খেতাব।
এ বছর প্রেমের দেবীর পাশাপাশি প্রেমের গুরুর নামও যুক্ত হয়েছে নতুন করে। রণবীর সিং হলেন কলেজটির ভালোবাসা দিবসের অনুষ্ঠানের প্রথম ‘লাভগুরু’। শিক্ষার্থীরা জানায়, আগে শুধু হোস্টেলে থাকা ছাত্ররাই এতে অংশ নিত। কিন্তু এখন বাইরে থেকে অনেক ছেলেমেয়ে এতে অংশ নিচ্ছে। সবার অংশগ্রহণ ‘স্বতঃস্ফূর্ত’ করতে রণবীরকে কাঙ্ক্ষিত নায়ক হিসেবে এই তালিকায় যোগ করা হয়েছে। সূত্র: হিন্দুস্তান টাইমস।
