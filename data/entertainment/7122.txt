
কদিন আগে মিথিলা বলেছেন, ‘শিগগিরই ফিরছি। ক্যামেরাকে এত দিন খুব মিস করেছি। কোরবানির ঈদের নাটকে কাজ করার কথা আছে। আমি আর তাহসান একসঙ্গেই কাজ করব।’গতকাল রোববার দুপুরে তাহসান বলেন, ‘অনেক দিন পর আমরা আবার একসঙ্গে কাজ করব। নাটকটির নাম ল্যান্ডফোনের দিনগুলোতে প্রেম। এটি ঈদের জন্য তৈরি হবে। লিখেছেন ও পরিচালনা করবেন আশফাক নিপুণ। নব্বইয়ের দশকে যখন মুঠোফোন আসেনি, নাটকটির গল্প সেই সময়ের। শুটিং হবে এ মাসের শেষ দিকে।’গত ৩০ এপ্রিল মা হয়েছেন মিথিলা। এ কারণেই প্রায় ছয় মাস ক্যামেরার সামনে অনুপস্থিত তিনি। কিন্তু এ সময় তাহসান কয়েকটি নাটকে অভিনয় করেন।মিথিলা বলেন, ‘অনেক দিন ক্যামেরার সামনে দাঁড়ানো হয় না। তবে মেয়েকে নিয়ে খুব ভালো দিন কাটছে। এখন মেয়েকেই বেশি করে সময় দিতে চাই।’মিথিলা-তাহসান দম্পতি তাঁদের মেয়ের নাম রেখেছেন আয়রা।তাহসান জানান, সম্প্রতি তাঁরা ‘মেরিল বেবি’র শুভেচ্ছাদূত হয়েছেন। মেরিল বেবির কয়েকটি পণ্যের বিজ্ঞাপনচিত্রে তাহসান ও মিথিলা অভিনয় করবেন। পণ্যগুলোর প্রচারণায়ও অংশ নেবেন তাঁরা। পাশাপাশি তাঁরা টেলিসেবার মাধ্যমে মা-বাবাকে শিশুবিষয়ক পরামর্শ দেবেন।
