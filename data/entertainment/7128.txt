
দেশ ও দেশের বাইরে বিভিন্ন উৎসবে সমাদৃত ছবি আন্ডার কনস্ট্রাকশন দেখানো হবে সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে। ১৬ ও ১৭ জানুয়ারি বিশ্ববিদ্যালয়ের সেন্ট্রাল অডিটরিয়ামে প্রদর্শিত হবে ছবিটি। এই দুই দিন বেলা সাড়ে তিনটা ও সন্ধ্যা ছয়টায় দুটি করে মোট চারটি প্রদর্শনীর আয়োজন করা হয়েছে। প্রদর্শনীর টিকিট পাওয়া যাবে শোর আগে মিলনায়তনের সামনে।
রুবাইয়াত হোসেন পরিচালিত আন্ডার কনস্ট্রাকশন ছবিটি মুক্তি পায় গত বছর। ছবিটিতে অভিনয় করেছেন বলিউডের অভিনেত্রী শাহানা গোস্বামী, রাহুল বোস এবং বাংলাদেশের শাহাদাত। এ ছাড়া আছেন মিতা চৌধুরী, তৌফিকুল ইসলাম ইমন, টোকাই নাট্যদলের রিকিতা নন্দিনী শিমু প্রমুখ।
মুক্তির পর থেকে ছবিটি সিয়াটল, লোকার্নো, ওমেন মেইকস ওয়েবস, কেরালা, বোগতা, সাও পাওলো, মনট্রিলসহ বিভিন্ন আন্তর্জাতিক চলচ্চিত্র উৎসবে বেশ কিছু ক্যাটাগরিতে পুরস্কৃত হয়।
 
