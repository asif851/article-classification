
বলিউডের প্রখ্যাত অভিনেতা অনিল কাপুরকে ‘গুরু’ বললেন তাঁর মেয়ে ‘আই হেইট লাভ স্টোরিজ’ তারকা সোনম কাপুর। অনিল কাপুরও স্বীকার করেছেন, কোনো ছেলের সঙ্গে সম্পর্ক যেমনই হোক না কেন তাঁকে স্রেফ বন্ধু বলার জন্যই সোনমকে প্রশিক্ষণ দিয়েছেন তিনি।‘কফি উইথ করণ ৪’ অনুষ্ঠানের আগামী পর্বে অতিথি হিসেবে দেখা যাবে অনিল কাপুর ও সোনম কাপুরকে। অনুষ্ঠানটির দৃশ্য ধারণের সময় এর সঞ্চালক করণ জোহর সোনমকে জিজ্ঞেস করেন তাঁর কোনো ছেলেবন্ধু আছে কি না। জবাবে সোনম বলেন, ‘না, আমার কোনো ছেলেবন্ধু নেই। বর্তমানে আমি সম্পূর্ণ একা।’ সম্প্রতি এক খবরে এমনটিই জানিয়েছে ওয়ান ইন্ডিয়া।  সোনমের জবাব শুনে করণ বিস্ময় প্রকাশ করে অনিলকে জিজ্ঞেস করেন, ‘আসলেই সোনমের কোনো ছেলেবন্ধু নেই!’ তখন অনিল বলেন, ‘সোনমের বন্ধু আছে, তবে ছেলেবন্ধু নেই। অবশ্য আমিই তাকে এই প্রশিক্ষণ দিয়েছি। আমি তাকে বলেছি, কোনো ছেলের সঙ্গে সম্পর্ক যেমনই হোক না কেন তাকে স্রেফ বন্ধু বলবে তুমি।’ অনিলের মুখে এই কথা শুনে প্রচণ্ড অবাক হয়ে করণ বলেন, ‘এটা আপনার প্রশিক্ষণ!’ তখন অনিল বলেন, ‘হ্যাঁ, এটাই আমার প্রশিক্ষণ।’২০১০ সালে মুক্তি পাওয়া ‘আই হেইট লাভ স্টোরিজ’ ছবির নির্মাতা পুনিত মালহোত্রার সঙ্গে সোনমের প্রেমের জোর গুঞ্জন উঠেছিল বলিউডে। এ বিষয়ে নিজের অবস্থান স্পষ্ট করতে গিয়ে সোনম বলেন, ‘সত্যি বলতে কি, আমার মধ্যে এখন পর্যন্ত কারও প্রতি সত্যিকারের ভালোবাসার অনুভূতি জন্ম নেয়নি। যতক্ষণ না পর্যন্ত কোনো জীবনসঙ্গী আমি নির্বাচন করতে পারব, ততক্ষণ পর্যন্ত এ বিষয়ে কথা না বলার সিদ্ধান্ত নিয়েছি আমি। জীবনের বাকিটা সময় একসঙ্গে কাটাতে পারব এমন কারও সন্ধান না পাওয়া পর্যন্ত আমি মিডিয়ার সামনে কিছু বলতে চাই না।’সোনম আরও বলেন, ‘আমি চাই না, ১০ বছর পর আমার সন্তানেরা খবরের কাগজে আমাকে নিয়ে লেখা এ ধরনের খবর পড়বে। কারণ প্রকাশিত খবর কখনোই মুছে যায় না।’এর আগে এক সাক্ষাত্কারে পছন্দের জীবনসঙ্গীর বর্ণনা দিয়েছিলেন সোনম। জীবনসঙ্গী হিসেবে ‘ব্যাড বয়’ প্রীতির কথা জানিয়েছিলেন তিনি। এ প্রসঙ্গে তাঁর ভাষ্য ছিল, ‘খারাপ ছেলেদেরই আমার ভালো লাগে। তবে সেই খারাপের একটি সীমারেখা থাকতে হবে। একটু দাগ না থাকলে ছেলেদের ঠিক মানায় না। তবে কেউ আমার জীবনসঙ্গী হতে চাইলে অবশ্যই তাঁকে মনের দিক থেকে পরিষ্কার হতে হবে।’সোনম আরও বলেছিলেন, ‘তাঁকে আমার সঙ্গে ভালো আচরণ করতে হবে। আমি সেই ছেলেদের একদমই পছন্দ করি না, যাঁরা মেয়েদের স্রেফ খেলনা মনে করে। আমার জীবনসঙ্গী হতে হলে সত্য ও ন্যায়ের পক্ষে দাঁড়ানোর সাহস রাখতে হবে। কখনোই প্রতারণা করা যাবে না। আমাকে সম্মান করতে হবে। কোনো অবস্থাতেই বৈষম্যমূলক আচরণ করা যাবে না। সর্বোপরি তাঁকে একজন ভালো মানুষ হতে হবে। সবকিছুর প্রতি মানবিক দৃষ্টিভঙ্গি থাকতে হবে।’  
ভালোবাসায় বিশ্বাস করেন কি না—জানতে চাইলে সোনমের স্পষ্ট জবাব ছিল, ‘অবশ্যই আমি ভালোবাসায় বিশ্বাস করি। আমার তো মনে হয়, ভালোবাসার কারণেই পৃথিবীটা টিকে আছে। প্রথম দর্শনে প্রেমের বিষয়টিকে আমি মনেপ্রাণে বিশ্বাস করি। আমি বিয়ে প্রথায়ও গভীরভাবে বিশ্বাসী। আমি বিয়ে করে সুখী দাম্পত্য জীবন কাটাতে চাই।’

      

