
জনপ্রিয় সংগীতশিল্পী শাকিলা জাফর এই ঈদে দুটি অনুষ্ঠানের উপস্থাপনা করছেন। ঈদে বাংলাভিশনের এই অনুষ্ঠান দুটিতে গায়ক এন্ড্রু কিশোর, শাফিন আহমেদ ও হামিন আহমেদের মুখোমুখি হবেন শাকিলা। ‘জীবনের গল্প’ নামের অনুষ্ঠানটি এন্ড্রু কিশোরকে নিয়ে নির্মিত। শাফিন ও হামিন আহমেদকে নিয়ে নির্মিত অনুষ্ঠানটির নাম ‘আমারে দেব না ভুলিতে’। সম্প্রতি বিএফডিসিতে অনুষ্ঠান দুটির শুটিং শেষ হয়েছে।
প্রথম আলোর সঙ্গে আলাপে শাকিলা বলেন, ‘আমি এর আগে আরও বেশ কয়েকটি অনুষ্ঠানের উপস্থাপনা করেছি। এসব অনুষ্ঠানে আমি মুখোমুখি হয়েছি ফেরদৌসি রহমান, রুনা লায়লার মতো কিংবদন্তির। সামনের ঈদের জন্য নির্মিত দুটি অনুষ্ঠানে মুখোমুখি হয়েছি কিশোর দা (এন্ড্রু কিশোর) এবং শাফিন ও হামিনের সঙ্গে। এঁদের সবার সঙ্গে মুখোমুখি আড্ডা দিতে পেরে খুবই ভালো লেগেছে।’শাকিলা জাফর এও বলেন, ‘আমার কাছে মনে হয়, সামনাসামনি বসে আড্ডা দেওয়ার মাধ্যমে অনেক কিছুই জানতে পারি। একজন শিল্পীর সঙ্গে মুখোমুখি বসে গল্প কিংবা ঘটনা শুনতে অনেক ভালো লাগে। শিল্পীর মুখ থেকে মুখোমুখি বসে যখন কোনো ঘটনা শুনি আমার কাছে মনে হয় সেখানেই চলে গেছি।’শাফিন ও হামিন আহমেদকে নিয়ে ‘আমারে দেব না ভুলিতে’ অনুষ্ঠানের মাধ্যমে শাকিলা জাফরের দীর্ঘদিনের একটা আফসোসের খানিকটা অবসান হয়েছে বলেও জানান তিনি। বললেন, ‘আমার জীবনে একবার মাত্র ফিরোজা বেগমের সঙ্গে দেখা হয়েছে। তাও সেটা খুব ফরমাল আলাপ ছিল। ইচ্ছে থাকা সত্ত্বেও তাঁর সঙ্গে আর দেখা হয়নি। আফসোস, ফিরোজা বেগমের সঙ্গে আমার সম্পর্কটা কোনো দিন ইনফরমাল হয়নি। এবার সেটা খানিকটা হলেও দূর হয়েছে। শাফিন ও হামিনের মাধ্যমে আমি তাঁদের মা ফিরোজা বেগমের কাছাকাছি যাওয়ার চেষ্টা করেছি। পুরো অনুষ্ঠানে দুই ভাইয়ের সঙ্গে মুখোমুখি আড্ডা দিতে পেরে অসম্ভব ভালো লেগেছে।’গায়ক এন্ড্রু কিশোরকে নিয়ে নিয়ে নির্মিত অনুষ্ঠান জীবনের গল্প’র মাধ্যমে নতুন এক এন্ড্রু কিশোরকে আবিষ্কার করেছেন বলেও জানান শাকিলা। তিনি বলেন, ‘এ অনুষ্ঠানের মাধ্যমে আমি নতুন এক এন্ড্রু কিশোরকে আবিষ্কারের চেষ্টা করেছি। অনুষ্ঠান শেষে মনে হয়েছে, আমি পেরেছি। আমার বিশ্বাস, দর্শকরাও এই অনুষ্ঠানের মাধ্যমে তাঁর সম্পর্কে অনেক নতুন কিছু জানতে পারবেন।’
