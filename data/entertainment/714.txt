
মর্মান্তিক সড়ক দুর্ঘটনায় মৃত্যুর মাত্র কয়েক ঘণ্টা আগে ‘ফাস্ট অ্যান্ড ফিউরিয়াস’ তারকা পল ওয়াকার তাঁর মাকে একমাত্র মেয়ে মিডো রেইনের দায়িত্ব নিতে বলেছিলেন। সম্প্রতি এমনটাই দাবি করেছেন প্রয়াত পলের মা শেরিল। তবে কি মৃত্যুর আগেই পল ওয়াকার বুঝতে পেরেছিলেন যে তাঁকে পৃথিবীর মায়া কাটিয়ে চলে যেতে হবে!এ প্রসঙ্গে পলের পরিবারের ঘনিষ্ঠ সূত্রের বরাতে টিএমজির এক খবরে বলা হয়েছে, সাবেক প্রেমিকা রেবেকা ম্যাকব্রেইনের সঙ্গে পলের একমাত্র মেয়ে রেইনের বয়স ১৫ বছর। পলের মা শেরিল পেশায় একজন সেবিকা। গত বছরের ৩০ নভেম্বর বিকেলে লস অ্যাঞ্জেলেসে সড়ক দুর্ঘটনায় ঘটনাস্থলেই নিহত হন পল। ওই দিন সকালে পল তাঁর মাকে রেইনের অভিভাবক হিসেবে দায়িত্ব নিতে বলেন। সব সময় রেইনকে চোখে চোখে রাখার জন্য পল তাঁর মাকে চাকরি ছেড়ে দিতেও বলেন। এর কারণ হিসেবে পল তাঁর মাকে জানান, কাজের প্রচণ্ড ব্যস্ততায় বাবা হিসেবে কিশোরী মেয়ের দেখভালের দায়িত্ব ঠিকমতো পালন করতে পারছেন না। দায়িত্বটা তাঁর মাকেই নিতে বলেন তিনি।
শেরিল চাকরিজীবী হওয়ায় রেইনের দেখভালের জন্য বেশ কয়েকবার গৃহপরিচারিকা নিয়োগ দিয়েছিলেন পল। কিন্তু কেউই টেকেনি। মৃত্যুর দিন সকালে পল তাঁর মাকে জানান, ভালো গৃহপরিচারিকা পাওয়ার আশা ছেড়ে দিয়েছেন তিনি। এ জন্য শেরিলকে চাকরি ছেড়ে দিয়ে ২৪ ঘণ্টা ঘরে থাকতে বলেন পল। দাদি হিসেবে সার্বক্ষণিকভাবে রেইনের দেখভালের দায়িত্ব পালনে রাজিও হয়ে যান শেরিল। বিষয়টি ফোন করে পরিবারের অন্য সদস্যদেরও জানান পল।এদিকে আইনগতভাবে রেইনের অভিভাবকত্ব পাওয়ার জন্য সম্প্রতি আবেদন করেছেন শেরিল। তিনি দাবি করেছেন, রেইনের মা রেবেকা অ্যালকোহলে আসক্ত। ২০০৩ ও ২০১৩ সালে মদ্যপ অবস্থায় গাড়ি চালানোর সময় গ্রেপ্তার হয়েছিলেন রেবেকা। পলের মৃত্যুর পর তাঁর সব ধন-সম্পত্তির উত্তরাধিকার এখন রেইন। ধারণা করা হয়, সব মিলিয়ে ২৫ মিলিয়ন ডলার অর্থ-সম্পদের মালিক ছিলেন পল। তবে টিএমজি জানিয়েছে, টাকার অঙ্কটা এত বেশি নয়, ১৬ মিলিয়ন ডলার।একটি দাতব্য অনুষ্ঠান শেষ করে ফেরার পথে গত বছরের ৩০ নভেম্বর বিকেলে লস অ্যাঞ্জেলেসে সড়ক দুর্ঘটনার কবলে পড়েন পল। সে সময় গাড়ি চালাচ্ছিলেন তাঁর বন্ধু রজার রোডাস। হঠাত্ নিয়ন্ত্রণ হারিয়ে ফেললে লাইট পোস্ট ও গাছের সঙ্গে গাড়িটি ধাক্কা খায়। সঙ্গে সঙ্গে গাড়িটিতে আগুন ধরে যায়। ঘটনাস্থলেই বন্ধু রজারের সঙ্গে নিহত হন ৪০ বছর বয়সী পল ওয়াকার।তুমুল জনপ্রিয় ‘ফাস্ট অ্যান্ড ফিউরিয়াস’ সিরিজের সপ্তম ছবিতে ব্রায়ান ও’কনার চরিত্রে অভিনয় করছিলেন পল ওয়াকার। অ্যাকশন ঘরানার ‘ফাস্ট অ্যান্ড ফিউরিয়াস ৭’ ছবিটির পরিচালক জেমস ওয়ান। এর বিভিন্ন চরিত্রে রয়েছেন ভিন ডিজেল, ডোয়েন জনসন, মিশেল রড্রিগজ, জেসন স্ট্যাথাম, কার্ট রাসেল প্রমুখ।পলের আকস্মিক মৃত্যুর পর ‘ফাস্ট অ্যান্ড ফিউরিয়াস ৭’ ছবির ভবিষ্যত্ অনিশ্চিত হয়ে পড়লেও শিগগির এর শুটিং শুরু হচ্ছে। পলের অংশের দৃশ্যে অভিনয়ের জন্য চারজন বডি ডাবল ভাড়া করেছেন পরিচালক জেমস ওয়ান। তাঁদের দৈহিক গড়নের সঙ্গে পলের দৈহিক গড়নের অদ্ভুত মিল রয়েছে। সিজিআই (কম্পিউটার জেনারেটেড ইমেজারি) পদ্ধতিতে তাঁদের মুখের জায়গায় পলের মুখ বসিয়ে দেওয়া হবে বলেই জানিয়েছে ছবিটির সঙ্গে সংশ্লিষ্ট একটি সূত্র।

