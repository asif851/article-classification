
পূর্ণদৈর্ঘ্য প্রেম কাহিনি ছবির শততম দিন পূর্ণ হচ্ছে আজ। গত ১৬ অক্টোবর মুক্তির পর এখন পর্যন্ত দেশের বিভিন্ন প্রেক্ষাগৃহে প্রদর্শন করা হচ্ছে ছবিটি। এখন ছবিটি প্রদর্শন করা হচ্ছে রাজধানীর যমুনা ফিউচার পার্কের ব্লকবাস্টার সিনেমা’স এবং আরও কিছু প্রেক্ষাগৃহে।ছবিটির প্রযোজনা প্রতিষ্ঠান ফ্রেন্ডজ মুভিজ ইন্টারন্যশনাল থেকে জানানো হয়েছে, এখন পর্যন্ত ১৩০টি প্রেক্ষাগৃহে ছবিটি মুক্তি পেয়েছে।পূর্ণদৈর্ঘ্য প্রেম কাহিনি পরিচালনা করেছেন সাফিউদ্দিন সাফি। কাহিনি, চিত্রনাট্য ও সংলাপ লিখেছেন রুম্মান রশীদ খান। অভিনয় করেছেন শাকিব খান, জয়া আহসান, আরিফিন শুভ, রাজ্জাক, আনোয়ারা, সোহেল রানা, ববিতা, সুব্রত, দিতি, সাজু খাদেম ও মিমো।এ ছবিতে কবির বকুলের লেখা ও শওকত আলী ইমনের সুরে মুন্নী-তাসিফের গাওয়া ‘ও প্রিয় আমি তোমার হতে চাই’ এবং কৌশিক হোসেনের সুরে ও চন্দন সিনহার গাওয়া ‘আমি নিঃস্ব হয়ে যাব’ গান দুটি এরই মধ্যে খুব জনপ্রিয় হয়েছে।
 
