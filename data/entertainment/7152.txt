
ইউটিউবে ‘ভিতর কান্দে’, ‘জাদুরে’, ‘মন মুনিয়া’, ‘দরদিয়া’, ‘ঘুম পাড়ানি বন্ধু’, ‘জানরে তুই’, ‘জানেরে খোদা জানে’, ‘রঙ্গিলা রে’, ‘বন্ধুরে তোর বুকের ভিতর’, ‘বঁধুয়া’ গানগুলো বেশ দেখছেন বাংলা গানের শ্রোতারা। গানগুলো গেয়েছেন এফ এ সুমন। 
গত ঈদে প্রকাশিত হয় তাঁর বেশ কয়েকটি অ্যালবাম। সেগুলোর মধ্যে থেকে ‘রঙিন স্বপ্ন’, ‘ভাব কইরা তোর সনে’, ‘ও সখি’, ‘পিঞ্জর’ গানগুলোও দারুণ শ্রোতাপ্রিয় হয়ে ওঠে। সুমন জানান তাঁর গানগুলো যে এতবার শ্রোতারা দেখছেন, ইউটিউব না দেখলে নিজেও জানতে পারতেন না। তিনি বললেন, ‘ইউটিউবে আমার অফিসিয়াল ভিডিওগুলোর পাশাপাশি অনেক আন-অফিসিয়াল ভিডিও রয়েছে। কারা বানিয়েছে জানি না, কিন্তু শ্রোতারা আমার গান শোনে বলেই সেগুলো করা হয়েছে।’ অনলাইন স্ট্রিমিংয়ের এ প্লাটফর্মে দেখা গেছে, সুমনের গানগুলো দেখা হয়েছে কোনোটি ত্রিশ, চল্লিশ বা পঞ্চাশ লাখের বেশি।সম্প্রতি বেশ কয়েকটি সিনেমায় সংগীত পরিচালনা, লাইভ কনসার্ট ও নতুন অ্যালবামের কাজ নিয়ে ব্যস্ত আছেন সুমন।
