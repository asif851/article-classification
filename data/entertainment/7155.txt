
‘গত তিন দিন ধরে আমরা বৃষ্টির সাথে যুদ্ধ করছি...। আজকে ক্যামেরা ওপেন করতেই আকাশ ভেঙে বৃষ্টি শুরু হয়...। কোনো রকম একটা শট নিয়ে এখন আমরা সবাই দশটা নৌকার মধ্যে বসে আছি...। আমাদের এই যুদ্ধ দর্শক কোনো দিন বুঝবে না...।’ নির্মাতা সুমন আনোয়ার গত ২২ সেপ্টেম্বর দুপুরে সামাজিক যোগাযোগ মাধ্যম ফেসবুকে এই স্ট্যাটাস দেন। ফেসবুকে দেওয়া কিছু ছবিই বলে দিচ্ছে, যুদ্ধই বটে! তবে সে যুদ্ধ বৃষ্টির সঙ্গে, প্রকৃতির সঙ্গে। দর্শকেরা বুঝুন না বুঝুন, রাতারগুল টেলিছবির ইউনিট ঠিকই বুঝছে বৃষ্টি কাকে বলে! শুটিং বন্ধ করে বসে থাকা ছাড়া যেন কিছুই করার নেই তাদের।রাতারগুল নামে একটি টেলিছবির শুটিং করতে সিলেট জেলার গোয়াইনঘাটের জলাবন রাতারগুলে গেছেন সুমন আনোয়ার। সেখানে যাওয়ার পর থেকেই বৃষ্টির কবলে পড়েছে শুটিং ইউনিট। গত ২১ সেপ্টেম্বর থেকে পুরোদমে শুটিং শুরু করার কথা থাকলেও সেদিন মাত্র কয়েকটি শট নিতে পেরেছেন তিনি। পরদিনও একই অবস্থা। বৃষ্টি থামার ফাঁকে ফাঁকে চলছে শুটিং। মুঠোফোনে অভিনেত্রী নুসরাত ইমরোজ তিশা জানান, ‘টেলিছবির গল্পটা অসাধারণ। লোকেশনও খুব সুন্দর। কিন্তু বৃষ্টির জন্য খুব চিন্তায় আছি। শেষ পর্যন্ত ভালোয় ভালোয় কাজটা শেষ করতে পারলে হয়।’তিশা ছাড়াও টেলিছবিতে অভিনয় করেছেন মামুনুর রশীদ ও রওনক হাসান। পরিচালক বলেন, ‘রাতারগুল-এর গল্পটা সকাল থেকে সন্ধ্যা পর্যন্ত। তাই ইচ্ছে করলেও তাড়াহুড়ো করে রাতে কাজ করার সুযোগ নেই। এখন বৃষ্টির সঙ্গে লুকোচুরি খেলেই শুটিং করতে হচ্ছে। যে করেই হোক ঈদের আগে কাজটি শেষ করতে হবে।’ ঈদুল আজহায় প্রদর্শনের জন্য নির্মিত হচ্ছে টেলিছবিটি।
