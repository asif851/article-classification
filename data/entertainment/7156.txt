
ভারতের প্রথম অভিনেত্রী হিসেবে পারিশ্রমিক নেওয়ার দিক থেকে ১০ কোটির মাইলফলক ভাঙতে চলেছেন দীপিকা পাড়ুকোন। এবার এক ছবির জন্যই সঞ্জয়লীলা বানসালি দীপিকাকে দিচ্ছেন ১২ কোটি রুপির বেশি। মাত্র তিন বছর আগে বানসালির প্রথম যে ছবিতে দীপিকা কাজ করেছিলেন, তার চেয়ে এবারের পারিশ্রমিক ১২ গুণ বেশি!‘গোলিও কি রাসলীলা : রামলীলা’ ছবিতে দীপিকা পেয়েছিলেন এক কোটি রুপি। ‘বাজিরাও মাস্তানি’তে সেই অঙ্কটা গিয়ে পৌঁছায় সাত কোটি রুপিতে। এবার দীপিকা ‘পদ্মাবতী’ ছবির জন্য পাচ্ছেন ১২ কোটি ৬৫ লাখ রুপি। এই প্রথম বলিউডের কোনো অভিনেত্রী এতটা পারিশ্রমিক পাচ্ছেন।দীপিকা ও বানসালির প্রযোজনা প্রতিষ্ঠানের চুক্তির একটা ই-মেইল ফাঁস হয়ে গেছে। মুম্বাই মিরর দাবি করেছে, গত ১৩ জুন দীপিকাকে পাঠানো সেই ই–মেইলে বলা হয়েছে, দীপিকা এই ছবিতে কাজ করে ১১ কোটি রুপি পাবেন। আয়করও পরিশোধ করা হবে প্রযোজনা সংস্থার পক্ষ থেকে। আয়কর মিলিয়েই অঙ্কটা সাড়ে ১২ কোটি রুপি ছাড়িয়েছে। দীপিকা শুধু ‘ওকে’ লিখে নাকি প্রত্যুত্তর করেছেন। এত বড় অঙ্কের তুলনায় উত্তরটা নেহাত ছোট বৈকি!এ বছর অমিতাভ বচ্চন, সালমান খান, অক্ষয় কুমাররা সবচেয়ে ধনাঢ্য তারকার বৈশ্বিক তালিকাতেও উঠে এসেছেন প্রথমবারের মতো। এর থেকেই বোঝা যায়, বলিউড তারকাদের আয় কীভাবে বাড়ছে। ‘ট্রিপল এক্স’ সিরিজের মতো হলিউডের বড় বাজেটের ছবিতে নাম লেখানো দীপিকাও যে শিগগিরই এই তালিকায় উঠে আসবেন, তা কি আর বলতে! টিওআই।
