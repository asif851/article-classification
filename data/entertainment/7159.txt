
ক্যাটরিনার কারণেই রণবীরকে হারিয়েছিলেন দীপিকা পাড়ুকোন। সেই তখন থেকেই ঠান্ডা যুদ্ধ, তখন থেকেই যেন প্রতিশোধ নেওয়ার চেষ্টা। বিভিন্নভাবে ক্যাটের ওপর প্রতিশোধ নিয়েই চলেছেন তিনি। শুধু ক্যাট নন, এবার ক্যাটের বোন ইসাবেলকে হটিয়ে হলিউডের ছবি ফাস্ট অ্যান্ড ফিউরিয়াস-এর চরিত্রটি ছিনিয়ে নিয়েছেন দীপিকা।হলিউডের জনপ্রিয় ছবি ফাস্ট অ্যান্ড ফিউরিয়াস-এর সপ্তম সিক্যুয়েলে অভিনয় করবেন দীপিকা পাড়ুকোন। ছবিতে অভিনয়ের স্বপ্ন নিয়ে অডিশন দিয়েছিলেন চিত্রাঙ্গদা সিং, কঙ্গনা রনৌত ও ইসাবেল। শেষ পর্যন্ত লোভনীয় চরিত্রটির জন্য নির্বাচিত হন দীপিকাই।এ বছর ইয়ে জাওয়ানি হ্যায় দিওয়ানি ও হ্যাপি নিউ ইয়ার ছবিতে ক্যাটরিনার পরিবর্তে অভিনয়ের সুযোগ পান দীপিকা। বলা যায়, তিনি ক্যাটকে হারিয়ে একরকম প্রতিশোধই নেন। এবার ক্যাটের বোন ইসাবেলকে হারিয়ে আরও বড় প্রতিশোধ নিলেন তিনি। বলাবাহুল্য, বিষয়টি ক্যাটরিনা ও দীপিকার দ্বন্দ্বকে আরও বেশি উসকে দেবে।
এ বছর মুক্তি পেয়েছে দীপিকা অভিনীত রেস ২, ইয়ে জাওয়ানি হ্যায় দিওয়ানি ও চেন্নাই এক্সপ্রেস ছবিগুলো। প্রতিটি ছবিই বক্স অফিসে ঝড় তুলেছে। নভেম্বরে মুক্তি পাচ্ছে শেক্সপিয়ারের রোমিও অ্যান্ড জুলিয়েট অবলম্বনে নির্মিতব্য ছবি রাম লীলা। প্রখ্যাত নির্মাতা সঞ্জয় লীলা বনশালী পরিচালিত ছবিটিতে ‘লীলা’ চরিত্রে দেখা যাবে দীপিকাকে।
এ ছাড়া ফারাহ খানের হ্যাপি নিউ ইয়ার ছবিতে শাহরুখ খানের বিপরীতে অভিনয় শুরু করেছেন দীপিকা। সব মিলিয়ে তাঁর ক্যারিয়ারের বৃহস্পতি এখন তুঙ্গে। এবার ফাস্ট অ্যান্ড ফিউরিয়াস ৭ ছবিতে অভিনয়ের সুযোগ তাঁর সাফল্যযাত্রাকে ভিন্ন এক উচ্চতায় নিয়ে যাবে।
সম্প্রতি এক খবরে ওয়ান ইন্ডিয়া জানিয়েছে, অ্যাকশন-ঘরানার ফাস্ট অ্যান্ড ফিউরিয়াস ৭ ছবির গুরুত্বপূর্ণ একটি চরিত্রে দীপিকার অন্তর্ভুক্তি প্রায় নিশ্চিত। সবকিছু ঠিক থাকলে ছয় মাসের জন্য চুক্তি সই করবেন তিনি। এই মুহূর্তে চুক্তিপত্র তৈরির প্রক্রিয়া চলছে। অবশ্য বিষয়টি নিয়ে তিনি কিংবা তাঁর মুখপাত্র এখন পর্যন্ত মুখ খোলেননি।
ফাস্ট অ্যান্ড ফিউরিয়াস ৭ পরিচালনার দায়িত্ব পেয়েছেন ‘স’খ্যাত অস্ট্রেলিয়ান চলচ্চিত্রনির্মাতা জেমস ওয়ান। যৌথভাবে ছবিটি প্রযোজনার পাশাপাশি এতে অভিনয় করছেন ভিন ডিজেল। ছবির অন্যান্য চরিত্রে থাকছেন ডোয়েন জনসন, জেসন স্টেথাম, পল ওয়াকার, কার্ট রাসেল, নাথালি ইম্যানুয়েল প্রমুখ। ছবিটি মুক্তি পাবে আগামী বছরের জুলাই মাসে।
