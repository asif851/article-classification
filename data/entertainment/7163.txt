
‘মা, বাবা কোথায়?’‘তোমাদের বাবা শুটিং করছেন।’‘কোথায়?’‘অনেক দূরে।’‘কবে আসবে?’‘তাড়াতাড়ি ফিরবেন।’
এমনিভাবে ছেলে শাহরান আর মেয়ে ইকরার নানা প্রশ্নের জবাব দিয়েছেন সঞ্জয় দত্তের স্ত্রী মান্যতা। বাড়িতে অবৈধ অস্ত্র রাখার অভিযোগে অস্ত্র আইনের মামলায় ২০১৩ সালে সঞ্জয় দত্তকে কারাদণ্ড দেন ভারতের সুপ্রিম কোর্ট। পুনের ইয়েরওয়াড়া কারাগারে ৪২ মাস কারাভোগ করতে হয় তাঁকে। এই সময় মান্যতা তাঁর সন্তানদের একটিবারের জন্য জানতে দেননি, তাদের বাবা কারাগারে আছে, তাঁকে শাস্তি দেওয়া হয়েছে, তিনি শাস্তি ভোগ করছেন।
সম্প্রতি বিভিন্ন সংবাদমাধ্যমকে দেওয়া এক সাক্ষাৎকারে সঞ্জয় দত্ত বলেন, ‘যখন আমি জেলে ছিলাম, তখন আমার ছেলেমেয়ে খুব ছোট ছিল। এতটাই ছোট যে তাদের বোঝানো মুশকিল ছিল। সেই কঠিন সময়টা মান্যতাকে একাই সামলাতে হয়েছে।’
সঞ্জয় দত্ত আরও বলেন, ‘ছেলেমেয়েদের জেলে আনতে আমি মান্যতাকে নিষেধ করেছিলাম। আর মান্যতাও আমাদের ছেলেমেয়েকে জানতে দেয়নি, তাদের বাবা জেলে আছেন।’
কিন্তু মাঝেমধ্যে ছোট্ট শাহরান আর ইকরাকে শান্ত করা যায়নি। তারা বায়না ধরত, ‘বাবাকে ফোন করো। বাবার সঙ্গে কথা বলব।’ তখন মান্যতা তাঁর ছেলেমেয়েদের বলতেন, ‘তোমাদের বাবা এক পাহাড়ে শুটিং করছেন, সেখানে নেটওয়ার্ক নেই।’
তবে সঞ্জয় দত্ত কারাগার থেকে ছেলেমেয়েদের সঙ্গে ফোনে কথা বলেছেন। সাক্ষাৎকারে বললেন, ‘১৫ দিন পরপর বাসায় ফোন করার সুযোগ পেতাম। তখন ওদের সঙ্গে কথা বলেছি।’
এখন তাঁর ছেলেমেয়ে জানে ওই সময় তাঁদের বাবা কোথায় ছিলেন। কিন্তু কেন, তা জানে না। সঞ্জয় বললেন, ‘কারণ, ওদের এখনো তা বোঝার বয়স হয়নি।’ ইন্ডিয়া টাইমস
