
ব্রিটিশ তারকা সংগীতশিল্পী এড শিরান তাঁর ছোটবেলার বান্ধবী হকি খেলোয়াড় চেরি সিবর্নকে বিয়ে করছেন। গতকাল শনিবার এড তাঁর বাগদানের খবর ইনস্টাগ্রামে প্রকাশ করেন। বাগদানের কথার সঙ্গে এড বাগদত্তা চেরির সঙ্গে তোলা একটি অন্তরঙ্গ ছবিও জুড়ে দেন। বিবিসি অনলাইনের খবরে বলা হয়, ছোটবেলার বান্ধবী চেরি সিবর্নের সঙ্গে আংটি বদলের সিদ্ধান্তে তাঁরা দুজনই খুব খুশি। মজা করে এড বলেছেন, এ সিদ্ধান্তে তাঁদের পোষা বেড়ালও খুব খুশি। স্কুলে থাকতেই পরিচয় হয়েছিল এড ও চেরির। তবে এ দুজনের প্রেম শুরু হয় ২০১৫ সাল থেকে।
২৭ বছর বয়সী এড শিরানের পুরো নাম এডওয়ার্ড ক্রিস্টোফার শিরান। তাঁর ‘শেপ অব ইউ’ গানটি গত বছরের সবচেয়ে সফল ও আলোচিত গানের একটি। এরই মধ্যে অনলাইনে সবচেয়ে বেশিবার শোনা গানের রেকর্ড জিতেছে এডের এই ‘শেপ অব ইউ’। গত বছরের ৩০ জানুয়ারি প্রকাশ করার পর ইউটিউবে গানটি ৩০৮ কোটি ৪০ লাখের বেশি বার দেখা হয়েছে।
আগামী মাসে অনুষ্ঠেয় ব্রিটিশ অ্যাওয়ার্ডের পুরস্কারের জন্য এ বছরের সেরা অ্যালবাম, ব্রিটিশ একক, ব্রিটিশ ভিডিও এবং ব্রিটিশ সংগীতশিল্পী (পুরুষ) শাখায় তিনি মনোনয়ন পেয়েছেন।
গত বছর এড শিরান তাঁর প্রেম ও বিয়ের বিষয়ে কিছুটা আভাস দিয়েছিলেন। তিনি বলেছিলেন, ‘এই প্রথম প্রেমে পড়ার জন্য আমি ফুরসত পেয়েছি।’ পরিবার গড়ার ইচ্ছার কথা জানিয়ে তিনি বলেন, ‘আমি প্রস্তুত, বাচ্চাদের নিয়ে ঘুরতে যেতে চাই, মোটাসোটা বাচ্চারা আমার চারপাশে হেঁটে বেড়াবে।’
