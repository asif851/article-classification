
শেষবার কাজ করেছিলেন সোহানুর রহমান সোহানের ‘লোভে পাপ পাপে মৃত্যু’ ছবিতে। ২০১৪ সালে মুক্তি পায় ছবিটি। এরপর তাঁকে আর বড় পর্দায় দেখা যায়নি। এই বিরতির পর আবারও চলচ্চিত্রে কাজ করতে আগ্রহী হয়ে উঠেছেন পূর্ণিমা। উত্সাহ পেলে আবারও সিনেমার জন্য নিজেকে তৈরি করবেন তিনি। সে জন্য তাঁর সময় লাগবে মাত্র দুই মাস। ভালো কাজের সুযোগ চান ঢালিউডের এই গ্লামারকন্যা। এখনো অপেক্ষায় আছেন, কবে আবার দাঁড়াবেন ক্যামেরার সামনে। গত বৃহস্পতিবার মুঠোফোনে পূর্ণিমা বলেন, ‘চলচ্চিত্র আমার পরিবারের মতো। যেখান থেকে আমি পূর্ণিমা হয়েছি আজ, সেখানেই সারা জীবন থাকতে চাই।’ তিনি জানান, ‘মনের মাঝে তুমি’ ছবির মতো ছবি, ভালো গল্প, বড় বাজেটের ছবিতে কাজের সুযোগ পেলেই কাজ করবেন। মাত্র দুই​ মাস সময় দিলেই কাজের জন্য নিজেকে ফিট করে ফেলতে পারবেন তিনি। এখনো সেই ধরনের কোনো প্রস্তাব না পেলেও মনে মনে চলচ্চিত্রের জন্য নিজেকে তৈরি করতে শুরু করেছেন পূর্ণিমা। এ কারণেই হয়তো তাঁকে আর নাটকেও দেখা যাচ্ছে না। জানালেন, নাটকের প্রস্তাব প্রায়ই পাচ্ছেন এই অভিনেত্রী। শুধু ঈদের মতো বিশেষ উৎ​সবের জন্য ছাড়া নাটকে আর কাজ করবেন না তিনি।
