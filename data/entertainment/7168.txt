
বেশ আগেই জুরি দলের প্রধানের নাম ঘোষণা করেছিলেন কান আন্তর্জাতিক চলচ্চিত্র উৎসবের আয়োজকেরা। জানা গিয়েছিল, এবারের জুরিবোর্ডের প্রধান হচ্ছেন হলিউড অভিনেত্রী কেট ব্ল্যানচেট। গতকাল ঘোষণা করা হলো জুরিবোর্ডের অন্য সদস্যদের নাম। কেটসহ ৯ সদস্যের এই দলে ৫ জন নারী ও ৪ জন পুরুষ রয়েছেন।
আগামী ৮ মে থেকে শুরু হবে ৭১তম আন্তর্জাতিক কান চলচ্চিত্র উৎসব। চলবে ১৯ মে পর্যন্ত। এবারের জুরিবোর্ডে ৭টি দেশের চলচ্চিত্র ব্যক্তিত্বরা স্থান পেয়েছেন। কেট ব্ল্যানচেট হলিউডে কাজ করলেও তিনি অস্ট্রেলিয়ার নাগরিক। জুরি সদস্য চ্যাং চেন চীনা অভিনেতা। এভা ডুভারনে মার্কিন লেখক, পরিচালক ও প্রযোজক। মার্কিন আরও এক তারকা আছেন এবারের জুরি তালিকায়। তিনি হলেন অভিনেত্রী ক্রিস্টেন স্টুয়ার্ট। ফরাসি অভিনেত্রী লিয়া সেদুও আছেন এবারের জুরি তালিকায়। রাশিয়া থেকে নির্মাতা অন্দ্রে জভিয়াগেইন্সতেভ ও কানাডা থেকে নির্মাতা ড্যানিশ ভিলেন্যুভ যুক্ত হচ্ছেন জুরিবোর্ডে। এদিকে আফ্রিকা থেকে একজন নারী সংগীতশিল্পী, গীতিকার ও সংগীত পরিচালক থাকছেন এবারের প্যানেলে, তিনি হলেন বুরুন্ডির নাগরিক খাদজা নিন। তাঁরাই এ বছর প্রতিযোগিতা বিভাগের ছবিগুলো দেখে যাচাই-বাছাই করবেন, জানাবেন তাঁদের মত। আর এর মধ্য দিয়েই বাছাই করা হবে কান উৎসবের এবারের আসরের সেরা ছবিগুলোর নাম।
