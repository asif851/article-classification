
‘মার ছক্কা’ নামের নতুন একটি চলচ্চিত্রে গায়ক, সুরকার ও সংগীত পরিচালক বেলাল খানের সুরে কণ্ঠ দিলেন গুণী কণ্ঠশিল্পী সামিনা চৌধুরী। দ্বৈতকণ্ঠের এ গানে সামিনা চৌধুরীর সঙ্গে বেলালও কণ্ঠ দিয়েছেন। সোমেশ্বর অলির লেখা গানটির সংগীতায়োজন করেছেন মুশফিক লিটু। দীর্ঘদিনের ব্যবধানে চলচ্চিত্রের কোনো গানে কণ্ঠ দিলেন সামিনা।সামিনা চৌধুরী বলেন, ‘বর্তমান সময়ের সুরকারদের মধ্যে বেলাল খান বেশ সম্ভাবনাময়। ওর কণ্ঠটাও দারুণ। “মার ছক্কা” ছবিতে যে গানটি আমি করলাম এটি ভিন্নধর্মী, গতানুগতিক ধারার একদমই বাইরে। গানটি গেয়ে আমারও ভালো লেগেছে। আশা করছি, সবারই ভালো লাগবে।এ প্রসঙ্গে বেলাল খান বলেন, ‘সামিনা আপা সম্পর্কে কিছু বলার নেই। তাঁর মতো একজন কিংবদন্তি শিল্পীর সঙ্গে কাজ করা আমার জন্য অনেক বড় ব্যাপার। যে গানটি আমরা করলাম, আপা বরাবরের মতো এ গানটিও অসাধারণ গেয়েছেন। সব মিলিয়ে অন্যরকম একটি ভালো লাগা গানটিতে খুঁজে পাওয়া যাবে। আশা করছি, গানটি সবারই ভালো লাগবে।’উল্লেখ্য, পাগল তোর জন্য রে গানটির মধ্য দিয়ে সংগীত জগতে আলোচনায় আসেন বেলাল খান। এ গানটিতে বেলাল খানের সঙ্গে সহশিল্পী ছিলেন ন্যান্সি। গানটির জন্য ন্যান্সি মেরিল-প্রথম আলো তারকা জরিপে সেরা গায়িকার পুরস্কারও পেয়েছিলেন।
