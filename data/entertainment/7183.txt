
ইশাকজাদে সিনেমার ‘পেরেশান’ গানটি গেয়ে বিখ্যাত হয়েছিলেন ভারতীয় শিল্পী শালমালি খোলগাড়ে। ইয়ে জওয়ানি হ্যায় দিওয়ানি ছবির ‘বালাম পিচকারি’খ্যাত এই শিল্পী এবার বাংলাদেশি গান গাইলেন। ‘একা একা বহুকাল’ শিরোনামের গানটি বের হবে ঈগল মিউজিকের ব্যানারে।
রাকিব হাসানের কথায় গানটির সুর ও সংগীতায়োজন করেছেন আহম্মেদ হুমায়ূন। ১২ জুন মুম্বাইয়ের এক স্টুডিওতে গানটির রেকর্ডিং করা হয়। প্রকাশিত হবে এই ঈদেই।
গান নিয়ে এক ভিডিও বার্তায় শালমালি বলেন, ‘আমি আসলে যে ধরনের গান গাইতে বেশি স্বাচ্ছন্দ্যবোধ করি, গানটি একেবারেই সে রকম। যদিও আমি খুব ভালো বাংলা বুঝি না, তবু যতটুকু বুঝতে পেরেছি, গানের কথাগুলো অসাধারণ। আশা করি, আমার বাংলাদেশের সব ভক্ত গানটিকে খুব ভালোবাসবেন।’
আহম্মেদ হুমায়ূন বলেন, ‘একটু ভিন্ন আমেজের গান এটি। চেষ্টা করেছি শ্রোতাদের নতুন কিছু দেওয়ার।’ ঈগল মিউজিকের কর্ণধার কচি আহমেদ বলেন, ‘গত ঈদে ঈগল মিউজিকের ব্যানারে ভারতের পাপন ও শুভমিতার গান প্রকাশিত হয়েছিল। এই ঈদে আসছে শালমালির গান। আরও বেশ কয়েকজন বাইরের শিল্পীর গান আমরা করেছি। বাংলা গানকে আন্তর্জাতিক পর্যায়ে নিয়ে যেতে সব সময় কাজ করবে ঈগল মিউজিক।’
শালমালির ঝুলিতে আরও আছে রেস টু ছবির ‘লাত লাগ গেয়ি’, সুলতান ছবির ‘বেবি কো বেস পসন্দ হ্যায়’ জনপ্রিয় গানগুলো।
