
‘মিস্টার ইন্ডিয়া’ ছবির কথা মনে আছে? তিন দশক আগে মুক্তি পেয়েছিল ছবিটি। কিন্তু বলিউড-প্রেমীদের মনে এখনো এই সিনেমায় ‘মিস্টার ইন্ডিয়া’ অনিল কাপুর, অমরেশ পুরির কণ্ঠে ‘মুগাম্বো খুশ হুয়া’ আর ‘আই লাভ ইউ’ গানে নীল শাড়িতে বৃষ্টিতে ভেজা শ্রীদেবীর সেই স্মৃতি অমলিন। আশির দশকের এই ছবি নতুনভাবে তৈরি করবেন প্রযোজক বনি কাপুর। ছবির নাম হবে ‘মিস্টার ইন্ডিয়া টু’। ‘মিস্টার ইন্ডিয়া’ ছবিটিও তিনিই তৈরি করেছিলেন। এই ছবিতেও থাকবেন বনির ভাই অনিল কাপুর আর স্ত্রী শ্রীদেবী। কিন্তু নতুন এক জোড়া নায়ক-নায়িকা নেবেন প্রযোজক। জনপ্রিয় এই ছবির সিক্যুয়েলের নায়িকার খোঁজ করতে আর বাইরে বের হতে হচ্ছে না বনিকে। নিজের মেয়ে জানভি কাপুরই তো বলিউডে অভিষেকের জন্য প্রস্তুত। হ্যাঁ, ‘মিস্টার ইন্ডিয়া টু’ ছবির নায়িকার চরিত্রে অভিনয় করবেন জানভি।
মাসখানেক আগে বনি কাপুর ঘোষণা দিয়েছিলেন, তিনি ‘মিস্টার ইন্ডিয়া’ ছবির সিক্যুয়েল তৈরির সিদ্ধান্ত নিয়েছেন। এরপর এক অনুষ্ঠানে শ্রীদেবীর কাছে এই বিষয়ে জানতে চান সাংবাদিকেরা। তিনি বলেন, ‘এত জলদি এ ব্যাপারে কিছুই বলতে চাই না। সবে মাত্র ছবির ব্যাপারে আমরা আলোচনা শুরু করেছি।’ তবে, এখানে অনিল কাপুর ও তাঁর চরিত্রটি যে ঠিক থাকবে, সেটা নিশ্চিত করেছেন। এর সঙ্গে যুক্ত হবেন নতুন এক জোড়া নায়ক-নায়িকা। নায়িকার চরিত্রে জানভি কাজ করবেন এটিও নিশ্চিত, কিন্তু নায়ক কে হবেন তা এখনো ঠিক হয়নি।
এদিকে জানভি কাপুর ও নায়ক শহিদ কাপুরের ভাই ঈশান কাট্টারকে নিয়ে মারাঠি ছবি ‘সাইরাট’-এর হিন্দি রিমেক বানানোর পরিকল্পনা করেছেন করণ জোহর। কিন্তু দিন পেরিয়ে রাত, রাত পেরিয়ে দিন আসছে আর যাচ্ছে, করণের কোনো খবর নেই। জানভিকে বলিউডে অভিষেক করানোর দায়িত্ব নিয়ে এখন নাকে তেল দিয়ে ঘুমাচ্ছেন এই নির্মাতা। তাই করণ জোহরের ওপর কিছুটা নাখোশ শ্রীদেবী। করণ, বেশি দেরি করলে বাবা বনি কাপুরের ‘মিস্টার ইন্ডিয়া টু’ দিয়েই হয়তো বলিউডপাড়ায় জানভির পদচারণ শুরু হবে। এবার ছবিটি পরিচালনা করবেন ‘মম’ ছবির পরিচালক রবি উদ্বাওয়ার। ইন্ডিয়া টুডে
