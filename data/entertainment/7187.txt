
১৭–২৮ মে, ২০১৭
এক ছবিতে সিনেমা দুনিয়ার এত তারা! কে কবে আগে দেখেছে বলা মুশকিল। সত্যিই মোটামুটি অভাবনীয় ব্যাপার। ৭০ বছর পূর্তি উপলক্ষে এই অবিস্মরণীয় এক ঘটনাই কাল ঘটে গেল কান চলচ্চিত্র উৎসবের ফটোকলে।
নির্মাতা মাইকেল হানেকে, পেদ্রো আলমোদোভার, জেন ক্যাম্পিয়ন, ক্রিশ্চিয়ান মুঙ্গিয়ু—কে নেই ছবিতে? অভিনয়শিল্পীদের মধ্যে ছিলেন ক্যাথরিন দানুভ, ইজাবেল উপার, নিকোল কিডম্যান, জুলিয়েত বিনোশ, ক্রিস্টফ ওয়ালটজ—আরও কত কত মুখ। সবাই আক্ষরিক অর্থেই এক তাঁবুর নিচে বসেছিলেন কাল।
জমায়েতটা এমনই বড় যে মেক্সিকোর খ্যাতিমান নির্মাতা আলেহান্দ্রো গনসালেস ইনাররিতু পর্যন্ত সেলফি ওঠানোর লোভ সামলাতে পারলেন না। বুঝুন অবস্থা!
কাল কানের ৭০ বছর পূর্তি উপলক্ষে আয়োজন ছিল প্রয়াত ইরানি নির্মাতা আব্বাস কিয়ারোস্তামির ২৪ ফ্রেমস ছবির প্রদর্শনীও। নিরীক্ষামূলক চলচ্চিত্রটিকেই বলা হচ্ছে আব্বাস কিয়ারোস্তামির শেষ ছবি।
