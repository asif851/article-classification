
‘দুপাশে জেলখানা। মাঝে রাস্তা। সেই রাস্তা দিয়ে হেঁটে গেলাম আমি। অন্য রকম অনুভূতি।’কাশিমপুর কেন্দ্রীয় কারাগারে ঘুরে এসে এমনটাই বললেন স্বাগতা। ২৩ ডিসেম্বর রাতে গাজীপুরের কাশিমপুর কারাগারে যান তিনি। না, আসামি হয়ে নয়, গেলেন কারা সপ্তাহ উপলক্ষে আয়োজিত এক সাংস্কৃতিক অনুষ্ঠান উপস্থাপনা করতে।কারা সপ্তাহ উপলক্ষে কাশিমপুর কেন্দ্রীয় কারাগারে আটক কয়েদিদের জন্য আয়োজন করা হয়েছিল দিনব্যাপী নানা ধরনের অনুষ্ঠান। সন্ধ্যায় ছিল সাংস্কৃতিক আয়োজন। এ অনুষ্ঠানই উপস্থাপনা করেন স্বাগতা। স্বাগতা বলেন, ‘গত বছর আমাদের বাসায় বেশ কয়েকজন কয়েদি এসেছিলেন বাবার (প্রয়াত খোদাবক্স সানু) কাছে মহড়া করতে। হাতকড়া পরা অবস্থায় তাঁরা মহড়ায় অংশ নিতেন। এবার তাঁদের অনুষ্ঠান আমি উপস্থাপনা করলাম। তাও আবার জেলখানায় গিয়ে!’তিনি জানান, অনুষ্ঠানে জনপ্রিয় সংগীতশিল্পীদের পাশাপাশি দুজন কয়েদিও সংগীত পরিবেশন করেন।অভিনয়ের বাইরে খুব কমই উপস্থাপনা করেন স্বাগতা। এ নিয়ে তিনি বলেন, ‘ঢাকার বাইরে খুব বেশি অনুষ্ঠান উপস্থাপনা করা হয়নি। বছর পাঁচেক আগে চট্টগ্রামে পুলিশ বাহিনী আয়োজিত একটি অনুষ্ঠান উপস্থাপনা করেছিলাম। এবার কারাগারের কয়েদিদের অনুষ্ঠান উপস্থাপনা করলাম।’
