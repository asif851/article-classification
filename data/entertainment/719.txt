
মাত্র ২০ দিন আগে কারাগারে যেতে হয়েছিল সালমান খানকে। ১৯৯৮ সালের ১ ও ২ অক্টোবর যোধপুরে ‘হাম সাথ সাথ হ্যায়’ ছবির শুটিংয়ের মাঝে আলাদা আলাদা জায়গায় দুটি কৃষ্ণসার হরিণ হত্যা করেন তিনি। এই অভিযোগে তাঁকে পাঁচ বছরের কারাদণ্ড দেন ভারতের রাজস্থান রাজ্যের যোধপুরের একটি আদালত। এরপর তাঁকে যোধপুর সেন্ট্রাল জেলে থাকতে হয়েছে দুই রাত। অনেক নাটকীয়তার পর ৭ এপ্রিল জামিন পান এই বলিউড তারকা।
এবার জানা গেছে, সালমান খানের বিরুদ্ধে একসঙ্গে কয়েকটি মামলা ঝুলছে। এই মামলাগুলো হয়েছে দিল্লি, গুজরাট, রাজস্থান আর মুম্বাইয়ের আদালতে। বাল্মিকী সম্প্রদায়ের বিরুদ্ধে অবমাননাকর মন্তব্য করার অভিযোগ আনা হয় তাঁর বিরুদ্ধে। এই অভিযোগ প্রমাণিত হলে আবারও নাকি জেলে যেতে হতে পারে সালমানকে। অভিযোগে বলা হয়েছে, ২০১৭ সালে ‘টাইগার জিন্দা হ্যায়’ ছবির প্রচারের সময় টিভির একটি রিয়েলিটি শোতে সালমান বাল্মিকী সম্প্রদায়ের বিরুদ্ধে অবমাননাকর মন্তব্য করেন। এরপর বাল্মিকী যুব সংগঠন ক্ষুব্ধ হয়ে সালমান খানের বিরুদ্ধে এই মামলাগুলো করেছে।
সালমান খান এখন একটু স্বস্তির নিশ্বাস নিতেই পারেন। কারণ, গতকাল সোমবার ভারতের সুপ্রিম কোর্ট বাল্মিকী সম্প্রদায়ের বিরুদ্ধে অবমাননাকর মন্তব্যের অভিযোগ নিয়ে সালমান খানের বিরুদ্ধে করা সব কটি মামলার প্রক্রিয়া ও তদন্তে স্থগিতাদেশ দিয়েছেন। সালমানের পক্ষে প্রবীণ আইনজীবী অ্যাডভোকেট এন কে কউলের আবেদনের ভিত্তি এই স্থগিতাদেশ দিয়েছেন প্রধান বিচারপতি দীপক মিশ্রকে নিয়ে গঠিত একটি বেঞ্চ। তিন সদস্যের এই বেঞ্চের অন্য দুজন সদস্য হলেন বিচারপতি এ এম কানউইলকর ও ডি ওয়াই চন্দ্রচূড়।
সালমান খান এখন আছেন জম্মু-কাশ্মীরের সোনামার্গ হিল স্টেশন এলাকায়। গতকাল সেখানে পৌঁছেছেন তিনি। সেখানে তিনি ‘রেস থ্রি’ ছবির শুটিং করছেন। এর আগে প্রাকৃতিক সৌন্দর্যে ভরপুর এই এলাকায় সালমান আরও একবার শুটিং করেছেন। সেই ছবিটি ছিল ‘বজরঙ্গি ভাইজান’। এবার সোনামার্গে দুই দিন শুটিংয়ের পর ছবির বাকি কাজের জন্য সালমান যাবেন লাদাখে। ছবিটি পরিচালনা করছেন রেমো ডি’সুজা। এই ছবিতে আরও অভিনয় করছেন অনিল কাপুর, ববি দেওল, জ্যাকুলিন ফার্নান্দেজ, ডেইজি শাহ, সাকিব সালিম প্রমুখ। ‘রেস থ্রি’ ছবিটি এবার ঈদুল ফিতর উপলক্ষে ১৫ জুন মুক্তি পাওয়ার কথা আছে। ডেকান ক্রনিকল, দ্য হিন্দু, হিন্দুস্তান টাইমস
