
সুপার-ডুপার হিট ইদানীং সোনার হরিণ হয়ে উঠেছে শাহরুখ খানের জন্য। অথচ নিজের ক্যারিয়ারে বক্স অফিসে ঝড় কম তোলেননি তিনি। আর্থিক সাফল্য তো আর সব নয়; কিছু ছবি এনে দেয় অন্য রকম তৃপ্তি। এই দীর্ঘ ক্যারিয়ারে এমন কিছু ছবির তালিকা করলে নিশ্চিতভাবে শাহরুখ রাখবেন এই সিনেমার নাম। কাল মুক্তির ১০ বছর পূর্ণ করল ‘চাক দে ইন্ডিয়া’।
এই ছবিতে ‘কবির খান’ চরিত্রের অভিনয় করে মানুষের হৃদয় জয় করেছিলেন শাহরুখ। অনেকের মতে, এটাই শাহরুখের সেরা ছবি। ১০ বছর পূর্তিতে সেই কালজয়ী ছবির স্মৃতিচারণায় সমগ্র বলিউড। আজও হিন্দি চলচ্চিত্রপ্রেমীদের স্মৃতিতে টাটকা ‘চাক দে ইন্ডিয়া’র কোচ কবির খান এবং তাঁর বাহিনীর ১৬টি কন্যা।বলিউডের ‘কিং অব রোমান্স’কে এই ছবিতে দুই হাত প্রসারিত করে প্রেমের ঝড় তুলতে দেখা যায়নি। ‘চাক দে ইন্ডিয়া’তে শাহরুখ তাঁর চেনা ছবির বাইরে গিয়ে এক ব্যতিক্রমী চরিত্রে অভিনয় করেছেন। এই ছবিতে বলিউডের বাদশার হাতে প্রেমের জাদুকাঠি ছিল না, তার বদলে ছিল হকির স্টিক।১৬ জনের ভারতীয় মহিলা হকি দলের প্রশিক্ষকের ভূমিকায় দেখা যায় তাঁকে। কঠোর, পরিশ্রমী, গুরুগম্ভীর কোচের চরিত্রে অভিনয় করে তাক লাগিয়ে দেন শাহরুখ। ছবিতে হকি দলের খেলোয়াড়ের ভূমিকায় যাঁরা অভিনয় করেছিলেন, বেশির ভাগই ছিলেন চলচ্চিত্র জগতের বাইরের। কিন্তু গল্প, অভিনয়, নির্মাণ—সব মিলিয়ে ‘চাক দে ইন্ডিয়া’ ভারতের সেরা ছবিগুলোর একটি হয়ে আছে।ছবিতে অভিনয় করা চিত্রাশি রাওয়াত মুম্বাইয়ের এক দৈনিকে স্মৃতিচারণা করেছেন, ‘বলিউডের কিং খানের সঙ্গে প্রথম দেখা হওয়ার দিনটার প্রতি মুহূর্তের কথা আজও মনে আছে। আমরা মেয়েরা তখন মাঠে হকির অনুশীলন করছিলাম। শাহরুখ স্যার মাঠে এসে আমাদের সবার সঙ্গে পরিচিত হলেন। আমরা সবাই ওনার স্টাইল দেখে রীতিমতো হতবাক হয়ে যাই। অপলক দৃষ্টিতে সবাই তাকিয়ে থাকি বলিউডের বাদশার দিকে।’শাহরুখ বুঝে গিয়েছিলেন, এই সাধারণ মেয়ের মধ্যে থেকে তাঁর তারকা দ্যুতির মোহ না কাটাতে পারলে ছবিটাই হবে না। দ্রুতই তিনি বন্ধু হয়ে উঠেছিলেন সবার। সবার সঙ্গে খুনসুটিও করতেন ক্যামেরার বাইরে।ক্যামেরার সামনে অবশ্য শাহরুখ অভিনয় করেছেন ভয়ংকর বদরাগী এক কোচের ভূমিকায়; যে কোচ খেলোয়াড়ি জীবনে খোঁটা শুনেছে একটা ম্যাচে হেরে যাওয়ায়। তাঁর ধর্মীয় পরিচয় নিয়েও অনেকে কটু মন্তব্য করেছে। বাড়ির দেয়ালে লিখে গেছে ‘গাদ্দার’। মহিলা জাতীয় দলের দায়িত্ব নেওয়া ছিল কবির খানের জন্য একটা জবাব দেওয়া। মাঝারি শক্তির একটি দলকে চ্যাম্পিয়ন বানিয়ে দিয়েছিলেন তিনি কোচের ভূমিকায়।যশরাজ ব্যানারে মুক্তি পাওয়া ‘চাক দে ইন্ডিয়া’র পরিচালক ছিলেন শীমিত আমিন। বলিউডও খুঁজে পেয়েছিল চেনা ছকের বাইরের এক শাহরুখকে। যে ছবি পরে দেশের গণ্ডি পেরিয়ে অসাধারণ অনুপ্রেরণাদায়ী এক ছবির পরিচিতি পেয়েছিল। হতাশাগ্রস্ত মানুষের অবলম্বন হয়ে উঠেছিল এর বিভিন্ন দৃশ্য আর সংলাপ।নিজের সর্ব সাম্প্রতিক ছবির ব্যর্থতায় শাহরুখ অনুপ্রেরণা খুঁজতে পারেন এই ছবি থেকেই।
