
‘এই মানুষে আছে রে মন, যারে বলে মানুষ রতন’—শিরোনামে কুষ্টিয়ার ছেঁউড়িয়ায় আগামী বুধবার থেকে শুরু হতে যাচ্ছে লালন স্মরণোৎসব। প্রতিবারের মতো এবারও পাঁচ দিন চলবে এই উৎসব।
লালন একাডেমি এই উৎসবের আয়োজন করেছে। প্রতিদিন সন্ধ্যা সাতটা থেকে স্মরণোৎসবে আলোচনা সভা ও লালন সংগীতানুষ্ঠানের আয়োজন করা হয়েছে। ৪ মার্চ বুধবার শুরু হয়ে ৮ মার্চ মধ্যরাত পর্যন্ত চলবে এই উৎসব।
ফকির লালন শাহ দোলপূর্ণিমা তিথিতে সাধুদের নিয়ে এক দিনের গানের আসর বসাতেন। এরই ধারাবাহিকতায় লালন একাডেমি প্রতিবছর এই দিনে লালন স্মরণোৎসব পালন করে আসছে। কালের বিবর্তনে আয়োজনটি পাঁচ দিনে রূপ নিয়েছে।
কুষ্টিয়ার অতিরিক্ত জেলা প্রশাসক (সার্বিক) ও লালন একাডেমির সহসভাপতি মুজিব-উল-ফেরদৌস আজ সোমবার সকালে প্রথম আলোকে বলেন, ইতিমধ্যে দেশের বিভিন্ন স্থান থেকে আখড়াবাড়িতে সাধু, ভক্ত ও অনুসারীরা আসতে শুরু করেছেন। অনুষ্ঠানের নিরাপত্তায় আইনশৃঙ্খলা রক্ষাকারী বাহিনীর বিপুলসংখ্যক সদস্য মোতায়েন করা হবে।
