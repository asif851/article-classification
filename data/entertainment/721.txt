
বলিউড অভিনেত্রী দীপিকা পাড়ুকোন বরাবরই মানসিক রোগের ব্যাপারে সচেতনতা বাড়াতে সোচ্চার। নিজের সমস্যাগুলো তিনি যেমন সবার সঙ্গে খোলামেলা আলোচনা করেন, তেমনি ভুক্তভোগীদের কথাও শোনেন। আবার কেউ যদি মানসিক রোগ কিংবা রোগীদের নিয়ে তুচ্ছতাচ্ছিল্য করেন, ঠাট্টা করেন, তখন কড়া ভাষায় এর জবাবও দেন। কাউকে ছাড়েন না। এবার যেমন সালমান খানকেও ছাড়লেন না।
গত ফেব্রুয়ারিতে সালমান খান একটি অনুষ্ঠানে অবসাদ ও বিষণ্নতাকে (ডিপ্রেশন) বিলাসিতা বলে ব্যাখ্যা করেন। তিনি বলেন, ‘আমি দেখি, অনেকেই আজকাল অনেক বেশি অবসাদগ্রস্ত ও আবেগপ্রবণ হয়ে পড়েন। কিন্তু আমি বিষণ্ন হওয়ার মতো বিলাসিতা করতে পারি না। এটা ঠিক আমার সঙ্গে যায় না।’ এ মন্তব্য করার পর থেকেই ভারতে বেশ সমালোচনার মুখে পড়েন সালমান। সামাজিক যোগাযোগমাধ্যমে তাঁর এ বক্তব্য নিয়ে অনেক বিতর্ক হয়।
অবশেষে এ বিষয়ে সোচ্চার দীপিকাও দুকথা বললেন। সম্প্রতি এ অভিনেত্রী অংশ নেন ‘হাউ ইন্ডিয়া পারসিভস মেন্টাল হেলথ’ নামে একটি সামাজিক কার্যক্রমের উদ্বোধনী অনুষ্ঠানে। সেখানে তিনি বলেন, ‘আমি এটা স্পষ্ট করতে চাই যে এই রোগটি (বিষণ্নতা) যেকোনো সময়, যেকোনো পরিস্থিতিতে, যে কারও হতে পারে। এটা মানুষের সামাজিক সচ্ছলতা বা অসচ্ছলতা দেখে আসে না। কেউ কেউ বিষণ্নতাকে বিলাসিতা মনে করেন। অনেকের ধারণা, যাদের অনেক পয়সা আর অফুরন্ত অলস সময়, তারাই বিষণ্নতা রোগটিকে মনে মনে বানায়, এটাকে মনগড়া ভাবে। এই ভ্রান্ত ধারণাটি ভাঙতে হবে।’
দীপিকা তাঁর বলিষ্ঠ বক্তব্যে স্পষ্ট করে দিয়েছেন তাঁর অবস্থান। সালমান খান পর্যন্ত এ বক্তব্য পৌঁছেছে কি না, তা অবশ্য এখনো জানা যায়নি। সূত্র : হিন্দুস্তান টাইমস
 
