
পাকা অভিনেতা মানেই চরিত্রের একেবারে গভীরে ঢুকে যাওয়া। তাই বলে নিজের বাস্তব চরিত্র থেকে বের হয়ে নিজেকে একেবারে সিনেমার চরিত্রেই কী আটকে ফেললেন বলিউডের অভিনেতা রণদীপ হুদা? প্রাওয়াল রমনের পরিচালনায় ‘ম্যায় অউর চার্লস’ চলচ্চিত্রে অভিনয় করেছেন এই তারকা। ছবিটি ‘সিরিয়াল কিলার’ চার্লস শোভরাজের জীবনকে নিয়ে। এ ছবিতে চার্লস শোভরাজের ভূমিকায় দেখা যাবে রণদীপ হুদাকে। চার্লস শোভরাজ ১৯৭০ এর দিকে বেশ কয়েকটি লোহমর্ষক খুনের দায়ে অভিযুক্ত এবং বর্তমানে নেপালের জেলখানায় বন্দী। ১৯৭৫ থেকে ১৯৯৭ সাল পর্যন্ত ভারতের একটি কারাগারে বন্দী ছিলেন তিনি। তাঁর বিরুদ্ধে অভিযোগ, জেল থেকে মুক্তি পাওয়ার পর একই রকম অপরাধ ঘটিয়েছেন শোভরাজ।সর্বশেষ ২০১৪ সালের ১৮ সেপ্টেম্বর নেপালে আরেকটি খুনের দায়ে দোষী সাব্যস্ত হন তিনি। কমপক্ষে ১২টি খুনের দায়ে তিনি অভিযুক্ত। অথচ তাঁর পক্ষেই সাফাই গাইছেন বলিউড তারকা রণদীপ হুদা! রণদীপের বিশ্বাস; চার্লস শোভরাজ নির্দোষ। এমনকি তাঁকে জেল থেকে মুক্ত করার জন্য প্রচারও চালাতে চান তিনি।
এ প্রসঙ্গে রণদীপ হুদা বলেন, ‘নেপালে এবারের এই খুনের অভিযোগটি ছাড়া এর আগের কোনো মামলাতেই তাঁর বিরুদ্ধে আনা অভিযোগ প্রমাণিত হয়নি। নেপালেও তাঁর বিরুদ্ধে সেভাবে কোনো প্রমাণ হাজির করা সম্ভব হয়নি। আর ভারতের আদালতও তাঁর বিরুদ্ধে কোনো প্রমাণ বা সাক্ষী হাজির করতে পারেননি। তবুও তিনি শাস্তি পেয়ে জেলে আছেন, এ একেবারেই ঠিক নয়। রণদীপ আরও জানান, তিনি মনে করেন; চার্লসকে মুক্ত করার জন্য প্রচার চালানো উচিত। ‘হাইওয়ে’ অভিনেতার এ বক্তব্য শুনে যে কারওরই চোখ কপালে উঠবে। রণদীপ চার্লস সম্পর্কে আরও বলেন, ‘তিনি কখনোই কোনো গুন্ডা বা গ্যাংস্টার ছিলেন না, এটা ঠিক যে, তাঁর একটি সুখ-দুঃখময় অতীত রয়েছে। তবে তিনি তাঁর জীবনে কোনো ভুল করেননি। অন্য গ্যাংস্টাররা হয়তো চার্লস শোভরাজের কারণে আলোচিত হয়েছে, কিন্তু শোভরাজ নিজে একজন বর্ণাঢ্য মানুষ।’ আপনি কী চার্লস শোভরাজ দ্বারা প্রভাবিত? এমন প্রশ্নের জবাবে রণদীপ বলেন, ‘অবশ্যই, কোনো চরিত্র দ্বারা প্রভাবিত না হয়ে কীভাবে সেই চরিত্রে বা ভূমিকায় অভিনয় করা সম্ভব?’এ ছবিতে চার্লসের জীবন কতটা সুনিপুণভাবে ফুটিয়ে তোলা হয়েছে তা শোভরাজ চরিত্রের নায়ক রণদীপ তাঁকে দেখাতেও চান। এ ছবি দেখে সবাই শিহরিত বোধ করবেন বলে বিশ্বাস রণদীপ হুদার।‘ম্যায় অউর চার্লস’ ছবিটি মুক্তি পাবে ৩০ অক্টোবর। এ ছবিতে আরও অভিনয় করেছেন রিচা চাড্ডা, আদিল হুসেন এবং টিসকা চোপড়া। ইন্ডিয়া টাইমস।
