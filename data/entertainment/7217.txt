

পুত্রসন্তানের মা হলেন মডেল ও অভিনেত্রী দিলরুবা ইয়াসমিন রুহি। আজ মঙ্গলবার দুপুরে রুহির স্বামী লন্ডনপ্রবাসী বাংলাদেশি চলচ্চিত্র নির্মাতা মনসুর আলী ফেসবুকে একটি স্ট্যাটাসে এ খবরটি জানান। যুক্তরাজ্যের লন্ডনের রয়্যাল লন্ডন হসপিটালে জন্ম নেয় তাঁদের প্রথম সন্তান। নবজাতক ছেলের নাম রাখা হয়েছে রুহান মনসুর আলী।আজ মঙ্গলবার বেলা দেড়টার দিকে মনসুর আলী ফেসবুকে লেখেন, ‘সৃষ্টিকর্তার অশেষ রহমতে সাড়ে ৪২ সপ্তাহের অপেক্ষার পর আমার স্ত্রী রুহি এবং আমি আশীর্বাদ হিসেবে পুত্র সন্তান পেয়েছি। ২২ ডিসেম্বর লন্ডনের সময় রাত ৩টা ৪৫ মিনিটে সে পৃথিবীতে এসেছে।’এরপর ফোনে কথা হয় মনসুর আলীর সঙ্গে। তিনি বলেন, ‘রুহি ও রুহান দুজনই সুস্থ আছে। তাঁরা এখন বিশ্রাম নিচ্ছে। সবকিছু ঠিক থাকলে আগামীকাল বুধবার আমরা বাড়ি ফিরব। সবাই আমাদের ছেলে ও আমাদের জন্য দোয়া করবেন।’অভিনেত্রী রুহিকে সর্বশেষ দেখা যায় অনিমেষ আইচ পরিচালিত এ বছরের ফেব্রুয়ারি মাসে মুক্তি পাওয়া ছবি ‘জিরো ডিগ্রি’-তে। সে সময়ই ভারতের কলকাতায় মুক্তি পায় এ অভিনেত্রীর আরও একটি ছবি ‘গ্ল্যামার’। এরপর থেকে সন্তানের জন্য অপেক্ষা শুরু হয় রুহির এবং কাজ থেকে বিরতি নেন কিছু সময়ের জন্য। রুহি ও মনসুরের বিয়ে হয় ২০১৪ সালের সেপ্টেম্বর মাসে। রুহান তাঁদের প্রথম সন্তান।
