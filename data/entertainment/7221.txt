
শুটিং করতে তো কত জায়গায় যায় মানুষ। অভিজ্ঞতা তো কম হয় না। কিন্তু কচি– কাঁচাদের সঙ্গে শুটিংয়ের অভিজ্ঞতা কেমন? দুই দিন আগে রাজধানীর মিরপুরে ‘ক্যানভাস’ নামে একটি ছবি আঁকার স্কুলে শুটিং হলো তারপর আমাদের ভুবনে স্বাগতম নামের একটি নাটকের। স্কুলের বাচ্চাদের সঙ্গে শুটিংয়ে অংশ নিলেন অভিনয়শিল্পী মৌসুমী হামিদ ও নাঈম।একঝাঁক শিশুর সঙ্গে অভিনয়ের সেই অভিজ্ঞতা কেমন? মৌসুমী বললেন, ‘আমি বাচ্চাদের দারুণ পছন্দ করি। কোনো এক অজ্ঞাত কারণে বাচ্চাদের সঙ্গে আমার দ্রুত ভাব হয়ে যায়। শুটিংয়ের সময় এই সুযোগটা কাজে লাগিয়েছি। ওরা লক্ষ্মী বাচ্চাদের মতো আমার সঙ্গে শুটিং করেছে। যেভাবে চেয়েছি, সেভাবেই শট দিয়েছে।’ নাটকটিতে দেখা যাবে বাচ্চাদের ছবি অাঁকা শেখান মৌসুমী হামিদ।নাটকটি লিখেছেন মাহমুদ দিদার। পরিচালনা করছেন আশিকুর রহমান। পরিচালক বললেন, ‘গল্পের প্রয়োজনে স্কুলে নাটকের দুটি দৃশ্যের শুটিং করা দরকার ছিল। বাচ্চারাসহ স্কুলের সবাই খুব সহযোগিতা করেছে।’ নাটকটিতে আরও অভিনয় করছেন শতাব্দী ওয়াদুদ, প্রভাসহ অনেকে। শিগগিরই একটি বেসরকারি চ্যানেলে এটি প্রচারিত হবে বলে জানিয়েছেন পরিচালক আশিকুর রহমান।
