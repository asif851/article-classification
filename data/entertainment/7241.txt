
ব্যতিক্রমী এক নববর্ষ উদ্যাপন করলেন তিন তারকা বন্ধু। হাসিন, মেহ্জাবীন ও ভাবনা বছরের প্রথম দিনটি কাটালেন ভিন্নভাবে। দলবেঁধে তাঁরা চলে গেলেন নারায়ণগঞ্জের সোনারগাঁ উপজেলার পরমেশ্বরদী গ্রামে। সেখানকার পরমেশ্বরদী প্রাথমিক বিদ্যালয়ের শিশুদের সঙ্গে উদ্যাপন করলেন পয়লা বৈশাখ।শুধু পয়লা বৈশাখ উদ্যাপনই নয়, গ্রামের স্কুলের শিশুদের জন্য বন্ধুরা মিলে কিনেছিলেন নতুন পোশাকও। হাসিন জানান, সাত দিন আগে থেকে বৈশাখ উদ্যাপনের প্রস্তুতি শুরু করেন তাঁরা। তিনি ও মেহ্জাবীন চকবাজারে গিয়ে কেনেন লাল-নীল কাগজ, রংসহ আরও নানা কিছু। হাসিন বলেন, ‘পরমেশ্বরদী প্রাথমিক বিদ্যালয়টি আমার দাদাশ্বশুরবাড়ির পাশেই। আমরা এখানেই স্কুলের বাচ্চাদের নিয়ে আসি। এরপর সেখানে সবাই মিলে নববর্ষ উদ্যাপন করি। এর আগে আমি আর মেহ্জাবীন মিলে পুরো বাড়ি সাজাই।’হাসিন, মেহ্জাবীন ও ভাবনাকে এই আয়োজনে সাহায্য করেন হাসিনের স্বামী ঝলক। হাসিন জানান, তাঁর স্বামী বেশ লম্বা সময় ধরে এই পরমেশ্বরদী গ্রাম নিয়ে কাজ করছিলেন। জেসিআই ভিলেজ নামে পরমেশ্বরদীকে ডিজিটাল গ্রামে রূপান্তরের কাজ করছেন তাঁরা। তাই সেই সূত্র ধরেই ভিন্নভাবে বৈশাখ উদ্যাপনের জন্য এবার হাসিন, মেহ্জাবীন ও ভাবনা বেছে নিলেন এই গ্রাম।
