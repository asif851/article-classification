
অগ্রহায়ণ বিদায় নিচ্ছে। দরজায় কড়া নাড়ছে শীত। রাজধানীতে দিনে রোদের তেজ থাকলেও সন্ধ্যায় কুয়াশা ও হালকা হিমেল হাওয়ার শীতের প্রভাব বেশ টের পাওয়া যায়। এমনি হিমেল সন্ধ্যায় গতকাল বুধবার শিল্পকলা একাডেমীতে বসেছিল উপমহাদেশের প্রখ্যাত কণ্ঠশিল্পী মান্না দে স্মরণে আলোচনা ও গানের আসর। রাজনৈতিক অস্থিরতা, অনিশ্চয়তায় ত্যক্ত-বিরক্ত নগরবাসীর অনেকেই এসেছিলেন গানের আসরে খানিকটা নির্মল বিনোদনের জন্য।একাডেমীর সংগীত ও নৃত্য বিভাগের ব্যবস্থাপনায় জাতীয় চিত্রশালা মিলনায়তনে এ অনুষ্ঠানের আয়োজন করা হয়। প্রয়াত শিল্পীর জীবন ও কাজ নিয়ে আলোচনা করেন সংস্কৃতিসচিব রণজিৎ কুমার বিশ্বাস ও একাডেমীর মহাপরিচালক লিয়াকত আলী লাকী। অনুষ্ঠান সঞ্চালনা করেন শিল্পী সুবীর নন্দী। আলোচনা শেষে মান্না দের গাওয়া ও সুর করা বেশ কিছু গান গেয়ে শোনান রফিকুল আলম, তিমির নন্দী, সুজিত মোস্তফা, সুমন চৌধুরী, মৌটুসী, মামুন জাহিদ খান, তানজিনা রুমা, মফিজুর রহমান প্রমুখ। তাঁদের পরিবেশনায় ছিল ‘আমায় আকাশ বলল’, ‘কী দেখলে তুমি আমাতে,’ ‘সজনী গো যদি এলে’, ‘শুধু এক দিন ভালোবাসা,’ ‘দীপ ছিল শিখা ছিল’, ‘ও আমার মন যমুনা,’ ‘ও চাঁদ সামলে রেখো,’ ‘কে তুমি তন্দ্রা হরণী’, ‘তুমি অনেক যত্ন করে’, ‘জড়োয়ার ঝুমকো থেকে’, ‘কত দিন দেখিনি তোমায়’, ‘এই কূলে আমি আর ওই কূলে তুমি’, ‘ঠিকানা না রেখে ভালোই করেছ,’ ‘আমার বলার কিছু ছিল না’, ‘সুন্দরীগো দোহাই তোমার,’ ‘ললিতা গো’, ‘এত রাগ নয়’ ‘পৌষের কাছাকাছি’ এ গানগুলো।
