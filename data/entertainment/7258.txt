
ভয়ে ভয়ে ছিলেন নায়িকা পূর্ণিমা। মৌসুমীর ভঙ্গি নকল করে খবর পড়েছিলেন মেরিল-প্রথম আলো পুরস্কারের অনুষ্ঠানে। মৌসুমী সেদিন উপস্থিত ছিলেন না। গত শনিবার মৌসুমীর সামনে আবারও চালানো হলো সেই ভিডিও। সেটি দেখে কী প্রতিক্রিয়া হলো মৌসুমীর?
শনিবার সন্ধ্যায় ঢাকা ক্লাবে আয়োজন করা হয়েছিল মেরিল-প্রথম আলো পুরস্কার-পরবর্তী পুনর্মিলনীর। সেখানে শাবনূর, মৌসুমী, শাবানা ও ববিতার ভঙ্গি অনুকরণ করে খবর পড়ার ভিডিওটি আবারও পর্দায় দেখানো হয় উপস্থিত সবাইকে। সেটি দেখার পর প্রতিক্রিয়া জানাতে মঞ্চে ডাকা হয়েছিল মৌসুমীকে। পূর্ণিমার এই অনুকরণ-কাণ্ড দেখে তিনি বলেন, ‘সে আমার অনুসারী, আমাকে অনুসরণ করবে, সেটাই স্বাভাবিক। আমার পরের প্রজন্মের অভিনেত্রী সে। আমাকে এত ভালো বেসেছে বলেই পূর্ণিমা সেটা করেছে। আমি কিছুই মনে করিনি। বরং ভালো লেগেছে। আশা করি, সামনে বাংলাদেশ শিল্পী সমিতির নির্বাচনে সে আমাকে ভোটটা দেবে।’ অগ্রজদের স্নেহের অভিনেত্রী পূর্ণিমাও মৌসুমীর কাছে এই সুযোগে নিজের জন্য ভোট চেয়ে নেন। এ ছাড়া নায়ক আলমগীর, স্কয়ার টয়লেট্রিজের ব্যবস্থাপনা পরিচালক অঞ্জন চৌধুরী, প্রথম আলোর সম্পাদক মতিউর রহমানসহ উপস্থিত সবাই পূর্ণিমাকে শুভেচ্ছা ও শুভকামনা জানান।
 
