
অনেক জল্পনা-কল্পনার পর এবার বলিউড-ক্রিকেট প্রেম উপাখ্যান সফল পরিণতির দিকে এগিয়ে যাচ্ছে। বলিউডের অভিনেত্রী আনুশকা শর্মা ও ভারতের প্রথম সারির ক্রিকেটার বিরাট কোহলি চলতি সপ্তাহেই গাঁটছড়া বাঁধতে যাচ্ছেন।
ইন্ডিয়া টুডের প্রতিবেদনে বলা হয়, ইতালির তুসকানি শহরের একটি ঐতিহ্যবাহী রিসোর্টে বিরাট-আনুশকার বিয়ের আয়োজন করা হচ্ছে। তাঁদের বিয়ের সম্ভাব্য তারিখ ৯ থেকে ১২ ডিসেম্বর। এই তারকা জুটি বর্তমানে সেখানেই অবস্থান করছেন।
প্রতিবেদনে বলা হয়, গত বৃহস্পতিবার রাতে বিরাট ও আনুশকা তাঁদের পরিবারের সদস্যদের সঙ্গে ইতালি গিয়েছেন। আনুশকার পারিবারিক পুরোহিত মহারাজ অনন্ত বাবাও তাঁদের সঙ্গে আছেন। বিয়ের সম্ভাব্য তারিখ ৯ থেকে ১২ ডিসেম্বর হলেও ১৮ ডিসেম্বরও তাঁরা বিয়ের আসরে বসতে পারেন।
বিরাট-আনুশকার একটি ঘনিষ্ঠ সূত্র জানিয়েছে, ইতালিতে বিয়ের পর্ব সেরে মুম্বাইয়ের বান্দ্রা পারিবারিক আদালতে আগামী ৪ জানুয়ারি তাঁরা বিয়ে নিবন্ধন করবেন। আনুশকা ইতিমধ্যে বিয়ের নিবন্ধনপত্র সংগ্রহ করে নিয়েছেন।
হিন্দুস্তান টাইমসের প্রতিবেদনে বলা হয়, ইতালির তুসকানি শহরের ঐতিহ্যবাহী রিসোর্টে ইতিমধ্যে বিয়ের সাজসজ্জা চলছে। সেখানে কড়া নিরাপত্তাব্যবস্থা রাখা হয়েছে। পাঞ্জাবি রীতিতে বিয়ে হবে বিরাট-আনুশকার। রিসোর্টের ভেতরে পেশাদার নৃত্যশিল্পীদের প্রবেশ করতে দেখা গেছে।
প্রতিবেদনে বলা হয়, বিয়ের আনুষ্ঠানিকতা সেরে খেলার জন্য ভারতের জাতীয় দলের দেশ ছাড়ার দুই দিন আগে ২৬ ডিসেম্বর মুম্বাইতে বিয়ে পরবর্তী বিশাল পার্টির আয়োজন করছেন বিরাট। এতে ভারতের ক্রিকেট বোর্ডের সদস্য, বলিউড তারকা ও রাজনীতিকদের আমন্ত্রণ জানানো হয়েছে।
ক্রিকেট তারকা ও বলিউডের তারকাদের মধ্যে প্রেমের ইতিহাস বেশ দীর্ঘ। বলিউড-ক্রিকেট প্রেম উপাখ্যানে নাম লিখিয়েছেন শর্মিলা ঠাকুর-মনসুর আলী খান পতৌদি থেকে শুরু করে সংগীতা বিজলানি-আজহার উদ্দিন, নিনা গুপ্তা-ভিভিয়ান রিচার্ডস, কিম শর্মা-যুবরাজ সিং, ঈশা শর্বানী-জহির খানসহ আরও অনেকে।
