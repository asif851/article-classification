
চলচ্চিত্র অভিনেতা মনোয়ার হোসেন ডিপজলের হার্টের রক্তনালিতে একাধিক ব্লক পাওয়া গেছে। আগামী সোমবার তাঁর হার্টের অস্ত্রোপচার করা হবে। তবে কী ধরনের অস্ত্রোপচার করা হবে, তা আগামীকাল রোববার চিকিৎসকেরা সিদ্ধান্ত নেবেন। আজ শনিবার সন্ধ্যায় তাঁর মেয়ে অলিজা মনোয়ারের বরাত দিয়ে ডিপজলের ঘনিষ্ঠজন ও চলচ্চিত্র পরিচালক মনতাজুর রহমান আকবর প্রথম আলোকে এই তথ্য জানান। ডিপজল এখন সিঙ্গাপুরের মাউন্ট এলিজাবেথ হাসপাতালে চিকিৎসাধীন আছেন।
গত মঙ্গলবার বিকেলে হৃদ্‌রোগে আক্রান্ত হন ডিপজল। তাঁকে দ্রুত রাজধানীর ল্যাবএইড হাসপাতালে নেওয়া হয়। চিকিৎসকেরা তাঁকে করোনারি কেয়ার ইউনিটে (সিসিইউ) ভর্তি করেন। এরপর উন্নত চিকিৎসার জন্য পরদিন বুধবার বিকেলে এয়ার অ্যাম্বুলেন্সে করে ডিপজলকে সিঙ্গাপুর নিয়ে যাওয়া হয়। ডিপজলের সঙ্গে সিঙ্গাপুর গেছেন তাঁর স্ত্রী জবা ও মেয়ে অলিজা মনোয়ার।
চলচ্চিত্রে অভিনয়ের পাশাপাশি ডিপজল প্রযোজনা করছেন। নেতিবাচক ও ইতিবাচক দুই ধরনের চরিত্রে অভিনয় করে তিনি দর্শকদের কাছে জনপ্রিয় হয়েছেন। তিনি রাজনীতি এবং ব্যবসার সঙ্গেও জড়িত। ১৩ অক্টোবর মুক্তি পাচ্ছে ডিপজল অভিনীত ‘দুলাভাই জিন্দাবাদ’ ছবিটি। এ ছবিতে অভিনয় করেছেন মৌসুমী, বাপ্পি ও মিম। এ ছাড়া ছটকু আহমেদ পরিচালিত ‘এক কোটি টাকা’ ছবির বেশির ভাগ কাজ তিনি শেষ করেছেন।
