
নতুন ছবি লাইফ-এর প্রচারে এক সাংবাদিকের সঙ্গে কথা বলছিলেন অভিনেতা জেক গিলেনহাল। কথায় কথায় সেই সাংবাদিক জানতে চাইলেন সাবেক প্রেমিকা সংগীত তারকা টেলর সুইফটের কথা। সঙ্গে সঙ্গে মুড বদলে গেল জেকের। সাফ জানিয়ে দিলেন, সুইফটের ব্যাপারে কোনো কথা বলবেন না তিনি।সেই সাংবাদিক জেকের কাছে জানতে চান, জেককে নিয়ে লেখা সুইফটের গানগুলো কি শোনা হয়েছে? জবাবে গুরুগম্ভীর জেক বলেন, ‘আমি খুব একটা রক্ষণশীল নই। তবে আমার একান্ত ব্যক্তিগত জীবন নিয়ে যখন প্রশ্ন ওঠে, তখন আমি একটু অস্বস্তি বোধ করি। অন্তরঙ্গ সম্পর্ক নিয়ে খোলামেলা আলাপ করতে পারি না। এদিকে আমি এখনো সেকেলে রয়ে গেছি।’২০১১ সালে খুবই অল্প সময়ের জন্য একসঙ্গে ছিলেন সংগীতশিল্পী টেলর সুইফট ও অভিনেতা জেক গিলেনহাল। তাঁদের সম্পর্ক ভেঙে যাওয়ার পর সুইফট লেখেন ও তৈরি করেন ‘উই আর নেভার এভার গেটিং ব্যাক টুগেদার’, ‘অল টু ওয়েল’ ও ‘দ্য লাস্ট টাইম’ গানগুলো। ধারণা করা হয়, এই গান সুইফট তৈরি করেছেন জেকের সঙ্গে তাঁর সম্পর্ক নিয়ে। তাই এখন কেউ যখন জেককে ঠিক সেই গানগুলো নিয়েই প্রশ্ন করেন, তখন দারুণ বিরক্ত হন তিনি। সাফ কথায় জানিয়ে দেন, ‘আমি নিজের ব্যক্তিগত জীবন নিয়ে কথা বলতে চাই না। আমি আমার সিনেমা নিয়েই থাকতে চাই।’ পিপল।
