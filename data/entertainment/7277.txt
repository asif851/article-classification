
ঢাকার বাইরে তিন দিনের জন্য অবকাশযাপনে যাচ্ছেন সংগীতশিল্পী ন্যান্সি। আজ বৃহস্পতিবার রাতেই দিনাজপুরের উদ্দেশে ঢাকা ছাড়ছেন তিনি। তিন দিনের এই অবকাশযাপনে ন্যান্সির সঙ্গী তাঁর স্বামী, সন্তান আর ছোট ভাই।প্রথম আলোর সঙ্গে আলাপে ন্যান্সি জানান, ‘নিছক একটি দুর্ঘটনাকে কেন্দ্র করে কয়েকদিন ধরে খুব বাজে সময় পার করেছি। হাসপাতাল ছেড়ে বাসায় যাওয়ার পর মনে হলো স্বামী-সন্তানদের নিয়ে ঢাকার বাইরে কোথাও থেকে বেড়িয়ে আসি। অন্তত কয়েক দিন পরিবারের মানুষের সঙ্গে ভালোভাবে সময় কাটানো যাবে। এ কারণে দিনাজপুর যাওয়ার সিদ্ধান্ত নেওয়া। তিন দিনে দিনাজপুর ও এর আশপাশের জায়গাগুলো ঘুরে আসব। এসেই আবার নতুন করে সব পরিকল্পনা করব।’নাজমুন মুনিরা ন্যান্সি ২০০৬ সালে আকাশ ছোঁয়া ভালোবাসা ছবিতে ‘পৃথিবীর যত সুখ’ গানটির মধ্য দিয়ে গানের ক্যারিয়ার শুরু করেন। তিন বছর পর থেকে মঞ্চে নিয়মিত গাওয়া শুরু করেন তিনি। সিনেমায় গান গেয়ে ২০১২ সালে সেরা সংগীতশিল্পী হিসেবে পেয়েছেন জাতীয় চলচ্চিত্র পুরস্কার। গানের জন্য ‘মেরিল-প্রথম আলো’ তারকা জরিপেও পাঁচবার জিতেছেন সেরা সংগীতশিল্পী হিসেবে।এদিকে এখন পর্যন্ত ন্যান্সির তিনটি একক অ্যালবাম প্রকাশিত হয়েছে। এগুলো হচ্ছে ভালোবাসা অধরা, রঙ ও দুষ্ট ছেলে। এর মধ্যে দুষ্ট ছেলে অ্যালবামটি ডিজিটালি প্রকাশ পেয়েছে। কোরবানির ঈদের পর এটি সিডি আকারে প্রকাশিত হবে বলে জানা গেছে।
