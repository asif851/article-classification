
‘সাদা কালো প্রেম’ ছবিতে গান গাইবেন সৈয়দ হাসান ইমাম। নানা-নাতনীর খুনসুটিময় এ গানটিতে তাঁর সঙ্গে কণ্ঠ দেবেন আরও দুই নারী শিল্পী। সোমবার ঢাকার একটি স্টুডিওতে গানটির রেকর্ডিং হবে। কবির বকুলের কথায় গানটির সংগীতায়োজন করবেন ইমন সাহা। ‘সাদা কালো প্রেম’ ছবির পরিচালক শাহ আলম জানান, রোববার ফরিদপুর থেকে ফিরবেন এই অভিনেতা। এর পর সোমবার ছবির ওই গানে কণ্ঠ দেবেন তিনি। বয়োজ্যেষ্ঠ এ অভিনেতার কণ্ঠে কেমন শোনাবে ‘এখন আমার আঠারো/সবাই পারো ভালোবাসার কথা শোনাতে—আমি বুড়ো মরেছি/তোমার প্রেমে পড়েছি’ কথাগুলোর এই গান! পরিচালক জানান, ফোনে গানের কথা ও ছবির কোন প্রেক্ষাপটে গানটি রাখা হয়েছে সেটা শোনানো হয় তাঁকে। এতে সানন্দে তিনি রাজি হন। চলতি মাসের শুরুতে শাহ আলম মণ্ডলের ‘সাদা কালো প্রেম’ ছবির মহরত হয়েছে। সৈয়দ হাসান ইমামসহ ছবিটিতে অভিনয় করছেন লায়লা হাসান, আনিসুর রহমান মিলন, বাপ্পি ও অ্যানি।
