
অবশেষে অনেক কাঠখড় পুড়িয়ে শেষ হয়েছে পরিচালক কিশোর মাহমুদের প্রথম চলচ্চিত্র ‘বিষ’-এর শুটিংয়ের কাজ। গেল সপ্তাহে গাজীপুরের পুবাইল শেষ হয়েছে এ ছবির শুটিংয়ের কাজ। পরিচালক জানিয়েছেন, ইন্ডিপেনডেন্ট ছবি হিসেবে নির্মাণ হয়েছে ‘বিষ’। ছবির মূল দুটি চরিত্রে অভিনয় করেছেন অভিনেত্রী চাঁদনী ও সাব্বির আহমেদ। বেদে সম্প্রদায়ের জীবনের গল্প নিয়ে নির্মিত হয়েছে চলচ্চিত্রটি। ছবিটি প্রযোজনা করেছে ইসাদ মাল্টিমিডিয়া।পরিচালক কিশোর তাঁর ‘বিষ’ ছবিটি সম্পর্কে বলেন, ‘আমার প্রথম চলচ্চিত্র এটি। অনেক আবেগ জড়িত। ছবিটি নিয়ে বেদেদের মতোই আমরা দেশের বিভিন্ন জায়গায় ঘুরে বেড়াব। মানুষকে ছবি দেখাব। বেশ কিছু বিশ্ববিদ্যালয়ে এরই মধ্যে কথা হয়েছে। এতে করে দেশের আধুনিক তরুণ সমাজের সঙ্গে পরিচয় ঘটবে বেদে সম্প্রদায়ের।’বেদেনীর চরিত্রে অভিনয় প্রসঙ্গে চাঁদনী বলেন, ‘গল্পটি ভালো লেগেছে বলেই কাজ করা। বেদে সম্প্রদায়ের আবেগ অনুভূতি আর তাদের জীবনের বেশ কিছু ঘটনা দেখতে পারবেন দর্শক। আমার কাছে বেশ ভালো লেগেছে।’বেশ কয়েক মাস আগে রাজশাহীর পদ্মার চরে শুরু হয়েছিল চলচ্চিত্রটির শুটিং। কিন্তু কালবৈশাখীর ঝড়ে বিধ্বস্ত হয়ে যায় ছবির জন্য নির্মিত শুটিংয়ের পুরো সেট। সে সময় শুটিং বন্ধ করে ঢাকায় চলে আসে ইউনিট। এরপর গাজীপুরের পুবাইলে নতুন করে সেট নির্মাণ করে শুরু হয়েছিল ‘বিষ’ ছবির শুটিং।‘বিষ’ ছবিতে আরও অভিনয় করেছেন প্রবীর মিত্র, একে আজাদ সেতু, রিফা, দোলন প্রমুখ।নির্মাতা কিশোর মাহমুদ এর আগে বেশ কয়েকটি নাটক ও টেলিছবি নির্মাণ করেছেন।
