
২০০৯ সালের কথা। তখন মতিঝিল মডেল হাইস্কুলে নবম শ্রেণিতে পড়ি। আমার বড় বোনের এক বন্ধু ছিল। ছেলেটি ভালো গান করত। ওদের গানের একটি দলও ছিল। প্রায়ই আমাদের বাসায় এসে বোনের সঙ্গে আড্ডা দিত। আমিও সেই আড্ডায় থাকতাম। আড্ডার সময় দেখতাম আমার ব্যাপারে তার যথেষ্ট আগ্রহ। বুঝতে পারতাম, ছেলেটি আমাকে পছন্দ করে। আমারও তাকে ভালো লাগত। তারা যেখানে গানের অনুশীলন করত, সেখানে গিয়ে তার গান শুনতাম। এক ঈদের ঘটনা। আমাদের বাসায় এসেছিল ছেলেটি। ওই দিন আমাদের একে অপরের ভালো লাগা প্রকাশ পায়। পরদিন থেকে আমাদের নিয়মিত কথা হতো। রাতেও কথা হতো, মুঠোফোনে। আমি ফোনটি নিয়ে চুপ করে থাকতাম। ওপাশ থেকে ছেলেটি আমাকে গান শোনাত। গান শুনতে শুনতে একসময় ঘুমিয়ে যেতাম। এভাবে অনেক রাত কেটেছে। মাঝে মাঝে কোচিং ফাঁকি দিয়ে ওর সঙ্গে দেখা করতে যেতাম।হঠাৎ সব উল্টে যায়। আমাদের কথা বাসার সবাই জানতে পারে। মা সেদিন আমাকে খুব মেরেছিলেন। বাসার সবাই যখন আমার ওপর খেপে যায়, তখন আর কিছুই করার ছিল না। তখন আমার বয়সও ছিল কম। একসময় ছেলেটির থেকে দূরে সরে যাই। ছেলেটি তা কোনোভাবেই মেনে নিতে পারছিল না। ছেলেটি আমাকে পাগলের মতো ভালোবাসত। ছেলেটির কথা মনে হলে এখনো খারাপ লাগে।অনুলিখন: শফিক আল মামুন
