
বিদ্যা সিনহা মিম চলচ্চিত্রে নিজেকে থিতু করেছেন। এর পাশাপাশি ছোট পর্দায় বিভিন্ন বিজ্ঞাপনচিত্রে তাঁকে নিয়মিত দেখা গেলেও নাটকে অনেক দিন ধরেই অনুপস্থিত তিনি। সর্বশেষ বছর দুয়েক আগে তাঁকে দেখা গিয়েছিল মাহমুদ দিদারের স্বৈরাচার নাটকে। মিমের এবারের নাটকটির নাম সেই মেয়েটা। পরিচালনা করছেন মিজানুর আরিয়ান।হঠাৎ করেই নাটকে অভিনয় প্রসঙ্গে মিম বলেন, কয়েক দিন আগে একটি মুঠোফোন সেবাদাতা প্রতিষ্ঠানের বিজ্ঞাপনে সংগীতশিল্পী ও অভিনেতা তাহসানের সঙ্গে মডেল হয়েছেন তিনি। সেই প্রতিষ্ঠানের পৃষ্ঠপোষকতায় তৈরি হচ্ছে সেই মেয়েটা। বিজ্ঞাপনটির সঙ্গে এই নাটকের একটি যোগসূত্র রয়েছে। এই নাটকের সূচনা সংগীতটি গেয়েছেনও তাহসান।নাটকে মিমের চরিত্রের নাম অরণী। পেশায় তিনি চিকিৎসক। চরিত্রটি নিয়ে এই লাক্স-তারকা বলেন, প্রেমের গল্প নিয়ে এই নাটক। নাটকের অরণী চরিত্রটি থেকে দর্শকেরা কিছু সামাজিক বার্তাও পাবেন।তা হলে কি সেই মেয়েটা দিয়েই নাটকে আবার প্রত্যাবর্তনের বার্তা দিচ্ছেন মিম? সংশয় মিমই দূর করলেন। বললেন, ‘নিয়মিত নাটকে অভিনয় করছি না। এটা ব্যতিক্রম।’নাটকের পরিচালক জানান, আজ বুধবার উত্তরায় নাটকটির শুটিং শুরু হওয়ার কথা রয়েছে। আগামী ঈদে আরটিভির বিশেষ অনুষ্ঠানমালায় এই নাটকটি প্রচারিত হবে।
