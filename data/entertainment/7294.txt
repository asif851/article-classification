
ক্যাটরিনা কাইফ বলিউডে যাত্রা শুরু করেন ২০০৩ সালে, ‘বুম’ ছবির মাধ্যমে। আর সিদ্ধার্থ মালহোত্রা অভিনীত প্রথম ছবি ‘স্টুডেন্ট অব দ্য ইয়ার’ মুক্তি পায় ২০১২ সালে। এই হিসেবে ক্যাটরিনার নয় বছর পর বলিউড অভিষেক হয় সিদ্ধার্থের। নিত্য মেহরার নতুন ছবিতে জুটি বেঁধেছেন ক্যাটরিনা-সিদ্ধার্থ। সম্প্রতি ক্যাটরিনার বয়স নিয়ে তির্যক মন্তব্য করেন সিদ্ধার্থ। এর পরপরই খবর চাউর হয়, সিদ্ধান্তের মন্তব্যে নাকি ভীষণ চটেছেন ক্যাট। অবশ্য সিদ্ধার্থের দাবি, রাগ করেননি ক্যাটরিনা।সম্প্রতি ভারতের প্রথম সারির একটি দৈনিকে সাক্ষাৎকার দেওয়ার সময় সিদ্ধার্থকে জিজ্ঞেস করা হয়, ক্যাটরিনার সঙ্গে কাজের অভিজ্ঞতা কেমন। জবাবে সিদ্ধার্থ বলেন, ‘কলেজে পড়ার সময় আমি তাঁর (ক্যাটরিনা) অভিনীত ছবি দেখেছিলাম। আশা করছি, পর্দায় তাঁর সঙ্গে আমাকে দেখে বাচ্চা মনে হবে না।’সিদ্ধার্থ এমন মন্তব্য করেছেন জানার পর নাকি ভীষণ চটে যান ক্যাটরিনা। এ প্রসঙ্গে ঘনিষ্ঠ সূত্রের বরাতে বলিউডলাইফ ডটকম জানায়, বর্তমানে নির্মাতারা নতুন ধরনের জুটি নিয়ে কাজ করছেন। কমবয়সী অভিনেতার সঙ্গে বেশি বয়সী অভিনেত্রীর অভিনয়ের বিষয়টি কোনো ব্যাপারই না। ‘কি অ্যান্ড কা’ ছবিতে অর্জুন কাপুরের সঙ্গে অভিনয় করছেন কারিনা কাপুর খান। ‘গুন্ডে’ ছবিতে রণবীর সিংয়ের সঙ্গে দেখা গেছে প্রিয়াঙ্কা চোপড়াকে। এ ছাড়া ‘ফিতুর’ ছবিতে আদিত্য রয় কাপুরের সঙ্গে জুটি বেঁধেছেন ক্যাটরিনা। সিদ্ধার্থ এমন মন্তব্য করবেন তা ভাবতেই পারেননি ক্যাট। তিনি সিদ্ধার্থের ওপর খুবই অসন্তুষ্ট হয়েছেন।অবশ্য বিষয়টিকে অস্বীকার করেছেন ‘এক ভিলেন’ তারকা সিদ্ধার্থ মালহোত্রা। তিনি জানিয়েছেন, ক্যাটরিনা তাঁর ওপর রাগ করেছেন-এমন খবর চাউর হওয়ার পর ক্যাটরিনার সঙ্গে তাঁর দেখা হয়েছে। কিন্তু ক্যাটের আচরণে মনে হয়েছে, সব ঠিকঠাকই আছে।ক্যাটরিনা যদি সত্যিই সিদ্ধার্থের ওপর রাগ করেন তাহলে তা অল্প সময়ে না যাওয়ার সম্ভাবনাই বেশি। এর আগে গত বছর ক্যাটরিনা তাঁর একজন মেকআপম্যানকে কাজ থেকে বাদ দিয়েছিলেন। দীর্ঘ এক বছর পর সম্প্রতি বিবাদ মিটিয়েছেন তাঁরা। সিদ্ধার্থের সামনে এমন ​কিছু অপেক্ষা করছে কি না, সেটাই এখন দেখার বিষয়।
