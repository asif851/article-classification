
সঞ্জয় লীলা বানশালী পরিচালিত ‘রাম লীলা’ ছবিটি মুক্তি পাওয়ার কথা ছিল ১৫ নভেম্বর। কিন্তু গতকাল মঙ্গলবার ছবিটির মুক্তির ওপর নিষেধাজ্ঞা জারি করেছেন দিল্লির একটি আদালত। পরবর্তী নির্দেশনা না দেওয়া পর্যন্ত ছবিটির মুক্তি স্থগিত রাখার আদেশ দিয়েছেন বিচারক এএস জয়াচন্দ্র।সম্প্রতি প্রভু সমাজ ধার্মিক রাম লীলা কমিটি অভিযোগ তুলেছে, ‘রাম লীলা’ ছবিটির মাধ্যমে হিন্দু ধর্মাবলম্বীদের ধর্মীয় অনুভূতিতে আঘাত দেওয়া হয়েছে। ছবিটির বিরুদ্ধে যৌনতা, সহিংসতা এবং অশ্লীলতার অভিযোগও তোলা হয়েছে। এসব অভিযোগে দায়ের করা মামলার পরিপ্রেক্ষিতে ১২ নভেম্বর মঙ্গলবার ‘রাম লীলা’ ছবির পরিচালক সঞ্জয় লীলা বানশালী এবং পরিবেশক সংস্থা ইরোস ইন্টারন্যাশনালকে ছবিটি মুক্তি দেওয়া থেকে বিরত থাকতে বলেছেন বিচারক জয়াচন্দ্র। এক খবরে এ তথ্য জানিয়েছে ইন্দো-এশিয়ান নিউজ।মামলার অভিযোগে বলা হয়েছে, ছবির শিরোনাম ‘রাম লীলা’ হলেও হিন্দু দেবতা রামের জীবনের সঙ্গে ছবির গল্পের কোনো মিল নেই। এতে করে দর্শকরা বিভ্রান্ত হবেন। ছবিটির শিরোনাম পরিবর্তনেরও আবেদন করা হয়েছে। 
এর আগে ‘রাম লীলা’ ছবিটি নিষিদ্ধ করার দাবি জানিয়ে আদালতে মামলা করেছিল একটি এনজিও। কিন্তু দিল্লি উচ্চ আদালত ছবিটি নিষিদ্ধ না করে উলটো ওই এনজিওকে ৫০ হাজার রুপি জরিমানা করেন। 
শেকসপিয়ারের ‘রোমিও অ্যান্ড জুলিয়েট’ অবলম্বনে ‘রাম লীলা’ ছবিটি তৈরি করেছেন সঞ্জয় লীলা বানশালী। এতে ‘রাম’ ও ‘লীলা’ চরিত্রে অভিনয় করেছেন রণবীর সিং ও দীপিকা পাড়ুকোন। এরই মধ্যে ছবিটির ট্রেইলর প্রকাশিত হয়েছে। ৩৫ কোটি রুপি বাজেটের ছবিটিতে আরও অভিনয় করেছেন রিচা চাদ্ধা, সুপ্রিয়া পাঠক, গুলশান দেবিয়া প্রমুখ।
