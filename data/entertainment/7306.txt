
‘হারিয়ে ফেলা ভালোবাসা’ শিরোনামে হাবিব ওয়াহিদের কণ্ঠে গাওয়া গানটির মিউজিক ভিডিওর মডেল হয়েছিলেন পিয়া বিপাশা। গেল বছর মুক্তির পর হাবিবের সঙ্গে পিয়ার এই মিউজিক ভিডিওটি বেশ আলোচনায় এসেছিল। এবার নতুন প্রজন্মের আরেক জনপ্রিয় সংগীতশিল্পী ইমরান মাহমুদুলের গানের মডেল হচ্ছেন ছোটপর্দার মডেল ও অভিনেত্রী পিয়া বিপাশা।ইমরানের গাওয়া ও সংগীতায়োজনে ‘বলতে বলতে চলতে চলতে’ অ্যালবামের ‘ফিরে আসো না’ শিরোনামের গানটির মিউজিক ভিডিওচিত্রে ইমরানের সঙ্গে দেখা যাবে পিয়া বিপাশাকে। এ প্রসঙ্গে পিয়া বিপাশা জানিয়েছেন, একেবারেই ভিন্ন আঙ্গিকে মিউজিক ভিডিওটি নির্মাণ করা হচ্ছে। এতে মডেল হতে পেরে খুশি তিনি।পিয়া বিপাশা বলেন, ‘অনেক বড় আয়োজনে মিউজিক ভিডিওটির শুটিং হতে যাচ্ছে। বেশির ভাগ গানের মিউজিক ভিডিওর শুটিং হয় এক দিন। কিন্তু এই গানটির জন্য তিন দিন শুটিং হবে।’ তিনি বলেন, ‘লোকেশন ও নির্মাণের গল্প শুনে আমার মনে হচ্ছে, এই ভিডিওচিত্রটি মিউজিক ভিডিওর ধারণাই পাল্টে দেবে।’‘শেষ সূচনা’ ও ‘বলতে বলতে চলতে চলতে’ গান দুটি নিয়ে ইমরানের আগের মিউজিক ভিডিওচিত্রটিতে পরপর দুবার মডেল হিসেবে ছিলেন তানজিন তিশা। কিন্তু এবার নতুন এলেন পিয়া বিপাশা। এর কারণ কী? এ প্রসঙ্গে ইমরান বলেন, ‘অন্য কোনো কারণ নেই। “ফিরে আসো না” গানটি খুবই রোমান্টিক। গানটির সঙ্গে তাঁকে ভালো মানিয়ে যায়।’ মিউজিক ভিডিওটি পরিচালনা করছেন চন্দন রায় চৌধুরী। তিনি জানিয়েছেন, আগামীকাল সকাল থেকে গানটির ভিডিওচিত্র ধারণের কাজ শুরু হবে। টানা ২৩ জানুয়ারি পর্যন্ত এই শুটিংয়ের কাজ চলবে। তিনি বলেন, ‘এরই মধ্যে গানটির শুটিংয়ের জন্য তেজগাঁওয়ের কোক স্টুডিওতে সেট ফেলা হয়েছে। এ ছাড়া ঢাকার অদূরে মাওয়া চরেও শুটিং হবে।’ ‘ফিরে আসো না’ গানটি লিখেছেন স্নেহাশীষ ঘোষ।
