
 
সেদিন প্রচণ্ড রাগ হয়েছিল তাঁর। যাকে বলে কিড়বিড়ে রাগ। কী করে ঝাল মেটাবেন? দিলেন সজোরে পাথর ছুড়ে। আর জানালার কাচ ভেঙে খান খান।এই কাণ্ডটি করেছেন হলিউড তারকা নিকোল কিডম্যান।আসলে চরিত্রের ভেতর পুরোমাত্রায় ঢুকে গিয়েছিলেন বলেই এমনটি করেছেন নিকোল। এমনি এমনি তো আর অস্কার মেলেনি। কিছু দিন আগে ব্যস্ত ছিলেন এইচবিও চ্যানেলের নাটক ‘বিগ লিটল লাইজ’ এর শুটিং নিয়ে। নাটকে এক নির্যাতিতা স্ত্রীর ভূমিকায় অভিনয় করছেন তিনি। চরিত্রে এতটাই ঢুকে গিয়েছেন যে সত্যি সত্যি খুব বেশি আবেগপ্রবণ হয়ে পড়েন। এমন কথা জানান হলিউড রিপোর্টারকে দেওয়া এক সাক্ষাৎকারে। নির্যাতন দৃশ্যের শুটিং করে বাড়ি ফিরে তাই ক্ষোভে পাথর ছুড়ে জানালার কাচ ভেঙে ফেলেন।শেষ পর্বের শুটিং দৃশ্যের কথা স্মরণ করে নিকোল বলেন, তাঁকে ছুড়ে ফেলা হয়েছিল মেঝেতে, পরনে ছিল শুধু অন্তর্বাস। তিনি বলেন, ‘আমি মেঝেতে পড়ে ছিলাম। উঠতে পারছিলাম না। উঠতে চাইছিলামই না। আর আমার মনে আছে জিন মার্ক (পরিচালক) শুটিং বিরতি দিয়ে আমার কাছে এসে তোয়ালে দিয়ে জড়িয়ে দিয়েছিল।’ এই ‘বানোয়াট’ ঘটনাও নিকোলকে রাগিয়ে দিয়েছিল। তিনি বলেন, ‘আমি একেবারে অপমানিত বোধ করছিলাম আর ভেঙে পড়েছিলাম। ভেতরে ভেতরে রেগেও ছিলাম। এমন মানসিক অবস্থায় বাড়ি গিয়ে একটা পাথর ছুড়ে জানালার কাচ ভেঙে ফেললাম।’ নির্যাতনের দৃশ্য নিকোলের ওপর খুব প্রভাব ফেলে। নিকোলকে এমন অবস্থায় দেখে অস্থির হয়ে গিয়েছিলেন গায়ক স্বামী কিথ আরবান। ইয়াহু সেলিব্রিটি
