
উদ্ধত আচরণের জন্য কুখ্যাতি পাওয়া বলিউডের অভিনেতা আদিত্য পাঞ্চোলি আবারও নেতিবাচক খবরের শিরোনাম হলেন। এবার এক সাংবাদিককে পিটিয়ে গুরুতর আহত করেছেন বিতর্কিত ও প্রভাবশালী এ তারকা অভিনেতা।এর আগে প্রতিবেশী শিক্ষাবিদ ভার্গব প্যাটেলের গায়ে দুবার হাত তোলায় ভারতীয় দণ্ডবিধির ৪৫২ ও ৩২৩ ধারায় দুটি মামলা হয়েছিল আদিত্যর বিরুদ্ধে। কিন্তু প্রতিবারই প্রভাব খাটিয়ে জামিনে মুক্তি পেয়ে যান ৪৮ বছর বয়সী এ অভিনেতা।   এবার বলিউডের প্রয়াত অভিনেত্রী জিয়া খানের মৃত্যু নিয়ে প্রশ্ন করায় জিনিউজের এক সাংবাদিকের গায়ে হাত তুলেছেন আদিত্য। এ ছাড়া কয়েক দিন আগেই এক সাংবাদিকের ক্যামেরার ট্রাইপডের ওপর গাড়ি তুলে দিয়েছিলেন তিনি। সম্প্রতি এক খবরে এমনটিই জানিয়েছে ওয়ান ইন্ডিয়া।   চলতি বছরের ৩ জুন মুম্বাইয়ের জুহুতে নিজ বাসা থেকে জিয়া খানের ঝুলন্ত লাশ উদ্ধার করা হয়। কয়েক দিন পর প্রেমিক সুরজ পাঞ্চোলিকে দায়ী করে জিয়ার লেখা সুইসাইড নোট পাওয়া যায়। জীবনের শেষ চিঠিতে আদিত্য পাঞ্চোলির ছেলে সুরজের বিষয়ে নানা গুরুতর অভিযোগ করে গেছেন জিয়া। সেগুলোর মধ্যে প্রতারণা, ধর্ষণ ও গর্ভপাতের মতো বিষয়ও ছিল। জিয়ার আত্মহত্যায় প্ররোচনার দায়ে ভারতীয় দণ্ডবিধির ৩০৬ ধারায় গ্রেপ্তার হলেও কিছুদিন পরই জামিনে মুক্তি পেয়ে কারাগার থেকে বাসায় ফিরে যান সুরজ।এদিকে জিয়া খানকে হত্যার অভিযোগে তাঁর মা রাবেয়া আমিন সপ্তাহ খানেক আগে বোম্বে উচ্চ আদালতে মামলা করেছেন। মৃত্যুর পর জিয়ার ঠোঁটের ডান পাশে ও হাতে আঘাতের চিহ্নসহ আরও কিছু কারণ দেখিয়ে এটিকে পরিকল্পিত হত্যাকাণ্ড দাবি করে রাবেয়া মামলাটি করেছেন ১ অক্টোবর। তাঁর মেয়েকে হত্যার পর আত্মহত্যার নাটক সাজানো হয়েছে বলেই দাবি করেছেন তিনি।
সম্প্রতি জিয়া খানের মৃত্যু-রহস্য সম্পর্কে বিস্তারিত জানার জন্য আদিত্য পাঞ্চোলির বাসায় যান জিনিউজের এক সাংবাদিক। আলাপচারিতার একপর্যায়ে প্রচণ্ড ক্ষিপ্ত হয়ে ওঠেন আদিত্য। সাংবাদিকসহ তাঁর সঙ্গে থাকা সবার ওপর চড়াও হন ৪৮ বছর বয়সী এ অভিনেতা। ঘটনার আকস্মিকতায় হতবিহ্বল হয়ে পড়েন সবাই।
এই ঘটনায় শরীরের একাধিক জায়গায় আঘাত পান ওই সাংবাদিক। শুধু তাই নয়, তাঁর হাতের ওপর আদিত্য বারবার দরজা বন্ধ করতে থাকলে হাতে প্রচণ্ড ব্যথা পান তিনি। তাঁকে গুরুতর আহত অবস্থায় চিকিত্সকের কাছে নিয়ে যাওয়া হয়। তবে ধীরে ধীরে সেরে উঠছেন তিনি।
