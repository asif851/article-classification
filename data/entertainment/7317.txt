
চোখের তৃষ্ণা বাড়ছেই। বছর তো শেষ হতে চলল। অথচ পুরো ১২ মাসে মাত্র একটি হিন্দি ছবি মুক্তি পেয়েছে প্রিয়াঙ্কা চোপড়ার। এ বছর নতুন কোনো হিন্দি ছবি মুক্তি পাওয়ার সম্ভাবনা নেই। হলিউডের যশ-খ্যাতিতে নিজের শিকড়ই কি তবে ভুলতে চললেন!প্রিয়াঙ্কা জানালেন, শিকড় কি ভোলা যায়? তবে বাস্তবতাই এমন। বললেন, ‘এ বছর সময়ই মিলছে না। আমার শোয়ের দ্বিতীয় সিজনের কাজ শেষ হলে মাত্র চার মাসের মতো সময় পাব ছবি শুট করার। এরই মধ্যে নিউইয়র্কে এসে অনেকে দারুণ কিছু স্ক্রিপ্ট পড়ে শুনিয়েছেন। হলিউড থেকেও প্রস্তাব আসছে। এখন ভেবে দেখছি কোন ছবিটায় সই করতে চাই।’ এত ব্যস্ততার মধ্যেও কিন্তু ঠিকই সময় বের করে নেন সামাজিক যোগাযোগমাধ্যমে তৎপর থাকতে। এটা কী করে সামলে নেন? প্রিয়াঙ্কার উত্তর, ‘ফোনটাই আমার সব। এখান থেকেই সবকিছু করি। সোশ্যাল মিডিয়া আমার খুব ভালো লাগে। আমাকে যাঁরা ভালোবাসেন, তাঁদের সঙ্গে সরাসরি যুক্ত হওয়ার সুযোগ করে দিয়েছে। করতে হয় বলেই করা নয়, আমার এটা করতে সত্যিই ভালো লাগে।’ভক্তদের এই ভালোবাসাই তাঁর অক্সিজেন বলে জানালেন প্রিয়াঙ্কা, ‘কতজন আমার কাছে আসার জন্য, দেখা করার জন্য কত কষ্ট করে। কত ঘণ্টা অপেক্ষা করে। সত্যিই আবেগে ভেসে যাই। বিশেষ করে তরুণ কোনো ছেলে বা মেয়ে যখন তাদের স্বপ্নের কথা বলে। যখন বলে, আমি প্রিয়াঙ্কা চোপড়া হতে চাই, এটাই আমার জীবনে পাওয়া সবচেয়ে বড় প্রশংসা।’ হিন্দুস্তান টাইমস।
