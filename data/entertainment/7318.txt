
পারিবারিক কিছু জটিলতার কারণে নিজেকে একটু দূরে সরিয়ে রেখেছিলেন সুজানা। এখন আবার নিজেকে সামলে নিয়ে পুরোদমে কাজ শুরু করেছেন। অভিনয় করছেন, মডেলিং করছেন। ভালোবাসা দিবসের দুটি নাটকে অভিনয় করছেন সুজানা। এই দুটি নাটকে তিনি অভিনয় করছেন রিয়াজ আর তাহসানের বিপরীতে। রিয়াজ ও সুজানা অভিনীত নাটকের নাম ‘এক্সচেঞ্জ’। এরই মধ্যে নাটকটির শুটিংয়ে অংশ নিয়েছেন তাঁরা। আর কাল শুক্রবার থেকে তাহসানের সঙ্গে ‘তাই তোমাকে’ নাটকের শুটিং করবেন সুজানা।সুজানা বলেন, ‘আমি ভালো গল্পের কিছু নাটকে অভিনয় করতে চাই। সেভাবেই পরিকল্পনা করেছি। মাঝে অনেক দিন কাজ থেকে দূরে ছিলাম। ইদানীং যে নাটকগুলোর প্রস্তাব পাচ্ছি, প্রতিটি নাটকের গল্পই চমৎকার। কাজগুলো করতেও ভালো লাগছে। আর রিয়াজ ও তাহসানের মতো শিল্পীদের সঙ্গে কাজ করছি। আমার বিশ্বাস, ভালোবাসা দিবসে এ কাজ দুটি সবাই পছন্দ করবেন।’রিয়াজের সঙ্গে এটি সুজানার দ্বিতীয় কাজ আর তাহসানের বিপরীতে এবারই প্রথম কোনো নাটকে অভিনয় করছেন তিনি।২০১৫ সাল সুজানার জন্য মোটেও অনুকুলে ছিল না। নানা ঘটনার মধ্যে নিজেকে স্থির রেখেছেন। তবে সুজানার মতে, ‘এখন চিত্রটা পাল্টেছে। এই সময়টাকে উপভোগ করছি। এক কথায় অসাধারণ। বছরের শুরুতেই আমার চমৎকার একটা গানের ভিডিওচিত্র বেরিয়েছে। গানটি গেয়েছেন ন্যান্‌সি। অনেকেই এই গানে আমার অভিনয়ের প্রশংসা করেছেন।’
