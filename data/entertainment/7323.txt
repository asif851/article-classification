
ঈদে সিডি চয়েজের ইউটিউব চ্যানেলে উঠেছে ইমরান ও ন্যান্সির দ্বৈতকণ্ঠে গাওয়া ‘ঠিক-বেঠিক’ গানের গানভিডিও। স্নেহাশীষের লেখা গানটির গানভিডিও নির্মাণ করেছেন সৈকত রেজা। এতে মডেল হয়েছেন কলকাতার ছোট পর্দার তারকা জেসমিন। গানটি বেশ প্রসংশিতও হচ্ছে। ৫ সেপ্টেম্বর ছিল এই সংগীততারকার জন্মদিন। তাঁর গানভিডিও আর জন্মদিনের শুভেচ্ছাবার্তা নিয়ে কথা বলেছেন তিনি।
ঈদ কেমন কাটল?ঈদের সময় আমি আর কনা বাহরাইনে ‘ঈদ উৎসব কনসার্ট’-এ গান গাইতে গিয়েছিলাম। অনুষ্ঠানটি হয়েছে ঈদের দিন। ঈদটা ওখানেই কেটেছে। ঈদের দুই দিন আগে গিয়েছিলাম, দুই দিন পর ফিরেছি। প্রবাসী বাংলাদেশিরা অনুষ্ঠানটি আয়োজন করেছিলেন।
‘ঠিক-বেঠিক’ গানভিডিওটির কেমন সাড়া পাচ্ছেন?ভালো। ঈদের তিন দিন আগে প্রকাশ পেয়েছে ভিডিওটি। এরই মধ্যে ইউটিউবে গানটি সাত লাখবারেরও বেশি দেখে ফেলেছেন দর্শকেরা। প্রতিদিন প্রায় এক লাখ ভিউ সংখ্যা। অনেকেই বলছেন, এই ঈদে ‘ঠিক-বেঠিক’ গানটি অন্য সব গানের ভিডিওকে ছাড়িয়ে গেছে। প্রচুর শেয়ার হয়েছে ভিডিওটি।
আপনার তো একাধিক গান কোটিবার ‘ভিউ’ হয়েছে। ভিউ সংখ্যা আর শেয়ার বেশি হলে গান জনপ্রিয় হয়?ভিউ সংখ্যা বাড়লেই গান জনপ্রিয় নয়। দেখতে হবে ভিউ সংখ্যার পাশাপাশি দর্শকের মন্তব্য, লাইকের বিষয়টিও। যেমন ‘বস টু’ ছবির ‘আল্লাহ মেহেরবান’ গান ভিডিওটিতে প্রচুর ভিউ ছিল, কিন্তু নিচের মন্তব্য বেশির ভাগই নেতিবাচক ছিল, ডিজলাইকও বেশি ছিল। তাই শুধু ভিউ হলেই চলবে না, সঙ্গে দর্শকদের ইতিবাচক মন্তব্য আর লাইক থাকতে হবে।
শিগগিরই আপনার আর কোনো গানভিডিও আসার সম্ভাবনা আছে?হ্যাঁ, আমার আর অন্বেষার দ্বৈত গাওয়া ‘লাগে বুকে লাগে’ গানটির ভিডিও তৈরির কাজ শেষ হয়েছে। এটি লিখেছেন জুলফিকার রাসেল আর গানভিডিও নির্মাণ করেছেন প্রেক্ষাগৃহের শাহরিয়ার পলক। এটি চলতি মাসের মাঝামাঝি ধ্রুব মিউজিক স্টেশন ইউটিউব চ্যানেলে মুক্তির কথা আছে।
চলচ্চিত্রের গানের খবর কী?অহংকার ছবিতে তিনটি গান গেয়েছি। তিনটি গানই দ্বৈতকণ্ঠে গাওয়া। দুটিতে আছেন মিমি আরেকটিতে লেমিস। তবে ছবির ‘তুই যে আমার’ আর ‘বুকের ভেতর’ শিরোনামের এই দুটি রোমান্টিক গানের প্রশংসা বেশি পাচ্ছি।
জন্মদিন কেমন উদ্‌যাপন করলেন?এবারের জন্মদিনটি ছিল একটু অন্য রকম। সবচেয়ে বেশি সারপ্রাইজ কেক কাটতে হয়েছে বন্ধুদের! তবে এবার জন্মদিনে ফেসবুক বন্ধু আর ভক্তরা আমাকে আবেগ আপ্লুত করেছেন। দেশের বাইরে, বিশেষ করে দুবাই, কাতারের বন্ধু ও ভক্তরা আমার ছবি দিয়ে ব্যানার, ফেস্টুন বানিয়ে, আমার গান বাজিয়ে তার সামনে কেক কেটে আমার জন্মদিন পালন করেছেন। তা ভিডিও করে আমাকে পাঠিয়েছেন তাঁরা। সত্যিই ভক্তদের এত ভালোবাসায় ধন্য আমি।
