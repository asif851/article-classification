
‘কালা চশমা’জ্বরে ভুগছে এখন পুরো বলিউড। গানের সংগীতায়োজন আধুনিক হলেও এটি কিন্তু লেখা ও সুর করা হয়েছে সেই নব্বইয়ের দশকে। কিন্তু সেই গানের গীতিকারের নাম কি জানে এ সময়ের কেউ? কার এই বহুল জনপ্রিয় ‘কালা চশমা’? সেই তথ্য এত দিনে এসে ফাঁস হলো। জানা গেল, ভারতের পাঞ্জাবের কাপুরথালার পুলিশ কনস্টেবল অমরিক সিং শেরার কলম থেকে বেরিয়েছিল গানের কথাগুলো।৪৩ বছর বয়সী শেরার বসবাস পাঞ্জাবের তালওয়ান্দি চৌধুরাইন গ্রামে। তাঁর গানের জনপ্রিয়তায় তিনি খুবই আনন্দিত। যখন শেরার বয়স মাত্র পনেরো, তখন এই গানটি লিখেছিলেন তিনি। বারবার দেখো ছবিতে তাঁর লেখা গানের সঙ্গে নেচে যে ক্যাটরিনা কাইফ ও সিদ্ধার্থ মালহোত্রা পুরো বলিউড মাত করে দিয়েছেন, এ ব্যাপারে এত দিন কোনো ধারণাই ছিল না শেরার। তিনি বলেন, ‘দুই মাস আগে আমার এক বন্ধু ফোন করে জানায় যে বিভিন্ন চ্যানেলে “কালা চশমা” দেখানো হচ্ছে। সেই মুহূর্তে আমার কেমন লাগছিল, তা ঠিক বোঝাতে পারব না। খুশি হয়েছিলাম, আবার এমন আকস্মিক ঘটনায় অবাকও হয়েছিলাম।’অনুমতি ছাড়াই নির্মাতা ও প্রযোজক গানটি বারবার দেখো ছবিতে ব্যবহার করায় কোনো ক্ষোভ নেই শেরার মনে। তবে একটু আফসোস লাগছে। শেরা বলেন, ‘এই গানটি প্রকাশনা অনুষ্ঠানে কিংবা ছবি মুক্তির দিনেও কেউ আমাকে আমন্ত্রণ করেনি, কিছুই জানায়নি। আমি শুধু মুম্বাই যেতে চেয়েছিলাম। সবাইকে এটা জানাতে চেয়েছিলাম যে পাঞ্জাবের একটি ছোট্ট গ্রামের একজন লোক এই গানটি লিখেছে।’ হিন্দুস্তান টাইমস
