

দেড় যুগ ধরে গানের সঙ্গে যুক্ত আছেন কনা। সাত বছর ধরে মেরিল-প্রথম আলো পুরস্কারে তারকা জরিপ বিভাগে সেরা গায়িকার পুরস্কারের দৌড়ে ছিলেন। গত বছর পর্যন্ত পুরস্কারটি অধরাই রয়ে গিয়েছিল। অবশেষে পাঠকের ভোটে এবার কাঙ্ক্ষিত সেই পুরস্কার জিতে গেলেন। ২০১৬ সালে সেরা গায়িকার শ্রেষ্ঠত্ব অর্জন করেছেন কনা। এদিকে ইউরোপের তিন দেশে গান গাইতে গতকাল শুক্রবার ভোরে ঢাকা ছাড়েন এই শিল্পী। দেশের বাইরে যাওয়ার আগে পুরস্কার প্রাপ্তি ও অন্যান্য কাজ প্রসঙ্গে প্রথম আলোর সঙ্গে কথা বলেন তিনি।

বহুদিন পর গান গাইতে দেশের বাইরে যাচ্ছেন?হ্যাঁ, বহুদিন পর। এবার গাইব জার্মানি, সুইজারল্যান্ড ও সুইডেনে। তিন দেশের মধ্যে শেষেরটিতে আগেও গিয়েছি। সুইজারল্যান্ড নিয়ে খুবই রোমাঞ্চিত।কেন?ওই দেশের অনেক গল্প শুনেছি। পরিচিতদের অনেকে বিয়ের পর হানিমুন করতে সুইজারল্যান্ডে যেতে চায়। ছবির মতো একটি দেশ। আরও দুই বছর আগে যাওয়ার ইচ্ছা ছিল। আমার সৌভাগ্য, মাকে নিয়ে সেই দেশে যাচ্ছি। মা জন্ম দিয়ে আমাকে পৃথিবী দেখিয়েছেন। আমার ইচ্ছা তাঁকে নিয়েই স্বপ্নের এই দেশটি ঘুরে দেখার। অবশেষে সেই স্বপ্নপূরণ হয়েছে।সাতবার মনোনয়নের পর এবারই জিতলেন মেরিল-প্রথম আলো পুরস্কার...আমার ধৈর্য অনেক। আমি সহজে নিরাশ হই না। ‘দিল দিল’ গানের জন্য এবার আমি পুরস্কার পেয়েছি। এবার কেন যেন আমার আব্বুও বলেছিলেন, ‘এই গানটা যেহেতু হিট হয়েছে, হয়তো পুরস্কার পেয়েও যেতে পারিস।’ তাই আব্বুও সঙ্গে গেছেন।নতুন গানের ভিডিও আসবে কবে?
গত কয়েক দিনে তিনটি গানের ভিডিওর শুটিং করেছি। মনে হচ্ছে, সামনের ঈদে বেশ কয়েকটি গানের ভিডিও দেখতে পাবেন দর্শকেরা। দেশের বাইরে থেকে ফিরে এসে আরও দুটি গানের ভিডিওর শুটিং করব। নজরুলের একটি গানও থাকবে। এ বছরের পর বিশ্রামে যাব, তাই নাচানাচি যা করার করে নিচ্ছি।
বিশেষ কোনো পরিকল্পনা আছে কি?
এ বছর হয়তো বিয়ের কাজটা সেরে নেব। সেভাবেই সব পরিকল্পনা এগোচ্ছে। ঈদের পর বিয়ের খবর দিতে পারব।
 
