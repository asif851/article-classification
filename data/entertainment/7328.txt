
বাংলাদেশি চলচ্চিত্রের জনপ্রিয় নায়ক রিয়াজ এখন ভালো আছেন। তাঁর শারীরিক অবস্থা এখন ভালোর দিকে। তবে তাঁকে আরও দু-এক দিন হাসপাতালে থাকতে হবে। জানালেন তাঁর চিকিৎসক অ্যাপোলো হাসপাতালের কার্ডিওলজি বিভাগের পরামর্শক শাহাবুদ্দীন তালুকদার।গতকাল মঙ্গলবার দুপুরে প্রথম আলোকে শাহাবুদ্দীন তালুকদার বলেন, ‘রিয়াজের হৃৎপিণ্ডে একিট রিং (স্টেন্ট) লাগানো হয়েছে। খুব শিগগির আরেকটি রিং পরাতে হবে। তিনি এখন অনেকটাই শঙ্কামুক্ত।’চিকিৎসক জানিয়েছেন, রিয়াজের হৃৎপিণ্ডে তিনটি ব্লক ধরা পড়েছে।রিয়াজ বর্তমানে অ্যাপোলো হাসপাতালের করোনারি কেয়ার ইউনিটে আছেন। শারীরিক অবস্থা বুঝে আজ বুধবার তাঁকে কেবিনে নেওয়া হতে পারে বলেও জানান তাঁর চিকিৎসক।এদিকে রিং পরানোর পর গতকাল রাতেই রিয়াজ কথা বলেছেন তাঁর মা, স্ত্রী এবং কয়েকজন ঘনিষ্ঠ মানুষের সঙ্গে। আদর করেছেন তাঁর পাঁচ মাস বয়সী শিশুসন্তান আমেরাকেও।গত সোমবার রাত সাড়ে আটটার দিকে উত্তরার হৈচৈ শুটিংবাড়িতে কৃষ্ণপক্ষ চলচ্চিত্রের কাজ করার সময় হার্ট অ্যাটাক হয় রিয়াজের।
