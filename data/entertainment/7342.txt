
আগামী মাসেই দেশে দেখানো হবে ‘মাটির প্রজার দেশে’ চলচ্চিত্রটি। এরই মধ্যে দেশের বাইরে বেশ কয়েকটি উৎসব ঘুরে এসেছে এ ছবি। কদিন আগে ছবিটি প্রদর্শিত হয় ১৪তম রয়্যাল বালি ফিল্ম ফেস্টিভ্যালে। ছবিটি পরিচালনা করেছেন তরুণ পরিচালক বিজন ও প্রযোজনা করেছেন আরিফুর রহমান। বাংলাদেশে এই সিনেমাটি দেখানো হবে ঢাকা ইন্টারন্যাশনাল ফিল্ম ফেস্টিভ্যালে আগামী ১৩ জানুয়ারি। আগের দিন শুরু হবে এ উৎসব। ছবিটি ঢাকা ইন্টারন্যাশনাল ফিল্ম ফেস্টিভ্যালে দেখানো প্রসঙ্গে আরিফুর রহমান বলেন, ‘অনেক দিন ধরেই ছবিটি দেখার ব্যাপারে অনেকে আগ্রহ প্রকাশ করছিলেন। আমরাও একটা উৎসবের অপেক্ষায় ছিলাম। এবার দেশের দর্শকেরা ছবিটি দেখবেন ভেবে আমাদেরও ভালো লাগছে।’ উল্লেখ্য, ‘মাটির প্রজার দেশে’র উদ্বোধনী প্রদর্শনী হয় সিয়াটল ইন্টারন্যাশনাল ফিল্ম ফেস্টিভ্যালে, এরপর ছবিটি অংশগ্রহণ করে শিকাগো সাউথ এশিয়ান ফিল্ম ফেস্টিভ্যালে এবং প্রতিযোগিতা বিভাগে এশিয়ার সব ছবির মধ্যে প্রথম হয়। তারপর ছবিটি এনএফডিসি (ন্যাশনাল ফিল্ম ডেভেলপমেন্ট করপোরেশন অব ইন্ডিয়া) আয়োজিত ইন্ডিয়ার গোয়ার গুরুত্বপূর্ণ ফেস্টিভ্যাল ফিল্ম বাজারের এনএফডিসি রিকমেন্ডেশনে প্রদর্শিত হয়। এই ছিল ছবিটির ২০১৬ সালের যাত্রা।
