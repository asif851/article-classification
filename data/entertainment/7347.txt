



ববিতার অন্য প্রেমের কথা জানা গেল। 
প্রকৃতির প্রতি অন্য রকম ভালোবাসা তাঁর। 
ঘরে-বাইরে সবখানে শৌখিন কৃষির সঙ্গে তাঁর বসবাস।


জনপ্রিয় চিত্রনায়িকা ববিতার অন্য প্রেমের কথা জানা গেল। প্রকৃতির প্রতি অন্য রকম ভালোবাসা তাঁর। ভালোবাসেন গাছ, পাখি। ঘরে-বাইরে সবখানে শৌখিন কৃষির সঙ্গে তাঁর বসবাস। সবুজে সবুজে ভরে তুলেছেন নিজের বাসা। বাসার সবখানেই গাছ। বারান্দাগুলোয় সতেজ ফুল আর পাতাবাহারের সৌন্দর্য। ছাদে অন্য এক পরিবেশ। এখানেও রয়েছে ফল, ফসল আর সৌন্দর্যময় গাছের সমাবেশ। আজ বৃহস্পতিবার বেলা ৩টা ৫ মিনিটে এই সবই দেখা যাবে চ্যানেল আইয়ে ‘হৃদয়ে মাটি ও মানুষ’ অনুষ্ঠানে।
‘হৃদয়ে মাটি ও মানুষ’ অনুষ্ঠানটি গ্রন্থনা, পরিচালনা ও উপস্থাপনা করেছেন শাইখ সিরাজ। তিনি জানান, ববিতার প্রাসাদতুল্য বাড়ি, কিন্তু মাটি থেকে বিচ্ছিন্ন নয়। বাড়ির লিভিং এরিয়া গিয়ে মিশেছে আকাশে। আর ঊর্ধ্বমুখী বনস্পতির নিচে সবুজের স্তর। এই নিয়ে ববিতার সংসার। প্রকৃতির প্রতি ববিতার এই অনুরাগের পেছনের আরেক সূত্র টেলিভিশন অনুষ্ঠান। দেশের অন্যতম জনপ্রিয় এই চিত্রনায়িকার স্বপ্ন, এই নগর সেজে উঠুক সবুজে, সৌরভে।
এই অনুষ্ঠানে ববিতা বলেন, কৃষির প্রতি অদম্য এই টান তাঁর ছোটবেলা থেকেই। এর মধ্যেই তিনি খুঁজে পেয়েছেন প্রকৃত ভালোবাসা আর জীবনের স্বাদ।
