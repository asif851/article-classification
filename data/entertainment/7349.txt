
তিন সন্তানের বাবা ‘বলিউড বাদশা’ শাহরুখ খান। তিনজনই তাঁর চোখের মণি। ছেলেমেয়েরাও খুব বাবাভক্ত। কিন্তু মাঝেমধ্যে নাকি শাহরুখ একটু বেশিই প্রশ্রয় দিয়ে ফেলেন সন্তানদের। সম্প্রতি ভারতের মুম্বাইয়ে একটি থিম পার্কের উদ্বোধনী অনুষ্ঠানে নিজেই জানিয়েছেন এই কথা। 
‘আমি একজন প্রশ্রয়দানকারী বাবা। সন্তানদের আমি অতিরিক্ত প্রশ্রয় দিই। ওদের বিগড়ে যাওয়ার মতো অনেক কাজই করি’—এভাবেই সন্তানদের প্রতি নিজের ভালোবাসার কথা বলছিলেন শাহরুখ। শাহরুখের বড় ছেলে আরিয়ানের বয়স ১৯, একমাত্র মেয়ে সুহানার ১৬। আর সবচেয়ে ছোট ছেলে আবরাম; কিছুদিন আগেই তিনে পা রাখল সে। ছেলেমেয়েদের নিয়ে নিজের এই বাড়াবাড়িটা বেশ উপভোগই করেন শাহরুখ। মন্তব্য করেন, ‘আমি ওদের প্রশ্রয় দিতে ভালোবাসি।’ শাহরুখ মুম্বাইয়ে কিডজানিয়া নামের থিম পার্কটির সহস্বত্বাধিকারী। বড় দুই সন্তানের এখন আর বিনোদন পার্কে যাওয়ার বয়স নেই, তাই ছোট্ট আবরামকে নিয়েই সেখানে বেড়াতে আসার ইচ্ছা প্রকাশ করেন এই অভিনেতা। আরও জানান, এই পার্কে সুবিধাবঞ্চিত শিশুদের বেড়ানোর সুযোগ করে দিতে চান। ভবিষ্যতে ভারতের চেন্নাই, বেঙ্গালুরু ও কলকাতাতেও এই পার্কের শাখা খোলার ইচ্ছা আছে তাঁর। সূত্রঃ পিটিআই
