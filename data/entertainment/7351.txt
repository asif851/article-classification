
মুক্তির মাত্র চতুর্থ দিনেই শাহরুখ খানের ‘রইস’ ছবি আয় করে নিয়েছে ৭৫ কোটি ৪৪ লাখ রুপি। অনেক ঝক্কি-ঝামেলা পার করার পর ছবির এমন সাফল্যে বেজায় খুশি এই সিনেমার কলাকুশলীরা। এই সাফল্য উদ্‌যাপন করতে সোমবার মুম্বাইয়ে একটি পার্টির আয়োজন করা হয়েছে। ‘রইস’ টিম এই পার্টির আয়োজক। এখানে ‘কিং খান’ও উপস্থিত থাকবেন।
এই ছবির গল্প ১৯৮০ সালের গুজরাটের মদ–বাণিজ্য নিয়ে। শাহরুখ খান এখানে একজন অবৈধ মদ ব্যবসায়ীর চরিত্রে অভিনয় করেছেন। কিন্তু মজার বিষয় হলো, তাঁদের আগামীকালের পার্টিটি সম্পূর্ণ মদমুক্ত রাখা হয়েছে। কারণ, ৩০ জানুয়ারি মহাত্মা গান্ধীর হত্যা দিবস, এদিন ভারতের সব জায়গায় মদ কেনা-বেচা বন্ধ থাকে। এ ছাড়া ভারতের স্বাধীনতা দিবস, গান্ধী জয়ন্তী, প্রজাতন্ত্র দিবসের মতো দিনগুলোতে মদ বিক্রি সম্পূর্ণ নিষিদ্ধ।‘রইস’-এর সাফল্যের ব্যাপারে ছবির প্রযোজক রিতেশ সিধওয়ানি বলেন, ‘ছবি দেখার পর দর্শক, সমালোচকদের প্রতিক্রিয়া দেখে আমরা প্রচণ্ড খুশি। মনে হচ্ছে, আমাদের সব কষ্ট সার্থক হয়েছে।’এই সিনেমা ২৫ জানুয়ারি মুক্তি পেয়েছে। শাহরুখ ছাড়াও এখানে অভিনয় করেছেন নওয়াজুদ্দিন সিদ্দিক ও পাকিস্তানি অভিনেত্রী মাহিরা খান। ছবিটি যৌথভাবে প্রযোজনা করেছে ফারহান আখতার ও রিতেশ সিধওয়ানির এক্সেল এন্টারটেইনমেন্ট আর শাহরুখ-গৌরি জুটির প্রযোজনা প্রতিষ্ঠান রেড চিলিস। দ্য ইন্ডিয়ান এক্সপ্রেস।
