
বলিউডের ছবির নির্মাতা রোহিত শেঠির সঙ্গে দারুণ একটা বোঝাপড়া তৈরি হয়েছিল তারকা অভিনেতা শাহরুখ খানের। রোহিতের ছবি মানেই যেন ‘কিং খান’ আছেন। কিংবা বলা যায়, শাহরুখ খানকে মাথায় রেখেই রোহিত যেন তাঁর পরবর্তী ছবির পরিকল্পনা করতেন। কিন্তু স্টারডাস্ট পুরস্কারের আসরে সবাই বেশ অবাকই হয়েছেন শাহরুখের একটি ঘোষণায়। অনুষ্ঠানে উপস্থিত সবাইকে বিস্মিত করে এই তারকা অভিনেতা ঘোষণা দিয়েছেন— তিনি রোহিতের পরবর্তী ছবিতে থাকছেন না।নির্মাতা রোহিত শেঠির দুর্দান্ত ব্যবসাসফল ছবি ‘চেন্নাই এক্সপ্রেস’ এবং ‘দিলওয়ালে’ ছবিতে কাজ করার কারণে সবাই ধরেই নিয়েছিলেন, এই পরিচালকের ‘রাম লক্ষ্মণ’ ছবির রিমেকেও থাকবেন শাহরুখ খান। কিন্তু সে ধারণাকে ভুল প্রমাণ করে দিয়ে শাহরুখ খান স্পষ্ট জানিয়ে দিয়েছেন, তিনি রোহিতের এ ছবিতে থাকছেন না।সম্প্রতি ভারতের মুম্বাইতে আয়োজিত ‘স্টারডাস্ট’ পুরস্কারের আসরের লাল গালিচায় দাঁড়িয়ে ‘কিং খান’ শাহরুখ বলেছেন, ‘আমার মনে হয় না এ ছবিতে আমি কাজ করব। রোহিতের জন্য শুভ কামনা রইল।’এদিকে, ‘হ্যাপি নিউ ইয়ার’ তারকা শাহরুখ খান অবশ্য রাজনৈতিক দলের সৃষ্ট কিছু বাধা সত্ত্বেও তাঁর সম্প্রতি মুক্তিপ্রাপ্ত ‘দিলওয়ালে’ ছবির ব্যাপক সাড়ায় বেশ সন্তুষ্ট।‘দিলওয়ালে’ ছবি প্রসঙ্গে শাহরুখ বলেছেন, ‘দর্শকের সাড়ায় আমি খুব খুশি। আমি চাই পরিবারের সবাই ছবিটি দেখতে যাক।’ তিনি বলেন, ‘যেহেতু দুই তিন জায়গায় ছবিটি এখনো প্রদর্শিত হতে পারেনি। তবে আশা করছি, চার পাঁচ দিনেই ভেতরেই পরিস্থিতি ঠিক হয়ে যাবে, দর্শক আসবেন এবং ছবিটি দেখবেন।’অবশ্য, শাহরুখের এই ঘোষণা প্রসঙ্গে নির্মাতা রোহিত শেঠির কোনো মন্তব্য মেলেনি। এই নির্মাতা এখন তাঁর পরবর্তী ছবি ‘রাম লক্ষ্মণ’ ছবির রিমেকের জন্য প্রস্তুতি নিচ্ছেন— এমনটাই জানিয়েছে বলিউডের কয়েকটি সংবাদমাধ্যম। এনডিটিভি। টাইমস অব ইন্ডিয়া।
