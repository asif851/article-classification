
ব্যাপারটা একজনের ক্ষেত্রে ঘটলে লেখা যেত ‘হাবুডুবু’। কিন্তু তিনি যে দুজনের প্রেমে পড়েছেন। ‘হাবুডুবু হাবুডুবু’ লেখা ছাড়া উপায় কী! বাজিরাও মাস্তানির গল্পটা নিয়ে রীতিমতো ধোঁয়াশায় রেখেছেন সঞ্জয় লীলা বানসালি। তবে এটা অনুমান করে নেওয়া যায়, বাজিরাওয়ের সঙ্গে মাস্তানির প্রেমটা সরলরেখায় ছুটবে না। তাতে উঁকি দেবেন বাজিরাওয়ের প্রথম স্ত্রী কাশিবাঈও। পর্দার বাইরেও বাজিরাও যে টানাপোড়েনে পড়েছেন মাস্তানি আর কাশিবাঈকে নিয়ে। কে বেশি ভালো? মাস্তানি চরিত্রে অভিনয় করা দীপিকা পাড়ুকোন? নাকি কাশিবাঈয়ের প্রিয়াঙ্কা চোপড়া?‘বাজিরাও’ রণবীর সিং এমন উত্তর দিলেন, তাতে স্পষ্ট, সহশিল্পী হিসেবে দুজনের প্রতিই তাঁর সমান মুগ্ধতা। প্রিয়াঙ্কা সম্পর্কে বললেন, ‘প্রিয়াঙ্কাকে নিয়ে আমার গর্ব হয়, দেখুন কোয়ান্টিকোতে কী দুর্দান্তই না করছে, নতুন একটা জায়গায় গিয়ে সেখানেও ঠিকই সাফল্য পেয়েছে। আর কাশিবাঈ তো প্রিয়াঙ্কার বৈচিত্র্যের সাক্ষ্য দেয়। কত ভিন্ন ভিন্ন চরিত্রেই না সে কাজ করল। তার এই বৈচিত্র্যকে আমি স্যালুট করি।’আর দীপিকা? রণবীরের জবাব হাজির, ‘কাজের প্রতি ওর নিষ্ঠার কোনো তুলনা হয় না। একই সঙ্গে একাধিক কাজে ও যুক্ত হতে পারে। কিন্তু ও পুরোদস্তুর পেশাদার। দীপিকার সঙ্গে কাজ করার ক্ষেত্রে আপনি যেটা করতে পারেন, নিজেকে পুরোপুরি ওর হাতে সঁপে দেবেন। ও–ই বাকিটা সামলে নেবে।’ পিটিআই।
