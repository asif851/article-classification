
হিন্দি চলচ্চিত্রের প্রখ্যাত অভিনেতা কমল হাসানের মেয়ে বলিউডের অভিনেত্রী শ্রুতি হাসানের হামলাকারীকে গতকাল শনিবার রাতে গ্রেপ্তার করেছে বান্দ্রা পুলিশ। শ্রুতির সঙ্গে অশোভন আচরণের কথা স্বীকার করলেও নিজের পক্ষে সাফাই গেয়েছেন মুম্বাই ফিল্ম সিটির প্রোডাকশন অ্যাসিসট্যান্ট অশোক শংকর ত্রিমুখী।এ প্রসঙ্গে বান্দ্রা পুলিশের বরাতে জিনিউজ জানিয়েছে, ৩২ বছর বয়সী শংকরের বিরুদ্ধে ভারতীয় দণ্ডবিধির ৩৫৪ ও ৪৫২ ধারায় মামলা নথিভুক্ত করার পর শনিবার রাতে মুম্বাইয়ের ধারাবি এলাকার নিজ বাসা থেকে তাঁকে গ্রেপ্তার করেছে পুলিশ। আজ তাঁকে বান্দ্রা হলিডে আদালতে পাঠানো হচ্ছে।অপরাধ স্বীকার করার পাশাপাশি নিজের পক্ষে সাফাই গেয়ে শংকর দাবি করেছেন, ভুল-বোঝাবুঝির কারণে তিনি শ্রুতির সঙ্গে অশোভন আচরণ করতে বাধ্য হয়েছেন। শংকর জানিয়েছেন, ভাইয়ের চাকরির তদবির করতে তিনি শ্রুতির বাসায় গিয়েছিলেন। তিনি জানতে পেরেছিলেন, শ্রুতির একজন ফ্যাশন ডিজাইনার আত্মীয়র অফিসে কিছু লোক নিয়োগ দেওয়া হচ্ছে। শ্রুতির বাসায় ঢোকার আগে নিরাপত্তাকর্মীদের কাছে নিজের আসল নাম লিখেছিলেন বলেও জানান শংকর।শংকর আরও জানিয়েছেন, কল বেল বাজানোর পর শ্রুতি দরজা খুলে দিলেও, চিনতে না পারায় শংকরকে ঘরে ঢুকতে বাধা দেন। ভুল-বোঝাবুঝির এক পর্যায়ে শ্রুতির সঙ্গে অশোভন আচরণ করতে বাধ্য হন তিনি। শ্রুতির অ্যাপার্টমেন্ট ভবন থেকে বের হওয়ার সময় নিরাপত্তাকর্মীদের অবহিত করেছেন বলেও জানান শংকর।১৮ বছর ধরে ভারতীয় চলচ্চিত্র শিল্পের সঙ্গে জড়িত আছেন অশোক শংকর ত্রিমুখী। তিনি ফিল্ম স্টুডিও ইউনিয়নেরও সদস্য।প্রসঙ্গত, মুম্বাইয়ের বান্দ্রা এলাকায় একটি অ্যাপার্টমেন্ট ভবনের ছয় তলায় থাকেন শ্রুতি হাসান। ১৯ নভেম্বর মঙ্গলবার সকাল সাড়ে নয়টায় বাসার কলবেল বেজে উঠলে তিনি নিজেই দরজা খুলে দেন। তখন অজ্ঞাতপরিচয় এক ব্যক্তি জোর করে তাঁর ঘরে ঢুকে পড়েন।
এক পর্যায়ে শ্রুতির গলা টিপে ধরেন ওই ব্যক্তি। অপ্রত্যাশিত এ ঘটনার আকস্মিকতায় হকচকিয়ে গেলেও, নিজেকে রক্ষার জন্য মরিয়া হয়ে ওঠেন শ্রুতি। অত্যন্ত সাহসিকতার সঙ্গে হামলাকারীর মোকাবিলা করেন এই ‘লাক’ তারকা। একপর্যায়ে শ্রুতির দরজার সঙ্গে হামলাকারীর হাত আটকে যায়। শেষ পর্যন্ত ঘর থেকে তাঁকে বের করে দিতে সক্ষম হন শ্রুতি।
পরে এই ঘটনায় ভারতীয় দণ্ডবিধির ৩৫৪ ও ৪৫২ ধারায় মামলা করেন শ্রুতি। এ প্রসঙ্গে সহকারী পুলিশ কমিশনার শিবাজি কোলকার জানান, হামলার প্রস্তুতি নেওয়ার পাশাপাশি শ্লীলতাহানির অভিযোগে অজ্ঞাতপরিচয় এক ব্যক্তির বিরুদ্ধে মামলা করেছেন শ্রুতি। অ্যাপার্টমেন্ট ভবনের সিসিটিভি ফুটেজ দেখে হামলাকারীকে শনাক্ত করা গেছে।
 
