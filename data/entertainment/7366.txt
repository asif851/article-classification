
গত বৃহস্পতিবার ঘোষণা করা হলো ‘জাতীয় চলচ্চিত্র পুরস্কার ২০১৪’-এর বিজয়ী তালিকা। এ বছরও সেরা সংগীতশিল্পী (নারী) বিভাগে যৌথভাবে পুরস্কার জিতেছেন রুনা লায়লা। এ নিয়ে পরপর তিন বছর জাতীয় চলচ্চিত্র পুরস্কার জিতলেন উপমহাদেশের প্রখ্যাত এই সংগীতশিল্পী। তবে জয়ের এই আনন্দের সঙ্গে এখন একটু চিন্তাও যোগ হয়েছে। কারণ, কদিন পরই তাঁকে কিছু কঠিন কঠিন প্রশ্নের মুখে পড়তে হবে। প্রশ্নগুলো তাঁকে করবেন সাবেক ভারতীয় ক্রিকেটার সৌরভ গাঙ্গুলী। রুনা লায়লা আগামী ১ মার্চ সৌরভ সঞ্চালিত পশ্চিমবঙ্গের আলোচিত গেম শো ‘দাদাগিরি’তে অংশ নিতে যাচ্ছেন। প্রথম আলোকে রুনা লায়লা বলেন, ২৯ ফেব্রুয়ারি তিনি রওনা দেবেন কলকাতার উদ্দেশে। দাদাগিরি অনুষ্ঠানের রেকর্ডিংয়ে তিনি অংশ নেবেন ১ মার্চ। এরপর ২ মার্চ আবারও দেশে ফিরে আসবেন।দাদাগিরি অনুষ্ঠানের নিয়ম অনুযায়ী রুনা লায়লার পাশাপাশি আরও কয়েকজন প্রতিযোগী থাকবেন খেলায়। রুনা লায়লা জানালেন, তাঁর সঙ্গে খেলায় অংশ নিতে পারেন ভারতের আরতী মুখোপাধ্যায়, রেখা ভরদ্বাজ ও কুমার শানুর মতো সংগীতশিল্পীরা। মজা করেই রুনা লায়লা বলেন, ‘অনুষ্ঠানটি তো দারুণ জনপ্রিয়। এতে বেশ মজার মজার বুদ্ধিদীপ্ত প্রশ্ন করা হয়। জানি না, আমাদের বেলায় কী হবে। তাই এসব নিয়ে একটু চিন্তাও হচ্ছে।’
