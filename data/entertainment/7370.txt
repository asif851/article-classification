
ঢাকাই ছবির হালের আলোচিত নায়িকা তিনি। অভিনয় করেছেন বেশ কিছু ছবিতে। এরই মধ্যে ছয়টি ছবি মুক্তি পেয়েছে পরীমনির। নামীদামি বেশ কয়েকজন নির্মাতার ছবিতেও চুক্তিবদ্ধ হয়েছেন তিনি। বেশ কয়েকটি ছবির কাজও শেষ করেছেন। তবে ঢাকাই ছবির এই নায়িকার জীবনের লক্ষ্য কিংবা স্বপ্ন ছিল একজন পুলিশ কর্মকর্তা হওয়ার। আর সেভাবে নিজেকে প্রস্তুতও করতে শুরু করেছিলেন। কিন্তু বিধি বাম। এখন ছবির নায়িকা হয়ে ‘পুলিশ অফিসার’ চরিত্রে অভিনয়ের মধ্যেই আপাতত সীমাবদ্ধ রাখতে হচ্ছে নিজেকে। কিন্তু পুলিশ হওয়ার পেছনে আগ্রহের কারণ কি? জানতে চাইলে পরীমনি বলেন, ‘আমার বাবা ছিলেন পুলিশে। আমার জন্মের পর আমার মা মারা যান। আর তারপর বাবা সবকিছু ছেড়ে চলে যান দেশের বাইরে। বাবা পুলিশ ছিলেন এটা জেনেই আমার আগ্রহ হয়েছিল পুলিশ অফিসার হওয়ার।’ নিজের ছোটবেলার কথা বলতে গিয়ে পরীমনি বলেন, ‘আড়াই বছর বয়সে মাকে হারিয়েছি। তারপরই আমাকে নানা-নানির হাতে তুলে দিয়ে বাবা দেশ ছাড়েন। মাকে খুব ভালোবাসতেন বাবা। তাকে ছাড়া এই দেশে তিনি আর থাকতে চাননি। তাই বলতে পারেন, আমি ওই টুকুন বয়স থেকেই বাবা-মা ছাড়া বড় হয়েছি।’ তারপর লম্বা সময় ব্যয় হয়েছে পড়াশোনার পেছনে। বর্তমানে পরীমনি নিজেকে প্রস্তুত করছেন গিয়াসউদ্দিন সেলিমের ‘স্বপ্নজাল’ ছবির জন্য। এরই মধ্যে এই সিনেমার জন্য চুক্তিবদ্ধ হয়েছেন তিনি। আগামী মাসের মাঝামাঝিতে চাদপুরে শুরু হবে ‘স্বপ্নজাল’ ছবির শুটিং।
