
মুঠোফোনের এক বিজ্ঞাপনেই টিভি দর্শকের চেনা মডেলে পরিণত হয়ে গেছেন বিথী রানী। তারপর থেকেই নিয়মিত কাজ করছেন নাটক ও বিজ্ঞাপনে। অভিনয়ও করেছেন ভিন্ন ধারার সিনেমাতে। এবার তাঁকে দেখা যাবে বাণিজ্যিক ছবির আইটেম গানে। 
হাসিবুর রেজা পরিচালিত ‘সত্তা’ ছবির ওই গানে বিথীর সঙ্গে দেখা যাবে নায়ক শাকিব খানকে। সম্প্রতি বিএফডিসিতে মিলার গাওয়া সেই গানের শুটিংয়ে অংশ নিয়েছেন বিথী। বড় আয়োজনে নির্মিত ওই গানের কাজ করতে পেরে উচ্ছ্বসিত তিনি। সে প্রসঙ্গে বলেন, ‘সিনেমায় কাজ করতে খুব ভালো লাগে আমার। সুযোগ পেলে ভালো সিনেমায় নিয়মিত কাজ করতে চাই। শাকিব-পাওলি অভিনীত ‘সত্তা’ ছবির আইটেম গানের প্রস্তাব পেয়ে কিছু না ভেবেই রাজি হয়ে যাই। ছবিতে সাংবাদিকের ছোট্ট একটি চরিত্রেও অভিনয় করেছি।’গত দুই বছর বেশ কিছু ছবিতে কাজ করেছেন বিথী। এগুলোর মধ্যে আছে আর্টফিল্ম ‘হরিযূপিয়া’, বাণিজ্যিক ছবি ‘কারণ তোমায় ভালোবাসি’। শিগগির মুক্তি পেতে যাচ্ছে বিথী অভিনীত ‘কালের পুতুল’ ছবিটি। ইমপ্রেস টেলিফিল্ম প্রযোজিত ও আঁকা রেজা পরিচালিত এ ছবিতে বিথী অভিনয় করেছেন ফেরদৌসের বিপরীতে।
