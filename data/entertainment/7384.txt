
সুচিত্রা সেনের শারীরিক অবস্থা সংকটাপন্ন—গতকাল বৃহস্পতিবার দুপুরে এমনটাই মন্তব্য করা হয়েছে কলকাতার বেলভিউ হাসপাতালের সংবাদ বিজ্ঞপ্তিতে। গত বুধবার রাতে সুচিত্রা সেনের শ্বাসকষ্ট বেড়ে যায়। তাঁর ফুসফুসের সংক্রমণ নিয়ন্ত্রণে আনা সম্ভব হচ্ছে না। তাঁর রক্তের শর্করা, রক্তচাপ ও হূৎস্পন্দনের হারও ওঠানামা করছে। পুরো ব্যাপারটি নিয়ে চিকিৎসকেরা যথেষ্ট উদ্বিগ্ন। সুচিত্রা সেনকে হাসপাতালের আইসিইউতে (নিবিড় পরিচর্যা কেন্দ্র) নন-ইনভেসিভ ভেন্টিলেশনে রাখা হয়েছে।এদিকে বাংলাদেশের প্রধানমন্ত্রী শেখ হাসিনা বুধবার সুচিত্রা সেনের শারীরিক অবস্থার খোঁজ নিয়েছেন। জানা গেছে, সুচিত্রা সেনের মেয়ে মুনমুন সেনের সঙ্গে টেলিফোনে কথা বলেছেন তিনি। এ সময় শেখ হাসিনা সুচিত্রা সেনের দ্রুত আরোগ্য কামনা করেন।
