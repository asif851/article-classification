
চিত্রনায়িকা অপু বিশ্বাসের আজ জন্মদিন। না, জন্মদিন উপলক্ষে স্বামী জনপ্রিয় চিত্রনায়ক শাকিব খান তাঁকে কোনো শুভেচ্ছা জানাননি। তা নিয়ে অপুর তেমন কষ্ট কিংবা অভিমান নেই। কারণ, এখন তাঁর ছেলে আছে। আজ বুধবার দুপুরে অপু প্রথম আলোকে জানালেন, ছেলে আব্রাম খান জয়কে নিয়ে বিকেলে ঘুরতে বের হবেন। এই ঢাকা শহরে তাঁর কিছু পছন্দের জায়গা আছে। এর মধ্যে যানজট এড়িয়ে যেখানে যাওয়া সম্ভব, সেখানেই নিজের মতো করে কিছুটা সময় কাটাবেন। সন্ধ্যায় বন্ধুরা মিলে অপুর কেক কাটার অনুষ্ঠান আয়োজন করেছেন। ছেলেকে নিয়ে বেড়ানো শেষে অপু যাবেন সেখানে।
রাত ১২টায় প্রথম কে শুভেচ্ছা জানাল? অপু বললেন, ‘যাকে ভাবছেন, তিনি নন। রাত ১২টায় আমার বোন শুভেচ্ছা জানিয়েছেন। ও ভারতের শিলিগুড়িতে থাকে। এরপর চলচ্চিত্রের কয়েকজন পরিচালক, প্রযোজক আর শিল্পী শুভেচ্ছা জানিয়েছেন। সকাল থেকে মুঠোফোন আর ফেসবুকে অসংখ্য শুভেচ্ছা পাচ্ছি। বলতে পারেন, জন্মদিনে শুভেচ্ছার বন্যায় ভাসছি।’
অপু জানালেন, রাতে চিত্রনায়িকা পূর্ণিমা ব্যাংকক থেকে তাঁকে শুভেচ্ছা জানিয়েছেন।
আবার চলচ্চিত্রে কাজ করছেন অপু বিশ্বাস। জানালেন, মাতৃত্বজনিত ছুটির জন্য দেড় বছর তিনি দূরে ছিলেন। এখন আবার অভিনয় করছেন। এর মধ্যে ‘পাঙ্কু জামাই’ ছবির অসমাপ্ত কাজ শেষ করেছেন। এখন তাঁর হাতে আছে ‘মাই ডার্লিং’, ‘ভালোবাসা ২০১৬’ আর ‘মা’ ছবির কাজ।
অপু বিশ্বাসের জন্ম ১৯৮৩ সালে, বগুড়া জেলার সদর থানার কাটনারপাড়া এস কে লেনে। বাবা উপেন্দ্রনাথ বিশ্বাস এবং মা শেফালী বিশ্বাসের তিন মেয়ে ও এক ছেলের মধ্যে সবার ছোট অপু। তাঁর শৈশব ও কৈশোর কেটেছে বগুড়াতেই।
