
আসন্ন ঢাকা উত্তর সিটি করপোরেশনের (ডিএনসিসি) উপনির্বাচনে মেয়র প্রার্থী হবেন দেশের জনপ্রিয় ব্যান্ড মাইলসের শাফিন আহমেদ। জাতীয়তাবাদী গণতান্ত্রিক আন্দোলন (এনডিএম) নামে একটি দলের প্রার্থী হয়ে লড়বেন তিনি।
আজ মঙ্গলবার সকালে জাতীয় প্রেসক্লাব মিলনায়তনে আয়োজিত এক সংবাদ সম্মেলনে এনডিএমের চেয়ারম্যান ববি হাজ্জাজ মেয়র প্রার্থী হিসেবে শাফিন আহমেদের নাম ঘোষণা করেন। ববি হাজ্জাজ একসময় জাতীয় পার্টির চেয়ারম্যানের উপদেষ্টা ছিলেন। তিনি বিতর্কিত ব্যবসায়ী মুসা বিন শমসেরের ছেলে।
এনডিএম দলের সঙ্গে বছর খানেক আগে যুক্ত হন শাফিন আহমেদ। সংবাদ সম্মেলনের পর প্রথম আলোর সঙ্গে শাফিন আহমেদ বলেন, ‘আমাকে মেয়র পদের প্রার্থী হিসেবে বিবেচনা করার জন্য এনডিএমের চেয়ারম্যান ও নির্বাহী কমিটির সবার কাছে আমি কৃতজ্ঞ। চার দিন আগেই আমি দলের এই সিদ্ধান্তের কথা জানতে পেরেছি। আজ সংবাদ সম্মেলনের মাধ্যমে তা সবাইকে জানানো হলো।’
কবে থেকে প্রচারণা শুরু করছেন? শাফিন আহমেদ বলেন, ‘আজ থেকেই শুরু হয়েছে। তবে আমি দুদিন পর থেকে নিজে সবার কাছে যাব। ঢাকা উত্তর সিটি করপোরেশনের অধিবাসীদের জন্য আমার ভবিষ্যৎ পরিকল্পনা সবার কাছে তুলে ধরব। আশা করছি, সবাই আমাকে সমর্থন করবেন।’
এই প্রচারণায় সংগীতশিল্পী হিসেবে তৈরি আপনার তারকা ইমেজকে কাজে লাগবেন? শাফিন আহমেদ বলেন, ‘আমি যেহেতু দীর্ঘদিন গানের সঙ্গে আছি। আমার অনেক ভক্ত আর শ্রোতা আছেন। তাঁরা আমাকে চেনেন, জানেন। নির্বাচনে তাঁরা নিশ্চয়ই আমাকে তাঁদের পছন্দের তালিকায় রাখবেন।’  এনডিএম নির্বাচন কমিশনের নিবন্ধিত দল নয়। এ ব্যাপারে ববি হাজ্জাজ বলেন, দলটি নিবন্ধনের জন্য আবেদন করেছে। ঢাকা উত্তর সিটি করপোরেশনের এবারের নির্বাচন হবে দলীয় প্রতীকে। এর মধ্যে এনডিএম দল হিসেবে যদি নির্বাচন কমিশনের নিবন্ধন না পায়, এ ক্ষেত্রে শাফিন আহমেদ স্বতন্ত্র প্রার্থী হিসেবে নির্বাচনে অংশ নেবেন।
মেয়র আনিসুল হকের মৃত্যুতে ঢাকা উত্তর সিটি করপোরেশনের মেয়র পদ ১ ডিসেম্বর থেকে শূন্য ঘোষণা করা হয়। আগামী বছরের ফেব্রুয়ারির চতুর্থ সপ্তাহে নির্বাচন অনুষ্ঠানের কথা আছে। এ জন্য জানুয়ারির মাঝামাঝি তফসিল ঘোষণা করা হবে বলে কমিশন সচিব হেলালুদ্দিন আহমদ জানিয়েছেন।
