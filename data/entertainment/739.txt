
রাধিকা আপ্তে মানেই আলোচিত-সমালোচিত কিছু। হরহামেশাই নানান এমএমএস স্ক্যান্ডালে জড়িয়ে পড়েন বলিউডের এ অভিনেত্রী। তবে রাধিকা আবার প্রমাণ করলেন, শুধু যৌনতার প্রতীক হিসেবে তিনি বলিউডে নিজের ভিত শক্ত করেননি; তাঁর অভিনয়ের জোরেই অক্ষয় কুমারের ‘প্যাডম্যান’-এর পর সাইফ আলী খানের ‘বাজার’ ছবির জন্য তাঁকে চূড়ান্ত করা হয়েছে। 
 ‘বাজার’ ছবিটি প্রযোজনা করছেন প্রযোজক মধু ভজওয়ানি এবং পরিচালক নিখিল আদভানির প্রযোজক সংস্থা এম্মি এন্টারটেইনমেন্ট। এ বিষয়ে নিখিল আদভানির দপ্তরে যোগাযোগ করা হয়। সংস্থার মুখপাত্র জানান, রাধিকা আপ্তেকে ছবির নায়িকা হিসেবে নির্বাচন করা হয়েছে এ কথা ঠিকই। ‘বাজার’-এ রাধিকাকে দেখা যাবে সম্পূর্ণ নতুন রূপে। তাঁর অভিনীত চরিত্রটিতে নানান শেডস থাকবে। চরিত্রটিও খুব গুরুত্বপূর্ণ।
সাইফ ছাড়া এ ছবিতে দেখা যাবে প্রয়াত অভিনেতা বিনোদ মেহেরার ছেলে রোহন মেহেরাকে। ‘বাজার’ ছবির মধ্য দিয়ে বলিউডে আত্মপ্রকাশ করতে চলেছেন রোহন। ইতিমধ্যেই সোশ্যাল মিডিয়ায় অত্যন্ত জনপ্রিয় হয়ে উঠেছেন বিনোদ পুত্র। গৌরভ কে চাওলা পরিচালিত ছবিটিতে ভারতের স্টক মার্কেটের অন্ধকার দিকটা তুলে ধরা হয়েছে। দেখানো হবে মুম্বাইয়ের এই ‘বাজার’-এর ভয়ংকর চিত্রটা। আগামী সপ্তাহে ছবিটির শুটিং শুরু হবে। কয়েক দিন আগেই ‘বাজার’ ছবির প্রথম পোস্টার প্রকাশিত হয়েছে। সম্ভবত চলতি বছরের ডিসেম্বরে বাজারে আসতে চলেছে ‘বাজার’।
