
বাংলাদেশ-ভারতের যৌথ প্রযোজনার ছবিতে অভিনয় করতে যাচ্ছেন বিদ্যা সিনহা মিম। তাঁর বিপরীতে থাকছেন টালিউডের অভিনেতা সোহম। ছবিটি পরিচালনা করছেন রাজা চন্দ। গতকাল যৌথ প্রযোজনার এই ছবিতে চুক্তিবদ্ধ হন মিম।নাম ঠিক না হওয়া ছবিটি নিয়ে কলকাতা থেকে মুঠোফোনে মিম বলেন, ‘আজ (মঙ্গলবার) দুপুরে চুক্তিবদ্ধ হয়েছি। বড় প্রযোজনা প্রতিষ্ঠান এবং গুণী পরিচালকের সঙ্গে কাজটি করতে যাচ্ছি।’ মিম জানান, জুনের মাঝামাঝি থেকে কলকাতার বিভিন্ন স্থানে ছবির শুটিং শুরু হবে। এরপর ঢাকায় শুটিং শুরু হবে জুলাইয়ে।যৌথ প্রযোজনার ছবিটি প্রযোজনা করছে বাংলাদেশের আনন্দদিন ফিল্মস ও কলকাতার দাগ ক্রিয়েটিভ মিডিয়া। ছবির পরিচালক রাজা চন্দ মুঠোফোনে বললেন, ‘প্রথম দেখাতেই মিমকে নায়িকা হিসেবে আমার পছন্দ হয়েছে। আমার কাছে মনে হয়েছে, বাণিজ্যিক ছবিতে মিমকে দিয়ে ভালো কাজ করা সম্ভব।’
