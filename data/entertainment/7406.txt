
আজ বাংলা ১৪২১ সনের শেষ দিন। দিনটিতে বঙ্গবন্ধু আন্তর্জাতিক সম্মেলন কেন্দ্রে সন্ধ্যা সাড়ে ছয়টায় থাকছে সুরের ধারার অনুষ্ঠান। কাল পয়লা বৈশাখ সকাল ছয়টায় একই স্থানে হবে ‘সহস্রকণ্ঠে বর্ষবরণ’ অনুষ্ঠান। অনুষ্ঠানটি যৌথভাবে আয়োজন করেছে সুরের ধারা ও চ্যানেল আই। দুটি আয়োজনই সরাসরি সম্প্রচার করবে চ্যানেল আই। কথা হলো সুরের ধারার অধ্যক্ষ ও চেয়ারম্যান রেজওয়ানা চৌধুরী বন্যার সঙ্গে।চৈত্রসংক্রান্তি নয়, বর্ষশেষের আয়োজন...চৈত্রসংক্রান্তি আমাদের লোকসংস্কৃতির একটি পর্ব। এর সঙ্গে গীত-বাদ্য-নৃত্যের সম্পর্ক নেই। আছে অনেক আচার-অনুষ্ঠান। তাই আমরা বলছি ‘বর্ষশেষের আয়োজন’। আমাদের অনুষ্ঠানের এবারের ভাবনা ‘পঞ্চকবির গান’। রবীন্দ্রনাথ ঠাকুর, কাজী নজরুল ইসলাম, অতুলপ্রসাদ সেন, রজনীকান্ত সেন আর দ্বিজেন্দ্র লাল রায়ের গান দিয়ে সাজিয়েছি পুরো অনুষ্ঠান।বর্ষশেষের অনুষ্ঠানে থাকছে...প্রত্যেক কবির গানের জন্য থাকবে এক ঘণ্টা। সুরের ধারার শিল্পী আর শিক্ষার্থীরা তো থাকছেনই, সঙ্গে থাকবেন আমন্ত্রিত শিল্পীরা। থাকবে গান, নাচ, আবৃত্তি, স্মৃতিকথা। ছয় ঘণ্টার এই অনুষ্ঠানের শেষটা হবে উৎসবের মধ্য দিয়ে।সহস্রকণ্ঠে বর্ষবরণ...এই আয়োজনে আমরা এবার রেখেছি নতুন বছরকে আবাহনের গান, দেশের গান, সকালের গান, আত্মপ্রত্যয়ের গান, আশাজাগানিয়া গান। সারা দেশ থেকে সহস্রাধিক শিল্পী অংশ নিচ্ছেন এই অনুষ্ঠানে। থাকবেন দেশের বরেণ্য শিল্পীরাও। সকাল নয়টা থেকে বেলা ১১টা পর্যন্ত থাকবেন চ্যানেল আইয়ের শিল্পীরা।বৈশাখী মেলা...বাংলা বর্ষবরণ উৎসবকে ঘিরে অনুষ্ঠান প্রাঙ্গণে বৈশাখী মেলার আয়োজন করা হচ্ছে। মেলায় থাকবে বাঙালির হাজার বছরের ঐতিহ্যের উপাদান দিয়ে সাজানো বিভিন্ন স্টল। মেলা চলবে দুপুর ১২টা পর্যন্ত।যাঁদের জন্য আয়োজন...দুই দিনের আয়োজন সবার জন্য উন্মুক্ত। সবাই আসুন, আমাদের দুই দিনের পুরো আয়োজন সবাই উপভোগ করুন।সাক্ষাৎকার: মেহেদী মাসুদ
