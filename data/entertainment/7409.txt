
খবরের শিরোনাম একটু গোলমেলে ঠেকছে কি! শাহরুখ খান, জন আব্রাহাম কিংবা হূতিক রোশনের মতো বলিউডের অভিনেতারাই তো সিক্স প্যাকের জন্য সুপরিচিত। এবার তাঁদের দলে নাম লেখাতে যাচ্ছেন ‘হিরোইন’ তারকা কারিনা কাপুর খান। ‘শুদ্ধি’ ছবিতে চরিত্রের প্রয়োজনে সিক্স প্যাক গড়তে যাচ্ছেন ৩৩ বছর বয়সী এ তারকা অভিনেত্রী।করণ জোহর প্রযোজিত ‘শুদ্ধি’ ছবির জন্য কিছুটা পুরুষালি অবয়বে ক্যামেরার সামনে দাঁড়াতে হবে কারিনাকে। চরিত্রের প্রয়োজনে সিক্স প্যাকও গড়তে হবে তাঁকে। সম্প্রতি এক খবরে এনডিটিভি জানিয়েছে, শরীরের অবয়বে বড় ধরনের পরিবর্তন আনার জন্য শিগগির মাঠে নেমে পড়বেন কারিনা। এ জন্য তিনি কারাতে প্রশিক্ষণও নেবেন।এর আগেও শরীরের অবয়বে বড় ধরনের পরিবর্তন এনেছিলেন কারিনা। বছর পাঁচেক আগে ‘তাশান’ ছবিতে সাইজ জিরো ফিগারে দেখা গিয়েছিল তাঁকে। মাত্রাতিরিক্ত পাতলা গড়নের দৈহিক অবয়বে কারিনার আকর্ষণীয় রূপ দেখে মুগ্ধ হয়েছিলেন অগণিত দর্শক। ওই সময় কারিনার সাইজ জিরো ফিগার নিয়ে রীতিমতো তোলপাড় উঠেছিল বলিউডে।খাদ্যাভ্যাসে পরিবর্তনের পাশাপাশি শরীরচর্চার পেছনে প্রচুর সময় ব্যয় করে সাইজ জিরো ফিগার তৈরি করেছিলেন কারিনা। এবার সিক্স প্যাক গড়ার মতো কঠিন চ্যালেঞ্জ গ্রহণ করলেন তিনি। কাঙ্ক্ষিত লক্ষ্য অর্জনের জন্য তিনি শরীরচর্চার পাশাপাশি কারাতে প্রশিক্ষণও নেবেন।কারিনা, ইমরান খান ও শ্রদ্ধা কাপুর অভিনীত ‘গোরি তেরে পেয়ার মে’ ছবিটি মুক্তি পাচ্ছে আগামী ২২ নভেম্বর। এই মুহূর্তে ছবিটির প্রচারণার কাজে ব্যস্ত সময় পার করছেন কারিনা। এই ব্যস্ততা শেষ হলেই ‘শুদ্ধি’ ছবিতে অভিনয়ের প্রস্তুতি শুরু করবেন তিনি।
‘শুদ্ধি’ ছবির মাধ্যমে ১০ বছর পর আবার হূতিক-কারিনা জুটিকে দেখার সুযোগ পেতে যাচ্ছেন দর্শক। করণ জোহর প্রযোজিত ও করণ মালহোত্রা পরিচালিত ‘শুদ্ধি’ ছবিটি মুক্তি পাবে আগামী বছরের ২৩ অক্টোবর।
সর্বশেষ ২০০৩ সালে সুরজ বারজাতিয়ার ‘ম্যায় প্রেম কি দিওয়ানি হু’ ছবিতে জুটি বেঁধেছিলেন হূতিক-কারিনা। ছবিটিতে অভিনয়ের পর বিবাহিত হূতিকের সঙ্গে কারিনার প্রেমের জোর গুজব ছড়িয়ে পড়েছিল। এ কারণে পরবর্তী সময়ে এ জুটিকে এক ছবিতে অভিনয়ের জন্য রাজি করাতে পারেননি কোনো নির্মাতা। অবশেষে সেই অসম্ভবকে সম্ভব করেছেন বলিউডের অন্যতম প্রভাবশালী নির্মাতা-প্রযোজক করণ জোহর।
