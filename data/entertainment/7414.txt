
অস্কার অনুষ্ঠানে উপস্থাপনার মধ্যদিয়ে এ বছরই উপস্থাপনায় অভিষেক হলো বলিউড অভিনেত্রী প্রিয়াঙ্কা চোপড়ার। এবার তিনি নাম লেখাতে যাচ্ছেন এমি অ্যাওয়ার্ডের উপস্থাপিকা হিসেবে। ইতিমধ্যে অ্যাওয়ার্ড অনুষ্ঠানের প্রথম উপস্থাপক দলটির নাম ঘোষণা করেছে টেলিভিশন অ্যাকাডেমি।প্রিয়াঙ্কা ছাড়াও উপস্থাপক দলে আছেন ভারতীয় বংশোদ্ভূত আমেরিকান অভিনেতা আজিজ আনসারি। ভ্যারাইটি জানিয়েছে, উপস্থাপনা মঞ্চে আরও থাকবেন অ্যান্থনি অ্যান্ডারসন, ক্রিশ্চেন বেল, জেমস কর্ডেন, ল্যারি ডেভিড, চরাজি পি হ্যানসন, অ্যান্ডি স্যামবার্গ ও মাইকেল ওয়েদার্লি। ৬৮তম বার্ষিক এমি অ্যাওয়ার্ডের নির্বাহী প্রযোজক হিসেবে আছেন ডন মিশের। আসছে ১৮ সেপ্টেম্বর লস অ্যাঞ্জেলেসের মাইক্রোসফট থিয়েটারে হবে এই অ্যাওয়ার্ড অনুষ্ঠান।হলিউডে বেশ ভালো করছেন প্রিয়াঙ্কা। মার্কিন টিভি সিরিজ ‘কোয়ান্টিকো’-এর কল্যাণে সারা বিশ্বের পরিচিত মুখ হয়ে উঠেছেন ভারতীয় এই অভিনেত্রী। বর্তমানে সিরিজটির দ্বিতীয় মৌসুমের শুটিং নিয়ে ব্যস্ত তিনি। আগামী বছর মুক্তি পেতে যাচ্ছে প্রিয়াঙ্কা চোপড়া অভিনীত প্রথম হলিউড ছবি ‘বেওয়াচ’। ছবিটিতে তাঁর সঙ্গে অভিনয় করেছেন হলিউডের ডোয়েন জনসন ও জ্যাক এফরন। ইন্ডিয়ান এক্সপ্রেস
