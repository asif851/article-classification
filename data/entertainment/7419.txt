
দমকা হাওয়াকে বুড়ো আঙুল দেখিয়ে নীল সাগর পেরিয়ে একের পর এক নামছে বিমান। গন্তব্য নিস বিমানবন্দর।চোখ বুজে বলে দেওয়া যায় এসব বিমানের বেশির ভাগ যাত্রীর গন্তব্য কান। নিস থেকে বাসে ৪০ মিনিটের রাস্তা, এরপর কান। কান সিটি সেন্টার থেকে বড়জোর মিনিট পাঁচেক হাঁটা। তারপর চোখে পড়বে পালে দো ফাস্তিভাল। বিশ্বের সবচেয়ে মর্যাদাপূর্ণ চলচ্চিত্র উৎসব কানের প্রাণকেন্দ্র এই পালে দো ফাস্তিভাল। ভবনের চূড়ায় এরই মধ্যে উঠে গেছে ঝলমলে লাল পোস্টার। আজ শুরু হচ্ছে বিশ্ব চলচ্চিত্রের এই মহা মিলনমেলা। কান শহর তাই আড়মোড়া ভেঙে জেগে উঠেছে আরও একবার। নির্মাতা-অভিনয়শিল্পী-প্রযোজক-পরিবেশক-ফ্যাশন আইকন থেকে স্রেফ সিনেমাভক্ত—কে নেই এখন কানে।আজ আরনদ ডেসপ্লেসিন পরিচালিত ইজমায়েলস ঘোস্ট ছবির প্রদর্শনী দিয়ে পর্দা উঠবে এই উৎসবের। ৭০তম বছরে পা রাখা উপলক্ষে উদ্বোধনী দিনের লালগালিচায় অতিথি আগমন ও অনুষ্ঠান সরাসরি দেখা যাবে ফ্রান্সের বিভিন্ন প্রেক্ষাগৃহে।আয়োজন আর আকর্ষণের দিক থেকে এবারের কান উৎসব ছাড়িয়ে যেতে চলেছে নিকট অতীতের অন্য যেকোনো বছরের উৎসবকে। নিকট অতীতে কানে এর চেয়ে উৎকৃষ্ট অফিশিয়াল সিলেকশন আর হয়েছে কি না, বলা মুশকিল। মাইকেল হানেকে, রোমান পোলানস্কি, ফাতিহ আকিন, নওমি কাওয়াসি, মিশেল আজানভিকুস, টড হেনেসের মতো পরীক্ষিত নির্মাতারা তো আছেনই। সঙ্গে যোগ হয়েছেন আন্দ্রেই জিগনাতসিয়েভ আর ইয়োরগোস লানথিমোসের মতো এ সময়ের সাড়া জাগানো নির্মাতারাও। সব মিলিয়ে দুর্দান্ত এক শৈল্পিক ভোজই অপেক্ষা করছে সিনেমা ভক্তদের জন্য।মেক্সিকোর সাড়া জাগানো নির্মাতা আলেহান্দ্রো গনজালেস ইনারিতু আসছেন একটি ভার্চ্যুয়াল রিয়েলিটি ছবি নিয়ে। টোয়াইলাইট কন্যা ক্রিস্টেন স্টুয়ার্টের চমকটাও বড়। কানের অফিশিয়াল সিলেকশনের আছে তাঁর পরিচালিত স্বল্পদৈর্ঘ্য ছবি কাম সুইম।অফিশিয়াল সিলেকশনে তাঁর ছবি নেই। কিন্তু তাতে কী। দীপিকা পাড়ুকোন ভক্তরা একটু নড়েচড়ে বসতেই পারেন। কারণ বলিউড কন্যা এরই মধ্যে পৌঁছে গেছেন কানে। এবারে লরিয়েলের প্রতিনিধি হিসেবে কানের সুবিখ্যাত লালগালিচা পার হবেন এই বলিউড অভিনেত্রী।
 
