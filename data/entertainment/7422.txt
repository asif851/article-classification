
গানের বাজারে যুক্ত হয়েছে আরেকটি নতুন অ্যালবাম। সাদা কালো নামের এই অ্যালবামে থাকছে ফাহমিদা নবীর গাওয়া ছয়টি গান। এসব গানের সুর ও সংগীত পরিচালনা করেছেন শান। সম্প্রতি ঢাকার বেইলি রোডের একটি রেস্তোরাঁয় অ্যালবামটির মোড়ক খোলার অনুষ্ঠানের আয়োজন করা হয়। তার আগে নতুন অ্যালবাম নিয়ে কথা হলো ফাহমিদা নবীর সঙ্গে।
‘সাদা কালো’ অ্যালবাম সম্পর্কে কিছু বলুন।এটা আমার গাওয়া আধুনিক গানের ১৩তম একক অ্যালবাম। ভালোবাসা দিবসে ‘সাদা কালো’ গানের ভিডিও প্রকাশিত হয়েছিল। ভিডিওটি দেখে সবাই খুব প্রশংসা করেন। মিষ্টি সুরের এই গানগুলো সেমি-ক্ল্যাসিক্যাল ধাঁচের।অ্যালবামের নাম ‘সাদা কালো’ কেন?আমাদের সবার জীবন কিন্তু সাদা-কালো। ধীরে ধীরে এতে রং লাগে। সাদা কালো শিরোনোমের গানের কথায় আমি তা–ই বলার চেষ্টা করেছি। অ্যালবামের এই প্রচ্ছদের ছবিটিও সাদা কালো করেছি, যেটি আমার নিজেরই তোলা।প্রচ্ছদে সেলফি ব্যবহারের কথা কেন ভাবলেন?কোনো অনুষ্ঠানে গেলে আমরা প্রায়ই সেলফি তুলি। সম্প্রতি যুক্তরাষ্ট্রে শো করতে গিয়েও অনেক সেলফি তোলা হয়। একটিতে আমার মুখের এক পাশ অন্ধকার আর আরেক পাশ আলো। ছবিটি একটু অন্য রকম লাগল। ফেসবুকে পোস্ট করে ক্যাপশনে লিখি: ‘অন্ধকার তোমার কাছে আমার অনেক ঋণ’। এটি অবশ্য আমার অ্যালবামের গানেরই কথা। তারপর সবাই মতামত দিলেন, এই ছবিটি যেন প্রচ্ছদ করি। আমারও তাই মনে হলো। এভাবেই সেলফি হয়ে গেল অ্যালবামের প্রচ্ছদ।এবার ঈদে অনেক শিল্পীর নতুন গানের ভিডিও এবং অ্যালবাম প্রকাশিত হচ্ছে। তার মানে কি অডিও বাজার ঘুরে দাঁড়াচ্ছে?
আমি বরাবরই আশাবাদী ছিলাম। প্রযোজনা প্রতিষ্ঠান ও শিল্পীদের ব্যস্ততা দেখে এবার সত্যিই মনে হচ্ছে, অডিও বাজার ঘুরে দাঁড়াচ্ছে। পুরোনো প্রযোজনা প্রতিষ্ঠানও গানের অ্যালবাম আর গানের ভিডিও প্রকাশ করছে। শিল্পীদের সম্মান ও সম্মানী নিয়েও তারা নতুন করে ভাবছে। সিনিয়র শিল্পীদের অনেকেও নতুন করে গানে ব্যস্ত হচ্ছেন। গানের ব্যবসায়ও বহুমুখী ব্যবসার সম্ভাবনার দুয়ার খুলে গেছে।আজ তো সংগীত দিবস। শিল্পী হিসেবে এই দিনটিকে কীভাবে দেখেন আপনি?আমাদের দেশে সংগীত দিবস তো সেই অর্থে পালন করা হয় না। আমরা যাঁরা সংগীতকর্মী, তাঁরা যদি অন্তত এই দিনটিতে অহংকার আর ভেদাভেদ ভুলে যেতে পারতাম, তা হলে নিজেদের মিলনমেলার বিশাল একটা সুযোগ তৈরি হতে পারত। বিশেষ দিন তো কতই থাকে, তবে সংগীতাঙ্গনের মানুষের জন্য সংগীত দিবসের এ উপলক্ষটি আলাদা তাৎপর্যপূর্ণ। এই দিনে টেলিভিশন চ্যানেলগুলোতে গান নিয়ে নানা আয়োজন থাকতে পারে। বড় কোনো প্রতিষ্ঠান উদ্যোগী হয়ে এগিয়ে এলে এ কাজটা আরও সহজ হয়ে যেত।সাক্ষাৎকার: মনজুর কাদের
