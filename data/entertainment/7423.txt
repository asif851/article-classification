
প্রথমআলোর জনপ্রিয় কার্টুন স্ট্রিপ বেসিক আলী থেকে অনলাইনের জন্য নির্মিত কমেডি সিরিজে বেসিক আলী চরিত্রে অভিনয় করেছেন তৌসিফ মাহবুব। এরই মধ্যে অনলাইনে প্রকাশ পেয়েছে সিরিজটির কয়েকটি পর্ব। এগুলো দেখা যাচ্ছে প্রথম আলো অনলাইনে। এ ছাড়া নাটকের পাশাপাশি সম্প্রতি একটি স্বল্পদৈর্ঘ্য চলচ্চিত্রেও অভিনয় করেছেন তিনি। কথা হলো তাঁর সঙ্গে।
‘বেসিক আলী’ হয়ে কেমন সাড়া পাচ্ছেন?সত্যি কথা কি, প্রথম সিজনে আমাদের কিছু ভুলভ্রান্তি ছিল। কার্টুন স্ট্রিপ থেকে ভিডিও নির্মাণ করার ঘটনা আগে ঘটেছে কি না, জানা নেই। তাই সবকিছু মিলিয়ে একটু সাবধানে এগোতে হচ্ছে আমাদের। তা ছাড়া এটা ঈদের সময় অনলাইনে প্রকাশ পাওয়ায় মানুষ এত নাটকের ভিড়ে দেখার সুযোগ কম পেয়েছে।সিজন ২-এর প্রস্তুতি নিচ্ছেন?হ্যাঁ, আমরা সবাই মিলে সে রকম প্রস্তুতি নিচ্ছি। ভুলভ্রান্তি কাটিয়ে সেরাটুকু দিয়ে কাজ করব। আশা করছি, সবাই বেশ পছন্দ করবেন।আপনার নতুন স্বল্পদৈর্ঘ্য চলচ্চিত্র ‘আলো’র শুটিং তো শেষ?এটা আমার চতুর্থ স্বল্পদৈর্ঘ্য চলচ্চিত্র। প্রথমটা ছিল দেয়াল। সেটা সবাই অনেক পছন্দ করেছিলেন। তারপর আরও দুটিতে কাজ করেছিলাম। কিন্তু লোকজন ওইভাবে পছন্দ করেননি। আসলে সমস্যা হলো, এখন প্রচুর স্বল্পদৈর্ঘ্য চলচ্চিত্র নির্মিত হচ্ছে এবং অনলাইনে মুক্তি পাচ্ছে। কিন্তু সেগুলো সবাই দেখছেন কি না, এটাও ভাবতে হবে।সিনিয়র অভিনেতাদের সঙ্গে অভিনয়ের অভিজ্ঞতা কেমন?অভিজ্ঞতা তো খুবই ভালো। আমি সবার কাছ থেকেই নিয়মিত কিছু না কিছু শেখার চেষ্টা করি। এটা আবুল হায়াত থেকে শুরু করে আজকের যে অভিনেতা হিসেবে প্রথম অভিনয় শুরু করলেন, তাঁর কাছেও। কারণ, আমার শেখার জায়গা আসলে তাঁরাই।কাউকে আইডল মনে করেন?হলিউডের লিওনার্দো ডি–ক্যাপ্রিও, বলিউডের আমির খান এবং এ দেশের মোশাররফ করিম। আগের দুজনকে কাছ থেকে দেখার সুযোগ মেলেনি। কিন্তু মোশাররফ ভাই সম্পর্কে একটু বলি, উনি অসম্ভব মেধাবী একজন অভিনেতা। দুঃখের ব্যাপার, তাঁকে সঠিকভাবে আমরা কাজে লাগাতে পারছি না। বেশির ভাগ সময় হাসির নাটকে দেখা যায়। এসব অভিনয়ের চেয়ে উনি দুর্দান্ত অভিনয় করার ক্ষমতা রাখেন।
বই পড়া ও সিনেমা দেখার অভ্যাস আছে?
এখানেও একটা মজার ব্যাপার আছে। আমার একজন পছন্দের অভিনেতাই বলেছিলেন, সারাক্ষণ মুঠোফোনের দিকে না তাকিয়ে বই পড়তে পারো। তাঁর পরামর্শেই আমি নিয়মিত পড়ার চেষ্টা করি। যেমন এখন পড়ছি নাজিম উদ্দিনের ১৯৫২ নামে একটি বই। আর সিনেমা তো দেখাই হয়।
সাক্ষাৎকার: হাবিবুল্লাহ সিদ্দিক
 
