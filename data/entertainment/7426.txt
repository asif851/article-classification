
ছবির নাম ‘বাঘিনী’। ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে নিয়ে তৈরি হচ্ছে এই পূর্ণদৈর্ঘ্য বাংলা ছবি। এই ছবিতে তুলে ধরা হবে তাঁর সংগ্রামী জীবনের নানা চিত্র। দল গড়া, দল ভাঙা, আন্দোলন, বিধায়ক, সাংসদ, মন্ত্রী হওয়া—সব চিত্রই তুলে আনা হচ্ছে ছবির গল্পে। পরিচালনা করছেন নেহাল দত্ত। চিত্রনাট্য লিখেছেন অজিতেষ মণ্ডল। আর মমতার চরিত্রে অভিনয় করছেন মঞ্চের অভিনেত্রী রুমা চক্রবর্তী।
ছবিতে পরিচালক তুলে আনছেন দক্ষিণ কলকাতার এক সাধারণ পরিবারের এক মেয়ে কীভাবে লড়াই করে ক্ষমতার শীর্ষে উঠেছেন। তবে এই ছবিতে মমতার চরিত্রের নাম দেওয়া হয়েছে ইন্দিরা বন্দ্যোপাধ্যায়। থাকছে এখানে রাজ্যের বিভিন্ন মন্ত্রী থেকে রাজনৈতিক নেতাদের চরিত্র। তবে ছবিতে কারও নাম সরাসরি ব্যবহার করা হবে না। ছবিতে গানে কণ্ঠ দিচ্ছেন গজল গায়িকা জেনিভা রায়।
