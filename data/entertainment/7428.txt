
গায়ের রং দিয়ে মানুষ বিচার করার স্বভাব এখনো সমাজে প্রকট। হলিউড বা বলিউড—বর্ণবৈষম্য সবখানেই রয়েছে। সম্প্রতি অভিনেতা নওয়াজুদ্দিন সিদ্দিকী আরও একবার বর্ণবৈষম্যের শিকার হওয়ার অভিজ্ঞতা প্রকাশ করলেন। টুইটারে লিখেছেন নিজের এ আক্ষেপের কথা। গায়ের রং কালো বলে তাঁর সঙ্গে নাকি ফরসা শিল্পীদের রসায়ন জমবে না। এ কথাই তিনি জানালেন সবাইকে। 
গত সোমবার রাতে টুইটারে নওয়াজুদ্দিন সিদ্দিকী লেখেন, ‘ধন্যবাদ, আমাকে এটা বোঝানোর জন্য যে আমি কোনো সুন্দর ও সুদর্শন শিল্পীর বিপরীতে অভিনয় করতে পারি না। কারণ আমি কালো, দেখতে বাজে। কিন্তু এসব বিষয় আমার কাছে কখনো মুখ্য ছিল না।’ নওয়াজুদ্দিনের এই টুইটের পর বলিউডের নামী ও গুণী ব্যক্তিরা এ অভিনেতার ক্ষোভ ও কষ্ট দূর করতে অনেক অনুপ্রেরণাদায়ক কথা লেখেন। কিন্তু যে বাস্তবতার কথা নওয়াজ লিখেছেন, তা নিয়ে কথা অনেক কম মানুষই বলেছেন। এই টুইট নওয়াজুদ্দিন সিদ্দিকী কার উদ্দেশে লিখেছেন, তা স্পষ্ট নয়। এর আগেও নওয়াজুদ্দিন সিদ্দিকীর গায়ের রং ও দৈহিক গড়ন নিয়ে মন্তব্য করে বিতর্কে পড়েছিলেন অভিনেতা ঋষি কাপুর। একপর্যায়ে ঋষি বলেছিলেন, ‘রোমান্টিক হিরো’-দের মতো নেচে-গেয়ে পর্দায় নায়িকার সঙ্গে প্রেম করার যোগ্যতা ও মেধা নওয়াজের নেই। পরে অবশ্য পারস্পরিক সমঝোতায় এ ঋষি-নওয়াজ বিতর্কের অবসান হয়। কিন্তু এবার আবার কে নওয়াজের গায়ের রং নিয়ে প্রশ্ন তুলল, এখন এটাই রহস্য। সূত্র: হিন্দুস্তান টাইমস
