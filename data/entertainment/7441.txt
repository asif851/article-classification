
এ সময়ের গায়িকা ঐশী এবার একটি আইটেম গানে কণ্ঠ দিলেন। সোহেল আরমানের নতুন ছবি ‘ভ্রমর’–এ গানটি ব্যবহৃত হবে। বুধবার গানটিতে কণ্ঠ দেন তিনি। ‘খেজুরগাছের কাঁটা দিয়ে খোঁচা দিলি রে, কী করে বলব আমি ব্যথা পাইছি রে’—এমন কথার গানটি লিখেছেন পরিচালক নিজেই।কুমার বিশ্বজিতের সুর ও সংগীতে গত বছর প্রথম চলচ্চিত্রের গানে কণ্ঠ দেন ঐশী। এরপর আরও কয়েকটি ছবির গান গেয়েছেন তিনি। তবে সংগীতজীবনে এত অল্প সময়ের মধ্যে আইটেম গানে কণ্ঠ দিতে পেরে দারুণভাবে উচ্ছ্বসিত ঐশী। বললেন, ‘প্রথমবারের মতো আইটেম গানে কণ্ঠ দিলাম। গানটি গাওয়ার সময় অনেক মজা করেছি। গানের কথাগুলো অন্য রকম। আইটেম গানের কথা যেমনটা হওয়া উচিত বলে আমি মনে করি, ঠিক তেমনই বলতে পারেন। সোহেল আরমান লিখেছেনও অসাধারণ। গানটি গাওয়ার সময় আমি বেশ উপভোগ করেছিও বলতে পারেন। গানটি শোনার সময় যতটা সহজ মনে হবে, গাওয়াটা কিন্তু মোটেও ততটা সহজ ছিল না। তবে গাওয়ার সময় আমি যেভাবে উপভোগ করেছি, তাতে করে গানটি শোনার সময় সবাই তেমনটাই উপভোগ করবেন।’এবারই প্রথম আইটেম গানে কণ্ঠ দিলেন ঐশী। গাওয়ার অভিজ্ঞতা জানিয়ে ঐশী বললেন, ‘সাধারণ গানের চেয়ে আইটেম গান কিছুটা আলাদা বলে মনে হয়। এসব গানে অভিব্যক্তির ব্যাপারটা অনেক বেশি গুরুত্বপূর্ণ। দৃশ্যকল্পের কথা চিন্তা করে গলায়ও একটা ভিন্নতা আনতে হয়। গাওয়ার ক্ষেত্রে অভিনয় ব্যাপারটা বেশি প্রাধান্য পায়; যা সিনেমার অন্য গানের ক্ষেত্রে খুব একটা অনুসরণ করতে হয় বলে আমার মনে হয় না।’সোহেল আরমান পরিচালিত ‘ভ্রমর’ ছবিতে প্রধান দুটি চরিত্রে অভিনয় করছেন এ বি এম সুমন ও মুগ্ধতা। শুরুতে ছবিটিতে অভিনয় করার কথা ছিল আরিফিন শুভর। সঠিক সময়ে পরিচালক ছবিটির কাজ শুরু করতে না পারায় শুভ কাজটি ছেড়ে দিতে বাধ্য হন। পরে তাঁর জায়গায় নেওয়া হয় এ বি এম সুমনকে।
