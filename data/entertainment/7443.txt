
৫১ দিন পর দেশে ফিরছেন চলচ্চিত্র অভিনেতা ও প্রযোজক মনোয়ার হোসেন ডিপজল। আজ বুধবার সকালে সিঙ্গাপুর থেকে তাঁর মেয়ে অলিজা মনোয়ার জানিয়েছেন, অস্ত্রোপচারের পর তাঁর বাবা দ্রুত সুস্থ হয়ে উঠেছেন। তিনি এখন অনেকটাই সুস্থ। চিকিৎসকদের সিদ্ধান্ত অনুযায়ী তিনি এখন দেশে ফিরতে পারবেন। তাই আগামীকাল বৃহস্পতিবার বিকেলে পরিবারের সদস্যদের নিয়ে দেশে ফিরছেন ডিপজল।
গত ৩০ অক্টোবর দুপুরে সিঙ্গাপুরের মাউন্ট এলিজাবেথ হাসপাতালে ডিপজলের হার্টে বাইপাস অস্ত্রোপচার করা হয়। এর আগে গত ২৫ সেপ্টেম্বর ডিপজলের হার্টের এনজিওগ্রাম করা হয়। ওই সময় তাঁর হার্টে একাধিক ব্লক পাওয়া যায়। কিন্তু তাঁর শরীর দুর্বল হওয়ায় তখন তাঁর হার্টে অস্ত্রোপচার কিংবা রক্তনালিতে রিং পরানোর ব্যাপারে চিকিৎসকেরা কোনো সিদ্ধান্ত নিতে পারেননি। চিকিৎসকেরা তাঁকে ওষুধের মাধ্যমে সুস্থ রাখেন। পাশাপাশি এক মাসের পূর্ণ বিশ্রামে থাকার পরামর্শ দেন।
গত ১৯ সেপ্টেম্বর বিকেলে বাসায় হৃদ্‌রোগে আক্রান্ত হন ডিপজল। তাঁকে দ্রুত রাজধানীর ল্যাবএইড হাসপাতালে নেওয়া হয়। চিকিৎসকেরা তাঁকে করোনারি কেয়ার ইউনিটে (সিসিইউ) ভর্তি করেন। এরপর উন্নত চিকিৎসার জন্য পরদিন বিকেলে এয়ার অ্যাম্বুলেন্সে করে ডিপজলকে সিঙ্গাপুর নিয়ে যাওয়া হয়।
