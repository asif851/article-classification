
২০১৬ সালে উইলস লিটল ফ্লাওয়ার স্কুলের অষ্টম শ্রেণির ছাত্রী রিশাকে হত্যা করা হয়। প্রেমের প্রস্তাবে রাজি না হওয়ায় ওবায়দুল নামের এক যুবক ছুরিকাঘাতে হত্যা করে রিশাকে। সেই সময় ঘটনাটি দেশবাসীকে বেশ নাড়া দেয়। এবার সেই হত্যাকাণ্ড নিয়ে তৈরি হলো একটি ক্রাইম ফিকশন। নাম ক্রাইম স্টোরি: রিশা মার্ডার। চিত্রনাট্য লিখেছেন এবং পরিচালনা করেছেন তারিক মুহাম্মদ।
রিশা হত্যাকাণ্ডের ওপর নাটক নির্মাণে আগ্রহী হওয়া প্রসঙ্গে পরিচালক বলেন, ‘একটি ক্রাইম ফিকশন নির্মাণের উদ্দেশ্যে বেশ কয়েকটি ক্রাইম স্টোরি নিয়ে গবেষণা করছিলাম। গবেষণা করতে গিয়েই রিশা হত্যাকাণ্ডের ঘটনাকে আলাদা মনে হয়েছে।’
উইলস লিটল ফ্লাওয়ার স্কুল, হত্যাকাণ্ডের স্থানসহ ঢাকার বিভিন্ন জায়গায় টানা চার দিন নাটকটির শুটিং হয়েছে। তবে এটি শুধু একটি নাটকই নয়, রিশা হত্যাকাণ্ডের প্রতিবাদও বলা যেতে পারে, এমন দাবি পরিচালকের। তাই এই নাটকে তিনি যুক্ত করেছেন ৬৫ বছর বয়সী প্রতিবাদী সেই মির্জা শাহজাহানকে, যিনি টাঙ্গাইলের মধুপুরে গণধর্ষণের শিকার তরুণীর হত্যাকাণ্ডের প্রতিবাদে দৌড়েছেন। এই নাটকে শাহজাহান রিশা হত্যাকাণ্ডের প্রতিবাদে কাকরাইল থেকে ঢাকা হাইকোর্ট পর্যন্ত দৌড়েছেন।
নাটকটিতে অভিনয় করেছেন টোকাই থিয়েটারের ঋতু, জাহাঙ্গীরনগর থিয়েটারের নাজমুল। পুরো নাটকের ধারাবর্ণনায় অংশ নিয়েছেন নাজনীন চুমকি।
পরিচালক জানান, জানুয়ারি মাসের মাঝামাঝিতে চ্যানেল আইয়ে প্রচারিত হবে ক্রাইম স্টোরি: রিশা মার্ডার।
