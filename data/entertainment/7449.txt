
সময় কত দ্রুত পার হয়! বলিউডের অভিনেত্রী ঐশ্বরিয়া রাই বচ্চন ও অভিষেক বচ্চনের বিয়ে নিয়ে গণমাধ্যমে কত মাতামাতি, ভক্তদের কত উন্মাদনা। মনে হয়, এই তো কিছুদিন আগেই ঘটে গেল এসব ঘটনা। কিন্তু এরই মধ্যে পার হয়ে গেছে নয়টি বছর। অভিষেক-ঐশ্বরিয়ার ঘর আলো করে এসেছে মেয়ে আরাধ্য। আরাধ্যরও বয়স পাঁচ বছর হতে চলেছে। ২০০৭ সালের ২০ এপ্রিল বিয়ে করেছিলেন ‘অভি-অ্যাশ’। পুত্র ও পুত্রবধূর নবম বিবাহবার্ষিকীতে অমিতাভ বচ্চন তাঁদের শুভেচ্ছা জানিয়েছেন।অমিতাভ বচ্চন তাঁর ব্লগে অভিষেক ও ঐশ্বরিয়াকে শুভকামনা জানিয়ে লিখেছেন, ‘আগামীকাল ভোর হলেই অভিষেক ও ঐশ্বরিয়ার বিয়ের নয় বছর পূর্ণ হবে। এই দিনটি শুধু ওদের দুজনের জন্যই আনন্দ ও সুখের নয়; এই বিয়ে আমাদের দুটি পরিবারকে এক করেছে।’গতকাল মঙ্গলবার মাঝরাতে অমিতাভ তাঁর ব্লগে এই পোস্টটি করেন। ব্লগপোস্টে ‘বিগ বি’ আরও বলেছেন, ‘এই বন্ধন আমাদের পরবর্তী প্রজন্মের মধ্যেও সঞ্চারিত হোক।’ দ্য ইন্ডিয়ান এক্সপ্রেস।
