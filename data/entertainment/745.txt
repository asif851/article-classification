
ছবি আঁকা নিয়ে বিশ্ববিদ্যালয়ে পড়ালেখা করা যায়, সেটা অনেকেরই জানা ছিল না। না শিশু, না তাদের বাবা-মায়ের। জয়পুরহাটে আর্টক্যাম্প শুরুর পরই তাঁদের অনেকে ব্যাপারটা জানতে পারেন। এরপর তাঁদের অনেকেরই মত বদলেছে। বড় হয়ে প্রচলিত বিষয়গুলোর বদলে চারুকলায় উচ্চশিক্ষা নেবে তারা। বাবা-মায়েদেরও সে ব্যাপারে আপত্তি নেই।জয়পুরহাটের তেঘর উচ্চবিদ্যালয়ের মাঠে গত ১৫ মার্চ শুরু হয় পাঁচ দিনের আর্টক্যাম্প। সেখানকার ১২টি স্কুলের শিশুদের সঙ্গে সেই চারুকলা উৎসবে যোগ দিয়েছিলেন ঢাকার প্রতিষ্ঠিত চিত্রশিল্পী ও চারুকলার শিক্ষার্থীরা। নিসর্গে ছড়িয়ে বসে আঁকা সেসব ছবি নিয়ে গতকাল সোমবার ঢাকায় শুরু হয়েছে প্রদর্শনী। বিকেলে ঢাকা বিশ্ববিদ্যালয়ের চারুকলা অনুষদের জয়নুল গ্যালারির সামনে অতিথিরা এই প্রদর্শনীর উদ্বোধন করেন। এখানেই প্রদর্শিত হয়েছে জয়পুরহাটের স্কুলশিক্ষার্থীদের আঁকা শতাধিক ছবি। আর বড়দের ছবিগুলো ঠাঁই পেয়েছে পাশের জয়নুল গ্যালারিতে। দুটি গ্যালারিতেই রয়েছে সেসব ছবি ও কয়েকটি স্থাপত্যশিল্প।গ্রাম ও মফস্বলের শিশুদের রুচি গঠন ও সাংস্কৃতিক ভিত তৈরির তাগিদে আর্টক্যাম্পটি শুরু করা হয়েছিল। এখন সারা দেশে সেটি ছড়িয়ে দেওয়ার প্রয়োজনীয়তা অনুভব করছেন আয়োজকেরা। প্রধান অতিথি হিসেবে শিল্পকর্ম প্রদর্শনী উদ্বোধনে এসে সংস্কৃতিমন্ত্রী আসাদুজ্জামান নূর বলেন, ‘এ ধরনের আর্টক্যাম্প সারা দেশে করা প্রয়োজন। এ ব্যাপারে যতটুকু সহযোগিতা করা যায়, সেই চেষ্টা থাকবে আমাদের।’ চারুকলা অনুষদের ডিন নিসার হোসেনের সভাপতিত্বে প্রদর্শনী উদ্বোধনে বিশেষ অতিথি ছিলেন শিল্পী সৈয়দ জাহাঙ্গীর ও সমরজিৎ রায়চৌধুরী। তাঁরা ছাড়াও অনুষ্ঠানে বক্তব্য দেন অভিনয়শিল্পী আফজাল হোসেন। প্রদর্শনীটি চলবে ২৩ এপ্রিল পর্যন্ত। গ্যালারি খোলা থাকবে প্রতিদিন সকাল ১০টা থেকে রাত ৮টা পর্যন্ত।
