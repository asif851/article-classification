
মুক্তিযোদ্ধা ও বর্ষীয়ান অভিনেতা ফরিদ আলী মারা গেছেন। দীর্ঘদিন ধরে তিনি হৃদ্‌রোগে আক্রান্ত ছিলেন। আজ সোমবার ২২ আগস্ট বিকেল চারটায় ঢাকার জাতীয় হৃদ্‌রোগ ইনস্টিটিউটে শেষ নিশ্বাস ত্যাগ করেন তিনি (ইন্না লিল্লাহি ওয়া ইন্না ইলাইহি রাজিউন)। ফরিদ আলীর মৃত্যুর খবরটি প্রথম আলোকে নিশ্চিত করেছেন তাঁর ছোট ছেলে ইমরান আলী।ফরিদ আলীর মৃত্যুতে টেলিভিশন ও চলচ্চিত্রাঙ্গনে শোকের ছায়া নেমে এসেছে। হাস্যরসাত্মক অভিনয় দিয়ে ফরিদ আলী সবার মনে স্থান করে নিয়েছিলেন। তাঁর অভিনীত একটি নাটকের সংলাপ ‘দুবাই যাব টাকা দেন’ এখনো ঘোরে অনেক দর্শকের মুখে। শুধু অভিনয় নয়, নাটক লেখা ও নির্দেশনায়ও পারদর্শী ছিলেন এই অভিনয়শিল্পী। শহীদুল আমীনের লেখা ‘কনে দেখা’ নাটকে অভিনয় করে ১৯৬২ সালে তাঁর অভিনয় যাত্রা শুরু হয়। এ ছাড়া অসংখ্য মঞ্চনাটকে তিনি অভিনয় করেছেন। তাঁর নিজের লেখা প্রথম টিভি নাটক হলো ‘নবজন্ম’। ১৯৬৬ সালে আমজাদ হোসেনের ‘ধারাপাত’ ছবিতে অভিনয়ের মধ্য দিয়ে অভিনেতা ফরিদ আলীর চলচ্চিত্রে অভিষেক হয়। এরপর থেকে একাধারে বহু ছবিতে তিনি অভিনয় করেছেন। এর মধ্যে উল্লেখযোগ্য ‘জীবন তৃষ্ণা’, ‘স্লোগান’, ‘চান্দা’, ‘দাগ’, ‘অধিকার’ ইত্যাদি।১৯৪৫ সালের ৭ এপ্রিল ঢাকায় জন্মগ্রহণ করেন ফরিদ আলী। মৃত্যুকালে তিনি স্ত্রী, চার ছেলে ও এক মেয়েসহ অসংখ্য গুণগ্রাহী রেখে গেছেন। ফরিদ আলীর ছোট ছেলে ইমরান বলেন, ‘বাবাকে আজ তাঁদের পুরান ঢাকার ঠাটারি বাজারের বাসায় রাখা হবে। কাল মঙ্গলবার বাদ জোহর প্রথমে চ্যানেল আইতে জানাজা হবে। এরপর নিয়ে যাওয়া হবে এফডিসিতে। সেখানে দ্বিতীয় জানাজা শেষে বাবাকে বনানী কবরস্থানে দাফন করা হবে।’
