
এবার কে কে উপস্থাপন করবেন ঈদ আনন্দমেলা? ঈদ এলেই এই প্রশ্ন ঘুরপাক খায় টেলিভিশন দর্শকদের মনে। দর্শকদের চাওয়া, তাদেরই কোনো প্রিয় তারকাকে দেখবেন আনন্দমেলার উপস্থাপক হিসেবে। এবারের ঈদুল ফিতরে বৈচিত্র্যময় এ টিভি অনুষ্ঠানটি উপস্থাপনা করবেন অভিনয়শিল্পী ফেরদৌস ও জয়া আহসান।গত দুই দিনে পুরো অনুষ্ঠানটি শুটিং শেষ হয়েছে। রামপুরায় বাংলাদেশ টেলিভিশন মিলনায়তনে ঈদ আনন্দমেলার শুটিংয়ে অংশ নিয়েছেন চলচ্চিত্র, সংগীত, নৃত্য ও টিভি নাটকের শিল্পীরা। বাংলাদেশ টেলিভিশনের মহাপরিচালক হারুন অর রশীদ শুক্রবার সকালে প্রথম আলোকে বলেন, ‘ঈদ আনন্দমেলার মাধ্যমে দেশের মানুষকে একটু আনন্দ দেওয়ার চেষ্টা করা হয়। দেশের মানুষের কাছে ফেরদৌস ও জয়া দারুণ জনপ্রিয়। আমাদের কাছে মনে হয়েছে, এই মুহূর্তে তাঁরা দুজন যদি আনন্দমেলা উপস্থাপনা করেন তাহলেই ভালো হয়। তাঁরা রূচিশীল, দুজনের জানাশোনাও বেশ ভালো।’এবারের ঈদ আনন্দমেলায় গান গেয়েছেন কুমার বিশ্বজিৎ, কনা, ইমরানসহ আরও অনেকে। এ আনন্দমেলায় কুমার বিশ্বজিৎ নতুন সংগীতায়োজনে গেয়েছেন তাঁর জনপ্রিয় গান ‘তোরে পুতুলের মতো করে সাজিয়ে’।
