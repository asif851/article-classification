
নারী দিবসে আনুশকা শর্মার সঙ্গে কৌশলে প্রেমের কথা স্বীকার করলেন বিরাট কোহলি। তা অবশ্য সরাসরি নয়। গতকাল ৮ মার্চ, আন্তর্জাতিক নারী দিবসে বিরাট ইনস্টাগ্রামে তাঁর জীবনের গুরুত্বপূর্ণ দুই নারীকে সম্মান জানিয়েছেন। তাঁরা দুজন হলেন বিরাটের মা সরোজ কোহলি ও আনুশকা শর্মা।নারী দিবসে আনুশকা শর্মাকে বিশেষ এই সম্মান জানিয়ে প্রেমের কথা পরোক্ষভাবে স্বীকার করলেন। হয়তো বিরাটের পক্ষ থেকে এটাই নারী দিবসে পাওয়া আনুশকার উপহার। মা ও আনুশকার ছবি কোলাজ করে গতকাল ইনস্টাগ্রামে লিখেছেন, ‘পৃথিবীর সব নারীকে জানাই নারী দিবসের শুভেচ্ছা। কিন্তু আমার জীবনের দুই শক্তিশালী নারীকে বিশেষ শুভেচ্ছা জানাতে চাই। আমার মাকে সম্মান জানাব কারণ, জীবনের কঠিন সময়েও তিনি আমাদের পরিবার আগলে রেখেছেন। আর আনুশকা শর্মা প্রতিকূলতার মধ্যেও লড়াই করে গেছেন। ন্যায় প্রতিষ্ঠা ও রীতি পরিবর্তন করতে তিনি ছিলেন সোচ্চার।’ক্রিকেট ম্যাচে কোহলি কোনো দিন একটু খারাপ খেলতেই সবাই আনুশকা দুষতেন। ইন্টারনেটে এই অভিনেত্রীকে নিয়ে রীতিমতো তামাশা করা হতো। সেই সময় আনুশকার পাশে দাঁড়িয়েছিলেন বিরাট কোহলি। যদিও তখন তাঁদের দুজনের সম্পর্কে কিছুটা টানাপোড়েন চলছিল। তাও দৃঢ় কণ্ঠেই বিরাট সারা দুনিয়াকে জানিয়েছিলেন, তাঁর জয়-পরাজয়ের সকল কৃতিত্ব ও দায় কেবলই তাঁর। অন্য কেউ এই জন্য কোনোভাবেই দায়ী নন।’ মুম্বাই মিরর।
