
কুয়াকাটায় বেশ কিছু ছেলে নিখোঁজ হয়েছে। এর মধ্যে একজন কুয়াকাটার প্রভাবশালী জনপ্রিয় মানুষ চৌধুরী সাহেবের ছেলেও রয়েছে। পুলিশ কিছুতেই এই নিখোঁজের রহস্য উদ্‌ঘাটন করতে পারছে না। কুয়াকাটা থেকে চৌধুরী সাহেব লোক পাঠিয়েছেন ছোটকাকুকে কুয়াকাটায় নিয়ে যেতে। ছোটকাকু কাজ শুরু করেছেন ছেলেদের উদ্ধারে।এটি শিশু সাহিত্যিক ফরিদুর রেজা সাগরের ‘ছোটকাকু’ সিরিজের ধারাবাহিক নাটকের এবারের গল্পের পটভূমি। দর্শকের জন্য নতুন খবর হচ্ছে, এবার এ সিরিজের শিরোনাম ‘কুয়াকাটায় কাটাকাটি’। যথারীতি নাট্যরূপ ও পরিচালনা করেছেন আফজাল হোসেন। তিনি ছাড়াও নাটকে আরও অভিনয় করেছেন অর্ষা, সীমান্ত, তানভীর হোসেন প্রবাল প্রমুখ। আট পর্বের এবারের ধারাবাহিকটি প্রচারিত হবে ঈদের আগের দিন থেকে ঈদের সপ্তম দিন পর্যন্ত প্রতিদিন সন্ধ্যায়।
