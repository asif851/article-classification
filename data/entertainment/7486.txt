
২০০২ সালে প্রতিহিংসা ছবিতে শেষ দেখা গিয়েছিল প্রসেনজিৎ-ঋতুপর্ণা জুটিকে। টালিউডের এই দুই তারকাকে একসঙ্গে ১৩ বছর পর আবারও দেখা যাবে বড় পর্দায়। পরিচালক শিবপ্রসাদ মুখোপাধ্যায় ও নন্দিতা রায়ের নতুন ছবিতে অভিনয় করছেন এই জুটি। ছবির নাম প্রাক্তন।গত বৃহস্পতিবার কলকাতার একটি হোটেলে আয়োজিত এক সংবাদ সম্মেলনে প্রসেনজিৎ ও ঋতুপর্ণা তাঁদের এই নতুন ছবির ঘোষণা দেন। জানান, আগামী মাসেই শুরু হচ্ছে ছবির শুটিং। ছবিটি মুক্তি পাবে আগামী বছরের বৈশাখে। সংবাদ সম্মেলনে প্রসেনজিৎ বলেন, ‘ঋতুর সঙ্গে অনেক দিন কাজ করা হয়নি। এ সময়ের মধ্যে দুজনের অভিনয়জীবনে অনেক পরিবর্তন এসেছে। দুজনেই আরও ভালো অভিনেতা হওয়ার চেষ্টা করেছি।’ ঋতুপর্ণা বলেন, ‘আমরা ফিরছি, এটাই বড় কথা। আমরা আবার আশীর্বাদ চাই। সবার ভালোবাসাও চাই।’
