
২৭ ডিসেম্বর বসতে যাচ্ছে বাচসাস (বাংলাদেশ চলচ্চিত্র সাংবাদিক সমিতি) পুরস্কারের ৩৮তম আসর। এবারের আসরে আজীবন সম্মাননা পেতে যাচ্ছেন বাংলা চলচ্চিত্রের তিন দিকপাল। তাঁরা হলেন রাজ্জাক, কবরী ও চাষী নজরুল ইসলাম। এ ছাড়া বিশেষ সম্মাননা দেওয়া হবে নির্মাতা শহীদুল ইসলাম খোকনকে। খবরটি নিশ্চিত করেছেন বাচসাস সভাপতি আবদুর রহমান।প্রথম আলোকে আবদুর রহমান বলেন, ‘বাংলাদেশি চলচ্চিত্রে রাজ্জাক, কবরী ও চাষী নজরুল ইসলামের অবদান বলে শেষ করা যাবে না। তাঁদের অসামান্য অবদানের জন্য আমাদের জুরি বোর্ড চলচ্চিত্রের এই তিন দিকপালকে আজীবন সম্মাননা প্রদানের ব্যাপারে সম্মত হয়েছে। ’রাজ্জাক বলেন, ‘বাচসাস সদস্যদের সঙ্গে আমার নিবিড় সম্পর্ক। সুখে-দুঃখে এঁদের সব সময় আমি কাছে পেয়েছি। সংগঠনটি থেকে এবার আমাকে আজীবন সম্মাননার জন্য মনোনীত করা হয়েছে। নিজেকে গর্বিত মনে করছি। আমি খুব খুশি।’কবরী বলেন, ‘বাচসাসের প্রথম আসর থেকেই আমি যুক্ত। কেন যেন মনে হয়, আজীবন সম্মাননা দেওয়ার অর্থ কাজ থেকে বিদায়ের ইঙ্গিত। যদিও আমি চলচ্চিত্র অঙ্গন থেকে এখনি বিদায় নিচ্ছি না।’এবার একসঙ্গে পাঁচ বছরের পুরস্কার দেওয়া হবে। এছাড়াও এ বছর চলচ্চিত্রের ১৭টি বিভাগে প্রদান করা হেব বাচসাস পুরস্কার।
