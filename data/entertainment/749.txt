
ফাহমিদা নবী গাইলেন লোকধাঁচের একটি গান। এ ধরনের গান এর আগে কখনো গাননি বলে জানালেন তিনি। গতকাল বুধবার রাতে ঢাকার মালিবাগের লং-প্লে স্টুডিওতে গানটির কণ্ঠ ধারণের কাজ শেষ হয়।গীতিকবি শহীদুল্লাহ ফরায়জীর কথায়, মুরাদ নূরের সুর ও মুশফিক লিটুর সংগীতায়োজনে ফাহমিদা নবী গানটি গাইলেন। ‘আমি তোমার প্রেমে পড়িয়া/ বিনা জলে মরলাম ডুবিয়া’ শীর্ষক গানটির ভিডিও ধারণ করা হয়েছে।এ সম্পর্কে ফাহমিদা নবী বলেন, ‘খুব দারুণ একটা গান গাইলাম। গানের কথায় তো রীতিমতো মুগ্ধ। এত দিন ধরে গান গাইলেও ফরায়জী ভাইয়ের কথায় কোনো জানি গাওয়ার সুযোগ হয়নি। অসম্ভব সুন্দর কথার গানটিতে ফোক-মেলোডির সমন্বয়ে চমৎকার কিছু একটা হয়েছে।’শহীদুল্লাহ ফরায়জী বলেন, ‘গুণী সংগীত পরিবারের সন্তান ফাহমিদা আপা। তাঁর কণ্ঠের মুগ্ধতা বরাবরই আমাকে আচ্ছন্ন করে, ইচ্ছে থাকা সত্ত্বেও তাঁর সঙ্গে কাজ করা হয়নি। শেষপর্যন্ত আমরা একসঙ্গে কাজ করলাম এবং শ্রুতিনন্দন একটি গান হয়েছে বলেও আমার বিশ্বাস।’ মুরাদ নূর বলেন, ‘বাংলা সংগীতের দুই উজ্জ্বল নক্ষত্রের সঙ্গে কাজ করতে পেরে আমি আনন্দিত ও গর্বিত।’ ফাহমিদা নবী জানান, সামনের ভালোবাসা দিবসে তাঁর গাওয়া নতুন এই গানটি প্রকাশিত হবে।
