
স্কোরকার্ড বলছে, ভারত-অস্ট্রেলিয়া সেমিফাইনালে বিরাট কোহলি আউট হয়েছিলেন মিচেল জনসনের বলে। তবে ভারতীয় ক্রিকেট দর্শকদের টুইট আর ফেসবুক স্ট্যাটাস দেখে আপনার মনে হতে পারে, বিরাটের উইকেটটা বোধ হয় আনুশকা শর্মাই নিয়েছেন! ম্যাচের দিন গ্যালারিতে বসে থাকার ‘অপরাধে’ দর্শকের দুয়োধ্বনি শুনতে হচ্ছে তাঁকে। ভারতীয় ক্রিকেট তারকার সঙ্গে প্রেম করে বিপাকেই পড়েছেন বেচারি আনুশকা।এই দুঃসময়ে সহশিল্পীরা অবশ্য পিকে তারকার পাশে দাঁড়িয়েছেন। প্রিয়াঙ্কা চোপড়া টুইটারে লিখেছেন, ‘ভালোবাসার মানুষকে সমর্থন জানাতে খেলা দেখতে হাজির হওয়ার অপরাধে কারও মুণ্ডুপাত করাটা খুবই অদ্ভুত! দয়া করে তাঁকে অশ্রদ্ধা করা বন্ধ করুন।’ আনুশকা শর্মাকে যাঁরা দোষারোপ করছেন, তাঁদের ওপর খেপেছেন অভিষেক বচ্চনও। তিনি লিখেছেন, ‘প্রেমিকা বা স্ত্রী এমন লোকদের ভাগ্যে কখনোই জুটবে না।’ ভারতীয় ক্রিকেটভক্তদের এমন আচরণে বিস্মিত আরেক বলিউড অভিনেত্রী বিপাশা বসু। ‘পুরো জাতি ক্রিকেট দলকে সমর্থন জানাতে পারবে, আর একজন ক্রিকেটারের প্রেমিকা সেটা পারবে না? আজব!’ এমনটাই লিখেছেন তিনি।বিরাট-আনুশকার সম্পর্কে অবশ্য ভাটা পড়েনি একটুও। হাতে হাত রেখেই অস্ট্রেলিয়া থেকে ফিরেছেন দুজন। আনুশকার সমর্থন নিশ্চয়ই এ সময়ে বিরাটের বড় প্রয়োজন! জিনিউজ।
