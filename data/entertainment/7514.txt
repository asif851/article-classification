
‘শুভ জন্মদিন’ বলতেই ফোনের ও–প্রান্ত থেকে ভেসে এল ‘ধন্যবাদ’। গতকাল সোমবার ছিল বরেণ্য চলচ্চিত্র অভিনেতা আলমগীরের ৬৭তম জন্মবার্ষিকী। বিশেষ এই দিনেও তিনি ছিলেন কর্মব্যস্ত। তাই ফোনেই আলাপ। বললেন, ‘প্রতিদিনের মতোই নিয়মমাফিক কাটছে দিনটি। কোনো জাঁকজমক আয়োজন ছিল না। সকালে অফিসে ছিলাম। এখন যাচ্ছি এফডিসিতে। কারণ আজ (৩ এপ্রিল) চলচ্চিত্র দিবস। সেখানে ঘণ্টা দুয়েক থাকব। তারপর সোজা বাড়ি।’
বাড়িতে কি বিশেষ কোনো চমক থাকবে?
জানতে চাইলে আলমগীর বললেন, ‘এখনো জানি না। হয়তো আমার মেয়ে, নাতনিরা বাসায় আসবে। রুনা হয়তো কেক কাটার ব্যবস্থা করে রেখেছে। আসলে আমরা বেশ কদিন দেশের বাইরে ছিলাম। সময়স্বল্পতার কারণে তাই কোনো আলাদা আয়োজন করা হয়নি।’
১৯৫০ থেকে ২০১৭ সাল—৬৭ বছর পার করলেন, কীভাবে বয়সকে ৩০–এর কোঠায় আটকে রেখেছেন?
‘আসলে আমি খুব টেনশন-ফ্রি থাকি। কোনো ঝুটঝামেলায় যাই না। শান্তিতে ঘুমাই।’ আলমগীরের উত্তর।
 এই দীর্ঘ সময়ে প্রাপ্তির কথা জানতে চাইলে আলমগীর বলেন, ‘সংসার, সন্তান, স্ত্রী। তবে সবচেয়ে বড় প্রাপ্তি মানুষের ভালোবাসা। এই যে এখনো মানুষ আমাকে চেনে, শ্রদ্ধা করে। মাঝে মাঝে ভাবি, কী এমন কাজ আমি করেছি যে মানুষ আমাকে এত পছন্দ করে।’
 
