



যুক্তরাষ্ট্রের টিভির ‘টেডএক্স’ আর ভারতের ‘সত্যমেভ জয়তে’। 
এই দুটি অনুষ্ঠান থেকে অনুপ্রাণিত হয়ে তৈরি হচ্ছে ‘জাগো বাংলাদেশ’। 
মাত্র তিন মিনিটেই রাজি হয়ে যান তিনি।


যুক্তরাষ্ট্রের টিভির জনপ্রিয় অনুষ্ঠান ‘টেডএক্স’ আর ভারতের ‘সত্যমেভ জয়তে’। এবার এই দুটি অনুষ্ঠান থেকে অনুপ্রাণিত হয়ে বাংলাদেশে তৈরি হচ্ছে ‘জাগো বাংলাদেশ’। চ্যানেল টুয়েন্টিফোরের অনুষ্ঠানটি উপস্থাপনা করছেন ছোট ও বড় পর্দার জনপ্রিয় অভিনেতা মোশাররফ করিম। পরিচালক আরিফ এ আহনাফ জানালেন, এই অনুষ্ঠানের ভাবনা নিয়ে যখন মোশাররফ করিমের সঙ্গে আলোচনা করা হয়, তখন মাত্র তিন মিনিটেই রাজি হয়ে যান তিনি। আর ঠিক ৯ দিন পর অনুষ্ঠানটির শুটিংয়ের জন্য টানা চার দিন সময় দেন। গতকাল বৃহস্পতিবার রাজধানীর তেজগাঁওয়ে চ্যানেল টুয়েন্টিফোরের স্টুডিওতে অনুষ্ঠানটির প্রথম দিনের রেকর্ডিংয়ে অংশ নেন তিনি।
আজ শুক্রবার দুপুরে প্রথম আলোর সঙ্গে কথা বলেন মোশাররফ করিম। জানালেন, টিভির কোনো অনুষ্ঠান এবারই প্রথম তিনি উপস্থাপনা করছেন। বললেন, ‘উপস্থাপনা আমার কাজ না। কিন্তু আরিফ এ আহনাফ আমার কাছে যখন অনুষ্ঠানটির প্রস্তাব নিয়ে আসেন, তখন আমি দ্বিতীয় কিছু চিন্তা করিনি। মুহূর্তেই রাজি হয়ে যাই। আমার কাছে পুরো ব্যাপারটি খুব লোভনীয় মনে হয়েছে। লোভনীয় এই অর্থে, সামাজিক দায়বদ্ধতার জায়গা থেকে আমি কিছু করতে পারছি।’
কী থাকছে ‘জাগো বাংলাদেশ’ অনুষ্ঠানে? আরিফ এ আহনাফ জানান, সামাজিক দায়বদ্ধতার জায়গা থেকে এই অনুষ্ঠানের পরিকল্পনা করা হয়েছে। এর মধ্য দিয়ে একদিকে যেমন জনসচেতনতা তৈরি হবে, পাশাপাশি সরকারি ও বেসরকারি পর্যায়ে কী ধরনের পদক্ষেপ নেওয়া হচ্ছে, তা জানা যাবে। প্রয়োজনে তাঁরা দিকনির্দেশনা পাবেন। এই অনুষ্ঠানে যেসব বিষয় নির্বাচন করা হয়েছে, এর সঙ্গে সংশ্লিষ্ট এবং ভুক্তভোগীদের আমন্ত্রণ জানানো হয়েছে অনুষ্ঠানে। থাকছেন বিশেষজ্ঞ এবং যাঁরা মাঠ পর্যায়ে কাজ করছেন, তারাও।
শুরুতে ‘জাগো বাংলাদেশ’ অনুষ্ঠানের ১৩টি পর্ব ধারণ করা হচ্ছে। এবার যে বিষয়গুলো নির্বাচন করা হয়েছে তার মধ্যে রয়েছে নারী নির্যাতন, শিশু ধর্ষণ, অটিজম, বাল্যবিবাহ, সড়ক দুর্ঘটনা, মেয়েদের ঋতুকালীন সমস্যা, যানজট, বৃহন্নলা, পরিবেশদূষণ।
আরিফ এ আহনাফ বলেন, ‘এই অনুষ্ঠানের জন্য আমাদের একটি দক্ষ গবেষক দল কাজ করছে। দলের সদস্যরা তিন মাস ধরে গবেষণার কাজ করছেন। মোশাররফ করিম এই অনুষ্ঠানের অন্যতম আকর্ষণ। শুটিংয়ের প্রথম দিন তিনি দারুণ কাজ করেছেন। এ সময় এমন আবেগঘন পরিবেশের তৈরি হয়েছিল, অনুষ্ঠানটির প্রচারের সময় তা দর্শকদেরও ছুঁয়ে যাবে। আমাদের দর্শকদের জন্য এমন একটি অনুষ্ঠানের খুব দরকার ছিল। আমরা সবাই মিলে ভালো কিছু করার চেষ্টা করছি।’
অনুষ্ঠানটি তৈরি করছে চ্যানেল টুয়েন্টিফোর। পৃষ্ঠপোষকতা করছে বিএসআরএম। চ্যানেল টুয়েন্টিফোরে ১১ মার্চ থেকে সপ্তাহের প্রতি রোববার রাত সাড়ে আটটায় অনুষ্ঠানটি প্রচারিত হবে।
