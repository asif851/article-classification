
২০ এপ্রিল প্রেক্ষাগৃহে মুক্তি পাচ্ছে ‘আলতা বানু’ ছবিটি। ফরিদুর রেজা সাগরের গল্প অবলম্বনে ছবির সংলাপ লিখেছেন বৃন্দাবন দাস। পরিচালনা করেছেন অরুণ চৌধুরী। প্রযোজনা প্রতিষ্ঠান ইমপ্রেস টেলিফিল্ম। মুক্তি উপলক্ষে এরই মধ্যে ছবির প্রচারণার কাজ শুরু হয়েছে। গত মার্চ মাসে আনুষ্ঠানিকভাবে ছবির পোস্টার উন্মোচন করা হয়। আজ মঙ্গলাবার সন্ধ্যায় ইউটিউবে আসছে ছবির ট্রেলার। গতকাল সোমবার জানা গেছে, চলচ্চিত্র সেন্সর বোর্ড থেকে ছবিটি কোনো কর্তন ছাড়াই ছাড়পত্র পেয়েছে।
আলতা আর বানু দুই বোনের গল্প নিয়ে ‘আলতা বানু’ ছবিটি। বড় বোন ‘আলতা’ চরিত্রে মম আর ছোট বোন ‘বানু’ চরিত্রে অভিনয় করেছেন রিক্তা। এই দুই নায়িকার বিপরীতে আছেন আনিসুর রহমান মিলন। বড় বোনের বিয়ের ঘটনার সূত্র ধরে হঠাৎ হারিয়ে যায় ছোট বোন। তাকে খুঁজতে বের হয় আলতা। ঘটে নানা ঘটনা।
ছবির নাম নিয়ে পরিচালক অরুণ চৌধুরী বলেন, ‘লোক-ঐতিহ্য ও সংস্কৃতি কিছু চলচ্চিত্রে দেখা গেলেও গ্রামের সাধারণ মানুষের মণিকোঠায় বেঁচে থাকা রূপকথা, উপকথাগুলো গ্রামীণ সংস্কৃতির অংশ। তাই ছবির এমন নাম করা হয়েছে।’
গণমাধ্যম ব্যক্তিত্ব ও চ্যানেল আইয়ের বার্তা প্রধান শাইখ সিরাজ বলেন, ‘গত শতকের সত্তর ও আশির দশকে যেসব ছবি নির্মিত হয়েছে, সেগুলোর অভিনয়, ছবির গান এখনো মানুষকে স্পর্শ করে। মনে দাগ কেটে যায়। তাহলে এখন এসব ছবি তৈরি হয় না কেন? তার মানে, কেউ যদি বলে দর্শকের রুচি পাল্টেছে, তাহলে তার সঙ্গে আমি একমত নই। ক্ষেত্রবিশেষে হয়তো পাল্টেছে। কিন্তু প্রতিটা মানুষের একটা সামাজিক জীবন আছে। সেদিক থেকে বিচার করলে দেখা যাবে, পারিবারিক, সামাজিক আর সাহিত্যনির্ভর ছবি করলে মানুষ দেখবে। সেই গুরুত্ব এখনো মানুষের মধ্যে আছে বলেই আমার মনে হয়। মুক্তির অপেক্ষায় থাকা “আলতা বানু” যেন সোনালি যুগের বাংলা ছবি।’
শুটিং ও ডাবিং ছাড়া ‘আলতা বানু’ ছবির শুটিং-পরবর্তী কাজ হয়েছে মাদ্রাজে। গত বছর জুলাই মাসে ‘আলতা বানু’ ছবির শুটিং শুরু হয়। মম, রিক্তা ও মিলন ছাড়া ছবিতে আরও অভিনয় করেছেন রাইসুল ইসলাম আসাদ, দিলারা জামান ও মামুনুর রশীদ।
