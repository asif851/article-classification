
লাক্স-চ্যানেল আই সুপারস্টার বিদ্যা সিনহা মিম নাটকের পাশাপাশি চলচ্চিত্র জগতেও সাফল্য পেয়েছেন। বিজ্ঞাপনচিত্রের মডেলিং এবং বিভিন্ন অনুষ্ঠানে তাঁর মঞ্চ পরিবেশনা প্রশংসিত হয়েছে বিভিন্ন মহলে। সম্প্রতি নিজের কাজগুলো ভক্ত ও দর্শকদের কাছে পৌঁছে দেওয়ার লক্ষ্যে জনপ্রিয় ভিডিও-শেয়ারিং ওয়েবসাইট ইউটিউবে নিজের নামে চ্যানেল খুলেছেন বিদ্যা সিনহা মিম।চ্যানেলটিতে মিম অভিনীত ছবি, ছবির ট্রেইলার, বিজ্ঞাপনচিত্র, মঞ্চ পরিবেশনাসহ আরও নানা কাজের ভিডিও দেখা যাবে। চ্যানেলটির লিংক: https://www.youtube.com/user/BidyaSinhaSahaMimএ প্রসঙ্গে মিম বলেন, ‘দীর্ঘদিন থেকে ইউটিউবে নিজের নামে একটি চ্যানেল খোলার পরিকল্পনা করছিলাম। অবশেষে দীর্ঘদিনের সেই স্বপ্ন আলোর মুখ দেখেছে। এখন থেকে আমার নতুন ও পুরোনো নানা কাজ এই চ্যানেলটিতে দেখতে পারবেন আমার ভক্ত ও দর্শকেরা। আমার কাজের আর্কাইভ বলা যায় এই চ্যানেলটিকে। সব মিলিয়ে খুব ভালো লাগছে।’বর্তমানে এফডিসিতে তন্ময় তানসেনের ‘পদ্ম পাতার জল’ ছবির কাজ নিয়ে ব্যস্ত সময় পার করছেন মিম। আগামী ১০ দিনের মধ্যেই ছবিটির শুটিং শেষ হবে বলে জানিয়েছেন মিম। সামনে তাঁর অভিনীত ‘সুইটহার্ট’ ছবিটি মুক্তির অপেক্ষা রয়েছে। এরই মধ্যে ছবিটির ট্রেইলার প্রকাশিত হয়েছে। সেটি প্রশংসিতও হয়েছে মিমের ভক্ত ও দর্শকদের কাছে।
