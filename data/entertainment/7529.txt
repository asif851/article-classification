
হালের আলোচিত নায়িকা নুসরাত ফারিয়া এখন পুরোপুরি সুস্থ। ফিরেছেন শুটিংয়েও। এফডিসিতে এখন ধুমসে চলছে তাঁর নতুন সিনেমা ‘প্রেমী ও প্রেমী’র শুটিং। গত সোমবার রাতে এফডিসির ২ নম্বর ফ্লোরে ঢুকতেই দেখা গেল চমৎকার সেট বানিয়ে কাজ করছেন পরিচালক জাকির হোসেন রাজু। দৃশ্যধারণে অংশ নিয়েছেন এই ছবির নায়ক আরিফিন শুভও। পরিচালক জানালেন, এখানেই ২৪ জুন পর্যন্ত শুটিং চলবে ছবিটির।
কিছুদিন আগে বান্দরবানে ছবির শুটিং করতে গিয়ে অসুস্থ হয়ে পড়েন নুসরাত ফারিয়া। এরপর শুটিং বন্ধ করে ঢাকায় চলে আসতে হয় ছবির পুরো ইউনিটকে। চিকিৎসক জানিয়েছিলেন, সপ্তাহ খানেক বিশ্রামে থাকতে হবে তাঁকে। ফারিয়া জানান, চিকিৎসকের নির্দেশনা অক্ষরে অক্ষরে পালন করায় খুব দ্রুত সুস্থ হয় উঠেছেন তিনি। আপতত কোনো সমস্যা নেই। তাই বেশ ফুর্তি নিয়ে কাজ করতে পারছেন।কিছুদিন আগে ফারিয়া শুটিং শেষ করেছিলেন ‘বাদশা’ ছবির। শোনা যাচ্ছে, এবারের ঈদে তাঁর এই ছবিটি মুক্তি পাওয়ার সম্ভাবনা রয়েছে। ‘বাদশা’ ছবিতে ফারিয়ার বিপরীতে সহশিল্পী হিসেবে আছেন ভারতের কলকাতার জনপ্রিয় নায়ক জিৎ।
