
‘সবাইকে ধন্যবাদ। প্রতিযোগিতার হেড টু হেড চ্যালেঞ্জ পর্বে আমি বিজয়ী হয়েছি। মিস ওয়ার্ল্ড ২০১৭ প্রতিযোগিতায় সেরা ৪০-এ নির্বাচিত হয়েছি আমি। আমার জন্য দোয়া করবেন।’ আজ রোববার সকালে ফেসবুকে নিজের সাফল্যের খবর জানিয়েছেন জেসিয়া ইসলাম নিজেই।
বাংলাদেশের জেসিয়া ইসলামের জন্য দারুণ খবর! মিস ওয়ার্ল্ড প্রতিযোগিতার ‘ফাইনাল ফোর্টি’তে থাকছেন তিনি। জানা গেছে, প্রতিযোগিতার ‘হেড টু হেড চ্যালেঞ্জ’ পর্বের অন্যতম বিজয়ী হয়েছেন জেসিয়া। বিশ্বের ১২০ জন প্রতিযোগীর মধ্য থেকে এই সেরা ৪০ জনকে নির্বাচন করা হয়েছে। আর এই ৪০ জনের মধ্যে আছেন জেসিয়া। ‘মিস ওয়ার্ল্ড’ প্রতিযোগিতার ফাইনালের মঞ্চে থাকবেন তিনি।
সম্প্রতি আইবিসি ফ্যাশন পার্টিতে অন্য প্রতিযোগীদের সঙ্গে বাংলাদেশের জেসিয়া ইসলামকেও উষ্ণ অভ্যর্থনা জানানো হয়। চীনের শেনজেনে নতুন গড়ে ওঠা ইন্টারন্যাশনাল বিজনেস সেন্টার (আইবিসি) ঘুরে দেখেছেন সবাই। শিমেলং অ্যাকুয়া স্কুলে আমন্ত্রিত অতিথি হিসেবে অংশ নেন জেসিয়া। এখানে পশুসম্পদ উন্নয়নের মাধ্যমে মহাসাগর সংরক্ষণ প্রকল্প সম্পর্কে ধারণা দেওয়া হয়েছে মিস ওয়ার্ল্ড ২০১৭ প্রতিযোগিতায় অংশ নেওয়া প্রতিযোগীদের। তাঁরা অংশ নিয়েছেন চতুর্থ চীন আন্তর্জাতিক সার্কাস উৎসবে।
আগেই জানানো হয়েছে, ১৮ নভেম্বর স্থানীয় সময় সন্ধ্যা সাড়ে সাতটায় চীনের সানাইয়া শহরে শুরু হবে ৬৭তম মিস ওয়ার্ল্ডের চূড়ান্ত অনুষ্ঠান। আড়াই ঘণ্টার এই অনুষ্ঠানটি ডিজাইন করছে বেইজিং রাইজ। উপস্থাপনা করবেন টিম ভিনসেন্ট, মেগান ইয়ং ও স্টিভ ডগলাস। নতুন মিস ওয়ার্ল্ডকে মুকুট পরিয়ে দেবেন বর্তমান বিশ্বসুন্দরী স্টেফানি দেল ভালে। চীনের সানাইয়া সিটি এরেনায় ৬৭তম মিস ওয়ার্ল্ড চূড়ান্ত অনুষ্ঠানের মঞ্চকে ঘিরে থাকবে কঠোর নিরাপত্তা।
