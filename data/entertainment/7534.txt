
‘ক্ষুদে গানরাজ’ প্রতিযোগিতার অতিথি বিচারক হয়েছেন অভিনেত্রী সুবর্ণা মুস্তাফা। তবে বিচারক হিসেবে শুধু শিশুদের গানই শুনেছেন তিনি, বিচার করেননি। গান শুনে নম্বর দেওয়ার ব্যাপারটা ‘ফানি’ মনে হয়েছে তাঁর কাছে।চ্যানেল আইয়ের রিয়্যালিটি শো ‘ক্ষুদে গানরাজ’ প্রতিযোগিতায় নিয়মিত বিচারকের পাশাপাশি থাকেন একজন অতিথি বিচারক। প্রতিযোগিতার ‘এলিমিনেশন রাউন্ড’-এ অতিথি বিচারক হিসেবে দেখা যাবে সুবর্ণা মুস্তাফাকে। এই পর্বে প্রতিযোগিতা করবে সাইফ, ঈশিকা, তিলোত্তমা, ঐন্দ্রিলা, অথি, ঐক্য জিৎ, তানিশা, পুষ্পিতা, প্রান্ত, রাইসা, দিয়া, বিজয়, অংকন, ঐশী, সজীব, স্বর্ণা, সৃজন, পাওয়েল, জয়ীসহ আরও বেশ কজন শিশু।প্রতিযোগিতার এ আসরে অতিথি বিচারক হওয়ার অভিজ্ঞতা জানিয়ে সুবর্ণা মুস্তাফা বলেন, ‘আমার কাছে বাচ্চাদের নিয়ে প্রতিযোগিতার ব্যাপারটি কেমন যেন লাগে। প্রতিযোগীরা এত ছোট, ওভার অল ভেরি নাইস এক্সপেরিয়েন্স। আমি এমনিতে গান খুব ভালোবাসি। ওরা সবাই এত সুন্দর করে গান গাইল যে মুগ্ধ হওয়া ছাড়া কোনো উপায় ছিল না।’‘ক্ষুদে গানরাজ’–এর এবারের প্রতিযোগিতায় প্রধান বিচারকের দায়িত্ব পালন করছেন নজরুল সংগীতশিল্পী ফেরদৌস আরা এবং ব্যান্ড তারকা এস আই টুটুল। অনুষ্ঠানটি উপস্থাপনা করছেন মীম চৌধুরী।
