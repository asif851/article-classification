


• ‘চিটাগাইঙ্গা পোয়া নোয়াখাইল্ল্যা মাইয়া’ ছবির কাজ শেষ হয়েছে গত সপ্তাহে। • আরও দুটি ছবিতে জুটি গড়তে যাচ্ছেন শাকিব খান ও বুবলী।

‘চিটাগাইঙ্গা পোয়া নোয়াখাইল্ল্যা মাইয়া’ ছবির কাজ শেষ হয়েছে গত সপ্তাহে। এরই মধ্যে আরও দুটি ছবিতে জুটি গড়তে যাচ্ছেন শাকিব খান ও বুবলী। ছবি দুটি হলো ‘ক্যাপ্টেন খান’ ও ‘আমার স্বপ্ন আমার দেশ’। ছবি দুটির প্রযোজনা প্রতিষ্ঠান শাপলা মিডিয়া থেকে খবরটি নিশ্চিত করা হয়েছে। তারা জানিয়েছে, চলতি মাসের মাঝামাঝি ছবি দুটির মহরত হতে পারে।
এদিকে শাকিব খান গত সপ্তাহে বিএফডিসিতে ‘চিটাগাইঙ্গা পোয়া নোয়াখাইল্ল্যা মাইয়া’ ছবির শুটিংয়ের সময় ছবি দুটিতে অভিনয়ের ব্যাপারে নিশ্চিত করেছিলেন। তিনি বলেন, ‘দুটি ছবিতে কাজের ব্যাপারে প্রযোজনা প্রতিষ্ঠানের সঙ্গে কথাবার্তা চূড়ান্ত হয়েছে। তবে শিডিউল এখনো ঠিক হয়নি।’
একই কথা বললেন ছবির নায়িকা বুবলীও। তিনি বলেন, ‘কাজ হবে এটি চূড়ান্ত। তবে শাকিব খানের সঙ্গে মিলিয়েই আমার শিডিউল হবে।’
ক্যাপ্টেন খান ছবিটি পরিচালনা করবেন ওয়াজেদ আলী সুমন। ‘আমার স্বপ্ন আমার দেশ’ ছবিটি পরিচালনা করবেন কাজী হায়াৎ। এটি হবে কাজী হায়াতের ৫০তম ছবি। কাজী হায়াৎ শিডিউল নিয়ে বলেন, ‘শাকিবের সঙ্গে আমার কথা হয়েছে। আগামী ২ মে থেকে টানা শুটিং করে ছবিটি শেষ করা হবে।’
