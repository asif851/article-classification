
তিন খান যেমন শাসন করছেন বলিউড দুনিয়া, তেমনি তাঁদের পরস্পরের রসায়নটাও অদ্ভুত। কখনো গলায় গলায় পিরিত, আবার কখনো পরস্পর তর্ক-বিতর্কেও জড়িয়ে যান। তিনজনই পরস্পরকে টিপ্পনী কাটতে সিদ্ধহস্ত। অবশ্য এর মধ্যে শাহরুখের অবস্থানটা একটু হলেও এগিয়ে।
আমির ও সালমান বর্তমানে ব্যস্ত কুস্তি নিয়ে। সালমনের কুস্তিনির্ভর ছবি ‘সুলতান’ ইতিমধ্যেই বক্স অফিসে বাজিমাত করেছে। রেকর্ড করেছে ব্যবসায়। মুক্তির অপেক্ষায় মিস্টার পারফেকশনিস্ট–খ্যাত আমির খান অভিনীত কুস্তিগির মহাবীর ফোগটের বায়োপিক ‘দঙ্গল’। দুই খানের যখন এ অবস্থা, তখন উৎসুক সাংবাদিকেরা শাহরুখের কাছে জানতে চান, তিনিও একই পথে হেঁটে কখনো এ ধরনের ছবি করার কথা ভাবছেন কি না। তার উত্তরটা পরিষ্কার—রোমান্টিক নায়কের ভূমিকাতেই তিনি সবচেয়ে স্বচ্ছন্দ বোধ করেন।শাহরুখ বলেন, ‘বরং আমির আর সালমনই কুস্তি নিয়ে থাক। কুস্তিতে ওরা দুজনই যথেষ্ট। আমি কোনোভাবেই কুস্তিগিরের মতো দেখতে নই। আমি রোমান্টিক নায়ক, কুস্তির কিছুই জানি না।’ মুম্বাইয়ের নিজের বাড়ি মান্নাতে ঈদ উদ্‌যাপনে আসা সাংবাদিকদের কাছে এমন মন্তব্য করেন শাহরুখ।প্রসঙ্গত, বর্তমানে মুক্তির অপেক্ষায় শাহরুখের ‘রইস’ ছবিটি। ‘সুলতান’-এর সঙ্গেই ডার্ক থ্রিলার ‘রইস’ মুক্তি পাবে বলে প্রথমে ঠিক করা হয়েছিল। কিন্তু শাহরুখ শুটিংয়ের সময় চোট পাওয়ায় রিলিজ সামনের বছরের জন্য পিছিয়ে যায়। এমনতিও বলিউডে সাধারণত দুটি বিগ বাজেট ছবি একসঙ্গে মুক্তি পায় না। ২০১৭ সালের ২৬ জানুয়ারি ‘রইস’ মুক্তি পাবে বলে ঠিক হয়। কিন্তু আবার সেই সময় হৃতিকের ‘কাবিল’ রিলিজ করার কথা। হৃতিকের সঙ্গে এ বিষয়ে কথা হয়েছে বলে জানিয়েছেন শাহরুখ।সূত্র: দ্য হিন্দু
