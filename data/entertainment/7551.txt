
স্বল্পদৈর্ঘ্য ছবি ‘অহল্যা’ নিয়ে যত আলোচনা হয়েছে, পূর্ণদৈর্ঘ্য ‘অন্তহীন’ বা ‘মাঝি’ নিয়েও বোধ হয় ঠিক তত আলোচনা হয়নি। রাধিকা আপ্তে যেন স্বল্পদৈর্ঘ্যের রাজকন্যা হয়েছেন। সাহসী কোনো পরিচালক স্বল্পদৈর্ঘ্যে হাত দেওয়ার কথা ভাবলেই কি রাধিকাকে ভেবে নেন একবার! সম্প্রতি পরিচালক শিরীষ কুন্দের তাঁর প্রথম স্বল্পদৈর্ঘ্য ছবি ‘কৃতী’তে রেখেছেন রাধিকাকে। ১৫ মিনিটের ‘কৃতী’ একটি মনস্তাত্ত্বিক থ্রিলার ছবি। তারই তীক্ষ্ণ এক নারী চরিত্রে দেখা যাবে রাধিকাকে। পরিচালক শিরীষ কুন্দের বলেন, ‘ছবিটির জন্য একজন তীক্ষ্ণ ধারালো নারী চরিত্রের প্রয়োজন ছিল। রাধিকা এই চরিত্রের জন্য উপযুক্ত।’ সবকিছু ঠিকঠাক থাকলে আগামী ২২ এপ্রিল মুক্তি পাবে ‘কৃতী’। ছবিতে রাধিকার বিপরীতে অভিনয় করছেন মনোজ বাজপেয়ি। একটি বিশেষ চরিত্রে দেখা যাবে নেহা শর্মাকে। শিরীষের প্রথম ছবি ‘জানে-এ-মন’ মুক্তি পায় ২০০৬ সালে। ইন্ডিয়ান এক্সপ্রেস
