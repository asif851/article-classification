
মা হলেন টিভি ও চলচ্চিত্র অভিনয়শিল্পী সোহানা সাবা। আজ শনিবার সকাল সাড়ে সাতটায় রাজধানী ঢাকার ইবনে সিনা হাসপাতালে চিকিৎসক নাহরীন আখতারের তত্ত্বাবধানে সফল অস্ত্রোপচারের মাধ্যমে ছেলে সন্তানের জন্ম দেন সাবা।মা ও ছেলে দুজনই সুস্থ আছেন বলেন প্রথম আলোকে জানান সাবার স্বামী নির্মাতা মুরাদ পারভেজ। প্রথম সন্তানের বাবা হয়ে দারুণ উচ্ছ্বসিত তিনি। বললেন, ‘বাবা হওয়ার আনন্দ বাবা হওয়ার আগ মুহূর্ত পর্যন্ত বুঝতে পারিনি। এ এক অন্য রকম অনুভূতি, যা বলে প্রকাশ করা সম্ভব না।’সোহানা সাবা ও মুরাদ পারভেজের সন্তানের নাম রাখা হয়েছে স্বরবর্ণ।এদিকে বাবা হওয়ার অনুভূতি প্রকাশ করতে গিয়ে মুরাদ এ-ও বলেন, ‘আমি শুরু থেকেই চেয়েছি একটি সুস্থ সন্তান যেন আল্লাহ আমাকে উপহার দেন। মনে মনে এ-ও ভেবেছি, সন্তানটি যেন তাঁর মায়ের মতোই হয়। আল্লাহ আমার কথা শুনেছেন। স্বরবর্ণ দেখতে পুরোপুরি তার মায়ের মতো হয়েছে। সবার কাছে মা ও ছেলের জন্য দোয়া কামনা করছি।’সম্প্রতি সোহানা সাবা অভিনীত নতুন চলচ্চিত্র বৃহন্নলা ঢাকাসহ দেশের বিভিন্ন প্রেক্ষাগৃহে মুক্তি পায়। এই ছবির মধ্য দিয়ে পাঁচ বছর পর বড় পর্দায় ফেরেন সাবা। বৃহন্নলা ছবির পরিচালক মুরাদ পারভেজ।
