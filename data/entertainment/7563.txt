
৭০-এ পা রাখলেন বাংলাদেশের প্রখ্যাত নাট্যশিল্পী রেখা আহমেদ। ১৮ অক্টোবর এ উপলক্ষে নিউইয়র্কের নাট্যশিল্পীদের অংশগ্রহণে আয়োজন করা হয় এক অনাড়ম্বর জন্মদিন। বাঙালি-অধ্যুষিত জ্যাকসন হাইটসের একটি বাঙালি রেস্তোরাঁয় শিল্পীকে ঘিরে গল্পে, কথকতায় মেতে ওঠেন তাঁরা। অন্যদের সঙ্গে এই অনুষ্ঠানে যোগ দেন তাঁর স্বামী সাংবাদিক মঞ্জুর আহমেদ ও পৌত্র সদ্য আফগানিস্তান-ফেরত মার্কিন সেনাবাহিনীর মেরিন ধ্রুব আহমেদ।২০০১ সাল থেকে রেখা ও মঞ্জুর আহমেদ নিউইয়র্কে বসবাস করছেন। তিনি বাংলাদেশ টেলিভিশনের নাট্যশিল্পী হিসেবে অসংখ্য নাটকে অংশগ্রহণ করেন। রেখা আহমেদের পরিচালনায় ও অংশগ্রহণে নিউইয়র্কে বেশ কয়েকটি নাটক মঞ্চস্থ হয়েছে। এই শহরের গ্রুপ থিয়েটার ঢাকা ড্রামার তিনি অন্যতম প্রতিষ্ঠাতা। তাঁর শিল্পী ও ব্যক্তিজীবনের নানা ঘটনার সরস কাহিনি শুনিয়ে রেখা আহমেদ নিকট বন্ধুজন ও শুভানুধ্যায়ীদের সঙ্গে জন্মদিনের আনন্দ ভাগাভাগি করে নেন।
