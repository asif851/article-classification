
বলিউড অভিনেতা সঞ্জয় দত্তের জীবন নিয়ে ‘দত্ত’ তৈরি করছেন রাজ কুমার হিরানি। এ সিনেমায় সঞ্জয়ের চরিত্রে অভিনয় করবেন রণবীর কাপুর। এসব তথ্য পাঠক আগেই জেনেছেন। শোনা যাচ্ছিল, আগামী বছর মার্চে এই ছবি মুক্তি দেওয়া হবে। কিন্তু দর্শকদের অপেক্ষা আরও কিছুদিনের জন্য বাড়িয়ে দিলেন পরিচালক। সিদ্ধান্ত হয়েছে, আগামী ঈদুল ফিতরেই ছবিটি মুক্তি দেওয়া হবে।
ঈদ, দেওয়ালি ও বড়দিনে সাধারণত বলিউডের বড় বাজেটের ছবিগুলো মুক্তি দেওয়া হয়। আর ‘দত্ত’ ছবিটি শুধু বাজেটেই বড় নয়। বড় নায়কের জীবনীনির্ভর এই ছবি নিয়ে দর্শকদের আগ্রহেরও তো কমতি নেই। এ ছবিতে সঞ্জয়ের জীবনের তিনটি পর্যায় দেখানো হবে। আর তিনটি বয়সের জন্য রণবীরের নিতে হচ্ছে আলাদা তিনটি লুক। এ জন্য এই অভিনেতাকে অনেক ওজন বাড়াতে হয়েছে। এমনকি চুলও বড় করেছেন তিনি। এই ছবিতে সঞ্জয়ের লুকে রণবীরের ফাঁস হয়ে যাওয়া ছবি দেখে সিনেমাটির প্রতি ভক্তদের আগ্রহ যেন আরও বেড়ে গেছে।
তবে, সামনের বছর ঈদে দর্শকেরা একটু ভিন্নতার স্বাদ পেতে যাচ্ছেন। কারণ, বলিউডে ঈদ মানেই সালমান খানের ছবি। এবার যেমন এই অভিনেতার ‘টিউবলাইট’ মুক্তি পেয়েছে। এর আগে মুক্তি পেয়েছিল তাঁর ‘বজরঙ্গি ভাইজান’, ‘ওয়ান্টেড’ ও ‘সুলতান’। কিন্তু প্রতিবারের ঈদের ছবির তুলনায় সাল্লুর এবারের ছবির সফলতার হার অনেক কম। যদিও এ ছবিটিও এ বছরের বহুপ্রতীক্ষিত এক ছবি ছিল।
‘দত্ত’ ছবিতে বিভিন্ন চরিত্রে অভিনয় করছেন মনীষা কৈরালা, দিয়া মির্জা, সোনম কাপুর, পরেশ রাওয়াল প্রমুখ। এটি দর্শকদের প্রত্যাশা কতটা পূরণ করতে পারে, এবার তা-ই দেখার পালা। বলিউড হাঙ্গামা।
