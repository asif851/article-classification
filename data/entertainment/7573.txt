
হলিউডের ‘স্টার ওয়ার’ সিনেমা সিরিজের নতুন ছবির আগাম টিকি​ট কিনতে যুক্তরাজ্যের দর্শকেরা গতকাল সোমবার রীতিমতো হামলেই পড়েছিলেন এ ছবির টিকিট বিক্রির ওয়েবসাইটের ওপর। অগ্রিম টিকিটের চাহিদা এত বেশি ছিল যে, অতিরিক্ত ব্যবহারকারীর চাপ সামলাতে না পেরে অনলাইনে আগাম টিকিট বিক্রির ওয়েবসাইট সাময়িকভাবে ধসেই গিয়েছিল। আসছে ডিসেম্বরে মুক্তি পাচ্ছে হলিউডের ‘স্টার ওয়ার’ সিরিজের নতুন ছবি ‘স্টার ওয়ার দ্য ফোর্স অ্যাওয়াকেনস’।
টিকিট বিক্রির দুই সংস্থা ওডেন এবং পিকচারহাউস জানিয়েছে, সোমবার টিকিটের চাহিদা ছিল ‘অভূতপূর্ব’। প্রতিষ্ঠানটির দাবি, প্রথম ৯০ মিনিটে তারা বিক্রি করেছে ১০ হাজার টিকিট।প্রতিষ্ঠানের একজন মুখপাত্র এ প্রসঙ্গে বলেছেন, ‘অগ্রিম টিকিট বিক্রির এমন ঘটনা এ বছর এই প্রথমবারের মতো ঘটল।’ তিনি আরও বলেন, ‘এত টিকিট বিক্রি হতে সাধারণত এক সপ্তাহ লাগে।’গতকাল ১৯ অক্টোবর জে জে আব্রামসের বহুল প্রতীক্ষিত এ ছবির পোস্টার প্রকাশ করেছে স্টুডিও ডিজনি। এর ঠিক কিছুক্ষণ পরেই এ ছবির অগ্রিম টিকিট কেনার জন্য হুড়োহুড়ি পড়ে যায়।অনেকে মনে করছেন ডেইজি রিডলে, জন বয়গার মতো ব্রিটিশ তারকাদের উপস্থিতির কারণেই যুক্তরাজ্যে টিকিটের জন্য এই তোলপাড়।১৭ ডিসেম্বর যুক্তরাজ্যে মুক্তি পাবে স্টার ওয়ার সিরিজের ৭ম ছবি ‘স্টার ওয়ার দ্য ফোর্স অ্যাওয়াকেনস’ ছবিটি। দ্য গার্ডিয়ান।
