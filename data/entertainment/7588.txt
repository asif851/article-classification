
‘মিস ওয়ার্ল্ড বাংলাদেশ’ নির্বাচন নিয়ে অভিযোগ উঠেছে—এ খবর এখন সবার জানা। আয়োজকদের পক্ষ থেকে বলা হচ্ছে, অনুষ্ঠানের উপস্থাপক ভারত থেকে আসা শিনা চৌহান ভুল নাম ঘোষণা করেছেন। জান্নাতুল নাঈমের নাম না বলে তিনি নাকি জান্নাতুল সুমাইয়ার নাম ঘোষণা করেছেন। এদিকে কয়েকজন বিচারক প্রথম আলোকে বলেছেন, তাঁদের নম্বরে নাকি জেসিয়া ইসলাম প্রথম। গতকাল শনিবার সকাল থেকে শিনা চৌহানের সঙ্গে যোগাযোগের চেষ্টা করা হয়। আজ রোববার দুপুরে প্রথম আলোর সঙ্গে কথা বলেন শিনা চৌহান। তখন তিনি একটি স্বল্পদৈর্ঘ্য সিনেমার শুটিং করছিলেন।
কোথায় শুটিং করছেন? মুম্বাইয়ের ভারসোভা সমুদ্রসৈকত এলাকায় শুটিং করছি। পাঁচ মিনিটের এই স্বল্পদৈর্ঘ্য সিনেমার নাম ‘রাবিশ’। এটা ইউটিউব আর বিভিন্ন উৎসবের কথা মাথায় রেখে বানানো হচ্ছে। ভারতের মানুষের মধ্যে পরিষ্কার-পরিচ্ছন্নতা নিয়ে সচেতনতা তৈরি করার জন্য এই সিনেমাটি তৈরি হচ্ছে।
এই সিনেমায় আপনার সহশিল্পী কে? ভারসোভা এলাকায় অ্যাফ্রো শাহ নামের একজন ব্যক্তি পরিচ্ছন্নতা অভিযান শুরু করেছিলেন। সারা ভারতে তিনি এই কাজের জন্য খুব বিখ্যাত। তিনি আমাদের এই স্বল্পদৈর্ঘ্য সিনেমায় অভিনয় করছেন। অমিতাভ বচ্চন, শাহরুখ খান এবং আরও অনেকে তাঁর এ উদ্যোগের প্রশংসা করেছেন। আরও আছেন প্রতীক কুঠারি নামের একজন অভিনেতা। ছবিটি পরিচালনা করছেন মিস্টার স্কট।
সচেতনতামূলক কাজে অংশ নিতে পেরে কেমন লাগছে? আমি সামাজিক সচেতনতামূলক কাজ করতে খুবই পছন্দ করি। বাণিজ্যিক ধারার সিনেমাই বলুন আর আর্ট ঘরানার, আমি সব সময় চাই ইতিবাচক বার্তা যেন কাজের মাধ্যমে সবাইকে দিতে পারি। আমি এমনিতে খুব বেশি কাজ করি না, যা-ও কিছু কাজ করি, তা যেন অনেক মানুষকে স্পর্শ করে, সেই চেষ্টা করি। এই তো এবার ঢাকায় ‘মিস ওয়ার্ল্ড বাংলাদেশ’ প্রতিযোগিতার গ্র্যান্ড ফিনালে একটি নাচ করেছিলাম। নানা প্রতিবন্ধকতার মধ্যে একজন নারী যাতে নিজেকে মেলে ধরতে পারেন, সেই বার্তা দেওয়ার চেষ্টা করেছি। এই নাচের আগে আমি বাংলাদেশের সংস্কৃতির কথা মাথায় রেখেছি। কোরিওগ্রাফিতে সোহাগ ও কিবরিয়া চঞ্চল অনেক সহযোগিতা করেছেন।
এবার ‘মিস ওয়ার্ল্ড বাংলাদেশ’ প্রসঙ্গ। আয়োজকেরা বলেছেন, আপনি ভুল নাম ঘোষণা করেছেন? আমি পরিষ্কারভাবে বলতে চাই, আমাকে যে নাম ঘোষণা করতে বলা হয়েছে, তা-ই আমি ঘোষণা করেছি। আমার সঙ্গে গতকাল শনিবার আয়োজকেরা যোগাযোগ করেছেন। তাঁরা বলেছেন, একটা সংবাদ সম্মেলনের মাধ্যমে তাঁরা পুরো বিষয়টি সবার কাছে পরিষ্কার করবেন।
আপনার পর যখন আয়োজক অন্তর শোবিজের চেয়ারম্যান স্বপন চৌধুরী নতুন নাম ঘোষণা করলেন, তখন আপনি মঞ্চের পাশে ছিলেন। আপনাকে ওই সময় বিমর্ষ দেখাচ্ছিল।আমি আসলে তখন কনফিউজড ছিলাম। তবে আমার ঘোষণায় কোনো ভুল ছিল না। প্রথম থেকে আমাকে যা বলা হয়েছিল, তা-ই অনুসরণ করেছি। যে নামটা দেওয়া হয়েছে, সেটাই আমি ঘোষণা করেছি। পরে যেটা হয়েছে, সেটা আসলে আয়োজকদেরই কনফিউশন। তবে আয়োজকদের মধ্যে যে কনফিউশন ছিল, তা তাঁরা পরিষ্কার করে দেবেন বলে আমাকে জানিয়েছেন।
আপনাকে এখন কোথায় বেশি থাকতে হচ্ছে? আমি কলকাতার মেয়ে। কিন্তু মুম্বাইয়ে এখন আমার অনেকগুলো কাজ। তাই এখানে সময় দিতে হচ্ছে বেশি।

