
অভিনয়ের পাশাপাশি প্রযোজনাতেও জড়িয়েছেন শাকিব খান। সেখানেও চেষ্টা করছেন ভিন্নতা আনার। ভিন্নতা আর নতুনত্বের জন্যই সিদ্ধান্ত নিয়েছেন তাঁর প্রযোজিত ছবির লোকেশন বদলানোর। তাই ইউরোপ মিশনে নামছেন শাকিব। অন্তত ছবির লোকেশনে হলেও।বাংলাদেশের চলচ্চিত্রে এক দশকের বেশি সময় ধরে অভিনয় করছেন শাকিব খান। এই সময়ে শাকিব উপহার দিয়েছেন অসংখ্য ব্যবসাসফল চলচ্চিত্র। চলচ্চিত্রশিল্পের কথা চিন্তা করে শুরুর দিকে একের পর এক ছবিতে অভিনয় করে গেছেন। অবশ্য শাকিব সে অবস্থান থেকে ইদানীং সরেও এসেছেন। এখন চলচ্চিত্রের কাজ হাতে নিচ্ছেন বুঝেশুনে। বছরে চার-পাঁচটির বেশি ছবিতে অভিনয় করবেন না বলেও জানিয়ে দিয়েছেন ঢাকাই চলচ্চিত্রের ব্যস্ত এই নায়ক। মনোযোগ দিচ্ছেন ছবি প্রযোজনায়। এরই মধ্যে প্রযোজক সমিতিতে শাকিব খান তাঁর নিজের প্রযোজনা প্রতিষ্ঠানের নামও নিবন্ধন করেছেন। এসকে ফিল্মসের ব্যানারে শাকিব খান প্রযোজিত ছবি নিয়ে এখন থেকে নানা হিসাব-নিকাশ করা শুরু করে দিয়েছেন। অভিনয়ে সফল এই অভিনেতা প্রযোজনায় এসেও সফল হতে চান। আর তাই ছবির গল্প, পরিচালক, শুটিং লোকেশন থেকে শুরু করে সবকিছুতে নতুনত্ব রাখার ব্যাপারে সজাগ তিনি।
প্রথম আলো ডটকমকে শাকিব বলেছেন, ‘আমার প্রথম প্রযোজিত ছবিতে লোকেশনের দিক থেকে বাংলাদেশের দর্শক নতুন কিছু দেখতে পাবেন। এত দিন পর্যন্ত আমাদের দেশের ছবিগুলো মালয়েশিয়া, সিঙ্গাপুর, থাইল্যান্ড ও ভারতের কিছু জায়গায় শুটিং হয়েছে। কিন্তু আমার প্রযোজিত প্রথম ছবিটি আমি ইউরোপে করার সিদ্ধান্ত চূড়ান্ত করেছি। এরই মধ্যে আমি কিছু লোকেশনের ব্যাপারে খোঁজখবর নিয়েছি। আমি চাইব, বাংলাদেশের দর্শক যেন আবার নতুন করে বাংলা ছবির প্রতি আগ্রহী হয়ে ওঠে, যা অবশ্য এরই মধ্যে শুরুও করেছে।
শুধু লোকেশনের ক্ষেত্রে নয়, নায়িকা নির্বাচনের ক্ষেত্রেও শাকিব প্রযোজিত ছবিতে চমক থাকবে বলে জানান তিনি। শাকিব বলেন, ‘আমার প্রযোজিত ছবিতে দুজন নায়িকা থাকবে। কোনোটিই এখনো চূড়ান্ত করা হয়নি। তবে দুই নায়িকার ক্ষেত্রে চমক যে থাকবে, এটা কিন্তু নিশ্চিত।’
শাকিব প্রযোজিত প্রথম ছবির গল্প ও চিত্রনাট্যের কাজ এরই মধ্যে শুরু হয়ে গেছে। এ ব্যাপারে শাকিব বলেন, ‘চিত্রনাট্য পুরোপুরিভাবে তৈরি হওয়ার পর নায়িকার ঘোষণাটি দেব। আর আমার ছবিটি পরিচালনা করবেন অসংখ্য ব্যবসাসফল ছবির নির্মাতা বদিউল আলম খোকন। তাঁর পরিচালনায় গত ঈদে আমার “মাই নেম ইজ খান” ছবিটিও ব্যবসায়িকভাবে সফলতা পেয়েছে।
