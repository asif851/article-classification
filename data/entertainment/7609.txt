
ভাবা যায়? মাত্র পাঁচ মিনিটেই সব শেষ হয়ে গেল। তা-ও একটি-দুটি নয়, ১৫ হাজার টিকিট। আগামী ৯ ডিসেম্বর ফ্রান্সে কনসার্ট করবেন আমেরিকান পপতারকা ম্যাডোনা। সেই উদ্দেশ্যে ৫১ ইউরো থেকে শুরু করে ২০৫ ইউরো মূল্যের ১৫ হাজার টিকিট বিক্রির জন্য বাজারে ছাড়া হয়। আর বিক্রি শুরুর মাত্র পাঁচ মিনিটের মধ্যেই শেষ হয়ে যায় সব টিকিট। সোমবার এমনটাই জানান কনসার্টের আয়োজকেরা।৫৬ বছর বয়সী এই কিন্নরকণ্ঠী সংগীতশিল্পী বাজারে আনছেন তাঁর নতুন গানের অ্যালবাম। নাম রেবেল হার্ট। মূলত নতুন অ্যালবামের প্রচারণার জন্যই তিনি কিছু পরিকল্পনা মাথায় রেখেছেন। ফ্রান্সের কনসার্টটিও এই পরিকল্পনারই অংশ।তিন বছর পর ফ্রান্সে গাইবেন ম্যাডোনা। তাই এ নিয়ে সে দেশের ম্যাডোনা ভক্তদের উচ্ছ্বাসের কমতি নেই। ২৯ আগস্ট থেকে ম্যাডোনা উত্তর আমেরিকা ও ইউরোপের বেশ কিছু স্থানে রেবেল হার্ট-এর প্রচারণার কাজ শুরু করবেন। বের হবেন টুরে। তাঁর হাতে এখন মোট ৩৫টি কনসার্টের ডাক আছে। তবে এভাবেই যদি প্রতিটি কনসার্টে এমন দর্শক সাড়া মেলে, তাহলে তো কনসার্ট দিয়েই বছরের পর বছর দিব্যি কাটিয়ে দিতে পারবেন এ পপসম্রাজ্ঞী। এএফপি
