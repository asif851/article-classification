
জনপ্রিয় বিজ্ঞাপনচিত্র নির্মাতা অমিতাভ রেজা চৌধুরী আজ মঙ্গলবার ফেসবুকে একটা পোস্ট দিয়েছেন, ‘অনেক দিন পর মিমি আপার সাথে...।’ সঙ্গে রয়েছে কেয়া লেমন ডিটারজেন্ট পাউডারের একটি বিজ্ঞাপনচিত্র। একেবারেই ভিন্ন ভাবনা নিয়ে তৈরি হয়েছে তা। এতে অভিনয় করেছেন শহীদুজ্জামান সেলিম ও আফসানা মিমি।এ প্রসঙ্গে কথা হয় আফসানা মিমির সঙ্গে। মিমি জানিয়েছেন, ১৫ বছর পর বিজ্ঞাপনচিত্রে কাজ করেছেন তিনি। সর্বশেষ কাজ করেছিলেন বসুন্ধরা আবাসিক এলাকার একটি বিজ্ঞাপনচিত্রে।মিমি বলেন, ‘আমি তো নাটক, চলচ্চিত্র আর এখন নিজের ইনস্টিটিউট নিয়ে ব্যস্ত। নানা কারণে এত দিন বিজ্ঞাপনচিত্রে কাজ করা হয়নি। এবার কেয়া থেকে আমাকে কাজটির ব্যাপারে প্রস্তাব দেওয়া হয়। তারপর নির্মাতা অমিতাভ রেজা চৌধুরী; আমার খুবই পছন্দের। আবার হাতে একটু সময়ও ছিল। সব মিলিয়ে রাজি হয়ে গেলাম।’গত ৩ ও ৪ মার্চ বিজ্ঞাপনচিত্রটির শুটিং হয়েছে কালিয়াকৈরে।
