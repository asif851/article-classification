
‘গুজারেশ’ মুক্তি পেয়েছিল ২০১০ সালে। এই ছবিই ঐশ্বরিয়া রাই বচ্চন অভিনীত সর্বশেষ ছবি ছিল। এর পরের বছরের নভেম্বরে মা হন তিনি। একমাত্র মেয়ে আরাধ্যকে সময় দেওয়ার জন্য অভিনয় থেকে দীর্ঘ বিরতি নেন ৪১ বছর বয়সী এ তারকা অভিনেত্রী। পাঁচ বছর বিরতির পর ‘জাজবা’ ছবির শুটিং শুরু করেছেন অ্যাশ। কাজের শত ব্যস্ততার মাঝেও মেয়ে আরাধ্যর পেছনে পর্যাপ্ত সময় ব্যয় করছেন তিনি। আরাধ্যকে স্কুলে নিয়ে যাওয়া, নিয়ে আসা থেকে শুরু করে কাজ শেষে বাড়ি ফিরে মেয়েকে সময় দিচ্ছেন। এমনকি ছবির সেটেও আরাধ্যকে সঙ্গে রাখছেন ঐশ্বরিয়া।এ প্রসঙ্গে অ্যাশের কাছের একটি সূত্রের বরাতে হিন্দুস্তান টাইমস জানিয়েছে, আগের তুলনায় বর্তমানে অনেক আগেই ঘুম থেকে জেগে উঠছেন ঐশ্বরিয়া। বাড়িতেই মেকআপ ও চুল ঠিকঠাক করে মেয়েকে স্কুলে নামিয়ে দিয়ে ছবির সেটে ছুটছেন। আবার শুটিং থেকে বিরতি নিয়ে আরাধ্যকে স্কুল থেকে উঠিয়ে নিয়ে মায়ের বাড়িতে দিয়ে আসছেন। এ ছাড়া মাঝেমধ্যে ছবির সেটেও আরাধ্যকে সঙ্গে রাখছেন। তবে পর্যাপ্ত নিরাপত্তা আছে এবং আরাধ্য নিরাপদে থাকবে, এমনটা নিশ্চিত হওয়ার পরই কেবল মেয়েকে ছবির সেটে নিয়ে যাচ্ছেন অ্যাশ।কয়েক দিন ধরে ঐশ্বরিয়ার ওপর দিয়ে বেশ ধকল যাচ্ছে। কারণ ছবির কঠিন কিছু দৃশ্যের শুটিং করছেন তিনি। এ জন্য তাঁকে প্রচণ্ড ব্যস্ত থাকতে হচ্ছে। তার পরও আরাধ্য যাতে মায়ের অভাব অনুভব না করে, তার সব রকম চেষ্টাই করছেন অ্যাশ। শুটিং শেষ হওয়া মাত্রই তড়িঘড়ি করে মেয়ের কাছে ছুটছেন এবং প্রচুর সময় মেয়ের সঙ্গে কাটাচ্ছেন।সম্প্রতি পদ্মবিভূষণ সম্মাননা নিতে দিল্লি গিয়েছিলেন অমিতাভ বচ্চন। সে সময় তাঁর সঙ্গে ছিলেন পুত্রবধূ ঐশ্বরিয়া। পরদিনই মুম্বাই ফেরেন অ্যাশ। আরাধ্যকে স্কুলে পৌঁছে দিয়ে ছবির সেটে ছুটে যান তিনি।সঞ্জয় গুপ্ত পরিচালিত ‘জাজবা’ ছবির প্রধান একটি চরিত্রে অভিনয় করছেন ঐশ্বরিয়া। ছবির অন্য অভিনয়শিল্পীদের মধ্যে আছেন ইরফান খান, শাবানা আজমি, অনুপম খের, জ্যাকি শ্রফ প্রমুখ। এ ছাড়া অতিথি চরিত্রে দেখা যাবে জন আব্রাহামকে। ‘জাজবা’ মুক্তি পাবে চলতি বছরের ৯ অক্টোবর।
আরও পড়ুন:বড় পর্দায় ফিরতে প্রস্তুত ঐশ্বরিয়া রাই
