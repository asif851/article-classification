
ছাগলের দড়ি হাতে প্রেমিকার বাড়িতে ছুটলেন মিশু। উদ্দেশ্য তাঁকে চমকে দেওয়া। ঈদুল আজহার উপহার চেয়েছেন প্রেমিকা শাহতাজ। তাঁকে ব্যতিক্রম কিছু উপহার দিতে হবে। ভেবে বের করলেন, কেউ তাঁর প্রেমিকাকে ছাগল উপহার দেয় না। কোরবানির ঈদে এর থেকে ভালো উপহার আর কি হতে পারে?ঈদুল আজহার আগেই দেখা যাবে ‘গিফট’ নামের এমন একটি স্বল্পদৈর্ঘ্য চলচ্চিত্র। তাতে অভিনয় করেছেন অভিনয়শিল্পী মিশু সাব্বির ও মডেল শাহতাজ। প্রেমিকা ঈদের উপহার চাইলে মিশু বলেন, ‘তোমারে এমন গিফট দেব, যা কোনো প্রেমিক কোনো দিন কোনো প্রেমিকাকে দেয়নি।’ ঈদের আগের দিন মিশু দুটি ছাগল নিয়ে হাজির হন প্রেমিকার বাসায়। একটি সাদা, অন্যটি কালো। ছাগলের সঙ্গে দুটি বাচ্চা। ছাগল দেখে শাহতাজ হতবাক! মিশু বলেন, ‘সাদা ছাগলটা আমি আর কালোটা তুমি।’ মিশু জানালেন, শুটিংয়ের জন্য ছাগলগুলো ভাড়া নেওয়া হয়েছে। শুটিং শেষে জবাই করে খেয়ে ফেলার ইচ্ছে ছিল। শেষ পর্যন্ত তা করা হয়নি।স্বল্পদৈর্ঘ্য চলচ্চিত্র ‘গিফট’-এর চিত্রনাট্য ও পরিচালনা করেছেন আরিফ এ আহনাফ। ঈদুল আজহার আগে আরটিভি ও ইউটিউবে দেখা যাবে স্বল্পদৈর্ঘ্য এ ছবিটি।
