
ছোট পর্দায় একসঙ্গে অভিনয় করলেও, এবারই প্রথম বড় পর্দায় জুটি বেঁধে অভিনয় করেছেন শখ ও নিলয়।  আগামী ২৯ আগস্ট ঢাকাসহ সারাদেশে মুক্তি পেতে যাচ্ছে এই জুটির প্রথম চলচ্চিত্র ‘অল্প অল্প প্রেমের গল্প’।  প্রথম সপ্তাহে ছবিটি অন্তত ১০০টি হলে মুক্তি দেওয়া হবে বলেই জানিয়েছেন এর পরিচালক সানিয়াত। ছবিটির মাধ্যমে চলচ্চিত্র পরিচালক হিসেবে আত্মপ্রকাশ করতে যাচ্ছেন তিনি।‘অল্প অল্প প্রেমের গল্প’ ছবির প্রধান দুটি চরিত্রে অভিনয় করেছেন শখ ও নিলয়। ছবির অন্যান্য চরিত্রে অভিনয় করেছেন শম্পা রেজা, কাবিলা, শহিদুল আলম সাচ্চু, আন্না, হূদি, শামীম প্রমুখ। এ ছাড়া বিশেষ একটি চরিত্রে অভিনয় করেছেন বাংলা চলচ্চিত্রের প্রখ্যাত খল অভিনেতা মিশা সওদাগর। নিলয় বলেন, ‘মিষ্টি একটি প্রেমের গল্প নিয়ে ছবিটির কাহিনি গড়ে উঠেছে। আশা করছি, ছবিটি দেখে বর্তমান প্রজন্মের সবার অনেক ভালো লাগবে।’ এদিকে নিজের নতুন ছবি নিয়ে শখ দারুণ রোমাঞ্চিত। তিনি বলেন, ‘ছবিটির কাজ করেছিলাম ২০১২ সালে। ওই সময় আমরা সবাই অনেক পরিশ্রম করেছি। শুটিংয়ের অভিজ্ঞতা এককথায় চমত্কার। ছবিটির মুক্তির সময় জানার পর খুব আনন্দ হচ্ছে। আমার বিশ্বাস, দর্শক এই ছবিতে শতভাগ বিনোদন পাবেন।’    নির্মাতা সানিয়াত বলেন, ‘এটি আমার প্রথম চলচ্চিত্র। অনেক ভালোবাসা নিয়ে কাজটি করেছি। ছবিটির মাধ্যমে নতুন সময়ের প্রেমের গল্প বলতে চেয়েছি আমরা। প্রেমের গল্পের নতুন দিনের ছবিও বলা যায় এটাকে। আশা করছি, ছবির গান, দৃশ্যপট, গল্প, অভিনয়—সবকিছুই দর্শকদের ভালো লাগবে। আমার বিশ্বাস, ছবিটি দেখে কেউ হতাশ হয়ে বাড়ি ফিরবেন না।’  
‘অল্প অল্প প্রেমের গল্প’ বিনা কর্তনে সেন্সর ছাড়পত্র পায় গত ২৫ মে। প্রযোজনা প্রতিষ্ঠান সুগার প্রোডাকশনের প্রথম ছবি এটি। সুগার প্রোডাকশনের পক্ষ থেকে এষা ইউসুফ বলেন, ‘ছবির পুরো কাজ শেষ হয়েছে বছর খানেক আগে। কিন্তু দেশের অস্থিতিশীল রাজনৈতিক পরিস্থিতির কারণে তখন ছবিটি মুক্তি দিতে চাইনি। এখন আমরা সম্পূর্ণ প্রস্তুত।’
শখের প্রথম ছবি ‘বলো না তুমি আমায়’ মুক্তি পায় ২০১০ সালে। এম বি মানিক পরিচালিত ছবিটিতে শাকিব খানের বিপরীতে অভিনয় করেছেন শখ। অন্যদিকে নিলয়ের প্রথম ছবি ‘বেইলি রোড’। এ ছাড়া ‘রূপগাওয়াল’, ও ‘ভালোবাসবোই তো’ ছবিতেও অভিনয়ের সুযোগ পেয়েছেন নিলয়। ‘ভালোবাসবোই তো’ ছবিতে বাংলা চলচ্চিত্রের প্রিয়দর্শিনী অভিনেত্রী মৌসুমীর বিপরীতে অভিনয় করছেন নিলয়।
