
সালমান খানের টিউবলাইট ঠিকঠাক জ্বলে উঠতে পারেনি। এ জন্য ক্ষতিপূরণও গুনতে হয়েছে তাঁকে। তাতে কী? সালমানের প্রেম কিন্তু ঠিক জ্বলছে আগের মতোই।
এই তো, মরক্কোতে শুটিং মাত্র শেষ। সালমান খান এখন আবুধাবিতে শুটিং করছেন। সেখানে টাইগার জিন্দা হ্যায় ছবির শেষ দিকের শুটিং চলছে। সঙ্গে আছেন ছবির নায়িকা ও সালমানের সাবেক প্রেমিকা ক্যাটরিনা কাইফ। আর সেখানেই কিনা হাজির হবেন সাল্লু ভাইয়ের রোমানিয়ান প্রেমিকা ইউলিয়া ভান্তুর। আবুধাবিতে সেপ্টেম্বরের প্রথম সপ্তাহের দিকে শুটিং শেষ হবে। সে পর্যন্তই সেখানে থাকবেন তিনি।
কি ভড়কে যাচ্ছেন? সালমান–ভক্তদের আপাতত শান্ত থাকলেও চলছে। ক্যাটরিনা ও ইউলিয়ার মধ্যে ঝগড়াঝাঁটি নেই; বরং বোঝাপড়াটা নাকি বেশ ভালো। দুজনই ভালো করে জানেন, সালমানের জীবনে কেউ কারও জায়গা নিচ্ছেন না। অবশ্য সাল্লু ভাই ও ক্যাট তাঁদের বন্ধুত্বকে নিয়ে গেছেন অন্য মাত্রায়। দুজনের মধ্যে বোঝাপড়াটা দারুণ। শুটিংয়ের ফাঁকে আলাপও চলে তাঁদের।
টাইগার জিন্দা হ্যায় পরিচালনা করেছেন আলী আব্বাস জাফর। কবির খানের এক থা টাইগার ছবির সিক্যুয়াল এটি। ২০১৮ সালে মুক্তি পাবে ছবিটি। এই ছবিতে পাঁচ বছর পর ফের একসঙ্গে অভিনয় করলেন সালমান খান ও ক্যাটরিনা কাইফ।
সূত্র: হিন্দুস্তান টাইমস।
