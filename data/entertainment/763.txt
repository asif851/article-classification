
বেশভূষা ছেলেদের মতোই। চটপটে, চঞ্চল। পাড়ায় পাড়ায় ছেলেদের সঙ্গে মার্বেল, ডাংগুলি খেলা আর আড্ডা দিয়ে দিন কাটে মৃন্ময়ীর। রবীন্দ্রনাথ ঠাকুরের ছোটগল্প ‘সমাপ্তি’র চঞ্চলা সেই তরুণী। শ্রাবণী ফেরদৌসের নাট্যরূপ ও পরিচালনায় সমাপ্তি নামেই এক ঘণ্টার একটি নাটক তৈরি হচ্ছে। সেখানে মৃন্ময়ী চরিত্রে অভিনয় করছেন এই প্রজন্মের অভিনেত্রী সাবিলা নূর।এ ধরনের চরিত্রে কাজ সাবিলার কাছে নতুন অভিজ্ঞতা। আগে এ ধরনের কাজ কখনো করা হয়নি তাঁর। তিনি বলেন, ‘ব্যক্তিজীবনে আমি নিজেও একটু চঞ্চল স্বভাবের। তাই চরিত্রটি করতে বেশ মজা পাচ্ছি। চরিত্রটিও শতভাগ ফুটিয়ে তোলার চেষ্টা করছি।’শুটিংয়ের আগে আগে সমাপ্তি গল্পটি পড়া হয়েছে কি? সাবিলা বলেন, ‘ছোটবেলায় অনেকবার পড়েছি। তবে শুটিংয়ের আগে আগে একাধিকবার নাট্যরূপটি পড়েছি।’শ্রাবণী ফেরদৌস জানান, সমাপ্তি গল্পটি বর্তমান সময়ের সঙ্গে দারুণ মানিয়ে যায়। আর চরিত্রের সঙ্গে সাবিলা নূর। এ কারণেই তাঁকে নেওয়া।নাটকটিতে সাবিলা নূরের বিপরীতে অভিনয় করছেন সজল। পরিচালক জানান, গতকাল থেকে মানিকগঞ্জে সমাপ্তির শুটিং শুরু হয়েছে।
