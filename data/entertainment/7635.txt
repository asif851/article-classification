
‘আর্ট মেকস আস হিউম্যান’ শিল্পী নাজিব তারেকের একটি চলমান অনলাইনভিত্তিক শিল্পকর্ম প্রকল্প । এই প্রকল্পের শিরোনামেই গতকাল রোববার থেকে মোহাম্মদপুরের সিক্স বাই সিক্স গ্যালারিতে শুরু হলো প্রথাগত প্রদর্শনী। এটি প্রকল্পটির প্রথম আয়োজন।গতকাল বিকেলে নতুন এই প্রদর্শনালয়ে প্রদর্শনীটি শুরু হয়। পরিকল্পনা অনুযায়ী পক্ষকালব্যাপী এ প্রদর্শনীতে প্রতিদিন বিকেলে একজন করে শিল্পী ও কবি নাজিব তারেকের শিল্পকর্ম নিয়ে আলোচনা করবেন।গতকাল প্রথম দিনের প্রদর্শনীতে নাজিব তারেকের শিল্পকর্ম নিয়ে আলোচনা করেন ঢাকা বিশ্ববিদ্যালয়ের চারুকলা অনুষদের সাবেক ডিন ও চিত্রশিল্পী আবুল বারক্ আলভী। এ সময় আরও উপস্থিত ছিলেন কান্তিদেব অধিকারী, সায়েদ তারেক রাহমান, দীপ্ততি রানী দত্ত, কৃষ্ণা চট্টোপাধ্যায় প্রমুখ।প্রদর্শনীর সমন্বয়কারী তাইয়ারা ফারহানা তারেক জানান, সামাজিক মাধ্যম ইনস্টাগ্রামে এ প্রজেক্টটির সূচনা হয় ২০১৫ সালের জুলাই মাসে। সেই দিন থেকে এখন পর্যন্ত প্রায় হাজারের বেশি শিল্পকর্ম পোস্ট করেন শিল্পী নাজিব তারেক। তিনি বলেন, ‘এই সিরিজটি একটি কনসেপচুয়াল আর্ট প্রজেক্ট, যেটা এমন একটি বিষয় তুলে ধরে যেটা আমরা দেখেও দেখি না। শিল্পী এই প্রজেক্টটি সাজাতে তাঁর আঁকা অনেক পুরোনো এবং নতুন অলংকরণ ব্যবহার করেছেন। পত্রপত্রিকা ও বইয়ের অলংকরণ আকারে শিল্প আমাদের দৈনন্দিন জীবনে একটি বিশাল অংশ জুড়ে থাকে।’প্রদর্শনীর বাকি দিনগুলো নাজিব তারেকের শিল্পকর্ম নিয়ে আলোচনা করবেন শিল্পী মাহমুদুল হক, রোকেয়া সুলতানা, নিসার হোসেন, শিশির ভট্টাচার্য, লালা রুখ সেলিম, মুস্তাফা জামান, নাসিমুল কবির ডিউক এবং কবি মারুফ রায়হান, শোয়েব জিবরান ও কবির হুমায়ুন।
২৫ মে পর্যন্ত চলবে প্রদর্শনী । প্রতিদিন বিকেল ৪টা থেকে রাত ১০টা পর্যন্ত দর্শনার্থীদের জন্য তা খোলা থাকবে।দৈনিক যুগান্তর এবং জনকণ্ঠের সাবেক প্রধান শিল্পী এবং স্ট্যান্ডার্ড চার্টার্ড ব্যাংকের সাবেক ব্রান্ড মার্কেটিং কনসালটেন্ট নাজিব তারেক ঢাকা বিশ্ববিদ্যালয়, চারুকলা অনুষদের একজন ছাত্র ছিলেন। । সাউথ এশিয়ার প্রথম অনলাইন গ্যালারি ‘জলরং’–এর প্রতিষ্ঠাতা সদস্য শিল্পী নাজিব তারেক। ১৯৮৭ থেকে শুরু করে তিনি দেশি–বিদেশি বহু দলীয় ও একক প্রদর্শনীতে অংশ নিয়েছেন।
