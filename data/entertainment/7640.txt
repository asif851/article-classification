
অভিনয়শিল্পী ও উপস্থাপক ঈশিকা খান বিয়ে করেছেন। বর কায়সার খান (ভিকি) স্থায়ীভাবে আছেন লন্ডনে। সেখানে নিজের গাড়ির ব্যবসা রয়েছে। এ ছাড়া পৈতৃক ব্যবসা শাকুরার ব্যবস্থাপনা পরিচালক তিনি। গতকাল সোমবার রাত আটটা নাগাদ ধানমন্ডি ২৭ নম্বর সড়কে ঈশিকার বাসায় পারিবারিক ভাবে এই অনুষ্ঠান আয়োজন করা হয়। এখানে উপস্থিত ছিলেন দুই পরিবারের ঘনিষ্ঠজনেরা। এরপর রাত দেড়টা পর্যন্ত ছিল মেহেদী অনুষ্ঠান।
বিয়ের পর ঈশিকা বলেন, ‘আমাদের জন্য সবাই দোয়া করবেন।’জানা গেছে, বিয়েতে ঈশিকাকে ৪০ ভরি সোনার গয়না দিয়েছে ভিকির পরিবার। বিয়ের কাবিন ধার্য করা হয়েছে ১০ লাখ টাকা।কাল বুধবার ঈশিকার গায়েহলুদ অনুষ্ঠান। বিয়ের অনুষ্ঠান হবে শুক্রবার আর বৌভাত রোববার। বিয়ের পর গুলশানে শ্বশুরবাড়িতে উঠবেন ঈশিকা। এরপর যাবেন লন্ডনে।
