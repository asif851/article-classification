
শুরু হচ্ছে বিশেষ শিশুদের নিয়ে নির্মিত ধারাবাহিক নাটক ‘মায়ার বাঁধন’। শাহ আসিফুল আবেদের গল্প ভাবনায় নাটকটি রচনা ও পরিচালনা করেছেন সুস্ময় সুমন। আজ থেকে শুরু হয়ে এ নাটকের প্রতি ২৬ পর্ব পর পর দেখা যাবে নতুন গল্প। প্রতি ২৬ পর্বের থাকবে আলাদা নাম। প্রথম পর্বের গল্প একটি সাত-আট বছর বয়সী বিশেষ শিশুর মা–বাবার বিচ্ছেদের গল্প। এ অংশটির নাম দেওয়া হয়েছে ‘মায়ার গল্প’। প্রথম ২৬ পর্বের গল্পে অভিনয় করেছেন ইন্তেখাব দিনার, সৈয়দ হাসান ইমাম, নওশীন, মনিরা মিঠু, মম মোরশেদ, শবনম ফারিয়া, আসিফ স্বরূপ, জেরিন ও শিশুশিল্পী অহনা।নতুন ধরনের এ ধারাবাহিক প্রসঙ্গে নির্মাতা বলেন, ‘বাংলাদেশে এ ধরনের কাজ খুব কম হয়েছে। সামাজিক দায়বদ্ধতা থেকে আমি এই কাজটি করেছি। বিরতিহীন এই ধারাবাহিকটির পরবর্তী গল্পটিও বিশেষ শিশুদের নিয়ে।’তিনি জানান, প্রতি শুক্র ও শনিবার রাত ৯.১৫ মিনিটে বৈশাখী টেলিভিশনে প্রচার হবে ‘মায়ার বাঁধন’।
