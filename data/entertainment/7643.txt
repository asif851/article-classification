
চিত্রনায়িকা বুবলী এ পর্যন্ত তাঁর মুক্তি পাওয়া চারটি সিনেমা নিয়েই বেশ আলোচিত। সব কটি সিনেমায় তিনি নায়ক হিসেবে পেয়েছেন শাকিব খানকে। দেশের সিনেমার সবচেয়ে জনপ্রিয় এই নায়ককে বুবলী ‘সুপারস্টার’ নামে সম্বোধন করেন। জন্মদিনে এই সুপারস্টারের কাছ থেকে কোনো শুভেচ্ছা পেয়েছেন? জানতে চাওয়া হয় তাঁর কাছে। কিছুক্ষণ চুপ থাকার পর বুবলী বললেন, ‘সহশিল্পী হিসেবে তো শুভেচ্ছা জানাবেনই।’ এখনো তিনি শুভেচ্ছা জানাননি? বললেন, ‘সেটা না হয় না-ই বলি।’
আজ ২০ নভেম্বর বুবলীর জন্মদিন। ঢাকা বিশ্ববিদ্যালয়ের এমবিএর শিক্ষার্থী এই নায়িকা গতকাল রোববার দিবাগত রাতে পরিবারের সঙ্গে জন্মদিনের কেক কেটেছেন। তিনি বলেন, ‘জন্মদিনকে ঘিরে কখনোই আমার মধ্যে কোনো উচ্ছ্বাস কাজ করে না। এই দিনটা সব সময় বাবা-মা আর বোনদের সঙ্গে উদ্‌যাপন করি। তবে দুই বছর ধরে সবার অনেক ভালোবাসা, শুভেচ্ছা, সমর্থন আর সহযোগিতা পাচ্ছি। তাতে আমার মুগ্ধতার সীমা ছাড়িয়ে যাচ্ছে।’
আগে শুধু বাবা-মা আর বোনদের নিয়ে জন্মদিনের উদ্‌যাপন করলেও গত দুই বছরে বুবলী আরেকটি নতুন পরিবার পেয়েছেন। এটি হচ্ছে তাঁর চলচ্চিত্র পরিবার। দুই বছরে এই পরিবার তাঁর জীবনটা নাকি বদলে দিয়েছে। বুবলী বলেন, ‘নিজের পরিবারের বাইরে এখন চলচ্চিত্র পরিবারের কাছ থেকে প্রচুর ভালোবাসা পাচ্ছি। এর মাত্রা ক্রমেই বাড়ছে। অনেক গুণী আমাকে দোয়া করছেন। দুই বছরে পাল্টে গেছে আমার জীবন।’
এবার জন্মদিনে বিশেষ কোনো পরিকল্পনা আছে? বুবলী বলেন, ‘পরিবারের বাইরে আমার বন্ধু আর শুভাকাঙ্ক্ষীদের নিয়ে জন্মদিন উদ্‌যাপন করার ইচ্ছা ছিল। কিন্তু আপাতত তা হচ্ছে না।’
একসময় সংবাদ উপস্থাপক ছিলেন বুবলী। এরপর সিনেমায় কাজ করছেন। প্রথম সিনেমা ‘বসগিরি’ দিয়ে রীতিমতো বাজিমাত করে দেন এই নায়িকা। ‘মেরিল-প্রথম আলো পুরস্কার ২০১৬’-তে সেরা নবাগত নায়িকার পুরস্কার পেয়েছেন। দেশের সিনেমার জনপ্রিয় এই নায়িকা এখন ‘চিটাগাইঙ্গা পোয়া, নোয়াখাইল্লা মাইয়া’ ছবির শুটিং করছেন। এই ছবিতে তাঁর নায়ক শাকিব খান। সামনে শাকিব খানের প্রযোজনা প্রতিষ্ঠান থেকে নির্মিত নতুন সিনেমা ‘প্রিয়তমা’তে অভিনয় করবেন।
