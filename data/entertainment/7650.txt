
সম্পর্ক ভেঙে যাওয়ার পর থেকে তাঁরা দুজন একে অপরের ছায়াও মাড়াতেন না। সেটা ২০১২ সালের শেষের দিকের কথা। কিন্তু ২০১৫ সালের জুনের শেষে এসে আলোচিত জুটি শখ ও নিলয়ের সেই শীতল সম্পর্কের বরফ মনে হয় গলছে। আবারও জুটি হয়ে অভিনয় শুরু করেছেন শখ ও নিলয়।
দীর্ঘ বিরতির পর এই দুই অভিনয়শিল্প আবার জুটি বেঁধেছেন নাটকে। কৌশিক শংকর দাশের রচনা ও পরিচালনায় নাটকটির নাম ওয়ান ফাইন ডে। এই নাটকটিতে অভিনয়ের মাধ্যমে এবারই প্রথম কৌশিক শংকর দাশের পরিচালনায় কাজ করলেন শখ।প্রথম আলোর সঙ্গে আলাপে শখ বলেন,‘অনেক পরিচালকের সঙ্গে আমার কাজ করার সুযোগ হয়েছে। কেন জানি কৌশিক দার সঙ্গে কাজ হচ্ছিল না। এটা নিয়ে আফসোসও হতো। আমার খুব ইচ্ছে ছিল তাঁর পরিচালনায় কাজ করার। অবশেষে সে সুযোগটা পেলাম। আফসোস দূর হলো। আর ভালো লেগেছে, সহশিল্পী হিসেবে বন্ধু নিলয়কে পাওয়া।’নতুন করে সম্পর্কের জোড়া লাগা প্রসঙ্গে শখ বলেন, ‘মাঝে আমাদের দুজনের মধ্যে ভুল বোঝাবুঝি হয়। এখন আমাদের সেই ভুল ভেঙে গেছে। আমরা এখন আবার কাজ শুরু করেছি। আমরা দুজন এখন আবার খুব ভালো বন্ধু। এ বন্ধুত্ব অটুট থাকবে বলেই আমার বিশ্বাস।’শখের এমন ধরনের মন্তব্যের সঙ্গে একমত নিলয়ও। তিনি বললেন, ‘ভুল-ত্রুটি নিয়েই মানুষ। আমরাও এসবের ঊর্ধ্বে নই। সবচেয়ে বড় কথা হচ্ছে, আমরা দুজনেই নিজেদের ভুল বুঝতে পেরেছি। সবকিছুর ওপরে আমরা ভালো বন্ধু। এই সম্পর্কটাকে আমরা সামনের দিকে এগিয়ে নিয়ে যেতে চাই।’কৌশিক শংকর দাশের নাটক ছাড়া শখ-নিলয় এই মুহূর্তে আরও দুটি নাটকে কাজ করছেন। যে নাটকগুলো ঈদেই প্রচারিত হবে। কিছুদিন আগে এই জুটি একটি বিজ্ঞাপনচিত্রেও অভিনয় করেছেন। সেটির প্রচারও খুব শিগগিরই শুরু হবে বলে জানালেন শখ-নিলয়।২০১২ সালের মাঝামাঝি সময়ে সোহেল আরমানের নাটকে শেষ জুটি হয়ে অভিনয় করেছিলেন শখ ও নিলয়। তবে এ জুটির প্রথম নাটকটি ছিল রুপার শেষ কথা। যেটি প্রচারিত হয় ২০১১ সালে।শোবিজের আলোচিত দুই মুখ শখ ও নিলয় প্রথম জুটি হন মুঠোফোন সেবাদাতা প্রতিষ্ঠান বাংলালিংকের একটি বিজ্ঞাপনচিত্রে। প্রথম বিজ্ঞাপনচিত্রে তাঁরা বাজিমাত করেন। এরপর নাটক ও বিভিন্ন প্রতিষ্ঠানের স্থিরচিত্রের মডেল হন তাঁরা। কাজ করেছেন অসংখ্য স্টেজ শোতেও। সানিয়াত হোসেনের পরিচালনায় অল্প অল্প প্রেমের গল্প ছবিতেও তাঁরা জুটি হন। কাজের সুবাদে তাঁদের মধ্যে তৈরি হয় বন্ধুত্ব। দুজনের এই বন্ধুত্বের সম্পর্ক একটা সময় সম্পর্ক গড়ায় প্রেমে। কিন্তু শখ-নিলয়ের সেই প্রেম বেশিদিন টেকেনি। একপর্যায়ে তাঁরা দুজন কেউ কারও সঙ্গে কথা পর্যন্ত বলতেন না। এমনকি হতো না তাঁদের চোখ দেখাদেখিও। ছবি মুক্তির কারণে গত বছর তাঁরা দুজন আবার এক হয়েছিলেন। তখন ছিল শুধুমাত্র ছবির প্রচারণার জন্যই।
