
থার্টি ফার্স্ট নাইটে ভারতের বেঙ্গালুরুতে যৌন হয়রানির ন্যক্কারজনক ঘটনায় ক্ষুব্ধ প্রতিক্রিয়া জানিয়েছেন ‘বলিউড বাদশা’ শাহরুখ খান। তিনি এ ঘটনার পরিপ্রেক্ষিতে ছেলেদের ছোটবেলা থেকেই নারীদের সম্মান করতে শেখাতে সব মা-বাবার প্রতি আহ্বান জানিয়েছেন। তাঁর নিজের দুই ছেলে ও এক মেয়ে রয়েছে। আজ রোববার এনডিটিভির অনলাইনের এক খবরে এ তথ্য জানানো হয়।
বলিউডের অন্যতম প্রভাবশালী এই তারকা বলেন, ‘আমি মনে করি, যা হয়েছে তা ভয়ানক অন্যায়। আমরা যারা মা-বাবা, আমাদের উচিত ছোটবেলা থেকেই ছেলেসন্তানকে নারীদের শ্রদ্ধা করতে শেখানো উচিত।’
গত ৩১ ডিসেম্বর নববর্ষের রাতে বেঙ্গালুরুর এমজি রোডে হাজারো মানুষের সমাগম হয়। সেখানে কয়েকজন তরুণী ও নারীর শ্লীলতাহানি করা হয়েছে বলে অভিযোগ উঠেছে। এ ঘটনায় সাহায্যের জন্য চিৎকার করেও কারও সাড়া পাননি নারীরা। আরও অভিযোগ, ঘটনাস্থলে থাকা প্রায় দেড় হাজার পুলিশ নীরব ভূমিকা পালন করেছে।
৫১ বছর বয়সী এই অভিনেতা বলেন, নারীরা ঘরে বা বাইরে যেখানেই কাজ করুন না কেন, তাঁদের সর্বাধিক সম্মান করতে হবে।
শাহরুখ বলেন, ‘আমার হৃদয়ে আমার মেয়ে ও আমার মা যে স্থানে আছে, তেমনি সব নারী ও মেয়েও সেই স্থানটিতে আছে। আমি মনে করি, আমাদের জন্য বিষয়টি অনুধাবন করার এখনই উপযুক্ত সময়। একই সঙ্গে পৃথিবীতে এই নারীরা যে সর্বোচ্চ সম্মানিত, তা নিশ্চিত করার সময়।’ তিন সন্তানের বাবা শাহরুখ বলেন, ‘তাঁরা (নারী) যদি না থাকতেন, তাহলে আমরাও এখানে থাকতাম না। কর্মজীবী নারী, গৃহিণী, পৃথিবীর সব নারীকে শ্রদ্ধা করতে হবে।’
