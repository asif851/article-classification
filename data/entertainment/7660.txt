
অভিনেত্রীদের নিয়ে অশালীন বক্তব্য দিয়ে সামাজিক যোগাযোগের মাধ্যমে তোপের মুখে পড়া দক্ষিণ ভারতের পরিচালক সুরজ অবশেষে দুঃখ প্রকাশ করেছেন।আজ মঙ্গলবার বিবিসি অনলাইনের এক প্রতিবেদনে বলা হয়েছে, পরিচালক সুরজ অভিনেত্রীদের নিয়ে ‘অশালীন’ বক্তব্য দেওয়ায় বেশ চটেছেন দক্ষিণের জনপ্রিয় অভিনেত্রী তামান্না ভাটিয়া। আর এ কারণে ক্ষমা চেয়েছেন ওই পরিচালক।সম্প্রতি সুরজ পরিচালিত ‘কাত্থি সানদাই’ ছবিটি মুক্তি পেয়েছে। ছবিটিতে অভিনেত্রী হিসেবে আছেন ‘বাহুবলী’-খ্যাত তারকা তামান্না ভাটিয়া। ছবিটির প্রচারে গিয়ে পরিচালক বলেছেন, ‘দর্শক টাকা দিয়ে নায়কের মারপিটের দৃশ্য ও নায়িকার গ্ল্যামার দেখতে আসেন। পরিচালক হিসেবে আমি কখনো চাই না যে ছবিতে নায়িকা শাড়িতে ঢাকা থাকুক। যদি সিনেমা দেখার জন্য আমরা টাকা ব্যয় করি, তাহলে আমরা আশা করি, তামান্নাকেও দেখতে গ্ল্যামারাস লাগুক। আর যেকোনো বাণিজ্যিক ছবিতে গ্ল্যামার থাকবেই।’ওই অনুষ্ঠানে সুরজ আরও বলেন, ‘যদি কস্টিউম ডিজাইনার অভিনেত্রীর জন্য হাঁটু পর্যন্ত লম্বা পোশাক নির্বাচন করেন, তাহলে তাঁকে ওই পোশাক ছোট করার জন্য বলা হয়। এতে যদি অভিনেত্রী রেগে যান, তাহলে তাঁকে বলব, দর্শক এসবের জন্য টাকা ব্যয় করেন না।’ইন্ডিয়ান এক্সপ্রেসের এক প্রতিবেদনে বলা হয়েছে, সুরজের বক্তব্যের ওই ভিডিও চিত্র প্রকাশিত হওয়ার পরপরই টুইটারে বিরোধিতা করেন অনেকেই। বেজায় চটে যান তামান্না ভাটিয়াও।এক টুইট বার্তায় তামান্না বলেন, পরিচালক সুরজের ওই বক্তব্যে আহত ও রাগান্বিত হয়েছেন। এ কারণে তাঁকে অবশ্যই ক্ষমা চাইতে হবে। তবে শুধু আমার কাছে নয়, এই ইন্ডাস্ট্রির সব অভিনেত্রীর কাছে তাঁকে ক্ষমা চাইতে হবে। কারণ, আমরা সবাই অভিনেত্রী। আমরা এখানে অভিনয়ের মাধ্যমে দর্শককে আনন্দ দিতে আসি। কোনোভাবেই আমাদের পণ্য করার চেষ্টা করা উচিত নয়।’তামান্না আরও বলেন, ‘আমি এই ইন্ডাস্ট্রিতে ১১ বছর ধরে কাজ করি। যে পোশাকে স্বচ্ছন্দ বোধ করি, আমি সেই পোশাকই পরেছি। ফিল্ম ইন্ডাস্ট্রির একজন দায়িত্ববান মানুষ কীভাবে ওই সস্তা মন্তব্য করতে পারলেন—যে সময়ে “পিঙ্ক” ও “দঙ্গল”-এর মতো সিনেমায় নারীদের ক্ষমতায়ন ও সম্মানের কথা বলা হচ্ছে। তাহলে সুরজ কোন যুগে বাস করছেন?’ তামান্নার এই প্রতিবাদে অনেকেই সমর্থন জানিয়েছেন।এ ঘটনার পর টুইটারে এক বিবৃতিতে ক্ষমা চেয়ে পরিচালক সুরজ বলেন, ‘আমি ওই বক্তব্যের জন্য দুঃখিত। এ কারণে তামান্না ও ইন্ডাস্ট্রির সব অভিনেত্রীর কাছে আমি ক্ষমা চেয়ে নিচ্ছি। কাউকে আঘাত করার ইচ্ছে আমার ছিল না। আমি দুঃখ প্রকাশ করছি এবং আগের মন্তব্য ফিরিয়ে নিচ্ছি।’
