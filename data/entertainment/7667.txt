
শুটিং শুরুর আগেই দশ লাখ রুপি ও সনদ লাভ করেছে মোস্তফা সরয়ার ফারুকীর পরবর্তী ছবি নো ল্যান্ডস ম্যান। দক্ষিণ এশিয়ার ফ্ল্যাগশিপ ইন্ডাস্ট্রি ইভেন্ট ফিল্ম বাজারে সেরা প্রজেক্টের পুরস্কার পায় ছবিটি। ভারতের গোয়ায় গতকাল সোমবার রাতে এ পুরস্কার দেওয়া হয়। আয়োজক ন্যাশনাল ফিল্ম ডেভেলপমেন্ট করপোরেশন অব ইন্ডিয়া।এ প্রসঙ্গে ফারুকী বলেন, ‘প্রজেক্ট মার্কেটে চলচ্চিত্র নির্মাতারা তাঁদের পরবর্তী ছবির গল্প এবং আগের কাজ পাঠান। সেখান থেকে ২৫-৩০টি প্রজেক্ট নির্বাচন করা হয়। তারপর নির্বাচিত ছবির পরিচালকেরা তাঁদের স্ক্রিপ্ট উপস্থাপনা করেন। তা থেকে সেরা প্রজেক্টের পুরস্কার দেওয়া হয়।’ফারুকী জানান, এবার ফিল্ম বাজারে কো-প্রোডাকশন মার্কেটে নির্বাচিত প্রজেক্টের সংখ্যা ছিল ৩০টি। তার মধ্যে উল্লেখযোগ্য ছিল মিরান, আসিম আহলুওয়ালিয়া, সাবিহা সুমার ও আমির বশীরের প্রোজেক্ট।পুরস্কার প্রদান অনুষ্ঠানে ফিল্ম বাজারের বিভিন্ন বিভাগে বিজয়ীদের হাতে পুরস্কার তুলে দেন বিভিন্ন দেশের চলচ্চিত্র–সংশ্লিষ্ট ব্যক্তিরা। এঁরা হলেন ডেরেক ম্যালকম, অ্যান ডেলসেত, পাওলো বার্তলিন ও মার্কো মুলার। এদিকে ফারুকী তাঁর নো ল্যান্ডস ম্যান ছবিতে কারা অভিনয় করবেন, কোথায় এবং কবে থেকে শুটিং শুরু হবে, তা চমক হিসেবে রাখতে চাচ্ছেন বলে জানা গেছে। 
