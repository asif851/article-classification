
ডলস হাউস ধারাবাহিক নাটকের কথা মনে আছে? বছর সাতেক আগে নিয়মিত প্রচার হতো এটিএন বাংলায়। পরিচালক ছিলেন আফসানা মিমি ও বদরুল আনাম সৌদ। ডলস হাউস ছিল নয়জন নারীর গল্প—তাঁদের বন্ধুত্ব, আড্ডা, হাসিকান্না, ব্যক্তিগত ও পারিবারিক জীবন, দুঃখ-কষ্ট, হতাশা, সম্ভাবনা, মান-অভিমান আর খুনসুটি নিয়ে।আবার তৈরি হচ্ছে ধারাবাহিক নাটক ডলস হাউস। তবে এবার নাটকটি তৈরি হচ্ছে এই প্রজন্মের সাত বন্ধুর গল্প নিয়ে। নাম এখনো চূড়ান্ত হয়নি। নির্মাতাদের মতে, হতে পারে ‘ডলস হাউস (সিজন টু)’ কিংবা ‘সাতটি তারার তিমির’। চিত্রনাট্য লিখেছেন নজরুল ইসলাম। পরিচালনা করছেন আফসানা মিমি ও রাকেশ বসু। আর সাত বন্ধুর চরিত্রে অভিনয় করছেন সানজিদা প্রীতি, মৌটুসি বিশ্বাস, মৌসুমী হামিদ, মুমতাহিনা টয়া, শর্মিমালা, স্বর্ণা ও জয়িতা মহলানবীশ।আফসানা মিমি জানান, মৃত্তিকা, শাগুফতা, নন্দিনী, অপর্ণা, জেবা, তমা আর রুমানা সাত বন্ধু। স্কুলজীবনে সবচেয়ে আনন্দময় সময়গুলো একসঙ্গে কাটিয়েছিল। স্কুলে তাদের কমন নাম ছিল ‘সেভেন সামুরাই’। কেউ কেউ আবার ডাকত ‘সপ্তাহ’ কিংবা ‘রংধনু’ বলে। আর তারা নিজেদের ডাকত ‘সপ্তর্ষী’ বলে। তারপর ধীরে ধীরে একজন একজন করে সবাই দূরে সরে যায়। বিচ্ছিন্ন হয়ে যায় সবাই। ব্যস্ত হয়ে পরে নিজেদের জীবন নিয়ে। বিদেশ থেকে এক বন্ধুর ফিরে আসা উপলক্ষে সমবেত হয় সাতজন। এখান থেকে আবার নতুন করে বন্ধুত্বের শুরু। কিন্তু সেই শৈশব-কৈশোরের মানুষগুলো এখন একেবারেই পাল্টে গেছে।জানা গেছে, শিগগিরই এটিএন বাংলায় এই ধারাবাহিকটির প্রচার শুরু হবে।
