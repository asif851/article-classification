
মাতৃত্ব নারীর জীবনে বিশেষ এক অধ্যায়। টিভি নাটকের জনপ্রিয় অভিনয়শিল্পী ফারজানা ছবি শিগগিরই জীবনের এই গুরুত্বপূর্ণ অধ্যায়ে পৌঁছাতে চলেছেন। সবকিছু ঠিক থাকলে এ বছরের নভেম্বরে তাঁর কোলজুড়ে আসবে তাঁর প্রিয়তম সন্তান।মা হতে যাওয়ার এ খবর নিশ্চিত করেছেন অভিনেত্রী ফারজানা ছবি। মা হওয়া প্রতিটি নারীর জীবনেই সবচেয়ে গুরুত্বপূর্ণ অধ্যায়। খুশিতে উচ্ছল ছবি বলেন, ‘এ আমার জীবনের সম্পূর্ণ নতুন এক অভিজ্ঞতা। নতুন অতিথিকে বরণ করে নিতে পরিবারের সবাই অধীর আগ্রহে অপেক্ষা করছি। সবার কাছে দোয়া চাচ্ছি।’ চলতি বছরের এপ্রিল মাসে পারিবারিকভাবে ঢাকা কমার্স কলেজের শিক্ষক তন্ময় সরকারকে বিয়ে করেন ছবি। অনাগত সন্তানের মুখ দেখার জন্য অধীর আগ্রহে অপেক্ষা করছেন ফারজানা ছবি। ১৯৯৮ সালে আবদুল্লাহ আল মামুনের ‘চিঠি’ নাটকের মাধ্যমে ফারজানা ছবির অভিনয়ে অভিষেক হয়। মাঝে কিছুদিন বিরতি দিয়ে আবার অভিনয়ে নিয়মিত হন তিনি। মাতিয়া বানু শুকু পরিচালিত ‘সীমানা পেরিয়ে’ নাটকে অভিনয়ের জন্য সেরা টিভি অভিনয়শিল্পী হিসেবে এ বছর মেরিল-প্রথম আলো পুরস্কারের সমালোচক বিভাগে পুরস্কৃত হয়েছেন ফারজানা ছবি।
