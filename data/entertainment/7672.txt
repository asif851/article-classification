
বছর দশেক আগে তিনি ছিলেন ষোড়শী পপতারকা। মোটামুটি নামও করেছিলেন। তারও আগে মাত্র ১০ বছর বয়সে চলচ্চিত্র ও টেলিভিশনে অভিনয়ের শুরু। প্রথম একক অ্যালবামটির কাটতি কম হলেও তাতে সম্ভাবনার ইঙ্গিত ঠিকই দিয়েছিলেন। তবু একপর্যায়ে তিনি মিউজিক ইন্ডাস্ট্রির প্রতি আগ্রহ অনেকটা হারিয়ে ফেলেন এবং মনোযোগী হন অভিনয়ে। আর তাঁর সে সিদ্ধান্তের যৌক্তিকতা প্রমাণ হলো মাত্র ২৬ বছর বয়সে ‘সেরা চলচ্চিত্র অভিনেত্রী’র শীর্ষ পুরস্কার অর্জনের মধ্য দিয়ে।কথা হচ্ছে সদ্যই অস্কার পুরস্কারজয়ী অভিনেত্রী ব্রি লারসনকে নিয়ে। ৮৮তম অ্যাকাডেমি অ্যাওয়ার্ডস বিজয়ী অভিনেতা লিওনার্দো ডি’ক্যাপ্রিওকে নিয়ে শোরগোল এত বেশি হচ্ছে যে সেরা অভিনেত্রীর স্বীকৃতি পেয়েও লারসন যেন অনেকটা আড়ালেই পড়ে গেছেন। রুম চলচ্চিত্রে অসাধারণ অভিনয়ের জন্য লারসন প্রথমবারের মতো মনোনয়ন পেয়েই জিতে নিয়েছেন বহু কাঙ্ক্ষিত অস্কার পুরস্কার। তিনি টাইটানিক বা রেভেন্যান্ট ছবির লিওনার্দো ডি’ক্যাপ্রিওর মতো প্রথম সারির তারকা নন। মোদ্দাকথা, এত দিন সাধারণ মানুষের মধ্যে খুব কম লোকেই ব্রি লারসন সম্পর্কে জানতেন। তবে হলিউড ইন্ডাস্ট্রির খোঁজখবর যাঁরা নিয়মিত রাখেন, তাঁরা এই তরুণী অভিনয়শিল্পীর সাফল্যে খুব অবাক হননি। কারণ, সম্ভাব্য বিজয়ীর তালিকায় তাঁরা লারসনকেও রেখেছিলেন। আর সুঅভিনেত্রী হিসেবে তিনি গোল্ডেন গ্লোব, স্ক্রিন অ্যাক্টরস গিল্ড অ্যাওয়ার্ড এবং বাফটার মতো বড় বড় পুরস্কার তো আগেই জিতে নিয়েছেন।মনস্তাত্ত্বিক দ্বন্দ্বে পরিপূর্ণ থ্রিলার চলচ্চিত্র রুম-এ লারসনের চরিত্রটি ছিল একজন অপহৃত মায়ের, যিনি বন্দী অবস্থায় একটি পুত্র সন্তানের জন্ম দেন। ওই চরিত্রটি সম্পর্কে লারসনের অভিমত, রুম ছবিতে কাজের মধ্য দিয়ে তিনি অবিবাহিত মায়েদের সম্পর্কে নতুন করে উপলব্ধি অর্জন করেছেন, নিজের মা সম্পর্কেও। কারণ, তিনিও ছিলেন এ রকম একজন একাকী মা।অস্কার অনুষ্ঠানের মঞ্চে পুরস্কার হাতে লারসন নিজের ভক্ত-অনুরাগী ও সমর্থকদের ধন্যবাদ দেন। আর বিজয়ী হিসেবে নিজের নামের ঘোষণা শোনার পর তাৎক্ষণিক প্রতিক্রিয়ায় তিনি বলেন, ‘মনে হচ্ছে বিস্ময়কর কোনো স্বপ্নের দেশে পৌঁছে গেছি আমি।’রুম ছবিতে এক তরুণী মা এবং তাঁর ছোট্ট ছেলেটি বছরের পর বছর ধরে বন্দী জীবন যাপন করেন। লারসনের মতে, এই ছবির মূল চরিত্রে কাজ করাটা ছিল তাঁর কাছে ‘মনস্তাত্ত্বিক এক অন্তর্যাত্রা’। চরিত্রটিকে বাস্তব ও নিখুঁত করে তোলার জন্য নারীর ওপর যৌন নিপীড়নের প্রভাব এবং ব্যক্তির ওপর একাকী বন্দিজীবনের প্রতিক্রিয়া সম্পর্কে জানার জন্য তিনি ছয় মাস ধরে পড়াশোনা করেছেন। ঘণ্টার পর ঘণ্টা আলোচনা করেছেন মনস্তত্ত্ব বিশেষজ্ঞদের সঙ্গে। এমন বন্দিত্বকালে ব্যক্তির শরীরে ভিটামিনের ঘাটতি, মাসের পর মাস সূর্যের আলোবিহীন জীবন কাটানো এবং প্রায় অনাহারে থাকার কারণে শারীরিক ক্ষয় প্রভৃতি বিষয়েও জেনেছেন যতটা সম্ভব। এমন পরিস্থিতিতে মস্তিষ্কের কাজের ধরনের বিষয়টিও বাদ যায়নি তাঁর অনুসন্ধানের সূচি থেকে। ছবির শুটিংয়ের কাজ শুরু করার আগে এক মাস বাইরের জগৎ থেকে নিজেকে সম্পূর্ণ বিচ্ছিন্ন রেখেছিলেন লারসন। নীরবতার সঙ্গে মানিয়ে নেওয়ার জন্য দিনে দুবার ধ্যান করতেন। সম্ভবত এতটা খাটাখাটনির স্বীকৃতি হিসেবেই তাঁর ঝুলিতে জমা পড়েছে হলিউডের সেরা অভিনেত্রীর পুরস্কার। এই অর্জনের কিছুটা ভাগ রুম ছবির পরিচালক ল্যানি অ্যাব্রামসনেরও প্রাপ্য।লারসনের জন্ম ১৯৮৯ সালে যুক্তরাষ্ট্রের ক্যালিফোর্নিয়ার স্যাক্রামেন্টোয়। আট বছর বয়সে মায়ের সঙ্গে চলে যান লস অ্যাঞ্জেলেসে। বছর দু-এক পরে থারটিন গোয়িং অন থার্টি এবং স্লিপওভার নামে দুটি ছবিতে অভিনয়ের সুযোগ পান। এরপর আরও কয়েকটি ছবিতে কাজ করেন। কিন্তু অভিনয়ের জন্য পুরস্কার পাওয়া শুরু ২০১৩ সালে শর্ট টার্ম টুয়েলভ ছবির মধ্য দিয়ে। ক্যামেরার পেছনেও কাজ করার অভিজ্ঞতা সঞ্চয় করেছেন এ বয়সেই। ২০১১ সালে পরিচালনা করেন ওয়েটিং এবং পরের বছর দ্য আর্ম নামের দুটি স্বল্পদৈর্ঘ্য চলচ্চিত্রের। আশা করা যায়, আগামী দিনগুলোতে সুঅভিনয়ের পাশাপাশি সুনির্দেশনাও উপহার দেবেন উদীয়মান এই তারকা।আশিস আচার্যএএফপি, রোলিংস্টোন ও এবিসি নিউজ অবলম্বনে
