
ভালোবাসা দিবস তো আসলে ভালোবাসার মানুষকে ঘিরেই। কেমন হবে সেই প্রিয় মানুষটি! কেমন হবে তাঁর হাঁটাচলা, কথা বলা। এই সময়ের চারজন তরুণ অভিনয়শিল্পী দিয়েছেন বুকের ভেতরে যত্নে রাখা প্রিয় মানুষটির বর্ণনা।
সাবিলা নূরভালোবাসা, ভালো লাগার মানুষটির চোখ দুটো আমার প্রথম পছন্দ। চোখ দেখলেই আমি বুঝতে পারি তার মনের খবর। আমার কাছে মনে হয়, চোখ মনের জানালা। যার চোখ সুন্দর, তার মনটাও সুন্দর মনে হয়।অনেক সময় হুটহাট করে আমার মন খারাপ হয়। এই সময়ে যে ছেলেটি আমার বাড়তি যত্ন নেবে, আমাকে হাসাবে—এমন কাউকে খুঁজছি। আমার জন্য তাকে লম্বা, ফরসা, স্মার্ট হতে হবে—এমন কোনো কথা নেই। তবে এখানে একটু বলে নিই, এমন একজন আমার ছিল।
তৌসিফ মাহবুবভালোবাসার, ভালো লাগার বিশেষ একজন মানুষ আমার আছে। কাজের চাপে অনেক সময় তাকে সময় দিতে পারি না। তাতে সে বিরক্ত হয় না। আমার কাজের এবং আমার পরিবারের মানুষের প্রতি তার যে সম্মান, এটাই আমার সেরা প্রাপ্তি। মূল কথা, আমাকে সে বুঝতে পারে। আর তার হাসি ও চোখ আমার বিশেষ পছন্দ। লম্বা কালো দিঘল চুলের কথা নাই–বা বললাম। শবনম ফারিয়াআমার পছন্দের ছেলেকে লম্বা ও শ্যামলা হতে হবে। খুব ফরসা হতে হবে—এমন কোনো কথা নেই। অবশ্য তার চুল হবে ছোট। বড় চুল আমার একদমই পছন্দ না। আর বিশেষ যে গুণটি থাকতে হবে, তা হলো ‘সেন্স অব হিউমার’। আর শরীরটা সুগঠিত হতে হবে; মোটাও না, শুকনাও না। ছোটবেলা থেকেই আমার ইচ্ছা ছিল পেশিবহুল ছেলের সঙ্গে প্রেম বা বিয়ে হবে। কিন্তু আফসোস, এখনো সে রকম কারও দেখা পেলাম না। তবে আমি যে গুণগুলোর কথা বললাম, এর সবই আমার বাবার মধ্যে আছে। তাই আমি চাই, আমার বাবার মতো সহজ-সরল কেউ আমার জীবনে আসুক। অ্যালেন শুভ্রআমি প্রেমিক হিসেবে খুব একটা ভালো না। বলতে গেলে আমি নিজেকে হারিয়ে ফেলি, ঠিক তখনই আমার সাদা রঙের ভালোবাসা আবার আমাকে ফিরিয়ে আনে আমাদের বাস্তবতায়। আমার ভালোবাসার মানুষটি ছোট্ট শিশুর মতো; যার মন খারাপ হলে ঘরের এক কোণে চুপচাপ বসে থাকে। চোখ ছোট করে তাকায় আমার দিকে। লম্বা, ফরসা, শুকনো মেয়েটি চুপচাপ শান্ত সাদা। এমন একজনকেই আমার দরকার। যাকে আমি বলি, আমি তোমাকে ভালোবাসি।গ্রন্থনা: শফিক আল মামুন ও হাবিবুল্লাহ সিদ্দিক
