
ভারতের কৌতুক অভিনেতা কপিল শর্মার ভক্তের সংখ্যা নেহাত কম নয়। কৌতুক করে দর্শকদের পেটে খিল ধরিয়ে দিতে এই তারকা ওস্তাদ। গত শুক্রবার মুক্তি পেয়েছে কপিল অভিনীত সিনেমা ‘ফিরাংগি’। আর সপ্তাহ না ঘুরতেই তাঁর কাছে এসেছে নতুন খবর। হলিউডের একটি কমেডি সিরিজে অভিনয়ের প্রস্তাব পেয়েছেন তিনি। ‘কমেডি কারি’ নামের এই সিরিজ প্রযোজনা করবে ‘বিগ মামা’ নামের হলিউডের একটি প্রযোজনা প্রতিষ্ঠান।
কপিল জানান, ‘কমেডি কারি’ সিরিজের নির্মাতারা ফোনে তাঁর সঙ্গে যোগাযোগ করেছেন। তাঁদের পরিকল্পনা অনুযায়ী এই সিরিজে হলিউডের একজন কমেডিয়ান থাকবেন, আরেকজন থাকবেন বলিউডের।
ভারতে এখন কমেডি তারকাদের মধ্যে কপিল জনপ্রিয়তার তুঙ্গে। তাই কর্তৃপক্ষের প্রথম পছন্দ কপিল। ‘ফিরাংগি’ ছবির এই তারকা বলেন, ‘আমাকে তারা স্ক্রিপ্ট পাঠিয়েছে। হলিউডের এই নামী প্রযোজনা প্রতিষ্ঠানের সঙ্গে কাজ করতে পারলে আমার অবশ্যই ভালো লাগবে। এখনো তেমন কোনো আলোচনা হয়নি। আর এত বড় একটি কাজ ফোনালাপে চূড়ান্ত করা মুশকিল। তাই আলোচনার জন্য আমাকে যুক্তরাষ্ট্রে যেতে হবে। সিদ্ধান্ত চূড়ান্ত হওয়ার পর সবাইকে খবরটি জানাতে পারব।’
কপিল শর্মার হলিউডে কাজ করার বিষয়টি তাঁর নতুন ছবির পরিচালক রাজীব ধিংরা সংবাদমাধ্যমকে নিশ্চিত করেছেন। তিনি বলেন, ‘কপিল শর্মা আন্তর্জাতিক একটি প্রকল্পে কাজ করার প্রস্তাব পেয়েছেন, এটি সত্যি দারুণ খবর।’  এদিকে বলিউডে নায়িকা-সংকটের মুখোমুখি এখন কপিল শর্মা! বলিউড তারকাদের অনেকেরই ভালো বন্ধু কপিল। কিন্তু সিনেমায় অভিনয়ের ক্ষেত্রে কোনো নির্মাতা এই তারকার সঙ্গে বলিউডের জনপ্রিয় কোনো নায়িকাকে নিতে চান না। কেন? কপিল দুঃখ করে বলেন, ‘আমি করণ জোহরকে কথাটি জিজ্ঞেস করেছিলাম। পরিচালকদের হয়তো আমাকে পছন্দ হয় না। তবে, আমি নিজের ছবির জন্য অনেক পরিশ্রম করেছি। জিমে অনেক সময় কাটিয়েছি। অবশ্য লোভ সামলাতে না পেরে জিম থেকে বেরিয়ে পরোটা খেয়ে পেট ভরেছি।’
বলিউড তারকা দীপিকা পাড়ুকোনের প্রতি কপিলের দুর্বলতার কথা অনেকেই জানেন। কপিল খোলাখুলি জানিয়ে দিয়েছেন, দীপিকার ওপর তাঁর কঠিন ‘ক্রাশ’ ছিল। এখনো মজা করে এই নায়িকাকে তিনি দীপু বলে ডাকেন। কিন্তু তাঁর বিপরীতে কাজ করতে পারেননি কপিল। আর দীপিকার সঙ্গে অভিনয়ের সম্ভাবনা নেই। জানা গেছে, দীপিকা বা ক্যাটরিনা কাইফের মতো শীর্ষস্থানীয় তারকারা কপিলের সঙ্গে অভিনয়ের ব্যাপারে তেমন আগ্রহ দেখান না। দ্য ইন্ডিয়ান এক্সপ্রেস
