
মঙ্গলবার সকাল ছয়টা। রাজধানীর বছিলা ব্রিজের দুপাশে একটা দুটো করে গাড়ি এসে থেমে আছে। ব্রিজে যাওয়ার উপায় নেই। ব্রিজের ওপর শুটিং হচ্ছে। অভিনয়শিল্পী সজলকে ঘিরে আছে পুরো শুটিং ইউনিট। এত সকালে কিসের শুটিং? নাটক?
জানা গেল, একটি বিজ্ঞাপনচিত্রের শুটিং হচ্ছে। কিন্তু সজলকে তো বিজ্ঞাপনচিত্রে তেমন একটা দেখা যায় না। শুটিং শেষে কথা হলো সজলের সঙ্গে।এ প্রসঙ্গে সজল জানিয়েছেন, বছর পাঁচেক পর বিজ্ঞাপনচিত্রের কাজ করছেন। এমএসপি একটি স্টেইনলেস স্টিল প্রতিষ্ঠান। সজল এখন এই প্রতিষ্ঠানের শুভেচ্ছাদূত। ১৫ থেকে ২২ মার্চ পর্যন্ত তাঁরা সোনারগাঁ, সদরঘাট, রায়েরবাজার শহীদ বুদ্ধিজীবী স্মৃতিসৌধসহ বিভিন্ন স্থানে শুটিং করেছেন। বিজ্ঞাপনচিত্রটি পরিচালনা করছেন আশরাফুল আলম।বিজ্ঞাপনচিত্রটি প্রসঙ্গে সজল বলেন, ‘এই প্রতিষ্ঠানের পণ্য আর বিজ্ঞাপনচিত্রটির ভাবনা আমার পছন্দ হয়েছে। তাই কাজটি করছি।’কাল বৃহস্পতিবার থেকে সজল আবার ব্যস্ত হবেন নাটকের শুটিং নিয়ে। পয়লা বৈশাখ উপলক্ষে একটি নাটকের কাজ করবেন। নাম ‘তুমিময়’।নাটকটির চিত্রনাট্য লিখেছেন রুম্মান রশীদ খান আর এটি পরিচালনা করবেন আলভি আহমেদ।
