
সাবেক বিশ্বসুন্দরী ও বলিউডের অভিনেত্রী ডায়না হেইডেন সম্প্রতি তাঁর প্রেমিক কলিন ডিকের সঙ্গে বিয়ের পর্বটি সেরে ফেলেছেন। টানা সাত মাস চুটিয়ে প্রেম করার পর কাছের বন্ধু-বান্ধব ও পরিবারের সদস্যদের উপস্থিতিতে যুক্তরাষ্ট্রের লাস ভেগাসে ঘরোয়াভাবে বিয়ের অনুষ্ঠান সম্পন্ন করেছেন তাঁরা।তিনদিন ধরে চলা উত্সবের মধ্য দিয়ে ১৩ সেপ্টেম্বর লাস ভেগাসের একটি কান্ট্রি ক্লাবে গাঁটছড়া বাঁধেন ডায়না ও কলিন। এই মুহূর্তে ইতালিতে মধুচন্দ্রিমায় দারুণ সময় কাটাচ্ছেন এ নবদম্পতি। সম্প্রতি এক খবরে এ তথ্য জানিয়েছে ‘টাইমস অব ইন্ডিয়া’।বিয়ের অনুষ্ঠান লাস ভেগাসে হওয়ার কারণ, কলিনের জন্ম লাস ভেগাসে। তিনি মুম্বাইয়ে আন্তর্জাতিক একটি এনজিওতে চাকরি করেন। গত ফেব্রুয়ারি মাসে ডায়নার সঙ্গে তাঁর প্রথম পরিচয় হয়। মে মাসেই আজীবনের সঙ্গী হওয়ার সিদ্ধান্ত নেন ডায়না ও কলিন। সিদ্ধান্ত নেওয়ার চার মাসের মাথায় দাম্পত্য জীবন শুরু করলেন তাঁরা।
নিজের বিয়ে প্রসঙ্গে ডায়না জানিয়েছেন, ‘নিজের বিয়েটাকে রূপকথার গল্পের মতোই মনে হয়েছে আমার কাছে। টানা তিনদিন আমরা অনেক মজা করেছি। লাস ভেগাসে আমাদের মূল বিয়ের অনুষ্ঠানের আয়োজন করা হয়েছিল ১৩ সেপ্টেম্বর। এর একদিন আগে বিয়ের অনুষ্ঠানের মহড়াও দিয়েছি। মহড়ার অংশ হিসেবে ১২ সেপ্টেম্বর এক নৈশভোজের আয়োজন করা হয়েছিল। বিয়ের পুরো আয়োজনটা আমার কাছে অত্যন্ত আকর্ষণীয় ও স্বপ্নময় লেগেছে।’ডায়না-কলিনের বিয়েতে যোগ দিতে অস্ট্রেলিয়া, সুইডেন, লন্ডন, কানাডা, পেরু, সিঙ্গাপুর এবং ভারত থেকে লাস ভেগাসে হাজির হন এই জুটির কাছের মানুষ-জনেরা। ১২৫ জন আমন্ত্রিত অতিথির উপস্থিতিতে বিয়ের অনুষ্ঠান সম্পন্ন হয়। মজার মজার খাবার খাওয়ার পাশাপাশি নেচে গেয়ে দারুণ আনন্দে মেতে ওঠেন সবাই। এই আনন্দে বাড়তি মাত্রা যোগ করে মার্কিন গায়িকা এটা জেমস এবং ভারতীয় পপ গায়িকা মেহনাজ হুসেইনের সংগীত পরিবেশনা।
