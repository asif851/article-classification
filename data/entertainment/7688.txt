
মুক্তির দুই সপ্তাহের মাথায় ভারত থেকে ২০০ কোটি রুপি আয়ের মাইলফলক স্পর্শ করল শাহরুখ খানের ‘চেন্নাই এক্সপ্রেস’। এর মাধ্যমে সালমান খানের ‘এক থা টাইগার’ ছবির আয়ের রেকর্ড ভেঙে দিয়েছে শাহরুখের ‘চেন্নাই এক্সপ্রেস’।গত বছর ‘এক থা টাইগার’ ছবিটি মুক্তির দুই সপ্তাহের মাথায় ঝুলিতে ভরেছিল ১৯৯ কোটি রুপি। বলিউডের আরেক প্রভাবশালী অভিনেতা আমির খানের ‘থ্রি ইডিয়টস’ (২০০৯) ছবিটি মুক্তির দুই সপ্তাহ পর আয় করেছিল ২০২ কোটি রুপি। এক খবরে এ তথ্য জানিয়েছে ‘টাইমস অব ইন্ডিয়া’।অবশ্য বলিউডের ইতিহাসে সবচেয়ে বেশি আয়কারী ছবি হিসেবে এখনো শীর্ষস্থান ধরে রেখেছে ‘থ্রি ইডিয়টস’। ছবিটির বক্স অফিস আয়ের পরিমাণ ৩৯২ কোটি রুপি। আর ৩০০ কোটি রুপির বেশি আয় করে এই তালিকায় এখনো দ্বিতীয় স্থানে আছে সালমানের ‘এক থা টাইগার’। ‘চেন্নাই এক্সপ্রেস’ যেভাবে ছুটছে তা অব্যাহত থাকলে ছবিটি ‘এক থা টাইগার’ এবং ‘থ্রি ইডিয়টস’ ছবিগুলোর রেকর্ড ভেঙে দিতে পারবে বলেই মনে করা হচ্ছে।
রোহিত শেঠির পরিচালনায় ‘চেন্নাই এক্সপ্রেস’ ছবির প্রধান দুটি চরিত্রে অভিনয় করেছেন শাহরুখ খান ও দীপিকা পাড়ুকোন। ছবিটি মুক্তি পেয়েছে ৯ আগস্ট। মুক্তির মাত্র চার দিনে ১০০ কোটি রুপি আয়ের মাইলফলক স্পর্শ করে হিন্দি চলচ্চিত্রের ইতিহাসে দ্রুততম সময়ে এই বিপুল পরিমাণ আয়ের নতুন রেকর্ড গড়ে ‘চেন্নাই এক্সপ্রেস’। এক সপ্তাহের মাথায় ৭৫ কোটি রুপি বাজেটের ছবিটির ঝুলিতে জমা পড়ে ১৫৬.৭০ কোটি রুপি।
কেবল ভারতেই নয়, পাকিস্তানেও রেকর্ড গড়েছে শাহরুখ খানের ঈদ উপহার ‘চেন্নাই এক্সপ্রেস’ ছবিটি। ৯ আগস্ট করাচির আটটি প্রেক্ষাগৃহে মুক্তি পাওয়ার পর ছবিটির ঝুলিতে জমা পড়েছে চার কোটি পাকিস্তানি রুপি। পাকিস্তান সরকার দেশটিতে ভারতীয় ছবি প্রদর্শনের অনুমতি দেওয়ার পর থেকে এখন পর্যন্ত বক্স অফিসে সবচেয়ে বেশি আয় করেছে ‘চেন্নাই এক্সপ্রেস’।    
