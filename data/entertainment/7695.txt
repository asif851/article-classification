
চরিত্রগুলোর কারণেই ভাবনাকে চিনতে সুবিধা হয় টিভির দর্শকদের। ধরা যাক বিজলী পতিতা, রসলুন বাইজি কিংবা বাল্যবিবাহের বলি কিশোরী শালুকলতার কথা। চরিত্রগুলোর সঙ্গে কেমন মিলেমিশে গিয়েছিলেন আশনা হাবিব ভাবনা। মনে হতে পারে, লোকচক্ষুর বাইরের চরিত্রগুলোর জন্য নির্মাতারা ভেবে রাখেন ভাবনার কথা। সে রকম আরও একটি চরিত্র ‘মোহিনী’। এ নামের নাটকেই দেখা যাবে তাঁকে।মোহিনী চলচ্চিত্রের নায়িকা। কুমারী নায়িকা হয়ে পড়েন সন্তানসম্ভবা। সন্তানসম্ভবা নারীর ভূমিকায় অভিনয় করতে গিয়ে তাঁকে ধারণ করতে হয়েছে সেই বেশ। উত্তরার একটি বাড়িতে চলছে নাটকটির শুটিং। ওই বেশেই অনেকটা সময় সারা বাড়ি ঘুরে বেড়িয়েছেন, ছবি তুলেছেন। নাটকের জন্য দৃশ্য ধারণ চলছে, তবু কেন এ অবস্থায় ছবি তুলতে হবে? জানতে চাইলে ভাবনা বলেন, ‘প্রেগন্যান্ট হলে নিজেকে কেমন লাগবে সেটা বোঝার জন্য। ভালোই লাগছে, শট না থাকলেও ওই গেটআপে অনেকক্ষণ ঘোরাঘুরি করেছি।’নিজের চরিত্রগুলো নিয়ে ভাবনা বলেন, ‘কাজ করার আগে চরিত্রটা ভালো করে বুঝে নিই। সতর্ক থাকি, আমার অন্য কোনো নাটকের চরিত্রের সঙ্গে যেন মিলে না যায়। একটু চ্যালেঞ্জ থাকলে সেই চরিত্রে বাড়তি আগ্রহ থাকে আমার।’সন্তানসম্ভবা চরিত্রে অভিনয় করাটা কুমারী নারীর জন্য একটু কঠিন নয় কি? উত্তরে ভাবনা বললেন, ‘নাটক, সিনেমায় এ ধরনের চরিত্র অনেক দেখেছি। বাস্তবে পরিবার, আত্মীয়স্বজনের ভেতরে সন্তানসম্ভবা মায়েদের চলাফেরা লক্ষ করেছি। ফলে চরিত্রটা আমার জন্য খুব একটা কঠিন নয়। তা ছাড়া এটা নাটকের অল্প একটু অংশ। বাকিটায় তো আমি সিনেমার নায়িকা।’গত বৃহস্পতিবার থেকে উত্তরায় মোহিনী নাটকটির দৃশ্য ধারণ শুরু হয়েছে। ঈদুল ফিতরে নাটকটি দেখানো হবে এশিয়ান টেলিভিশনে। এতে ভাবনার সহশিল্পী রাজীব সালেহীন। নাটকটি রচনা ও পরিচালনা অনিমেষ আইচের।
