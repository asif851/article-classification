
রাজধানীর লালমাটিয়া হাউজিং সোসাইটি স্কুল অ্যান্ড কলেজে সারাদিন চলছে গান। দুটি অনুষ্ঠানের মহড়া চলছে সেখানে। একটি সুরের ধারার চৈত্রসংক্রান্তির অনুষ্ঠান, অন্যটি চ্যানেল আই ও সুরের ধারার সহস্র কণ্ঠে বর্ষবরণ আয়োজেনর। এই দুটি অনুষ্ঠানই পরিচালনা করছেন রেজওয়ানা চৌধুরী বন্যা।সুরের ধারার অধ্যক্ষ ও চেয়ারপারসন রেজওয়ানা চৌধুরী বন্যার সঙ্গে যখন কথা হলো, তখন তিনি ব্যস্ত চৈত্রসংক্রান্তির আয়োজন নিয়ে। জানালেন, সুরের ধারার চৈত্রসংক্রান্তি আয়োজনের এবারের ভাবনা ‘নাটকের গান’। থাকছে রবীন্দ্রনাথ ঠাকুরের নৃত্যনাট্য মায়ার খেলা, পরশুরামের ভূষণ্ডীর মাঠ আর মৈমনসিংহ গীতিকা অবলম্বনে পদাবলি যাত্রা সোনাই মাধব। সুরের ধারার শিশুশিক্ষার্থীরা করবে গীতিনাট্য হিংসুটে দৈত্য আর সুবিধাবঞ্চিত শিশুরা রবীন্দ্রনাটকের নবরস। সুরের ধারার শিক্ষকসহ চার শতাধিক শিক্ষার্থী অংশ নিচ্ছে চৈত্রসংক্রান্তির আয়োজনে।রেজওয়ানা চৌধুরী বন্যা বলেন, ‘নাটক থেকে গানগুলো আলাদা করলে এর আবেদন অনেকটাই কমে যায়। কিন্তু নাটক আর গান একই সঙ্গে থাকলে দর্শক তা ভালোভাবে বুঝতে পারেন।’২০০১ সাল থেকে লালমাটিয়ায় চৈত্রসংক্রান্তি অনুষ্ঠানের আয়োজন করছে সুরের ধারা। আর এখন হচ্ছে বঙ্গবন্ধু আন্তর্জাতিক সম্মেলন কেন্দ্রে। এখানে অনুষ্ঠানটির আয়োজন করা হচ্ছে বছর পাঁচেক হলো। এবার ১৩ এপ্রিল চৈত্রসংক্রান্তির অনুষ্ঠান শুরু হবে সন্ধ্যা ছয়টায়। চলবে মধ্যরাত পর্যন্ত। একই স্থানে সহস্র কণ্ঠে বর্ষবরণ অনুষ্ঠান শুরু হবে পরদিন সকাল ছয়টায়। দুটি অনুষ্ঠানই সরাসরি সম্প্রচার করবে চ্যানেল আই।
