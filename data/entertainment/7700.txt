
বলিউড তারকা হৃতিক রোশনের পরের ছবির নাম সুপার থার্টি। এ ছবিতে গণিতবিদ আনন্দ কুমারের চরিত্রে অভিনয় করবেন তিনি। তাঁর সঙ্গে দেখা যাবে ৩০ জন শিক্ষার্থীকে, যাঁরা হৃতিকের সঙ্গে পর্দা ভাগ করবেন। এখন কোন ৩০ জন তরুণকে নেওয়া হবে, তা নিয়ে চলছে নানা গবেষণা। ভারতের বিভিন্ন প্রদেশ থেকে প্রায় ১৫ হাজার তরুণের অডিশন নেওয়া হয়েছে। তাঁদের মধ্য থেকে বর্তমানে ৭৮ জনের একটি তালিকা চূড়ান্ত করা হয়েছে।
সুপার থার্টির জন্য ৩০ জন শিক্ষার্থী বাছাইয়ের কাজ করছেন কাস্টিং ডিরেক্টর মুকেশ ছাবরা। এর আগে তিনি অডিশনের মধ্য দিয়ে বজরঙ্গি ভাইজান ছবির ছোট্ট ‘মুন্নি’ ওরফে হারশালিকে খুঁজে বের করেছিলেন। তা ছাড়া আমির খানের দঙ্গল ছবির চার কুস্তিগীর কন্যার খোঁজও বের করেছিলেন এই মুকেশ ছাবরা। তাই এরপর থেকে কাস্টিং ডিরেক্টর হিসেবে তাঁর নাম ছড়িয়ে পড়েছে সবখানে। সুপার থার্টির জন্য ৩০ তরুণ বাছাইয়ের ব্যাপারে মুকেশ ছাবরা বলেন, ‘ছবির জন্য আমাদের দরকার ১৫ থেকে ১৭ বছর বয়সী ৩০ জন তরুণ-তরুণীকে। বিহার, ভোপাল, মুম্বাই, দিল্লিতে গিয়ে আমরা ১৫ হাজার শিক্ষার্থীর অডিশন নিয়েছি। এরপর সেখান থেকে প্রথমে ৪০০, এরপর ২০০, ১৫০ আর এখন ৭৮ জনে এসে থেমেছে আমাদের খোঁজ। বর্তমানে কর্মশালা চলছে। কর্মশালা শেষে ৭৮ জনের মধ্য থেকেই বেরিয়ে আসবে হৃতিক রোশনের ৩০ শিষ্যের নাম।’
বিকাশ বেহেল পরিচালনা করছেন সুপার থার্টি। তিনি কঙ্গনা রনৌত অভিনীত ব্যবসাসফল কুইন ছবিটির পরিচালক ছিলেন। সূত্র: ইন্ডিয়ান এক্সপ্রেস
