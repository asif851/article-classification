
বাবার উষ্ণ স্নেহ আর কখনোই ছোঁবে না বলিউডের অভিনেত্রী মাধুরী দীক্ষিতকে। দীর্ঘদিন রোগে ভুগে ১৩ সেপ্টেম্বর শুক্রবার সকালে শেষ নিঃশ্বাস ত্যাগ করেছেন মাধুরীর বাবা শংকর আর দীক্ষিত। মৃত্যুকালে তাঁর বয়স হয়েছিল ৯১ বছর।এ প্রসঙ্গে মাধুরীর ব্যবস্থাপক জানিয়েছেন, মুম্বাইয়ের জুহুতে মাধুরীর পরিবারের সঙ্গে এক বাড়িতেই থাকতেন শংকর দীক্ষিত। অনেক দিন থেকেই নানা রোগে ভুগছিলেন তিনি। শুক্রবার সকালে তিনি বাড়িতেই মৃত্যুবরণ করেন। একই দিন মুম্বাইয়ের ওশিওয়াড়া এলাকায় স্থানীয় সময় দুপুর সাড়ে ১২টায় তাঁর শেষকৃত্য সম্পন্ন হয়েছে।বাবার মৃত্যুতে এক শোকবার্তায় মাধুরী বলেন, ‘আমার বাবা বড় একটা সময়জুড়ে পৃথিবীতে কাটানোর সুযোগ পেয়েছিলেন। অবশ্যই আমরা তাঁর অভাব অনুভব করব। বাবার মৃত্যুতে শোক প্রকাশের পাশাপাশি যাঁরা প্রার্থনা করেছেন, তাঁদের সবাইকে অনেক অনেক ধন্যবাদ।’মাধুরীর সমসাময়িক অভিনেত্রী শ্রীদেবী এক টুইটার বার্তায় শোক প্রকাশ করে লিখেছেন, ‘আপনার বাবার মৃত্যুসংবাদ শুনে মনে অনেক আঘাত পেয়েছি। আপনাদের পুরো পরিবারের প্রতি সহমর্মিতা প্রকাশ করছি। শ্রী দীক্ষিতের বিদেহী আত্মার শান্তি কামনা করছি।’শংকর দীক্ষিতের মৃত্যুর এক দিন আগেই তাঁর পরিবারের সদস্যদের চিকিত্সকেরা জানান, তাঁর শারীরিক অবস্থা খুবই খারাপ। বাবার এমন অসুস্থতা সত্ত্বেও ‘ঝলক দিখলা যা’ অনুষ্ঠানের শুটিংয়ে অংশ নেন মাধুরী। তিনি পরদিন শুক্রবারও শুটিং করতে চেয়েছিলেন। কিন্তু ওই দিন সকালে মাধুরীর বাবার মৃত্যুর কারণে শুটিং বন্ধ রাখার সিদ্ধান্ত নেন নির্মাতারা। এক খবরে এ তথ্য জানিয়েছে ‘টাইমস অব ইন্ডিয়া’।এ প্রসঙ্গে ঘনিষ্ঠ একটি সূত্র জানিয়েছে, ‘শুক্রবারও ঝলক দিখলা যা অনুষ্ঠানের চূড়ান্ত পর্বের শুটিং চলার কথা ছিল। কিন্তু মাধুরীর বাবার মৃত্যুর কারণে তা স্থগিত করা হয়েছে। এরই মধ্যে অনুষ্ঠানের প্রায় অর্ধেক অংশের শুটিং শেষ হয়েছে।’
