
মা অমৃতা সিংয়ের ইচ্ছে ছিল, কন্যার অভিষেক হবে হৃতিক রোশনের সঙ্গে। কিন্তু গুঞ্জন উঠেছে, করণ জোহরের ছবি ‘স্টুডেন্ট অব দ্য ইয়ার’-এর সিক্যুয়ালে অভিষেক হতে যাচ্ছে সাইফ আলী খানের কন্যা সারা আলী খানের। প্রথমে চরিত্রটিতে নেওয়ার কথা ছিল দিশা পাতানিকে। দিশা ডায়েরিতে লিখেও রেখেছিলেন দিন-তারিখ। অবশেষে শোনা যাচ্ছে সিক্যুয়ালে থাকা হচ্ছে না তাঁর। সে চরিত্রটি করতে পারেন সারা। সংবাদমাধ্যম স্পটবয়ের একটি প্রতিবেদনে বলা হয়েছে, ‘স্টুডেন্ট অব দ্য ইয়ার’-এর সিক্যুয়ালে চূড়ান্ত করা হয়েছে সারা আলী খানকে। ত্রিভুজ প্রেমের ছবির মূল পর্বে এর আগে চরিত্রটি করেছিলেন আলিয়া ভাট। অন্য চরিত্রগুলো করেন সিদ্ধার্থ মালহোত্রা ও বরুণ ধাওয়ান। তবে এবার সিক্যুয়ালে থাকছে না ত্রিভুজ প্রেম। এবার কেবল একচেটিয়া প্রেমই দেখতে পাবেন দর্শক। সেখানে সারার সঙ্গে রূপালি পর্দায় দেখা যাবে টাইগার শ্রফকে। হিন্দুস্তান টাইমস
