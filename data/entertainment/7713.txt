
আর মাত্র তিন দিন পর পঞ্চাশ বছরে পা রাখতে যাচ্ছেন ‘মিস্টার পারফেকশনিস্ট’খ্যাত বলিউডের অভিনেতা আমির খান। অন্যদিকে, অনেক আগেই পঞ্চাশ বছর পার করেছেন ‘শাহেনশা’ তারকা অমিতাভ বচ্চন। এখন তাঁর বয়স ৭২ বছর। সম্প্রতি বিধু বিনোদ চোপড়া পরিচালিত হলিউডের ছবি ব্রোকেন হর্সেসের ট্রেলার উদ্বোধনী অনুষ্ঠানে আমিরকে ফিফটি ক্লাবে স্বাগত জানান অমিতাভ। ব্রোকেন হর্সেস ছবির ট্রেলার উদ্বোধন করেন অমিতাভ বচ্চন ও আমির খান। আমির তাঁর জীবনের অর্ধ শতাব্দী পার করতে যাওয়ার বিষয়ে অমিতাভের মন্তব্য জানতে চাইলে বর্ষীয়ান এ তারকা বলেন, ‘ফিফটি ক্লাবে আমিরকে স্বাগতম।’ এক খবরে এমনটিই জানিয়েছে ইন্দো-এশিয়ান নিউজ।মিশন কাশ্মীর, ১৯৪২: এ লাভ স্টোরি, একলভ্য: দ্য রয়্যাল গার্ডের মতো ছবির পরিচালক, কাহিনিকার ও প্রযোজক হিসেবে কাজ করেছেন বিধু বিনোদ চোপড়া। এ ছাড়া মুন্নাভাই এমবিবিএস, লাগে রাহো মুন্নাভাই, থ্রি ইডিয়টস এবং পিকের মতো ব্যবসাসফল ছবির প্রযোজক হিসেবে দায়িত্ব পালন করেছেন তিনি। এবার ব্রোকেন হর্সেস ছবির মাধ্যমে নির্মাতা হিসেবে হলিউড অভিষেক হচ্ছে বিধু বিনোদ চোপড়ার। ছবিটির কাহিনি ও চিত্রনাট্য লেখার পাশাপাশি এর প্রযোজক ও পরিচালকের আসনেও রয়েছেন তিনি।ব্রোকেন হর্সেস ছবির বিভিন্ন চরিত্রে অভিনয় করেছেন স্প্যানিশ অভিনেত্রী মারিয়া ভালভার্দে, মার্কিন অভিনেতা থমাস জেন, অ্যান্টন ইয়েলচিন, ভিনসেন্ট ডি’অনোফ্রিও, শন প্যাট্রিক ফ্লেনারি, ক্রিস মারকুয়েট, মার্কিন অভিনেত্রী স্যাডি আলেকজান্ড্রু প্রমুখ। ছবিটি মুক্তি পাচ্ছে আগামী ১০ এপ্রিল। ব্রোকেন হর্সেস ছবির ট্রেলার উদ্বোধনী অনুষ্ঠানে আমির খান বলেন, ‘জেমস ক্যামেরনসহ বড় মাপের চলচ্চিত্র পরিচালকরা ব্রোকেন হর্সেস ছবির প্রশংসা করছেন। বিষয়টি সত্যিই বিস্ময়কর।’ আমির আরও বলেন, ‘ভালো চিত্রনাট্য পেলে আমি বিদেশি ভাষার ছবিতে অভিনয়ের জন্য প্রস্তুত।’ এর আগে ব্রোকেন হর্সেস ছবির প্রশংসা করে টাইটানিক ছবির নির্মাতা জেমস ক্যামেরন বলেছিলেন, ‘ব্রোকেন হর্সেস শৈল্পিক সাফল্য পাওয়ার মতো একটি ছবি। এটি চমৎকারভাবে লেখা হয়েছে। দৃশ্যধারণও দারুণ হয়েছে। ছবির অভিনয়শিল্পীরা অসাধারণ অভিনয় করেছেন। এটি এমন একটি ছবি যা বিশাল এক সাপের মতো ধীরে ধীরে আপনাকে জড়িয়ে ধরে গ্রাস করবে।’
কোনো ভারতীয় নির্মাতার কাহিনি, পরিচালনা ও প্রযোজনায় ব্রোকেন হর্সেসই প্রথম ছবি। ছবিটি সম্পর্কে বিধু বিনোদ চোপড়ার মন্তব্য, ‘হলিউডের মাপের ছবি তৈরির একটি প্রয়াস হলো ব্রোকেন হর্সেস। এটি কেবল একটি ছবিই নয়, একটি স্বপ্ন সত্যে পরিণত হওয়া।’ ব্রোকেন হর্সেস ছবির টিজার দেখতে ক্লিক করুন
