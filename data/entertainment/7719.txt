
সম্প্রতি শাকিব খানের বিরুদ্ধে একটি বেসরকারি টিভি চ্যানেলের সরাসরি সম্প্রচারে গিয়ে বাংলা সিনেমার নায়িকাদের শিক্ষাগত যোগ্যতা নিয়ে কথা বলার অভিযোগ উঠেছে। তাঁর এ বক্তব্যের পর ফেসবুকে একটি দীর্ঘ স্ট্যাটাস দিয়ে প্রতিবাদ জানান জাতীয় চলচ্চিত্র পুরস্কার পাওয়া অভিনেত্রী নিপুণ। সেখানে নিপুণ উল্টো শাকিবের শিক্ষা নিয়েই প্রশ্ন তোলেন। শাকিবকে তিনি তাঁর অতীতের অনেক কথাও মনে করিয়ে দেওয়ার চেষ্টা করেন। শাকিব ও নিপুণ ‘পিতার আসন’, ‘প্রেমিক নম্বর ওয়ান’সহ বেশ কিছু ছবিতে একসঙ্গে অভিনয় করেছেন।
নিপুণের সেই ঝাঁজালো ফেসবুক পোস্ট নিয়ে শাকিব কী বলছেন? এ বিষয়ে জানতে চাইলে ‘নবাব’খ্যাত এই জনপ্রিয় তারকা প্রথম আলোকে বলেন, নিপুণের এই স্ট্যাটাস নিয়ে তাঁর কোনো মাথাব্যথা নেই। এমনকি এসব বিষয় নিয়ে মাথা ঘামানোর সময়ও নেই তাঁর। শাকিব বলেন, ‘আমার মনে হয় তিনি (নিপুণ) সেই অনুষ্ঠান ঠিকমতো না দেখেই আমার সম্পর্কে মনগড়া কথা লিখেছেন।’তবে এই স্ট্যাটাস পড়ে প্রথমে অবাক হওয়ার কথাও জানান শাকিব খান। হঠাৎ তাঁকে নিয়ে নিপুণ কেন এমন বক্তব্য দিলেন, তা-ও নাকি এ অভিনেতার বোধগম্য হয়নি। শাকিবের ধারণা, তাঁকে ছোট করার জন্য ও নিজের ক্ষমতার বড়াই দেখানোর জন্য অযথাই এমন একটি ফেসবুক স্ট্যাটাস দিয়েছেন নিপুণ। তিনি বলেন, ‘তাঁর সঙ্গে আমি যেসব ছবিতে কাজ করেছি, সেখানে তিনি (নিপুণ) মূল নায়িকা হিসেবে ছিলেন না। হতে পারে, আলোচনায় আসার জন্য আমাকে নিয়ে ফেসবুকে এমন একটি বক্তব্য প্রকাশ করেছেন তিনি।’
আরও পড়ুন: শাকিব সম্পর্কে যা বললেন নিপুণ
 
