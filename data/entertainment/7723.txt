



জিতের বিপরীতে অভিনয় করতে যাচ্ছেন মিম। 
ছবির নাম ‘সুলতান’। 
২৩ ফেব্রুয়ারি থেকে কলকাতায় প্রথম ধাপের শুটিং হবে।


নুসরাত ফারিয়ার পর এবার ভারতের টালিউডের জনপ্রিয় নায়ক জিতের বিপরীতে অভিনয় করতে যাচ্ছেন বাংলাদেশের মেয়ে মিম। ছবির নাম ‘সুলতান’। বাংলাদেশের জাজ মাল্টিমিডিয়া ও ভারতের জিৎ’স ফিল্ম ওয়ার্কসের যৌথ প্রযোজনায় ছবিটি তৈরি হবে। গত বৃহস্পতিবার রাতে জাজ মাল্টিমিডিয়ার কার্যালয়ে ছবিটিতে চুক্তি স্বাক্ষর করেছেন মিম।
বড় পর্দার এই অভিনেত্রী বলেন, ‘কয়েক দিন আগে ছবিটিতে কাজের প্রস্তাব পেয়েছিলাম। বৃহস্পতিবার রাতে চুক্তিবদ্ধ হয়েছি।’
জিতের ভক্ত মিম। ‘অভিমান’, ‘গেইম’, ‘চ্যাম্পিয়ন’, ‘ওয়ান্টেড’সহ অসংখ্য জনপ্রিয় ছবির এই অভিনেতার বিপরীতে কাজের সুযোগ পাওয়ায় খুশি তিনি। বললেন, ‘জিতের অনেক ছবি দেখেছি। এখন কাজ করতে যাচ্ছি। এটি আমার চলচ্চিত্রে অভিনয়জীবনে নতুন মাত্রা দেবে।’
ছবির বাংলাদেশ অংশের প্রযোজক আবদুল আজিজও বলেন, মিম এই ছবিতে কাজ করবেন। চুক্তিবদ্ধও হয়েছেন।
কবে থেকে ছবির শুটিং শুরু হবে? মিম বলেন, ‘আগামী ২১ ফেব্রুয়ারি কলকাতা যাচ্ছি। ওই দিন আমার চরিত্রটি পর্দায় কেমন দেখাবে, সেটা ঠিক করা হবে। ২৩ ফেব্রুয়ারি থেকে কলকাতায় প্রথম ধাপের শুটিং। চলবে ২৮ ফেব্রুয়ারি পর্যন্ত।’
দ্বিতীয় ধাপে আগামী মার্চ মাস থেকে পর্যায়ক্রমে ভারত, থাইল্যান্ড ও বাংলাদেশে শুটিং হবে ছবিটির। ‘সুলতান’ ছবিটি যৌথভাবে পরিচালনা করবেন ভারতের পরিচালক রাজা চন্দ ও বাংলাদেশের আবদুল আজিজ।
