
কয়েক মাস আগে হুট করেই নিজেকে আড়ালে নিয়ে যান তরুণ অভিনয়শিল্পী সাবিলা নূর। তাঁর আড়ালে যাওয়া এবং যোগাযোগ-বিচ্ছিন্নতার কারণে নানা ধরনের গুজব শোনা যায়। গতকাল সোমবার ই-মেইলের মাধ্যমে যুক্তরাষ্ট্র থেকে প্রথম আলোর সঙ্গে যোগাযোগ করেন সাবিলা নূর। কথা বলেন বেশ কিছু বিষয়ে। ই-মেইলের মাধ্যমে সাক্ষাৎকারটি নিয়েছেন হাবিবুল্লাহ সিদ্দিক

এখন কোথায় আছেন? এখন যুক্তরাষ্ট্রে আছি। আমার বোন এখানে থাকেন। তাঁর সঙ্গে আছি। আমার আব্বু-আম্মুও আছেন। কী করছেন?অনেক সুন্দর সুন্দর জায়গা দেখছি। নতুন অনেক অভিজ্ঞতা হচ্ছে। বেশ ভালো লাগছে এখানে। হুট করে সব কাজ থেকে নিজেকে গুটিয়ে নিয়েছিলেন কেন? আসলে কাজ থেকে বিরতি নেওয়ার সিদ্ধান্তটা আমার এবং আমার পরিবারের। মানসিক চাপ ও দুশ্চিন্তার কারণে আমার ব্যক্তিগত জীবনে একটু ঝামেলা হচ্ছিল। সত্যি বলতে, হঠাৎ করে আমি নিজেকে নিজে চিনতে পারছিলাম না। তাই নিজেকে এবার একটু বোঝার জন্য বিরতি নিয়েছিলাম। কবে নাগাদ দেশে ফিরবেন? আগামী আগস্টের শুরুতেই দেশে ফিরব। ফিরেই ঈদের কাজ শুরু করব। এই সময়ে মিডিয়া ‘মিস’ করছেন কতটা? অনেক অনেক মিস করছি। বিশেষ করে, এবারের ঈদের নাটকের শুটিং করার মজাগুলো অনেক বেশি মিস করেছি। এ ছাড়া সহকর্মীসহ মিডিয়ার সবাইকে খুব মিস করছি।অভিনয় কি আগের মতোই করবেন, নাকি কমিয়ে দেবেন? ইচ্ছা আছে ভালো কিছু কাজ করার। বাকিটা দেখা যাক। আপনাকে নিয়ে নানা ধরনের গুজব শোনা যায়।এসবের কোনো সত্যতা নেই। এসব গুজবের কারণে আমি মানসিকভাবে অনেক ভেঙে পড়েছিলাম, সেটাও আমার আড়ালে যাওয়ার একটা কারণ। নিজের ব্যাপারে কোনো মিথ্যা গুজব শুনলে কান্নাকাটি করি, খাওয়াদাওয়া বন্ধ করে দিই।এখন সামাজিক যোগাযোগমাধ্যমে আপনি অতটা সরব নন... দুই মাস আগে আমার ফেসবুক অ্যাকাউন্ট হ্যাক হয়েছিল। এখনো উদ্ধার করার প্রক্রিয়া চলছে।আপনি আড়ালে যাওয়ার আগে থেকে অনেকের ফোন ধরতেন না এবং যোগাযোগ করতেন না। ওই সময়ে কী এমন ঘটেছিল? ওই যে বললাম, নিজেকে হারিয়ে ফেলেছিলাম। না হলে কখনো এ রকম করতাম না। ভুলটা আমারই ছিল। কাউকে কষ্ট দিয়ে থাকলে আমি খুবই অনুতপ্ত। গণমাধ্যমের সঙ্গে যোগাযোগের কারণ কী? আবার কাজে ফিরতে চান, নাকি নিজের সম্পর্কে কিছু বলতে চান? যেহেতু গুজব আছে, তাই আসলে নিজের ব্যাপারে একটু বলতে চাই। যাঁরা আমাকে সাপোর্ট দিয়েছেন, তাঁদের নিরাশ করতে চাই না। চাই সবাই জানুক, আপনাদের সাবিলা নূর ভালো আছে, খুব তাড়াতাড়ি দেশে ফিরে আসবে এবং ভালো ভালো কাজ করবে।
