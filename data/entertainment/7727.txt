
অগ্রজ বন্ধু আসাদুজ্জামান নূর জানতেন, মাহবুবুল হক শাকিল কবিতা ভালোবাসেন। কিন্তু লেখেনও, ব্যাপারটি জেনেছিলেন বেশ পরে। শাকিলের কবিতা পড়ে তিনি জিজ্ঞেস করেছিলেন, ‘তুমি এত মন খারাপ করা কবিতা কেন লেখ?’
গতকাল মঙ্গলবার ছিল শাকিলের জন্মদিন। আগেই ঠিক করা ছিল, এ দিনে মোড়ক খোলা হবে তাঁর কবিতা আবৃত্তির সিডির। বিকেলে শান্তিনগরের পিবিএস মিলনায়তনে খোলা হলো সেটির মোড়ক। বাজিয়ে শোনানো হলো কিছু কবিতাও। শাকিলের লেখা সেই কবিতাগুলো কণ্ঠে ধারণ করেছেন আসাদুজ্জামান নূর, জয়ন্ত চট্টোপাধ্যায় ও শিমুল মুস্তাফা। ইমেরিটাস অধ্যাপক আনিসুজ্জামানের সভাপতিত্বে এ আয়োজনে প্রধান অতিথি ছিলেন সংস্কৃতিমন্ত্রী আসাদুজ্জামান নূর ও বিশেষ অতিথি কথাসাহিত্যিক সৈয়দ মনজুরুল ইসলাম। আরও যাঁর থাকার কথা ছিল, ৬ ডিসেম্বর তিনি চলে গেছেন।
কবিতাগুলো স্টুডিওতে ধারণ করার পর মুঠোফোনে রেখেছিলেন শাকিল। এক রাতে অন্ধকার পদ্মাপাড়ে বারবার শুনছিলেন সেগুলো। অনুষ্ঠানের সভাপতি আনিসুজ্জামান বলেন, ‘শাকিলের মৃত্যুতে আমরা এতটাই আচ্ছন্ন হয়ে আছি যে, জন্মদিনেও আনন্দ করছি না, করতালি দিচ্ছি না। কতটা গভীরভাবে একজন মানুষ সবার হৃদয়কে স্পর্শ করলে এমনটি হয়! আশা করি, যাঁরা তাঁকে চেনেন না, এই সিডির মাধ্যমে চিনবেন, শুনবেন, ভালোবাসবেন।’
শব্দযন্ত্রে কবিতাগুলো বাজতে বাজতেই সিডির মোড়ক খোলেন অতিথিরা। স্বাগত বক্তব্য দেন পিবিএসের পরিচালক কামরুল হাসান। উপস্থিত ছিলেন কবি আসাদ চৌধুরী, নূরুল হুদা, প্রকাশক মাজহারুল ইসলাম প্রমুখ।
হয়ে গেল কালচৌতিশার মঞ্চায়ন
গতকাল সন্ধ্যায় বাংলাদেশ শিল্পকলা একাডেমির জাতীয় নাট্যশালার মূল হলে উদ্বোধনী মঞ্চায়ন হয়ে গেল সাধনা প্রযোজনা কালচৌতিশা। নাটক শুরুর আগে সংক্ষেপে বক্তব্য দেন সংস্কৃতিমন্ত্রী আসাদুজ্জামান নূর। তিনি বলেন, ‘এখন নতুন যারা নাটক করছে, তারা অনেকেই ভালো করছে। যদি এই ধারাবাহিকতা ধরে রাখা যায়, তবে আমাদের যে নাটকের স্বর্ণযুগ ছিল, তা তো ফিরে পাবই, তার চেয়েও আরও বড় কিছু হবে, এমন প্রত্যাশা রাখি।’
সাধনাকে শুভেচ্ছা জানান ঢাকা বিশ্ববিদ্যালয়ের শিক্ষক ইসরাফিল শাহীন। সঞ্চালনায় ছিলেন লুবনা মারিয়াম। নাটকটি লিখেছেন শাহমান মৈশান। নির্দেশনা দিয়েছেন রিয়াজ মাহমুদ, শিল্প নির্দেশনায় লুবনা মারিয়াম। নাটকটিতে অভিনয় করেছেন আশিক রহমান লিয়ন, কাজী তামান্না হক সিগমা প্রমুখ।
নাটকটি মূলত বর্তমান সময়ে পুঁজিবাদী বিশ্বব্যবস্থায় নারী ও পুরুষের আইনি ও আধ্যাত্মিক সম্পর্ক নিয়ে।
বুড়িগঙ্গা দূষণ নিয়ে আলোকচিত্র প্রদর্শনী
গত শনিবার সন্ধ্যায় রাজধানীর ধানমন্ডির আলিয়ঁস ফ্রঁসেজের গ্যালারি জুমে শুরু হয়েছে ফোজিত শেখের পঞ্চম একক আলোকচিত্র প্রদর্শনী ‘বাঁচাও নদী বুড়িগঙ্গা’। আলোকচিত্রের মধ্য দিয়ে বুড়িগঙ্গা দূষণের বিরূদ্ধে জানানো হয়েছে প্রতিবাদ। উদ্বোধন করেন অধ্যাপক আনিসুজ্জামান, উপস্থিত ছিলেন শিল্পী শাহাবুদ্দিন আহমেদ, ওয়ার্ল্ড ইউনিভার্সিটির উপাচার্য আব্দুল মান্নান, লে. জেনারেল (অব.) হারুন-উর-রশিদ, আলিয়ঁস ফ্রঁসেজের পরিচালক ব্রুনো প্লাস প্রমুখ।
প্রদর্শনী চলবে ২৪ ডিসেম্বর পর্যন্ত।
 
