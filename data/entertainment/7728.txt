
এ যেন চারপাশে এই ঝকঝকে সোনা রং রোদ, তো আবার হঠাৎ করেই মেঘ, হুড়মুড়িয়ে বৃষ্টি। পপসংগীত তারকা সেলেনা গোমেজ আর জাস্টিন বিবারের প্রেমের সম্পর্কের মতিগতি বোঝা ভার। প্রেমের সম্পর্ক চুকেবুকে গেলেও কিছুদিন আগে বিবারকে আরেকটা সুযোগ দিতে চেয়েছিলেন সেলেনা। কিন্তু বিবার সম্প্রতি হেইলে বল্ডউইনের সঙ্গে লুকিয়ে প্রেম করতে গিয়ে ধরা পড়েছেন। আর পড়বি তো পড় মালির ঘাড়ে, একদম সেলেনার কাছেই। এ নিয়ে ভীষণ চটেছেন সেলেনা গোমেজ।সেলেনা গোমেজের ঘনিষ্ঠ একটি সূত্র জানিয়েছে, গত সপ্তাহের দিকে আইহার্ট মিউজিক অ্যাওয়ার্ডের আসরে বিবারের সঙ্গে বল্ডউইনের ঘনিষ্ঠতা দেখে রাগে একেবারে অগ্নিমূর্তি হয়ে পড়েছেন সেলেনা। সূত্রটি জানিয়েছে, বিবার আইহার্ট মিউজিক অ্যাওয়ার্ডের আসরে গোপনে বল্ডউইনের সঙ্গে প্রেম করেছেন।এদিকে সূত্রটি আরও জানিয়েছে, বিবার কোনোভাবেই চাননি যে আইহার্ট মিউজিক অ্যাওয়ার্ডের আসরে হেইলে বল্ডউইন যে তাঁর সঙ্গে আছেন, এটা সেলেনা জানতে পারেন। কিন্তু ঘটেছে তা-ই।ফলে সেলেনার ‘আরেকটা সুযোগ’ যে বিবার হারিয়ে ফেলেছেন, তা খুব স্পষ্ট। অবশ্য এই লুকোচুরি, বল্ডউইনের সঙ্গে বিবারের এই ঘনিষ্ঠতা থেকে কিন্তু অনেকে এও বলছেন, বিবার কি আদৌ সেলেনার দেওয়া সেই সুযোগ চেয়েছেন? নাকি বল্ডউইনেই মজেছেন বিবার! ইন্দো-এশিয়ান নিউজ।
