
এ বছরের ১৫ সেপ্টেম্বর মা ও একমাত্র সন্তানকে নিয়ে আবারও অস্ট্রেলিয়ার সিডনি যান বাংলাদেশি চলচ্চিত্রের এক সময়ের জনপ্রিয় নায়িকা শাবনূর। যাওয়ার আগে শাবনূর প্রথম আলোকে বলেন, দুই মাসের মাথায় দেশে ফিরবেন তিনি। শাবনূর তাঁর কথা রেখেছেন। ১৫ নভেম্বর দেশে ফিরেছেন তিনি। এই কটা দিন নিজের মুঠোফোন নম্বর বন্ধ রেখে একান্তে বাসাতেই ছিলেন। দেশে ফেরার নয় দিনের মাথায় আজ মঙ্গলবার সকালে প্রথম আলোর সঙ্গে কথা বললেন এ অভিনেত্রী।শাবনূর বলেন, ‘দেশে ফিরে খুব ঝামেলার মধ্যে পড়ে গিয়েছিলাম। আমার ছেলেটা হঠাৎ​ই অসুস্থ হয়ে পড়ে। জ্বরে সে খুব কাবু হয়ে পড়েছিল। তাকে নিয়ে এই কয়েকটা দিন আমাকে অসম্ভব ব্যস্ত থাকতে হয়েছে। এখন সে ভালো। তাই পরিচিতজনদের সঙ্গে যোগাযোগটা করছি।’শাবনূর আজ মঙ্গলবার সকালে ঘুরতে বের হয়েছেন। সঙ্গে আছেন তাঁর স্বামী সন্তানসহ পরিবারের অন্য সদস্যরাও। বললেন, ‘এবার আমি বছর খানেকেরও বেশি সময় ঢাকায় থাকব। ঘুরব আর কাজ করব।’ তিনি বলেন, ‘দীর্ঘ অভিনয়জীবনে ছবির শুটিংয়ে অংশ নিতে দেশে ও দেশের বাইরে অনেক জায়গায় গেছি। কাজ শেষ করে দ্রুত আবার ফিরে এসেছি। এখন যেহেতু কাজ কম করছি তাই পরিবারের সবাইকে নিয়ে বাংলাদেশের ভেতরকার সৌন্দর্যটা ভালোভাবে উপভোগ করতে চাই।’মাঝে বেশ মুটিয়ে গিয়েছিলেন শাবনূর। এখন কি অবস্থা জানতে চাইলে শাবনূর বললেন, ‘এবার ওজন কিছুটা কমিয়েছি। সামনে আরও ওজন কমাব। আমি যেহেতু কাজ করব, তাই নিজেকে যতটা সম্ভব আগের অবস্থায় ফিরিয়ে নিয়ে যেতে চাই।’কয়েক বছর ধরেই বাংলাদেশ আর অস্ট্রেলিয়া নিয়মিত যাওয়া আসার মধ্যে আছেন জনপ্রিয় চলচ্চিত্র অভিনেত্রী শাবনূর। তিনি অস্ট্রেলিয়ার নাগরিকত্ব লাভ করেছেন বলেও প্রথম আলোকে জানান।এদিকে, কবে নাগাদ নতুন ছবির শুটিং শুরু করবেন জানতে চাইলে শাবনূর বলেন, ‘অস্ট্রেলিয়ায় যাওয়ার আগে পাগল মানুষ ছবির কিছু কাজ করেছি। এই ছবির গানের কাজ এখনো বাকি আছে। পরিচালকের সঙ্গে প্ল্যানিং করে আগে অসমাপ্ত কাজ শেষ করব। এরপরই নতুন ছবিতে অভিনয়ের ব্যাপারে ভাবব। বেশ কয়েকজন পরিচালক তাঁদের ছবিতে অভিনয়ের ব্যাপারে আমার সঙ্গে যোগাযোগ করেছেন।’
২০১৩ সালের ডিসেম্বরে সিডনিতে জন্ম নিয়েছে শাবনূরের একমাত্র সন্তান আইজান। বহু বছর ধরে অস্ট্রেলিয়ায় আছেন শাবনূরের একমাত্র ছোট ভাই ও বোন। তাঁদের কারণেও শাবনূরকে অস্ট্রেলিয়া ছুটে যেতে হয়।
