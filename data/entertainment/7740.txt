
অভিনয়শিল্পী শাহরিয়ার নাজিম জয় অভিনয়ের ফাঁকে নাটক পরিচালনাও করেন। ২০১১ সালে ‘গলির মোড়ে সিডির দোকান’ তাঁর প্রথম পরিচালিত টিভি নাটক। এবার এই অভিনয়শিল্পী ৫০০ পর্বের একটি ধারাবাহিক নির্মাণ করছেন। নাম ‘ঘরওয়ালি-পরওয়ালি’। এতে অভিনয়ও করছেন তিনি।জয় বলেন, ‘অভিনয়ের পাশাপাশি এত দিন খণ্ড নাটক নির্মাণ করেছি। এ পর্যন্ত আমার পরিচালনায় ৪৯টি খণ্ড নাটক প্রচারিত হয়েছে। ১৪ মার্চ দুপুরে চ্যানেল আইয়ে আমার পরিচালনায় ৫০তম নাটক প্রচারিত হবে।’দীর্ঘ ধারাবাহিকে একটা সময় গল্পের ক্ষেত্রে অসামঞ্জস্যতা তৈরির অভিযোগ ওঠে। এ নাটকে তেমনটি ঘটার সম্ভাবনা আছে কি—এমন প্রশ্নের জবাবে জয় বলেন, ‘আমার পরিচালনায় এটি প্রথম কোনো দীর্ঘ ধারাবাহিক। গল্প যেভাবে চিন্তা-ভাবনা করা হয়েছে তাতে ৫০০ পর্ব পর্যন্ত যাবে। তবে আমি চ্যানেল কর্তৃপক্ষকে এ-ও বলেছি যে যদি প্রচারের পর নাটক দর্শকপ্রিয়তা পেতে ব্যর্থ হয়, তাহলে তাঁরা যেন প্রচার বন্ধ করে দেন।’
কারণ হিসেবে জয় বলেন, ‘একটা নাটকের দর্শকপ্রিয়তার ওপর চ্যানেলের ব্যবসায়িক বিষয়ও জড়িত। তাই নাটকটি যদি ব্যবসায়িক সফলতা না পায়, তাহলে চ্যানেলের প্রচারের তো কোনো মানেই হয় না। তবে আমার কাছ থেকে নির্মাণের ক্ষেত্রে কোনো কমতি থাকবে না। আমার বিশ্বাস, নাটকটি অবশ্যই দর্শকপ্রিয়তা পাবে।’‘ঘরওয়ালি-পরওয়ালি’ নাটকটি আরটিভিতে প্রচারিত হবে বলে জানান জয়।এদিকে নতুন ধারাবাহিক নাটকটি ছাড়া জয় সম্প্রতি ‘মোস্ট ওয়েলকাম টু’ নামের একটি চলচ্চিত্রে অভিনয় করেছেন। এতে জয় একজন পুলিশ কর্মকর্তার চরিত্রে অভিনয় করেছেন।উল্লেখ্য, ১৯৯৭ সালে জয় অভিনীত প্রথম নাটক টিভিতে প্রচারিত হয়। বিটিভিতে প্রচারিত এই নাটকের নাম ‘গোধূলি লগ্নে’।
