
• বিয়ে না করার কারণ জানিয়েছেন সালমান। • ভারতের বিয়ে ব্যয়বহুল হওয়ার জন্য তিনি একজন চলচ্চিত্র নির্মাতাকে দায়ী করেন। • সালমান খানের বার্ষিক আয় ২৩২ কোটি ৮৩ লাখ রুপি।
৫২ বছর বয়স হলেও বলিউডের সবচেয়ে উপযুক্ত ব্যাচেলর বলা হয় সালমান খানকে। এই নায়ক জীবনে কম প্রেম করেননি। পরিবারের সঙ্গেও খুব ঘনিষ্ঠ। কেবল বিয়ে করতে যত আপত্তি। ‘কবে বিয়ে করছেন?’ এই প্রশ্ন হাজারোবার শুনতে হয়েছে ‘ভাইজান’কে। অবশেষে তিনি অবিবাহিত থাকার কারণ জানালেন। বললেন, পয়সার অভাবে নাকি তিনি বিয়ে করতে পারছেন না!
সম্প্রতি এক অনুষ্ঠানে সালমান খান বলেন, ‘আমার বাবা মাত্র ১৮০ রুপি খরচ করে বিয়ে করেছেন। কিন্তু এখন বিয়ে বড্ড ব্যয়বহুল এক বিষয়।’ আর এর জন্য সালমান দায়ী করেন তাঁর প্রিয় পরিচালক সুরজ বারজাটিয়াকে। কেন? সালমানের দাবি, এই পরিচালকের ‘হাম আপকে হ্যায় কৌন?’ আর ‘হাম সাথ সাথ হ্যায়’ ছবির পর ভারতীয়রা বিয়েতে কোটি কোটি রুপি খরচ করছেন। এই সিনেমাগুলোয় বিয়েকে এত জমকালোভাবে দেখানো হয়েছে যে অনেকেই এখন তার অনুকরণেই নিজের বিয়ের আয়োজন করতে চান। মজার বিষয় হলো, ওপরে উল্লেখিত দুটো ছবিতেই সালমান অভিনয় করেছেন। কিন্তু এমন জমকালো বিয়ের খরচ নাকি তিনি বহন করতে পারবেন না। এ জন্য তিনি এখনো ‘সিঙ্গেল’।
যদিও চার বছর আগে বেশ জাঁকজমক করে ছোট বোন অর্পিতার বিয়ে দিয়েছেন সালমান খান। ২০১৪ সালে হায়দরাবাদের ফলকনামা প্যালেসে অর্পিতার বিয়ের আয়োজন করেন তিনি। এটি ভারতের অন্যতম ব্যয়বহুল একটি হল। তা ছাড়া অনুষ্ঠানের নিরাপত্তা নিশ্চিত করার জন্য অতিথিদেরও নিজ খরচে হোটেলে রাখার ব্যবস্থা করেন ‘ভাইজান’। আর তাঁর কিনা আজ অর্থের অভাব!
ফোর্বসের শীর্ষ ১০০ ধনী বলিউড তারকার মধ্যে আছে সালমান খানের নাম। ফোর্বস ম্যাগাজিনের জরিপ অনুযায়ী এই অভিনেতার বার্ষিক আয় ২৩২ কোটি ৮৩ লাখ রুপি। বিয়ে করার মতো ধনী হতে সালমানের আরও কত রুপি লাগবে, কে জানে? এনডি টিভি।
