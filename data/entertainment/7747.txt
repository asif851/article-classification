
এনটিভির নিয়মিত ধারাবাহিক নাটক একদিন ছুটি হবে-এর শেষ পর্ব প্রচারিত হবে আজ। নাট্যকার ফারুক হোসেনের রচনায় এটি পরিচালনা করেছেন হিমেল আশরাফ। এতে অভিনয় করেছেন উর্মিলা কর। ধারাবাহিকে অভিনয়সহ বেশ কিছু বিষয় নিয়ে কথা হলো উর্মিলার সঙ্গে।
আজ শেষ হয়ে যাচ্ছে ধারাবাহিক ‘একদিন ছুটি হবে’। কেমন লাগছে?স্বাভাবিকভাবে খারাপ লাগছে। তবে বেশি খারাপ লাগছে নাটকটির রচয়িতা ফারুক হোসেনের জন্য। কয়েক বছর আগে তাঁর পরিচালনায় প্রথম ধারাবাহিক বোয়িং ৭৫৭-এ অভিনয় করেছিলাম। সেই থেকে ফারুক ভাইয়ের সঙ্গে আমার অনেক ভালো সম্পর্ক হয়ে যায়। সেটা তিনি সমুদ্রে নিখোঁজ হয়ে যাওয়ার আগ পর্যন্ত ছিল। তিনি একদিন ছুটি হবে যখন লেখেন, তখন প্রায়ই আমার চরিত্রের কথা বলে বলতেন, ‘এই চরিত্রটি তোমার জন্য লিখছি।’ এমনকি আমার ব্যক্তিগত অনেক বিষয়ও তিনি আমার চরিত্রের মধ্যে ঢুকিয়ে দিয়েছিলেন। এ জন্য অভিনয় করে ভালো লেগেছে। আর তাঁর লিখে যাওয়া চরিত্রে আমি অভিনয় করেছি, তাঁর লিখে যাওয়া সংলাপ বলছি—এটা আসলে অন্য রকম অনুভূতি। নাটকটির কথা মনে হলেই তাঁর স্মৃতিগুলো হুড়মুড় করে সামনে আসে। আপনি তো এখন অনেক কাজ করছেন!তা বলতে পারেন। অনেক ধারাবাহিকে অভিনয় করছি। এর মধ্যে চ্যানেল আইতে মোহর আলী, বাংলাভিশনে গন্তব্য নিরুদ্দেশ নামে দুটি ধারাবাহিক প্রচারিত হচ্ছে। এ ছাড়া এক ঝাঁক মৃত জোনাকির গল্প, ভ্যাগাবন্ড, মেঘে ঢাকা শহর নামে তিনটি ধারাবাহিকে শুটিং চলছে। আর ভালোবাসা দিবস উপলক্ষে বেশ কিছু এক ঘণ্টার নাটকে অভিনয় করেছি।সম্প্রতি কোনো সিনেমা দেখেছেন বা বই পড়েছেন?কদিন আগে আমি শিব খেরার লেখা ইউ ক্যান উইন কিনেছি। আমি আগেও এই বইটা পড়েছি। আর সম্প্রতি ভারতীয় বাংলা একটা ছবি দেখেছি। নামটি এই মুহূর্তে মনে পড়ছে না। সামনে উর্মিলাকে কি চলচ্চিত্রে দেখা যাবে?ইচ্ছা আছে। কিন্তু গতানুগতিক চলচ্চিত্রে কাজ করার জন্য এখনো নিজেকে তৈরি করতে পারিনি। তাই একটু ভিন্ন ধরনের, যেমন হঠাৎ বৃষ্টি টাইপের সিনেমায় কাজ করার ইচ্ছা আছে।সাক্ষাৎকার: হাবিবুল্লাহ সিদ্দিক
