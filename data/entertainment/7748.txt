
সঞ্জয়লীলা বানসালির বাজিরাও মাস্তানি ছবির ‘মাস্তানি’ হয়েছিলেন দীপিকা পাড়ুকোন। এর রেশ কাটতে না–কাটতেই একই পরিচালকের আরও একটি ছবিতে ঐতিহাসিক চরিত্রে অভিনয়ের জন্য চুক্তিবদ্ধ হয়েছেন তিনি। মাস্তানি দীপিকাকে সেই ছবিতে দেখা যাবে ‘রানি পদ্মাবতী’র চরিত্রে। ছবিটির নামও রাখা হয়েছে চরিত্রের নামেই। শোনা যাচ্ছে, আরও একটি ইতিহাসভিত্তিক সিনেমার নায়িকা হওয়ার সম্ভাবনা আছে দীপিকার। রাজা অশোকের বড় মেয়ে সংঘমিত্রার জীবন নিয়ে তৈরি এই সিনেমার নাম–ভূমিকায় দেখা যেতে পারে এই পিকু তারকাকে। ছবিটি নির্মাণ করবেন দক্ষিণ ভারতের চলচ্চিত্র নির্মাতা সুন্দর সি। বিশাল বাজেটের এই ছবিতে নাকি সুন্দর সি সব বড় তারকাকে নিয়ে কাজ করবেন। নায়িকা হিসেবে দীপিকা তাঁর প্রথম পছন্দ। যদিও এখনো এ বিষয়ে দুই পক্ষের মধ্যে কোনো আলাপ-আলোচনার খবর পাওয়া যায়নি।তামিল এই ছবিটিতে দীপিকা অভিনয় করলে এটি হবে তাঁর চতুর্থ ইতিহাসনির্ভর ছবি। কারণ, এর আগে এই অভিনেত্রী মাস্টারদা সূর্য সেনের জীবনী নিয়ে তৈরি আশুতোষ গোয়ারিকরের ছবি খেলে হাম জি জান সে-তে অভিনয়ের মধ্য দিয়ে শুরু করেন এ ধরনের চরিত্রে অভিনয়। শেষমেশ কপালে না জানি ‘ঐতিহাসিক নায়িকা’র তকমা লেগে যায়! ফিল্মফেয়ার।
