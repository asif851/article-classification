
মানিক মিয়া অ্যাভিনিউ: পরিকল্পনা মন্ত্রণালয়ের উদ্যোগে ঢাকার মানিক মিয়া অ্যাভিনিউতে ‘মৃত্যুঞ্জয়ী বাংলাদেশ, অনন্তের পথে আমাদের চেতনার বাতিঘর’ শিরোনামে আবৃত্তি, গান ও থ্রিডি প্রজেকশন করা হবে। এই অনুষ্ঠানে গান গাইবেন সাবিনা ইয়াসমীন, রুনা লায়লা, জেমস, মমতাজ, ব্যান্ড অবস্‌কিওর ও চিরকুট। বিকেল ৫টা থেকে শুরু হওয়া এই অনুষ্ঠান চলবে রাত ১১টা পর্যন্ত। অনুষ্ঠানটি সরাসরি সম্প্রচার করবে চ্যানেল নাইন।সোহরাওয়ার্দী উদ্যান: বিজয়ের ৪৫ বছর পূর্তি উপলক্ষে আয়োজিত ১৬ দিনব্যাপী লাল–সবুজের মহোৎসব অনুষ্ঠান শেষ হচ্ছে আজ। ঢাকার সোহরাওয়ার্দী উদ্যানে আয়োজিত আজকের কনসার্টে গান গাইবেন আইয়ুব বাচ্চু ও এলআরবি, নগর বাউল ও জেমস, ভাইকিংস, চিরকুট ও শূন্য। এই অনুষ্ঠানের আয়োজক ওয়ান মোর জিরো কমিউনিকেশনস। অনুষ্ঠানটি সরাসরি সম্প্রচার করবে গানবাংলা।প্রজন্ম চত্বর: বিজয় দিবস উপলক্ষে ঢাকার শাহবাগের প্রজন্ম চত্বরে আয়োজন করা হয়েছে আমাদের সংস্কৃতি নামে দিনব্যাপী নানা অনুষ্ঠানের। সকাল ৯টায় জাতীয় সংগীতের মধ্য দিয়ে শুরু হবে অনুষ্ঠান। চলবে রাত পর্যন্ত। বিকেল থেকে গান গাইবেন তাহসান ও মেহ্‌রীন। ব্যান্ডের মধ্যে আছে অর্থহীন, অবস্‌কিওর, চিরকুট, লালন, ব্ল্যাক, আর্বোভাইরাস, মিনার্ভা, ওল্ড স্কুল, অ্যাভয়েড রাফা ও এসএস।ঢাকা বিশ্ববিদ্যালয়ে মল চত্বর: মহান বিজয় দিবস উপলক্ষে আজ বেলা ১১টায় ঢাকা বিশ্ববিদ্যালয়ের মল চত্বরে অনুষ্ঠিত হবে শুদ্ধভাবে বাংলাদেশের জাতীয় সংগীত পরিবেশনা। স্বাধীন বাংলা বেতার কেন্দ্রের শিল্পীদের পাশাপাশি এই প্রজন্মের শিল্পীরাও গাইবেন। শুদ্ধভাবে সমবেত কণ্ঠে জাতীয় সংগীত গাইবেন শাহীন সামাদ, সুজেয় শ্যাম, রথীন্দ্রনাথ রায়, ফেরদৌস আরা, প্রিয়াঙ্কা গোপ, শফি মণ্ডল, মৌটুসী, সমরজিৎ রায়, রাজীব, ঐশী, ইন্দ্রমোহন রাজবংশী, ফকির আলমগীর, পুতুল, দিঠি আনোয়ার, অলোক সেন, দেবলীনা সুর, কর্নিয়া। এর আগে সকাল সাড়ে ৮টায় শুরু হবে অনুষ্ঠান। চলবে বিকেল ৪টা পর্যন্ত। অনুষ্ঠানে স্মৃতিচারণা করবেন রামেন্দু মজুমদার ও ড. সৈয়দ আনোয়ার হোসেন। আবৃত্তি করবেন সৈয়দ হাসান ইমাম, কবি আসাদ চৌধুরী, শিমুল মুস্তাফা প্রমুখ। পুরো আয়োজন সরাসরি দেখা যাবে আরটিভির পর্দায়।
এবিসি রেডিও এফএম ৮৯.২-এর সাতজন আরজে গাইলেন স্বাধীন বাংলা বেতার কেন্দ্রের গান। সাতটি কালজয়ী দেশের গানের সংকলন (মেডলি) করে তাঁরা একটি মিউজিক ভিডিও তৈরি করেছেন। আজ বিজয় দিবসে গানটি বাজবে এবিসি রেডিওতে। আর ভিডিওটি দেখা যাবে এবিসি রেডিওর ফেসবুক পেজ ও ইউটিউব চ্যানেলে। এবিসি রেডিওর পক্ষ থেকে জানানো হয়, স্বাধীন বাংলা বেতার কেন্দ্রের কালজয়ী গানগুলো তাদের অনুপ্রেরণার উৎস। গুণী সুরযোদ্ধাদের সম্মান জানানোর এ এক ক্ষুদ্র প্রয়াস। এই গানটির পাশাপাশি আজ এবিসি রেডিওতে দিনভর দেশের গান ও শুধুই বাংলা গান বাজবে। নিয়মিত অনুষ্ঠানগুলোয় বিজয় দিবস নিয়ে থাকবে নানা আয়োজন। শোনা যাবে ‘তারা রাম পাম’ অনুষ্ঠানের বিশেষ পর্ব।
