
দ্বিতীয়বারের মতো আয়োজিত হচ্ছে আন্তর্জাতিক মূকাভিনয় উৎসব। আজ রোববার থেকে ১০ এপ্রিল পর্যন্ত তিন দিন ঢাকা বিশ্ববিদ্যালয়ের ছাত্র-শিক্ষক কেন্দ্রে এই উৎসব চলবে। বাংলাদেশের মাইম দলগুলোসহ অংশগ্রহণ করছে যুক্তরাষ্ট্র, জাপান, ইরান, জার্মানি, নেপাল এবং ভারতের মাইম সংগঠনগুলো। 
‘নির্বাক শব্দেরা মুখরিত হোক মুক্তির আলোয় আলোয়’ স্লোগান নিয়ে ঢাকা বিশ্ববিদ্যালয় মাইম অ্যাকশন আয়োজন করেছে এই উৎসব। প্রতিদিন বিশ্ববিদ্যালয়ের ছাত্র-শিক্ষক কেন্দ্রে থাকবে উৎসবের মূল আয়োজন। এ ছাড়া শহীদ মিনার, কার্জন হল, কলা ভবন, শাহবাগসহ ক্যাম্পাসজুড়েই থাকবে পথ-শো। এ ছাড়া গত ২৯ মার্চ থেকে গতকাল পর্যন্ত বিভিন্ন স্কুল, কলেজ ও ঢাকা শহরের গুরুত্বপূর্ণ স্থানসমূহে ট্রাকের ওপরে চলেছে ১০ দিন ধরে ‘রোড শো’। উৎসবে তিন দিনের আয়োজনে থাকছে মূকাভিনয়ের ওপর কর্মশালা, সেমিনার, স্কুল-কলেজ-বিশ্ববিদ্যালয় পর্যায়ের শিক্ষার্থীদের নিয়ে মূকাভিনয় প্রতিযোগিতা এবং পোস্টার প্রদর্শনী।  আজ ৮ এপ্রিল সন্ধ্যা সাড়ে ৬টায় অনুষ্ঠান উদ্বোধন করবেন ঢাকা বিশ্ববিদ্যালয়ের উপাচার্য ড. মো. আখতারুজ্জামান। অনুষ্ঠানের প্রধান অতিথি যুব ও ক্রীড়া উপমন্ত্রী আরিফ খান জয়। উদ্বোধনী অনুষ্ঠানে মূকাভিনয় প্রদর্শন করবেন আমেরিকান নিউ মাইম থিয়েটার-এর ডিরেক্টর কাজী মশহুরুল হুদা, ভারতের সোমা মাইম থিয়েটার, জার্মানির নিমো মাইম, রংপুরের মিরর মাইম থিয়েটার, জাপানের দুজন মাইমশিল্পী এবং আয়োজক সংগঠন ঢাকা ইউনিভার্সিটি মাইম অ্যাকশন।
আজ সকালে ঢাকা বিশ্ববিদ্যালয়ের টিএসসিতে প্রায় এক হাজারজনকে বিনা মূল্যে হাতমোজা ও টি-শার্ট দেওয়া হবে। তাঁরা সবাই একটি মাইম প্রদর্শনীতে অংশগ্রহণ করবেন। এর মাধ্যমে গিনেস বুক অব ওয়ার্ল্ডে সর্বোচ্চসংখ্যক সদস্য নিয়ে মাইম প্রদর্শনী করার আয়োজক হিসেবে সংগঠনটি নাম লেখাতে চায়।
১০ এপ্রিল রাত ১০টায় অংশগ্রহণকারী দল এবং প্রতিযোগিতায় বিজয়ীদের মধ্যে পুরস্কার বিতরণের মাধ্যমে সমাপনী হবে আন্তর্জাতিক এই মূকাভিনয় উৎসবের। ২০১১ সালের ২৭ ফেব্রুয়ারি ‘না বলা কথাগুলো না বলেই হোক বলা’ স্লোগান নিয়ে যাত্রা শুরু করে মূকাভিনয় সংগঠন ‘ঢাকা ইউনিভার্সিটি মাইম অ্যাকশন’।
