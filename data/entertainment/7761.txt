
কেবল ভারতেই নয়, পাকিস্তানেও রেকর্ড গড়েছে শাহরুখ খানের ঈদ উপহার ‘চেন্নাই এক্সপ্রেস’ ছবিটি। ৯ আগস্ট করাচির আটটি প্রেক্ষাগৃহে মুক্তি পাওয়ার পর ছবিটির ঝুলিতে জমা পড়েছে চার কোটি পাকিস্তানি রুপি। পাকিস্তানে মুক্তি পাওয়া ভারতীয় ছবির ইতিহাসে এটাই সর্বোচ্চ আয়। রোহিত শেঠির পরিচালনায় ‘চেন্নাই এক্সপ্রেস’ ছবির প্রধান দুটি চরিত্রে অভিনয় করেছেন শাহরুখ খান ও দীপিকা পাড়ুকোন। মুক্তির মাত্র চার দিনে ১০০ কোটি রুপি আয়ের মাইলফলক স্পর্শ করে হিন্দি চলচ্চিত্রের ইতিহাসে দ্রুততম সময়ে এই বিপুল পরিমাণ আয়ের নতুন রেকর্ড গড়েছে ‘চেন্নাই এক্সপ্রেস’। ভারতের চির বৈরী প্রতিবেশী দেশ পাকিস্তানেও রেকর্ড গড়েছে ছবিটি। এক খবরে এমনটিই জানিয়েছে পিটিআই। পাকিস্তানের সবচেয়ে বড় চলচ্চিত্র পরিবেশক সংস্থা আইএমজিসি। প্রতিষ্ঠানটি সরাসরি ভারতের পরিবর্তে দুবাই থেকে পাকিস্তানে ভারতীয় ছবি আমদানি করে। আইএমজিসির মুখপাত্র মোহাম্মদ কাদরি জানিয়েছেন, পাকিস্তান সরকার দেশটিতে ভারতীয় ছবি প্রদর্শনের অনুমতি দেওয়ার পর থেকে এখন পর্যন্ত বক্স অফিসে সবচেয়ে বেশি সাফল্য দেখিয়েছে ‘চেন্নাই এক্সপ্রেস’। মোহাম্মদ কাদরি আরও জানান, পাকিস্তানের সবচেয়ে বড় শহর করাচির মাত্র আটটি প্রেক্ষাগৃহে মুক্তি দেওয়া হয়েছে ‘চেন্নাই এক্সপ্রেস’। তার পরও মাত্র এক সপ্তাহের মাথায় ছবিটির আয়ের পরিমাণ চার কোটি পাকিস্তানি রুপি ছাড়িয়ে গেছে। আয়ের অঙ্ক দিনকে দিন বেড়েই চলেছে। দর্শক চাহিদার কারণে ছবিটির টিকিটের দামও বাড়িয়ে দিয়েছেন হল মালিকেরা। এ ছাড়া কয়েকটি এলাকায় একই হলে প্রতিদিন ছবিটির পাঁচ-ছয়টি প্রদর্শনী চলছে। সব মিলিয়ে পাকিস্তানের বক্স অফিসে ধুন্ধুমার কাণ্ডই ঘটিয়েছে ‘চেন্নাই এক্সপ্রেস’। ভারতের সাড়ে তিন হাজার প্রেক্ষাগৃহের পাশাপাশি বিশ্বের ৫০টিরও বেশি দেশে সাত শ-রও বেশি প্রেক্ষাগৃহে মুক্তি পেয়েছে ‘চেন্নাই এক্সপ্রেস’। বলিউডের ছবির ইতিহাসে ভারতের বাইরে এত বেশি দেশে আগে কখনোই কোনো ছবি মুক্তি দেওয়া হয়নি। হিন্দির পাশাপাশি ইংরেজি, ফরাসি, স্প্যানিশ, আরবি, জার্মান, হিব্রুসহ ১০টি ভাষায় ডাবিং করে ছবিটি মুক্তি দেওয়া হয়েছে। এমনকি ছবির পোস্টারেও এসব ভাষা ব্যবহার করা হয়েছে। হিন্দি ছবির ইতিহাসে এমন ঘটনাও বিরল। ‘চেন্নাই এক্সপ্রেস’ ছবিটির বাজেট ছিল ৭৫ কোটি রুপি। এক সপ্তাহে ছবিটির ঝুলিতে জমা পড়েছে প্রায় ১৫০ কোটি রুপি। এর আগে শাহরুখের ‘মাই নেম ইজ খান’ প্রথম সপ্তাহে আয় করেছিল ৩০ কোটি রুপি, ‘রা ওয়ান’ ৯২ কোটি, ‘ডন টু’ ৪৮ কোটি ও ‘যব তক হ্যায় জান’ ১৫ কোটি ২৩ লাখ রুপি।
