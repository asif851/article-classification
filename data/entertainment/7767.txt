
দীর্ঘ আট বছর পর কোনো অ্যালবামের জন্য গান গাইলেন জনপ্রিয় গায়িকা কানিজ সুবর্ণা। ডিজে রাহাত ফিচারিং ‘সাড়া দাও না’ শিরোনামের গানটির সুর করেছেন মীর মাসুম। সম্প্রতি মগবাজার দিলু রোডের ‘গায়েন বাড়ি’ স্টুডিওতে গানটির রেকর্ডিং সম্পন্ন হয়েছে। এখন থেকে নিয়মিতভাবে গান গাইবেন বলেও জানিয়েছেন কানিজ।
উচ্ছ্বসিত কানিজ আজ সোমবার সকালে ফোনে প্রথম আলোকে বলেন, ‘পরিবারকে সময় দেওয়ার কারণেই এত দিন গান থেকে দূরে থাকতে হয়েছে। সবকিছু এখন গুছিয়ে এনেছি। আশা করছি, আবার গানে নিয়মিত হতে পারব। অনেক দিন পর যে গানটি গাইলাম তা এক কথায় খুব চমৎকার। আমার বিশ্বাস শ্রোতাদের ভালো লাগবে।’প্রসঙ্গত, বছর আটেক আগে অডিওতে কানিজ সুবর্ণা সর্বশেষ গান করেছিলেন আশরাফ বাবুর সুরে। দ্বৈত গানের এই অ্যালবামে তাঁর সহশিল্পী ছিলেন ব্যান্ডশিল্পী হাসান। অডিও থেকে দূরে থাকলেও এ বছরের শুরুতে অবশ্য চলচ্চিত্রের গানে কণ্ঠ দিয়েছিলেন তিনি। আলী আকরাম শুভর সুরে সায়মন তারেকের ‘গুন্ডামি’ ছবিতে প্লে-ব্যাক করেন কানিজ সুবর্ণা।‘ডিজে রাহাত উইথ স্টারস’ শিরোনামে একটি মিশ্র গানের অ্যালবামে থাকছে কানিজ সুবর্ণার গান। এতে আরও অনেকের গান করার কথা রয়েছে। রাহাত বলেন, ‘অনেক দিনের পরিকল্পনা ছিল কানিজ আপার জন্য একটি গান করার। কিছুদিন আগে গানটি তৈরি করে তাঁকে পাঠাই। তিনি খুব পছন্দ করেন। এবার গানটিতে কণ্ঠ দিয়েছেন তিনি। স্টেজ শ্রোতাদের কথা মাথায় রেখে আমরা গানটি তৈরি করেছি। আশা করি সবার ভালো লাগবে।’রাহাত আরও বলেন, কিছুদিনের মধ্যেই ‘সাড়া দাও না’ গানটির মিউজিক ভিডিও তৈরির কাজ শুরু হবে। এরপর বিভিন্ন টিভি চ্যানেল এবং অনলাইনে গানটি ছাড়া হবে।’
