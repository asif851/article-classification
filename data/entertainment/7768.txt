
নতুন প্রজন্মের আলোচিত মুখ সাফা কবিরের অভিনয় অনেকেই দেখেছেন। এবার তাঁকে গানের ভিডিওতে মডেল হিসেবে দেখা যাবে। সঙ্গে থাকবেন সিয়াম। ‘মিথ্যে গল্প’ শিরোনামের এই গানের শিল্পী নাহিদ মেহেদী। সুর ও সংগীত পরিচালনা করেছেন সেতু চৌধুরী।
সাফা জানান, এটি তাঁর প্রথম গানের ভিডিও। এর আগে তাঁকে অনেকেই গানের ভিডিওতে মডেল হওয়ার প্রস্তাব দিয়েছেন। কিন্তু নানা কারণে কাজ করা হয়ে ওঠেনি। সাফা বলেন, ‘গানটি শোনার পর ভালো লেগেছে। মনে হয়েছে একটা দারুণ গল্প আছে।’
শুটিংয়ের অভিজ্ঞতা জানিয়ে সাফা বলেন, ‘আমরা বেশ আনন্দ নিয়ে কাজটা করেছি। অ্যারেঞ্জমেন্টও ছিল ব্যাপক। গাজীপুরের শ্রীপুরে টানা তিন দিন শুটিং করেছি। আশা করছি, সবার ভালো লাগবে।’
সিয়াম বলেন, ‘একটা নাটক, শর্টফিল্মের চেয়ে গানের ভিডিওতে কাজ করাটা অনেক চ্যালেঞ্জিং। মাত্র চার থেকে পাঁচ মিনিটের মধ্যে দর্শকের হৃদয়গ্রাহী একটা গল্প সাজানো কিংবা তাতে অভিনয় করে ফেলা খুব একটা সহজ কাজ নয়। চেষ্টা করেছি।’
গানটি এ মাসের শেষে প্রযোজনা প্রতিষ্ঠান সিএমভির অফিশিয়াল ইউটিউব ও ফেসবুক পেজে আপলোড করা হবে।
 
