
‘বিগ বস ১১’ রিয়্যালিটি শোর প্রথম রানার আপ হিনা খানের বাগদান হলো অনেকটা রূপকথার মতো। ৩১ মার্চ। সকালবেলা। দুবাইয়ের মরুভূমি। উড়ে চলেছে একটি এয়ার বেলুন। ভূমি থেকে অনেক ওপরে। হঠাৎ সেখানে হিনার সামনে হাঁটু গেড়ে বসে পড়েন রকি জয়সওয়াল। হিনাকে বিয়ের প্রস্তাব দেন। হিনার মুখে হাসি, চোখে পানি। কী বলবে, তাঁর কী বলা উচিত, কিছুই বুঝতে পারছিলেন না। এমন পরিস্থিতির জন্য মোটেও প্রস্তুত ছিলেন না তিনি। এরপর দাঁড়িয়ে হিনা খানের আঙুলে আংটি পরিয়ে দেন রকি জয়সওয়াল। সেখান থেকে ফিরে সংবাদমাধ্যমকে হিনা খান বলেন, ‘এ অনুভূতি বলে বোঝানো যাবে না।’
হিনা খান এখন আছেন দুবাইয়ে। সেখানে দুবাই ফ্যাশান উইকে অংশ নিচ্ছেন। এর ফাঁকে গত শনিবার সকালে প্রেমিক রকি জয়সওয়ালের সঙ্গে ঘুরতে বের হন। হিনা খান অ্যাডভেঞ্চার পছন্দ করেন। প্রেমিকাকে খুশি করতে তাঁকে নিয়ে এয়ার বেলুনে চড়েন রকি। আর এয়ার বেলুনে প্রেমিকার আঙুলে আংটি পরিয়ে দেবেন, এমনটা তিনি আগেই পরিকল্পনা করে রেখেছিলেন। তবে তা টের পেতে দেননি প্রেমিকাকে। পুরো ব্যাপারটি হিনা খানের কাছে ছিল ‘চমক’। তাই তো এই ঘটনায় কেঁদে ফেলেন হিনা। ভূমি থেকে অনেক ওপরে আনন্দে জড়িয়ে ধরেন মনের মানুষকে।
হিনা খান ছিলেন স্টার প্লাসে প্রচারিত জনপ্রিয় সিরিয়াল ‘ইয়ে রিশতা কেয়া কেহলাতা হ্যায়’-এর অক্ষরা। পেয়েছেন অনেক পুরস্কার। রকি জয়সওয়াল প্রযোজক। অনেক দিন তাঁরা লুকিয়ে লুকিয়ে প্রেম করছেন। প্রেম বা বিয়ে নিয়ে প্রকাশ্যে তেমন কিছু বলেননি তাঁরা। তবে অনেকেই ধারণা করছেন, এবার বুঝি শিগগিরই বিয়ের পিঁড়িতে বসবেন তাঁরা।
