
‘ডুব’ নিয়ে অনেক কিছুই হয়েছে। তবে নানা বিতর্ক শেষে ‘ডুব’ এখন মুক্তির জন্য পুরোপুরি প্রস্তুত।
গতকাল মঙ্গলবার সিনেমাটি সেন্সর ছাড়পত্র পেয়েছে। এখন ছবিটি মুক্তিতে আর কোনো বাধা নেই। আগামী ৩ নভেম্বর সিনেমাটি প্রেক্ষাগৃহ দর্শকেরা দেখতে পাবে।
‘ডুব’ মুক্তির দিন-তারিখ ঠিক থাকার বিষয়টি প্রথম আলোকে জানিয়েছেন সিনেমার অন্যতম প্রযোজনা প্রতিষ্ঠান জাজ মাল্টিমিডিয়ার কর্ণধার আবদুল আজিজ।
অনেক দিন আটকে থাকার পর ছবিটির সেন্সর ছাড়পত্র পাওয়ার তথ্যের সত্যতা প্রথম আলোকে নিশ্চিত করেছেন সেন্সর বোর্ডের সদস্য ইফতেখার উদ্দিন নওশাদ। তিনি বলেন, ছবিটি সেন্সর ছাড়পত্র পেয়েছে।
‘ডুব’ ছায়াছবির পরিচালক মোস্তফা সরয়ার ফারুকী ছাড়পত্র পাওয়ার খবরে খুব খুশি।
ফারুকী তাঁর ফেসবুক স্ট্যাটাসে লিখেছেন, ‘ওকে, আপনাদের মতো আমরাও জানতে পেরেছি “ডুব”-এর সেন্সর ছাড়পত্র দেওয়ার সিদ্ধান্ত হয়েছে। আশা করছি, দ্রুতই আমরা সার্টিফিকেট হাতে পাব। এই দীর্ঘ অপেক্ষার সময়ে আপনাদের সমর্থন আমাদের স্পিরিট ঠিকঠাক রেখেছে। আপনাদের ধন্যবাদ। সেন্সর বোর্ডকে ধন্যবাদ। সরকারের সংশ্লিষ্ট মহলকে ধন্যবাদ।’
ফারুকী জানান, এই খুশির খবরে কাল বা পরশু দর্শকদের জন্য উপহার হিসেবে আসছে ‘ডুব’ ছবির একমাত্র গান চিরকুটের গাওয়া ‘আহা জীবন’-এর লিরিক ভিডিও।
আবদুল আজিজ বলেন, ‘বাংলাদেশের পাশাপাশি ভারত ও বিশ্বের বিভিন্ন দেশে একযোগে সিনেমাটি মুক্তি দেওয়ার কথা ভেবেছি আমরা। নভেম্বর মাসের প্রথম সপ্তাহে একটি দিন-তারিখ ঠিক করেও রেখেছি। আমরা এই সিনেমা বানিয়েছি দর্শকদের জন্যই। অবশেষে দর্শকেরা সিনেমাটি দেখতে পারবে ভেবেই বেশি ভালো লাগছে।’
জনপ্রিয় কথাসাহিত্যিক হ‌ুমায়ূন আহমেদের জীবন অবলম্বনে ‘ডুব’ ছবিটি তৈরি হয়েছে কি না, তা নিয়ে কম বিতর্ক হয়নি।
বাংলাদেশের জাজ মাল্টিমিডিয়ার পাশাপাশি ‘ডুব’ ছবিটি ভারত থেকে প্রযোজনা করছে এসকে মুভিজ ও ইরফান খান। এরই মধ্যে প্রযোজনা প্রতিষ্ঠান থেকে এই সিনেমার প্রথম পোস্টার প্রকাশ করা হয়েছে। পোস্টারে শিল্পীর তুলিতে আঁকা ছবির প্রধান অভিনেতা বলিউডের জনপ্রিয় মুখ ইরফান খানকে দেখা গেছে।
‘ডুব’-এ অভিনয় করেছেন বাংলাদেশের রোকেয়া প্রাচী, তিশা, ভারতের ইরফান খান, পার্নো মিত্র প্রমুখ।
‘ডুব’ ছবিটি এরই মধ্যে রাশিয়ার ৩৯তম মস্কো আন্তর্জাতিক চলচ্চিত্র উৎসবে প্রধান প্রতিযোগিতা বিভাগে লড়াইয়ের জন্য নির্বাচিত হয়।
