
প্রথম যৌবনের প্রেম। মনে মনে পছন্দ করলেও তরুণটির ভয় ছিল পাছে মেয়েটি মুখের ওপর ‘না’ বলে দেয়। আর কোনো উপায় না পেয়ে শেষপর্যন্ত বলিউডের তারকা শাহরুখ খানের কাছেই ধরনা দিয়েছিল সার্থক নামের ওই তরুণ। টুইট করে শাহরুখ খানকে জানিয়েছিল— অনুগ্রহ করে শাহরুখ যেন একটু সহায়তা করেন; পছন্দের মেয়েটি যাতে তার সঙ্গে অনুষ্ঠানে যেতে রাজি হয়।সার্থকের এই টুইট পাওয়ার পর পরই উত্তর দিয়েছিলেন ‘কিং খান’, লিখেছিলেন— ‘যদি আমি তাকে বলি, সে তো আর তাহলে তোমার সঙ্গে যাবেই না ... হা হা হা ...’। শাহরুখ হয়তো ভাবতেও পারেননি তাঁর এই টুইটেই ‘মুশকিল আসান’ হবে সার্থকের।প্রেমে পড়লে বোকা নাকি বুদ্ধিমান হয়! ‘বুদ্ধিমান’ সার্থক শাহরুখের এই টুইট প্রিন্ট করে তার গাড়ির পেছনে লাগিয়ে, কিছু রঙিন বেলুন, গোলাপ আর টুকিটাকি উপহার সঙ্গে নিয়ে হাজির হয়েছিল মেয়েটির কাছে।এক সপ্তাহ পরের ঘটনা হচ্ছে— শাহরুখের কাছে আবারও টুইট করেছিল সার্থক। এবারে অবশ্য কোনো অনুগ্রহ চাইতে নয়; টুইটে সার্থক শাহরুখ খানকে লিখেছিল, ‘ধন্যবাদ আপনাকে, সে ‘হ্যাঁ’ বলেছে।’এরপর থেকে প্রেমিকাকে নিয়ে শহরময় যেখানেই দাপিয়ে বেড়িয়েছে সেই ছেলে, মেয়েটির সঙ্গে তোলা বিভিন্ন আনন্দমুহূর্তের ছবি পোস্ট করেছে সে। আর অবশ্যই সব ছবির সঙ্গেই যুক্ত করেছে শাহরুখকে ধন্যবাদ জানানোর বিষয়টি। শাহরুখই যে তাঁর মুশকিল আসান করে দিয়েছেন এক টুইটে!
এদিকে, ‘কিং খান’ শাহরুখও ফিরতি বার্তায় তরুণ সার্থককে জ্ঞান আর অভিজ্ঞতার বাণী হিসেবে যা লিখে জানিয়েছেন তা হলো— ‘সম্মান, ভালোবাসা আর মমতার সঙ্গে তার যত্ন নিয়ো। আর এর সঙ্গে অতি অবশ্যই স্ফূর্তিকে জুড়তে কখনো ভুলো না।’
