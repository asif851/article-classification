



চেন্নাইয়ে নিয়ে যাওয়া হয়েছে শ্রীদেবীর চিতাভস্ম।
বিশেষ বিমানে করে মুম্বাই থেকে শ্রীদেবীর চিতাভস্ম চেন্নাই নিয়ে যাওয়া হয়। 
২৪ ফেব্রুয়ারি রাতে দুবাইয়ের হোটেলের রুমে মারা যান শ্রীদেবী।


চেন্নাইয়ে নিয়ে যাওয়া হয়েছে বলিউডের বরেণ্য অভিনেত্রী শ্রীদেবীর চিতাভস্ম। জানা গেছে, সেখানে রামেশ্বরমে সাগরের পানিতে নিজ হাতে তা ভাসিয়ে দেবেন শ্রীদেবীর স্বামী বনি কাপুর। গতকাল শুক্রবার বিশেষ বিমানে করে মুম্বাই থেকে শ্রীদেবীর চিতাভস্ম চেন্নাই নিয়ে যাওয়া হয়। তবে বনি কাপুরের সঙ্গে তাঁদের দুই মেয়ে জাহ্নবী আর খুশি আছেন কি না, তা জানা যায়নি। চিতাভস্ম ভাসানোর পর আজ শনিবার রাতেই বনি কাপুর আর তাঁর পরিবারের সদস্যরা মুম্বাই ফিরে আসবেন।
গত ২৪ ফেব্রুয়ারি রাতে দুবাইয়ের জুমেইরাহ এমিরেটস টাওয়ার হোটেলের রুমে মারা যান শ্রীদেবী। এরপর অনেক আইনি জটিলতা কাটিয়ে দেশে নিয়ে আসা হয় শ্রীদেবীর মরদেহ। ২৮ ফেব্রুয়ারি পূর্ণ রাষ্ট্রীয় মর্যাদায় মুম্বাইয়ে শ্রীদেবীর শেষকৃত্য সম্পন্ন হয়।
এদিকে ২৮ ফেব্রুয়ারি শেষযাত্রায় শ্রীদেবীর মেকআপ আর সাজগোজ কে করিয়েছিলেন, তা অনেকেই জানতে চেয়েছেন। জানা গেছে, সেলিব্রিটি মেকআপ আর্টিস্ট রাজেশ পাতিল সাজিয়েছেন শ্রীদেবীকে। তাঁকে সাহায্য করেন বলিউড তারকা রানী মুখার্জি। রানীর প্রয়োজনীয় পরামর্শে শ্রীদেবীর মেকআপ করেন রাজেশ পাতিল। হেয়ারস্টাইলিশ নূরজাহান আনসারি সংবাদমাধ্যমকে জানান, শেষযাত্রায় শ্রীদেবীর মেকআপ করতে সময় লেগেছে পাঁচ মিনিট। আর শাড়ি পরানো, গয়না পরানোর কাজ করেছেন রানী মুখার্জি ও অনিল কাপুরের স্ত্রী সুনীতা কাপুর। শ্রীদেবীর নিজের গয়নাই পরানো হয় তাঁর শেষযাত্রায়।
আরও জানা গেছে, শেষযাত্রায় শ্রীদেবীকে তাঁর পছন্দের সাদা রঙে মুড়ে দেওয়া হয়। শরীরে জড়ানো হয় লাল রঙের কাঞ্জিভরম। মুখে মেকআপ, ঠোঁটে লিপস্টিক, চোখে কাজল, কপালে লাল টিপ—সব দিয়ে সুন্দর করে সাজানো হয় তাঁকে। ঠিক যেভাবে সেজেগুজে থাকতে পছন্দ করতেন।
