
সদ্যপ্রয়াত চিত্রনায়িকা দিতিকে ‘যোদ্ধা মা’ হিসেবেই মনে করছেন অভিনয়শিল্পী ও নির্মাতা মেহের আফরোজ শাওন। তাঁর মতে, দিতির সংগ্রামী জীবনই বলে দেয় তিনি একজন যোদ্ধা মা। তাঁর কাছ থেকে অনেক কিছুই শেখার আছে বলেও মনে করেন এই অভিনেত্রী ও নির্মাতা। সবার কাছে সদা হাস্যোজ্জ্বল হিসেবে পরিচিত দিতির যেমন আলাদা একটা সুনাম আছে, শাওনের কাছেও তাই। দিতির এই হাস্যোজ্জ্বল চেহারাটাই যেন শাওনের কাছে সবসময় ধরা থাকে, তাই মৃত্যুর পর তাঁর নিথর দেহ দেখেননি তিনি।
দিতির মৃত্যুর পর এক ফেসবুক স্ট্যাটাসে শাওন লিখেছেন, ‘আমি চোখ বন্ধ করে থাকা নীরব দিতি আপাকে চিনি না, আমার কাছে দিতি আপা সবসময়ই উজ্জ্বল, সদা হাস্যময়ী, ভয়ঙ্কর সুন্দরী এবং তার চেয়েও সুন্দর মনের একজন মানুষ। দিতি আপা এমন একজন যোদ্ধা মা, যিনি সম্পূর্ণ একা নিজের দু'টি সন্তানকে বড় করেছেন। এমনভাবে মানুষ করেছেন যে তাঁরাও তাঁর মতই যোদ্ধা হতে পেরেছে। আমি প্রতিনিয়তই দিতি আপার “মা” পরিচয়টির কাছ থেকে শিখেছি, শিখছি। দিতি আপা, অনেক ভালো থাকুন আপনি, অন্য কোনও ভূবনে।’দুই সন্তান লামিয়া ও দীপ্তকে রেখে চিত্রনায়ক স্বামী সোহেল চৌধুরী মারা যাওয়ার পর থেকেই সন্তানদের নিয়ে সংগ্রাম করে গেছেন দিতি। এর মধ্যে কিছুদিনের জন্য চিত্রনায়ক ইলিয়াস কাঞ্চনকে বিয়ে করে সংসার শুরু করেছিলেন দিতি। কিন্তু সে সংসার বেশিদিন টেকিনি। মন দিয়ে অভিনয় করা আর সন্তানদের মানুষ করার কাজে নিজেকে ব্যস্ত রেখেছিলেন বাংলাদেশী চলচ্চিত্রের জনপ্রিয় এই অভিনেত্রী।
