
ঈদের ছুটির অখণ্ড অবসরে কী নিয়ে ব্যস্ত ছিলেন তারকারা? ‘ক্রিং ক্রিং’ বিভাগে তাঁরা বলেছেন তাঁদের ঈদযাপনের গল্পপ্রথমবার যখন কথা হয়, তখন মহাব্যস্ত তিনি। কোরবানির পরপরই কসাইয়ের কাজ তদারকি করছিলেন। তাই সে দফায় আর কথা বাড়াননি। তবে কোরবানির সব কাজকর্ম গুছিয়ে ফেরদৌস চটপট জানালেন তাঁর ঈদের আপডেট।ক্যান্টনমেন্টে মায়ের সঙ্গে ঈদ করেছেন তিনি। গরু-খাসি দুটোই ছিল। মজার ঘটনা হলো, খাসিটা উপহার হিসেবে পেয়েছেন এবার। ফেরদৌসের মেয়েদের তাদের নানি এটা ঈদে উপহার দিয়েছেন। মেয়েরাও খাসি পেয়ে নাকি বেজায় খুশি। ঈদের দুদিন আগে থেকে এই খাসি নিয়ে ঈদের আনন্দে মেতে উঠেছিলেন ফেরদৌসের দুই মেয়ে। কিন্তু ঈদের দিন যখন প্রিয় খাসি কোরবানি দেওয়া হলো, তখনই ছোটজনের মুখ কালো হয়ে যায়। তবে ফেরদৌস এবার বেশ খুশি। কারণ তাঁর বড় মেয়ে নুজহাত এবার নাকি কোরবানির গুরুত্ব বুঝতে শিখেছে। বাবার সঙ্গে সে-ও এবার গোশত বিলি বণ্টন করে বেশ ব্যস্ত দিন কাটিয়েছে।কিন্তু ফেরদৌসের কোরবানির ঈদের বিড়ম্বনা হলো ‘কসাই’ নিয়ে। তাঁর ভাষায়, ‘তাদের কাজে নজর না দিলে, কী যে গড়বড় বাধায় তারা!’ তবে সারা দিনের দৌড়ঝাঁপ শেষে স্বস্তি মেলে মায়ের হাতে রান্না করা মাংস আর খিচুড়ি খাওয়ার মধ্য দিয়ে।
