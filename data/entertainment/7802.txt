
জেনিফার লোপেজের নামে মামলা ঠুকে দিয়েছেন তাঁর এক প্রতিবেশী, আন্দ্রে অ্যাশলে। অভিযোগ—জেনিফারের বাড়ি থেকে বেরিয়ে আসা একটি কুকুর তাঁর হাতে কামড় বসিয়েছে। বক্সার জাতের কুকুরটির নাম বিয়ার। তা কুকুরের মালিক কে? জেলোর ‘সম্ভাব্য’ প্রেমিক ক্যাসপার স্মার্ট। বাড়িতে বসে নিরিবিলি সময় কাটাচ্ছিলেন দুজন। বিপত্তি বাধিয়েছে কুকুরের এই কাণ্ড। ঘটনার পরপরই জেনিফারের বাড়ি থেকে বেরিয়ে এসেছিলেন ক্যাসপার। তিনি দুঃখ প্রকাশ করেছেন এবং আন্দ্রের চিকিৎসার খরচ দেবেন বলে প্রতিশ্রুতি দিয়েছেন। তাতেও ‘বয় নেক্সট ডোর’ তারকার প্রতিবেশীর মন গলেনি। আন্দ্রে অভিযোগ করেন, গত এপ্রিল মাসেও কুকুরটি তাঁকে তাড়া করেছিল।জেনিফার লোপেজ আর ক্যাসপার স্মার্টের সম্পর্ক নিয়ে ঢাক ঢাক গুড় গুড় চলছেই। একটি সূত্র জানিয়েছে, গত শুক্রবার ভারতের উদ্দেশে রওনা হয়েছেন দুজন। একসঙ্গে গেলেও সংবাদমাধ্যমের চোখ এড়াতে তাঁরা ভিন্ন ভিন্ন সময়ে বিমানবন্দরে হাজির হন। ডেইলি মেইল।
