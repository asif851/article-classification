
মাত্র দুটি ছবি মুক্তি পেয়েছে। তাতেই ঢালিউডে আলোচনায় এসেছেন রোশান। এবার পুরোদস্তুর কলকাতার ছবিতেই নাম লেখালেন তিনি। কলকাতার বাংলা ছবির জনপ্রিয় নায়ক দেবের প্রযোজনায় নির্মিত হচ্ছে ককপিট নামের একটি ছবি। সেই ছবিতে দেবের সঙ্গে অভিনয় করছেন রোশান।রোশান বলেন, ‘মাসখানেক আগে কলকাতায় দেবের সঙ্গে কথা হয়। তাঁর হাউসে আমার ছবি জমা দেওয়া ছিল। ছবি দেখে আমাকে ডাকা হয়। সাক্ষাৎকার ও লুক টেস্ট করে আমাকে সিনেমায় চূড়ান্ত করেছেন তিনি।’দেবের সঙ্গে কাজের প্রস্তাব পেয়ে দারুণ খুশি রোশান। বললেন, ‘সরাসরি দেবের সহশিল্পী হিসেবে কাজটি করার সুযোগ পেয়েছি। এটি আমার জন্য বড় ব্যাপার।’ মুম্বাই থেকে কলকাতাগামী একটি বিমানে যান্ত্রিক ত্রুটি ধরা পড়ার পর বিমানের মধ্যে ঘটে যাওয়া ঘটনাকে কেন্দ্র করে ছবির গল্প। একটি বিশেষ চরিত্রে বাংলাদেশ থেকে ফারিনকেও দেখা যাবে এই ছবিতে। বিষয়টি নিশ্চিত করেছেন ছবির পরিচালক কমলেশ্বর মুখার্জি।গত শনিবার দুপুরে কলকাতা থেকে মুঠোফোনে পরিচালক কমলেশ্বর মুখার্জি বলেন, ৫ জুন থেকে ছবির শুটিং শুরু হয়েছে। ১৩ জুন থেকে দেব ও রোশানের অংশের শুটিং হচ্ছে দুর্গাপুর বিমানবন্দরে। পরের ধাপের কাজ হবে জুলাই থেকে মুম্বাইয়ে। ককপিট প্রযোজনা করছে দেব এন্টারটেইনমেন্ট ভেঞ্চারস।
 
