
বিমানে ভ্রমণ করতেই স্বাচ্ছন্দ্য বোধ করেন ‘বলিউড বাদশাহ’ শাহরুখ খান। কিন্তু এর কারণ? সম্প্রতি বিমানপ্রীতির কারণ জানিয়ে টুইট করেছেন এই তারকা অভিনেতা। তিনি জানান, বিমানের কেবিনে শুয়ে ঘুমানোর সুযোগ আছে বলেই আকাশপথে ভ্রমণ তিনি এত পছন্দ করেন।এ প্রসঙ্গে শাহরুখ তাঁর টুইটার বার্তায় লিখেছেন, ‘বিমানের কেবিনে নির্জনে একাকী সময় কাটাতে আমার খুবই ভালো লাগে। এটা আমাকে একধরনের আরামদায়ক ও শান্ত অনুভূতি দেয়। সবচেয়ে বেশি ভালো লাগে কেবিনে শুয়ে ঘুমানোর বিষয়টি। আকাশভ্রমণে কেবিনে শুয়ে প্রয়োজনীয় ঘুমটা ঘুমিয়ে নিই আমি।’ সম্প্রতি এক খবরে এমনটি জানিয়েছে ‘ইন্দো-এশিয়ান নিউজ’।বর্তমানে দুবাইয়ে ‘হ্যাপি নিউ ইয়ার’ ছবির শুটিং করছেন শাহরুখ। ছবির সহ-অভিনেতা বোমান ইরানি সম্পর্কে অবাক করা একটি তথ্য জানিয়েও টুইট করেছেন ‘কিং খান’। তিনি লিখেছেন, ‘বোমান আমার খুবই ভালো বন্ধু। তাঁকে আমি অনেক শ্রদ্ধা করি। বিমানে অদ্ভুত এক কাণ্ড ঘটিয়েছেন তিনি। হঠাত্ বিমান থেকে একেবারে লাপাত্তা হয়ে যান তিনি। কেউ তাঁকে খুঁজে পায়নি। এই প্রথম কাউকে বিমানের ভেতর এভাবে লাপাত্তা হতে দেখে খুবই অবাক হয়েছি।’ অবশ্য বোমান কীভাবে লাপাত্তা হয়েছিলেন, সে বিষয়ে বিস্তারিত কিছু জানাননি শাহরুখ।ফারাহ খান পরিচালিত ‘হ্যাপি নিউ ইয়ার’ ছবির প্রযোজক শাহরুখপত্নী গৌরী খান। শাহরুখের রেড চিলিস এন্টারটেইনমেন্টের ব্যানারে নির্মিতব্য ছবিটির বিভিন্ন চরিত্রে রয়েছেন শাহরুখ খান, দীপিকা পাড়ুকোন, অভিষেক বচ্চন, সারাহ জেন ডিয়াজ, জ্যাকি শ্রফ, সনু সুদ প্রমুখ। ছবিটি মুক্তি পাবে আগামী বছরের ২৩ অক্টোবর।
