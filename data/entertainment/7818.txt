
কয়েক মাস ধরে চিত্রনায়িকা অপু বিশ্বাসের কোনো হদিস পাওয়া যাচ্ছে না। অপুর যখন হদিস মিলছিল না, ঠিক তখনই তাঁর জায়গায় নায়িকা হয়ে আসেন শবনম বুবলি। প্রথম ছবিতেই শাকিব খানের সঙ্গে জুটি বেঁধে রীতিমতো আলোচনায় চলে আসেন তিনি। প্রথম সিনেমার শুটিং শেষ হতে না–হতেই আরেকটি নতুন ছবিতে চুক্তিবদ্ধ হয়েছেন নবাগত এই নায়িকা। ‘শুটার’ নামের এই ছবিতেও বুবলি অভিনয় করবেন শাকিব খানের বিপরীতে।‘শুটার’ ছবিটি পরিচালনা করবেন রাজু চৌধুরী।নতুন ছবি শুটার নিয়ে গতকাল শনিবার দুপুরে যখন বুবলির সঙ্গে যোগাযোগ করা হয়, তখন তিনি ঢাকার অদূরে গাজীপুরে ‘বসগিরি’ সিনেমার শুটিংয়ে ব্যস্ত। সেখান থেকে মুঠোফোনে তিনি বললেন, ‘এটা সত্যিই আমার জন্য অনেক বড় একটা আনন্দের সংবাদ। দ্বিতীয় ছবিতেও নায়ক হিসেবে পাচ্ছি শাকিব খানের মতো দেশসেরা নায়ককে।’শুটার ছবিটি প্রসঙ্গে বুবলি এও বলেন, ‘আমার প্রথম ছবিটি রোমান্টিক ঘরানার। আর দ্বিতীয় ছবিটি ঠিক তার উল্টো। এই ছবিটি পুরোপুরি অ্যাকশনধর্মী।’আজ রোববার থেকে এফডিসিতে ‘শুটার’ ছবির শুটিং শুরু হচ্ছে বলে জানান ছবির প্রযোজক মোহাম্মদ ইকবাল। প্রথম দিনের শুটিংয়ে অংশ নেবেন মিশা সওদাগর, সম্রাট প্রমুখ। প্রযোজক ইকবাল বলেন, ‘“শুটার” ছবির জন্য হন্যে হয়ে নায়িকা খুঁজছিলাম। মনের মতো কাউকে পাচ্ছিলাম না। এমন সময় শাকিব খানই জানালেন বুবলিকে নিয়ে কাজটা করা যায়। আমরাও ভেবে দেখলাম, প্রস্তাবটা মন্দ না। শাকিব খানের পরামর্শে বুবলিকে প্রধান নায়িকা হিসেবে চূড়ান্ত করলাম।’
