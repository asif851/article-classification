
২০০২ সালে গঠন করা হয় টেলিভিশনের নাট্য পরিচালকদের সংগঠন ‘ডিরেক্টরস গিল্ড’। সিলেকশন পদ্ধতিতে এর আগে কমিটি গঠন করা হলেও গত শুক্রবার শিল্পকলা একাডেমিতে অনুষ্ঠিত হলো সংগঠনটির প্রথম নির্বাচন। এতে সভাপতি হিসেবে নির্বাচিত হয়েছেন গাজী রাকায়েত। টেলিভিশনের নাটক ও পরিচালকদের বিভিন্ন বিষয় নিয়ে কথা হলো তাঁর সঙ্গে।
আপনাকে অভিনন্দন।
ধন্যবাদ। ডিরেক্টরস গিল্ড-এর সব প্রার্থী, ভোটারসহ সংশ্লিষ্ট সবাইকে অনেক অনেক ধন্যবাদ। 
সকাল থেকেই আপনার ফোন ব্যস্ত।
কাল অনেক রাত পর্যন্ত জেগে ছিলাম। তারপর একটু বিশ্রাম নিয়েছি। সকাল থেকে অনেকেই শুভেচ্ছা জানিয়েছেন। খুব ভালো লাগছে। বিশেষ করে সভাপতি প্রার্থী অভিনেতা জাহিদ হাসান শুভেচ্ছা ও অভিনন্দন জানিয়েছে। তার শুভেচ্ছা পেয়ে মনে হয়েছে আমি বাংলাদেশের কোনো প্রার্থী না। দেশের বাইরে বড় ধরনের নির্বাচনে যেভাবে পরাজিত প্রার্থী বিজয়ী প্রার্থীকে শুভেচ্ছা জানায়, অনেকটা সে রকম ব্যাপার। আর নির্বাচনের দিন ও যেভাবে আনন্দ দিয়েছে, তা বিরল। ওর অংশগ্রহণ নির্বাচনটি উৎসবমুখর হতে সহায়তা করেছে। 
সভাপতি হিসেবে দায়িত্ব নেওয়ার পর প্রথম কোন কাজটি করবেন? 
সবার আগে আমাদের পরিচালকদের যে পেশাদারির সংকট, সেটি দূর করব। যেমন নানা ধরনের অসহায়ত্বে ভোগা, অর্থ ঠিকমতো না পাওয়া, নাটকটি কোথায় যাবে, সেটা নিয়ে দুশ্চিন্তায় পুরো প্রযোজনার দায়ভার বহন করতে হয় পরিচালককে। আমি চাই, একজন অভিনয়শিল্পী সকালবেলা যেভাবে হাসতে হাসতে সেটে যান, সেভাবে পরিচালকেরাও যাবেন। সব পরিচালককে এক ছাতার নিচে নিয়ে আসতে চাই। দেশে বছরে কতসংখ্যক পরিচালক তৈরি হলেন এবং কতজন পরিচালক কাজ করছেন, তার একটা তালিকা হালনাগাদ রাখা একটি সংগঠনের দায়িত্ব। এই কাজটিও করবে ডিরেক্টরস গিল্ড।
আপনি এর আগে বলেছিলেন, নাটকসংশ্লিষ্ট বিভিন্ন সংগঠনের সঙ্গে সমন্বয় করে কাজ করবেন।
একজন পরিচালককে নাটক নির্মাণ করতে গিয়ে বিভিন্ন বিভাগের সঙ্গে যোগাযোগ রাখতে হয়। একটা ভালো কাজ হতে হলে সবার মধ্যে ঐক্য থাকতে হবে। আমরা সব সংগঠন যেমন—অভিনয়শিল্পী, টেকনিশিয়ান, মেকআপম্যান, প্রযোজকদের সংগঠন মিলে একটি ফেডারেশন তৈরি করব। তাহলেই অনেক কিছু পরিবর্তন করা সম্ভব হবে। আর আমাদের যাঁরা ভোটার ও প্রার্থী ছিলেন, সবাইকে নিয়েই আমি এসব কাজ করব।
সাক্ষাৎ​কার: হাবিবুল্লাহ সিদ্দিক
 
ডিরেক্টরস গিল্ড-এ নির্বাচিত হলেন যাঁরা
সভাপতি: গাজী রাকায়েত 
সহসভাপতি: সৈয়দ শাকিল, কচি খন্দকার, সকাল আহমেদ 
সাধারণ সম্পাদক: এস এ হক অলিক
সহসাধারণ সম্পাদক: হৃদি হক, মাসুদ মহিউদ্দিন 
সাংগঠনিক সম্পাদক: কামরুজ্জামান সাগর
অর্থ সম্পাদক: নঈম ইমতিয়াজ নেয়ামুল 
প্রচার সম্পাদক: জুয়েল মাহমুদ 
১০ কার্যনির্বাহী সদস্য: আহমেদ ইউসুফ সাবের, কায়সার আহমেদ, ফিরোজ খান, কৌশিক শংকর দাশ, মারুফ মিঠু, মিলন ভট্টাচার্য, সাজ্জাদ সনি, শামীমা শাম্মী, ফজলুল হক ও ফেরারি অমিত। 
উল্লেখ্য, ডিরেক্টরস গিল্ডে মোট ভোটার ৩৮৬। ভোট দিয়েছেন ৩৫৩ জন। বিভিন্ন পদে প্রতিদ্বন্দ্বিতা করেছেন ৫৩ জন প্রার্থী।
