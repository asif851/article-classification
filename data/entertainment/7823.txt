
নির্মাতা মোস্তফা সরয়ার ফারুকীর নতুন ছবি ‘ডুব’ নির্বাচিত হয়েছে মিসরের এল গোনা চলচ্চিত্র উৎসবের প্রতিযোগিতা বিভাগে। এ উৎসবে অংশ নিতে তারকা দম্পতি মোস্তফা সরয়ার ফারুকী ও নুসরাত ইমরোজ তিশা এখন আছেন মিসরে।উৎসবের ফাঁকে তাঁরা ঘুরে বেড়িয়েছেন মিসরের অলিগলিতে। স্বামী ফারুকীর হাত ধরে হাজার বছরের সভ্যতার মূর্তপ্রতীক পিরামিডের সামনে দারুণ উচ্ছ্বসিত তিশা। এটি তাঁর দ্বিতীয়বার পিরামিড দর্শন। শৈশবে একবার বাবার সঙ্গে গিয়েছিলেন প্রাচীন বিশ্বের সপ্তাশ্চর্য পিরামিড দেখতে।
তাই এবার পিরামিডের সামনে দাঁড়িয়ে কিছুটা আবেগাপ্লুত তিনি। সেই আবেগের কথাই প্রকাশ করেছেন নিজের ভেরিফায়েড ফেসবুক পেজে। কয়েকটি ছবি পোস্ট করে তিশা লিখেছেন, ‘আট বছর বয়সে এখানে এসেছিলাম বাবার সঙ্গে। আজ এলাম আমরা দুজন। আল্লাহ সুস্থ রাখলে, বুড়া হইলে আমার ছেলেমেয়েরা নিশ্চয়ই আমাকে আবার নিয়ে আসবে।’
