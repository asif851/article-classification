
রেস্তোরাঁ ব্যবসায়ী হিসেবে আত্মপ্রকাশ করতে যাচ্ছেন অভিনয়শিল্পী রুমানা রশিদ ঈশিতা। বনানীর কামাল আতাতুর্ক অ্যাভিনিউতে চালু করতে যাচ্ছেন খাবারের দোকান। নাম রেখেছেন হোয়াই নট। ১১ মে থেকে আনুষ্ঠানিকভাবে যাত্রা শুরু করবে ঈশিতার নতুন এ রেস্তোরাঁ।ঈশিতা বললেন, ‘অভিনয়ের পাশাপাশি স্বাধীনভাবে আরও কিছু একটা করার পরিকল্পনা ছিল। সেই ভাবনা থেকে রেস্তোরাঁ ব্যবসার প্রতি আমার আগ্রহটা তৈরি। বাসায় সবার সঙ্গে কথা বলার পর তাঁরাও বেশ উৎসাহ দেন। সব মিলিয়ে আমার আগ্রহের সঙ্গে তাঁদের সবার আগ্রহ মিলে যাওয়ায় রেস্তোরাঁ ব্যবসার সিদ্ধান্ত চূড়ান্ত করি।’রেস্তোরাঁ ব্যবসায় আগ্রহী হলেন কেন জানতে চাইলে ঈশিতা বলেন, ‘আমার মা ১৬ বছর ধরে রেস্তোরাঁ ব্যবসার সঙ্গে জড়িত ছিলেন। আমার এই ব্যবসায় আসার পেছনে তাঁর ব্যাপক উৎসাহ রয়েছে। নানাভাবে আমাকে সহযোগিতা করছেন তিনি। আমার বাবা প্রকৌশলী। তিনিও আমাকে সহযোগিতা করছেন। আমার রেস্তোরাঁর ইন্টেরিয়র ডিজাইনের ক্ষেত্রে দারুণভাবে সহযোগিতা করছেন তিনি। সব মিলিয়ে এটাকে পারিবারিক প্রতিষ্ঠান বলা যায়।’ঈশিতা এও বলেন, ‘আমরা এখানে শতভাগ সতেজ খাবার পরিবেশন করব। প্রতিদিনের খাবার প্রতিদিন রান্না করা হবে। আমরা চেষ্টা করছি, ভিন্নধর্মী কিছু একটা দিতে। আমাদের এখানে বড় একটা জুসবার থাকবে। সেখানে অনেক ধরনের জুস থাকবে। অনেক রকমের চা আর কফিও থাকবে। খাবারের মধ্যে থাই, ইতালীয় খাবার পাওয়া যাবে। এ ছাড়া আমাদের প্রজন্ম যা চায় এবং আমাদের পরবর্তী প্রজন্ম কোন ধরনের খাবারের প্রতি বেশি আগ্রহী সেটাও ভেবেছি। সব বয়সী মানুষ এবং প্রজন্মের কথা ভেবে আমাদের খাবারগুলো থাকছে।’
