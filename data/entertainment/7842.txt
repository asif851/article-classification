
শুরুতেই শেষের বাঁশি। পথ আগলে দাঁড়িয়েছে পুলিশ,বলছে, ‘অনুমতি নেই, হবে না শ্রীকান্ত-শুভমিতার গানের অনুষ্ঠান।’ নিরাশ কেউ কেউ বাড়িও ফিরেছেন। ‘অনুমতি’ মিলল রাত আটটার পর। এরপর গত শনিবার রাতের আনন্দ সাংস্কৃতিক অঙ্গনের এই আয়োজনজুড়ে কেবলই সুরের ঝরনাধারা।ভারতের পশ্চিমবঙ্গের দুই শিল্পী শ্রীকান্ত আচার্য ও শুভমিতা রাত ৯টা ২৫ মিনিটে শুরু করেন তাঁদের পরিবেশনা। রবীন্দ্রনাথের ‘যদি তারে নাই চিনি গো সে কি...’ গানটি দিয়ে শুরু করেন দুজন। শ্রীকান্ত যখন ‘বন্ধু তোমার পথের সাথিকে চিনে নিয়ো’ গানটি গাওয়া শুরু করেন, তখন করতালিতে মুখরিত হয়ে ওঠে মিলনায়তন।শ্রীকান্তের কথাকে সত্যি করতেই যেন রাত সাড়ে ১০টায়ও মিলনায়তনে ঢুকেছেন হতাশচিত্তে ফিরে যাওয়া নারী-পুরুষ। আর এসেই তাঁরা মুগ্ধতায় মজেছেন।‘চলো এখনো সময় আছে বেরিয়ে পড়ি’ এবং ‘এই পথ যদি না শেষ হয়’—এই গান দুটি একসঙ্গে গেয়ে শোনান শ্রীকান্ত আর শুভমিতা। গানের মাঝে মাঝে মজাও করলেন। লম্বা গড়নের শ্রীকান্তের পাশে শুভমিতা নিজেকে বেমানান মনে করলেন। আর শ্রীকান্ত তাৎক্ষণিকভাবে বললেন, ‘লম্বা দিয়ে কিছু হয় না। গাভাস্কার ও টনি গ্রেগ দাঁড়ালে আমি গাভাস্কারকেই দেখব।’ হাসির রোল উঠল দর্শকসারিতে।শুভমিতা তাঁর বিখ্যাত ‘যেভাবেই তুমি সকাল দেখো, সূর্য কিন্তু একটাই’, ‘এক জীবনে এত প্রেম পাব কোথায়’ ইত্যাদি গানে মুগ্ধতা ছড়ালেন।রাত পৌনে ১২টায় শেষ হয় অনুষ্ঠানটি।
