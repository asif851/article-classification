
মালয়েশিয়ায় বাণিজ্যিকভাবে মুক্তি পাচ্ছে বাংলাদেশের ছবি ‘লাভ ম্যারেজ’। মালয়েশিয়ার কুয়ালালামপুর, যোহর, পেনাং, পেরাকসহ ১০টি শহরের ১৮টি সিনেপ্লেক্সে ১৬ থেকে ১৮ অক্টোবর ছবিটি প্রদর্শিত হবে। যৌথভাবে এ উদ্যোগ নিয়েছে রিগ্যাল পিকচার্স মালয়েশিয়া ও রিগ্যাল পিকচার্স অ্যান্ড সার্ভিসেস বাংলাদেশ।এ উপলক্ষে গতকাল রোববার সন্ধ্যায় কুয়ালালামপুরের একটি রেস্তোরাঁয় এক সংবাদ সম্মেলনের আয়োজন করা হয়েছিল। এ অনুষ্ঠানে উপস্থিত ছিলেন রিগ্যাল পিকচার্স মালয়েশিয়ার চেয়ারম্যান রাজা আজমান, প্রধান নির্বাহী কর্মকর্তা প্রকাশ মাথাভান, প্রতিষ্ঠানের কর্মকর্তা কাসাভান, নরেশ, পারামাগুরুসহ আরও অনেকে।এ উদ্যোগ প্রসঙ্গে রিগ্যাল পিকচার্স অ্যান্ড সার্ভিসেস বাংলাদেশের ম্যানেজিং পার্টনার সাব্বির হোসেন মুঠোফোনে বলেন, ‘এখন থেকে মালয়েশিয়ায় বসবাসরত বাংলাদেশিরা নিয়মিত তাঁদের পছন্দের চলচ্চিত্র এবং তারকাদের সেখানকার প্রেক্ষাগৃহে দেখতে পাবেন।’বাংলাদেশে ‘লাভ ম্যারেজ’ ছবিটি মুক্তি পেয়েছিল এ বছরের রোজার ঈদের সময়। এ বছর দেশের অন্যতম ব্যবসাসফল ছবি ‘লাভ ম্যারেজ’। লাভ ম্যারেজ ছবির পরিচালক শাহিন সুমন। আর ‘লাভ ম্যারেজ’ ছবিতে অভিনয় করেছেন শাকিব খান, অপু বিশ্বাস, মিশা সওদাগর, সাদেক বাচ্চু, কাবিলা প্রমুখ।
