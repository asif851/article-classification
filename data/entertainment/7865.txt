
নতুন ছবির ঘোষণা দিলেন চিত্রনায়ক ফেরদৌস। পোস্টমাস্টার ৭১ হবে ফেরদৌস প্রযোজিত দ্বিতীয় ছবি। এতে কেন্দ্রীয় চরিত্রে অভিনয়ও করবেন তিনি, হবেন পোস্টমাস্টার। আগামীকাল থেকে ছবিটির শুটিং শুরু হবে।কথা ছিল, চিত্রনায়ক ফেরদৌস প্রযোজিত দ্বিতীয় ছবিটি হবে বিয়ের ফাঁদ। সেভাবে প্রস্তুতিও নিয়েছিলেন তিনি। প্রফুল্ল রায়ের গল্প অবলম্বনে ছবিটি পরিচালনা করার কথা ছিল ভারতীয় পরিচালক বাসু চ্যাটার্জির। ফেরদৌস বলেন, ‘বাসুদার (বাসু চ্যাটার্জি) শারীরিক অবস্থা এখন খুব একটা ভালো না। বিয়ের ফাঁদ পরিচালনার জন্য তিনি আরও কিছুদিন সময় চেয়েছেন। এরই মধ্যে আমার একটি গল্প বেশ ভালো লেগে যায়। গল্পটি নিয়ে বেশ কিছুদিন ধরে ভাবতে থাকি। একটা সময় সিদ্ধান্ত নিই গল্পটি নিয়ে দ্রুত ছবি বানানোর। সে হিসেবে নুজহাত ফিল্মসের দ্বিতীয় ছবি হতে যাচ্ছে পোস্টমাস্টার ৭১।’পোস্টমাস্টার ৭১ ছবিটির শুটিং শুরু হবে ঈশ্বরদীতে। শুটিং চলবে টানা ১৫ দিন। এরপর বিরতি দিয়ে ময়মনসিংহে দ্বিতীয় ধাপের কাজ শুরু হবে। নতুন ছবিটি নিয়ে ফেরদৌস বলেন, ‘মুক্তিযুদ্ধের প্রেক্ষাপটে ছবিটি নির্মিত হলেও এতে কিন্তু আমরা সরাসরি যুদ্ধ দেখাচ্ছি না। তা করতে গেলে অনেক টাকা দরকার। সেই বাজেটে ছবি বানানো আমাদের পক্ষে মোটেও সম্ভব নয়। তবে পুরো ছবিতে নানাভাবে মুক্তিযুদ্ধের সময়ের নানা ঘটনা ঘুরেফিরে আসবে। মুক্তিযুদ্ধের সময় একজন পোস্টমাস্টারের একটি প্রেমকাহিনি উঠে আসবে ছবিতে।’ফেরদৌস বলেন, পোস্টমাস্টার ৭১ ছবিতে তাঁর বিপরীতে কে অভিনয় করছেন, তা চূড়ান্ত হয়নি। তবে অভিনয় করার সম্ভাবনা আছে চিত্রনায়িকা মৌসুমীর। ছবির অন্য অভিনয়শিল্পীরা হলেন আল মনসুর, শহীদুল আলম সাচ্চু, নিঝুম রুবিনা, অভি প্রমুখ।এ ছবির সংগীত পরিচালনা করবেন ইমন সাহা। আগামী বছরের ২৬ মার্চ মুক্তি দেওয়ার সিদ্ধান্তও চূড়ান্ত করে ফেলেছেন প্রযোজক ফেরদৌস। ছবিটি পরিচালনা করছেন নবাগত আবির খান ও রাশেদ শামীম।
