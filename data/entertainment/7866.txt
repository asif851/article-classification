
গোপালগঞ্জে সড়ক দুর্ঘটনায় আহত হয়েছেন চিত্রনায়ক বাপ্পি চৌধুরী। তিনি মাথা ও কাঁধে আঘাত পেয়েছেন। গতকাল শুক্রবার রাত আটটা নাগাদ গোপালগঞ্জের কাশিয়ানীর গোনাপাড়া এলাকায় এই দুর্ঘটনা সংঘটিত হয়।
জানা গেছে, বাপ্পি চৌধুরীসহ অন্য অতিথিদের বহনকারী গাড়িবহরে মাঝে হঠাৎ একটি মোটরবাইক ঢুকে পড়ে। মোটরবাইকের আরোহীদের বাঁচাতে গিয়ে বাপ্পি চৌধুরীর গাড়িটি নিয়ন্ত্রণ হারিয়ে রাস্তার পাশে খাদে নেমে যায়। এ সময় বাপ্পি চৌধুরী নিজেই গাড়ি চালাচ্ছিলেন। তিনি মাথা ও কাঁধে আঘাত পান। তাঁকে দ্রুত গোপালগঞ্জ সদর হাসপাতালে নিয়ে যাওয়া হয়। সেখানে প্রয়োজনীয় পরীক্ষার পর চিকিৎসক জানান, আঘাত মোটেই গুরুতর নয়। প্রাথমিক চিকিৎসা শেষে বাপ্পি চৌধুরীকে বিশ্রাম নেওয়ার পরামর্শ দেওয়া হয়।
আজ শনিবার সকালে বাপ্পি চৌধুরীর মুঠোফোন নম্বরে যোগাযোগ করা হয়। তখন তিনি বিশ্রাম নিচ্ছিলেন। তাঁর সঙ্গে থাকা আলোকচিত্রী রিয়াজ আহমেদ জানান, তাঁরা গোপালগঞ্জের টুঙ্গিপাড়ায় বঙ্গবন্ধু শেখ মুজিবুর রহমানের মাজার জিয়ারতের উদ্দেশে গতকাল দুপুরে ঢাকা থেকে রওনা দেন। পাশাপাশি বলাইকর মাধ্যমিক উচ্চবিদ্যালয়ের ৫০ বছর পূর্তি অনুষ্ঠানে যোগ দেওয়ার কথা ছিল তাঁদের। দুর্ঘটনার পর অন্য গাড়িতে করে বাপ্পি চৌধুরীকে হাসপাতালে নেওয়া হয়। আজ দুপুরের পর তাঁদের ঢাকার উদ্দেশে রওনা দেওয়ার কথা আছে।
এদিকে প্রথম আলোর গোপালগঞ্জ প্রতিনিধি জানান, বাপ্পি চৌধুরী রাতে টুঙ্গিপাড়ায় শেখ ফজলুর রহমান মারুফের বাগানবাড়িতে ছিলেন। বিশ্রাম শেষে সকালে তিনি বঙ্গবন্ধু শেখ মুজিবুর রহমানের মাজারে যান।
