
একজন চলচ্চিত্রের গানে দীর্ঘ ৩৯ বছরের পথ পা​ড়ি দিয়েছেন। দীর্ঘ এই ক্যারিয়ারে বাংলা, হিন্দিসহ বহু চলচ্চিত্রের গানে কণ্ঠ দিয়েছেন এন্ড্রু কিশোর। অন্যজন কোনাল, এ প্রজন্মের একজন তরুণ সংগীতশিল্পী। সংগীত জগতে মাত্র পাঁচ বছর হলো পেশাদার হিসেবে গান করছেন। এবারই প্রথম এই দুজন একসঙ্গে চলচ্চিত্রের গানে কণ্ঠ দিলেন। ছবির নাম ‘ভালোবাসাপুর’।রোববার সন্ধ্যায় কাকরাইলের ভিসটেক স্টুডিওতে গানটির রেকর্ডিং সম্পন্ন হয়েছে। এন্ড্রু কিশোর ও কোনালের গাওয়া এ গানটির সুরকার ও সংগীত পরিচালক আহমেদ কিসলু। এই গান যে ছবির তার নাম ‘ভালোবাসাপুর’। ছবিটির পরিচালক এখলাস উদ্দিন।সোমবার সকালে প্রথম আলোর সঙ্গে আলাপে এন্ড্রু কিশোর বলেন, ‘সাধারণত চলচ্চিত্রের গান অন্য সব গানের চেয়ে একটু আলাদা হয়। গাওয়ার ক্ষেত্রেও বিষয়টি মাথায় রাখতে হয়। ফিল্মের গান গাওয়ার জন্য ফিল্মি কিছু কৌশলও জানা দরকার। শুধু তাই নয়, গানের প্রতি আলাদা প্রেম ও ভালো লাগা থাকতে হয়। এসব ব্যাপার কোনালের মধ্যে বেশ ভালোভাবে আছে। গানের প্রতি তার এই প্রেম-ভালোবাসার কারণেই সে অনেক দূর এগিয়ে যাবে। গানের জগতে সে এখনো নবীন, সামনে তার জন্য অনেকটা পথ পড়ে আছে।’এন্ড্রু কিশোর বলেন, ‘কোনাল এ প্রজন্মের সম্ভাবনাময় শিল্পী। এর আগেও সে আমার সঙ্গে দুটি গানে কণ্ঠ দিয়েছে। তবে ফিল্মের গানে এবারই প্রথম। অনেক ভালো গেয়েছে সে। তার জন্য অনেক দোয়া।’
এদিকে, এন্ড্রু কিশোরের সঙ্গে চলচ্চিত্রের গানে কণ্ঠ দিতে পেরে উচ্ছ্বসিত কোনাল। বললেন, ‘আমার গানের ক্যারিয়ার খুব বেশি দিনের না। এই সময়টাতে অনেকেরই সঙ্গে গান গাওয়ার সুযোগ হয়েছে। আমার কাছে তা প্রত্যাশার চাইতে অনেক বেশি। তবে এন্ড্রু কিশোর স্যারের সঙ্গে ভিন্নধর্মী দুটি গানে কণ্ঠ দেওয়ার সুযোগ হয়েছে আমার। এবার গাইলাম চলচ্চিত্রের গান। তিনি আমার কাছে বাংলাদেশের চলচ্চিত্রের গানের রাজা। তাঁর মতো বড়মাপের শিল্পীর সঙ্গে চলচ্চিত্রের গান গাইতে পেরে আমি অনেক খুশি।’১৯৭৭ সালে শিবলী সাদিক পরিচালিত ‘মেল ট্রেন’ ছবিতে গান গাওয়ার মাধ্যমে প্লেব্যাকে যাত্রা শুরু হয় এন্ড্রু কিশোরের। ‘অচিনপুরের রাজকুমারী নেই যে তাঁর কেউ’ শিরোনামের গানটির সংগীত পরিচালনা করেছিলেন আলম খান। অন্যদিকে, ২০০৯ সালে আহমেদ নাসির পরিচালিত ‘মায়ের জন্য পাগল’ ছবির গানে প্রথম কণ্ঠ দেন কোনাল। কবির বকুলের লেখা ‘আমি না দেখে তোমারে’ শিরোনামের গানটির সংগীত পরিচালক ইমন সাহা।
