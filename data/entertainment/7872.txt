
নতুন জীবন শুরুর পর ভালোই কাটছে তিন্নির দিনকাল। স্বামী ও সন্তান নিয়ে বেশ ভালোই আছেন তিনি। এবার কাজেও ফিরলেন এই অভিনেত্রী। আজ রোববার দুপুরে ধানমন্ডির রবীন্দ্র সরোবরে ‘একই বৃত্তে’ নাটকের অসমাপ্ত অংশের শুটিংয়েও অংশ নিয়েছেন তিন্নি। এ সময় তিন্নির সঙ্গে তাঁর স্বামী আদনান হুদাও শুটিং সেটে ছিলেন।প্রথম আলোর সঙ্গে আলাপে তিন্নি বলেন, ‘বাংলাদেশের মানুষ আমাকে এখনো ভালোবাসেন। এখনো তাঁরা আমাকে আগের মতোই মনে রেখেছেন। তাঁদের ভালোবাসা ও স্বামীর অনুপ্রেরণায় আবারও কাজে ফিরেছি। এখন থেকে আমি নিয়মিতভাবে কাজ করব।’খুব শিগগিরই নতুন একটি ধারাবাহিক নাটকের কাজ শুরু করবেন তিন্নি। নিজেকে মানসিকভাবে প্রস্তুতও করছেন। তিন্নি বলেন, ‘আমি কিন্তু কখনোই শারীরিকভাবে দুর্বল ছিলাম না। মানসিকভাবে বিপর্যস্ত ছিলাম। এখন সবকিছুই কাটিয়ে উঠেছি।’‘একই বৃত্তে’ নাটকটির গল্প তিন্নির মা কস্তুরি দত্ত মজুমদারের। আর নাটকটি পরিচালনা সুজন শাহরিয়ার। তিন্নি অভিনীত সর্বশেষ নাটকের নাম ‘সেই মায়া’। নাটকটি ২০১৩ সালে নির্মিত হয়েছিল। এত দিন অভিনয় থেকে দূরে থাকার কারণ প্রসঙ্গে তিন্নি বলেন, ‘একান্ত ব্যক্তিগত কারণেই অভিনয় থেকে দূরে ছিলাম। এখন নিয়মিত কাজ করতে চাই।’মাস খানেক আগে হঠাৎ করেই দ্বিতীয় বিয়ের খবরটি জানিয়েছিলেন তিন্নি। এ অভিনেত্রীর প্রথম বিয়ে হয়েছিল অভিনেতা আদনান ফারুক হিল্লোলের সঙ্গে। ছাড়াছাড়ি হয়ে যাওয়ার পর অবশ্য হিল্লোল বিয়ে করেন আরেক অভিনয়শিল্পী নওশীনকে।
