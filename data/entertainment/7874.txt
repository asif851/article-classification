
অভিনেতা মোশাররফ করিম রাস্তায় বের হয়েছেন আর তাকে ঘিরে ভিড় হয়নি—এমনটা হওয়া অসম্ভব। শুটিং কিংবা ব্যক্তিগত কোনো কাজে বের হলেই ঘিরে ধরেন ভক্তরা। শুধু ঘিরে ধরাই নয়, হাতের মুঠোফোন দিয়ে টপাটপ ছবি তুলতে থাকেন। মোশাররফ করিমের সঙ্গে সেলফি যেন আবশ্যক একটা কাজ হয়ে যায় ভক্তদের জন্য। হবেই বা না কেন, এমন তারকাকে কি হরহামেশা সামনে পাওয়া যায়!কিন্তু যাকে ঘিরে এত ভিড়, ক্যামেরার ফ্লাশ কিংবা এত আয়োজন, তাঁর ছবি তুলতে কেমন লাগে? প্রশ্নটার উত্তর জানার আগে নিজেকে প্রশ্ন করুন তো একবার! একনাগাড়ে কতক্ষণ কতজনের সঙ্গে ছবি তুলতে পারবেন আপনি? জানি বিরক্তিই প্রকাশ করবেন আপনি। মোশাররফ করিমও এ ব্যাপারে আপনার মতোই। তারকা হলেও অনুভূতিটা সাধারণ মানুষের মতোই। এত ছবি তুলতে কেমন লাগে প্রশ্ন করতেই বললেন, ‘হয়তো শুরুতে দু-একটা ছবি তুলতে ভালো লাগে। তারপর খুব বিরক্ত লাগে। অনেক সময় মেজাজ গরম হয়ে যায়। হয়তো জরুরি কাজে বের হয়েছি কিংবা কারও সঙ্গে জরুরি বিষয়ে কথা বলছি অথবা মেজাজ খুব গরম, তখন যদি কেউ হুট করে এসে বলে, ভাই একটা ছবি তুলি, ভাই একটা সেলফি তুলি। তখন সত্যি নিজেকে নিয়ন্ত্রণ করা কঠিন।’তবে ভক্তদের প্রতি কৃতজ্ঞতাও জানান এ অভিনেতা। বললেন, ‘তাঁদের ভালোবাসার চেয়ে জীবনে আর কোনো পুরস্কার নেই। তাঁদের কারণেই আমি আজকের মোশাররফ করিম। আমি তাঁদের খুব ভালোবাসি। এ কারণেই চেষ্টা করি মেজাজ ঠান্ডা রেখে ছবিটা তুলতে। কিন্তু ব্যাপারটা বারবার ঘটতে থাকলে আর ভালো লাগে না।’
