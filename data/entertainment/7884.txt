
হলিউডে কাজ শুরু করার পর থেকেই প্রিয়াঙ্কা চোপড়া ও দীপিকা পাড়ুকোনকে নিয়ে শুরু হয়েছে ‘তুলনা’ করার খেলা। কে বেশি এগিয়ে! অথচ বলিউডে কাজ করার সময়গুলোতে কিন্তু এসব ছিল না। এত দিন এ নিয়ে কিছু না বললেও এবার মুখ খুললেন দীপিকা। এক সাক্ষাৎ​কারে তিনি জানিয়ে দিয়েছেন, এই তুলনার খেলা তাঁর একদম পছন্দ হচ্ছে না।‘তুলনা’ করাটা দীপিকার পছন্দ না হওয়ার​ই কথা। কেননা সাবেক বিশ্বসুন্দরী প্রিয়াঙ্কার বলিউড ক্যারিয়ার শুরু হয় ২০০৩ সালে। আর দীপিকা সেখানে যোগ দেন ২০০৭-এ। সম্প্রতি ইউএসএ টুডেকে দেওয়া এক সাক্ষাৎকারে দীপিকা বলেন, ‘প্রিয়াঙ্কা চোপড়ার সঙ্গে আমার তুলনা করা একদম ঠিক না। আমাদের দুজনের পথ একেবারে আলাদা।’ ২০১৫ সালে মার্কিন টিভি সিরিয়াল ‘কোয়ান্টিকো’-তে অভিনয় দিয়েই পশ্চিমা গণমাধ্যমে কাজ শুরু করেন প্রিয়াঙ্কা। আর দীপিকার প্রথম হলিউড ছবি ‘ট্রিপল এক্স: রিটার্ন অব জ্যান্ডার কেইজ’ মুক্তি পেল চলতি মাসে। এ বছরের মাঝামাঝি মুক্তি পাবে প্রিয়াঙ্কা চোপড়া অভিনীত হলিউড ছবি ‘বেওয়াচ’। এই দুই অভিনেত্রী একসঙ্গে কাজ করেছেন সঞ্জয়লিলা বানসালির ‘বাজিরাও মাস্তানি’ ছবিতে। হিন্দুস্থান টাইমস।
