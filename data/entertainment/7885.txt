
গ্র্যামি অ্যাওয়ার্ড অনুষ্ঠান দেখতে যুক্তরাষ্ট্রের লস অ্যাঞ্জেলেসে গিয়েছিলেন তাহসান। সেখানেই পরিচয় হয় মিউজিক ভিডিও নির্মাতা পিজির সঙ্গে। মনে হলো ‘চলো না হারাই’ গানটির ভিডিওটি পিজি বানালে কেমন হয়? যেই ভাবা সেই কাজ। ভিনদেশি নির্মাতার নির্দেশনায় ক্যামেরার সামনে দাঁড়ালেন তাহসান।মঙ্গলবার লস অ্যাঞ্জেলেসের মালিবু সৈকতে এবং গতকাল বুধবার লাগুনা সৈকতে তাহসানের নতুন এই গানের ভিডিও ধারণ করা হয়। দূরদেশে নতুন মানুষের সঙ্গে কাজ করে দারুণ আনন্দিত এই শিল্পী। শুটিংস্থল থেকেই মুঠোফোনে বললেন, ‘ওহ্! এত সুন্দর লোকেশন। খুব ভালো লাগছে।’নির্মাতা পিজির জন্ম কানাডায়, কাজ করেন হলিউডে। তাঁর সঙ্গে কাজের অভিজ্ঞতা জানিয়ে তাহসান বলেন, ‘গত মাসে কাইনেটিকের আমন্ত্রণে গ্র্যামি অ্যাওয়ার্ডের অনুষ্ঠানে যোগ দিতে এসেছিলাম। তখনই কাজটি করার পরিকল্পনা করে কাইনেটিক।’ তাহসান জানান, পিজি দক্ষিণ আমেরিকার দেশগুলোর জন্য গানের ভিডিও নির্মাণ করেন। ব্যয় আমাদের দেশের ভিডিওগুলোর থেকে খুব বেশি নয়। কাইনেটিকের সহযোগিতায় তাঁর সঙ্গে কাজের সুযোগ তৈরি হলো।‘চলো না হারাই’ গানটির কথা ও সুর করেছেন শাওন গানওয়ালা। সংগীত পরিচালনা করেছেন বিবেক। তাহসান জানান, পয়লা বৈশাখে ধ্রুব মিউজিক স্টেশনের ইউটিউব চ্যানেলে গানটি অবমুক্ত করা হবে।
 
