
সামাজিক যোগাযোগমাধ্যম ফেসবুকে ভিডিও বার্তায় আগেই জানিয়েছিলেন। ৩১ মার্চ সন্ধ্যায় গান শোনাতে ঢাকায় আসবেন ভারতীয় গায়িকা শ্রেয়া ঘোষাল। আজ শুক্রবার দুপুরে ঢাকার হজরত শাহজালাল আন্তর্জাতিক বিমানবন্দরে এসে পৌঁছান এই শিল্পী। ঢাকার বসুন্ধরা আবাসিক এলাকার আন্তর্জাতিক কনভেনশন সেন্টারে ‘শ্রেয়া ঘোষাল মেলোডি নাইট লাইভ ইন ঢাকা’ আয়োজন করেছে এটিএন ইভেন্টস।
গুলশানের একটি পাঁচতারা হোটেলে উঠেছেন শ্রেয়া। অনুষ্ঠানের মিডিয়া বিভাগের কর্মকর্তা আফরিদ হাসান জানান, কিছু সময় বিশ্রামের পর শ্রেয়া যাবেন শব্দযন্ত্র নিরীক্ষায়। এরপর রাত আটটার পর মঞ্চে উঠবেন তিনি। গাইবেন টানা দুই ঘণ্টা।চলচ্চিত্রে গান গেয়ে জনপ্রিয়তা পেয়েছেন শ্রেয়া ঘোষাল। বাংলা, হিন্দি ছাড়াও তামিল, নেপালি, তেলেগু, মারাঠি, পাঞ্জাবি, গুজরাটিসহ অনেক ভাষায় গান করে ওই ভাষাভাষীদের প্রিয় শিল্পীর তালিকায় স্থান করে নিয়েছেন এ শিল্পী। এ ছাড়া নিজের দেশ ভারতের জাতীয় চলচ্চিত্র পুরস্কার, ফিল্ম ফেয়ারসহ অনেক পুরস্কার পেয়েছেন শ্রেয়া।‘শ্রেয়া ঘোষাল মেলোডি নাইট লাইভ ইন ঢাকা’ কনসার্টটিতে আরও গান করবেন কলকাতার কিঞ্জল চট্টোপাধ্যায় এবং বাংলাদেশের পিন্টু ঘোষ, আনিকা এবং মিফতা জামান। অনুষ্ঠানটি উপস্থাপনা করবেন আমব্রিন।
