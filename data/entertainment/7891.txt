
বিয়ে হবে হবে করে আর হচ্ছেই না মাইলি সাইরাসের। কথা ছিল, গত গ্রীষ্মেই বিয়ে করে ফেলবেন অস্ট্রেলীয় অভিনেতা লিয়াম হেমসওর্থকে। গ্রীষ্ম তো গেছেই, বিদায়ের পথে বসন্ত। বিয়েটা করাই হলো না এই সংগীত তারকার।ভক্তদের জন্য গাইতে গিয়ে গাওয়া হচ্ছে না সংসারের গান। ক্যারিয়ারের এই যে ব্যস্ততা, তাতে বিয়ের ফুরসত মিলবে কী করে? কনসার্ট নিয়ে মাইলির ব্যস্ততা একটু কমলেই বেজে উঠবে বাদ্যি। তবে পশ্চিমা গণমাধ্যমগুলোতে তাঁদের বিয়ের আলোচনা থামছে না। মাইলি-লিয়ামের কাছের একটি সূত্র জানিয়েছে, লোকে তাঁদের বিয়ে নিয়ে যতই জল্পনা–কল্পনা করুক না কেন, শিগগিরই বিয়েটা হচ্ছে না। অন্তত এ বছরে যে নয়, সেটা মোটামুটি নিশ্চিত।মার্কিন সংগীতশিল্পী ও অভিনেত্রী মাইলি ব্যস্ত সময় কাটাচ্ছেন নিজের নতুন অ্যালবাম নিয়ে। একই সঙ্গে চলছে ‘দ্য ভয়েজ’ অনুষ্ঠানের নতুন মৌসুমের কাজ। আর লিয়াম ব্যস্ত তাঁর নতুন ছবি নিয়ে। মন ও আংটি বিনিময় তো হয়েই আছে। বিয়েতে দেরি হলে কী এমন ক্ষতি? হলিউড লাইফ।
 
