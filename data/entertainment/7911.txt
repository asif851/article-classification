
গেল বছর সবচেয়ে বেশি বিক্রি হয়েছে ব্রিটিশ সংগীত তারকা এড শিরানের অ্যালবাম ডিভাইড। স্বাভাবিকভাবেই মনে করতে পারেন, এ বছর ব্রিট অ্যাওয়ার্ডে বুঝি সবচেয়ে বেশি মনোনয়ন এই ‘শেপ অব ইউ’ তারকা পেয়েছেন। কিন্তু আদতে তা হয়নি। এড শিরান কেন, আর বাকি সব তারকাকে ছাড়িয়ে গেছেন ২২ বছর বয়সী দুয়া লিপা। মোট পাঁচটি বিভাগে মনোনয়ন পেয়েছেন এই শিল্পী।
মনোনয়ন বেশি মানেই পুরস্কার পাওয়ার সম্ভাবনা বেশি। এদিক থেকে এড শিরান পিছিয়ে গেছেন। পেয়েছেন চারটি বিভাগে মনোনয়ন। গত বছর প্রকাশ পায় দুয়া লিপার প্রথম একক অ্যালবাম দুয়া লিপা। এই অ্যালবামের ‘নিউ রুলস’ গানটি বেশ জনপ্রিয়তা পায়। ব্রিটিশ অ্যালবাম অব দ্য ইয়ার, ব্রিটিশ সোলো ফিমেল আর্টিস্ট, ব্রিটিশ সিঙ্গেল অব দ্য ইয়ার, ব্রিটিশ ব্রেকথ্রু এবং ব্রিটিশ আর্টিস্ট ভিডিও অব দ্য ইয়ার বিভাগে মনোনয়ন পেয়েছেন দুয়া লিপা। তিনি প্রথম নারী, যিনি ব্রিট অ্যাওয়ার্ডে পাঁচটি বিভাগে মনোনয়ন পেয়ে রেকর্ড গড়েছেন। পুরস্কার কতগুলো পাবেন, তা জানতে অপেক্ষা করতে হবে আগামী ২১ ফেব্রুয়ারি পর্যন্ত। সেদিন লন্ডনের ওটু এরেনাতে বসবে ব্রিট অ্যাওয়ার্ডের এবারের আসর। 
 
 
