
জন্মের পর মেয়ে মিশাকে গণমাধ্যম থেকে আড়াল করে রাখতেন শহীদ কাপুর ও মিরা রাজপুত। মিশার বয়স যখন প্রায় ছয় মাস, তখন মেয়ের প্রথম ছবি প্রকাশ করেন তাঁরা। পৃথিবী যখন তাঁর মেয়েকে দেখেই ফেলেছে, তাই বেশি বেশি ছবি দিলে এখন আর ক্ষতি কী? আজকাল প্রায়ই শহীদ তাঁর মেয়ের আদুরে সব ছবি সামাজিক যোগাযোগমাধ্যমে প্রকাশ করছেন। গতকাল শনিবার ছিল বিশ্ব নৃত্য দিবস। নৃত্য দিবস উপলক্ষে মেয়ের সঙ্গে নাচের একটি ভিডিও ইনস্টাগ্রামে প্রকাশ করেছেন শহীদ।
ছোটবেলা থেকেই শহীদ খুব ভালো নাচেন। নায়ক হওয়ার আগে তিনি বেশ কয়েকটি সিনেমার ‘এক্সট্রা’ নৃত্যশিল্পী হিসেবেও নেচেছেন। মাইকেল জ্যাকসনের নাচ খুব ভালো নকল করতে পারেন এই অভিনেতা। ছোট্ট মেয়েকে সেই নাচেরই কিছু মুদ্রা শেখাচ্ছিলেন হয়তো।
ভিডিওটির ক্যাপশনে শহীদ লিখেছেন, ‘বিশ্ব নৃত্য দিবস। পা আছে তাই নাচব। এম জের (মাইকেল জ্যাকসন) নাচ তোমার রক্তে।’ ইন্ডিয়া টুডে।
