
শুরু হলো বাংলাদেশের শাকিব খান ও কলকাতার পাওলি দাম অভিনীত চলচ্চিত্র ‘সত্তা’র শুটিং। আজ রোববার বিকেলে ঢাকার এফডিসিতে ঝরনা স্পটের সামনে ছবিটির শুটিংয়ে অংশ নেন তাঁরা। জুটি হিসেবে এটি তাঁদের দুজনেরই প্রথম ছবি। ‘সত্তা’ ছবির পরিচালক হাসিবুর রেজা কল্লোল।
‘সত্তা’ ছবি সম্পর্কে শাকিব খানের বক্তব্য, ‘চলচ্চিত্র ক্যারিয়ারে আমি অনেক ধরনের ছবিতে অভিনয় করেছি। “সত্তা” একেবারে আলাদা একটি ধারার চলচ্চিত্র। এটিকে ক্ল্যাসিক ছবিও বলা যেতে পারে। ছবিটিতে আমাকে একেবারেই ভিন্ন রূপে সবাই দেখতে পাবেন, যা আগে কেউ কখনো দেখেনি।’
‘সত্তা’ ছবিতে অভিনয় নিয়ে শাকিব বললেন, ‘যেহেতু ছবিটিতে আমার চরিত্রটির অনেক চড়াই-উতরাই রয়েছে তাই নানা ধরনের প্রস্তুতি নিতে হচ্ছে। বেশ কয়েক দিন ধরে দাড়ি কাটছি না। চরিত্রের সঙ্গে মিল রেখে পোশাক নির্বাচনের বিষয়টিও ভাবতে হচ্ছে।’অন্যদিকে পাওলি বলেন, ‘“সত্তা” ছবির গল্পটি সত্যিই অসাধারণ। আশা করছি, অনেক ভালো একটি ছবি হতে যাচ্ছে।’শাকিব খান ও পাওলি দাম ছাড়া ‘সত্তা’ ছবিতে অভিনয় করছেন আহমেদ রুবেল, বন্যা মির্জা, ডনসহ আরও অনেকে।
