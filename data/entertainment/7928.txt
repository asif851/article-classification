
জিরো ডিগ্রি ছবির শুটিং করতে গিয়ে আহত হয়েছেন জয়া আহসান। ছবির পরিচালক অনিমেষ আইচ বলেন, ‘সম্প্রতি আমরা রাজধানীর বিমানবন্দর রেলস্টেশনের পাশে শুটিং করেছি। তখন একটি দ্রুতগতির ট্রেনের সামনে থেকে ঝাঁপ দেওয়ার দৃশ্যের শুটিংয়ে অংশ নেন জয়া। ট্রেনটি আসার কিছুক্ষণ আগে ঝাঁপ দেওয়ার নির্দেশনা থাকলেও দৃশ্যটিকে বিশ্বাসযোগ্য করতে জয়া মাত্র কয়েক সেকেন্ড আগে ঝাঁপ দেন। ওই সময় জয়ার পুরো মনোযোগ ছিল অভিনয়ের দিকে। সাবধানতা অবলম্বন না করায় তিনি পায়ে মারাত্মক ব্যথা পান আর কোমরের মাংসপেশিতে টান লাগে। এরপর জয়া তীব্র ব্যথা অনুভব করেন এবং চিকিৎসকের পরামর্শ নেন।’অনিমেষ আইচ জানান, এই ব্যথা নিয়েই জয়া শুটিং অব্যাহত রাখেন। গত শনিবার কারওয়ান বাজারে ছবির কিছু অ্যাকশন দৃশ্যে অংশ নেওয়ার পর জয়া আরও অসুস্থ হয়ে পড়েন। জয়ার শারীরিক অবস্থার কথা বিবেচনা করে ডামি ব্যবহারের সিদ্ধান্ত হলেও শুটিংয়ে জয়া নিজেই অংশ নেন। এ সময় তাঁর সঙ্গে ছিলেন মীর রাব্বি।গতকাল রোববার জয়া জানান, চিকিৎসক তাঁকে পূর্ণ বিশ্রামের পরামর্শ দিয়েছেন।জিরো ডিগ্রি ছবির কাজ এখন শেষ পর্যায়ে। আর মাত্র ১০ দিনের শুটিং বাকি আছে। এর মধ্যে পাঁচ দিন শুটিং হবে সিঙ্গাপুরে। ছবিতে অভিনয় করছেন মাহফুজ আহমেদ, জয়া আহসান, রুহি, মীর রাব্বি প্রমুখ।
 
