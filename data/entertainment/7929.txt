
দেশের মরমি সংগীতশিল্পী প্রয়াত আব্বাসউদ্দীন আহমদের ১১৪তম জন্মবার্ষিকী এই অক্টোবর মাসের ২৭ তারিখে। আব্বাসউদ্দীনের জন্মবার্ষিকী উপলক্ষে এক টেলিভিশন অনুষ্ঠানে তাঁকে স্মরণ করবেন এই সংগীতশিল্পীর মেয়ে সংগীতশিল্পী ফেরদৌসী রহমান আর নাতনি সংগীতশিল্পী নাশিদ কামাল। বরেণ্য সংগীত-ব্যক্তিত্ব আব্বাসউদ্দীন আহমদকে গানে গানে শ্রদ্ধা জানাবেন তাঁরা। অনুষ্ঠানটির নাম ‘বটবৃক্ষের ছায়া’।আগামীকাল ২৭ অক্টোবর বেলা তিনটা ১০ মিনিটে ‘বটবৃক্ষের ছায়া’ অনুষ্ঠানটি প্রচারিত হবে এটিএন বাংলায়।‘বটবৃক্ষের ছায়া’ অনুষ্ঠানটির পরিচালক ফয়সাল মাহমুদ জানিয়েছেন, অনুষ্ঠানটি বৈঠকি ভাবনা থেকে করা হয়েছে। এখানে থাকছে গান, স্মৃতিচারণ আর প্রতিবেদন। এ অনুষ্ঠানে গান গেয়েছেন ফেরদৌসী রহমান, নাশিদ কামাল, মোস্তাফিজুর রহমান, সালমা মোস্তাফিজ, সাহস মোস্তাফিজ প্রমুখ।অনুষ্ঠানটি উপস্থাপনা করবেন আব্বাসউদ্দীনের নাতনি সংগীতশিল্পী নাশিদ কামাল।
