
ইমতিয়াজ আলীর বহুল প্রতীক্ষিত ছবি ‘যাব হ্যারি মেট সেজাল’ মুক্তি পাবে ৪ আগস্ট। এই খবর তো আর নতুন নয়। নতুন খবর হলো, মুক্তির আগেই বাজিমাত করেছে আনুশকা-শাহরুখ অভিনীত এই ছবি। ইতিমধ্যে ছবিটির প্রকাশিত সব কয়টি গান দর্শকদের মন জয় করেছে। তবে গতকাল মুক্তি পাওয়া ‘হাওয়ায়ে’ গানটি দর্শকের পছন্দের তালিকায় ইতিমধ্যেই প্রথমে চলে এসেছে বলা যায়। গানটি গেয়েছেন এই মুহূর্তে বলিউডের সবচেয়ে জনপ্রিয় গায়ক অরিজিৎ সিং। ‘হাওয়ায়ে’ গানটিতে বলিউডের ‘কিং অব রোমান্স’ শাহরুখের সঙ্গে আনুশকার রসায়ন এক কথায় অনবদ্য। গানটি প্রকাশিত হওয়ার ১৫ মিনিটের মধ্যেই ২৫ হাজারের বেশি দর্শক তা দেখে ফেলেছেন। এখন পর্যন্ত ইউটিউবে এই গানটি দেখা হয়েছে প্রায় ৪৮ লাখ বার। 
এই প্রেমের গানের মধ্য দিয়ে এক মুঠো তাজা হাওয়া যেন শাহরুখ-আনুশকা উপহার দিয়েছে তাঁদের অনুরাগীদের। ‘হাওয়ায়ে’ গানে ধরা দিয়েছে হ্যারি-সেজালের এই প্রেমময় সফরের টুকরো টুকরো ছবি। তাই পাঞ্জাবি মুন্ডা হ্যারি এবং গুজরাটি কন্যা সেজলের প্রেম কাহিনি মুক্তির আগেই আশার আলো দেখাচ্ছে। ‘যাব হ্যারি মেট সেজল’-এর প্রথম গান ‘রাধা’ প্রকাশ হয় আহমেদাবাদ শহরে হাজার হাজার সেজালকে সাক্ষী রেখে। ‘হাওয়ায়ে’ গানটি প্রকাশের সময় ছবির নায়িকা আনুশকা বলেন, ‘শাহরুখ মাইক্রোফোনের সঙ্গেও রোমান্স করতে পারেন।’ দেখা যাক, বলিউডের বাদশার রোমান্টিক আন্দাজ আর কত সেজালের মন জয় করতে পারে।
