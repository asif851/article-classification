

এ সপ্তাহে নুসরাত ফারিয়া অভিনীত ‘ইন্সপেক্টর নটি কে’ ছবিটি দেশজুড়ে মুক্তি পাওয়ার কথা ছিল। প্রথমে যৌথ প্রযোজনা, পরে বিনিময় চুক্তিতে ছবিটিকে দেশে মুক্তি দেওয়ার পরিকল্পনা থাকলেও তা শেষ পর্যন্ত সম্ভব হয়নি। গতকাল শুক্রবার ভারতের পশ্চিমবঙ্গে মুক্তি পেয়েছে ছবিটি। জানা গেছে, সব প্রক্রিয়া সম্পন্ন হলে বিনিময় চুক্তিতে আগামী শুক্রবার এটি মুক্তি পেতে পারে বাংলাদেশে। এর আগে এই ছবির অভিনেত্রীর সঙ্গে কথা হলো। তিনি জানালেন এই ছবিটি ঘিরে তাঁর কিছু কথা।

ভারত থেকে ‘ইন্সপেক্টর নটি কে’ নিয়ে কেমন সাড়া পাচ্ছেন? ভালো সাড়া পাচ্ছি। মুক্তির আগে থেকেই ছবিটি নিয়ে সেখানে আলোচনা ছিল। প্রচারটাও বেশি চালানো হয়েছে। আরও দুই দিন গেলে দর্শকের মূল প্রতিক্রিয়া ভালোভাবে জানা যাবে।আপনি ছবিটি দেখেছেন? হ্যাঁ। মুক্তির প্রথম দিনই কলকাতার একটি মাল্টিপ্লেক্সে ছবিটির উদ্বোধনী প্রদর্শনী হয়েছে। আমন্ত্রিত প্রায় ২০০ অতিথির সঙ্গে ছবিটি দেখলাম। ছবিটির গল্প এত মজার যে কোনো কোনো জায়গায় আমার সংলাপ শুনে আমি নিজেই হেসেছি।ছবিটি একসঙ্গে বাংলাদেশেও মুক্তির কথা ছিল। কিন্তু শেষ পর্যন্ত তা হলো না। খারাপ লাগেনি? খুবই খারাপ লাগছে। তবে নিয়ম মেনেই তো চলতে হবে। যেহেতু যৌথ প্রযোজনায় ছবির কাজটি শেষ পর্যন্ত করা যায়নি। পরে আমদানি নীতিমালায় বাংলাদেশে একসঙ্গে মুক্তির প্রস্তুতি নেওয়া হয়েছিল। কিন্তু সময়মতো ছবি আমদানির প্রক্রিয়া শেষ করা যায়নি। শিগগিরই বাংলাদেশে মুক্তির কথা আছে। তবে চিন্তায় আছি-যদি কোনো কারণে কলকাতায় ছবিটির পাইরেসি হয়ে যায়, তাহলে বাংলাদেশে আর সেভাবে এই ছবি তো চলবে না।বাংলাদেশে মুক্তি কবে, জানতে পেরেছেন কিছু? বাংলাদেশে ছবিটি আমদানি করেছে জাজ মাল্টিমিডিয়া। তাদের কাছ থেকে জেনেছি, আগামী শুক্রবার বাংলাদেশে মুক্তি পেতে পারে ‘ইন্সপেক্টর নটি কে’। ২৪ জানুয়ারি থেকে আমি ও জিৎ বাংলাদেশে ছবির প্রচারণা শুরু করব। সেটা নিয়ে খুব রোমাঞ্চিত এখন। তা ছাড়া আরও একটা বিষয় আছে, যা নিয়ে আজ দিনভর একটা উত্তেজনায় আছি।কী সেটা? ইন্সপেক্টর নটি কে-এর প্রচারের সময় কলকাতার টেলিগ্রাফ পত্রিকা থেকে জানতে চেয়েছিল, টালিউডের বাইরে আমার প্রিয় নায়ক কে? জবাবে বলেছিলাম, আগে ছিলেন হৃতিক রোশন, এখন বরুণ ধাওয়ান। সেই সাক্ষাৎকারের একটি লিংক আমি টুইট করেছিলাম। সকালে উঠে দেখি কী, ওই টুইটে আমার প্রিয় নায়ক বরুণ ধাওয়ানের লাইক! নিজের চোখকে বিশ্বাস করতে পারছিলাম না! বিশ্বাস করেন, এখনো যেন ঘোরের মধ্যে আছি!সাক্ষাৎকার: শফিক আল মামুন
