
বাংলাদেশ চলচ্চিত্র শিল্পী সমিতির চলতি কমিটির মেয়াদ শেষ হচ্ছে ২০১৭ সালের ২ ফেব্রুয়ারি। এর আগেই নতুন নির্বাচন নিয়ে তোড়জোড় শুরু হয়ে গেছে। এরই মধ্যে সভাপতি ও সাধারণ সম্পাদক পদে মিশা সওদাগর ও জায়েদ খানের একটি প্যানেল ঘোষণা করা হয়েছে। কমিটির ২১ সদস্যের বাকি পদগুলোর নাম এখনো ঠিক না হলেও বাকি পদে আসছেন একঝাঁক তারকা। সেই তারকাদেরই এক ফ্রেমে পাওয়া গেল গত বুধবার।মিশা-জায়েদ প্যানেল থেকে প্রতিদ্বন্দ্বিতা করার সিদ্ধান্ত নিতে বুধবার সন্ধ্যার পর রাজধানীর একটি পাঁচ তারকা হোটেলে হাজির হন চলচ্চিত্রের বিভিন্ন প্রজন্মের তারকারা। সভাপতি প্রার্থী মিশা সওদাগর ও সাধারণ সম্পাদক প্রার্থী জায়েদ খান ছাড়াও সেদিন ছিলেন সোহেল রানা, ফারুক, আহমেদ শরীফ, ইলিয়াস কাঞ্চন, রোজিনা, অঞ্জনা, ডিপজল, খসরু, চম্পা, আরমান, বাপ্পারাজ, রিয়াজ, পপি, পূর্ণিমা, সম্রাট, ইমনসহ অনেকেই।ওই দিন এক প্যানেলে নির্বাচন করার ব্যাপারে তাঁদের মধ্যে একটি সমঝোতা চুক্তিও হয়েছে বলে জানান মিশা সওদাগর। তিনি বলেন, ‘সবাই এক প্যানেল থেকে নির্বাচনে অংশ নেবেন। সে বিষয়ে সবার সঙ্গে সমঝোতা চুক্তিতে স্বাক্ষর হয়েছে। তবে কে কোন পদে লড়বেন, তা পরে জানানো হবে।’ এই সভাপতি প্রার্থী জানান, প্যানেলটির উপদেষ্টা হিসেবে থাকতে রাজি হয়েছেন চলচ্চিত্রের জ্যেষ্ঠ তারকা রাজ্জাক, সোহেল রানা, ফারুক, উজ্জল, ইলিয়াস কাঞ্চন, খসরুসহ অনেকে।
