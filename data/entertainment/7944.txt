
পাশের বাড়ির দেয়াল টপকে নিজের বাড়িতে ঢুকছেন সালমান খান। দৃশ্যটা দেখতে অদ্ভুতই লাগার কথা। ছবির দৃশ্য হলে অবশ্য মেনে নেওয়া যায়। কিন্তু বাস্তবেই এমন কাণ্ড, ভাবা যায়? অবিশ্বাস্য শোনালেও, এবারের ঈদে এমন ঘটনাই ঘটিয়েছেন সালমান। বাড়ির সামনে জড়ো হওয়া ভক্তদের চোখ এড়িয়ে বাড়ির ভেতর ঢুকতে এমন অভিনব পথই বেছে নেন খান সাহেব।বলিউডের অন্যতম জনপ্রিয় ও প্রভাবশালী অভিনেতা সালমান খান। অদ্ভুত নানা কীর্তিকলাপ ঘটিয়ে বহুবারই খবরের শিরোনাম হয়েছেন। এবার ভক্তদের চোখ এড়াতে পাশের বাড়ির দেয়াল টপকে নিজের বাড়িতে ঢুকে খবরের শিরোনাম হলেন তিনি। ঈদ উপলক্ষে মেহবুব স্টুডিওতে সংবাদকর্মীদের সঙ্গে কুশল বিনিময়ের পর গাড়িতে চেপে গ্যালাক্সি অ্যাপার্টমেন্টে ফিরছিলেন সালমান। কিন্তু বাড়ির সামনে গিয়ে দেখেন ভক্তদের জটলা। ঈদে প্রিয় অভিনেতাকে একনজর কাছ থেকে দেখার জন্য জড়ো হয়েছেন তাঁরা।ভক্তদের ভিড় ঠেলে বাড়ির ভেতর ঢুকতে অনেকটা সময় লেগে যাবে। কিন্তু পরিবারের সদস্যদের সঙ্গে ঈদের আনন্দ ভাগাভাগি করে নেওয়ার জন্য সালমানের আর তর সইছিল না। এ অবস্থায় অদ্ভুত এক পথই বেছে নেন তিনি। গাড়ি থেকে নেমে পড়েন। নামার আগে গাড়িচালককে গাড়ি না থামিয়ে সোজা গ্যালাক্সি অ্যাপার্টমেন্টের ভেতর ঢুকে পড়ার নির্দেশ দেন।
ভক্তদের চোখ ফাঁকি দিয়ে গাড়ি থেকে নেমে কিছু দূর হেঁটে পাশের বাড়ির দেয়ালে উঠে পড়েন এবং লাফ দিয়ে নেমে গ্যালাক্সি অ্যাপার্টমেন্টের সীমানায় ঢুকে যান। এভাবে গাড়িচালক গাড়ি নিয়ে ভেতরে ঢোকার অনেক আগেই বাড়ির ভেতর ঢুকে পড়েন সালমান। সম্প্রতি এক খবরে এমন মজার তথ্য জানিয়েছে ওয়ান ইন্ডিয়া।অবশ্য ভক্তদের নিরাশ করেননি সালমান। পরিবারের সদস্যদের সঙ্গে ঈদের শুভেচ্ছা বিনিময়ের পর বারান্দায় যান তিনি। হাত নেড়ে ভক্তদের ঈদের শুভেচ্ছাও জানান।
