
ভিডিও দেখার জনপ্রিয় ওয়েবসাইট ইউটিউবে ‘ভেরিফায়েড’ তকমা পেল সংগীতশিল্পী পড়শীর নিজের ভিডিও চ্যানেল (https://goo.gl/ghY59Q)। গতকাল শনিবার ভোর থেকে পড়শীর ইউটিউব চ্যানেলের পাশে টিক চিহ্ন দেখা যাচ্ছে। এর মানে এই চ্যানেলটি পড়শীর, এটা নিশ্চিত করেছে ইউটিউব। এর আগে পড়শীর ফেসবুক পেজ ভেরিফায়েড হয়েছে। আর ভিডিও দেখার ওয়েবসাইট ভেভোতে পড়শীর গান প্রচারিত হয়েছে। পড়শীর বড় ভাই সিয়াত এহসান গতকাল বলেন, ‘কয়েক দিন আগে আমরা ইউটিউবের নিয়মমতো চ্যানেল ভেরিফাই করার আবেদন করেছিলাম। এরপর তারা পড়শীর চ্যানেলটিকে ভেরিফাই করে দিয়েছে।’ইউটিউব চ্যানেল ভেরিফায়েড হওয়া নিয়ে পড়শী বলেন, ‘আমার জন্য এটা অনেক আনন্দের খবর। আমার ভক্তরা এখন অন্য চ্যানেলে আমার গান দেখে বিভ্রান্ত হবেন না।’ ভেরিফায়েড চ্যানেলটি ছাড়া ইউটিউবে তাঁর নামে অন্য কোনো চ্যানেল থাকলে সেগুলো পড়শীর নিজস্ব নয়। এ বিষয়ে বিভ্রান্ত না হতে বলেছেন পড়শী।
