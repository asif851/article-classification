
মুম্বাই বিমানবন্দরে স্বাগত জানাতে প্রস্তুত ডজন খানেক মেয়ে। তাঁদের পরনে ভারতীয় ঐতিহ্যবাহী শাড়ি। মাথায় হলদে পাগড়ি। হাস্যোজ্জ্বল মুখে তাঁদের হাতে ছিল থালা। অতিথি আসতেই স্বাগত জানিয়ে কপালে পরিয়ে দেওয়া হলো তিলক। ভারতে হলিউড তারকা ভিন ডিজেলের আগমনটি ছিল এমনই।অনেক দিন থেকেই শোনা যাচ্ছে যে ভিন ডিজেল আসছেন। এবার তা সত্য হলো। ছবির প্রচারে তাই হলিউডের এ অভিনেতার আগমন। হলিউডের ছবি ‘ট্রিপল এক্স : দ্য রিটার্ন অব জ্যান্ডার কেজ’ যে ভারতেই প্রথম মুক্তি পাচ্ছে! ডিজেল ভারতে দিন দুয়েক থাকবেন। এ সময় তিনি গণমাধ্যম, ভক্তকুলকে সময় দেবেন। ছবিটির গ্রান্ড প্রিমিয়ারে উপস্থিত থাকবেন। তাঁর সঙ্গে এ ছবিতে অভিনয় করেছেন ভারতীয় তারকা দীপিকা পাড়ুকোন। ডিজেলই প্রথম আসেননি ভারতে। এর আগে ‘মিশন ইম্পসিবল’ সিরিজের ছবির প্রচারে ভারতে এসেছিলেন টম ক্রুজ। ‘ট্রিপল এক্স : দ্য রিটার্ন অব জ্যান্ডার কেজ’ ছবিটি পরিচালনা করেছেন ডিজে কারুসো। এ মাসের ১৪ তারিখ ছবিটি মুক্তি পেতে যাচ্ছে। ইন্ডিয়ান এক্সপ্রেস
