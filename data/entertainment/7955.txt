

সিনে সাংবাদিক মোহাম্মদ আওলাদ হোসেনের মৃত্যুতে নিজেদের অভিভাবকহীন মনে করছেন ঢাকাই চলচ্চিত্রের জনপ্রিয় তারকা দম্পতি মৌসুমী ও ওমর সানি। ‘আমাদের জীবনের নানা ক্ষেত্রেই আওলাদ ভাইয়ের অবদান অস্বীকার করার উপায় নেই। তিনি আমাদের কাছে শুধু সাংবাদিক নন, ভাই-বন্ধুর চেয়েও বেশি। আর আমাদের সন্তানদের কাছে মামা।’ -প্রথম আলোর সঙ্গে আলাপে এমনটাই বললেন এই দম্পতি। মৌসুমী বলেন, ‘অভিনয়জীবনে আমাকে নানা চড়াই উতরাইয়ের মধ্য দিয়ে যেতে হয়েছে। একেবারে শুরু থেকে আওলাদ ভাইকে আমি পেয়েছি একেবারেই অন্যভাবে। বিপদে-আপদে বড় ভাইয়ের মতো ছায়া হয়ে পাশে ছিলেন। আর তাঁকেও আমরা পরিবারের কেউ সাংবাদিক হিসেবে দেখতাম না। এত তাড়াতাড়ি তিনি আমাদের ছেড়ে চলে যাবেন, এটা সত্যিই ভাবতে যেন কেমন লাগছে। যেখানেই থাকেন, ভালো থাকেন আওলাদ ভাই।’ ওমর সানি বলেন, ‘পৃথিবীতে এমন কিছু মানুষ থাকে যাঁরা দূর থেকে এসে আপন করে নেয়। আওলাদ ভাই আমাদের জীবনে ঠিক তাই। পরিবারের কেউ না হয়েও তিনি আমাদের পরিবারের অবিচ্ছেদ্য অংশ হয়ে গিয়েছিলেন। আমার চলচ্চিত্রজীবনের একটা বড় সময়জুড়ে আমাকে হতাশার মহাসমুদ্র পেরোতে হয়েছে। সেই হতাশার সমুদ্র থেকে নানা উৎসাহ আর অনুপ্রেরণা দিয়ে আমার মানসিক শক্তি বাড়ানোর কাজ করতেন আওলাদ ভাই। চলচ্চিত্রে আমাদের আজকের এই অবস্থানের পেছনে তাঁর অবদানের কথা বলে শেষ করা যাবে না।’ এ অভিনেতা আরও বলেন, ‘শুধু আমার আর মৌসুমীর জন্য নন, বাংলা চলচ্চিত্রের জন্য আওলাদ ভাই ছিলেন নিবেদিত প্রাণ। একজন সাংবাদিক হয়েও চলচ্চিত্রের নানা দুঃসময়ে তাঁকে ঝাঁপিয়ে পড়তে দেখেছি। যা অনেক ক্ষেত্রে, আমাদের মধ্যেও কাজ করত না। সবাই আওলাদ ভাইয়ের জন্য দোয়া করবেন।’
