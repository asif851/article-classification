
একসময় শুধু মজা করতেই ফেসবুকে আপলোড করতেন নিজের ছবি। বন্ধুরা লাইক, কমেন্টস দিয়েই ছবির নিচের জায়গাটা ভরিয়ে রাখত। কে জানত এই মন্তব্য আর লাইকের বন্যার জোরেই একসময় রীতিমতো নাটকের ‘অভিনেত্রী’ হওয়ার সুযোগ পেয়ে যাবেন জেরিন ভূঁইয়া!
গেল বছর মাঝামাঝিতে তেলের ব্র্যান্ড ‘কুমারিকা’ ফেসবুকে আয়োজন করেছিল এক সুন্দরী প্রতিযোগিতার। এই প্রতিযোগিতায় অংশ নিয়ে বেশ কয়েকটি ধাপ অতিক্রম করে সেরা হন জেরিন। সত্যিকার অর্থে লাইকের জোরেই নির্বাচিত হয়েছেন তিনি। ফেসবুকে জেরিনকে খুঁজে পাওয়া যাবে ডাক নাম ‘ইয়ারিশা’ নামে।এই প্রতিযোগিতার পুরস্কার হিসেবে ঘোষণা করা হয়েছিল যে যিনি এই প্রতিযোগিতায় বিজয়ী হবেন, তিনি পাবেন ভালোবাসা দিবসে ‘কুমারিকা’ নিবেদিত একটি নাটকে অভিনয়ের সুযোগ। সেই ‘পুরস্কার’ হিসেবেই জেরিন সম্প্রতি অভিনয় করলেন কুমারিকা নিবেদিত রুবায়েত মাহমুদ পরিচালিত ‘বাকবাকুম ভালোবাসা’ নামে একটি নাটকে।ফেসবুক থেকে অভিনয় আসার সুযোগ পাওয়া প্রসঙ্গে জেরিন বলেন, ‘এটা আমার জন্য অনেক বড় পাওয়া। একটা প্রতিযোগিতায় জয়ী হয়ে অভিনয় শুরু করলাম। সামনের আরও অভিনয় করতে চাই।’‘বাকবাকুম ভালোবাসা’ নাটকে অভিনয় প্রসঙ্গে জেরিন বলেছেন, ‘প্রথম নাটকেই আমি পেয়েছিলাম সানজিদা প্রীতি ও আফরান নিশোর মতো অভিনেতাদের। তাঁরা এত সহযোগিতা করেছেন যে বোঝাতে পারব না। মনে হয়েছে একটি পরিবারে থেকেই অভিনয় করেছি। একটি নাটকে অভিনয় করার পরই আমার অভিনয়ের প্রতি আগ্রহ আরও বেড়েছে।’বর্তমানে একটি বেসরকারি বিশ্ববিদ্যালয় থেকে টেক্সটাইল ইঞ্জিনিয়ারিংয়ের ওপর স্নাতক শেষ করেছেন জেরিন। থাকেন ঢাকার লালমাটিয়ায়। অবশ্য জেরিনের বাবা-মা থাকেন সাভারের নবীনগরে। জেরিনের গ্রামের বাড়ি সিরাজগঞ্জের শাহজাদপুরে।
