
ওরা প্রতিদিন রাতে ঘুমাতে যাওয়ার আগে গল্প শোনে। নানা গল্প। বেশির ভাগই রূপকথা। নানা দেশের রূপকথা। গল্প শুনতে শুনতে ওরা ঘুমিয়ে যায়। একসময় হারিয়ে যায় স্বপ্নের দেশে। রাতে এই শিশুদের কে কে গল্প শোনান, জানতে চান? তাঁরা সবাই দেশের সংস্কৃতি অঙ্গনের পরিচিত মুখ, বিশিষ্টজন। এটি দুরন্ত টিভির ছোটদের একটি অনুষ্ঠানের ভাবনা। অনুষ্ঠানের নাম ‘গল্প শেষে ঘুমের দেশে’। প্রচারিত হচ্ছে প্রতিদিন রাত নয়টায়।
‘গল্প শেষে ঘুমের দেশে’ অনুষ্ঠানটি নিয়ে বললেন সুষমা সরকার, ‘দারুণ ভাবনা! ছোটদের জন্য এমন ভাবনা নিয়ে আগে কোনো অনুষ্ঠান হয়নি। ছোটরা দেখছে। তারা উপভোগ করছে। এখানে আমার সঙ্গে আমার মেয়ে গল্পও অভিনয় করছে।’
গল্প উত্তরায় সাউথ ব্রিজ স্কুলে দ্বিতীয় শ্রেণির শিক্ষার্থী। জানাল, অনুষ্ঠানটি করার পর স্কুলে অনেকের কাছেই সে খুব পরিচিত মুখ। অনেকেই তার সঙ্গে বন্ধুত্ব করতে এগিয়ে এসেছে। শিক্ষকদের অনেকেই তাকে চেনেন, জানেন। তার মানে অনুষ্ঠানটি অনেকেই দেখছে।
‘গল্প শেষে ঘুমের দেশে’ অনুষ্ঠানে অংশ নিচ্ছেন সুষমা সরকার, সাজু খাদেম, ইন্তেখাব দিনার, দীপা খন্দকার, রুনা খান, সৈয়দ হাসান ইমাম, দিলারা জামান, ওয়াহিদা মল্লিক জলি, রাইসুল ইসলাম আসাদ, সুবর্ণা মুস্তাফা, খায়রুল আলম সবুজ, ওয়াহিদা মল্লিক জলি প্রমুখ।

