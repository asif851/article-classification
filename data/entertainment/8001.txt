
রিপাবলিকান দলের প্রতি নিজের সমর্থনের কথা জানিয়ে যুক্তরাষ্ট্রের পরবর্তী প্রেসিডেন্ট হওয়ার ইচ্ছার কথা জানালেন হলিউডের বিতর্কিত অভিনেতা চার্লি শিন। ভাইস প্রেসিডেন্ট হিসেবে নিজের বাবা অভিনেতা মার্টিন শিনকে সঙ্গে নিয়ে ২০১৬ সাল থেকে হোয়াইট হাউস চালানোর ইচ্ছে প্রকাশ করেছেন ‘টু অ্যান্ড এ হাফম্যান’খ্যাত এ তারকা অভিনেতা।সম্প্রতি ‘দ্য ফ্লিপসাইড উইথ মাইকেল লোফটাস’ টিভি অনুষ্ঠানে ৪৯ বছর বয়সী চার্লি শিন বলেন, নির্বাচনী প্রচারণায় তাঁর স্লোগান হবে ‘শিন অ্যান্ড শিন ইন ১৬’। এক খবরে এমনটিই জানিয়েছে ওয়াশিংটন টাইমস।কমেডিধর্মী ‘দ্য ফ্লিপসাইড উইথ মাইকেল লোফটাস’ অনুষ্ঠানে চার্লি শিন স্রেফ মজা করার জন্যই এমনটা বলেছেন কি না, তা অবশ্য নিশ্চিত হওয়া যায়নি। তবে ২০১১ সালে করা এক জরিপে যুক্তরাষ্ট্রের প্রেসিডেন্ট হিসেবে চার্লি শিনকে দেখতে চেয়ে সবচেয়ে বেশি ভোট দিয়েছিলেন রিপাবলিক দলের সমর্থকেরা। এই দৌড়ে তিনি পেছনে ফেলেছিলেন বারাক ওবামা ও সারাহ পলিনকে।
