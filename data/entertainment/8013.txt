
বলিউডের অনেক তারকারই চিত্রকর্মের প্রতি বিশেষ দুর্বলতা রয়েছে। তাঁদের মধ্যে কেউ কেউ ছবি আঁকার ক্ষেত্রেও পারদর্শিতা দেখিয়েছেন। সালমান খান, শ্রীদেবীর পর এবারে সুস্মিতা সেনের অজানা এ গুণের খবর প্রকাশ করল সান্তাবান্তাডটকম।
চিত্রকর্মকে মনের জানালার সঙ্গে তুলনা করে সুস্মিতা বলেন, ‘ঘরের চার দেয়ালে বন্দী থাকতে হয় আমাদের। সে দেয়ালে চিত্রকর্ম রাখলে তা হয়ে যায় মনের জানালা।’
কখনও ছবি আঁকার চেষ্টা করেছেন কি না, এমন এক প্রশ্নের জবাবে সুস্মিতা বলেন, ‘জগতের প্রায় সবকিছুই অন্তত একবার হলেও করার চেষ্টা করেছি, করছি এবং করে যাব। আমি ছবি এঁকেছি। নিলামে আমার আঁকা “ইবাদত” ছবিটি বিক্রি হয়েছিল ৫০ লাখ রুপিতে।’ এ প্রসঙ্গে তিনি বলেন, ‘পাকিস্তানি ক্রিকেটার ও রাজনীতিবিদ ইমরান খানের মায়ের নামে প্রতিষ্ঠিত শওকত খানম মেমোরিয়াল ক্যানসার হাসপাতাল ও গবেষণাকেন্দ্রের ক্যানসার রোগীদের পেছনে সেই ৫০ লাখ রুপি ব্যয় করা হয়েছে।’
সালমান খানের আঁকা কোনো ছবি দেখেছেন কি না, জানতে চাইলে সুস্মিতা বলেন, ‘হ্যাঁ, দেখেছি। তিনি চমত্কার একজন চিত্রশিল্পী। কারণ, তিনি হাত দিয়ে নয়, হূদয় দিয়ে ছবি আঁকেন। মূলত মানুষকে সাহায্য করার জন্যই তিনি ছবি আঁকেন। আমাকে একটি ছবি এঁকে দেওয়ার জন্য বহুবার অনুরোধ করেছি সালমানকে। কিন্তু কাজের ব্যস্ততায় আমার জন্য তিনি সময় বের করতে পারেননি।’
সুস্মিতা আরও বলেন, ‘আমার অনুরোধ না রাখায় একদিন সালমানের বাড়িতে গিয়েই হাজির হলাম। একরকম জোর করেই তাঁর দেয়াল থেকে চিত্রকর্ম নামিয়ে নিজের বাসায় নিয়ে গিয়েছিলাম। এখন আমার বাসায় সালমানের আঁকা দুটি চিত্রকর্ম আছে। সেগুলো আমার অনেক অনেক পছন্দের।’
