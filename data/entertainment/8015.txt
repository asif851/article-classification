
এক বছর আগে কাজ শুরু হয়েছিল জাকির হোসেন রাজু পরিচালিত ‘অনেক দামে কেনা’ ছবিটি। ছবিতে অভিনয় করছেন হালের আলোচিত জুটি বাপ্পি ও মাহিয়া মাহি। মাস ছয়েক আগে নানা জটিলতায় ছবিটির কাজ স্থগিত হয়ে যায়। সব জটিলতাকে পাশ কাটিয়ে আবারও শুরু হয়েছে বাপ্পি ও মাহির ‘অনেক দামে কেনা’ ছবির শুটিং। এরই মধ্যে কক্সবাজার পৌঁছে গেছে ছবির পুরো ইউনিট। শুটিংয়ের কাজে বাপ্পি-মাহি সেখানে থাকবেন টানা পাঁচ দিন। এদিকে ‘অনেক দামে কেনা’ ছবির আবার শুটিং শুরু হওয়ার মাধ্যমে ছয় মাস পর ক্যামেরার সামনে দাঁড়াচ্ছেন বাপ্পি ও মাহি। মাহি প্রসঙ্গে বাপ্পি বলেন, ‘মাহি আমার খুব ভালো একজন বন্ধু। আমাদের শুরুটা একসঙ্গে। মাঝে আমরা দুজন আমাদের মতো করে অন্য প্রযোজনা প্রতিষ্ঠানের সঙ্গে কাজ করেছি। অনেক দিন আমাদের দেখা ছিল না। ছবিটির কাজের মাধ্যমে দুজনের মধ্যে আড্ডাটাও জমবে বেশ।’ বাপ্পি আরও বলেন, ‘ছয় মাস আটকে থাকার পর ছবির কাজ শুরু হচ্ছে এই ভেবেই বেশ ভালো লাগছে। শুনেছি, এবার একটানা কাজ করে ছবিটির ক্যামেরা ক্লোজ করা হবে। মাহি আর আমার অন্য ছবিগুলোর মতো এটিও দারুণ একটি ছবি হবে।’ জাজ মাল্টিমিডিয়ার ‘ভালোবাসার রং’ ছবির মাধ্যমে বাংলাদেশি চলচ্চিত্রে বাপ্পি ও মাহির অভিষেক ঘটেছিল। তাও প্রায় বছর তিনেক আগে। আলোচিত এই জুটির অন্য ছবিগুলো হচ্ছে ‘অন্যরকম ভালোবাসা’, ‘দবির সাহেবের সংসার’, ‘হানিমুন’, ‘অনেক সাধের ময়না’, ‘তবুও ভালোবাসি’।
