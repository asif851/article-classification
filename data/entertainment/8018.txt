
বাস্তবে না, পর্দার জন্যই কাজটি। হ্যাঁ, মারামারির কাজটি আরও পাকাপোক্তভাবে পর্দায় ফুটিয়ে তুলতে প্রশিক্ষকের দ্বারস্থ হচ্ছেন চিত্রনায়িকা মাহিয়া মাহি। আগামী জানুয়ারির প্রথম সপ্তাহে ইফতেখার চৌধুরীর অগ্নির সিক্যুয়েল অগ্নি-২ ছবির শুটিং শুরু হতে যাচ্ছে। ছবিটিতে মাহিকে বড় বড় ভিলেনের সঙ্গে লড়তে হবে। এ জন্য বিভিন্ন প্যাঁচের মারপিটের কৌশল জানা থাকতে হবে তাঁর। আর সেই কৌশল শিখতেই থাইল্যান্ডে যেতে হচ্ছে মাহিকে। সেখানে বলিউডের একজন ফাইট ডিরেক্টরের কাছ থেকে প্রশিক্ষণ নেবেন তিনি।মাহি বলেন, ‘অগ্নি ছবির শুটিংয়ের সময় মারামারি দৃশ্য করতে সমস্যা হয়েছে। এবার ভারত, থাইল্যান্ড ও বাংলাদেশ মিলে অগ্নি-২-এর শুটিং হবে। আরও বড় বড় মারপিটের দৃশ্যে অংশ নিতে হবে। তাই আগেভাগেই প্রশিক্ষণটি নিয়ে নিতে চাই।’
