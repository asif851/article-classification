


• এসব এখন আমার কাছে শুধুই অতীত। • অতীত নিয়ে ভেবে সময় নষ্ট করা ঠিক নয়। • কীভাবে আরও এগিয়ে নেওয়া যায়-তা নিয়ে ভাবতে চাই।

আজ থেকে ‘ভাইজান এলো রে’ ছবির শুটিংয়ে অংশ নিতে কলকাতা যাচ্ছেন শাকিব খান। গত ২২ ফেব্রুয়ারি চিত্রনায়িকা অপু বিশ্বাসের সঙ্গে দাম্পত্যজীবনের ইতি টেনেছেন। বিবাহবিচ্ছেদ চূড়ান্ত হয়েছে তাঁদের। কাজ ও জীবনে ঘটে যাওয়া সাম্প্রতিক বিষয় নিয়ে শাকিব কথা বললেন এবার।
‘ভাইজান এল রে’ ছবির শুটিং কবে থেকে? ২ মার্চ নায়ক-নায়িকার লুক নিয়ে কাজ হবে। ৩ মার্চ থেকে শুটিং। প্রথম সপ্তাহে কলকাতায়, এরপর কাজ হবে যুক্তরাজ্যে। ছবিটি পরিচালনা করছেন জয়দীপ মুখার্জি।
আপনার ‘শিকারি’ ছবির পরিচালকও তো তিনি ছিলেন। ওই ছবির নায়িকা শ্রাবন্তীও আছেন এতে। কী আশা করছেন, শিকারির মতোই কি সফল হবে ‘ভাইজান এল রে’? ‘শিকারি’ ছবিটি দেশের গণ্ডি পেরিয়ে বিভিন্ন দেশের বাংলা ভাষাভাষী দর্শকের মধ্যে সাড়া ফেলেছিল। ফলে সেই ছবির পরিচালক-নায়ক-নায়িকারা আবার একসঙ্গে এলে দর্শক এটা আলাদাভাবে নেবেন বলেই আশা করছি।
আপনার ছবি ‘আমি নেতা হবো’ এখন দেশের শতাধিক প্রেক্ষাগৃহে চলছে। কেমন সাড়া পাচ্ছেন? ছবি মুক্তির আগেই এর গানগুলো জনপ্রিয়তা পেয়েছে। যতদূর শুনেছি, ছবি মুক্তির প্রথম সপ্তাহেই প্রযোজকের লগ্নি উঠে এসেছে। তবে আমি মনে করি, এ ধরনের দেশীয় ছবিতে উন্নত ও অভিজ্ঞ টেকনিশিয়ান কাজ করলে ছবিটি দর্শকের মধ্যে আরও সাড়া ফেলতে পারত।
নতুন কাজের পরিকল্পনা কী? এখন একটু অবসর দরকার। আমাকে একটু স্থির হতে হবে এখন। আন্তর্জাতিক মানের কাজের জন্য নিজের প্রস্তুতি দরকার। তাই কাজের ফাঁকে মাঝেমধ্যে একটু বিরতিতে যেতে হবে। নতুন সিদ্ধান্ত নিয়েছি, এখন থেকে শুধু উত্সবগুলো ধরে কাজ করব। তবে এর আগে হাতে থাকা কাজগুলো শেষ করে নেব।
শেষ তিন প্রশ্নএকজন ভালো অভিনেতার জন্য নিয়মিত বই পড়া, প্রচুর সিনেমা দেখার অভ্যাস থাকতে হয়। আপনার সেই অভ্যাস আছে কি? কাজের চাপে বই পড়া খুব একটা হয় না। তবে দেশ-বিদেশের প্রচুর সিনেমা দেখা হয়। দেশের বাইরে আসা-যাওয়ার পথে বিমানে পুরো সময়টা সিনেমা দেখেই কাটাই। তা ছাড়া ইউটিউবে ‘আয়নাবাজি’, ‘ঢাকা অ্যাটাক’, ‘হালদা’, ‘গহীন বালুচর’-এর মতো সাম্প্রতিক বাংলা সিনেমার ট্রেলারগুলো দেখেছি। ঈদের সময় মুক্তি পাওয়া নিজের ছবিগুলো হলে গিয়ে দেখি।
নিজের প্রযোজনার প্রতিষ্ঠান ‘এসকে ফিল্মস’ থেকে অনেক আগে ‘পিয়া রে’ নামের একটি ছবির ঘোষণা দিয়েছিলেন। সেটা হয়নি। নতুন করে ‘প্রিয়তমা’র ঘোষণা দিলেন। এটি হবে তো? প্রিয়তমার প্রাথমিক কাজ শুরু হয়ে গেছে। এর আগে এমন গল্পের ছবিতে কাজ করিনি আমি। এত ব্যস্ততার মাঝেও আমি ৩ ঘণ্টা ধরে গল্পটি শুনেছি। তাই সময় নিয়ে, চাপমুক্ত হয়ে কাজটি শুরু করতে চাই।
এবার আপনার ব্যক্তিগত জীবন নিয়ে একটু কথা বলতে চাই। অপুর সঙ্গে বিবাহবিচ্ছেদ চূড়ান্ত হলো। এ ব্যাপারে কী বলবেন? এসব নিয়ে আর কিছুই বলতে চাই না। এসব এখন আমার কাছে শুধুই অতীত। অতীত নিয়ে ভেবে সময় নষ্ট করা ঠিক নয়। বর্তমান সময়ে আমার কাজ দিয়ে ইন্ডাস্ট্রিকে কতটুকু এগিয়ে রাখতে পেরেছি, কীভাবে আরও এগিয়ে নেওয়া যায়-তা নিয়ে ভাবতে চাই, কাজ করতে চাই।
 
