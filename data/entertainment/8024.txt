
কানাডাপ্রবাসী রবীন্দ্রসংগীতশিল্পী নাহিদ কবির কাকলির তৃতীয় অ্যালবাম ‘প্রভু, তোমা লাগি আঁখি জাগে’ প্রকাশিত হয়েছে। অ্যালবামটির পরিবেশনায় রয়েছে সুরের মেলা।
অ্যালবাম প্রসঙ্গে শিল্পী নাহিদ কবির বলেছেন, ‘এ অ্যালবামটি আমার তৃতীয় অ্যালবাম। আমার প্রথম রবীন্দ্রসংগীতের অ্যালবাম “ভয় হতে তব অভয় মাঝে” প্রকাশিত হয়েছিল ২০০৮ সালে, সুরের মেলা থেকে প্রখ্যাত শিল্পী শুভায়ু সেন মজুমদারের সংগীতায়োজনে। এরপর রবীন্দ্রনাথের গান নিয়েই ২০১০ সালে দ্বিতীয় অ্যালবাম “আর রেখো না আঁধারে” প্রকাশিত হয়। এটিও সুরের মেলা থেকেই প্রকাশিত হয়েছিল, প্রখ্যাত শিল্পী দূর্বাদল চট্টোপাধ্যায়ের সংগীতায়োজনে।’ তিনি বলেন, ‘“প্রভু, তোমা লাগি আঁখি জাগে” আমার তৃতীয় অ্যালবাম। এই অ্যালবামটিতে রবীন্দ্রনাথের পূজা, প্রেম ও প্রকৃতি—তিন ধরনের গানই রয়েছে।’বাংলাদেশের প্রখ্যাত গিটারশিল্পী এনামুল কবিরের মেয়ে নাহিদ কবিরের গানে হাতেখড়ি হয়েছিল পাঁচ বছর বয়সে, বাবার কাছেই। এরপর উচ্চতর শিক্ষার জন্য গুরু হিসেবে পেয়েছিলেন রবীন্দ্রসংগীতের শিক্ষক-গবেষক ওয়াহিদুল হককে।নাহিদ জানিয়েছেন, শিক্ষক ওয়াহিদুল হক তাঁর জীবনদর্শন গড়ে তোলার ক্ষেত্রেও এক গুরুত্বপূর্ণ ভূমিকা পালন করেছেন। পরবর্তীকালে শিল্পী মিতা হক ও নীলোৎপল সাধ্যর কাছে রবীন্দ্রসংগীতে তালিম নেওয়ার পাশাপাশি অতুলপ্রসাদ, রজনীকান্ত সেন ও ডি এল রায়ের গানও শিখেছেন তিনি।এ ছাড়া নাহিদ উচ্চাঙ্গ, রবীন্দ্রসংগীত ও অন্যান্য ধারার সংগীতের তালিম নেন ওস্তাদ আমিনুল ইসলাম, কাদেরী কিবরিয়া ও অনুপ ভট্টাচার্যের কাছ থেকে।ওয়াহিদুল হকের পরিচালনায় শুদ্ধ ধারার রবীন্দ্রসংগীত চর্চার সংগঠন ‘আনন্দধ্বনি’-এর একজন সক্রিয় ও নিষ্ঠাবান কর্মী নাহিদ বাংলাদেশ বেতারের রবীন্দ্রসংগীতের এ গ্রেডের শিল্পী হিসেবে তালিকাভুক্ত।রবীন্দ্রসংগীতশিল্পী নাহিদ কবির কানাডাতেই থাকেন। দেশে এসেছেন পারিবারিক প্রয়োজনে। আর দেশে আসার পর নাহিদের সময়ের সঙ্গে সময় মিলিয়েই সুরের মেলা উদ্যোগ নিয়েছিল এই শিল্পীর কণ্ঠে রবীন্দ্রসংগীতের তৃতীয় অ্যালবামটি প্রকাশের।
