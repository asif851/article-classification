
আচ্ছা, সিনেমায় যে নায়ক-নায়িকারা এত সুন্দর সুন্দর সব পোশাক পরেন, সেগুলো পরে যায় কোথায়? তারকারা তো আর এক পোশাক বারবার পরবেন না। আবার একই পোশাক তো অন্য সিনেমাতেও ব্যবহার করা যাবে না। তাহলে এত টাকা খরচ করে প্রযোজকেরা অভিনয়শিল্পীদের জন্য যে পোশাক তৈরি করান, সেসব পরে কী করা হয়? এমন প্রশ্ন এত দিনে নিশ্চয়ই অনেকের মনে জেগেছে। 
বলিউডের সেই পোশাকগুলো কোথায় যায়, তার উত্তর পাওয়া গেছে। সিনেমার শুটিং শেষে পোশাকগুলো প্রযোজনা প্রতিষ্ঠানের গুদাম ঘরেই রেখে দেওয়া হয়। বাক্সের ভেতর পোশাকগুলো ভাঁজ করে রেখে তার বাইরে সিনেমার নাম ও কোন শিল্পী এই পোশাক পরেছিলেন, তা লিখে রাখা হয়। এত পোশাকের ভিড়ে কোন পোশাক কবে কে পরেছিলেন, সেটা মনে রাখার জন্যই এই বন্দোবস্ত। জানিয়েছেন বলিউডের বিখ্যাত প্রযোজনা প্রতিষ্ঠান যশরাজ ফিল্মসের স্টাইলিস্ট আয়েশা খান্না। আয়েশা জানান, পরবর্তী সময় অন্য কোনো ছবির সহকারী শিল্পী বা নৃত্যশিল্পীর জন্য আগে ব্যবহৃত কোনো পোশাকে কিছুটা পরিবর্তন এনে পরানো হয়। অন্য কাপড়ের সঙ্গে মিলিয়ে তা এমনভাবে তৈরি করা হয়, যে কারও সাধ্য নেই বুঝতে পারে, আগে এই পোশাক কোন সিনেমায় দেখা গিয়েছিল। তবে, সিনেমার পোশাক ডিজাইনার যদি হন মনীষ মালহোত্রা বা আনজু মোদির মতো তারকা ডিজাইনার, তাহলে ভিন্ন কথা। তাঁরা সিনেমা শেষ হওয়ার পর নিজের তৈরি করা পোশাকগুলো নিজের সংগ্রহেই রেখে দেন। মাঝে মাঝে প্রযোজকও ডিজাইনারের অনুমতি নিয়ে কোনো তারকা চাইলে সিনেমার কোনো পোশাক নিজের কাছে রেখে দিতে পারেন। পরার জন্য নয়, সাধারণত স্মৃতি হিসেবেই সেসব রাখতে চান তাঁরা। এ ক্ষেত্রে আবার কিছু ব্যতিক্রমী ঘটনাও ঘটে মাঝে মাঝে। এই যেমন রজনীকান্ত ও ঐশ্বরিয়া রাই বচ্চন অভিনীত ‘রোবট’ সিনেমার কিছু পোশাক একবার নিলামে তোলা হয়েছিল। একটি এনজিওকে সাহায্য করার জন্য এই উদ্যোগ নিয়েছেন রজনীকান্ত । এমন কোনো ঘটনা ছাড়া সিনেমায় তারকাদের পরিহিত পোশাক সাধারণ মানুষের নাগালে আসার কোনো সুযোগ নেই। সূত্র: মিড-ডে, স্কুপহুপ।
