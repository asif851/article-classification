
বাংলাদেশি বংশোদ্ভূত ব্রিটিশ নৃত্যশিল্পী আকরাম খানের পরিকল্পনায় ও নির্দেশনায় নৃত্যনাট্য ছোট্ট দেশ-এর প্রথম প্রদর্শনী হলো শুক্রবার নিউইয়র্কের ব্রডওয়ের নিউ ভিক্টরি থিয়েটারে। দেশ নামের আকরামের অত্যন্ত জনপ্রিয় নৃত্যনাট্যের ভিত্তিতে শিশু-কিশোরদের জন্য ছোট্ট দেশ নির্মিত হয়েছে। বাংলাদেশ থেকে ইংল্যান্ডে অভিবাসী হয়ে আসা এক কিশোর বাবার আপত্তি সত্ত্বেও কীভাবে খ্যাতিমান নৃত্যশিল্পী হয়ে ওঠেন, একক নৃত্যের ভেতর দিয়ে সে গল্পটি ফুটিয়ে তোলা হয়েছে।আকরাম খান নিজে এই প্রদর্শনীতে অংশ নিচ্ছেন না। তাঁর ভূমিকাটি গ্রহণ করেছেন ফরাসি নৃত্যশিল্পী নিকোলাস রিচ্চিনি। তবে কাহিনি বর্ণনায় ছিলেন আকরাম। বাংলায় বিবৃত এই কাহিনিতে সুন্দরবনের বনবিবিকে নিয়ে একটি রূপকথা ও একাত্তরে বাংলাদেশের মুক্তিযুদ্ধ নৃত্য ও রেখাচিত্রের সমন্বয়ে ফুটিয়ে তোলা হয়েছে। শুধু বাংলা সংলাপ নয়, একটি বাংলা গানও এই নৃত্যনাট্যে অন্তর্ভুক্ত ছিল। ২ নভেম্বর শুরু হওয়া এ প্রদর্শনীটি ব্রডওয়েতে চলবে ১৩ নভেম্বর পর্যন্ত।
