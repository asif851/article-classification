
নবাববাড়িতে এসেছে নতুন অতিথি। নাম তার তৈমুর আলী খান। ইতিমধ্যে তাকে ‘মিনি নবাব’ বলেও ডাকতে শুরু করেছেন অনেকে। সামাজিক যোগাযোগমাধ্যমে মা কারিনা কাপুরের সঙ্গে তাঁর একটি ছবি প্রকাশ করা হয়েছে। ছবিতে দেখা গেছে, মা কারিনা চুমু দিচ্ছেন ছোট্ট তৈমুরের কপালে। সবাই দেখছে তাকে। তবে কাপুর পরিবারের কাছ থেকে ছবিটির সত্যতা নিশ্চিত করা হয়নি।গতকাল মঙ্গলবার সকাল সাড়ে সাতটায় ভারতের মুম্বাই শহরের একটি হাসপাতালে জন্ম হয় তৈমুরের। সঙ্গে সঙ্গে বাবা সাইফ ও মা কারিনা একটি লিখিত বিবৃতিতে ছেলের জন্মের খবর জানান সবাইকে। জানানো হয়, মা ও ছেলে দুজনই ভালো আছেন।বলিউডের তারকারা মিনি নবাব ও সাইফিনা জুটিকে শুভেচ্ছা জানিয়েছেন। পরিচালক করণ জোহর টুইট করেন, ‘বেবোর একটি ছেলে সন্তান হয়েছে। আমি খুবই খুশি! তৈমুর আলী খান।’ সোনম কাপুর টুইট করেন, ‘অভিনন্দন ডার্লিং বেবো ও সাইফ, তৈমুর আলী খান পতৌদি সবার চোখের মণি হতে যাচ্ছে...মিনি নবাব।’এদিকে কারিনা ও সাইফের ছেলের নাম ঘোষণার পর থেকে মাইক্রো ব্লগিং সাইট টুইটারে শুরু হয়েছে হুলুস্থুল। তৈমুর আলী খান নাম রাখার কারণে অনেকেই বর্ণবাদী মন্তব্য করছে সাইফিনা জুটিকে নিয়ে। ইরানি শব্দ তৈমুর অর্থ লোহা। ফিল্মবিট, টাইমস অব ইন্ডিয়া ও ইন্ডিয়ান এক্সপ্রেস।
