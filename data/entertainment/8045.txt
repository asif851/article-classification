


• ‘সাহসী যোদ্ধা’ নামে নতুন ছবিতে কাজ শুরু করেছেন পপি। • আরও একটি ছবিতে চুক্তিবদ্ধ হলেন, নাম ‘কাঠগড়ায় শরত্চন্দ্র’।• অবসর খুব একটা পাই না। তবে যেটুকু পাই, ঘরেই থাকি।

গত ঈদুল ফিতরে মুক্তি পেয়েছিল পপি অভিনীত ‘সোনাবন্ধু’ ছবিটি। এরপর আর কোনো নতুন ছবিতে দেখা যায়নি এই তারকাকে। গত ২৭ ফেব্রুয়ারি ‘সাহসী যোদ্ধা’ নামে নতুন একটি ছবিতে কাজ শুরু করেছেন তিনি। গত শুক্রবার রাতে আরও একটি ছবিতে চুক্তিবদ্ধ হলেন, নাম ‘কাঠগড়ায় শরত্চন্দ্র’। শরত্চন্দ্রের ‘গৃহদাহ’, ‘দেবদাস’, ‘শ্রীকান্ত’ ও ‘বড়দিদি’র চরিত্রগুলো নিয়ে এই ছবি তৈরি হচ্ছে। এতে ‘পার্বতী’ চরিত্রে অভিনয় করবেন পপি। এসব নিয়ে প্রথম আলোর সঙ্গে কথা বলেছেন বড় পর্দার এই অভিনেত্রী।
‘সাহসী যোদ্ধা’ ছবির খবর কী? দুই দিন শুটিং হলো। আবার মার্চের মাঝামাঝি থেকে শুরু হবে শুটিং।
এখন হাতে আর কী কী ছবি আছে? অনেক ছবিই আছে-‘বিয়ে হলো বাসর হলো না’, ‘শর্টকাটে বড়লোক’, ‘দুই ভাইয়ের যুদ্ধ’, ‘জীবন যন্ত্রণা’ ইত্যাদি। এই ছবিগুলোর কাজ বেশ কিছুদিন হলো বন্ধ।
শুটিংয়ের বাইরে সময় কীভাবে কাটে? অবসর খুব একটা পাই না। তবে যেটুকু পাই, ঘরেই থাকি। আমি ঘরকুনো মানুষ। আর আমার তেমন বন্ধু নেই। তাই বাইরে গিয়ে আড্ডাও দেওয়া হয় না, এসব ভালোও লাগে না।
শোনা যাচ্ছে, দেবদাসের পার্বতী হচ্ছেন? হ্যাঁ। শুক্রবার রাতে চুক্তিবদ্ধ হয়েছি। এটি পরিচালনা করবেন আরিফুর জামান। ছবিতে দেবদাস হচ্ছেন ফেরদৌস। এপ্রিলের ১৮ / ২০ তারিখ থেকে ছবির শুটিং শুরু হবে।
পার্বতী হবেন আপনি, কেমন লাগছে? অবশ্যই ভালো লাগছে। এটি শরত্চন্দ্রের কালজয়ী একটি চরিত্র। এতে কাজ করার অভিজ্ঞতা অভিনয়জীবনে স্মরণীয় হয়ে থাকবে।
পার্বতী চরিত্রে অভিনয় করার আত্মবিশ্বাস আছে? পর্দায় পার্বতীকে ঢালিউড, বলিউড দুই জায়গাতেই দেখা গেছে। প্রায় সব কটি ছবিই আমার দেখা হয়েছে। পার্বতী চরিত্রগুলো যাঁরা করেছেন, তাঁরা সবই বড় তারকা। আমার জন্য এটা একটা চ্যালেঞ্জ। চরিত্রটি তুলে আনতে প্রচুর পরিশ্রম করতে হবে। শুটিংয়ে যাওয়ার আগে প্রচুর স্টাডি করতে হবে। ভালো চরিত্রের ক্ষেত্রে কষ্ট করার অভ্যাস আছে আমার।
একজন শিল্পীকে তো নিজের উন্নয়নের জন্য প্রচুর সিনেমা দেখতে হয়, বই পড়তে হয়। আপনিও নিশ্চয়ই সেই চর্চা করেন নিয়মিত? আমি বই পড়ি আর প্রচুর সিনেমা দেখি। আমার পছন্দের তালিকার শীর্ষে থাকে সমরেশ মজুমদার ও হুমায়ূন আহমেদের বই। আর সিনেমা তো প্রায় প্রতি রাতেই দেখা হয়।
আপনার সমসাময়িক প্রায় সবাই বিয়ে করেছেন। আপনি কবে বিয়ে করছেন? সত্যিকারের একজন ভালো মানুষ পেলেই বিয়ে হয়ে যাবে। জন্ম, মৃত্যু আর বিয়ের খবর তো আগেই বলা যায় না।
