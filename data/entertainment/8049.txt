
বৈশাখ এলেই শহর-গ্রামগঞ্জ বৈশাখী গানে উৎসবমুখর হয়ে ওঠে। অন্যান্য উৎসবের মতো এই দিনটি ঘিরে শিল্পীরাও বেশ ব্যস্ত থাকেন নতুন গান নিয়ে। এবারের বৈশাখে সংগীতশিল্পীদের উল্লেখযোগ্য কিছু গান ও গানের ভিডিও নিয়ে এই প্রতিবেদন।‘বৃষ্টিবিহীন’ শিরোনামে গাওয়া জনপ্রিয় সংগীতশিল্পী ন্যান্সির গানের ভিডিও নির্মাণ করেছেন চন্দন রায় চৌধুরী। গানটি প্রসঙ্গে ন্যান্সি বললেন, ‘এটি আমার নতুন একক অ্যালবামের গান। কাজ শুরুর পর থেকে আমি এই অ্যালবামের গানগুলো নিয়ে আশাবাদের কথা বলেছিলাম। বৃষ্টিবিহীন তার একটি। অসাধারণ কথা, চমৎকার সুর আর সংগীতায়োজনের গানটি এই বৈশাখে শ্রোতাদের কিছুটা হলেও ভালো লাগবে।’বৈশাখের উৎসবকে রাঙাতে পিছিয়ে নেই আসিফ আকবর আর আঁখি আলমগীরও। ‘বেসামাল মন’ শিরোনামের নতুন একটি গানের ভিডিও তাঁরা প্রকাশ করেছেন। এটি নির্মাণ করেছেন ইয়ামিন এলান। আঁখি আলমগীর বললেন, ‘আসিফ ভাইয়ের সঙ্গে প্রথম কোনো পূর্ণাঙ্গ কাজ। নিখাদ প্রেমের এই গানটি এবারের বৈশাখে শ্রোতাদের জন্য আমাদের উপহার।’‘ঢুলি বাজায় ঢোল আহা বৈশাখেরই বোল’ গানে কণ্ঠ দিয়েছেন দিনাত জাহান মুন্নী, সাব্বির, ঐশী ও প্রতীক। সিহদ রাহমানের কথায় গানটির সুর ও সংগীত পরিচালনা করেছেন মকসুদ জামিল মিন্টু।বর্তমান সময়ের আলোচিত গায়ক ও সংগীত পরিচালক ইমরান এবারের বৈশাখে নতুন একটি গান নিয়ে দর্শক-শ্রোতাদের সামনে হাজির হয়েছেন। ‘বৈশাখী রং’ শিরোনামের এই গানে তাঁর সহশিল্পী হিসেবে আছেন মিলন। সৈকত রেজার পরিচালনায় গানটিতে মডেল হয়েছেন চিত্রনায়িকা তমা মির্জা ও সাঞ্জু।ঘুড়িখ্যাত গায়ক লুৎফর হাসান এই ‘বৈশাখে আনন্দে যাবে আমার দিন’ শিরোনামের নতুন একটি গানের ভিডিও প্রকাশ করছেন। গানচিলের ব্যানারে এটি প্রকাশিত হবে। একই ব্যানার থেকে শোয়েবের ‘আকাশ দেখো’ আর কাজী শুভর ‘ও জীবন’ নামে নতুন দুটি গানের ভিডিও এবারের বৈশাখে প্রকাশিত হবে। এই তিনটি গানের ভিডিও নির্মাণ করেছেন রেজওয়ান আলম। এদিকে পয়লা বৈশাখের শুরুতে সংগীতশিল্পী কনা বাজারে ছাড়েন তাঁর নতুন গান ‘রেশমি চুড়ি’। প্রিয় চট্টোপাধ্যায়ের লেখা এই গানটির ভিডিও নির্মাণ করেছেন শিবরাম শর্মা। এ ছাড়া এবারের পয়লা বৈশাখে সালমার ‘বৃষ্টি ভাইঙা পড়ে’, জয় শাহ্রিয়ারের ‘আমি নেই’, রন্টির ‘রং’ ও আনিকার ‘ইচ্ছেরা’ গানগুলোর ভিডিও প্রকাশিত হয়েছে। আসছে আরও কয়েকজন শিল্পীর গানের ভিডিও।
