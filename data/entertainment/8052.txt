
নজরুলসংগীতের প্রখ্যাত শিল্পী ফিরোজা বেগমের ওপর ওয়েবসাইট তৈরি হচ্ছে। এখানে থাকবে ফিরোজা বেগমের ওপর নানা তথ্য ও তাঁর গাওয়া গান। এমনটাই জানালেন তাঁর ছেলে ব্যান্ড তারকা হামিন আহমেদ। আজ ৯ সেপ্টেম্বর ফিরোজা বেগমের মৃত্যুবার্ষিকী। এ উপলক্ষে রাতে এশার নামাজের পর রাজধানীর ইন্দিরা রোডে তাঁর বাসায় মিলাদ মাহফিলের আয়োজন করা হয়েছে। সকালে বনানী কবরস্থানে তাঁর কবর জিয়ারত করেছেন পরিবারের সদস্যরা।
আজ শনিবার সকালে প্রথম আলোকে হামিন আহমেদ বলেন, ‘মা ফিরোজা বেগম আর বাবা কমল দাশগুপ্তর (বরেণ্য সুরকার, সংগীত পরিচালক ও শিল্পী) ওপর দুটি ওয়েবসাইট তৈরি হচ্ছে। দুটি ওয়েবসাইটই তথ্যসমৃদ্ধ হবে। এখানে তাঁদের পূর্ণাঙ্গভাবে তুলে ধরা হবে। নতুন প্রজন্ম আর ভবিষ্যৎ প্রজন্মের কথা মাথায় রেখেই ওয়েবসাইট দুটির ডিজাইন করা হয়েছে। বিশ্বের সব বাংলা ভাষাভাষীর কাছে বাবা-মাকে যথাযথভাবে তুলে ধরতে আমরা এই কাজটি করছি। বাবা আর মায়ের জন্মদিন ২৮ জুলাই। আগামী বছর আমরা এই দিনটিতে ওয়েবসাইট দুটি সবার জন্য উন্মুক্ত করব।’
হামিন আহমেদ আরও বলেন, ‘২০১৪ সালে মায়ের মৃত্যুর পর তাঁকে নিয়ে অনেক কিছু করার ঘোষণা দিয়েছিল সংস্কৃতিবিষয়ক মন্ত্রণালয়। বাবা-মাকে নিয়ে বাংলাদেশ শিল্পকলা একাডেমির একটা নামমাত্র অনুষ্ঠান ছাড়া এরপর আর কিছুই হয়নি। বাবা-মায়ের কাজকে রাষ্ট্রীয়ভাবে সংরক্ষণ করতে হবে। পরিবার থেকে আমরা আর কতটুকু করতে পারি!’
ফিরোজা বেগমের নামে তাঁর পরিবারের উদ্যোগে ২০১৬ সালে ঢাকা বিশ্ববিদ্যালয়ে ‘ফিরোজা বেগম স্বর্ণপদক’ প্রবর্তন করা হয়। সংগীতে অবদান রাখছেন—এমন একজন বরেণ্য শিল্পী আর সংগীত বিভাগের একজন মেধাবী শিক্ষার্থীকে এই পদক দেওয়া হচ্ছে। প্রথম বছর এই পদক পেয়েছেন সাবিনা ইয়াসমীন আর এ বছর রেজওয়ানা চৌধুরী বন্যা।
 
