
রকিবুল আলম রকিবের ‘নগর মাস্তান’ ছবিতে জুটি বেঁধে অভিনয় করেছিলেন তাঁরা দুজন। গত বছর মুক্তি মিলেছে ছবিটির। প্রায় এক বছর পর আবারও এক সঙ্গে জুটি বেঁধে নতুন ছবির জন্য চুক্তিবদ্ধ হয়েছেন পরীমনি ও জায়েদ খান।
নতুন এই ছবিটির নাম ‘মন জ্বলে’ রাখতে চাইছেন পরিচালক মালেক আফসারী। তবে তিনি জানিয়েছেন, ছবির এই নামটি দেবাশীষ বিশ্বাসের। যদি তিনি আমাকে এই নামটি ব্যবহার করতে দেন, তাহলেই কেবল এই নামটা এ ছবির নাম হবে, অন্যথায় নতুন নাম রাখতে হবে ছবিটির।নির্মাতা মালেক আফসারীর ছবিতে অভিনয় করার সুযোগ পেয়ে খুশি পরীমনি। এ ছবিতে তাঁকে একটি হিন্দু নারীর চরিত্রে দেখা যাবে।ছবি প্রসঙ্গে পরীমনি বলেছেন, ‘অনেক দিন থেকেই একজন বড় মাপের পরিচালকের সঙ্গে কাজের সুযোগ খুঁজছিলাম। সুযোগ পেয়েছি। তাঁর সঙ্গে ভালো কাজ হবে।’এদিকে, তাঁর চরিত্রের কথা বলতে গিয়ে আনন্দ ও শঙ্কা দুই-ই জানিয়েছেন পরীমনি। তিনি বলেন, ‘আমার চরিত্রটির গল্প বলতে গিয়ে পরিচালক কয়েকবার কেঁদে দিয়েছেন। এত শক্তিশালী একটি চরিত্র পেয়েছি, যে চরিত্রটি করতে আমি ভয়ও পাচ্ছি। আবার এমন একটি চরিত্রে কাজ করার সুযোগ পেয়ে আনন্দও হচ্ছে।’পরিচালক মালেক আফসারী জানিয়েছেন, পিরোজপুর শহরের একজন চোরের জীবনকাহিনি নিয়েই এ ছবির গল্প। ছবিতে ওই চোরের চরিত্রটিতে অভিনয় করছেন জায়েদ খান। এ ছবির কাহিনিতে ঢাকাই ছবির নায়ক মান্নার অন্ধভক্ত হিসেবে নিজেকে ‘মান্না’ বলে দাবি করে চোরটি। ছবির গল্পে দেখানো হয়, অভিনেতা মান্নার সব ছবিই সিনেমা হলে গিয়ে দেখে চোর চরিত্রটি। এক সময় টিকিটের টাকা জোগাড় করার জন্য চুরি করে সে। ধরা পড়ার পর গ্রামের লোকজন তাঁর মাথা ন্যাড়া করে গ্রাম থেকে বের করে দেয় তাকে। এ ছবিতে মান্নার একাধিক জনপ্রিয় ছবির ফুটেজও দেখানো হবে।এ ধরনের চরিত্রে অভিনয় প্রসঙ্গে জায়েদ খান বলেন, ‘আমি নিজেও একজন মান্নাভক্ত। সেই ছোটবেলা থেকেই অভিনেতা মান্নার ছবি দেখে দেখে বড় হয়েছি। আজ মনে হচ্ছে, আমার চলচ্চিত্রে অভিনয় করতে আসাটা সার্থক।’এ ছবিতে আরও অভিনয় করছেন জয়, সুষ্মি, রেহেনা জলি প্রমুখ।পরিচালক জানিয়েছেন, পিরোজপুর শহর, মঙ্গলা সমুদ্রবন্দর ও সুন্দরবনের লোকেশনে ছবির শুটিং হবে। ২০ ফেব্রুয়ারি থেকে এ ছবির শুটিং শুরুর কথা।
