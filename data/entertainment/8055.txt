
‘মাঝেমধ্যে নিজেকে জানার জন্য সময় নিতে হয়। আত্মশুদ্ধির জন্য তাই কিছুটা সময় নিয়েছি। তবে এই সময়টাতে গানের সঙ্গেই ছিলাম। বিভিন্ন দেশের প্রচুর গান শুনেছি। গানগুলো বোঝার চেষ্টা করেছি। আর এবারের অ্যালবামে তার প্রতিচ্ছবি রাখার চেষ্টা করেছি।’ নিজের নতুন অ্যালবামের প্রসঙ্গে বললেন সংগীতশিল্পী পান্থ কানাই।নয় বছর পর প্রকাশিত হতে যাচ্ছে পান্থ কানাইয়ের নতুন গানের অ্যালবাম। নাম এখনো ঠিক হয়নি। আটটি গানের কাজ এরই মধ্যে শেষ হয়েছে। ঈদে অ্যালবামটি শ্রোতাদের হাতে তুলে দিতে চান পান্থ কানাই। সেভাবেই কাজ এগিয়ে নিচ্ছেন তিনি।পান্থ কানাই বলেন, ‘আমি সাধারণত যে স্টাইলের গান করে থাকি, নতুন অ্যালবামেও তাঁর ব্যতিক্রম হচ্ছে না; থাকবে ব্লুজের মিশ্রণও। আশা করছি, নতুন অ্যালবামের গানগুলো সবারই ভালো লাগবে।’পান্থ কানাইয়ের এবারের অ্যালবামে গান থাকবে ১০টি। গানগুলোর সুর ও সংগীত পরিচালনা করছেন পান্থ কানাই। আরও থাকছেন বুনো। পুরো অ্যালবামে সার্বিক সহযোগিতা করছেন অর্ণব।পান্থ কানাইয়ের প্রথম অ্যালবাম মা প্রকাশিত হয় ২০০১ সালে। তাঁর অন্য অ্যালবামগুলো হলো আদম হাওয়া (২০০১), মন কারিগর (২০০২) ও নৌকা জমিন (২০০৫)।
