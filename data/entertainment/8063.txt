
আর লুকোচুরি নয়, অনেকই তো হলো! এবার নিজেদের প্রেমের সম্পর্ক স্বীকার করে নিয়ে খুব শিগগিরই গাঁটছড়া বাঁধতে যাচ্ছেন বলিউডের তারকা অভিনেত্রী বিপাশা বসু ও অভিনেতা করন সিং গ্রোভার।গত দুই বছর চুটিয়ে প্রেম করেছেন এই দুই তারকা। একসঙ্গে দুজন দেশের বাইরে ছুটিও কাটিয়ে এসেছেন। তবে গণমাধ্যমের কাছে সব সময়ই লুকিয়ে রাখতে চেয়েছেন তাঁদের প্রকৃত সম্পর্ক। নিজেদের সম্পর্ককে ‘শুধুই ভালো বন্ধু’ বলে চালিয়ে দিয়েছেন এত দিন।এবার নিজেদের ভালোবাসাকে আনুষ্ঠানিক রূপ দিতে যাচ্ছেন বিপাশা ও করন। ভারতীয় গণমাধ্যমে খবর প্রকাশিত হয়েছে, চলতি মাসের শেষের দিকেই বাঙালি হিন্দু রীতিতে বিয়ের কাজ সম্পন্ন করতে যাচ্ছেন এই জুটি।এপ্রিলের ২৮ তারিখে মেহেদির অনুষ্ঠান দিয়ে বিয়ের উৎসব শুরু হবে। পরদিন হবে বিবাহোত্তর সংবর্ধনা। তাঁদের বিয়ের অনুষ্ঠানে শিল্পা শেঠিসহ আরও অনেক বলিউড তারকাদের উপস্থিতি থাকবে বলেই ধারণা করা হচ্ছে।বিপাশার বিয়ের পোশাক নকশা করবেন তাঁর ঘনিষ্ঠ বন্ধু, ডিজাইনার রকি এস।৩৭ বছর বয়সী অভিনেত্রী বিপাশার এটি প্রথম বিয়ে হলেও করনের এটি তৃতীয় বিয়ে। এর আগে টেলিভিশন অভিনেত্রী শ্রদ্ধা নিগম ও জেনিফার উইঙ্গেটের সঙ্গে সংসার করেছিলেন তিনি।
এ দিকে বিপাশা এর আগে বিভিন্ন সময় ডিনো মোরিয়া, জন আব্রাহাম, হারমান বাওয়েজার সঙ্গে প্রেমের সম্পর্কে জড়িয়েছেন। এনডিটিভি।
