
কঙ্গনা রনৌত আর হৃতিক রোশনের প্রেম, ভাঙন আর কাদা ছোড়াছুড়ির ঘটনা অনেকটা ছোট গল্পের মতো হয়ে গেছে, যেন শেষ হয়ে হইল না শেষ। দুজনের অতীত নিয়ে আলোচনা চলছে তো চলছেই। সম্প্রতি একটি অনুষ্ঠানে কঙ্গনার কাছে আবারও জানতে চাওয়া হয় তাঁর পুরোনো প্রেমের বিষয়ে। সেই আলোচনায় উঠে আসে কঙ্গনার প্রেম ও প্রতারিত হওয়ার গল্প।
কঙ্গনা বলেন, ‘জীবনে আমি অনেক প্রেম করেছি। প্রতিটি প্রেম ভাঙার পর আমার মনে হয় এটাই আমার শেষ প্রেম। আমার কাছে প্রেম শুধু শারীরিক বিষয় নয়। এটি অনেক বেশি আত্মিক একটি ব্যাপার আমার কাছে।’ প্রেমকে পবিত্র মনে করলেও বারবার কেবল প্রতারিতই হয়েছেন কঙ্গনা। এই ‘কুইন’ অভিনেত্রী বলেন, ১৬ থেকে ৩১ বছর পর্যন্ত যতবার প্রেমে পড়েছেন, প্রতিবার প্রেমিকেরাই তাঁকে ছুড়ে ফেলেছেন। অন্যকে ছুড়ে ফেলার সুযোগ তাঁর কখনোই হয়নি। হৃতিক রোশনকে ইঙ্গিত করে তিনি বলেন, ‘আমার সাবেক প্রেমিক আমার কাছে জানতে চেয়েছিল, আমি কীভাবে তার ব্যাপারে সবকিছু জানি? সে মনে করেছিল, আমি কোনো জাদু জানি। আমার ভালোবাসাকে পাগলামি মনে করে পরে সে অন্য কাউকে খুঁজে নেওয়ার সিদ্ধান্ত নেয়।’
কঙ্গনা আরও বলেন, ‘আমাকে কে কে ছেড়ে গেছে, আমি যদি তাদের নাম বলতে আরম্ভ করি, তাহলে আপনারা অবাক হয়ে যাবেন।’ গত বছর বলিউডে স্বজনপ্রীতির বিষয় নিয়ে যে আলোড়ন উঠেছিল, তার সূত্রপাত কিন্তু কঙ্গনাই করেন। স্বাভাবিকভাবেই কঙ্গনার সঙ্গে আলোচনায় সেই বিষয়টিও উঠে আসে। সূত্র: ইন্ডিয়ান টাইমস।
