
আজ সোমবার সন্ধ্যায় ঢাকার স্টার সিনেপ্লেক্সে শাকিব খান ও পাওলি দাম অভিনীত ‘সত্তা’ সিনেমার প্রিমিয়ার অনুষ্ঠান হবে। প্রিমিয়ারে আমন্ত্রিত অতিথিদের সঙ্গে বসে বড় পর্দায় সিনেমাটি দেখার কথা ছিল পাওলির। কিন্তু বহুল প্রতীক্ষিত এই সিনেমার প্রিমিয়ারে সশরীরে থাকতে পারছেন না তিনি।
তবে প্রিমিয়ারের ঘণ্টাখানেক আগে দর্শক ও ভক্তদের সঙ্গে সিনেমাটি নিয়ে সরাসরি আড্ডায় যোগ দেবেন এই অভিনেত্রী। ভক্ত-দর্শকের সঙ্গে সরাসরি যোগাযোগের মাধ্যম হিসেবে পাওলি বেছে নিলেন ফেসবুক। আজ মঙ্গলবার সকালে কলকাতা থেকে প্রথম আলোর সঙ্গে আলাপে এমনটাই জানালেন ভারতীয় এই অভিনেত্রী।কলকাতা, বলিউড ও তামিল সিনেমার পাশাপাশি পাওলি বাংলাদেশের সিনেমায় অভিনয় করছেন। ২০০৫ সালে বাংলাদেশের প্রেক্ষাগৃহে পাওলি দাম অভিনীত রাজু চৌধুরীর ‘রিভেঞ্জ’ সিনেমা মুক্তি পায়। পাশাপাশি ঢাকা ও কলকাতার যৌথ প্রযোজনার সিনেমায় তাঁকে অভিনয় করতে দেখা গেছে।পাওলি বলেন, ‘আমার ইচ্ছে ছিল “সত্তা” সিনেমার প্রিমিয়ার অনুষ্ঠানে উপস্থিত থাকার। অতিথিদের সবাইকে সঙ্গে নিয়ে বড় পর্দায় নিজের সিনেমা দেখার আনন্দই আলাদা। কিন্তু শেষ মুহূর্তে কলকাতার একটা সিনেমার শুটিং এবং ভিসা না হওয়ায় উপস্থিত থাকা হচ্ছে না। এ নিয়ে কিছুটা মন খারাপ। তবে যে করেই হোক ভক্ত ও দর্শককে নিরাশ করতে চাই না। তাই ফেসবুক লাইভে অংশ নেব। সিনেমাটা নিয়ে আমার অভিজ্ঞতা সবার সঙ্গে শেয়ার করব।’‘সত্তা’ সিনেমায় পাওলি অভিনয় করেছেন শাকিব খানের বিপরীতে। ছবিটির পরিচালক হাসিবুর রেজা কল্লোল। তিনি বলেন, ৭ এপ্রিল মুক্তি পেতে যাচ্ছে ছবিটি। সোহানী হোসেনের ‘মা’ উপন্যাস অবলম্বনে নির্মিত হয়েছে এই সিনেমা। ‘সত্তা’ সিনেমার সংগীত পরিচালক হিসেবে কাজ করেছেন বাপ্পা মজুমদার।
