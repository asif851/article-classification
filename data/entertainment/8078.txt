
৬ জুলাই সালমান খান ও আনুশকা শর্মা অভিনীত ‘সুলতান’ ছবিটি মুক্তি পেয়েছে। ভারতে তো বটেই, ছবিটি বিশ্বজুড়েই বেশ ভালো ব্যবসা করছে। দেশের বাইরে এখন পর্যন্ত পাকিস্তানে এই ছবির আয় সবচেয়ে বেশি। মুক্তির মাত্র পঞ্চম দিনেই ‘সুলতান’ পাকিস্তান থেকে আয় করেছে ১৫০ মিলিয়ন রুপি। ‘সুলতান’ এর আগের পাকিস্তান বক্স অফিসের সব রেকর্ড ভেঙে দিয়েছে। চলচ্চিত্র বিশেষজ্ঞরা ধারণা করছেন, গত বছর ঈদুল আজহায় পাকিস্তানের সিনেমা ‘জাওয়ানি ফির নেহি আনি’ প্রথম সপ্তাহে যে আয় করেছিল, সেই রেকর্ডওকেও ছাড়িয়ে যাবে ‘সুলতান’। পাকিস্তানের হলগুলোতে ‘সুলতান’-এর সঙ্গে ঈদে আরও চলছে হলিউডের ছবি ‘ফাইন্ডিং ডোরি’, ‘আইস এইজ’, ‘দ্য লেজেন্ড অব টারজান’, ‘দ্য সিক্রেট লাইফ অব পেটস’। এ ছাড়া ঈদে পাকিস্তানের ‘সাওয়াল ৭০০ ক্রোর কা’ নামের একটি সিনেমা মুক্তি পেয়েছে। ব্যবসার দিক থেকে ‘সুলতান’–এর সঙ্গে পাল্লা দিয়ে সব কটি ছবিই অনেক পিছিয়ে আছে। আলী আব্বাস জাফর পরিচালিত এই ছবি পাকিস্তানে মোট ৭৫টি হল পেয়েছে। দ্য ইন্ডিয়ান এক্সপ্রেস।
