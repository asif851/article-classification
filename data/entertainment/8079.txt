
‘স্টুডেন্ট অব দ্য ইয়ার’ তারকা আলিয়া ভাট ও সিদ্ধার্থ মালহোত্রার প্রেমের গুঞ্জন চলছে অনেক দিন থেকেই। প্রায়ই এ জুটিকে একসঙ্গে দেখা যাওয়ায় তাঁদের সখ্যের গুঞ্জন আরও বেশি ডালপালা মেলেছে। বরাবরই পেশাগত কিংবা ব্যক্তিগত বিভিন্ন প্রশ্নের জবাবে শান্ত আলিয়ার পরিচয় মিলেছে। কিন্তু সম্প্রতি ভিন্ন এক আলিয়ার দেখাই পাওয়া গেল। রেডিও মিরচি মিউজিক অ্যাওয়ার্ড অনুষ্ঠানে সিদ্ধার্থের সঙ্গে সম্পর্ক নিয়ে এক প্রশ্ন শুনে তেলে বেগুনে জ্বলে ওঠেন তিনি। রাগে অগ্নিমূর্তি ধারণ করে প্রশ্নকারীকে কড়া কথাও শুনিয়ে দেন।মিরচি অ্যাওয়ার্ড অনুষ্ঠানে আলিয়াকে পেয়ে তাঁকে নানা প্রশ্ন করতে থাকেন সংবাদকর্মীরা। প্রিয় গান কোনটি, এবারের ক্রিকেট বিশ্বকাপে প্রিয় খেলোয়াড় কে—এ ধরনের সব প্রশ্নের জবাব হাসিমুখেই দিচ্ছিলেন আলিয়া। হঠাৎ এক সংবাদকর্মী আলিয়াকে জিজ্ঞেস করে বসেন, সিদ্ধার্থের সঙ্গে তাঁকে প্রায়ই ঘুরে বেড়াতে দেখা যায়। সিদ্ধার্থের সঙ্গে আলিয়ার সম্পর্কটা আসলে কেমন?প্রশ্নটি শোনার পর আলিয়ার হাসি মুখ মুহূর্তের মধ্যে বদলে যায়। রাগে ফুঁসতে ফুঁসতে তিনি প্রশ্নকারীকে পাল্টা প্রশ্ন ছুড়ে দিয়ে বলেন, ‘আগামীকাল রাতে আপনি বাড়িতে কার সঙ্গে সময় কাটাবেন এবং কী করবেন? আমাকে কি তা বলবেন আপনি?’ এক খবরে এমনটিই জানিয়েছে ওয়ান ইন্ডিয়া।পরে অবশ্য বিষয়টি সহজ করার জন্য আলিয়া বলেন, ‘এসব বিষয় নিয়ে কথা বলার জায়গা এটা নয়। আমি আপনাদের সবাইকে ভালোবাসি।’ সিদ্ধার্থের সঙ্গে সম্পর্কের কথা খোলাসা না করলেও সিদ্ধার্থকে পরোক্ষভাবে বন্ধু বোঝাতে চেয়ে আলিয়া বলেন, ‘আমি বলতে চাই, বন্ধুদের সঙ্গে ঘুরে বেড়ানোটা নিশ্চয়ই বড় কোনো বিষয় নয়।’
