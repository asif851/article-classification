
জয়তু সামাজিক যোগাযোগমাধ্যম। এখন আর গোপন কথাটি রবে না গোপনে। ফেসবুক, টুইটার, ইনস্টাগ্রামের কল্যাণে কে কোথায় যাচ্ছেন, কী করছেন—সব প্রকাশ হয়ে যাচ্ছে মিনিটের মধ্যে। পাপারাজ্জিদের জন্য এটি সুবিধার হলেও তারকাদের শান্তি নষ্ট করছে এই সামাজিক যোগাযোগমাধ্যম। প্রেমিক-প্রেমিকা একটু নিরিবিলি সময় কাটাবেন, সেই সুযোগও নেই। এই যেমন বলিউড তারকা দীপিকা পাড়ুকোন আর রণবীর সিংয়ের কথাই ভাবুন। তাঁরা দুজনই এখন লন্ডনে। যদিও আলাদা গিয়েছেন। কিন্তু ধরা পড়ে গেলেন। কীভাবে? নির্মাতা করণ জোহর ইন্টারনেটে রণবীর সিং ও হৃতিক রোশনের সঙ্গে একটি ছবি প্রকাশ করে জানান, তাঁরা এখন লন্ডনে জমিয়ে আড্ডা দিচ্ছেন।
এদিকে গতকাল রোববার দীপিকার এক ভক্ত এই নায়িকার সঙ্গে ছবি তুলে তা সামাজিক যোগাযোগমাধ্যমে প্রকাশ করেন। সেই ছবিটিও লন্ডনে তোলা। বুঝতে আর বাকি থাকে না, রণবীর-দীপিকা দুজনই এখন এক শহরে ছুটি কাটাচ্ছেন। তবে রণবীরকে এবার দীপিকা ছেড়ে দিতেও পারেন! অবশ্য শর্তসাপেক্ষ। রণবীরের বদলে তাঁর এক নারী ভক্তের কাছে টোল চেয়েছেন দীপিকা। ভাবনায় পড়ে গেলেন? এই টোল মানে কিন্তু উপশুল্ক নয়। হাসলে গালে যে টোল পড়ে, সেটিই চেয়েছেন দীপিকা।
লন্ডনে রণবীরের সেই নারী ভক্ত দীপিকাকে পেয়েই তাঁর কাছে একটি মজার আবদার করেন। মেয়েটি এই নায়িকাকে বলেন, ‘আমাকে তোমার রণবীর সিং দিয়ে দাও।’ দীপিকা তাঁকে রসিকতা করে জবাব দেন, ‘তাহলে আমাকে তোমার গালের এই টোল দিয়ে দাও।’ কারণ, মেয়েটির গালের টোল দীপিকার খুব পছন্দ হয়েছে। যদিও এই তারকার নিজের হাসিও খুব সুন্দর। হাসলে গালে মিষ্টি টোল পড়ে তাঁর।
আগামী নভেম্বরে মুক্তি পাবে দীপিকা-রণবীর জুটির ছবি ‘পদ্মাবতী’। এই সিনেমায় আরও অভিনয় করেছেন শহীদ কাপুর। ছবির পরিচালক সঞ্জয় লীলা বানসালি। বলিউড বাবল।
 
