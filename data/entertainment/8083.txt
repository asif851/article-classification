
‘বলিউড বাদশাহ’ শাহরুখ খান ও তাঁর স্ত্রী গৌরী খানের বিবাহিত জীবন নিয়ে প্রশ্ন তোলার মতো ঘটনা নেই বললেই চলে। কেবল অভিনেত্রী প্রিয়াঙ্কা চোপড়ার সঙ্গে শাহরুখের অন্তরঙ্গতা নিয়ে অনেক জল ঘোলা হয়েছে। তবে এখন যে প্রিয়াঙ্কা-শাহরুখের সম্পর্কের অবনতি ঘটেছে এবং তাঁরা একে অপরকে এড়িয়ে চলার জন্য সর্বোচ্চ চেষ্টা করছেন সম্প্রতি একটি সামাজিক অনুষ্ঠানে এর প্রমাণ মিলেছে।এ প্রসঙ্গে টাইমস অব ইন্ডিয়ার এক প্রতিবেদনে বলা হয়েছে, সাম্প্রতিক সময়ে একটি সামাজিক অনুষ্ঠানে শাহরুখ ও প্রিয়াঙ্কা একই সময়ে উপস্থিত হয়েছিলেন। কিন্তু পুরো অনুষ্ঠানে তাঁরা একবারও নিজেদের কুশল জানার জন্য বিন্দুমাত্র চেষ্টা করেননি; বরং একে অপরকে এড়িয়েই চলেছেন বলিউডের অন্যতম জনপ্রিয় এ দুই তারকা।বলিউডের তারকাদের মধ্যে এড়িয়ে চলার এই সংস্কৃতি মোটেও নতুন নয়। এর আগেও সামাজিক বিভিন্ন অনুষ্ঠানে বলিউডের সাবেক প্রেমিক যুগল কিংবা প্রতিদ্বন্দ্বীদের এভাবে এড়িয়ে চলতে দেখা গেছে। ‘গোরি তেরে পেয়ার মে’ তারকা ইমরান খানের বিয়ের অনুষ্ঠানে শাহরুখ খান প্রবেশ করেছিলেন সালমান খান সেখান থেকে চলে যাওয়ার পর। এ ছাড়া বরাবরই বিভিন্ন সামাজিক অনুষ্ঠানে সাবেক প্রেমিক সালমান খান ও বিবেক ওবেরয়কে এড়িয়ে চলেছেন ঐশ্বরিয়া রাই বচ্চন।
