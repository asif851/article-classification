
এ সময়ের গান আর গান বানানোর ধরন নিয়ে পক্ষে-বিপক্ষে অনেক কথাই আছে। অতিরিক্ত যন্ত্র ও প্রযুক্তির ব্যবহার নিয়েও অনেক কথা শোনা যায়। তবে মোনালি ঠাকুর বলছেন, সময়ের স্রোত সব সময় সামনে এগোয়। এই স্রোতের প্রতিকূলে সাঁতরানোর চেষ্টা না করাই ভালো। প্রযুক্তিকে তিনিও বরণ করে নিচ্ছেন দুহাতে।বাঙালি এই সংগীতশিল্পী বলিউডে এরই মধ্যে শক্তপোক্ত জায়গা করে নিয়েছেন। গত বছর ‘সাওয়ার লু’ গানের জন্য জিতেছেন ফিল্মফেয়ার পুরস্কার। এ বছর তো ‘মোহ মোহকে ধাগে’র জন্য জিতলেন জাতীয় পুরস্কারই। সুসময়ের সওয়ার মোনালি বলছেন, ‘সংগীতশিল্পীদের চলমান ধারার সঙ্গে খাপ খাইয়ে নিতে হবে, নিজের সামর্থ্যের ওপর আস্থা রাখতে হবে। আমাদের বুঝতে হবে, সময় বদলাচ্ছে। সেই সঙ্গে বদলাচ্ছে অনেক কিছুই। এটা বদলাতেই থাকবে। প্রতিদিনই সুর আর সংগীত বদলাচ্ছে, আমাদের এর সঙ্গে মানিয়ে নিতেই হবে।’এমনকি মোনালি অটো-টিউন প্রযুক্তির বিরুদ্ধেও নন, যেটা নিয়ে অনেকের মনেই নানা প্রশ্ন। মোনালি বলেছেন, ‘একটা গান আসলে কেমন হবে, কীভাবে হবে, শেষ পর্যন্ত চলচ্চিত্রাঙ্গনে সেটি নির্ধারিত হয় প্রযোজকের সিদ্ধান্তে। ফলে এই দায়িত্বটাও নিতে হবে প্রযোজকদেরই। তাঁরাই ঠিক করে দেবেন ভারতীয় চলচ্চিত্রের সবচেয়ে শক্তিশালী এই জায়গাটির গতিপথ কী হবে।’ টিওআই।
