
ঢাকায় বঙ্গবন্ধু জাতীয় স্টেডিয়ামে এ আর রহমান গান করবেন ১৩ মার্চ। ১১ মার্চ তিনি ঢাকায় আসবেন। তাঁর সঙ্গে আসছে ৮৪ জনের একটি দল। পরদিন কঠোর নিরাপত্তার মধ্যে বঙ্গবন্ধু জাতীয় স্টেডিয়ামে পুরো দল নিয়ে তিনি অংশ নেবেন মহড়ায়। এ আর রহমানের কনসার্ট ব্যবস্থাপনা প্রতিষ্ঠান র‌্যাপপোর্ট গ্লোবাল ইভেন্টসের ব্যবস্থাপনা পরিচালক দীপক ধাতানি এখন ঢাকায়। গতকাল শনিবার বিকেলে তিনি বঙ্গবন্ধু জাতীয় স্টেডিয়ামের মাঠ ও গ্যালারি ঘুরে দেখেন। এ সময় তাঁর সঙ্গে ছিলেন আয়োজনের সঙ্গে সংশ্লিষ্ট কর্মকর্তারা।দীপক ধাতানি কনসার্টের শেষ মুহূর্তের প্রস্তুতি নিয়ে সন্তুষ্টি প্রকাশ করেন।‘আইসিসি টি-২০ বিশ্বকাপ ক্রিকেট ২০১৪’ উপলক্ষে বিসিবি আয়োজন করেছে এই কনসার্ট। তার আগে সন্ধ্যা ছয়টায় ‘আইসিসি টি-২০ বিশ্বকাপ ক্রিকেট ২০১৪’-এর উদ্বোধনী অনুষ্ঠানে গান গাইবেন রুনা লায়লা, সাবিনা ইয়াসমীন, কুমার বিশ্বজিৎ ও মমতাজ। এ ছাড়া বিকেল চারটা থেকে মাঠে বাংলাদেশের আরও অনেক শিল্পীই গান গাইবেন।এই কনসার্ট আয়োজনে সহযোগিতা করছেন গ্রে অ্যাডভার্টাইজিং বাংলাদেশ। এই প্রতিষ্ঠান সূত্রে জানা গেছে, উদ্বোধনী অনুষ্ঠানের পরই হবে কনসার্ট। এই কনসার্টে আরও গান গাইবেন যুক্তরাষ্ট্রের সংগীতশিল্পী অ্যাকন।
