
কবিতার বিকাশের, পরিবর্তনের, মুক্তির পথে অভিযাত্রার কোনো শেষ নেই। এখানে একেকজন কবির কাছে কবিতার মুক্তির বিষয়টিও ভিন্ন। বাংলাদেশের আধুনিক কবিদের নিয়ে আমরা গর্ববোধ করতে পারি। তারা বিশ্বমানের কবিতা লিখে আমাদের গৌরবান্বিত করেছেন। তবে কবিতার অনুশীলন যারা করেন তাদের কবিতার নিরন্তর পাঠও খুব প্রয়োজন।‘ঘাসফুল’ আয়োজিত ‘বাংলা কবিতার মুক্তিযুদ্ধ’ শীর্ষক অনুষ্ঠানে বক্তারা এমন মন্তব্য করেন। গতকাল সন্ধ্যায় ঢাকা ক্লাবের হামিদুর রহমান সিনহা লাউঞ্জে আয়োজিত এ অনুষ্ঠানে স্বরচিত কবিতা আবৃত্তি করেন সব্যসাচী লেখক সৈয়দ শামসুল হক, কবি রফিক আজাদ, কবি আসাদ চৌধুরী ও কবি মুহম্মদ নূরুল হুদা। অনুষ্ঠানের সভাপতিত্ব করেন ইমেরিটাস অধ্যাপক আনিসুজ্জামান। ‘বাংলা কবিতার মুক্তিযুদ্ধ’ শীর্ষক প্রবন্ধ পাঠ করেন কবি মাহবুব সাদিক। স্বাগত ভাষণ দেন রকিবুল হাসান। এরপর সৈয়দ শামসুল হককে জন্মদিনের এক দিন আগেই দিনটির শুভেচ্ছা জানানো হয়। অ্যাডর্ন পাবলিকেশনের পক্ষ থেকে শিল্পী মুর্তজা বশীরের লেখা বই উপহার দেন প্রকাশনা সংস্থার স্বত্বাধিকারী সৈয়দ জাকির হোসাইন। অনুষ্ঠানে সৈয়দ শামসুল হক আবৃত্তি করে শোনান ‘নূরলদীনের সারাজীবন’ কবিতার শেষাংশ। সৈয়দ শামসুল হকের মুক্তিযুদ্ধের কবিতা ‘অন্তর্ধান’ ও আসাদ চৌধুরীর ‘বারবারা’ আবৃত্তি করেন বাকশিল্পী ভাস্বর বন্দ্যোপাধ্যায়।
