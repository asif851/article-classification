
‘মিস ওয়ার্ল্ড ২০১৭’ মানুষি শিলার গতকাল রোববার নিজের দেশ ভারতে ফিরেছেন। মুকুট জয়ের এক সপ্তাহ পর দেশের মাটিতে পা রেখে এই সুন্দরী ভীষণ আনন্দিত। মানুষিকে অভ্যর্থনা জানানোর জন্য সকাল থেকেই মুম্বাই বিমানবন্দরে জড়ো হয় অসংখ্য মানুষ। প্লেন থেকে নামার পর তাঁকে বিমানবন্দরে ফুল আর চন্দন দিয়ে বরণ করা হয়। ‘মিস ওয়ার্ল্ড’-এর মুকুট পরেই তিনি বিমানবন্দরে নামেন। দেশে ফেরার পর টুইটারে দেশবাসীকে ধন্যবাদ জানান মানুষি। তিনি লিখেছেন, ‘বাড়ি ফেরার আনন্দই আলাদা।’
মিস ওয়ার্ল্ড অর্গানাইজেশনের চেয়ারপারসন জুলিয়া মোরলেও মানুষির সঙ্গে ভারতে এসেছেন। ভারতের হরিয়ানার মেয়ে মানুষি শিলার ১৭ বছর পর ভারতে ‘মিস ওয়ার্ল্ড’-এর মুকুট ফিরিয়ে এনেছেন। মানুষির বয়স ২১ বছর। ‘মিস ওয়ার্ল্ড’ আসরে যাওয়ার আগে থেকেই ‘প্রজেক্ট শক্তি’ নামে একটি বেসরকারি প্রকল্পের সঙ্গে যুক্ত আছেন তিনি। নারীর স্বাস্থ্য সচেতনতামূলক এ প্রকল্প নিয়ে মানুষি ভারতের ২০টি গ্রামের পাঁচ হাজার নারীর কাছে যান। হৃদ্‌রোগে আক্রান্ত মানুষদের নিয়ে ভবিষ্যতে কাজ করার ইচ্ছা তাঁর। কার্ডিয়াক সার্জন হওয়ার জন্য অনেক আগেই মনস্থির করে রেখেছেন।
মানুষি ‘মিস ওয়ার্ল্ড’ জেতা ষষ্ঠ ভারতীয়। ১৮ নভেম্বর বিশ্বসুন্দরীর খেতাব পাওয়ার পর ইনস্টাগ্রামে সবার প্রতি কৃতজ্ঞতা প্রকাশ করেছেন। নিজের দেশকে গর্বিত করতে পেরে মানুষি খুবই আনন্দিত। আর একটি নতুন যাত্রা শুরু করছেন বলে উচ্ছ্বসিত তিনি। ইন্ডিয়ান এক্সপ্রেস
 
