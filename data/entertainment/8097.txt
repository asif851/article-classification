
দেরিতে হাজির হওয়ার জন্য ক্ষমা চাইলেন আইয়ুব বাচ্চু। নতুন অ্যালবাম উন্মোচনে অতিথিরা এসে পড়েছিলেন আরও আগে। এলআরবির নতুন অ্যালবাম বলে কথা! যানজট কি রুখতে পারে তাঁদের?গতকাল বৃহস্পতিবার বেলা একটার পর রাজধানীর গুলশানে রবির কার্যালয়ে জড়ো হন প্রতিষ্ঠানটির কর্মকর্তা, অতিথি ও সাংবাদিকেরা। ঘণ্টা খানেক বিলম্বের পর চালিয়ে দেওয়া হয় এলআরবির নতুন গান ‘রাখে আল্লাহ মারে কে’। চমৎকার সেই কম্পোজিশন শোনার পর বিলম্বের জন্য দলটিকে যেন ক্ষমাই করে দিলেন সবাই।গানের দলটি জানায়, প্রায় তিন বছর পর নতুন এই অ্যালবাম। ‘রাখে আল্লাহ মারে কে’সহ তাতে রয়েছে আরও তিনটি গান। আনুষ্ঠানিকভাবে অতিথিদের সামনে দাঁড়িয়ে আইয়ুব বাচ্চু বললেন, ‘মাঝে একটা সময় ভেবেছিলাম গানবাজনা বুঝি আর করা হবে না। কিন্তু তা হলো না। এখন চিত্রটা বদলে গেছে। গানের বাজারের নতুন দুয়ার খুলে গেছে। তাই আবার নতুন উদ্যমে গান করছি।’ অ্যালবামের নাম প্রসঙ্গে তিনি বলেন, ‘চার বছর আগ পর্যন্ত আমি প্রচুর কাজ করেছি। দিনরাত কখন পার হয়ে যেত, ভাবারও সময় পেতাম না। ব্যস্ততায় নিজের শরীরের দিকে নজর দেওয়ারও সময় পাইনি। সবকিছু মিলিয়ে একটা সময় আমি অসুস্থ হয়ে পড়ি। হাসপাতালে ভর্তি হতে বাধ্য হই। চিকিৎসকেরাও আমাকে নিয়ে আশা ছেড়ে দিয়েছিলেন। তখন আমি জীবন আর মৃত্যুকে খুব কাছ থেকে দেখেছি। আল্লাহ আমাকে বাঁচিয়ে দিয়েছেন। হাসপাতাল থেকে ফিরে এসে আমার ব্যান্ড মেম্বার মাসুদকে বললাম, আল্লাহর কাছে শুকরিয়া আদায় করে নতুন একটি গান করব, নাম—রাখে আল্লাহ মারে কে। তিন বছর ধরে বেশ কয়েকটি কনসার্টে আমরা গানটি গেয়েছি। নতুন অ্যালবামের জন্য এই নামটিই যথাযথ মনে হয়েছে।’রাখে আল্লাহ মারে কে অ্যালবামের গানগুলোর কথা লিখেছেন আইয়ুব বাচ্চু, সাজ্জাদ হুসাইন ও ইরফান। রবি রেডিওতে ৮০৮০৫ ডায়াল করে এলআরবির এই গানগুলো শোনা যাবে। দলটির লাইনআপেও এসেছে সামান্য পরিবর্তন। এখন প্রধান শিল্পী ও গিটারে আছেন আইয়ুব বাচ্চু, বেজ গিটারে স্বপন, সেকেন্ড লাইন গিটার ও কণ্ঠে মাসুদ, ড্রামসে শিশির। এ ছাড়া ব্যান্ড ম্যানেজার ও সাউন্ড ইঞ্জিনিয়ারের দায়িত্বে আছেন শামীম।
