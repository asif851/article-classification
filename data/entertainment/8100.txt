
জাতীয় শোক দিবস উপলক্ষে নির্মিত হলো বিশেষ নাটক মহামানবেরদেশে। সহিদ রাহমানের ভাবনায় নাটকটি রচনা ও পরিচালনা করেছেন মান্নান হীরা। সম্প্রতি ঢাকা ও পুবাইলে হয়ে গেল এর শুটিং। এতে অভিনয় করেছেন তারিক আনাম খান, ফজলুর রহমান বাবু, শর্মীমালা, ঝুনা চৌধুরী প্রমুখ।
নাটকটির গল্প প্রসঙ্গে মান্নান হীরা বলেন, ‘১৯৭১ থেকে ১৯৭৫ পর্যন্ত সময়ের কিছু গুরুত্বপূর্ণ ঘটনা নিয়ে নির্মিত হয়েছে নাটকটি, যে গল্পের সঙ্গে জড়িয়ে আছেন আমাদের মহামানব বঙ্গবন্ধু।’
নাটকটিতে অভিনয় প্রসঙ্গে তারিক আনাম খান বলেন, ‘নাটকে আমার চেয়েও গুরুত্বপূর্ণ চরিত্রে অভিনয় করেছে ফজলুর রহমান বাবু। নাটকের গল্পটি বেশ ভালো। আমরা সবাই মিলে ঠিকঠাক অভিনয় করেছি। বাকিটা প্রচারের পর বলা যাবে।’
নাটকটি নিয়ে ফজলুর রহমান বাবুর সঙ্গেও কথা হয়। তিনি বলেন, ‘এটা একজন মুক্তিযোদ্ধার গল্প। সেই যোদ্ধা সাতই মার্চ বঙ্গবন্ধুর ভাষণ শুনে যুদ্ধে গিয়েছিলেন। ফিরে এসে তাঁর খুব ইচ্ছা ছিল বঙ্গবন্ধুকে সামনাসামনি একবার দেখবেন এবং তাঁর পায়ে হাত দিয়ে সালাম করবেন। কিন্তু শেষ পর্যন্ত কী হয় সেটা নিয়েই নির্মিত হয়েছে নাটকটি।’
মান্নান হীরা জানান, নাটকটি আসছে ১৫ আগস্ট প্রচারিত হওয়ার সম্ভাবনা রয়েছে।
 
