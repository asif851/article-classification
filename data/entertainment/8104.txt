
অবশেষে সেন্সর ছাড়পত্র পেল মেহের আফরোজ শাওন পরিচালিত প্রথম ছবি ‘কৃষ্ণপক্ষ’। প্রয়াত কথাসাহিত্যিক হ‌ুমায়ূন আহমেদের ‘কৃষ্ণপক্ষ’ উপন্যাস অবলম্বনে নির্মিত বহুল প্রতীক্ষিত এ ছবিটি নিয়ে দর্শকদেরও আগ্রহের শেষ ছিল না। গত বছরের ৩০ ডিসেম্বর ছাড়পত্রের জন্য সেন্সর বোর্ডে জমা দেওয়া হয় ছবিটি। এর পর গতকাল বুধবার সেন্সর ছাড়পত্র পায় ছবিটি। ছবির পরিচালক মেহের আফরোজ শাওনের ইচ্ছে ছিল ছবিটি মুক্তি পাবে ১৩ নভেম্বর হ‌ুমায়ূন আহমেদের জন্মদিনে। কিন্তু শুটিং চলাকালে হঠাৎ অসুস্থ হয়ে হাসপাতালে যেতে হয় ছবির নায়ক রিয়াজকে। চিকিৎসকেরা তাঁকে কিছুদিন বিশ্রামে থাকতে বলেন। এতে সময়মতো ছবিটির শুটিং শেষ করা সম্ভব হয়নি। চ্যানেল আইয়ের বিক্রয় ও বিপণন বিভাগের প্রধান ইবনে হাসান খান জানিয়েছেন, দ্বিতীয়বারের মতো ছবিটি মুক্তির তারিখ ঠিক করা হয়েছিল ২৯ জানুয়ারি। কিন্তু সেন্সরে জমা দিতে দেরি হওয়ায় এই তারিখেও ছবি মুক্তি দেওয়া সম্ভব হলো না। তিনি বলেন, ‘যেহেতু এবার ছাড়পত্র পাওয়া গেছে, আশা করছি ২৬ ফেব্রুয়ারি ছবিটি প্রেক্ষাগৃহে মুক্তি দেওয়া যাবে।’‘কৃষ্ণপক্ষ’ ছবিটি প্রযোজনা করেছে ইমপ্রেস টেলিফিল্ম। প্রতিষ্ঠানটির বেশির ভাগ ছবি চ্যানেল আইতে প্রিমিয়ারের মাধ্যমে শুরু হলেও এই ছবির ক্ষেত্রে ঘটবে ব্যতিক্রম ঘটনা। ‘কৃষ্ণপক্ষ’ সরাসরি প্রেক্ষাগৃহে মুক্তি দেওয়া হবে।
ছবি সেন্সর ছাড়পত্র পাওয়ার পর হ‌ুমায়ূন আহমেদের স্ত্রী ও ‘কৃষ্ণপক্ষ’ ছবির পরিচালক মেহের আফরোজ শাওন আজ দুপুরে মুঠোফোনে প্রথম আলোকে বলেন, ‘সেন্সর ছাড়পত্র পাওয়ায় যতটা আনন্দ হচ্ছে ততটা ভয়ও হচ্ছে। সিনেমায় হ‌ুমায়ূন আহমেদ যেভাবে গল্প বলেন, আমি সেভাবেই বলার চেষ্টা করেছি। কোনো পরীক্ষা-নিরীক্ষার ভেতর যাইনি।’রিয়াজের বিপরীতে এ ছবিতে অভিনয় করেছেন মাহিয়া মাহি। এ ছাড়া অন্য শিল্পীরা হলেন ফেরদৌস, তানিয়া আহমেদ, মৌটুসী বিশ্বাস, আজাদ আবুল কালাম, কায়েস আহমেদ, ফারুক আহমেদ প্রমুখ।
