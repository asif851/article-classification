
বলিউড অভিনেত্রী ক্যাটরিনা কাইফের এখন দম ফেলারও ফুরসত নেই। একদিকে ‘টাইগার জিন্দা হ্যাঁয়’ ছবির শুটিং, আরেক দিকে আসন্ন ছবি ‘জাগগা জাসুস’-এর প্রচারণা।
আর মজার নাকি দুঃখের বিষয় কে বলবে, ক্যাটের এই দুই ছবির নায়কই তাঁর সাবেক দুই প্রেমিক। সালমান খানের সঙ্গে প্রেমের সম্পর্ক ভেঙে যাওয়ার পরেও অবশ্য তাঁর সঙ্গে ক্যাটরিনার সম্পর্ক স্বাভাবিক ছিল। এমনকি ‘ব্রেক আপ’-এর পরেও খান পরিবারের পারিবারিক বিভিন্ন অনুষ্ঠানে আমন্ত্রণ পেয়েছেন ক্যাট। কিন্তু সাল্লুকে ছেড়ে তিনি যেই প্রেমিকের কাছে গিয়েছিলেন, সেই রণবীরের সঙ্গে সম্পর্ক ভাঙার পর কিছুটা ভেঙে পড়েছিলেন এই অভিনেত্রী। দুজনের মধ্যে এতটাই তিক্ততা জন্ম নিয়েছিল যে ‘জাগগা জাসুস’ ছবির শুটিংয়ে তাঁরা একসঙ্গে অংশ নিতে চাইছিলেন না। মাঝখান দিয়ে পরিচালক অনুরাগ বসুর অনেকটা সময় চলে গেল এই দুজনকে মানাতে গিয়ে। সেটে নাকি এই দুই নায়ক-নায়িকা পরস্পর কোনো কথাও বলতেন না। তবে, ছবির প্রচারের স্বার্থেই নাকি কে জানে, এখন তাঁদের সম্পর্ক খুব স্বাভাবিক মনে হয়। সম্প্রতি রণবীরের সঙ্গে একটি ভিডিওতে ক্যাটকে খুনসুটি করতেও দেখা গেছে।
‘জাগগা জাসুস’ ছবির প্রচারণামূলক একটি অনুষ্ঠান থেকে বের হয়ে সেই ভিডিওটি ধারণ করা হয়েছে। যেখানে দেখা যাচ্ছে, গাড়িতে বসে রণবীর তাঁর ভক্তদের উদ্দেশে উড়ন্ত চুম্বন ছুড়ছেন। আর এই দেখে তাঁর পাশে বসে থাকা ক্যাটরিনা হাতের ছোট একটি পাখা দিয়ে রণবীরের গালে খুব আলতো করে একটি বাড়ি মারেন। দেখে মনে হচ্ছে পুরোনো প্রেম যেন আবার জেগে উঠেছে। আসলেই কি তাই?
আসলে তারকা হলে তো পর্দার বাইরেও কখনো কখনো অভিনয় করে যেতে হয়। ছবির প্রচারের কৌশল হিসেবেই ক্যাট আর রণবীর ঘনিষ্ঠ হওয়ার ভান করছেন। এমনটাই মনে করছেন অনেকে। আর মনে করবেনই বা না কেন? দুদিন আগেও যাঁদের মুখ দেখাদেখি বন্ধ ছিল, এখন ছবির মুক্তি দোরগোড়ায় বলে এত জলদি তাঁদের দোস্তি হয়ে গেল? এ-ও কি সম্ভব?
উল্লেখ্য, ‘জাগসা জাসুস’ মুক্তি পাবে ১৪ জুলাই। সূত্র: বলিউড বাবল।
