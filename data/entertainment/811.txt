
সুনীল গঙ্গোপাধ্যায়ের কাকাবাবু সিরিজের তৃতীয় বই পাহাড়চূড়ায় আতঙ্ক অবলম্বনে ইয়েতি অভিযান হবে বাংলাদেশ-ভারত যৌথ প্রযোজনায়—এমন খবরই শোনা গিয়েছিল। এতে ভারতের প্রসেনজিৎ, যিশু সেনগুপ্তের সঙ্গে থাকবেন বাংলাদেশের ফেরদৌস ও বিদ্যা সিনহা মিম। এবার জানা গেল, বাংলাদেশের প্রযোজনা প্রতিষ্ঠান জাজ মাল্টিমিডিয়া এই ছবির প্রযোজনায় আর নেই।
ভারত ও সুইজারল্যান্ডে ইয়েতি অভিযান-এর দুই মাসব্যাপী শুটিং শুরু হয় গত ১২ মে। গত মাসে ভারতীয় প্রযোজনা প্রতিষ্ঠান ভেংকটেশ ফিল্মস ছবির ট্রেলার প্রকাশ করে। ট্রেলারটি বাংলাদেশে অনেক আলোচনার জন্ম দেয়। যৌথ প্রযোজনার ছবির ট্রেলার, অথচ সেখানে বাংলাদেশের ফেরদৌস, মিমকে একেবারেই দেখা গেল না! এমনকি নেই বাংলাদেশের প্রযোজনা প্রতিষ্ঠানটির নামও।
না, রহস্যের কোনো কিনারা মিলছিল না। জাজ মাল্টিমিডিয়ার চেয়ারম্যান আবদুল আজিজও খোলাসা করছিলেন না কিছু। অবশেষে গত বুধবার তিনি বললেন, ইয়েতি অভিযান-এর সঙ্গে তিনি আর নেই। জাজ মাল্টিমিডিয়া ছবিটি থেকে তাদের বিনিয়োগ সরিয়ে নিয়েছে।
আবদুল আজিজ বলেন, ‘মাস দুই আগেই আমরা ইয়েতি অভিযান থেকে বিনিয়োগ উঠিয়ে নিয়েছি।’ ট্রেলারে বাংলাদেশি শিল্পীদের না থাকার এই তবে কারণ? এই প্রযোজক বললেন, ‘হতে পারে। এখন তো আর ছবিটি যৌথ প্রযোজনার নয়। তাই হয়তো তাঁরা তাঁদের মতো করে ট্রেলার বানিয়েছেন।’
কী কারণে চুক্তিবদ্ধ হয়েও সরে এলেন? কারণ হিসেবে যৌথ প্রযোজনার নীতিমালার কথা বললেন আবদুল আজিজ। বললেন, ‘এই ছবির যে গল্প, তাতে বাংলাদেশে শুটিং করার সুযোগ নেই। যৌথ প্রযোজনার নীতিমালা রক্ষা করতে আট দিনের শুটিং করার চেষ্টা করেছিলাম বাংলাদেশে। বড় একটি সেটে বরফের পাহাড় তৈরি করতে হবে। কিন্তু জায়গা পাইনি। তাই যৌথ প্রযোজনার ঝামেলা এড়াতে সরে এসেছি।’
ছবির কলকাতার পরিচালক সৃজিত মুখার্জি জানালেন অন্য কথা। এ ব্যাপারে কলকাতা থকে মুঠোফোনে সৃজিত বলেন, ‘হয়তো জাজ ছবিটির সঙ্গে আছে। যেহেতু যৌথ প্রযোজনার নীতিমালার ঝামেলার ব্যাপার আছে ওখানে, তাই বিষয়টি হয়তো গোপন রাখতে হচ্ছে তাদের।’ তিনি বলেন, ‘খোলামেলাভাবে ছবিটিতে যৌথ প্রযোজনা নেই, তাই এখন শুধু ভারতেই মুক্তি পাচ্ছে ছবিটি। পরে আমদানি-রপ্তানি নীতিমালার আওতায় বাংলাদেশে মুক্তি পাবে।’
বাংলাদেশে ছবিটি মুক্তির বিষয়টি নিশ্চিত করেছেন প্রযোজক আবদুল আজিজও। তিনি বলেন, ‘মুক্তি দেওয়ার ইচ্ছা আছে। কিন্তু বাণিজ্য মন্ত্রণালয়ে আবেদন করে ছাড়পত্র পেতে এত দীর্ঘ সময় লাগে, তত দিনে কলকাতায় ছবিটি পাইরেসি হয়ে যাওয়ার আশঙ্কা থাকে।’
২২ সেপ্টেম্বর ইয়েতি অভিযান কলকাতায় মুক্তি পাবে।
