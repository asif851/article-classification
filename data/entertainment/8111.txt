
• একই অ্যাপার্টমেন্টে থাকে ওরা। • দুই সংসারের ছবি দুই রকম, ঠিক উল্টো।
একই অ্যাপার্টমেন্টে থাকে ওরা। দুই সংসারের ছবি দুই রকম, ঠিক উল্টো। সাজ্জাদ-পুতুলদের টানাটানির সংসারে তবু কিছু প্রশান্তি আছে। জিকো-টিনার সংসারে অর্থ ও অশান্তি কোনোটিরই অভাব নেই। একপর্যায়ে সুখের টানাপোড়েনে ভেঙে যেতে চায় তাদের সংসার। তবু শেষ পর্যন্ত ভাঙে না। কেন?
চারদিকে যখন সংসার ভাঙার ঘটনা, তখন ইতিবাচক এক গল্প নিয়ে নাটক নির্মাণ করেছেন তরুণ নির্মাতা মাহমুদ দিদার। তিনি বলেন, এখনকার অনেক সংসারের সুখ খেয়ে ফেলে ডিভাইস। যে সংসারে মোবাইল ফোন, ইন্টারনেট নেই, সেই সংসারের সুখ থেকে যায়। সে রকমই এক গল্প নিয়ে নাটকটি।
পেট প্রোডাকশন প্রযোজিত ‘পুতুলদের গল্প’ নাটকটি রচনাও করেছেন মাহমুদ দিদার। আজ শুক্রবার রাত ৯টা ৫ মিনিটে নাটকটি দেখানো হবে এনটিভিতে।
