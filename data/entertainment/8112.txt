
আবারও চলচ্চিত্রে নতুন নায়ক নিয়ে কাজ শুরু করতে যাচ্ছে জাজ মাল্টিমিডিয়া। যৌথভাবে জাজ ও এসকে মুভিজের পরবর্তী ছবি রক্ত নির্মাণ করা হবে। ছবিতে নতুন নায়ক হিসেবে অভিনয় করবেন রোশান।গত বৃহস্পতিবার সন্ধ্যায় রাজধানীর একটি পাঁচতারা হোটেলে ছবিটির মহরত অনুষ্ঠানে সবার সামনে পরিচয় করিয়ে দেওয়া হয় রোশানকে। অনুষ্ঠানে জাজের কর্ণধার আবদুল আজিজ বলেন, ‘বলা হয়, চলচ্চিত্রশিল্পই নায়কনির্ভর। কিন্তু আমাদের এখানে নায়কের সংকটই বেশি। সেই দিক বিবেচনা করেই নতুন নায়ক তৈরির চেষ্টা করছি।’অনুষ্ঠানে রোশান বলেন, ‘তিন মাস ধরে নাচ, অভিনয়, মারামারি—সব প্রস্তুতিই নিয়েছি।’রক্ত ছবির পরিচালক মালেক আফসারী বলেন, ‘১০ মে থেকে কক্সবাজারের লোকেশনে ছবিটির শুটিং শুরুর কথা আছে।’রক্ত ছবিতে রোশানের বিপরীতে অভিনয় করছেন পরীমনি। উল্লেখ্য, ২০১২ সালে ভালোবাসার রং ছবিটির মধ্য দিয়ে নতুন জুটি বাপ্পি-মাহিকে উপস্থাপন করেছিল জাজ মাল্টিমিডিয়া। এরপর দেশা—দ্য লিডার ছবিতে শিপন।
