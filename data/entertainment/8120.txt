
শুটিংয়ের শুরু থেকেই নানা কারণে আলোচিত শাকিব খানের নতুন সিনেমা ‘চালবাজ’। সবকিছু উপেক্ষা করে এগিয়ে চলছে এই সিনেমার শুটিং। দুই দফায় যুক্তরাজ্যে কাজ করার পর শাকিব খানের এবারের মিশন ভারতের হায়দরাবাদ। আজ বৃহস্পতিবার সন্ধ্যায় ১৮ দিনের জন্য ঢাকা ছাড়ছেন দেশের সিনেমার জনপ্রিয় এই নায়ক। ‘চালবাজ’ সিনেমার শুটিংয়ের জন্য ঢাকা ছাড়ার বিষয়টি প্রথম আলোকে নিশ্চিত করেছেন শাকিব খান নিজেই।
‘চালবাজ’ সিনেমা যৌথভাবে পরিচালনা করছেন বাংলাদেশের অনন্য মামুন ও ভারতের জয়দীপ মুখার্জি। এ সিনেমায় শাকিবের বিপরীতে অভিনয় করেছেন ভারতের বাংলা ছবির নায়িকা শুভশ্রী।  শাকিব খান বলেন, ‘আমাদের এই জুটির শুরুটা হয়েছে “নবাব” সিনেমা দিয়ে। রোজার ঈদে সিনেমাটি দারুণ ব্যবসায়িক সাফল্য পেয়েছে। আর এ কারণে বলতে পারেন, দর্শকের কাছেও আমার আর শুভশ্রীর গ্রহণযোগ্যতা তৈরি হয়েছে। যেভাবে “চালবাজ” ছবিটি নির্মাণ করা হচ্ছে, তাতে এটি দুজনের আরেকটি আলোচিত সিনেমা হবে বলে আশা করছি।’

হায়দরাবাদে ‘চালবাজ’ সিনেমায় এবার কোন অংশের শুটিং করবেন, জানতে চাইলে শাকিব বলেন, ‘পরিকল্পনামতো যা জানতে পেরেছি, প্রথম সপ্তাহ মারপিটের দৃশ্য ধারণ করা হবে। এরপর অন্য দৃশ্যের শুটিং করব। শুনেছি, হায়দরাবাদের পর ঢাকায় টানা কাজ করে শেষ হবে এই সিনেমার শুটিং।’
ভারতের এসকে মুভিজের সঙ্গে ‘চালবাজ’ যৌথভাবে প্রযোজনা করছে বাংলাদেশের অ্যাকশন কাট এন্টারটেইনমেন্ট। শাকিব আর শুভশ্রী ছাড়া এ সিনেমায় আরও অভিনয় করছেন বাংলাদেশের সৈয়দ হাসান ইমাম, আমান রেজা, ভারতের রজতাভ দত্ত, বিশ্বজিৎ নাথ, সুপ্রিয় চক্রবর্তী।
ঢাকা ছাড়ার আগে শাকিব খান ‘চিটাগাইঙ্গা পোয়া নোয়াখাইল্যা মাইয়্যা’ সিনেমার শুটিং নিয়ে ব্যস্ত ছিলেন। উত্তম আকাশ পরিচালিত এ সিনেমায় শাকিবের বিপরীতে অভিনয় করছেন বুবলী। এর আগে শাকিব এই পরিচালকের ‘আমি নেতা হব’ নামে আরেকটি সিনেমার শুটিং করেন। এই সিনেমায় শাকিবের বিপরীতে অভিনয় করেছেন মীম।
