
আরমান পারভেজ মুরাদ অভিনয়শিল্পী। আবৃত্তি ও বিজ্ঞাপনে শোনা যায় তাঁর কণ্ঠ। এবার এই শিল্পী আনছেন একটি আবৃত্তির অ্যালবাম, মুরাদের ভাষায় ‘আবৃত্তি আলেখ্য’। সেটার কারণও ব্যাখ্যা করলেন তিনি। ‘হাজার বছরের বাঙালি ও বাংলার যে ইতিহাস, সেই ইতিহাস তুলে ধরেছি অ্যালবামে। যেটা শুরু হয়েছে ব্রিটিশদের শাসনেরও আগে থেকে। তারপর দেশ ভাগ, আমাদের ভাষা আন্দোলন, বাংলাদেশের জন্ম, স্বৈরাচার আন্দোলন এবং আজকের ডিজিটাল বাংলাদেশের গল্প বলা হয়েছে কবিতার মাধ্যমে।’জানালেন, মূলত ওই সময়ের সঙ্গে তাল মিলিয়ে লেখা কবিদের কবিতা আবৃত্তি করেছেন তিনি। এ জন্য বেছে নিয়েছেন ১৯ জন কবির ২৩টি কবিতা। অ্যালবামটির নাম আমার মাতৃভূমি। এটি প্রকাশ করছে ইমপ্রেস অডিও ভিশন। তবে কবিতাগুলো শুধু আবৃত্তির আলেখ্যতেই বন্দী হচ্ছে না। এটি অলংকরণে সমৃদ্ধ হয়ে এই বইমেলাতে আসছে মলাটে বন্দী হয়ে। বইটি প্রকাশ করছে অনন্যা। কবিতাগুলো প্রসঙ্গে বললেন, ‘আমি বাংলাদেশের সেরা কবিদের কবিতা নিয়েছি। যেমন জসীমউদ্দীন, রবীন্দ্রনাথ ঠাকুর, কাজী নজরুল ইসলাম, রুদ্র মুহম্মদ শহিদুল্লাহসহ জনপ্রিয় সব কবির কবিতা।’ মুরাদ জানালেন, মেলার মাঝামাঝি সময়ে এটি বাজারে আসবে। এরই মধ্যে কণ্ঠ দেওয়ার কাজ শেষ। বই ছাপাও শেষ দিকে। বাকি রয়েছে শেষ মুহূর্তের টুকিটাকি কিছু কাজ।এখানেই শেষ নয়, কবিতাগুলো নিয়ে একটি মঞ্চ প্রযোজনা করা হবে। কবিতার মুহূর্তগুলো ধারণ করা হবে আলো ও নানা ধরনের অনুষঙ্গ দিয়ে। সেটির আয়োজনও চূড়ান্ত পর্যায়ে। তবে দেখার জন্য অপেক্ষা করতে হবে ২১ ফেব্রুয়ারি বা মার্চ পর্যন্ত।
