
ভারতের হিমাচল প্রদেশের ছোট একটি শহর থেকে উঠে এসেছেন কঙ্গনা রনৌত। মাত্র ১৬ বছর বয়সে মডেলিংয়ে নাম লেখান, এরপর অভিনয়ে। অভিনেত্রী হিসেবে জিতেছেন জাতীয় চলচ্চিত্র পুরস্কার। নানা চড়াই–উতরাই পেরিয়ে পেয়েছেন সাফল্য। কিন্তু কঙ্গনা কখনো অন্যায়ের সামনে মাথা নত করেননি। সম্প্রতি সামাজিক যোগাযোগমাধ্যমে হ্যাশট্যাশ কঙ্গনা টু (#Kanganatoo) নামে একটি নতুন ধারা শুরু হয়েছে। যৌন নিপীড়নবিরোধী প্রচারণায় হ্যাশট্যাগ ‘মি টু’-এর (#metoo) আদলে যৌন নিপীড়নসহ আরও কয়েকটি বিষয়ে নিজের মত প্রকাশের জন্য সামাজিক যোগাযোগমাধ্যমে ভারতীয়রা ‘কঙ্গনা টু’ হ্যাশট্যাগটি ব্যবহার করছেন।‘কঙ্গনা টু’ হ্যাশট্যাগ প্রচলন শুরুর আগে একটি বিবৃতিতে কঙ্গনা জানান, শুনতে যতই রূঢ় লাগুক, লিঙ্গবৈষম্যের বিরুদ্ধে তিনি আজীবন কথা বলে যাবেন। এ ছাড়া যৌন হয়রানি, শারীরিক লাঞ্ছনা, নারীদের প্রতি শোষণ ও পারিশ্রমিকের বৈষম্যের বিরুদ্ধেও তিনি সদা সজাগ। কঙ্গনা রনৌত বলেন, ‘আমি যে বিষয়গুলোর নিন্দা করি, তার বিরুদ্ধে খুব সুচিন্তিতভাবে এই পদক্ষেপ নিয়েছি।’ নিজের অবস্থানে থেকে এসব অন্যায়ের বিরুদ্ধে আওয়াজ তুলতে পারছেন ভেবে বেশ রোমাঞ্চিত কঙ্গনা। তিনি কথা দিয়েছেন, কোনো কিছুই তাঁকে সত্য বলা থেকে বিরত করতে পারবে না।সূত্র : আইএএনএস।
