
রোমানীয় টিভি তারকা ইলুলিয়া ভেঞ্চুরের সঙ্গে সালমান খানের প্রেম ও বিয়ে-সংক্রান্ত খবর নিয়ে এখন পর্যন্ত জল কম ঘোলা হয়নি। স্বর্ণকেশী এ বিদেশিনীর সঙ্গে সালমানকে একাধিকবার দেখা গেলেও ইলুলিয়াকে চেনেন না বলেই সম্প্রতি দাবি করেছেন ‘ব্যাড বয়’ সালমান।ইলুলিয়ার সঙ্গে সখ্য নিয়ে যেসব খবর চাউর হয়েছে, সে সম্পর্কে জানতে চাইলে সালমান বলেন, ‘ইলুলিয়া কে? বেশ কিছুদিন ধরেই বিভিন্ন গণমাধ্যমে তাঁর সম্পর্কে নানা গল্প আমার চোখে পড়েছে। তাঁকে ও আমাকে ঘিরে শুনেছিও অনেক কিছু। কিন্তু আমি নিজে এসবের কিছুই জানি না। আবারও বলছি, ইলুলিয়া কে, সেটা আমি না, আপনারাই ভালো জানেন।’ সম্প্রতি হিন্দুস্তান টাইমসের সঙ্গে আলাপচারিতার সময় এমনটাই দাবি করেছেন সালমান। বছর দুয়েক আগে বিদেশ সফরে গিয়ে সালমানের সাক্ষাত্ হয়েছিল ইলুলিয়ার সঙ্গে। রোমানিয়ার প্রতিষ্ঠিত টিভি সঞ্চালক ও অভিনেত্রী ইলুলিয়ার সঙ্গে এক বছর আগেই অভিসার শুরু করেছিলেন সালমান। তবে যথেষ্ট গোপনীয়তা মেনে চলায় তাঁদের সেই অভিসারের খবর খুব কম মানুষই জানত। বলিউডের সবচেয়ে কাঙ্ক্ষিত ব্যাচেলরের তকমা হটিয়ে রোমানীয় টিভি তারকা ইলুলিয়া ভেঞ্চুরকে বিয়ে করতে যাচ্ছেন সালমান খান, গত মে মাসের শুরুর দিকে এমন খবরে হইচই পড়ে যায় বলিউডে।মজার বিষয় হলো, সালমানের সঙ্গে ইলুলিয়ার প্রথম পরিচয় করিয়ে দিয়েছিলেন ইলুলিয়ার সাবেক প্রেমিক রোমানীয় সংগীতশিল্পী মরিয়াস মগা। ২০১১ সালে মুক্তি পাওয়া ‘বডিগার্ড’ ছবির শুটিং করতে আয়ারল্যান্ডের রাজধানী ডাবলিনে গিয়েছিলেন সালমান। সেখানেই ইলুলিয়ার সঙ্গে সালমানের পরিচয় করিয়ে দেন মরিয়াস। এ বছর মরিয়াস ও ইলুলিয়ার বিচ্ছেদ হয়ে যায়। বিচ্ছেদের পর মানসিকভাবে ভেঙে পড়েন ইলুলিয়া। বিষণ্নতা ভর করে তাঁর ওপর। নিঃসঙ্গতা থেকে মুক্তি পেতে গত মে মাসে রোমানিয়া থেকে ভারতে সালমানের কাছে চলে আসেন ইলুলিয়া। সালমানও তাঁর প্রতি সহযোগিতার হাত বাড়িয়ে দেন। এমনকি নিজের অ্যাপার্টমেন্টে ইলুলিয়ার থাকার ব্যবস্থাও করেছিলেন সালমান।
শুরুতে গোপন থাকলেও পরে জানা যায়, মরিয়াস মগাকে বিয়ে করেছিলেন ইলুলিয়া। এটা জানার পর ইলুলিয়ার সঙ্গ ত্যাগ করতে বলেন সালমানের বাবা-মা। বাধ্য ছেলের মতো বাবা-মায়ের কথা শুনে গত আগস্টে ইলুলিয়ার সঙ্গে সম্পর্ক ভেঙে দেন ‘বিগহার্ট লাভারবয়’ সালমান।
সালমান এর আগে সহ-অভিনেত্রীদের পাশাপাশি একাধিক বিদেশিনীর প্রেমে মজেছিলেন। তাঁদের মধ্যে ছিলেন মডেল ও অভিনেত্রী ব্রুনা আবদুল্লাহ। সালমানের প্রেমিকার তালিকায় আরও ছিলেন জার্মান মডেল, অভিনেত্রী ও গায়িকা ক্লদিয়া সিজলা, ব্রিটিশ মডেল হ্যাজেল কিচ প্রমুখ। পরে সেই তালিকায় যুক্ত হয়েছিল ইলুলিয়ার নাম। তবে শেষ পর্যন্ত তালিকা থেকে বাদ পড়েছে ইলুলিয়ার নাম। ইলুলিয়ার পর সালমানের নতুন প্রেমিকার খাতায় নাম লিখিয়েছেন ‘মেন্টাল’ ছবিতে সালমানের সহ-অভিনেত্রী ডেইজি শাহ।
