
২০০৬ সালে ‘গ্যাংস্টার’ ছবিতে অভিনয়ের প্রস্তাব না পেলে কী করতেন বলিউড অভিনেত্রী কঙ্গনা রনৌত! বলিউডেই কী তিনি ক্যারিয়ার গড়ার চেষ্টা করতেন! করতেন, তবে একটু অন্যভাবে। যদি ‘গ্যাংস্টার’ সিনেমার প্রস্তাব না পেতেন তাহলে নাকি প্রাপ্তবয়স্কদের (অ্যাডাল্ট ফিল্ম) ছবিতে অভিনয় করে নিজের ক্যারিয়ার শুরু করতেন জাতীয় পুরস্কারপ্রাপ্ত এই অভিনেত্রী।টাইমস অব ইন্ডিয়ার এক প্রতিবেদনে বলা হয়েছে, এ তথ্য খোদ কঙ্গনাই টেলিভিশনের একটি অনুষ্ঠানে হাজির হয়ে তাঁর ভক্তদের উদ্দেশে জানিয়েছেন। ১৭-১৮ বছর বয়সে তিনি ওই অ্যাডাল্ট ফিল্মটির ফটোশুটেও অংশ নিয়েছিলেন।নিজের ক্যারিয়ার প্রসঙ্গে বলতে গিয়ে কঙ্গনা বলেন, ‘আমার ধারণা, যেকোনো প্রথম ভালো হতে হয়। আমার প্রথম ছবি “গ্যাংস্টার” সে রকমই ছিল। শুরুতে এমন একটি প্রস্তাব পেয়েছিলাম, যা নিয়ে অনেক সন্দেহ ছিল। সেটা খুব একটা ভালো ছিল না। তারপরও সেটি করার জন্য রাজি ছিলাম।’কঙ্গনা আরও বলেন, ওই ছবিটির জন্য শুরুতে ফটোশুটে অংশ নিয়েছিলাম। তাঁরা ফটোশুটের জন্য একটি গাউন পরতে দিয়েছিল। গাউনের ভেতরে আর কিছুই ছিল না। সেটা কিছুটা অশ্লীল ছবির মতো ছিল। ওই ছবিটা করা উচিত ছিল না। তবুও আমি রাজি ছিলাম।’এমন সময়েই ‘গ্যাংস্টার’ ছবিতে অভিনয়ের জন্য প্রস্তাব পান কঙ্গনা। আর অমনি তা লুফে নিয়ে ক্যারিয়ারে অসম্ভব রকম বাঁকবদল করেন এই অভিনেত্রী।এ প্রসঙ্গে কঙ্গনা বলেন, ‘“গ্যাংস্টার” সিনেমায় প্রস্তাব পাওয়ামাত্রই মনে হয়েছে, এই ছবিটি করতে হবে। এ ঘটনা শুনে আগের প্রযোজক খুব খেপে গিয়েছিলেন। তাঁর প্রস্তাব ফিরিয়ে দেওয়ায় আমাকে সাময়িক অসুবিধা সামাল দিতে হয়েছে। তখন আমার বয়সও অল্প, ১৭ কি ১৮ হবে। সে সময় যদি “গ্যাংস্টার” থেকে প্রস্তাবটা না পেতাম, তাহলে আমি নিশ্চিত যে ওই নীল ছবির মতো ছবিটাই আমি করে ফেলতাম। কারণ, যেকোনো প্রস্তাবের শুরুতে আমি হ্যাঁ বলে দিই।’
সেদিনের সেই ছবিটির প্রস্তাব চূড়ান্ত হওয়ার পরও ফিরিয়ে না দিলে হয়তো বলিউডে এমন অভিষেক হতো না এই কুইন তারকা কঙ্গনার। হয়তো গ্যাংস্টারের প্রস্তাবটা আরেকটু আগে পেলে অ্যাডাল্ট ছবির জন্য ফটোশুটেও অংশ নিতে হতো না তাঁকে।
কঙ্গনা রনৌত অভিনীত বলিউডের তিনটি ছবি এখন মুক্তির অপেক্ষায় রয়েছে। এগুলো হলো ‘রেঙ্গুন’, ‘রানি লক্ষ্মীবাঈ’ ও ‘সিমরান’।
