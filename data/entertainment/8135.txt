
শ্রীদেবী আগে কখনো হৃদ্‌রোগে আক্রান্ত হননি বা তাঁর এ ধরনের কোনো লক্ষণও দেখা যায়নি। সদ্য প্রয়াত বলিউড তারকা শ্রীদেবীর দেবর সঞ্জয় কাপুর এ কথা বলেছেন।  গত শনিবার রাতে দুবাইয়ে হৃদ্‌রোগে আক্রান্ত হয়ে মারা যান শ্রীদেবী। তাঁর বয়স হয়েছিল মাত্র ৫৪ বছর।
সঞ্জয় কাপুর বলেন, শ্রীদেবীর এই অকালপ্রয়াণে পুরো পরিবার শোকস্তব্ধ। সংযুক্ত আরব আমিরাতের ইংরেজি দৈনিক খালিজ টাইমসকে দেওয়া এক সাক্ষাৎকারে এসব কথা বলেন শ্রীদেবীর স্বামী বনি কাপুরের ছোট ভাই সঞ্জয়। তিনি বলেন, শ্রীদেবী মৃত্যুর সময় হোটেলেই ছিলেন। গতকাল রোববার সকালেই দুবাই চলে যান সঞ্জয়।
ননদের ছেলে মোহিত মারওয়ারের বিয়েতে অংশ নেওয়ার জন্য সম্প্রতি দুবাই যান শ্রীদেবী। তাঁর সঙ্গে ছিলেন স্বামী বনি কাপুর ও মেয়ে খুশি। বিয়ের অনুষ্ঠানে যোগ দিয়ে মেয়ে খুশিকে নিয়ে মুম্বাই ফিরে যান বনি কাপুর। শ্রীদেবী আরও কয়েক দিন ছুটি কাটানোর জন্য দুবাই থেকে যান। বড় মেয়ে জাহ্নবী মুম্বাইয়েই ছিলেন।
‘তোফা’, ‘মিস্টার ইন্ডিয়া’, ‘নাগিনা’, ‘সাদমা’, ‘বলিদান’, ‘খুদা গাওয়া’, ‘চালবাজ’, ‘চাঁদনি’র মতো অনেক ব্যবসাসফল চলচ্চিত্রে অভিনয় করেন শ্রীদেবী। হিন্দি ছাড়া ভারতের একাধিক ভাষার চলচ্চিত্রে অভিনয় করেছেন তিনি।
দীর্ঘ ১৫ বছরের বিরতি শেষে ২০১২ সালে ‘ইংলিশ ভিংলিশ’-এর মাধ্যমে তিনি চলচ্চিত্রে ফিরে আসেন। সূত্র: টাইমস অব ইন্ডিয়া অনলাইন
