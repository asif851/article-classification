
পাকিস্তানের প্রখ্যাত গজলশিল্পী গুলাম আলীর গানে মুগ্ধ হয়েছেন কলকাতার হাজারো শ্রোতা। গতকাল মঙ্গলবার সন্ধ্যায় তিনি গান করেছেন কলকাতার নেতাজি ইনডোর স্টেডিয়ামে। তাঁর সঙ্গে ছিলেন ছেলে গজলশিল্পী আমির আলী।অনুষ্ঠানটির আয়োজন করেছিল পশ্চিমবঙ্গের সংখ্যালঘু উন্নয়ন ও বিত্ত নিগম। এ অনুষ্ঠানে গুলাম আলী কলকাতাবাসীকে অভিনন্দন জানিয়ে বলেন, ‘আমি অনেক দেশ ঘুরেছি, কিন্তু কলকাতার শ্রোতাদের মতো এমন দরদি শ্রোতা কোথাও পাইনি। তাই তো কলকাতার ডাকে সাড়া দিয়ে ছুটে এসেছি।’গজল সন্ধ্যার উদ্বোধন করে মমতা বন্দ্যোপাধ্যায় বলেন, ‘শিল্পীর কোনো দেশ হয় না, শিল্পীর ঠিকানা বিশ্বজুড়ে।’ অনুষ্ঠানের পর মহেশ ভাট বলেন, ‘এ এক অলৌকিক গজল সন্ধ্যা।’গুলাম আলীকে গানে গানে শুভেচ্ছা জানান ওস্তাদ রশীদ খান। তাঁর ‘ইয়াদ পিয়া কি আয়ে’ গানের সঙ্গে কণ্ঠ মেলান গুলাম আলী।১৫ ও ১৭ জানুয়ারি কেরালায় দুটি অনুষ্ঠানে গজল শোনাবেন গুলাম আলী।এদিকে কলকাতায় পার্ক সার্কাস ময়দান, ইডেন গার্ডেন স্টেডিয়াম ও মোহনবাগান ময়দানে গুলাম আলীর অনুষ্ঠান আয়োজনের উদ্যোগ নেওয়া হয়। কিন্তু পরে নিরাপত্তার কথা ভেবে অনুষ্ঠানটি নেতাজি ইনডোর স্টেডিয়ামে আয়োজন করা হয়। আয়োজকদের কাছ থেকে জানা গেছে, মঙ্গলবার সন্ধ্যায় ১৫ হাজার দর্শক-শ্রোতা উপভোগ করেছেন অনুষ্ঠানটি।
গত বছর অক্টোবর মাসে মুম্বাইয়ে একটি অনুষ্ঠানে গান করার কথা ছিল গুলাম আলীর। তখন শিবসেনার আপত্তির মুখে তিনি সেই অনুষ্ঠানে যোগ দিতে পারেননি। এর পর ডিসেম্বর মাসে দিল্লির মুখ্যমন্ত্রী অরবিন্দ কেজরিওয়াল আমন্ত্রণ জানালেও গুলাম আলী আর আসেননি। ওই ঘটনার পর পশ্চিমবঙ্গের মুখ্যমন্ত্রী মমতা বন্দ্যোপাধ্যায় বলেন, ‘শিল্পীর কোনো দেশ হয় না। কলকাতায় অনুষ্ঠান করার জন্য এই গজলসম্রাটকে সব সময় স্বাগত।’ এরপর কলকাতায় গান গাওয়ার ব্যাপারে রাজি হন গুলাম আলী।
