
মেহরাব, সংগীতশিল্পী। ক্লোজআপ ওয়ান তারকাখ্যাত মেহরাব তাঁর প্রথম একক অ্যালবাম ‘সাইরেন’ বের করেন ২০১০ সালে। এরপর কয়েকটি মিশ্র ও দ্বৈত অ্যালবামে তিনি গান করেন। ২০১৩ সালে ‘ক্লাবস’ নামে একটি ব্যান্ড গড়েন তিনি। বর্তমানে প্রস্তুতি নিচ্ছেন নিজের দ্বিতীয় একক ও ব্যান্ডের অ্যালবাম বের করার। আজ আরটিভিতে ওয়ালটন মিউজিক স্টেশন অনুষ্ঠানে রাত ১২টা এক মিনিটে সরাসরি গান করবেন মেহরাব। ওয়ালটন মিউজিক স্টেশন...আমি আমার নিজস্ব কিছু গান করব। এর বাইরে কিছু বাংলা, ইংরেজি, কাভার গান এবং মাইলস ব্যান্ডেরও গান করার ইচ্ছে আছে। আমার সঙ্গে কর্নিয়াও গাইবেন।মেহরাবের ‘ক্লাবস’...গত বছরের শেষের দিকে বন্ধুদের নিয়ে ‘ক্লাবস’ ব্যান্ডটির যাত্রা শুরু করি। ব্যান্ডটির নিজস্ব অ্যালবাম বের করার প্রস্তুতি নিচ্ছি। সামনের রোজার ঈদে অ্যালবামটি বের করার ইচ্ছে আছে। নাম এখনো ঠিক হয়নি।অভিনেতা মেহরাব...চরিত্র ভালো লাগায় শখের বশে ‘স্বপ্ন স্বপ্ন খেলা’ নামে একটি টেলিফিল্মে তিশার বিপরীতে কাজ করেছিলাম। আর কোনো নাটকে কাজ করা হয়নি। আমি সংগীতশিল্পী, এটাই আমার প্রধান পরিচয়। নাটকে নিয়মিত হওয়ার ইচ্ছে নেই। তবে মনের মতো স্ক্রিপ্ট পেলে ভেবে দেখতে পারি।
দ্বিতীয় একক অ্যালবাম... 
কাজ মোটামুটি শেষ হয়েছে। আশা করছি, পয়লা বৈশাখে মুক্তি দিতে পারব। তবে অ্যালবামের নাম নিয়ে দ্বিধায় আছি। তাই এ মুহূর্তে কিছু বলতে চাচ্ছি না।
এবারের পয়লা বৈশাখ... 
আমি ভিড় খুব একটা পছন্দ করি না। তাই বন্ধুবান্ধব নিয়ে কিছু একান্ত সময় কাটাতে চাই।
প্রথম পড়া বই...
কমিকস চাচা চৌধুরী পড়তাম। এর বাইরে তিন গোয়েন্দা সিরিজ পড়তাম।
ভবিষ্যতে মেহরাব...
মিউজিক, মিউজিক এবং মিউজিক। আসলে শুধু মিউজিক নিয়েই সামনে এগিয়ে যেতে চাই। আপাতত আর কিছু করার ইচ্ছে আমার নেই।
