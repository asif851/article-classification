
স্পেনে চুপিসারে তাঁদের ছুটি কাটানোর খবরের পাশাপাশি সেখানকার ইবিজা সমুদ্রসৈকতে রণবীর কাপুর ও ক্যাটরিনা কাইফের একান্ত মুহূর্তের বেশকিছু ছবি ফাঁস হয়েছে। ব্যক্তিগত এসব ছবি ফাঁসে রণবীর-ক্যাটরিনার ক্ষুব্ধ প্রতিক্রিয়া প্রকাশই স্বাভাবিক ছিল। কিন্তু ক্ষোভ প্রকাশ তো দূরের কথা, অভিসারের ছবি ফাঁস হওয়ায় উল্টো নাকি খুশিই হয়েছেন ক্যাটরিনা।এ প্রসঙ্গে ঘনিষ্ঠ সূত্রের বরাতে জিনিউজ জানিয়েছে, ক্যাটরিনা তাঁর কাছের এক বন্ধুর সঙ্গে আলাপচারিতার সময় বলেছেন, ছবিগুলো ফাঁস হওয়ায় এক ঢিলে দুই পাখি নয়, অনেক পাখিই মারা পড়েছে।প্রথমত, রণবীর ও ক্যাটরিনা প্রেম নিয়ে লুকোচুরি খেললেও সম্পর্ক নিয়ে তাঁরা যে বেশ সিরিয়াস, তা সবার কাছেই স্পষ্ট হয়ে গেছে। আর এর ফলে সালমান খান-ক্যাটরিনা কাইফ প্রেমের অধ্যায়ের আনুষ্ঠানিক পরিসমাপ্তি ঘটেছে। এ ছাড়া ‘ইয়ে জাওয়ানি হ্যায় দিওয়ানি’ ছবির সাফল্য উদযাপন অনুষ্ঠানে সাবেক প্রেমিকা দীপিকা পাড়ুকোনের সঙ্গে রণবীরের ঘনিষ্ঠতার খবর যে মিথ্যা, সেটাও প্রমাণিত হয়েছে। অবশ্য চুপিসারে কোনো প্রেমিকযুগলের একান্ত মুহূর্তের ছবি তোলার বিষয়টি সমর্থন করেননি ক্যাটরিনা।চলতি মাসের শুরুর দিকে ম্যাকাওতে আইফা অনুষ্ঠানে যোগ দেওয়ার কথা বলে ক্যাটরিনা চলে যান স্পেনে। সেখানে আগে থেকেই তাঁর জন্য অপেক্ষা করছিলেন রণবীর। স্পেনের ইবিজা সমুদ্রসৈকতে অবকাশযাপনের সময় গোপনে তাঁদের একান্ত মুহূর্তগুলো ক্যামেরাবন্দী করেন আলোকচিত্রীরা। ‘স্টারডাস্ট’ ম্যাগাজিনের সাম্প্রতিক সংখ্যায় ছবিগুলো প্রকাশিত হয়। ছবিতে বিকিনি পরা অবস্থায় দেখা গেছে ক্যাটকে।
এ প্রসঙ্গে ‘স্টারডাস্ট’ ম্যাগাজিনের সম্পাদক রাম কমল বলেন, ‘নিজেদের প্রেম নিয়ে বহুদিন লুকোচুরি খেলার পর এবার অনেকটা প্রকাশ্যেই মেলামেশা করছেন রণবীর-ক্যাটরিনা। ভালোবাসার কথা সবাইকে জানানোর মধ্যে দোষের কিছু নেই। আমাদের প্রকাশিত ছবিগুলোতে তাঁদের প্রেমের গভীরতা স্পষ্ট ফুটে উঠেছে।’
রাম কমল আরও বলেন, ‘ইদানীং ঘন ঘন অভিসারে মেতে উঠছেন রণবীর-ক্যাটরিনা। এমনকি ‘‘শিপ অব থিসিয়াস’’ ছবির উদ্বোধনী প্রদর্শনীর দিন সবার সামনেই গান গেয়ে ক্যাটরিনাকে জন্মদিনের শুভেচ্ছা জানিয়েছেন রণবীর। এসব ঘটনা থেকে স্পষ্ট বোঝা যায়, তাঁরা চুটিয়ে প্রেম করছেন এবং নিজেদের প্রেমের কথা সবাইকে জানাতে চান।’       
এই মুহূর্তে ‘বোম্বে ভেলভেট’ ছবির শুটিংয়ের কাজে শ্রীলঙ্কায় আছেন রণবীর। ছবিতে তাঁর সহ-অভিনেত্রী আনুশকা শর্মা। শ্রীলঙ্কায় রণবীরকে সঙ্গ দিচ্ছেন ক্যাটরিনাও। আনুশকার সঙ্গে প্রেমের দৃশ্যে অভিনয়ের ফাঁকে ক্যাটরিনার সঙ্গে চুটিয়ে প্রেম করছেন রণবীর। সব মিলিয়ে শ্রীলঙ্কায় দারুণ এক রোমান্টিক সফরই করছেন ‘চকোলেট বয়’ রণবীর।
