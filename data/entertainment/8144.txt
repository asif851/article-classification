
নিজের সুর করা ও লেখা জনপ্রিয় বেশ কিছু গানের রিংটোন তৈরি করেছেন বরেণ্য সুর ও সংগীত পরিচালক এবং গীতিকার আহমেদ ইমতিয়াজ বুলবুল। ইতিমধ্যেই প্রথম ধাপে ৬৫টি জনপ্রিয় গানের রিংটোন তৈরির কাজ করেছেন তিনি।এ ধরনের উদ্যোগ নেওয়ার কারণ জানতে চাইলে আহমেদ ইমতিয়াজ বলেন, ‘আমি অনেক দিন ধরেই চেষ্টা করছিলাম আমার খুব শ্রোতাপ্রিয় গানগুলো নতুন করে করতে। কিন্তু সে ক্ষেত্রে গানগুলো গেয়েছেন যে শিল্পী, তাঁদের স্বাক্ষর লাগে। তবেই এটা কপিরাইটের আওতায় আনা যায়। কিন্তু অনেক চেষ্টা করেও সবার স্বাক্ষর পাইনি। অথচ গানগুলো আমার অনুমতি ছাড়াই বিভিন্ন মাধ্যমে ব্যবহৃত হচ্ছে। আমি আমার অংশের রয়্যালটিও পাচ্ছি না।’ তিনি আরও বলেন, ‘যেহেতু সুরটা আমার, তাই কণ্ঠ ছাড়া যন্ত্র দিয়ে রিংটোন বানালে তার অধিকার আমার। তাই এই উদ্যোগ নেওয়া।’রিংটোনগুলো নিয়ে আহমেদ ইমতিয়াজ বুলবুল বলেন, এরই মধ্যে গানের রিংটোনগুলো একটি প্রতিষ্ঠানকে দিয়েছেন তিনি। শিগগিরই প্রচারাভিযানের মধ্য দিয়ে এগুলোর প্রকাশ করা হবে। সুরকার প্রতিটি গানের রিংটোনের চার-পাঁচটি করে সংস্করণ করেছেন। এর মধ্যে বাঁশি, বেহালা, পিয়ানো, সেক্সোফোন, হুইসেল টোন ব্যবহার করা হয়েছে।নতুন সংগীতায়োজনে রিংটোন আকারে তৈরি জনপ্রিয় গানগুলোর মধ্যে রয়েছে ‘আমার সারা দেহ খেয়ো গো মাটি’, ‘আমার বুকের মধ্যেখানে’, ‘আমার বাবার মুখে প্রথম যেদিন’, ‘আমার গরুর গাড়িতে’, ‘অনন্ত প্রেম’, ‘আম্মাজান’, ‘পড়ে না চোখের পলক’ ইত্যাদি।
