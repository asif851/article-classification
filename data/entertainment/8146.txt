
দেশের জনপ্রিয় নারী শিল্পীদের নিয়ে একটি মিশ্র অ্যালবাম করছেন ডিজে রাহাত। ‘ডিজে রাহাত উইথ স্টারস’ নামের এই অ্যালবামে এর আগে গান গেয়েছেন কানিজ সুবর্ণা ও রমা। এবার গাইলেন কনা।সম্প্রতি গানটির রেকর্ডিং হয়েছে। আর গানটি করা হয়েছে কনার নামকে ঘিরেই। ‘চাঁদের কনা’ শিরোনামের গানটির কথা লিখেছেন রবিউল ইসলাম। সুর করেছেন মীর মাসুম। শিগগিরই গানটির মিউজিক ভিডিও তৈরি হবে।কনা বলেন, ‘ডিজে রাহাতের কাজ আমার খুব পছন্দ। আমার জন্য দারুণ একটি গান তৈরি করেছেন তিনি। গানটির কথা, সুর, সংগীত সবই পছন্দ হয়েছে। আশা করি শ্রোতাদেরও ভালো লাগবে।’ডিজে রাহাত বলেন, ‘কনার গায়কী সব সময়ই চমৎকার। রিদমিক ধাঁচের ওপর করা এই গানে কনা তার প্রমাণ রেখেছে। গানটি নিয়ে আমি বেশ আশাবাদী।’আসছে পহেলা বৈশাখে প্রকাশ করা হবে ‘ডিজে রাহাত উইথ স্টারস’। এতে আরও কয়েকজন জনপ্রিয় গায়িকার কণ্ঠ দেওয়ার কথা রয়েছে।
