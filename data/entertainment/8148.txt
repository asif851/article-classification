
অভিনেতা জয় এবার আসছেন পরিচালক হিসেবে। তার পরিচালিত প্রথম ছবি ‘প্রার্থনা’ মুক্তি পেতে যাচ্ছে আগামী শুক্রবার। ইমপ্রেস টেলিফিল্মের ব্যানারে নির্মিত এ ছবিতে অভিনয় করেছেন তৌকীর আহমেদ, নওশীন নাহরিন মৌ, মৌসুমী নাগ, ডাঃ এজাজ এবং শাহরিয়ার নাজিম জয়। ছবির প্রধান দুটি শিশু চরিত্রে অভিনয় করেছে শিশুশিল্পী জারা ও প্রমিয়া।ছবি সম্পর্কে জয় বলেন, বর্তমান সমাজে বাবা মায়ের অবহেলার কারণে সন্তানেরা যে বিপথগামী হয়ে যায়, তারই একটি চিত্র এ ছবির গল্পে উঠে এসেছে। শিশুদের স্বাভাবিক জীবনযাপনে বাবা মায়ের পারস্পরিক দ্বন্দ্ব তাদের ওপর প্রভাব ফেলে।রাজধানীর বসুন্ধরা স্টার সিনেপ্লেক্সসহ আরও কয়েকটি প্রেক্ষাগৃহে ছবিটি শুক্রবার মুক্তি পাচ্ছে। জয় আরও জানান, আসন্ন ঈদে ছবিটির ওয়ার্ল্ড প্রিমিয়ারও হবে। চ্যানেল আইতে ঈদের দিন দুপুর ২টা ৩০ মিনিটে ছবিটি দেখা যাবে।
