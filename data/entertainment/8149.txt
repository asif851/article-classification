
মৌসুম অনেক আগেই শেষ হয়েছে। কিন্তু তারপরও দেশের বিভিন্ন জেলায় মঞ্চস্থ হয়েছে যাত্রাপালা। আর কদিন পরই শুরু হচ্ছে বৃষ্টির মৌসুম। এবার শেষ করতে হবে এই বর্ধিত মঞ্চায়ন। হ্যাঁ, এরই মধ্যে যাত্রার প্যান্ডেল খোলা শুরু হয়ে গেছে। আজ বৃহস্পতিবার রাতে এ মৌসুমে নিজেদের শেষ পালা মঞ্চায়ন করবে প্রথম শ্রেণির পেশাদার যাত্রাদল চৈতালী অপেরা। এবার ১৫৮ রাত বিভিন্ন যাত্রাপালার প্রদর্শনী করেছে দলটি। এরপরই আছে ভোলানাথ অপেরা আর আনন্দ অপেরা। এই দল দুটি যথাক্রমে ১৩০ ও ১২২ রাত বিভিন্ন যাত্রাপালার প্রদর্শনী করেছে। আনন্দ অপেরার প্রিয় পালা হলো মানবী দেবী আর ভোলানাথ অপেরার জেল থেকে বলছি। এই দুটি দলের কর্তৃপক্ষের কাছ থেকে জানা গেছে, তারা আরও কিছুদিন প্রদর্শনী অব্যাহত রাখবে।চৈতালীর সংগঠক স্বপন পান্ডে জানান, আজ রাজশাহী শহরের পুরোনো বাসস্ট্যান্ডে দলটি এ মৌসুমের শেষ পালার প্রদর্শনী করবে। আজকের পালা নবাব সিরাজউদ্দৌলা। এই দল এবার সবচেয়ে বেশি প্রদর্শনী করেছে নবাব সিরাজউদ্দৌলা, জীবন এক জংশন ও দেবী সুলতানা পালা।জানা গেছে, বেশির ভাগ যাত্রাদল এরই মধ্যে শিল্পী ও কলাকুশলীদের জন্য ছুটি ঘোষণা করেছে।হরতাল, অবরোধ আর এসএসসি পরীক্ষার কারণে এবারের মৌসুমে যাত্রাদলগুলো তেমন সুবিধা করতে পারেনি। পুরো মৌসুম কেটেছে অনিশ্চয়তার মধ্য দিয়ে। এ কারণে মৌসুম শেষ হলেও দেশের অধিকাংশ এলাকায়ই যাত্রাপালার প্রদর্শনী অব্যাহত রাখা হয়।
