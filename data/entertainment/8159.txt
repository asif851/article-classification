
সংগীতশিল্পী বালাম আজ দিবাগত রাত ১২টা এক মিনিটে আরটিভির ‘লেট নাইট কফি’ অনুষ্ঠানে অতিথি হয়ে আসবেন। সাম্প্রতিক কাজ ও ব্যক্তিগত বিভিন্ন বিষয় নিয়ে কথা বলেছেন বর্তমান সময়ের জনপ্রিয় এই গায়ক ও সংগীত পরিচালক।‘লেট নাইট কফি’...ভিন্ন রকম একটি অনুষ্ঠান। খুব ভালো লাগছে আমন্ত্রিত হতে পেরে।বালাম সম্পর্কে অজানা কোনো ঘটনা...অনেক আছে। একটা ঘটনা বলি। যখন কলেজে পড়ি আমার প্রিয় এক বন্ধু পালিয়ে বিয়ে করল। এরপর বন্ধুর সেই প্রেমিকার বাবা আমাদের সব বন্ধুর নামে অপহরণ এবং নারী নির্যাতনের মামলা দিলেন। তখন আমরা পুরো এক মাস ঢাকার বাইরে পালিয়ে বেড়িয়েছি। তখন ধরা পড়লে জেল খাটার সম্ভাবনা ছিল। অবশ্য বিষয়টা পরে মিটমাট হয়েছিল। এখন আমার ওই বন্ধু অনেক সুখেই সংসার করছে।অন্য রকম বালাম...আমি নিজের হাতে বিভিন্ন জিনিস বানাতে পছন্দ করি। একসময় মাটি দিয়ে গাড়ি, বাসা, গিটার বানিয়েছি। মোম দিয়ে একটি পেনসিল হিল তৈরি করেছিলাম। আর অল্প কিছুদিন আগে টিন দিয়ে ক্যামেরার ম্যাট বক্স তৈরি করলাম।
মিউজিক ভিডিও নির্মাতা বালাম...
অনেকটা শখের বশেই মিউজিক ভিডিও নির্মাণ শুরু করেছিলাম। তবে কাজটা অনেক উপভোগ করছি। আমার ‘ভুবন’ অ্যালবামের ‘ও আকাশ’ গানটির মিউজিক ভিডিও খুব শিগগির বিভিন্ন টিভি চ্যানেল প্রচারিত হবে। এ ছাড়া কিছুদিন পরেই জুলির ‘বলো না’ গানটির মিউজিক ভিডিও নির্মাণ করব।
নির্মাণকাজ কি শিখেছেন?
প্রাতিষ্ঠানিক কোনো শিক্ষা আমার নেই। তবে আমি নিজ উদ্যোগে নির্মাণকাজ শেখার জন্য বিভিন্ন ওয়েবসাইট থেকে অনেক পড়াশোনা করেছি।
বর্তমান ব্যস্ততা...
বিভিন্ন লাইভ কনসার্টে গান করছি। সম্প্রতি একটি মিশ্র অ্যালবামের পাঁচটি গানের সুর করলাম। এ ছাড়া আবার চলচ্চিত্রে প্লে ব্যাকের কথা ভাবছি। 
সংগীতশিল্পী না কি সংগীত পরিচালক, কোন পরিচয়ে বেশি স্বাচ্ছন্দ্য বোধ করেন?
সংগীত পরিচালক পরিচয়টা বেশি ভালো লাগে।
প্রথম বাজানো যন্ত্র...
গিটার। ক্লাস সিক্সে উঠে প্রথম আমি গিটার বাজাই।
ভবিষ্যতে বালাম...
ভবিষ্যতে আমি চলচ্চিত্র নির্মাণ করতে চাই। এখন হয়তো এটা হাস্যকর শোনাবে, কিন্তু চলচ্চিত্র নির্মাণ করার ব্যাপারে আমার আগ্রহ আছে। আমি চলচ্চিত্র নির্মাণের পরিকল্পনাও করছি। আর গান ও সুর করার পাশাপাশি ফ্রিল্যান্স মিউজিক ভিডিও নির্মাণ চালিয়ে যাব। 
 
 
