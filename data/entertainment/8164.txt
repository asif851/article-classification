
তিন তারকাকে ওপেন চ্যালেঞ্জ করেছেন বলিউড অভিনেতা অনিল কাপুর। যাঁদের তিনি চ্যালেঞ্জ করেছেন তাঁরাও বলিউডের নায়ক। তা-ও আবার নতুন প্রজন্মের। হঠাৎ কী কারণে তিন নায়ককে তিনি চ্যালেঞ্জ করতে গেলেন? রাগ করেছেন নাকি? না, বিষয়টা তেমন সিরিয়াস নয়, মজার ছলেই অনিল এই চ্যালেঞ্জের কথা বলেছেন।বৃহস্পতিবার টুইটার অ্যাকাউন্টে নিজের একটি ৯০ দশকের ছবি প্রকাশ করেছেন অনিল কাপুর। ৬০ বছর বয়সী এই অভিনেতা সেই পোস্টে এই প্রজন্মের তিন নায়ককে ট্যাগ করেছেন। তাঁরা হলেন রণবীর সিং, বরুণ ধাওয়ান ও অনিলের নিজের ভাতিজা অর্জুন কাপুর। ক্যাপশনে অনিল তিন তারকাকে উদ্দেশ করে লিখেছেন, ‘তোমাদের বহু আগে আমি প্রচলিত ফ্যাশন ধারা ভেঙে দেখিয়েছি। আমি তোমাদের চ্যালেঞ্জ করলাম। পারলে এমন ফ্যাশন করে দেখাও। কি, রাজি আছ?’ ছবিতে অনিলকে দেখা যাচ্ছে, কমলা রঙের হাতাকাটা গেঞ্জি ও হাফ প্যান্টে। তাঁর মাথায় একটি কাউ বয় হ্যাট। সব মিলিয়ে অদ্ভুত ফ্যাশন বটে। এটা চ্যালেঞ্জ করা রণবীর, বরুণ আর অর্জুনের পক্ষে বেশ কঠিন হবে, এই বিষয়ে কোনো সন্দেহ নেই। ইন্ডিয়ান এক্সপ্রেস।
