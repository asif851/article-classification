
নাটক তো করাই হয়। কিন্তু সিনেমা? এবারই প্রথম! আফরান নিশো সম্ভবত এবারই কোনো ‘ছবি’তে অভিনয় করলেন। তবে নিশোভক্তরা নড়েচড়ে বসার আগে আসল ঘটনা শুনুন। তিনি যে ছবিতে অভিনয় করছেন সেটিও আসলে নাটকই। যার গল্পটা একজন সিনেমার নায়কের জীবন নিয়ে। ছবি নামের এই নাটকে সিনেমার নায়কের চরিত্রে অভিনয় করেছেন আফরান নিশো। নাটকটি রচনা ও পরিচালনা করেছেন কাজল আরেফিন। পরিচালক জানালেন, নাটকে তাঁর চরিত্রটির নাম রাজ। রাজ একজন থিয়েটারকর্মী। তার স্বপ্ন একদিন নামকরা নায়ক হবে। স্বপ্ন বাস্তবায়ন করতে পাশে এসে দাঁড়ায় ভালোবাসার মানুষ। একসময় ঠিকই স্বপ্ন ধরা দেয় তার। নামী তারকা বনে যায় রাজ। কিন্তু এই তারকা খ্যাতিই তার জীবনে হিতে বিপরীত হয়ে আসে। এভাবেই এগিয়ে যায় নাটকের গল্প।নাটকে সিনেমার নায়কের চরিত্রে অভিনয় প্রসঙ্গে নিশো বললেন, ‘চলচ্চিত্রে সবারই অভিনয়ের আগ্রহ থাকে। আমারও আছে। তবে মানুষ মনে রাখবে, এমন চরিত্রে অভিনয় করতে চাই। আর এই নাটকের গল্পটি আমার কাছে ভালো লেগেছে। তারকা হওয়ার আগে ও পরের জীবনটা দেখানো হয়েছে এতে।’পরিচালক জানালেন, নাটকটির দৃশ্য ধারণ করা হয়েছে ঢাকার উত্তরা, পূর্বাচল, ধানমন্ডি ইত্যাদি এলাকায়। নাটকটি প্রচার হওয়ার কথা পয়লা বৈশাখ।
