
দেশের চলচ্চিত্রের সমসাময়িক দুই অভিনেত্রী মৌসুমি আর শাবনূর। তাঁরা কী পরস্পরের প্রতিদ্বন্দ্বী? দুজন দুজনকে খুব কাছ থেকেই দেখেছেন, জেনেছেনও। ‘দুই বধূ এক স্বামী’, ‘মোল্লাবাড়ির বউ’ ও ‘বেয়ান সাব’ ছবির পর আবারও ‘কিছু আশা কিছু ভালোবাসা’ দিয়ে একসঙ্গে কাজ করছেন তাঁরা। কিন্তু প্রতিদ্বন্দ্বিতার চেয়ে তাঁদের দুজনের সম্পর্ক উষ্ণ আর বন্ধুত্বপূর্ণ। শাবনূরকে নিয়ে খোলামেলা এমন কথাই জানিয়েছেন মৌসুমি।সু-অভিনয়ের কারণেই দর্শকপ্রিয়তা পেয়েছেন মৌসুমী ও শাবনূর। এককভাবে অসংখ্য ছবিতে অভিনয় করেছেন তাঁরা। তবে কখনো কখনো একই সময়ে ছবি মুক্তি পাওয়ায় অন্যরকম এক প্রতিযোগিতারও মুখোমুখি হয়েছেন এ দুজন। বাংলা চলচ্চিত্রের এই দুই জনপ্রিয় অভিনেত্রী হাতেগোনা হলেও একসঙ্গে বেশ কয়েকটি ছবিতে অভিনয়ও করেছেন। অভিনয়ের ক্ষেত্রে প্রতিযোগিতা থাকলেও শুটিং পরবর্তী সময়টা বেশ আনন্দেই কাটান তাঁরা। আর এ কারণে কাজও বেশ উপভোগ করেন। অভিনয়ের বাইরে তাঁরা দুজন কেউ কারও প্রতিদ্বন্দ্বী নন। বরং ছবিতে একসঙ্গে অভিনয় করতে অনেক স্বাচ্ছন্দ্য বোধ করেন বলে জানিয়েছেন বাংলা চলচ্চিত্রের প্রিয়দর্শিনী নায়িকা মৌসুমী।প্রথম আলো ডটকমকে মৌসুমি বলেন, ‘ছবিতে শাবনূরের সঙ্গে কাজ করতে বেশ স্বাচ্ছন্দ্যবোধ করি। মৌসুমী আরও বলেন, ‘আমাদের একসঙ্গে খুব একটা ছবিতে অভিনয় করা হয়নি। কিছু আশা কিছু ভালোবাসা ছবিতে অনেক বছর পর একসঙ্গে অভিনয় করলাম। যখনই আমরা একসঙ্গে ছবিতে অভিনয় করি আমাদের মধ্যে অন্যরকম একটা ভালো লাগা কাজ করে। এর মধ্যে থাকে, অনেকদিন পর একসাথে হওয়ার আনন্দ।’
‘কিছু আশা কিছু ভালোবাসা’ ছবিটি প্রসঙ্গে মৌসুমী বলেন, ছবিটির শুটিং করছি খুব বেশি দেরি হচ্ছে না। একটানা আমরা ছবিটির শুটিং শেষ করেছি। ছবিটি মুক্তি পাচ্ছে শুনে খুব ভালো লাগছে। আমার বিশ্বাস আমাদের দর্শকরাও ছবিটি পছন্দ করবে।
‘কিছু আশা কিছু ভালোবাসা’ ছবিতে মৌসুমী-শাবনূর এবং ফেরদৌস ছাড়াও অভিনয় করেছেন এক জোড়া নতুন মুখ। এরা হলেন আবীর ও হ্যাপি। নতুন জুটি প্রসঙ্গে মৌসুমী বলেন, এক সময় সবাই নতুন থাকে। তবে কিছু আশা কিছু ভালোবাসা ছবিতে এই দুই নবাগত বেশ ভালো অভিনয় করেছে। দর্শক এদের অভিনয়েও মুগ্ধ হবেন বলে আমার বিশ্বাস।’
শাবনূর ও মৌসুমী অভিনীত ছবি সর্বশেষ মুক্তি পেয়েছিল বছর ছয়েক আগে। আবুল কালাম আজাদ পরিচালিত ছবিটির নাম ‘বেয়ান সাব’। ছয় বছর পর আবারও তাঁরা একসঙ্গে অভিনয় করেছেন।
‘কিছু আশা কিছু ভালোবাসা’ ছবিটির পরিচালক মোস্তাফিজুর রহমান মানিক।
