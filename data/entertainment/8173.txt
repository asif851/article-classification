
‘এক নির্ঝরের গান’ আয়োজনে গান গাওয়ার ব্যাপারে আগ্রহ প্রকাশ করেছেন বরেণ্য সংগীতশিল্পী হৈমন্তী শুক্লা। গানে গানে বাংলাদেশ আর ভারতের পশ্চিমবঙ্গের তরুণদের মাঝে বন্ধুত্ব তৈরির এই উদ্যোগকে স্বাগত জানিয়েছেন তিনি।হৈমন্তী শুক্লা কলকাতা থেকে মুঠোফোনে শুভেচ্ছা জানিয়েছেন এনামুল করিম নির্ঝরকে। আজ মঙ্গলবার সকালে কলকাতা থেকে বিষয়টি জানিয়েছেন অনিন্দিতা কাজী।ঢাকায় ‘এক নির্ঝরের গান’ অ্যালবামটি প্রকাশ করেছে গানশালা। এই প্রতিষ্ঠানের হয়ে কলকাতায় অ্যালবামটির কাজ দেখাশোনা করছেন অনিন্দিতা কাজী।‘এক নির্ঝরের গান’ আয়োজনের প্রথম অ্যালবামটি বেরিয়েছে গত বছরের ১২ জুন। ১০১টি গান আছে এই অ্যালবামে। স্থপতি ও নির্মাতা এনামুল করিম নির্ঝরের লেখা ও সুর করা গানের সংগীতায়োজন করেছেন ১৩ জন তরুণ সংগীতায়োজক। গান গেয়েছেন ৪১ জন শিল্পী। তাঁরা সবাই বাংলাদেশের শিল্পী। এই ১০১টি গানের মধ্য থেকে ৩২টি নির্বাচিত গানের সংকলন কলকাতায় প্রকাশ করছে সারেগামা। ২৭ ফেব্রুয়ারি সন্ধ্যায় কলকাতায় ইন্ডিয়ান কাউন্সিল ফর কালচারাল রিলেশনস (আইসিসিআর) মিলনায়তনে অ্যালবামটির প্রকাশনা অনুষ্ঠান আয়োজন করা হয়েছে। অনিন্দিতা কাজী জানিয়েছেন, কলকাতায় আইসিসিআর মিলনায়তনে ‘এক নির্ঝরের গান’ অ্যালবামের প্রকাশনা অনুষ্ঠানে গান করবেন ঢাকার লিমন, মুন ও সভ্যতা আর কলকাতার কিঞ্জল, অঙ্কন, সুদীপ্ত, জয়, প্রিয়ংবদা ও সোমদত্তা। এই অনুষ্ঠানে অতিথি থাকবেন হৈমন্তী শুক্লা। থাকবেন আরও অনেকে।অনুষ্ঠানটি আয়োজন করেছে গানশালা কলকাতা। পরদিন ২৮ ফেব্রুয়ারি সকালে গানশালা কলকাতার আরেকটি অনুষ্ঠানে গান করবেন ঢাকার লিমন, মুন ও সভ্যতা। এখানে সূত্রধর থাকবেন এনামুল করিম নির্ঝর।কলকাতায় শুরু হয়েছে এনামুল করিম নির্ঝরের লেখা ও সুর করা ‘এক নির্ঝরের গান’ আয়োজনের দ্বিতীয় অ্যালবামের কাজ। এই অ্যালবামের গানে কণ্ঠ দিচ্ছেন দুই বাংলার এ প্রজন্মের শিল্পীরা। ৮ থেকে ১০ ফেব্রুয়ারি কলকাতার ভায়োলিনা স্টুডিওতে ১১টি গানে কণ্ঠ দিয়েছেন কলকাতার শিল্পী কিঞ্জল, অঙ্কন, সুদীপ্ত, জয়, প্রিয়ংবদা ও সোমদত্তা। শিগগিরই কণ্ঠ দেবেন হৈমন্তী শুক্লা।
