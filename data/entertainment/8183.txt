
 
ভালোবাসা দিবস সামনে রেখে ইউনিলিভার বাংলাদেশের অন্যতম ব্র্যান্ড ‘ক্লোজআপ’ আয়োজন করেছে ‘কাছে আসার সাহসী গল্প’ প্রতিযোগিতা। অসংখ্য গল্পের মধ্য থেকে নির্বাচন করা হয়েছে সেরা তিনটি গল্প। এই গল্পগুলো নিয়ে তৈরি হয়েছে ভালোবাসা দিবসের তিনটি নাটক।তিনটি গল্পের একটি হলো শাকিল আহমেদের লেখা ‘পেন্সিলে আঁকা ভালোবাসা’। কী হয় যখন বিশ্ববিদ্যালয়পড়ুয়া দুজন মানুষের অনুভূতিগুলো হয়ে যায় একই রকম? তরী আর হিমাদ্রের কাছে আসার সাহসী গল্প পারবে জয় করে নিতে সব বাধা? জানতে হলে দেখতে হবে রুবায়েত মাহমুদের পরিচালনায়, শখ ও নিলয় অভিনীত নাটক পেন্সিলে আঁকা ভালোবাসা।শিহাব আর-রাশাদের লেখা গল্প থেকে নির্মিত হয়েছে নাটক শত ডানার প্রজাপতি। চট করে খেপে যাওয়া সুকন্যা একসময় বুঝতে পারে, অসীম ধৈর্যের সঙ্গে মামনুন তার সব খারাপ ব্যবহার কেন সহ্য করে। কারণ, সে তাকে পাগলের মতো ভালোবাসে। কিন্তু ততক্ষণে ওদের সামনে চলে আসে অনেক বাধা। তারা কি এই বাধা পেরিয়ে পারবে কাছে আসতে? জানতে হলে দেখতে হবে জোভান ও সাবিলা নূর অভিনীত, মাবরুর রশীদ বান্নাহ নির্মিত নাটক শত ডানার প্রজাপতি।তিনটি গল্পের শেষটি হলো আফসানা কাশেমের লেখা ‘হাতটা দাও না বাড়িয়ে’। সবাই অনীষাকে মনে করে পাগলাটে। কিন্তু তার ভেতরের কষ্টগুলো কেউ বোঝে না, বুঝতে পারে না তাকেও। এমন সময় তার জীবনে আসে ছোট্ট জোহান, যার মুখ চেয়ে কষ্ট ভোলে সে, পুরোদস্তুর মা হয়ে বাচ্চাকে সামলায়। কিন্তু অনীষাকে সারা জীবন সামলে রাখবে কে? কেউ কি আসবে তার জীবনে? জানতে হলে দেখতে হবে তাহসান, মেহ্জাবীন ও জন অভিনীত, শাফায়েত মনসুর রানা পরিচালিত নাটক হাতটা দাও না বাড়িয়ে।ভালোবাসা দিবসে তিনটি নাটকই পরপর প্রচারিত হবে রাত পৌনে নয়টায় বাংলাভিশনে।
