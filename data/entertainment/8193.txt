
ইন্টারন্যাশনাল ইন্ডিয়ান ফিল্ম অ্যাকাডেমি পুরস্কার অনুষ্ঠানের ১৪তম আসরে অংশ নেওয়ার জন্য ম্যাকাওয়ের উদ্দেশে যাত্রা করেছিলেন ক্যাটরিনা কাইফ। কিন্তু সেখানে তাঁকে পাওয়া যায়নি। হঠাত্ লাপাত্তা হয়ে যাওয়ায় তাঁকে নিয়ে ধূম্রজালের সৃষ্টি হয়। অবশেষে তাঁর হদিস মিলেছে। স্পেনে রণবীর কাপুরের সঙ্গে ছিলেন অভিসারিণী ক্যাট। সম্প্রতি সেখান থেকে একসঙ্গে ফিরেও এসেছেন তাঁরা। স্পেন অভিসারের খবর গোপন রাখার সব রকম চেষ্টাই করেছেন রণবীর-ক্যাটরিনা। কিন্তু শেষ পর্যন্ত তা রাখতে পারেননি তাঁরা। স্পেনে থাকার সময় ফরাসি সংগীতশিল্পী ডেভিড গুয়েটার কনসার্টে গিয়েছিলেন এ জুটি। সেখানে তাঁদের ক্যামেরাবন্দী করেন এক ভক্ত। পরে সে ছবি তিনি ছড়িয়ে দেন অনলাইনে। ওই ছবিসহ খবরও প্রকাশিত হয় মুম্বাইয়ের একটি পত্রিকায়। এভাবে বিষয়টি জানাজানি হওয়ার পর রণবীর-ক্যাটরিনার ফিরে আসার অপেক্ষায় মুম্বাই বিমানবন্দরে ওত পেতে থাকেন আলোকচিত্রীরা। বহুল আলোচিত এ তারকা জুটি বিমানবন্দরে পা রাখামাত্র তাঁদের ক্যামেরাবন্দী করা হয়। এ অবস্থায় দ্রুত যে যাঁর পথে বিমানবন্দর ত্যাগ করেন রণবীর ও ক্যাটরিনা।    
এ প্রসঙ্গে ঘনিষ্ঠ সূত্রের বরাতে ‘মিড-ডে’ জানিয়েছে, আর মাত্র দুই দিন পর ১৬ জুলাই ক্যাটরিনার জন্মদিন। এবারের জন্মদিন তিনি কীভাবে উদযাপন করবেন, তার খোঁজ করতে গিয়ে থলের বিড়াল বেরিয়ে এসেছে। ভারতীয় গণমাধ্যমের চোখ ফাঁকি দিয়ে তিনি সুদূর স্পেনে গিয়েছিলেন। সেখানে রণবীর কাপুরের সঙ্গে অবকাশ যাপন করেছেন তিনি। 
 
সূত্রটি আরও জানিয়েছে, কয়েক দিন আগে স্পেনের ইবিজা সৈকতঘেঁষা একটি হোটেলে মধ্যাহ্নভোজ সারতেও দেখা গেছে এ তারকা জুটিকে। ভক্তরা তাঁদের সঙ্গে ছবি তুলতে চাইলে রাজি হননি তাঁরা। এ ছাড়া, ৭ জুলাই ইবিজা সৈকতে পার্টিতে মেতেছিলেন রণবীর-ক্যাটরিনা। দুই দিন পর আবার একই জায়গায় একসঙ্গে দেখা যায় তাঁদের।
 
ম্যাকাওয়ে অনুষ্ঠিত আইফা অনুষ্ঠানের পর্দা নেমেছে ৬ জুলাই। সেদিনের মঞ্চ পরিবেশনায় অংশ নেওয়ার কথা ছিল ক্যাটের। কিন্তু অনুষ্ঠানস্থলে তাঁকে না পাওয়ায় শেষ পর্যন্ত তা বাতিল করতে বাধ্য হন আয়োজকেরা। ম্যাকাও যাওয়ার সময় মুম্বাই বিমানবন্দরে ক্যামেরাবন্দীও হয়েছিলেন ক্যাটরিনা। তাঁর মুখপাত্র জানিয়েছিলেন, ম্যাকাও যাচ্ছেন ক্যাটরিনা।
 
এদিকে ঘনিষ্ঠ একটি সূত্র জানিয়েছে, রণবীরের বন্ধু ও নির্মাতা অয়ন মুখার্জি ইস্তাম্বুল, স্পেন ও যুক্তরাষ্ট্র ভ্রমণের জন্য আগেই ভারত ছেড়েছিলেন। তাঁর সঙ্গে যোগ দেওয়ার কথা ছিল রণবীর ও ক্যাটরিনার। কিন্তু ক্যাট হঠাত্ জ্বরে আক্রান্ত হওয়ায় সেটা সম্ভব হয়নি। পরে অয়নের সঙ্গে যোগ দেন রণবীর। সুস্থ হওয়ার পর ক্যাটও তাঁদের সঙ্গে যোগ দেন। স্পেনে দারুণ সময় কাটিয়েছেন তাঁরা। 
