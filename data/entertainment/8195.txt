
বিলম্বের বিড়ম্বনায় পড়েছে শাকিব খান ও তিশার প্রথম চলচ্চিত্র ‘প্রেম করে আমি মরব’। কথা ছিল, চলতি বছরের জানুয়ারি মাসে হবে ছবিটির মহরত আর ফেব্রুয়ারিতে শুরু হবে শুটিং। জানুয়ারি ও ফেব্রুয়ারি পার হয়ে গেলেও এখন পর্যন্ত ছবিটির মহরত কিংবা শুটিং কোনোটিই হয়নি।এর পেছনের কারণ সম্পর্কে পরিচালক সাফিউদ্দিন বলেছেন, ‘গত কয়েক মাসে আমি নতুন কয়েকটি ছবির কাজ নিয়ে ভীষণ ব্যস্ত হয়ে পড়ি। সে কারণে ‘‘প্রেম করে আমি মরব’’ ছবিটি নিয়ে ভাবতে পারিনি। এখন আমি কক্সবাজারে ‘‘হানিমুন’’ ছবির কাজ নিয়ে ব্যস্ত আছি। ৮ মার্চ ঢাকায় ফিরেই শাকিব ও তিশার ছবির শুটিং নিয়ে ইউনিটের সবার সঙ্গে বসব। তারপর চূড়ান্ত সিদ্ধান্ত নিতে পারব, কবে নাগাদ শুটিং শুরু করতে পারব।’তিশা প্রসঙ্গে ছবির পরিচালক সাফিউদ্দিন বলেন, ‘ব্যতিক্রমধর্মী প্রেমের গল্প নিয়ে ছবিটি নির্মিত হচ্ছে। ছবির গল্প অনেক সুন্দর। গতানুগতিক বাণিজ্যিক ছবির কাউকে এই ছবির নায়িকা হিসেবে চাচ্ছিলাম না আমি। অনেক ভাবনাচিন্তার পর তিশাকে যোগ্য মনে হয়েছে। আমার বিশ্বাস, শাকিব-তিশা জুটিকে দর্শকেরা ভালোভাবেই গ্রহণ করবেন।’
তিশা অভিনীত প্রথম চলচ্চিত্রের নাম ‘থার্ড পারসন সিংগুলার নাম্বার’। এ ছবিতে তিনি অভিনয় করেছেন মোশাররফ করিম ও তপুর সঙ্গে। আর ‘টেলিভিশন’ ছবিতে তিশার সহ-অভিনেতা ছিলেন মোশাররফ করিম ও চঞ্চল চৌধুরী। এ ছাড়া অতিথিশিল্পী ছিলেন তারেক মাসুদের ‘রানওয়ে’ ছবিতে। এবারই প্রথম শাকিব খানের সঙ্গে পুরোদস্তুর বাণিজ্যিক ছবিতে তিশা অভিনয় করতে যাচ্ছেন। গত বছরের ২৩ ডিসেম্বর ছবিটির প্রযোজনা প্রতিষ্ঠান ফ্রেন্ডস মুভিজ ইন্টারন্যাশনালের সঙ্গে চুক্তি সই করেন শাকিব খান ও তিশা।চুক্তির পর তিশা ‘প্রথম আলো’কে জানিয়েছিলেন, ‘শাকিব খানের সঙ্গে আগে কখনো আলাপ হয়নি। চুক্তির সময় আমরা একসঙ্গে অনেকক্ষণ আড্ডা দিয়েছি। তাঁর বন্ধুত্বসুলভ আচরণ আমার ভালো লেগেছে। আশা করছি আমরা একটি ভালো ছবি দর্শকদের উপহার দিতে পারব। আরেকটি কথা, আমার দর্শক এবার আমাকে একটু অন্যভাবে পাবেন।’শাকিব বলেছিলেন, ‘আমি তিশার সবগুলো ছবিই দেখেছি। সে অনেক ভালো অভিনয় করে। বাণিজ্যিক ছবির সুপারস্টার হওয়ার জন্য একজন অভিনয়শিল্পীর যেসব গুণের দরকার, তার সবই তিশার মধ্যে আছে। তিশা এমনিতে মিষ্টি একটি মেয়ে। বাণিজ্যিক ছবির জন্য শত ভাগ যোগ্য। সে অনেক ভালো নাচে আর অভিনয়ের কথা তো আগেই বলেছি।’‘প্রেম করে আমি মরব’ ছবির সব কটি গান লিখেছেন কবির বকুল। সুর ও সংগীত পরিচালনার দায়িত্বে রয়েছেন শওকত আলী ইমন এবং কৌশিক হোসেন।
