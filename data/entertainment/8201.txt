
জনপ্রিয় সংগীতশিল্পী ইমরান মাহমুদুল আজ বাবাকে হারিয়েছেন। আজ বেলা ১টা ২০ মিনিটে ইমরানের বাবা মোজাম্মেল হক (৬০) মারা যান (ইন্না লিল্লাহি ওয়া ইন্না ইলাইহি রাজিউন)। পারিবারিক সূত্রে জানা গেছে, মোজাম্মেল হক দীর্ঘদিন ধরে হৃদ্‌রোগে ভুগছিলেন। আজ দুপুরে রাজধানীর বেইলি রোডের বাসায় বুকে ব্যথা অনুভব করেন। মনোয়ারা হাসপাতালের একজন চিকিৎসককে বাসায় নিয়ে আসা হয়। এরপর চিকিৎসকের পরামর্শে তাঁকে দ্রুত হাসপাতালে আনার পর ইসিজি করা হয়। জরুরি বিভাগ থেকে জানানো হয়, মোজাম্মেল হক মারা গেছেন।
তিনি স্ত্রী, সন্তান, নাতি-নাতনি ও অসংখ্য গুণগ্রাহী রেখে গেছেন। বাবার আত্মার শান্তি কামনা করে সবার কাছে দোয়া চেয়েছেন ইমরান। তিনি জানিয়েছেন, আজ প্রথম জানাজা হবে কাকরাইলে সার্কিট হাউস মসজিদে। যাত্রাবাড়ীর কোনাপাড়ায় হবে দ্বিতীয় জানাজা। আগামীকাল বুধবার সকালে শরীয়তপুরে পারিবারিক কবরস্থানে তাঁকে দাফন করা হবে।
 
