
সঞ্জয় লীলা বনশালীর সম্প্রতি মুক্তিপ্রাপ্ত ‘বাজিরাও মাস্তানি’ ছবিতে প্রিয়াঙ্কা চোপড়া অভিনয় করেছিলেন বাজিরাওয়ের স্ত্রী ‘কাশিবাঈ’ চরিত্রে। এ ছবির মাধ্যমে প্রিয়াঙ্কা প্রমাণ করেছেন চলচ্চিত্রের জটিল চরিত্রে অভিনয়ের ক্ষেত্রেও তিনি আসলে কতটা দক্ষ। রণবীর সিং, দীপিকা পাডুকোণ ও প্রিয়াঙ্কা চোপড়া অভিনীত এ ছবি ব্যাপক সাড়া ফেলেছে। এদিকে, এরই মধ্যে প্রিয়াঙ্কা চোপড়া প্রস্তুতি নিচ্ছেন তাঁর পরবর্তী ছবির জন্য। কারণ সঞ্জয় লীলা বনশালী প্রিয়াঙ্কা চোপড়াকে আবারও ডেকেছেন তাঁর পরবর্তী ছবিতে অভিনয়ের জন্য।
সঞ্জয়ের পরবর্তী ছবি নির্মিত হবে কবি ও গীতিকার সাহির লুধিয়ানভির জীবনী নিয়ে। এ ছবিতে ‘সাহির’ চরিত্রে অভিনয়ের জন্য ইরফান খানকে চূড়ান্ত করেছেন সঞ্জয়। আর ‘অমৃতা প্রিতম’ চরিত্রে সহ অভিনেত্রী হিসেবে থাকবেন প্রিয়াঙ্কা চোপড়া।সাহিরের চরিত্রটিতে অভিনয় করার জন্য সুশান্ত সিং রাজপুতকে বলা হয়েছিল, কিন্তু তিনি সে প্রস্তাব নাকচ করে দেন। কেন সুশান্ত এতে অভিনয়ে রাজি হননি তা জানা যায়নি। সে কারণ যাই হোক না কেন, প্রিয়াঙ্কা এবং ইরফানের ‘সাত খুন মাফ’ এর এত সময় পর আবারও একসঙ্গে ছবি করার অভিজ্ঞতা কেমন হয় সেটাই এখন দেখার বিষয়।বলিউডের অভিনেত্রী প্রিয়াঙ্কা চোপড়া জন্মগ্রহণ করেন ১৯৮২ সালের ১৮ জুলাই। ২০০০ সালে তিনি ‘মিস ওয়ার্ল্ড’ শিরোপা জেতেন। ২০০২ সালে তামিল ছবির মাধ্যমে তাঁর চলচ্চিত্রে অভিষেক। বলিউডের ছবি হিসেবে তিনি অভিনেতা সানি দেওলের বিপরীতে ‘দ্য হিরো’ ছবির মাধ্যমে আত্মপ্রকাশ করেন।
২০০৪ সালে ‘আন্দাজ’ ছবির জন্য তিনি সেরা নবাগত নায়িকা’ হিসেবে ফিল্মফেয়ার পুরস্কার লাভ করেন। ২০০৮ সালে তিনি ‘ফ্যাশন’ ছবির জন্য ‘সেরা অভিনেত্রী’ হিসেবে জাতীয় পুরস্কার লাভ করেন। এনডিটিভি। জি নিউজ।
