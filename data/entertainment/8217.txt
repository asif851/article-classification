
‘পদ্মাবতী’ ছবিতে অভিনয়ের জন্য বিভিন্ন মহল থেকে একের পর এক হুমকি পাচ্ছেন দীপিকা পাড়ুকোন। কেউ তাঁর শিরশ্ছেদ করার জন্য পুরস্কার ঘোষণা করেছেন, কেউ আবার খোলা ময়দানে তাঁর জিহ্বা কেটে নেওয়ার হুমকি দিচ্ছেন। এ জন্য দীপিকার বাড়ির সামনে অতিরিক্ত পুলিশি প্রহরা বসানো হয়েছে। এই নায়িকার সুরক্ষার জন্য বলিউডের বরেণ্য অভিনেত্রী শাবানা আজমি ‘দীপিকা বাঁচাও’ নামে একটি ক্যাম্পেইন শুরু করেছেন।
গত রোববার থেকে শোনা যাচ্ছে, পুরো বলিউড দীপিকার সমর্থনে এগিয়ে এলেও কঙ্গনা রনৌত আসেননি। ‘দীপিকা বাঁচাও’ আবেদনে তিনি স্বাক্ষর করবেন না বলে সাফ জানিয়ে দিয়েছেন। এই খবর শতভাগ সত্য। কিন্তু এখানে আরও কিছু বিষয় খোলাসা করার প্রয়োজন আছে। গতকাল সোমবার ভারতের একটি পত্রিকাকে দেওয়া সাক্ষাৎকারে কঙ্গনা নিজেই বিষয়টি পরিষ্কার করেছেন। জানিয়েছেন, তিনি অবশ্যই দীপিকা পাড়ুকোনের পাশে আছেন। কিন্তু শাবানা আজমির লেখা আবেদনে স্বাক্ষর না করার পেছনে আছে বিশেষ কারণ।
কঙ্গনা রনৌত তাঁর ‘মণিকর্ণিকা’ ছবির শুটিংয়ের জন্য এখন যোধপুরে আছেন। কিছুদিন আগে একটি স্টান্ট দৃশ্যে অভিনয়ের সময় তিনি পায়ে চোট পান। এখন চিকিৎসকের পরামর্শে বিশ্রামে আছেন। কঙ্গনা যোধপুর থেকে জানান, ‘আমার বন্ধু আনুশকা শর্মা আমাকে ফোন করে শাবানা আজমির লেখা আবেদনে স্বাক্ষর করার ব্যাপারে জানায়। আমি তাকে বলেছি, দীপিকার প্রতি আমার পূর্ণ সমর্থন আছে। তবে শাবানা আজমির ব্যাপারে আমার মনে কিছু দ্বিধা কাজ করে। তা ছাড়া আমাদের দেশে এখন যা হচ্ছে, সেটা নিয়ে আমার এক রকমের ধারণা ও মত আছে।’  শাবানা আজমির এই পদক্ষেপে সাড়া না দেওয়ার প্রসঙ্গে কঙ্গনা বলেন, শাবানা আজমির “দীপিকা বাঁচাও” নামের এই নারীবাদী ক্যাম্পেইনে তিনি অংশ নিতে চান না, কারণ কিছুদিন আগে যখন কঙ্গনা বলিউডের প্রভাবশালী পুরুষদের দ্বারা প্রতারিত হয়েছিলেন, তখন শাবানা উল্টো কঙ্গনার চরিত্র নিয়েই প্রশ্ন তোলেন। অনেকেই তখন এই নায়িকাকে নিয়ে অশোভন মন্তব্য করেছিলেন। শাবানাও ছিলেন তাঁদের দলে। এ ছাড়া নিজের বাড়িতে ডেকে নিয়ে শাবানা আর তাঁর স্বামী গীতিকার ও কবি জাভেদ আখতারও কঙ্গনাকে শাসিয়েছিলেন।
কঙ্গনা জানান, ‘আমি আগেও বলেছি এখনো বলছি, দীপিকার প্রতি আমার পুরো সমর্থন আছে। আমি একাই যে কাউকে সমর্থন করতে সক্ষম। এ জন্য আমার কারও সহযোগিতার দরকার নেই।’
দীপিকা পাড়ুকোনকে সুরক্ষার কথা উল্লেখ করে লেখা ‘দীপিকা বাঁচাও’ আবেদনে এরই মধ্যে স্বাক্ষর করেছেন হেমা মালিনী, জয়া বচ্চন, কারিনা কাপুর খান, আলিয়া ভাট, বিদ্যা বালানসহ নতুন-পুরোনো অনেক অভিনেত্রী। নায়িকাদের স্বাক্ষর করা এই আবেদনপত্র ভারতের প্রধানমন্ত্রী নরেন্দ্র মোদির কাছে পাঠানো হবে। তবে, কঙ্গনা রনৌতকে আবেদনে স্বাক্ষর করতে ফোন করলেও আনুশকা শর্মা নিজে এখানে স্বাক্ষর করেছেন কি না, তা এখনো জানা যায়নি। দীপিকার সঙ্গে আনুশকার সম্পর্ক কখনোই খুব ভালো ছিল না। কারণ, দীপিকার বর্তমান প্রেমিক রণবীর সিং আগে আনুশকার প্রেমিক ছিলেন। ‘পদ্মাবতী’ ছবির ট্রেলার মুক্তির পর আনুশকার অনুভূতি জানতে চাইলে আনুশকা সেই প্রসঙ্গ এড়িয়ে যান। ডেকান ক্রনিকল
