
আজ সোমবার বিকেলে শিল্পকলা একাডেমিতে শুরু হচ্ছে তৃতীয় জাতীয় নৃত্যনাট্য উৎসব। কিন্তু এতে থাকছে না নতুন কোনো প্রযোজনা। কারণ হিসেবে শিল্পীরা বলছেন প্রণোদনা ও পৃষ্ঠপোষকতার অভাব। শিল্পীদের অভিযোগ, নাচের মতো খরচসাপেক্ষ শিল্পের জন্য যথেষ্ট প্রণোদনা নেই। সামান্য সরকারি অনুদান, নিজেদের সামান্য অর্থ পুঁজি করে এই শিল্পকে এগিয়ে নিয়ে যাচ্ছেন দেশের শিল্পীরা।
জাতীয় নাট্যশালায় এই উৎসবে এ বছর যোগ দিচ্ছে আটটি জেলার দল। বাংলাদেশ একাডেমি অব ফাইন আর্টসের সূর্যমুখী নদী দিয়ে শুরু হবে উৎসব। পরদিন থেকে ঢাকার বাইরের সাতটি দল পরিবেশন করবে সাতটি নৃত্যনাট্য। জাতীয় নাট্যশালার প্রধান মিলনায়তনে দেখা যাবে মায়ার খেলা, চণ্ডালিকা, দ্রোহকাল, বিদায় অভিশাপ, মহুয়া, সোনাই মাধব, নকশি কাঁথার মাঠ নৃত্যনাট্যগুলো।এই উৎসবে থাকছে না নতুন কোনো নৃত্যনাট্য। জাতীয় এই উৎসব প্রসঙ্গে কথা হয় বাংলাদেশ নৃত্যশিল্পী সংস্থার সভাপতি মিনু হকের সঙ্গে। তাঁর মতে, নৃত্যনাট্যের পেছনে যে পরিমাণ খরচ হয়, সেসব তুলে আনা ভীষণ কঠিন। সে জন্যই নতুন নৃত্যনাট্য হয় না। তিনি বলেন, ‘একটি নৃত্যনাট্যের জন্য লাখ লাখ টাকা খরচ করতে হয়। সেগুলোর সংগীতায়োজন, পোশাক, নিয়মিত মহড়া, শিল্পীদের সম্মানী মিলিয়ে প্রচুর অর্থ ব্যয় করতে হয়। ইতিমধ্যে বিপুল ব্যয়ে বেশ কিছু নৃত্যনাট্য নির্মিত হয়েছে। সেগুলো সফলভাবে মঞ্চস্থও হয়েছে। নিয়মিত অন্তত ২০টি হাউসফুল শো হলেই কেবল সেসবের খরচ তুলে আনা সম্ভব। নয়তো বড় কোনো প্রতিষ্ঠান পৃষ্ঠপোষকতা করলে এর খরচ নির্বাহ সম্ভব।’বাংলাদেশের বড় নাচের দলগুলো এরই মধ্যে নতুন কিছু নৃত্যনাট্য মঞ্চস্থ করেছে। তারা কেন এই উৎসবে অংশ নিচ্ছে না? জানতে চাইলে মিনু হক বলেন, প্রথমত, ঢাকার বাইরের দলগুলোকে সুযোগ দেওয়া প্রয়োজন। দ্বিতীয়ত, সময়ের অভাব। মাত্র পাঁচ দিনের উৎসবে এত দলকে সুযোগ দেওয়া সম্ভব হয় না।সৃষ্টি কালচারাল সেন্টারের পরিচালক ও নৃত্যশিল্পী আনিসুল ইসলাম হিরু বলেন, বিপুল ব্যয়ে নির্মিত নৃত্যনাট্য বাঁদী বান্দার রূপকথার খরচ এখনো তুলতে পারেননি তাঁরা। আরও অন্তত ৩০টি প্রদর্শনী করলে হয়তো সেটি সম্ভব হতে পারে। সাম্প্রতিক সময়ে নাচের দল সাধনা, নৃত্যাঞ্চল, ধৃতি নর্তনালয়, ভাবনা, তুরঙ্গমী রেপার্টরি বেশ কিছু নতুন নৃত্যনাট্য নির্মাণ করেছে। প্রস্তুতি চলছে আরও কিছুর। আসছে বছর ঢাকা ও ঢাকার বাইরের বিভিন্ন মঞ্চে সেগুলোর প্রদর্শনী হওয়ার কথা রয়েছে।
 
