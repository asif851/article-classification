
গত শতকের আশির দশকের চিত্রনায়িকা নূতন, সাম্প্রতিককালের মেহজাবিন চৌধুরীর সঙ্গে আরও বেশ কিছু উজ্জ্বল মুখ। তাঁদের কেউ নৃত্যশিল্পী, কেউ অভিনয়শিল্পী। কেউবা আবার স্থাপত্যকলায় প্রতিষ্ঠিত। তবে সবার মধ্যে একটি বিষয়ে মিল। তাঁরা সবাই রূপে-গুণে কোটি হূদয় হরণ করেছেন। হয়েছেন অনন্যা। গতকাল রোববার তাঁদের দেখা গেল এক মঞ্চে। মঞ্চ আলো করা এই সুন্দরীদের দ্যুতি ছড়ানো উপস্থিতিতে আর বর্ণাঢ্য আয়োজনের মধ্য দিয়ে রাতে আনুষ্ঠানিকভাবে ঘোষণা দেওয়া হলো ‘লাক্স-চ্যানেল আই সুপার স্টার ২০১৪’-এর কার্যক্রম। রাজধানী গুলশান এলাকার ওয়েস্টিন হোটেলে আড়ম্বরপূর্ণ এ আয়োজনে জানানো হয়, সুন্দরী খোঁজার এ প্রতিযোগিতায় বাংলাদেশের যেকোনো নাগরিক অংশ নিতে পারবেন। প্রতিযোগিতার বিভিন্ন ধাপে মেধা, মনন ও উৎকর্ষ দেখিয়ে চূড়ান্ত পর্বে যিনি প্রথম হবেন, তাঁর মাথায় এবার প্রথম শোভা পাবে ‘ফেস অব লাক্স’-এর মুকুট। পুরস্কার হিসেবে এই সুন্দরীকে দেওয়া হবে একটি নতুন গাড়ি। প্রথম রানারআপকে দেওয়া হবে পাঁচ লাখ টাকা। দ্বিতীয় রানারআপকে তিন লাখ টাকা দেওয়া হবে। এ ছাড়া থাকবে আরও উপহারসামগ্রী এবং চ্যানেল আইতে নাটক ও টেলিফিল্মে গুরুত্বপূর্ণ চরিত্রে অভিনয় করার সুযোগ।লাক্স-চ্যানেল আই সুপারস্টার প্রতিযোগিতা ২০১৪-এর ঘোষণা অনুষ্ঠান হলেও আয়োজনটি তাতেই সীমিত থাকেনি; শেষ পর্যন্ত পরিণত হয় বিগত কয়েক দশকের লাক্স তারকাদের মিলনমেলায়। সঙ্গে যোগ হয় বাংলাদেশে লাক্স-এর ৫০ বছর পূর্তি উৎসব। ১৯৬৪ সাল থেকে বাংলাদেশে লাক্স যাত্রা শুরু করে। এ হিসাবে এ বছর ৫০ বছর পূর্তি হচ্ছে। এ আনন্দকে ভাগাভাগি করতে গতকাল টেলিভিশন চিত্রে প্রথম লাক্স মডেল চিত্রনায়িকা নূতনসহ আরও উপস্থিত হন নৃত্যশিল্পী শামীম আরা নীপা, চিত্রনায়িকা পপি, নাট্যাভিনেত্রী অপি করিম, রুমানা রশীদ ঈশিতা, চিত্রনায়িকা কুসুম সিকদার, মেহ্জাবীন চৌধুরী প্রমুখ। অনুষ্ঠানে লাক্স বুক অব বিউটি অ্যান্ড গ্ল্যামার শিরোনামে আলোকচিত্রনির্ভর প্রকাশনার মোড়ক উন্মোচন করেন ইউনিলিভার বাংলাদেশের চেয়ারম্যান ও ব্যবস্থাপনা পরিচালক কামরান বাকার এবং এশিয়াটিক ৩৬০-এর চেয়ারম্যান ও নাট্যব্যক্তিত্ব আলী যাকের। বক্তৃতা দিতে গিয়ে আলী যাকের গত কয়েক দশক লাক্সের সঙ্গে তাঁর অভিজ্ঞতা তুলে ধরেন। তিনি বলেন, শুধু সৌন্দর্যচর্চাই নয়, লাক্স আমাদের দেশের নারীদের ভেতরে এমন এক আত্মবিশ্বাস তৈরি করেছে যে জীবনের সব ক্ষেত্রেই সব সময় এগিয়ে থাকছে তারা। নৃত্যশিল্পী শামীম আরা নীপা তাঁর অভিজ্ঞতা তুলে ধরে বলেন, আগে বলা হতো, নাচ করে তারকা হওয়া যায় না। কিন্তু এই অপবাদ ঘুচিয়ে ছিয়েছে লাক্স।অনুষ্ঠানে এবারের প্রতিযোগিতার বিভিন্ন দিক তুলে ধরেন ইউনিলিভার বাংলাদেশের ব্র্যান্ড বিল্ডিং পরিচালক জাভেদ আক্তার। লাক্সের থিম সং ‘ডানা মেলে দাও এখনই’ গানের সঙ্গে কোরিওগ্রাফিতে অংশ নেন বিগত লাক্স-চ্যানেল আই প্রতিযোগিতায় অংশ নেওয়া সুন্দরীরা।এবারের প্রতিযোগিতায় অংশ নিতে রেজিস্ট্রেশন করতে হবে www.luxstarsandbeauty.com অথবা http://www.facebook.com/luxbangladeh| বিস্তারিত জানতে যোগাযোগ করা যাবে ০৯-৬৬৬-৯৯৯-৬৬৬ নম্বরে।
