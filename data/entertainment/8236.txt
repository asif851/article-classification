
শীত শীত সন্ধ্যায় শহরে রবীন্দ্রনাথের গানের উৎসব। শওকত ওসমান মিলনায়তনের বাইরে থেকেই শোনা যাচ্ছিল ‘ভালোবেসে, সখী, নিভৃতে যতনে’ গানটির সুর।
গতকাল বৃহস্পতিবার সন্ধ্যায় শুরু হয়েছে অষ্টবিংশ জাতীয় রবীন্দ্রসংগীত উৎসব। বাংলাদেশ রবীন্দ্রসংগীতশিল্পী সংস্থার আয়োজনে কেন্দ্রীয় গণগ্রন্থাগারের শওকত ওসমান মিলনায়তনে তিন দিনের এ অনুষ্ঠানে গান করবেন ১২৩ জন রবীন্দ্রসংগীতশিল্পী। উদ্বোধনের পর সমবেত কণ্ঠে গতকাল শিল্পীরা গেয়ে শোনান ‘ও আমার দেশের মাটি’ ও ‘ব্যর্থ প্রাণের আবর্জনা’ গান দুটি। গতকাল একক কণ্ঠে সংগীত পরিবেশন করেন প্রায় ২৫ জন শিল্পী, আবৃত্তি করেন জয়ন্ত রায়।
উৎসব উপলক্ষে আজ শুক্রবার সকাল ১০টায় রয়েছে শোভাযাত্রা ও বেলা ১১টায় পল্লবী ড্যান্স সেন্টারের নৃত্যনাট্য শাপমোচন। বিকেল সাড়ে চারটায় প্রধান অতিথি হিসেবে উপস্থিত থাকবেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। এ আয়োজনে সম্মাননা জানানো হবে অভিনেতা সৈয়দ হাসান ইমামকে। বিকেল পাঁচটা থেকে থাকবে সংগীত ও আবৃত্তি।
অনুষ্ঠানে প্রধান অতিথি ছিলেন সংস্কৃতিমন্ত্রী আসাদুজ্জামান নূর। তিনি বলেন, সংস্কৃতিকর্মীরা নিজেদের অর্থায়নে সংস্কৃতি চর্চা করে দেশের সাংস্কৃতিক ঐতিহ্যকে সমুন্নত রাখছেন। অনুষ্ঠানে আরও উপস্থিত ছিলেন সংস্থার প্রধান উপদেষ্টা আমিনা আহমেদ, সভাপতি তপন মাহমুদ, সাধারণ সম্পাদক সাজেদ আকবর প্রমুখ।
কাল শনিবার উৎসবের শেষ দিন বিকেলে সম্মাননা জানানো হবে স্বাধীন বাংলা বেতারকেন্দ্রের শিল্পী মোহাম্মদ আবদুল জব্বারকে।
সৈয়দ মহিদুল ইসলাম পদক পেলেন ফেরদৌসী মজুমদার
শিল্পকলা একাডেমির পরীক্ষণ থিয়েটার হলের প্রবেশমুখে সাদা আলপনা আঁকা। আলপনার মাঝে জ্বলছে মাটির প্রদীপ। ভেতরে রাখা কালো ফ্রেমে বাঁধাই করা সৈয়দ মহিদুল ইসলামের ছবি। তাঁকে স্মরণ করে ব্যতিক্রম নাট্যগোষ্ঠীর আয়োজনে হয়ে গেল ‘সৈয়দ মহিদুল ইসলাম স্মরণ উৎসব, ২০১৬’।
গতবারের মতো এবারও তাঁর নামে পদক দেওয়া হয়। পদক পান মঞ্চ ও টেলিভিশনের গুণী অভিনয়শিল্পী ফেরদৌসী মজুমদার। এ ছাড়া মঞ্চের বিভিন্ন কাজে অংশগ্রহণ করা পাঁচ দম্পতিকে দেওয়া হয় ‘যুগল সম্মাননা’। অনুষ্ঠানে প্রধান অতিথি নাট্যজন আতাউর রহমান বলেন, প্রতিটি শিল্পমাধ্যমেই কিছু শিল্পী থাকেন, যাঁরা খ্যাতির আশায় কাজ করেন না। মহিদুল ছিলেন তেমনি একজন শিল্পী। কাজ করাতেই ছিল তাঁর সব আনন্দ।
নাট্যজন রামেন্দু মজুমদার বলেন, মহিদুল একেবারেই নিজের কাজ করে গেছেন। কে কী বলল, সেদিকে একদমই ভ্রূক্ষেপ করতেন না তিনি। বক্তব্য দেন এস এম মহসীন, ঝুনা চৌধুরী ও গ্রুপ থিয়েটার ফেডারেশনের সেক্রেটারি জেনারেল আকতারুজ্জামান। অনুষ্ঠান শেষে মঞ্চায়িত হয় প্রাঙ্গণেমোরের নাটক আমি ও রবীন্দ্রনাথ।
শিল্পকলায় ‘চার্ম অব কোরিয়া’
শিল্পকলা একাডেমির জাতীয় নাট্যশালার মূল হলে গতকাল শুরু হয়েছে কোরীয় দূতাবাসের দুই দিনব্যাপী গানের অনুষ্ঠান ‘চার্ম অব কোরিয়া-৮’। কোরিয়া ও বাংলাদেশ সম্পর্কের ৪৩ বছর পূর্তি উদ্‌যাপন উপলক্ষে এ আয়োজন করা হয়।
অনুষ্ঠানে অষ্টমবারের মতো কোরিয়ার ধ্রুপদি সংগীত পরিবেশন করেন সাতজন শিল্পী। অনুষ্ঠান উদ্বোধন করেন সংস্কৃতিমন্ত্রী আসাদুজ্জামান নূর। উপস্থিত ছিলেন বাংলাদেশে নিযুক্ত কোরিয়ার রাষ্ট্রদূত। আজ বিকেলেও থাকছে কোরিয়ার শিল্পীদের গান।
চারুকলা অনুষদে আনন্দ আয়োজন
ঢাকা বিশ্ববিদ্যালয়ের মঙ্গল শোভাযাত্রা সম্প্রতি ইউনেসকোর স্বীকৃতি পাওয়ায় কাল চারুকলা অনুষদ এক আনন্দ অনুষ্ঠানের আয়োজন করছে। চারুকলা অনুষদের বকুলতলায় বেলা একটায় শুরু হবে আয়োজন ‘এসো গাহি মঙ্গলের জয়গান’। অনুষ্ঠানে থাকবেন উপাচার্য আ আ ম স আরেফিন সিদ্দিক, শিল্পী মুস্তাফা মনোয়ার ও রফিকুন নবী।
 
