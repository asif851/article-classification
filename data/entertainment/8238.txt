
ভারতের গোলাপি শহর নামে পরিচিত জয়পুর জয় করে নিল বাংলাদেশ। সপ্তম জয়পুর আন্তর্জাতিক চলচ্চিত্র উত্সবে সেরা অভিনেত্রী, সেরা নবাগত পরিচালক এবং সেরা চিত্রনাট্য বিভাগের পুরস্কার গেছে বাংলাদেশের ঝুলিতে।কাহিনিচিত্র বিভাগে সেরা অভিনেত্রীর পুরস্কার পেয়েছেন সোহানা সাবা। বৃহন্নলা ছবিতে অভিনয় তাঁকে এনে দিয়েছে পুরস্কার। বৃহন্নলা ছবিটি এই উত্সবের প্রতিযোগিতা বিভাগে অংশ নিয়েছে। একই ছবির জন্য সেরা চিত্রনাট্যকারের পুরস্কার পেয়েছেন মুরাদ পারভেজ। তবে বাংলাদেশের অর্জন এখানে শেষ নয়।উত্সবে সেরা নবাগত নির্মাতার পুরস্কার পেয়েছেন বাংলাদেশের আবু শাহেদ ইমন। তাঁর জালালের গল্প ছবিটি অংশ নিয়েছে এই উত্সবে। গত বৃহস্পতিবার সন্ধ্যায় জয়পুরের গোলচা সিনেমা হলে উত্সবের পুরস্কার অনুষ্ঠানের আয়োজন করা হয়। শুক্রবার সন্ধ্যায় জয়পুর থেকে মুঠোফোনে সোহানা সাবা তাঁর অনুভূতি জানাতে গিয়ে বলেন, ‘খুব আনন্দ হচ্ছে। আমি আর মুরাদ, দুজনেই পুরস্কার পেয়েছি। এটা বৃহন্নলা ছবির জন্য বড় অর্জন।’মুরাদ পারভেজ বলেন, ‘বৃহন্নলা প্রদর্শনীর পর আমরা অনেক প্রশংসা পেয়েছি।’উৎসবে সেরা পরিচালকের পুরস্কার ‘স্বর্ণ উট’ পেয়েছেন আফগানিস্তানের জামশেদ মাহমুদি (আ ফিউ কিউবিক মিটারস অব লাভ)। আজীবন সম্মাননা পেয়েছেন ভারতের দিলীপ কুমার আর ইরানের পরিচালক মজিদ মাজিদি।১ থেকে ৫ ফেব্রুয়ারি জয়পুরে এই উত্সবের আয়োজন করা হয়। উত্সবের নানা বিভাগে বাংলাদেশ, ভারত, আফগানিস্তান ছাড়াও যুক্তরাষ্ট্র, সুইডেন, ইরান, ফ্রান্স, ইসরায়েল, ইতালি, সুইজারল্যান্ড, জার্মানি, স্পেন, অস্ট্রেলিয়া ইত্যাদি দেশের ছবি অংশ নিয়েছে।
