
এবার মা ও শিশুর কল্যাণের জন্য গান গাইলেন কোনাল। কর্মস্থলে, ঘরে-বাইরে সব খানে শিশুকে মায়ের দুধ খাওয়ানোর সুযোগ ও পরিবেশ নিশ্চিত করার জন্যই এই গান। বিশ্ব মাতৃদুগ্ধ সপ্তাহ ২০১৫ কে ঘিরে এই বিষয়টির ওপর জোর দিয়ে গানটি তৈরি করা হয়েছে।সদ্যোজাত শিশুর জন্য মায়ের দুধ খুবই গুরুত্বপূর্ণ। ছয় মাস বয়স পর্যন্ত শিশুকে কেবল মায়ের দুধ খাওয়ানোরই পরামর্শ দিয়ে থাকেন চিকিৎসকেরা। কিন্তু কর্মজীবী মায়েদের জন্য অনেক সময় শিশুকে দুধ খাওয়ানো কঠিন হয়ে পড়ে। এই সমস্যা মোকা​বিলায় জন সাধারণকে সচেতন করতে স্বাস্থ্য ও পরিবার কল্যাণ মন্ত্রনালয় গানটি তৈরি করেছে। আগামী ১ থেকে ৭ আগস্ট বিশ্ব মাতৃদুগ্ধ সপ্তাহ উপলক্ষে গানটির প্রচার শুরু হচ্ছে।‘কাজের মাঝে শিশু করবে মায়ের দুধ পান, সবাই মিলে সব খানে করি সমাধান’ এমন কথার গানটির সুর-সংগীত পরিচালনা করেছেন মিল্টন খন্দকার। বুধবার বিকালে মগবাজারের অন্তরা স্টুডিওতে গানটিতে কণ্ঠ দেন কোনাল।মা ও শিশুর মঙ্গলের এমন একটি গানে কণ্ঠ দিতে পেরে বেশ উচ্ছ্বসিত কোনাল। বললেন, ‘যেকোনো ধরনের সচেতনতা তৈরির গান গাইতে আমার ভালো লাগে। আমি মনে করি, একজন শিল্পী হিসেবে সমাজ ও সমাজের মানুষদের প্রতি আমার দায়বদ্ধতা আছে। মা ও শিশুর মঙ্গলের গানটি গাওয়ার প্রস্তাব শুনেই বেশ খুশি হই। আর গাওয়ার পর তো খুবই ভালো লাগছে। পুরো গানটিতে নানাভাবে মায়েদের অধিকারের কথা বলা হয়েছে। চমৎকার কথা ও সুরের এই গানটি মা-শিশুর মঙ্গলে কিছুটা হলেও অবদান রাখলেই আমার গান গাওয়া সার্থক হবে।’গানটির সুরকার ও সংগীত পরিচালক মিল্টন খন্দকার বলেন, ‘গানটির বিষয়টা চমৎকার। আর কথাগুলো খুব সহজ। পুরো গানটিতে খুব সহজ ও সুন্দরভাবে মায়েদের অধিকারের বিভিন্ন ব্যাপার তুলে ধরা হয়েছে। কোনালও আমার প্রত্যাশার চেয়ে অনেক বেশি ভালো গেয়েছে। এক কথায় অসাধারণ। আমি তার গায়কিতে মুগ্ধ।’বিশ্ব মাতৃদুগ্ধ সপ্তাহ -২০১৫ উপলক্ষে তৈরি এ গানে কণ্ঠ দেওয়ার পাশাপাশি এর ভিডিওতেও অংশ নিয়েছেন কোনাল। ২ আগস্ট থেকে বিটিভিসহ বিভিন্ন টেলিভিশন চ্যানেলে এটি ফিলার সং হিসেবে ব্যবহার করা হবে।
