
অনন্ত জলিল প্রযোজিত, পরিচালিত ও অভিনীত ‘মোস্ট ওয়েলকাম ২’ ছবিটি জাপানে প্রদর্শিত হতে যাচ্ছে। ছবিটি প্রদর্শনের ব্যাপারে জাপানের ‘নিকাতসু’ নামের একটি প্রতিষ্ঠানের সঙ্গে চুক্তি স্বাক্ষরিত হয়েছে বলে জানিয়েছেন অনন্ত।অনন্ত বলেন, ‘নিকাতসু জাপানের একটি প্রতিষ্ঠান, যা এতদিন নিজস্ব চলচ্চিত্রের পাশাপাশি বলিউড ও হলিউডের ছবি প্রদর্শন করে আসছিল। ‘‘মোস্ট ওয়েলকাম ২’’ চলচ্চিত্রের মাধ্যমে প্রতিষ্ঠানটি আমাদের বাংলা চলচ্চিত্র প্রদর্শনের যাত্রা শুরু করছে।’অনন্ত জানিয়েছেন, নিকাতসু প্রতিষ্ঠানটির আওতাধীন বেশ কয়েকটি প্রেক্ষাগৃহে ‘মোস্ট ওয়েলকাম ২’ ছবিটি প্রদর্শিত হবে। এর মধ্যে রয়েছে নিচিগেকি পেক্স, নিউ তোহো সিনেমা, সিনে লা সেপ্ট, গিঞ্জা সিনে পাথোস, টগেকি, সিনেমা লিবার ইকেবুকারো এবং হিউম্যাক্স সিনেমাস ফোর।
