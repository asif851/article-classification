
ইউনিসেফের শুভেচ্ছাদূত প্রিয়াঙ্কা চোপড়া এখন আছেন জাতিসংঘে। বিশ্বনেতাদের কাছে এই তারকা প্রতিটি শিশু, বিশেষ করে কন্যাশিশুকে পড়াশোনার সুযোগ করে দেওয়ার আহ্বান জানান। যুক্তরাষ্ট্রের নিউইয়র্কে প্রিয়াঙ্কা চোপড়া নোবেলজয়ী মালালা ইউসুফজাইয়ের সঙ্গে দেখা করেছেন। পাকিস্তানের মেয়ে মালালা পিছিয়ে পড়া নারীদের জন্য অন্যতম অনুপ্রেরণা। তাঁকে নিয়ে ইনস্টাগ্রামে বিশাল এক পোস্ট লিখেছেন সাবেক বিশ্বসুন্দরী প্রিয়াঙ্কা।
মালালাকে উদ্দেশ করে এই তারকা লিখেছেন, ‘তোমাকে নিয়ে চাইলে আমি একটি উপন্যাস লিখে ফেলতে পারি। তুমি কতটা চটপটে, অসাধারণ, অনুপ্রেরণাদায়ী আর মজার, তার বর্ণনা আমি দিতে পারি। কিন্তু খুব সংক্ষেপে বলছি, তুমি এক অনস্বীকার্য শক্তি। গোটা বিশ্ব এই কথা জানে। যে ছেলেমেয়েরা ভবিষ্যতের জন্য পৃথিবীকে বাসযোগ্য করে রেখে যেতে চায়, তুমি তাদের জন্য রোল মডেল।’
মালালার সঙ্গে একটি সুন্দর ছবিও প্রকাশ করেছেন এই ভারতীয় তারকা। মালালা সম্পর্কে তিনি আরও লিখেছেন, ‘তোমার আর তোমার বাবার সঙ্গে কিছুক্ষণ সময় কাটালাম। তোমার বাবা জনাব ইউসুফজাইকে দেখে নিজের বাবার কথা মনে পড়ে গেল। আমি উপলব্ধি করতে পেরেছি, তুমি সাধারণ স্বপ্ন লালন করা সাধারণ এক বালিকা। তোমার ঠাট্টা, হিন্দি সিনেমার প্রতি তোমার ভালোবাসা আর তোমার হাসি আমাকে সব সময় মনে করিয়ে দেবে, কত অল্প বয়সে নিজ কাঁধে তুমি কত বড় দায়িত্ব নিয়েছ। তোমাকে নিয়ে আমি খুব গর্বিত। পৃথিবীজুড়ে আমার মতো যত নারী আছে, সবাইকে তুমি অনুপ্রাণিত করো। আমাদের নিজস্ব হিন্দি/উর্দু ভাষায় তোমার সঙ্গে আবারও গল্প করার জন্য আমার আর তর সইছে না।’
এদিকে প্রিয় তারকাকে কাছে পেয়ে মালালাও নিজের উচ্ছ্বাস প্রকাশ করেছেন টুইটারে। প্রিয়াঙ্কার সঙ্গে সাক্ষাতের বিষয়টা তাঁর কাছে অবিশ্বাস্য মনে হচ্ছে। উল্লেখ্য, মালালা একজন পাকিস্তানি শিক্ষা আন্দোলনকর্মী। সবচেয়ে কম বয়সে নোবেল শান্তি পুরস্কার অর্জন করার রেকর্ড আছে তাঁর। হিন্দুস্তান টাইমস।
 
