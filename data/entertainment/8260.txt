
ভয়াবহ এক সড়ক দুর্ঘটনার কবলে পড়ে অল্পের জন্য প্রাণে রক্ষা পেয়েছেন অভিনেত্রী নোভা। গতকাল ভোর সোয়া চারটার দিকে কুমিল্লা বিশ্বরোডে এ দুর্ঘটনা ঘটে। দুর্ঘটনায় গাড়িচালকের সহকারী মারা গেছেন। গুরুতর আহত হয়েছেন নোভার স্বামী নাট্যনির্মাতা ও চিত্রগ্রাহক রায়হান খান। এ ছাড়া নোভার বড় বোন অন্তরা ফিরোজ ও ভাগনি প্রত্যাশার আঘাতও গুরুতর।পারিবারিক কাজে একটি ভাড়া করা গাড়িতে করে তাঁরা ঢাকা থেকে চট্টগ্রাম যাচ্ছিলেন। নোভা বলেন, ‘দুর্ঘটনার সময় গাড়ি চালাচ্ছিলেন চালকের সহকারী। ভোর সোয়া চারটার দিকে একটি কাভার্ড ভ্যানকে ওভারটেক করতে গিয়ে আমাদের গাড়িটি দুর্ঘটনার কবলে পড়ে। ঘটনাস্থলেই নিহত হন চালকের সহকারী। মূল চালক পালিয়ে যান।’ নোভা জানান, এ দুর্ঘটনায় গুরুতর আহত হয়েছেন তাঁর স্বামী রায়হান, বোন অন্তরা ও ভাগনি প্রত্যাশা। তবে তাঁর ছেলে সান্নিধ্যর কোনো ক্ষতি হয়নি। খুব বেশি আঘাত পাননি নোভাও।দুর্ঘটনার পর প্রথমে সবাইকে চৌদ্দগ্রাম উপজেলা স্বাস্থ্য কমপ্লেক্সে নিয়ে যাওয়া হয়। পরে সেখান থেকে রাজধানীর স্কয়ার হাসপাতালে নিয়ে যাওয়া হয় তাঁদের।
