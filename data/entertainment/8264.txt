
‘প্রয়াত নায়ক মান্নার এক ভক্তকে নিয়ে ছবির গল্প। ছবিতে মান্না অভিনীত বেশ কিছু ছবির ফুটেজও দেখানো হবে। এই ছবির মধ্য দিয়ে প্রয়াত জনপ্রিয় নায়ক মান্নাকে সম্মান জানাতে চাই।’ ‘অন্তর জ্বালা’ ছবির মহরতে কথাগুলো বলছিলেন পরিচালক মালেক আফসারি।গত সোমবার সন্ধ্যায় কাকরাইলের একটি অডিও স্টুডিওতে কেক কেটে ‘অন্তর জ্বালা’ ছবির মহরত ঘোষণা করা হয়। এ সময় উপস্থিত ছিলেন ছবির নায়ক জায়েদ খান, নায়িকা পরীমনি, সংগীতশিল্পী এস আই টুটুল, নবাগত নায়ক-নায়িকা জয় ও নীড় প্রমুখ।পরিচালক জানান, বেশ চ্যালেঞ্জ নিয়ে ছবিটির কাজ শুরু করতে যাচ্ছেন তিনি। কেননা ছবির গল্পটা এমনই যে, ছবিটা হবে পরিচালকনির্ভর।ছবির প্রধান নায়িকা অভিনেত্রী পরীমনি বলেন, ‘ছবির গল্প না শুনেই এই ছবিতে কাজ করতে রাজি হয়েছি আমি। মালেক আফসারির ছবিতে কাজ করার স্বপ্ন ছিল আমার। সেই স্বপ্ন পুরণ হতে যাচ্ছে।’মহরতের পর ওই স্টুডিওতে ছবির একটি গানের রেকর্ডিং করা হয়। তাতে কন্ঠ দেন শিল্পী এস আই টুটুল।
