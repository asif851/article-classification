
ক্রমেই চরমভাবাপন্ন হয়ে পড়ছে আবহাওয়া৷ এই পরিস্থিতি মোকাবিলায় নিজেদের প্রস্তুত করে তুলতে মানুষ যেন একতাবদ্ধ হয়ে এগিয়ে আসতে পারে, সেই লক্ষ্যকে সামনে রেখে বিটিভিতে আজ শুরু হচ্ছে রিয়েলিটি টিভি সিরিজ ‘আমরাই পারি’৷ প্রচারিত হবে প্রতি সোমবার রাত সাড়ে নয়টায়৷ যুক্তরাজ্যের আন্তর্জাতিক উন্নয়ন সংস্থার অর্থায়নে আট পর্বের অনুষ্ঠানটি নির্মাণ করেছে বিবিসি মিডিয়া অ্যাকশন৷ প্রতিষ্ঠানটি গতকাল রোববার রাজধানীর হোটেল রূপসী বাংলায় এক সংবাদ সম্মেলনের আয়োজন করে৷সংবাদ সম্মেলনে জানানো হয়, অনুষ্ঠানটির উপস্থাপক তানযির তুহিন, সাহানা রহমান ও কাজী তানভীর কখনো ছুটে গেছেন কুড়িগ্রামের চর এলাকায়, কখনো তাঁরা কথা বলেছেন নওগাঁর খরায় আক্রান্ত মানুষ কিংবা কুয়াকাটার উপকূলীয় অঞ্চলের মানুষের সঙ্গে৷ এভাবে বাংলাদেশের বিভিন্ন প্রান্ত থেকে অসংখ্য মানুষের কথা ‘আমরাই পারি’েত উঠে এসেছে৷বিবিসি মিডিয়া অ্যাকশন বাংলাদেশের আবাসিক পরিচালক শার্লট ইমবার্ট বলেন, ‘আমাদের গবেষণা থেকে দেখেছি, বাংলাদেশের অনেক মানুষই তাঁদের জীবনধারায় নানা ধরনের সমন্বয় ঘটিয়ে জলবায়ুর পরিবর্তনের সঙ্গে মানিয়ে নিতে চেষ্টা করছেন৷ যাঁরা এখনো চরম আবহাওয়ার প্রভাব সম্পর্কে সচেতন নন, এ অনুষ্ঠানের মধ্য দিয়ে তাঁদের এবং আরও বেশিসংখ্যক মানুষকে উদ্যোগী করার চেষ্টা করছি৷’সংবাদ সম্মেলনে আরও উপস্থিত ছিলেন যুক্তরাজ্য সরকারের আন্তর্জাতিক উন্নয়ন সংস্থা ডিএফআইডির আবাসিক প্রতিনিধি সারাহ কুক৷
