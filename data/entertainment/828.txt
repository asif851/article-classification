
বলিউডের একসময়ের জনপ্রিয় তারকা অভিনেত্রী রতি অগ্নিহোত্রী। তিনি আবাসন ব্যবসায়ী অনিল ভিরওয়ানির সঙ্গে ৩০ বছর ধরে সংসার করছেন। সম্প্রতি স্বামী অনিলের বিরুদ্ধে গৃহসন্ত্রাসের অভিযোগ তুলে মুম্বাইয়ের ওরলি থানায় পুলিশি অভিযোগ দায়ের করেছেন ৫৪ বছর বয়সী এই ‘এক দুজে কে লিয়ে’ তারকা।১৯৮৫ সালে অনিল ও রতির বিয়ে হয়। সম্প্রতি রতি অভিযোগ করেন, বিয়ের প্রথম ২০ বছর সবকিছু ঠিকঠাক চলছিল। কিন্তু ২০০৫ সালে ব্যবসায় মন্দা দেখা দিলে অনিল রূঢ় আচরণ শুরু করেন। প্রায়ই রতির গায়ে হাত তুলতেন তিনি। এমনকি আঘাত গুরুতর হওয়ায় বেসরকারি একটি হাসপাতালে চিকিৎসাও নিতে হয়েছিল রতিকে। সম্প্রতি এক খবরে এমনটিই জানিয়েছে ওয়ান ইন্ডিয়া।এ প্রসঙ্গে ওরলি থানার সিনিয়র পুলিশ ইন্সপেক্টর বিনয় কুলকার্নি জানান, ২০০৫ সাল থেকে অনিল ভিরওয়ানির ব্যবসা ভালো যাচ্ছে না। সম্ভবত অর্থনৈতিক মন্দাই অনিল ও রতির ঝগড়ার কারণ। এখন পর্যন্ত অনিল ভিরওয়ানিকে গ্রেপ্তার করা হয়নি। কারণ আগে তাঁর জবানবন্দি নিতে হবে।এদিকে অভিযোগ অস্বীকার করে অনিল দাবি করেন, ‘এই মামলা সম্পর্কে আমার কোনো ধারণাই নেই। আমার মনে হয় না, সত্যিই আমার বিরুদ্ধে এ ধরনের মামলা হয়েছে। রতি সুস্থ নেই। সে এখন তার মায়ের বাসায়।’ কোনো বিষয় নিয়ে রতির সঙ্গে দ্বন্দ্ব চলছিল কি না, জানতে চাইলে অনিল বলেন, ‘কখনোই না। প্রায় ৩০ বছর ধরে আমরা একসঙ্গে আছি।’অনিল-রতির একমাত্র সন্তান ‘পুরানি জিনস’খ্যাত বলিউডের অভিনেতা ও মডেল তনুজ ভিরওয়ানি। সম্প্রতি মুম্বাইয়ে শুটিং করার সময় রতির পুলিশি অভিযোগ সম্পর্কে তনুজকে জিজ্ঞেস করা হলে তিনি বলেন, ‘বিষয়টি নিয়ে কয়েকজনের ফোনকল পেয়েছি আমি। কিন্তু এখনো মা-বাবার সঙ্গে বিষয়টি নিয়ে আমার কথা হয়নি। যাই ঘটুক না কেন, তা আমার মা-বাবার ভেতর ঘটেছে। এই মুহূর্তে তাঁদের ব্যক্তিগত জীবনের প্রতি অবশ্যই আমাদের শ্রদ্ধা দেখাতে হবে। সময় হলে বিষয়টি নিয়ে মিডিয়ায় বিবৃতি দেবেন আমার মা।’
