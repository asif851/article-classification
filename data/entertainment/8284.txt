
‘রাস্তা’ নামে নতুন একটি গান গাইলেন সংগীতশিল্পী পড়শী। গানটির কথা লিখেছেন রবিউল ইসলাম। সুর ও সংগীত করেছেন জুয়েল মোর্শেদ। নতুন এ গানটির প্রথম দুটি লাইন হলো ‘রাস্তা দিয়ে হাঁটি যখন বোকার মতো চেয়ে থাকো/ বলছি শোনো সাহস নিয়ে সামনে এসে আমায় ডাকো’। গানটি প্রসঙ্গে সংগীতশিল্পী পড়শী বলেন, ‘গানটির কথা আমার কাছে বেশ মজার লেগেছে। পুরোপুরি প্রেমের গান। শ্রোতাদের ভালো লাগবে, এটা আমার বিশ্বাস।’ এ সপ্তাহেই গানটি প্রকাশ করেছে নতুন প্রযোজনা প্রতিষ্ঠান ধ্রুব মিউজিক স্টেশন। গানের ভিডিওটি দেখা যাবে এই প্রযোজনা প্রতিষ্ঠানের ইউটিউব চ্যানেলে।
