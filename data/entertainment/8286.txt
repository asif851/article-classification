
আগামী ৩ নভেম্বর গেইম রিটার্নস ছবিটি প্রেক্ষাগৃহে মুক্তি পাচ্ছে। ছবির নায়িকা তমা মির্জা। ২০১৫ সালের নদীজন ছবিতে অভিনয় করে শ্রেষ্ঠ পার্শ্ব–অভিনেত্রী হিসেবে জাতীয় চলচ্চিত্র পুরস্কার জিতেছেন তিনি। এরপর থেকে নিজের কাজের ধরনে এনেছেন পরিবর্তন। সিনেমার পাশাপাশি অভিনয় করছেন স্বল্পদৈর্ঘ্য চলচ্চিত্র ও ওয়েব সিরিজেও। এসব নিয়ে প্রথম আলোর সঙ্গে কথা বলেছেন এই অভিনেত্রী।
‘গেইম রিটার্নস’–এর প্রচার কি শুরু করেছেন?এখনো তেমনভাবে শুরু করিনি। তবে ছবির পরিচালক (রয়েল খান) ও শিল্পীরা বিচ্ছিন্নভাবে যাঁর যাঁর জায়গা থেকে টুকটাক প্রচার শুরু করেছেন। এরই মধ্যে আমি কয়েকবার ফেসবুক লাইভে ছবিটি নিয়ে কথা বলেছি। আনুষ্ঠানিকভাবে এর প্রচার শুরু হবে ছবিটি মুক্তির এক সপ্তাহ আগে। আমরা সবাই মিলে এর প্রস্তুতি নিচ্ছি।ছবিটি নিয়ে প্রত্যাশা কেমন?ভালো। কারণ, এখন সিনেমার জন্য সময়টা ভালো যাচ্ছে। দর্শকেরা ঢাকা অ্যাটাক ভালোভাবে গ্রহণ করেছেন। ২০ অক্টোবর দুলাভাই জিন্দাবাদ মুক্তি পাচ্ছে। সেটাও তারকাবহুল ছবি। তারপর আবার ডুব ছবিটিও মুক্তি পাবে। মোটকথা, দর্শকের মধ্যে এখন হলে গিয়ে ছবি দেখার প্রবণতাটা গড়ে উঠছে। এই রেশ থাকার কারণে আমাদের ছবিটি দেখতেও দর্শক হলে আসবেন বলে আশা করা যাচ্ছে।জাতীয় চলচ্চিত্র পুরস্কার পাওয়ার পর কী ধরনের বিচার-বিশ্লেষণ করে কাজ করছেন?জাতীয় পুরস্কার পাওয়ার পর নিজের চিন্তাভাবনায় পরিবর্তন এসেছে। হুটহাট কোনো কাজ করছি না। বেশ কয়েকটি ছবিতে কাজের প্রস্তাব পেয়েছি, করিনি। কারণ, জাতীয় চলচ্চিত্র পুরস্কার পাওয়ার অর্জনটাকে ধরে রাখতে চাই। যেনতেন কাজ করে এই স্বীকৃতির গুরুত্বকে হালকা করতে চাই না।দেখা যাচ্ছে, চলচ্চিত্রের পাশাপাশি ওয়েব সিরিজ, স্বল্পদৈর্ঘ্য চলচ্চিত্রে অভিনয় করছেন। কেন?ডিজিটাল যুগে অনলাইনভিত্তিক কনটেন্টের প্রতি মানুষের আগ্রহ বেড়েছে। নাটক, ওয়েব সিরিজ, স্বল্পদৈর্ঘ্য এমনকি সিনেমাও অনলাইনে বেশি দেখছেন দর্শক। এ জন্য ভক্তদের কাছাকাছি থাকতে বেছে বেছে কিছু ভালো কাজ করছি, যা ভার্চ্যুয়াল জগতে সাড়া ফেলতে পারে।নাটকে অভিনয়ের ইচ্ছা আছে?নিয়মিত নাটকে অভিনয়ের ইচ্ছা নেই। গত ঈদে মাবরুর রশীদের সিস্টার্স নামে একটি নাটকেই অভিনয় করেছিলাম। এভাবেই বছরে দু–একজন ভালো পরিচালক ও ভালো গল্পের নাটকে অভিনয় করতে চাই।ইদানীং নাচেও আগ্রহ দেখা যাচ্ছে...নাচের কারণেই চলচ্চিত্রে কাজ করার সুযোগ হয়েছে আমার। নাচে ভালো হলে অভিনয়ের কাজটা অনেকখানিই সহজ হয়। আমি যদি অভিনয় না-ও করি, নাচের চর্চাটা চালিয়ে যাব।
