
সরকারি অনুদানে নির্মিত চলচ্চিত্র গাড়িওয়ালা ২০তম কলকাতা আন্তর্জাতিক চলচ্চিত্র উৎসবে প্রদর্শিত হবে। আগামী ১০-১৭ নভেম্বর ভারতে অনুষ্ঠেয় ২০তম কলকাতা আন্তর্জাতিক চলচ্চিত্র উৎসবে শিশুতোষ চলচ্চিত্র হিসেবে প্রদর্শনের জন্য নির্বাচিত হয়েছে গাড়িওয়ালা।আট দিনব্যাপী এই উৎসবে অন্যান্য দেশের চলচ্চিত্রও দেখানো হবে। গাড়িওয়ালা চলচ্চিত্রটির পরিচালক আশরাফ শিশির। তিনি বললেন, ‘এ দেশে শিশুদের তেমন কোনো বিনোদন মাধ্যম নেই। তাই তারা একে একে ঝুঁকে পড়ছে বিদেশি চলচ্চিত্র-ভাষা-সংস্কৃতির দিকে। গাড়িওয়ালা শিশুতোষ ছবি হলেও তা ছোট-বড় সবারই দেখার মতো। কিন্তু প্রেক্ষাগৃহে প্রদর্শন করা ছাড়া এই ছবিটি বাংলাদেশের প্রান্তিক শিশুদের কাছে পৌঁছে দেওয়া কঠিন। আমি আশা করব, মাননীয় প্রধানমন্ত্রী এবং তথ্যমন্ত্রী অনুদানের চলচ্চিত্র দেশের সব প্রেক্ষাগৃহে অন্তত এক সপ্তাহের জন্য বাধ্যতামূলকভাবে প্রদর্শনের নির্দেশনা দেবেন।’গাড়িওয়ালা ছবির প্রধান দুটি চরিত্রে অভিনয় করেছেন রোকেয়া প্রাচী ও রাইসুল ইসলাম আসাদ। অন্য অভিনয়শিল্পীরা হলেন মাসুম আজিজ, ইমরান, ফারুক, আবদুর রহমান রাজীব, আর জে মুকুল, সাকি ফারজানাসহ ৪০০ নাট্যকর্মী।বাংলাদেশ সেন্সর বোর্ড গত ২৫ মে বিনা কর্তনে ছবিটির ছাড়পত্র দেয়। ছবিটি সংযুক্ত আরব আমিরাতে ১৯-২৪ অক্টোবর পর্যন্ত অনুষ্ঠেয় শারজাহ আন্তর্জাতিক শিশু চলচ্চিত্র উৎসবের চূড়ান্ত প্রতিযোগিতায় মনোনীত হয়েছে।
