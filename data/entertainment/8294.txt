
সম্প্রতি হলিউড ফিল্ম পুরস্কার প্রদান অনুষ্ঠানের মঞ্চে মাতলামি করে খবরে এসেছেন ‘পাইরেটস অব দ্য ক্যারিবিয়ান’ তারকা জনি ডেপ। সেরা প্রামাণ্যচিত্রের পুরস্কার দিতে মঞ্চে উঠে এই কীর্তি ঘটিয়েছেন তিনি। কেবল মাতালের মতোই আচরণ করেননি ডেপ, বক্তব্য দিতে গিয়ে নানা অপ্রাসঙ্গিক আর উল্টো-পাল্টা কথাও বলেছেন।টলমলে পায়ে মঞ্চে উঠে ঠিকমতো দাঁড়াতেই পারছিলেন না ডেপ। এমনকি মাইক্রোফোনও ঠিকমতো ধরতে পারছিলেন না। শেষে নিজের দোষ মাইক্রোফোনের ঘাড়ে চাপানোর চেষ্টা করে ডেপ বলেন, ‘আমার দেখা সবচেয়ে অদ্ভুত মাইক্রোফোন এটি।’ কিছুক্ষণ মাইক্রোফোন নাড়া-চাড়া করার পর মাথা চুলকানো শুরু করেন ৫১ বছর বয়সী এ তারকা অভিনেতা। শুধু তা-ই নয়, বক্তব্য দেওয়ার সময় বারবার তাঁর কথা জড়িয়ে যাচ্ছিল। সম্প্রতি এক খবরে এ তথ্য জানিয়েছে যুক্তরাজ্যের ডেইলি মেইল ডটকম।ডেপের অস্বাভাবিক আচরণ নিয়ে মজাও করেন অনুষ্ঠান সঞ্চালক মার্কিন গায়িকা ও অভিনেত্রী কুইন লতিফা এবং মার্কিন কৌতুকশিল্পী ও অভিনেতা মাইকেল কিটন। তাঁরা মজা করে বলেন, অনুষ্ঠানে মদ খাওয়ার ব্যবস্থা থাকার কারণেই সম্ভবত ডেপ এমন অদ্ভুত আচরণ করেছেন। মঞ্চে ওঠার আগেই ডেপের অস্বাভাবিক আচরণ অনেকের চোখে পড়েছে বলেও জানান তাঁরা।এবারের আসরে সেরা অভিনেতা ও অভিনেত্রীর পুরস্কার ঝুলিতে ভরেছেন যথাক্রমে ব্রিটিশ অভিনেতা বেনেডিক্ট কাম্বারব্যাচ ও মার্কিন অভিনেত্রী জুলিয়ান মুর। সেরা ছবি নির্বাচিত হয়েছে ‘গন গার্ল’। আজীবন সম্মাননা পেয়েছেন মাইকেল কিটন।হলিউড ব্লকবাস্টার পুরস্কার পেয়েছে ‘গার্ডিয়ানস অব দ্য গ্যালাক্সি’। সেরা অ্যানিমেশন ছবির পুরস্কার ঘরে তুলেছে ‘হাউ টু ট্রেইন ইওর ড্রাগন ২’। সেরা পরিচালকের পুরস্কার অর্জন করেছেন ‘দ্য ইমিটেশন গেম’ ছবির নির্মাতা মর্টেন টিলডেম। সেরা পার্শ্ব-অভিনেত্রী ও অভিনেতার পুরস্কার পেয়েছেন যথাক্রমে কিইরা নাইটলি ও রবার্ট ডুভাল। আর সেরা প্রামাণ্যচিত্র বিভাগে পুরস্কৃত হয়েছে মাইক মায়ার্স পরিচালিত ‘সুপারমেঞ্চ: দ্য লিজেন্ড অব শেফ গর্ডন’।
হলিউডের প্রায় সব রথী-মহারথীই হাজির হয়েছিলেন তারা ঝলমলে হলিউড ফিল্ম পুরস্কার প্রদান অনুষ্ঠানে। তাঁদের মধ্যে ছিলেন অ্যাঞ্জেলিনা জোলি, ক্রিস্টেন স্টুয়ার্ট, কিইরা নাইটলি, রবার্ট প্যাটিনসন, রবার্ট ডাউনি জুনিয়র, জেনিফার লোপেজ, কুইন লতিফা, মাইকেল কিটন, বেনেডিক্ট কাম্বারব্যাচ, জেরার্ড বাটলার, জেয়ার্ড লেটো, হিলারি সোয়াঙ্ক, চ্যানিং ট্যাটুম, রিজ উইদারস্পুন প্রমুখ।
হলিউড ফিল্ম পুরস্কার প্রদান অনুষ্ঠানের মঞ্চে জনি ডেপের কাণ্ড দেখতে ক্লিক করুন
আরও পড়ুন:ভয়ে ইন্টারনেটে যান না জনি ডেপ!
জনি ডেপ প্রায় অন্ধ
শূন্য থেকে শীর্ষে
