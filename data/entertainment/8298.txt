
ইদানীং স্বর্ণকেশী এক বিদেশিনির সঙ্গে সখ্য বেড়েছে বলিউডের অভিনেতা সালমান খানের। স্বর্ণকেশীর নাম ইলুলিয়া ভেঞ্চুর। তিনি রোমানিয়ার একজন প্রতিষ্ঠিত টিভি অভিনেত্রী। বেশ কিছুদিন ধরে ভারতেই অবস্থান করছেন রোমানীয় এ টিভি সঞ্চালক ও অভিনেত্রী। ‘বিগ হার্ট লাভার বয়’খ্যাত সালমান এর আগেও একাধিক বিদেশিনির প্রেমে মজেছিলেন। তাঁদের মধ্যে ছিলেন মডেল ও অভিনেত্রী ব্রুনা আবদুল্লাহ। ব্রুনার বাবা আরবের এবং মা ব্রাজিলের। আরও ছিলেন জার্মান মডেল, অভিনেত্রী ও গায়িকা ক্লদিয়া সিজলা এবং ব্রিটিশ মডেল হ্যাজেল কিচ। এবার সেই তালিকায় যুক্ত হলো ইলুলিয়ার নাম।বিদেশ সফরে গিয়ে ইলুলিয়ার সঙ্গে সালমানের সাক্ষাত্ হয়েছিল বছর দুয়েক আগে। সেই থেকে তাঁরা পরস্পরের সঙ্গে যোগাযোগ রক্ষা করে চলেছেন। সম্প্রতি এক খবরে এ তথ্য জানিয়েছে ‘মিড-ডে’।এক বছর আগেই অভিসার শুরু করেছিলেন সালমান ও ইলুলিয়া। সে সময় যথেষ্ট গোপনীয়তা রক্ষা করে চললেও ইদানীং তাঁরা অনেকটা প্রকাশ্যেই মেলামেশা করছেন। কোনো ধরনের লুকোচুরির চেষ্টা না করায় তাঁদের সখ্য নজর কেড়েছে অনেকেরই। প্রায় প্রতিদিন বান্দ্রার একটি পাঁচতারকা হোটেলে একসঙ্গে দেখা যাচ্ছে এ জুটিকে।
সালমানের হাত ধরে এখন পর্যন্ত বলিউডে যাত্রা শুরু করেছেন অনেকেই। সেই তালিকায় এবার যদি ইলুলিয়ার নাম যুক্ত হয়, তবে হয়তো অবাক হবেন না কেউই।  
 
