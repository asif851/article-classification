
আলিয়া ভাটের এখন সুসময়। এ বছর ‘উড়তা পাঞ্জাব’, ‘কাপুর অ্যান্ড সন্স’ এবং বছর শেষে এসে ‘ডিয়ার জিন্দেগি’-তে তাঁর অভিনয় দারুণ প্রশংসিত হয়েছে। স্টার স্ক্রিন অ্যাওয়ার্ডে ‘উড়তা পাঞ্জাব’-এর জন্য সেরা অভিনেত্রীর পুরস্কারও পেয়েছেন তিনি। একের পর এক চ্যালেঞ্জিং চরিত্রের জন্য ডাক পড়ছে তাঁর। সামনে মেঘনা গুলজারের ছবিতে ৭০ দশকের এক নারীর চরিত্রে আলিয়াকে দেখা যেতে পারে বলেও শোনা যাচ্ছে। নাম ঠিক না হওয়া সেই ছবিতে আলিয়া অভিনয় করবেন একজন গুপ্তচরের ভূমিকায়। এখানে তাঁর চরিত্রটি একটি কাশ্মীরি মেয়ের, যার বিয়ে হয় একজন সেনা কর্মকর্তার সঙ্গে। ছবিটি হরিন্দ্র এস শিখার উপন্যাস অবলম্বনে তৈরি। আর ছবির গানগুলো লিখবেন মেঘনার বাবা বিখ্যাত কবি ও গীতিকার গুলজার। আর প্রযোজনা করবেন জাংলি পিকচার্স। বলিউড বাবল।
