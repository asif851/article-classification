
‘ক্যাপ্টেন আমেরিকা’ সিরিজের নতুন ছবি ‘ক্যাপ্টেন আমেরিকা: সিভিল ওয়ার’ ছবির খলনায়ক ‘ক্রসবোনস’-এর চেহারাটা ঠিক কেমন হবে সম্প্রতি তা প্রকাশ করা হয়েছে। কিছুদিন আগে মুক্তি পাওয়া এক ছবিতে ‘ক্রসবোনস’-এর মুখোশধারী পোশাকে দেখা গেছে অভিনেতা ফ্র্যাঙ্ক গ্রিলোকে। চরিত্রটিতে ফ্র্যাঙ্ক এমন একটি পোশাক পরে আছেন, যার ওপর বড় করে একটি ‘ক্রস’ চিহ্ন বা ‘এক্স’ আঁকা আছে। আর তাঁর মুখটা মুখোশে ঢাকা। এক প্রতিবেদনে এমনটাই জানিয়েছে এইস শোবিজ।
‘ক্রসবোনস’ এক কাল্পনিক খলনায়ক চরিত্র। মার্কিন যুক্তরাষ্ট্রে মারভেল কমিকসের প্রকাশিত কমিক বইয়ে এই চরিত্রটিকে তুলে ধরা হয়েছে। কাল্পনিক এই চরিত্রটির স্রষ্টা লেখক মার্ক গ্রুয়েনওয়াল্ড ও চিত্রশিল্পী কিরণ ডুয়ার।তবে কমিকসের কাহিনির থেকে ছবির গল্পটা কিছুটা আলাদা করেই সাজানো হয়েছে। ‘ক্যাপ্টেন আমেরিকা: সিভিল ওয়ার’ ছবিতে আরও অভিনয় করেছেন স্কারলেট জোহানসন, সেবাস্টিয়ান স্ট্যান, অ্যান্থনি মেকি, এমিলি ভ্যানক্যাম্প, ডন শেডল, জেরেমি রেনার চ্যাডউইক বোসম্যান, পল বেটানি, এলিজাবেথ ওলসেন, পল রুড ও টম হল্যান্ড।যুক্তরাষ্ট্রে ‘ক্যাপ্টেন আমেরিকা: সিভিল ওয়ার’ ছবিটি মুক্তি পাবে ৬ মে। ইন্ডিয়ান এক্সপ্রেস।
