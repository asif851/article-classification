
ঢাকাই ছবির নায়ক অনন্ত জলিল আর তাঁর স্ত্রী চিত্রনায়িকা বর্ষার জন্য গতকাল শুক্রবার বিকেলটা ছিল একটু অন্যরকম। এদিন বিকেলটা তাঁরা কাটিয়েছেন ঢাকা শহরের ৪০টি স্কুল আর কলেজের কোমলমতি সব ছেলেমেয়েদের সঙ্গে। এই ছেলেমেয়েরাও তাঁদের প্রিয় তারকাদের কাছে পেয়ে রোমাঞ্চিত। অনন্ত জলিল ও বর্ষা অভিনীত ছবির গানের সঙ্গে নাচ পরিবেশন করেন তাঁরা, প্রিয় তারকাদের সঙ্গে সেলফিও তোলেন।রাজধানীর গ্রিন রোডে ইয়াং উইমেন’স ক্রিশ্চিয়ান অ্যাসোসিয়েশনের (ওয়াই. ডব্লিউ. সি. এ) স্কুল ও কলেজ ক্যাম্পাসে আয়োজন করা হয়েছিল আন্তঃ স্কুল ও কলেজ ক্লাব উৎসব। এই অনুষ্ঠানে অনন্ত আর বর্ষা বিজয়ীদের হাতে পুরস্কার তুলে দেন।অনুষ্ঠানে অনন্ত জলিল ও বর্ষা তাদের জীবনের নানা অভিজ্ঞতার কথা তুলে ধরেন। অনন্ত জলিল আর বর্ষাকে সম্মাননা জানান ওয়াই. ডব্লিউ. সি. এ স্কুল ও কলেজের অধ্যক্ষ মিসেস মঞ্জু বাড়ৈ।
অনন্ত জলিল বলেন, ‘আমি খুবই আনন্দিত ও সম্মানিত। আমার প্রতি ছাত্রছাত্রীদের এত ভালোবাসা আর সম্মান সত্যিই আমাকে আনন্দিত করেছে। কোমলমতি বাচ্চাদের উদ্দেশে বলব, স্টুডেন্ট লাইফ হলো ফিউচার ক্যারিয়ারের প্রথম স্তর। এই স্তরে সময়কে যে যতটুকু কাজে লাগাতে পারবে, সে ততটুকুই সফলতা পাবে। আর তাদের শিক্ষা যেন শুধুমাত্র পাঠ্যপুস্তকের মধ্যেই সীমাবদ্ধ না থাকে। অনন্ত বলেন, সবাইকে সুশিক্ষায় শিক্ষিত হতে হবে, কারণ তোমরাই আগামীর বাংলাদেশ।’
