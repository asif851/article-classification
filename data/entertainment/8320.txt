
গত বছরের ডিসেম্বরে মুম্বাইয়ের একটি স্টেডিয়ামে আয়োজিত এআইবি রোস্ট অনুষ্ঠানের ভিডিও ক্লিপ অনলাইনে ফাঁস হওয়ার পর থেকে আলোচনা-সমালোচনার ঝড় যেন থামছেই না বলিউডে। নোংরা ও কটূক্তিপূর্ণ ভাষা ব্যবহারের অভিযোগে করণ জোহর, রণবীর সিং ও অর্জুন কাপুরের বিরুদ্ধে পুলিশি অভিযোগ দায়ের হয়েছে। একাধিক তারকা-নির্মাতা অনুষ্ঠানটির পক্ষে-বিপক্ষে নিজেদের অবস্থান তুলে ধরছেন। আমির খান, নানা পাটেকার, কারিনা কাপুর খানের পর এবার অনুষ্ঠানটি সম্পর্কে সতর্ক মন্তব্য করলেন শাহরুখ খান।সম্প্রতি বিতর্কিত এআইবি রোস্ট অনুষ্ঠান সম্পর্কে প্রতিক্রিয়া জানতে চাইলে শাহরুখ বলেন, ‘আমি বরাবরই হাসি-ঠাট্টায় বিশ্বাসী। হাসি-ঠাট্টা এমন একটি বিষয় যা সব সময় প্রতিক্রিয়া তৈরি করে। হয় আপনি হাসবেন, নয়তো ঘৃণা করবেন। আমার মতো জনপ্রিয় অভিনেতাদের কথা মানুষ শোনেন। অবশ্যই বিষয়টি মাথায় রাখতে হবে। সব সময় নানা বিষয় নিয়ে আলোচনা-সমালোচনা চলতে থাকবে, প্রশ্ন উঠবে। সে ক্ষেত্রে আমি কারও পক্ষ নিতে পারি না।’ এক খবরে এমনটিই জানিয়েছে ইন্ডিয়ান এক্সপ্রেস ডটকম।মত প্রকাশের স্বাধীনতায় পুরোপুরি বিশ্বাস করেন জানিয়ে শাহরুখ বলেন, ‘মত প্রকাশের স্বাধীনতা সবার আছে। আপনার যদি কোনো কিছু ভালো না লাগে, তবে তা গ্রহণ করবেন না। আমি সব সময় বলি, আপনার যদি কোনো কিছু দেখতে ভালো না লাগে, তবে তা দেখবেন না। কেউ তো আর আপনাকে জোর করছে না। আমি অনেক ছবিই দেখেছি যা আমার ভালো লাগেনি। কিন্তু তাই বলে ছবি যে বানিয়েছে, তাঁর কাছে গিয়ে আমি তো নিন্দা জানাতে পারি না। সেই অধিকার আমার নেই।’প্রসঙ্গত, গত বছরের ডিসেম্বরে এআইবি রোস্ট অনুষ্ঠানে অংশ নেন অভিনেতা রণবীর সিং, অর্জুন কাপুর ও নির্মাতা করণ জোহর। অনুষ্ঠানটির ভিডিও ক্লিপ অনলাইনে ফাঁস হওয়ার পর ইউটিউব এবং সামাজিক যোগাযোগ রক্ষার বিভিন্ন ওয়েবসাইটে হইচই পড়ে যায়। প্রকাশিত ভিডিও ক্লিপে দেখা গেছে, সোনাক্ষী সিনহা, দীপিকা পাড়ুকোন, আলিয়া ভাটের মতো প্রথম সারির বলিউডের অভিনেত্রীদের পাশাপাশি অসংখ্য দর্শক করণ, অর্জুন ও রণবীরের মুখে অশ্লীল ভাষা শুনে শিস ফুটিয়ে ও চিৎকার করে আনন্দ প্রকাশ করছেন।
করণ, অর্জুন ও রণবীরের বিরুদ্ধে অভিযোগ, কমেডিধর্মী এআইবি রোস্ট অনুষ্ঠানে চার হাজার দর্শকের সামনে মজা করার ছলে কেবল নোংরা ও কটূক্তিপূর্ণ ভাষাই ব্যবহার করেননি, যৌনতানির্ভর ও কুরুচিকর শব্দও উচ্চারণ করেছেন। এ জন্য চলতি ফেব্রুয়ারি মাসের শুরুর দিকে পুলিশি অভিযোগ দায়ের করা হয় তাঁদের বিরুদ্ধে। অনুষ্ঠানটির আয়োজকদের বিরুদ্ধেও ব্যবস্থা নেওয়ার দাবি ওঠে।
আরও পড়ুন:
‘এআইবি রোস্ট’ নিয়ে কারিনার নেতিবাচক মন্তব্য
