
‘ক্লিন সেভড’ অভিনেতা জাহিদ হাসানের মুখে বেশ কিছুদিন ধরে কাঁচা-পাকা দাড়ি! ব্যাপার কী? জাহিদ হাসান তখন জানিয়েছিলেন, তিনি ভারতের বাংলা ছবিতে অভিনয় করতে যাচ্ছেন। ছবির নাম ‘সিতারা’। এই ছবির জন্য নাকি তিনি নিজের ‘লুক’ পরিবর্তন করছেন। ‘সিতারা’ ছবিতে দর্শক তাঁকে দুভাবে দেখবেন। একটাতে দাড়িসহ, আরেকটি দাড়ি ছাড়া। বলেছিলেন, ‘আগে নিজেই দাড়ি রেখে দেখছি আমাকে কেমন দেখায়!’ এবার জানা গেছে আরেকটি ঘটনা। মোস্তফা সরয়ার ফারুকীর নতুন ছবিতে অভিনয় করছেন তিনি। ছবির নাম ‘স্যাটারডে আফটারনুন’ বা ‘শনিবার বিকেল’।
শনিবার সকালে প্রথম আলোকে জাহিদ হাসান বলেন, ‘আমি মেকআপ নিয়ে কাজটি সহজেই চালিয়ে দিতে পারতাম, কিন্তু তা চাইনি। আমি পুরো ব্যাপারটিকে বিশ্বাসযোগ্য করতে চেয়েছি। প্রায়ই দেখি বিদেশি অভিনেতারা চরিত্রের জন্য দাড়ি রাখছেন, দাড়ি কেটে ফেলছেন, শরীরের ওজন বাড়াচ্ছেন কিংবা কমাচ্ছেন। আমরা কেন পারব না? এই দেখার ব্যাপারটি একটা এক্সপেরিমেন্ট, অর্থাৎ নিরীক্ষামূলক।’
মজা করে জাহিদ হাসান আরও বললেন, ‘এই জীবনে দাড়ির ওপর তো কম অত্যাচার করিনি। এমন হয়েছে, চরিত্রের প্রয়োজনে দিনে দু-তিনবারও সেভ করেছি, তা-ও অনেক সময় মুখে শুধু পানি লাগিয়ে। এখন কিছুদিন দাড়িটাকে বিশ্রাম দিচ্ছি।’
‘শনিবারের বিকেল’ ছবিতে জাহিদ হাসান একজন ব্যবসায়ী। মেডিকেলের নানা সামগ্রী আমদানি করেন। মানুষকে ভালোবাসেন। কিছু ঘটনার কারণে বিশ্বের বিভিন্ন দেশে মুসলমানদের নানাভাবে নির্যাতন করা হচ্ছে। এ খবর শুনে কষ্ট পান। তিনি সবাইকে বোঝাতে চেষ্টা করছেন, ‘সব মুসলিম এমন নয়। আমি চাই, বিশ্বে মুসলিমরা যেন মাথা উঁচু করে সম্মানের সঙ্গে বেঁচে থাকতে পারে।’
মোস্তফা সরয়ার ফারুকীর ‘স্যাটারডে আফটারনুন’ বা ‘শনিবার বিকেল’ ছবিতে আরও অভিনয় করছেন নুসরাত ইমরোজ তিশা ও ফিলিস্তিনের চলচ্চিত্র তারকা ইয়াদ হুরানি। থাকছেন আরও কয়েকজন দেশি-বিদেশি অভিনেতা। এরই মধ্যে ছবির শুটিং শুরু হয়েছে। জাহিদ হাসান ক্যামেরার সামনে দাঁড়াবেন ৫ জানুয়ারি। ছবির বাজেট ধরা হয়েছে চার কোটি টাকা। বাংলা ও ইংরেজি দুই ভাষায় নির্মিত হবে ছবিটি।
জাহিদ হাসান বলেন, জানুয়ারি-ফেব্রুয়ারি মাসে কলকাতার ছবি ‘সিতারা’র জন্য ক্যামেরার সামনে দাঁড়াবেন তিনি। ভারতের পশ্চিমবঙ্গের অন্যতম জনপ্রিয় সাহিত্যিক আবুল বাশারের ‘ভোরের প্রসূতি’ উপন্যাস অবলম্বনে এই সিনেমার চিত্রনাট্য তৈরি হয়েছে। পরিচালনা করবেন আশীষ রায়। সিনেমাটি বাংলা ও তেলেগু ভাষায় তৈরি হবে। এই ছবিতে অভিনয় করবেন ‘বাহুবলী’ ছবির নাসির হুসেন, নন্দিনী ও রাইমা সেন।
