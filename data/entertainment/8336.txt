
আদিবাসীদের ঐতিহ্যবাহী সাংস্কৃতিক ধারার রূপবৈচিত্র্য নিয়ে গতকাল রাজধানীতে আয়োজিত হয় বিভিন্ন অনুষ্ঠান। কেন্দ্রীয় শহীদ মিনারে বাংলাদেশ আদিবাসী ফোরাম ও বাংলা একাডেমিতে মানুষের জন্য ফাউন্ডেশন আয়োজিত অনুষ্ঠান দুটি বিচিত্র ভাষা, সংগীত, নৃত্য আর বর্ণিল পোশাক-পরিচ্ছদে পাহাড়-সমতলের মিলনমেলায়পরিণত হয়।গতকাল রোববার ছিল আদিবাসী দিবস। আর এ উপলক্ষে কেন্দ্রীয় শহীদ মিনারে ও বাংলা একাডেমি চত্বরে নানা অনুষ্ঠানের আয়োজন করা হয়। বাংলা একাডেমির চত্বরে আয়োজন করা হয় আদিবাসী পণ্যসামগ্রীর মেলা। ছোট ছোট স্টলজুড়ে শোভা পেয়েছে আদিবাসীদের তৈরি বাহারি পোশাক থেকে শুরু করে নিত্যপ্রয়োজনীয় জিনিসপত্র।দুটি আয়োজনেই রং ছড়ায় বর্ণিল সাংস্কৃতিক পরিবেশনা। সারাক্ষণ ভেসে বেড়ায় পাহাড়ি কিংবা সমতলের আদিবাসীদের গানের সুর। নানা বাদ্যের তালে সুরেলা শব্দধ্বনি ছড়িয়ে সংগীত পরিবেশন করেন আদিবাসী শিল্পীরা।
