
নতুন বছরের প্রথম দিন ভক্তদের শুভকামনা জানিয়েছেন নববিবাহিত তারকা জুটি আনুশকা শর্মা ও বিরাট কোহলি। তাঁরা এখন আছেন দক্ষিণ আফ্রিকার কেপটাউনে। সে দেশে মূলত ক্রিকেট সিরিজে অংশ নিতে গেছেন বিরাট। কিন্তু দেশে নববধূকে রেখে তিনি একা কী করে বিদেশে যান? তাই আনুশকা হয়েছেন স্বামীর সফরসঙ্গী। সেখানে ‘বিরুশকা’র রথ দেখা আর কলা বেচা—দুই-ই হবে। মানে নববর্ষ তাঁরা দক্ষিণ আফ্রিকাতেই উদ্‌যাপন করেছেন।
বিরাট সোমবার তাঁর ইনস্টাগ্রাম অ্যাকাউন্টে আনুশকার সঙ্গে তোলা একটি ছবি প্রকাশ করছেন। ছবির ক্যাপশনে লেখে, ‘আপনাদের সবার সুখী, সুস্থ ও সমৃদ্ধিময় নববর্ষ কামনা করি। সবার জন্য ভালোবাসা।’
১১ ডিসেম্বর ইতালির তাসকেনি প্রদেশের ফ্লোরেন্সে এক ঐতিহ্যবাহী রিসোর্টে বিরাট কোহলির সঙ্গে গাঁটছড়া বাঁধেন আনুশকা শর্মা। বিয়ের পর টুইটারে একটি যৌথ বিবৃতিতে নবদম্পতি বলেন, ‘আজ আমরা দুজন একে অন্যের সঙ্গে সারা জীবন ভালোবাসার বন্ধনে আবদ্ধ থাকার প্রতিজ্ঞা করেছি।’ এটি ছিল ২০১৭ সালে বলিউডের সবচেয়ে আলোচিত বিয়ের অনুষ্ঠান। ইতালিতে বিয়ের অনুষ্ঠান শেষে ফিনল্যান্ডে সংক্ষিপ্ত হানিমুন সেরে আসেন এই জুটি। তথ্যসূত্র: ডেকান ক্রনিকল
