
আকাশ কত দূরে ছবিটি তৈরি হয়েছে অনেক দিন আগেই। কিন্তু এটি মুক্তি দেওয়ার জন্য ভালো একটা দিন খুঁজছিলেন নির্মাতারা। এবার পাওয়া গেল দিনটা, শুক্রবার ভালোবাসা দিবসে যমুনা ব্লকবাস্টার সিনেমাস আর স্টার সিনেপ্লেক্সে মুক্তি পাচ্ছে ছবিটি। গতকাল মঙ্গলবার সন্ধ্যায় রাজধানীর যমুনা ব্লকবাস্টার সিনেমাসে আকাশ কত দূরের উদ্বোধনী প্রদর্শনী অনুষ্ঠিত হয়। এখানে উপস্থিত ছিলেন তথ্যমন্ত্রী হাসানুল হক ইনু, ছবিটির অন্যতম প্রযোজনা প্রতিষ্ঠান ইমপ্রেস টেলিফিল্মের ব্যবস্থাপনা পরিচালক ফরিদুর রেজা সাগর, ছবির পরিচালক সামিয়া জামান, শিল্পী আর কলাকুশলীরা।সামিয়া জামান বলেন, ‘পরিবারের সবাইকে নিয়ে দেখার মতো ছবি। সুস্থ বিনোদনমূলক চলচ্চিত্র বলতে যা বোঝায়, আকাশ কত দূরে তেমনি একটি ছবি। এর গল্প সব বয়সের, সব ধরনের দর্শককে টানবে। এটি আমার দ্বিতীয় ছবি। আশা করছি, দর্শক প্রেক্ষাগৃহে এসে সপরিবারে ছবিটি দেখবেন।’ছবির কাহিনি, চিত্রনাট্য, সংলাপ ও গীত রচনা করেছেন জুলফিকার রাসেল। তিনি বলেন, ‘আকাশ কত দূরে আমার প্রথম ছবি। প্রথম ছবিতেই সরকারের অনুদান পেয়ে যাব ভাবিনি। সামিয়া জামান অসম্ভব ভালো বানিয়েছেন ছবিটি। সবার ভালো লাগবে।’আকাশ কত দূরে প্রযোজনা করেছে ইমপ্রেস টেলিফিল্ম লিমিটেড ও ভার্সা মিডিয়া। বিভিন্ন চরিত্রে অভিনয় করেছেন রাজ্জাক, শর্মিলী আহমেদ, মোস্তফা প্রকাশ, ফারিয়া, মিশা সওদাগর, অঙ্কন প্রমুখ। সংগীত পরিচালনা করেছেন ইবরার টিপু ও বেলাল খান। গানে কণ্ঠ দিয়েছেন ইবরার টিপু, কনা, বেলাল খান, খেয়া, প্রান্তি প্রমুখ।
