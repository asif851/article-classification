
‘পূর্ণদৈর্ঘ্য প্রেমকাহিনী ২’ ছবির বিষয়ে বাংলাদেশ ক্রিকেট বোর্ডের (বিসিবি) মতামত ও পরামর্শ চেয়েছে বাংলাদেশ চলচ্চিত্র সেন্সর বোর্ড। এরই মধ্যে ছবিটি দেখার জন্য আমন্ত্রণ জানিয়ে বিসিবিকে একটি চিঠিও দিয়েছে বাংলাদেশ চলচ্চিত্র সেন্সর বোর্ড। তবে ‘বিসিবি’র কাছ থেকে এখনো কোনো মন্তব্য পাওয়া যায়নি।
কিন্তু কী আছে ‘পূর্ণদৈর্ঘ্য প্রেমকাহিনি ২’ ছবিতে? ছবিটি কেনইবা বিসিবিকে দেখতে হবে?বাংলাদেশ চলচ্চিত্র সেন্সর বোর্ডের অন্যতম সদস্য ও চলচ্চিত্র পরিচালক মুশফিকুর রহমান গুলজার আজ বৃহস্পতিবার দুপুরে বলেন, ‘এ ছবিতে বাংলাদেশের জাতীয় ক্রিকেট দলকে দেখানো হয়েছে। ছবির নায়ক শাকিব খানের গায়ে ছিল জাতীয় ক্রিকেট দলের সদস্য সাকিব আল হাসানের জার্সি।এ ছাড়া, জাতীয় ক্রিকেট দলের সঙ্গে ছবির কিছু অংশের যথেষ্ট মিল খুঁজে পাওয়া গেছে। যেহেতু ক্রিকেট এখন বাংলাদেশের সবচেয়ে জনপ্রিয় খেলা, এর সঙ্গে সরকারের সর্বোচ্চ মহল থেকে শুরু করে সারা দেশের মানুষ সম্পৃক্ত; আর বিষয়টি অবশ্যই স্পর্শকাতর, তাই আমরা চেয়েছি বিসিবি থেকে কেউ এসে ছবিটি দেখুক। তাদের আপত্তি না থাকলে সেন্সর বোর্ডও কোনো আপত্তি করবে না। তবে অবশ্যই বিসিবির মতামত লাগবে।’‘পূর্ণদৈর্ঘ্য প্রেমকাহিনী ২’ ছবির ব্যাপারে তিনি বলেন, ‘আমরা ছবিটি দেখেছি। ছবিটি খুবই পরিচ্ছন্ন। ক্রিকেট ছাড়া আমরা আর কোনো আপত্তি করিনি।’‘পূর্ণদৈর্ঘ্য প্রেমকাহিনী ২’ ছবির পরিচালক সাফি উদ্দিন সাফি বলেন, ‘আমরা ব্যাপারটি জেনেছি। চলচ্চিত্র সেন্সর বোর্ডের ছাড়পত্রের জন্য অপেক্ষা করছি। ছাড়পত্র পাওয়ার পরই আমরা ছবিটির মুক্তির তারিখ চূড়ান্ত করব।’‘পূর্ণদৈর্ঘ্য প্রেমকাহিনী ২’ ছবির প্রযোজনা প্রতিষ্ঠান ফ্রেন্ডস মুভিজ ইন্টারন্যাশনাল। এ ছবির চিত্রনাট্য লিখেছেন রুম্মান রশীদ খান। অভিনয় করেছেন শাকিব খান, জয়া আহসান, ওমর সানি, ইমন, মৌসুমী হামিদ প্রমুখ।ছবির সবকটি গান লিখেছেন কবির বকুল, সুর ও সংগীত পরিচালনা করেছেন শওকত আলী ইমন। ২০১৩ সালের ঈদুল আজহায় মুক্তি পায় ‘পূর্ণদৈর্ঘ্য প্রেমকাহিনী’ ছবিটি। এবারে তৈরি হলো এ ছবির সিক্যুয়েল।
