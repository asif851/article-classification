
বন্যায় ভাসছেন। ভালোবাসার বন্যায়। কিন্তু জর্জ ক্লুনি আর আমাল আমালুদ্দিন জানতেন না, মধুচন্দ্রিমার এই মধুময় সময়টায় সত্যিকারের বন্যার উৎপাতেও পড়তে হবে। বিয়ের পর থাকার জন্য ইংল্যান্ডে টেমস নদীর একেবারে তীরঘেঁষা একটা বাড়ি কিনেছিলেন ক্লুনি। নদীর টাটকা বাতাসে মন জুড়াবে। চোখ জুড়াবে নৈসর্গে। কিন্তু সুখ জিনিসটা ইদানীং বড্ড খরুচে এক ব্যাপার হয়ে দাঁড়িয়েছে। এ কারণে বাড়ি কিনতে এন্তার টাকা তো গুনেছেনই, এবার আরও ৫০ হাজার পাউন্ড খসল ক্লুনির পকেট থেকে।ক্লুনি জানতেন না তাঁর বাড়িটা বন্যা-ঝুঁকির মধ্যে আছে। বন্যা প্রতিরক্ষার কোনো সুব্যবস্থাই বাড়িটাতে ছিল না। সম্প্রতি টেমস নদীর উচ্চতা এক মিটারের মতো বেড়ে গেলে এই বিপদটা টের পাওয়া যায়। দ্রুত বালির বস্তা ফেলে আপাতত বিপদ সামাল দেওয়া গেছে। কিন্তু স্থায়ী একটা ব্যবস্থাও ক্লুনিকে নিতে হবে। আর এর জন্য গুনতে হবে ৫০ হাজার পাউন্ড!
