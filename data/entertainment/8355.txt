
কলাম্বিয়ার পপ তারকা শাকিরা আর স্প্যানিশ ফুটবলার জেরার্ড পিকের সুখের সংসারে কি ফাটল ধরল? সংসার যাঁদের, তাঁরা এখনো কিছু জানাননি এ বিষয়ে। অতি উৎসাহীরা তাই আতশি কাচ দিয়ে এ ফাটল খুঁজে বেড়াচ্ছেন কিছুদিন ধরে। শোনা যাচ্ছে, এই তারকা জুটির বিবাহবিচ্ছেদের গুঞ্জন। তবে যতবারই গুঞ্জন ছড়িয়েছে, ততবারই শাকিরা সামনে এসে সেই ধোঁয়া সরিয়েছেন। গত সেপ্টেম্বর মাসে যখন গুজব বেশ তীব্র রূপ নেয়, তখন অবশ্য শাকিরার কাজটি করে দিয়েছেন পিকে নিজেই। ইনস্টাগ্রামে নিজের অ্যাকাউন্টে তিনি সঙ্গী শাকিরা আর দুই ছেলে মিলান ও শাশার সঙ্গে একটি ছবি প্রকাশ করে লিখেছেন, ‘রোববার, পরিবারের সঙ্গে একান্ত সময়।’ তারপর গুজবের কারখানা কিছুদিন ঝিম মেরে ছিল। এখন আবার শোনা যাচ্ছে, পিকে-শাকিরার বিচ্ছেদ নাকি চূড়ান্ত হয়ে গেছে। যদিও তাঁরা কেউই এখন পর্যন্ত এই বিষয়ে কোনো মন্তব্য করেননি। আনুষ্ঠানিক কোনো বক্তব্যও পাওয়া যায়নি কারও পক্ষ থেকে।
২০১০ ফিফা বিশ্বকাপে শাকিরার গাওয়া অফিশিয়াল থিম গান ‘ওয়াকা ওয়াকা’র কথা নিশ্চয় মনে আছে? সেই গানের ভিডিওতে এক ঝলক দেখা গিয়েছিল স্প্যানিশ ফুটবল তারকা জেরার্ড পিকেকে। গানটির ভিডিও শুট করতে গিয়েই দুই জগতের এই দুই তারকার পরিচয়। পরে তা প্রেমে পরিণত হয়। ২০১০ সাল থেকেই তাঁরা একসঙ্গে থাকতে শুরু করেন। বয়সে পিকের চেয়ে ১০ বছরের বড় শাকিরা। তাঁদের ঘরে রয়েছে দুই সন্তান। বড় ছেলে মিলানের বয়স ৪, ছোট ছেলে শাশার বয়স ২। কয়েক মাস আগে ছোট ছেলের শারীরিক অবস্থা খুব একটা ভালো ছিল না। এখন সে সুস্থ হয়ে উঠেছে বলে জানা যায়। আগামী নভেম্বরে শাকিরা তাঁর দুই ছেলেকে নিয়ে চার মাসের জন্য ভ্রমণে বের হচ্ছেন। তবে কোন দেশে যাবেন, সেটা আপাতত গোপন রেখেছেন। এদিকে পিকে তাঁর দলের সঙ্গে ২০১৮ সালের ফুটবল বিশ্বকাপের প্রস্তুতিতে ব্যস্ত। মানে পিকে যাচ্ছেন না শাকিরাদের সঙ্গে।এই জুটিকে শেষ একসঙ্গে দেখা গেছে আর্জেন্টিনার ফুটবল তারকা লিওনেল মেসির বিয়ের অনুষ্ঠানে। সেটি চলতি বছরের জুন মাসের ঘটনা। আবার সামাজিক যোগাযোগমাধ্যমেও তাঁরা আগের মতো একসঙ্গে কোনো ছবি দেন না আজকাল। ঘনিষ্ঠভাবে তাঁদের দেখা যায় না অনেক দিন। এসব মিলিয়েই বারবার তাঁদের বিচ্ছেদের গুজব রটছে। মুখ ফুটে তাঁরা যেহেতু বিষয়টা পরিষ্কারও করছেন না, এ জন্য তা ক্রমেই ডালপালা ছড়াচ্ছে। ইউএস উইকলি সাময়িকীকে পিকে-শাকিরার এক কাছের সূত্র অবশ্য বলেছে গুজবে কান না দিতে। মিয়ামি ডটকম।
