
তবে কি আবারও ঢাকাই ছবিতে অশ্লীলতা ফিরছে! অশ্লীল ছবির ব্যাপারে সরকার কড়াকড়ি আরোপ করলেও নতুন বছরের প্রথম ছবিটির বিরুদ্ধেই অভিযোগ উঠেছে অশ্লীলতার। আজাদ খান পরিচালিত ‘দাবাং’ ছবির পোস্টার ও বিভিন্ন দৃশ্য নিয়ে খোদ চলচ্চিত্র মহলেই উঠেছে সমালোচনার ঝড়। ছবিটির অন্যতম নায়ক জায়েদ খানও এ নিয়ে বেশ বিব্রত বলে জানিয়েছেন।প্রথম আলোকে জায়েদ খান বলেন, ‘সাধারণত ছবি মুক্তির আগে আমি নিজে থেকে নানা ধরনের প্রচারণার মধ্যে থাকার চেষ্টা করি। কিন্তু ‘‘দাবাং’’ ছবিটির মুক্তি নিয়ে আমার মধ্যে কোনো ধরনের আনন্দ কাজ করেনি; বরং ছবিটির মুক্তি নিয়ে আমি বেশ অস্বস্তিতে ছিলাম। বলতে পারেন, আমি বেশ বিব্রতও।’জায়েদ আরও বলেন, ‘ছবিটির প্রোমো প্রচারের পর থেকে পরিচিত ও শুভাকাঙ্ক্ষীদের মধ্যে অনেকেই নেতিবাচক মনোভাব প্রকাশ করেছেন। একটা সময়ে প্রোমোটি দেখে আমি নিজেও বিব্রত হয়েছি। আর ছবির যে পোস্টার বানানো হয়েছে, তা কোনোভাবেই রুচিশীলতার পরিচয় বহন করে না। মনে হচ্ছে, আমরা কয়েক বছর আগের সেই অশ্লীল ছবির যুগেই ফিরে যাচ্ছি।’
তাহলে এ ধরনের ছবিতে অভিনয় করেছেন কেন—জিজ্ঞেস করলে জায়েদ বলেন, ‘আমি সবাইকে একটা কথা নিশ্চিত করে বলতে পারি, ছবিতে আমার একটি মাত্র ফ্রেম নিয়েও কেউ কোনো ধরনের বিরূপ মন্তব্য করতে পারবে না। আমি আমার অংশটুকুতে সেরা অভিনয় করার চেষ্টা করেছি।’
এদিকে ‘দাবাং’ ছবি ও এর পোস্টার সম্পর্কে জানতে চাইলে পরিচালক আজাদ খান বলেন, ‘ছবির পোস্টার এবং ছবিতে কোথাও বিন্দুমাত্র অশ্লীলতা প্রকাশ পায়নি। আমি মনে করি, রুচিশীল দর্শকদের জন্য যে ধরনের ছবি নির্মিত হয় ‘‘দাবাং’’ সেভাবেই নির্মিত হয়েছে। পোস্টারও সেভাবে বানানো হয়েছে।’
নাম প্রকাশ না করার শর্তে বাংলা চলচ্চিত্রের এখনকার একজন নায়িকা জানান, ‘দাবাং’ ছবির পোস্টার নীলছবির পোস্টারকেও হার মানাচ্ছে।
এদিকে খোঁজ নিয়ে জানা গেছে, ছবিটির পোস্টারে একের দেহে অন্যের মাথা জুড়ে দেওয়া হয়েছে।
চলচ্চিত্রসংশ্লিষ্ট অনেকের মন্তব্য, নতুন বছরের শুরুটা হলো ‘দাবাং’-এর মতো একটি অশ্লীল সিনেমা মুক্তির মাধ্যমে। ছবিটির পোস্টার দেখেই অশ্লীলতার বিষয়টি স্পষ্ট বোঝা যায়। সিনেমার প্রোমো দেখে তা আরও নিশ্চিত হওয়া যায়। অথচ এ ধরনের সিনেমা কীভাবে সেন্সর ছাড়পত্র পায়, তা নিয়ে বিস্মিত হতে হয়।
এদিকে ‘দাবাং’ ছবি প্রসঙ্গে জানতে সেন্সর বোর্ডের ভাইস চেয়ারম্যান লিয়াকত আলী খানকে বারবার মুঠোফোনে কল করে এবং খুদেবার্তা পাঠিয়েও তাঁর সঙ্গে যোগাযোগ করা সম্ভব হয়নি।
নতুন বছরের প্রথম ছবি হিসেবে ১৭ জানুয়ারি মুক্তি পেয়েছে আজাদ খান পরিচালিত ‘দাবাং’। টিটু ফিল্মসের ব্যানারে নির্মিত ছবিটি প্রযোজনা করেছেন প্রযোজক আবদুল আলিম।
পরিচালক জানান, ৭০টি প্রেক্ষাগৃহে মুক্তি দেওয়া হয়েছে ‘দাবাং’। ছবিটির অভিনয়শিল্পীরা হলেন জায়েদ খান, অমিত হাসান, নবাগত বিন্দিয়া, লিটন, রাভিনা উর্মিলা প্রমুখ।

