
২০০৫ সাল থেকে টক শোর সঙ্গে নানাভাবে যুক্ত আছেন মুন্নী সাহা। কখনো ক্যামেরার পেছেন তদারকি করেছেন, কখনো ক্যামেরার সামনে তাঁকে দেখা গেছে টক শোর সঞ্চালকের ভূমিকায়। সেই মুন্নী সাহাই তাঁর এত বছরের নানা অভিজ্ঞতা নিয়ে তৈরি করেছেন টেলিছবি শো টক (Show Talk)।একটি টক শোর আদ্যোপান্ত উঠে আসবে এই টেলিছবিতে। এমনকি সত্যিকারের টক শোর মানুষগুলোও এতে অভিনয় করবেন স্বনামে। প্রবীণ আইনজীবী রফিক-উল হক, মুহম্মদ জাফর ইকবাল, সরকার ফিরোজ, সাংবাদিক নাঈমুল ইসলাম খান, প্রভাষ আমিন, মানস ঘোষ, কাজী তাপস, অনিক খানকে দেখা যাবে টেলিছবির বিভিন্ন অংশে। তা ছাড়া বাংলাভিশনের টক শো ‘গণতন্ত্র বাংলাদেশ’ নিয়ে সাংবাদিক মোস্তফা ফিরোজ, চ্যানেল আইয়ের ‘তৃতীয় মাত্রা’র জিল্লুর রহমান, জিটিভির ‘সংবাদ সংলাপ’ নিয়ে অঞ্জন রায় এবং যমুনা টিভির ‘৩৬০ ডিগ্রি’ নিয়ে মীর আহসানও হয়েছেন শো টক-এর অংশ। টেলিছবির গল্পে দেখা যাবে, একটি টক শোতে এসে অতিথিরা একটি নির্দিষ্ট বিষয়ে একমত হয়ে যান, সেখানে কোনো পক্ষ-বিপক্ষ থাকে না। আর এ নিয়েই পুরো দেশে শুরু হয় তর্ক-বিতর্ক।এই টেলিছবির নির্বাহী পরিচালক মুন্নী সাহা। এর মূল গল্পভাবনাও তাঁর। এমনকি টেলিছবিতে মুন্নী সাহাকেও দেখা যাবে স্বনামে। শো টক পরিচালনা করেছেন কামরুল হাসান। চিত্রগ্রহণে ছিলেন টি ডব্লিউ সৈনিক। এটি ঈদের চতুর্থ দিন দেখানো হবে এটিএন নিউজে।সাংবাদিক মুন্নী সাহা জানান, টেলিছবিতে সত্যিকারের টক শোর মানুষদের পাশাপাশি অভিনয় করেছেন তারিক আনাম খান, ইনামুল হক, ফজলুর রহমান বাবু, লুৎফর রহমান জর্জ, আবদুল্লাহ রানা, শামস সুমন, কুমকুম হাসান, গাউসুল আলম শাওন, তমালিকা কর্মকার, কাজী উজ্জ্বল ও রেজাউল একরাম। সেই সঙ্গে এর নির্মাণে দেশের বিভিন্ন কলেজ-বিশ্ববিদ্যালয়ের শিক্ষার্থী ও নেপথ্য কর্মীসহ প্রায় ৫০০ কলাকুশলী অংশ নিয়েছেন।
