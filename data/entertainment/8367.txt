
আত্মহত্যা করেছেন মডেল রিসিলা বিনতে ওয়াজের। আজ সোমবার বেলা দেড়টার দিকে ঢাকার শাহজাদপুর এলাকার সুবাস্তু নজরভ্যালি অ্যাপার্টমেন্টের নিজ বাসায় আত্মহত্যা করেন তিনি। প্রথম আলোকে রিসিলার মৃত্যুর খবরের সত্যতা নিশ্চিত করেছেন গুলশান থানার উপপরিদর্শক (এসআই) নুর আলম মাসুম সিদ্দিক। 
মৃত্যুর ২৩ ঘণ্টা আগে রিসিলা তাঁর ফেসবুক প্রোফাইল ছবি বদল করেছিলেন। বাংলাদেশ ফ্যাশন ইন্ডাস্ট্রির একজন মডেল ও অভিনেত্রী একটি প্রতিষ্ঠানের শুভেচ্ছাদূত হিসেবেও কাজ করেছিলেন। রিসিলার মারা যাওয়ার খবর শুনে তাঁর সহকর্মী ও বন্ধুরা ফেসবুক ওয়ালে বিভিন্ন ধরনের প্রতিক্রিয়া জানাচ্ছেন। জনপ্রিয় মডেল শাবনাজ সাদিয়া ইমি লিখেছেন, ‘এটা অসহ্য এবং অবিশ্বাস্য, তুমি কী করলে প্রিয়! আমরা তোমাকে ভালোবাসতাম। তুমি তোমার কাছের কারও সঙ্গে সমস্যাগুলো শেয়ার করতে পারতে। আমি তোমার রেখে যাওয়া সন্তানের জন্য দুশ্চিন্তা করছি। আল্লাহ তোমাকে শান্তিতে রাখুক।’
