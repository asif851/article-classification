
ঠিকানা বদলে গেছে, পরিচয়ও পরিবর্তন হয়েছে তাঁর। কয়েদি নম্বর ১৬৬৫৬। না, কোনো সিনেমার গল্প নয়। পুনের ইয়েরাওয়াড়া কারাগারে এটাই এখন সঞ্জয় দত্তের পরিচয়। মুম্বাইয়ের আর্থার রোডের কারাগার থেকে এরই মধ্যে সঞ্জয়কে নিয়ে যাওয়া হয়েছে পুনেতে। পুনের এই কারাগারে আগেও থাকতে হয়েছে তাঁকে। তফাতটা হলো, তখন তিনি ছিলেন বিচারাধীন আর এখন সাজাপ্রাপ্ত কয়েদি। কাজেই এখন কয়েদির নির্দিষ্ট পোশাক পরতে হচ্ছে তাঁকে। মাসে দেড় হাজার রুপি পাবেন পরিবারের পক্ষ থেকে খাওয়ার খরচ হিসেবে। এই অঙ্কটাও নির্দিষ্ট করে দিয়েছে কারাগার কর্তৃপক্ষ। মাসে একবারই আত্মীয়দের সঙ্গে দেখা করতে পারবেন সঞ্জয় ২০ মিনিটের জন্য।
১৯৯৩ সালের মুম্বাই বিস্ফোরণ মামলায় বেআইনি অস্ত্র রাখার দায়ে দোষী সাব্যস্ত হন এই বলিউড তারকা। এনডিটিভি।
