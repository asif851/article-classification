
হানিফ সংকেতের গ্রন্থনা, পরিকল্পনা, পরিচালনা ও উপস্থাপনায় ম্যাগাজিন অনুষ্ঠান ‘ইত্যাদি’র দৃশ্য ধারণের ক্ষেত্রে সভ্যতা, সংস্কৃতি, ইতিহাস, ঐতিহ্য ও প্রত্নতাত্ত্বিক গুরুত্বপূর্ণ স্থানগুলোকে প্রাধান্য দেওয়া হয়। ‘ইত্যাদি’র মূল অনুষ্ঠান ধারণ করার ধারাবাহিকতায় এবারও ব্যতিক্রম হয়নি। ‘ইত্যাদি’র এবারের পর্ব ধারণ করা হয়েছে শিল্পনগর খুলনার রূপসা নদীর তীরে। এখানকার খানজাহান আলী রূপসা সেতুকে ঘিরেই তৈরি হয়েছে এবারের ‘ইত্যাদি’র মঞ্চ।‘ইত্যাদি’ অনুষ্ঠানের নির্মাণপ্রতিষ্ঠান ফাগুন অডিও ভিশন সূত্রে জানা গেছে, কয়েক হাজার মানুষের উপস্থিতিতে রূপসা নদীর পূর্ব তীরে আলোকিত মঞ্চের সামনে ধারণ করা হয় ‘ইত্যাদি’। বর্ণিল আলোয় রূপসা সেতুর পূর্ব প্রান্ত যেন সেদিন নতুন সাজে সেজেছিল। অনুষ্ঠান ধারণের জন্য অনুষ্ঠানস্থলে বসানো হয়েছিল আলাদা বৈদ্যুতিক ট্রান্সফরমার। কয়েক হাজার আমন্ত্রিত দর্শক ছাড়াও আশপাশের রাস্তায়, গাছের ওপর, নৌকার ওপর বসে, নদীর পাড়ে হাঁটুপানিতে এবং নদীর তীরে দাঁড়িয়ে হাজার হাজার মানুষ ‘ইত্যাদি’র ধারণ উপভোগ করেন।রূপসার পাড়ে ‘ইত্যাদি’ অনুষ্ঠানের এবারের পর্ব ধারণের ক্ষেত্রে সার্বিক সহযোগিতা করে স্থানীয় প্রশাসন। শিকড় সন্ধানী ‘ইত্যাদি’র এই ধারণ অনুষ্ঠান চলে সন্ধ্যা ছয়টা থেকে মধ্যরাত পর্যন্ত। খুলনা ছাড়াও এর আশপাশের বিভিন্ন স্থান থেকে অনেকে অনুষ্ঠান দেখতে আসেন। এই দীর্ঘ সময়ে দর্শকেরা মন্ত্রমুগ্ধের মতো উপভোগ করেছেন হানিফ সংকেতের উপস্থাপনায় একের পর এক নান্দনিক সব আইটেম।‘ইত্যাদি’র এবারের পর্ব একযোগে বিটিভি ও বিটিভি ওয়ার্ল্ডে প্রচারিত হবে ৪ অক্টোবর রাত আটটার বাংলা সংবাদের পর।
