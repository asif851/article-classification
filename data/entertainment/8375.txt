
‘ভালবাসার শহর’ সিনেমা দেখে বাংলাদেশের জয়া আহসানের অভিনয়ের প্রশংসায় পঞ্চমুখ ভারতীয় অভিনেত্রী বিদ্যা বালান। মুম্বাইয়ে নিজের বাড়িতে বসে সিনেমাটি দেখেন তিনি। পশ্চিমবঙ্গের একটি সংবাদমাধ্যমে দেওয়া সাক্ষাৎকারে জয়াকে নিয়ে বিদ্যা তাঁর ভালো লাগার কথা জানান।
বিদ্যা জানান, তিনি বাংলা সিনেমার অন্ধ ভক্ত। নিয়মিত বাংলা সিনেমা দেখেন। অনেক বাঙালি পরিচালকের সঙ্গেও কাজ করার অভিজ্ঞতা রয়েছে তাঁর। তিনি এও বলেন, বাংলা তাঁর দ্বিতীয় ভাষা, কলকাতা সেকেন্ড হোম। ‘ভালবাসার শহর’ সিনেমা দেখার ইচ্ছে নাকি সেই ভাষার জন্য ভালোবাসা থেকেই।
বাংলাদেশের জাতীয় চলচ্চিত্র পুরস্কারপ্রাপ্ত অভিনেত্রী জয়া অভিনীত ‘ভালবাসার শহর’ ভারতের জাতীয় চলচ্চিত্র পুরস্কারপ্রাপ্ত অভিনেত্রী বিদ্যা বালানের এতটাই ভালো লেগেছিল যে তিনি নাকি সিনেমাটি দেখার পর কিছুক্ষণ বাকরুদ্ধ হয়ে ছিলেন। বিদ্যা বালান বলেন, ‘চুপ করে বসেছিলাম। ভেতরে-ভেতরে চলছিল একটা তীব্র অস্থিরতা। এ কোন পৃথিবীর দৃশ্য দেখলাম আমি! যুদ্ধবিধ্বস্ত হোমস শহরের ছবি আমাকে ঝাঁকুনি দিয়ে গেল।’
‘ভালবাসার শহর’ সিনেমায় অন্নপূর্ণা দাসের চরিত্রে অভিনয় করেছেন জয়া। অভিনয়ের প্রশংসা করে বিদ্যা বলেন, ‘কী অপূর্ব অভিনয় করেছে জয়া আহসান! এর আগে “রাজকাহিনী” সিনেমায় জয়ার অভিনয় দেখেছি। ওর মতো শক্তিশালী অভিনেত্রী আমি খুব কমই দেখেছি। জয়ার জন্য আমার পক্ষ থেকে অনেক হাততালি পাওনা রইল।’
এদিকে বিদ্যা বালান যে জয়ার অভিনয়ের প্রশংসায় পঞ্চমুখ, তিনি কী বলেন? প্রথম আলোকে জয়া বলেন, ‘বিদ্যা দারুণ বিচক্ষণ অভিনেত্রী। আমার অভিনয়ের অন্যতম অনুপ্রেরণাও বটে। আমার অশেষ কৃতজ্ঞতা, তিনি আমার কাজ নিয়ে এত ভালো মন্তব্য করেছেন। আমি অনুপ্রাণিত।’
‘ভালবাসার শহর’ সিনেমার পরিচালক ইন্দ্রনীল রায়চৌধুরী।
