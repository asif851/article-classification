
অর্জুন কাপুরের হাত ধরে পরিণীতি চোপড়া নেপালে পালিয়ে গেছেন! অবাক হবেন না। এই জনপ্রিয় জুটি সেখানে গেছেন তাঁদের ‘সন্দীপ ঔর পিঙ্কি ফেরার’ ছবির জন্য। নতুন এই ছবিটি পরিচালনা করছেন দিবাকর ব্যানার্জি। ছবির প্রথম পর্যায়ের শুটিং হয়েছে দিল্লিতে। জানা গেছে, ‘ইশকজাদে’ ছবির সেই সফল ও জনপ্রিয় জুটি পরিণীতি ও অর্জুন তাঁদের আগামী ছবির দ্বিতীয় পর্যায়ের শুটিং করবেন নেপালের সীমানায়। যশরাজ ফিল্মসের ‘সন্দীপ ঔর পিঙ্কি ফেরার’ ছবির কিছু গুরুত্বপূর্ণ দৃশ্যের শুটিংয়ের জন্য পরিচালক বেছে নিয়েছেন উত্তরাখন্ড জেলার শেষ প্রান্ত পিথোরাগড়। দুর্গম পাহাড়ি এই অঞ্চল নেপালের সীমানায় অবস্থিত।
৫ থেকে ৩০ ডিসেম্বর ছবিটির শুটিং হবে পিথোরাগড়ে। আর তখন নেপালের সীমানায় রীতিমতো হাড় কাঁপানো শীত থাকবে। ছবির পরিচালক চান অর্জুন আর পরিণীতির কিছু অন্তরঙ্গ দৃশ্যের শুটিংয়ের জন্য এমনই একটি নির্জন পাহাড়ি অঞ্চল। যশরাজ ফিল্মসও খবরটি নিশ্চিত করেছেন। যশরাজের মুখপাত্র জানিয়েছেন, ‘ছবির নায়ক-নায়িকা অর্জুন ও পরিণীতি নেপালের পথে পাড়ি দিয়েছেন। এখানেই ছবির দ্বিতীয় পর্যায়ের শুটিং হবে।’
যশরাজ ব্যানারের ‘সন্দীপ ঔর পিঙ্কি ফোরার’ ছবির নায়ক-নায়িকা অর্জুন ও পরিণীতির প্রথম লুক প্রকাশ পেয়েছে। ইতিমধ্যে বিনোদনমূলক থ্রিলার এই ছবিকে ঘিরে দর্শকদের মধ্যে কৌতূহল তৈরি হয়েছে। দিবাকরের এই ছবিতে অর্জুন কাপুর হরিয়ানা পুলিশের প্রধান কনস্টেবলের চরিত্রে অভিনয় করছেন আর পরিণীতি চোপড়া ব্যাঙ্কিং ও ফিন্যান্স ক্ষেত্রে উচ্চাকাঙ্ক্ষী এক আধিকারিক।
পরিণীতি বলেন, ‘আমি ছবিতে করপোরেট জগতের অত্যন্ত উচ্চাকাঙ্ক্ষী মেয়ের চরিত্রে অভিনয় করছি। মেয়েটি দিল্লিতে থাকে। আর মেয়েটি জীবন থেকে কী চায়, সে ব্যাপারে খুবই পরিষ্কার। আগে কখনো এ ধরনের চরিত্রে অভিনয় করিনি। তাই চরিত্রটিকে ঘিরে আমি খুবই উত্তেজিত। আর ভীষণ খুশি, কারণ দিবাকর আমাকে এই নতুন রূপে দর্শকের সামনে আনছেন। এই রূপে আমাকে আগে কেউ দেখেনি।’
‘সন্দীপ ঔর পিঙ্কি ফেরার’ ছবিটি ২০১৮ সালের ৩ আগস্ট মুক্তি পাওয়ার কথা রয়েছে।
