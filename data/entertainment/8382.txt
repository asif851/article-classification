
ভারতের কলকাতায় ফেরদৌস ও জয়া আহসান দুজনই বেশ পরিচিত। ফেরদৌস তো অনেক আগে থেকেই সেখানে নিয়মিত কাজ করছেন, কয়েক বছর ধরে জয়াও সেখানে নিয়মিত। এবার বাংলাদেশের জনপ্রিয় এই দুই অভিনয়শিল্পী কলকাতায় ‘বর্ষা সুন্দরী প্রতিযোগিতা’ নামের একটি অনুষ্ঠানের বিচারক হওয়ার আমন্ত্রণ পেলেন। বিচারক হিসেবে আরও আছেন অভিনয়শিল্পী তানিয়া আহমেদ ও ডিজাইনার এমদাদ হক। ঢাকা ও কলকাতার দুটি প্রতিষ্ঠান যৌথভাবে এই অনুষ্ঠানের আয়োজন করছে বলে জানান ফেরদৌস।আগামী ৮ সেপ্টেম্বর কলকাতার গ্র্যান্ড হায়াত হোটেলে দুই বাংলার সুন্দরীদের নিয়ে এই আয়োজনটি করা হয়েছে। প্রতিযোগিতার চূড়ান্ত পর্বে বাংলাদেশ থেকে ছয়জন এবং ভারতের কলকাতা থেকে ছয়জন প্রতিযোগী শ্রেষ্ঠত্বের লড়াইয়ে হাজির হবেন।ফেরদৌস জানান, চূড়ান্ত পর্বের এই বিচারকাজে বিশেষ বিচারক হিসেবে উপস্থিত থাকবেন বলিউড অভিনেত্রী মাহিমা চৌধুরী। কলকাতা থেকে বিচারক হিসেবে অন্যদের মধ্যে আছেন প্রসেনজিৎ, ঋতুপর্ণা, শ্রীলেখা মিত্র ও ইন্দ্রানী হালদার।প্রথম আলোর সঙ্গে আলাপে ফেরদৌস বলেন, ‘এখন কিন্তু বাংলাদেশ ও ভারতে যৌথভাবে অনেক কাজ (চলচ্চিত্রের) হচ্ছে। এ ধরনের একটি প্রতিযোগিতার মাধ্যমে আমরা কিছু নতুন মুখ পাব। এর মধ্য দিয়ে তারাও একই সঙ্গে দুই দেশে কাজ করার সুযোগ পেতে পারে। পুরো ব্যাপারটি আমার কাছে খুবই চমৎকার একটি উদ্যোগ বলে মনে হয়েছে।’অনুষ্ঠানে বাংলাদেশ থেকে গান গাইতে যাবেন কনা। উপস্থাপনায় থাকবেন নাবিলা।
