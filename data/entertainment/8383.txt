
ভুবন মাঝি সিনেমার গানগুলো নিয়ে অ্যালবাম বের হচ্ছে। অ্যালবামটি উৎসর্গ করা হয়েছে ছবিটির সংগীত পরিচালক প্রয়াত কালিকাপ্রসাদ ভট্টাচার্যকে।
আগামী ১১ আগস্ট কলকাতার গোর্কি সদন মিলনায়তনে অ্যালবামটির মোড়ক উন্মোচন করা হবে। গানের দল দোহার ও আইজেনস্টাইন ফিল্ম সোসাইটি অনুষ্ঠানটির আয়োজন করেছে। সহযোগিতায় আছে ফ্রেন্ডস অব বাংলাদেশ। অনুষ্ঠানের পরে ভুবন মাঝি সিনেমাটি দেখানো হবে। সেখানে উপস্থিত থাকবেন চলচ্চিত্র নির্মাতা ও নাট্যজন নাসির উদ্দীন ইউসুফ, মেজর (অব.) শামসুল আরেফিন, ভুবন মাঝি ছবির নির্মাতা ফাখরুল আরেফীন খান ও সিনেমার অভিনয়শিল্পীরা।
অ্যালবামটিতে থাকছে ছবির মৌলিক চারটি গান, একটি রবীন্দ্রসংগীত ও ছবিতে ব্যবহৃত আরও চারটি গান। ‘আমি তোমারই নাম গাই, আমার নাম গাও তুমি’ গানটি নতুনভাবে গেয়েছেন লোপামুদ্রা মিত্র। কালিকাপ্রসাদকে শ্রদ্ধা জানিয়ে গানটির নতুনভাবে সংগীতায়োজন করেছেন কলকাতার সংগীত পরিচালক জয় সরকার।
পরিচালক ফাখরুল আরেফীন খান বলেন, ‘এই গানগুলো অনেক যত্ন করে কালিকা ভাই সৃষ্টি করেছেন। তাঁর সম্মানে গানগুলো আগে কলকাতা ও পরে ঢাকায় রিলিজ করব।’
 
