
একসঙ্গে ছবি করার পর অভিনয়শিল্পীর প্রশংসায় ভাসবেন নির্মাতা, এমনটাই স্বাভাবিক। কিন্তু পরিচালক জন কারনে আর হলিউড অভিনেত্রী কেইরা নাইটলির বেলায় দেখা যাচ্ছে বড়সড় ব্যতিক্রম। কেইরা নাইটলির মতো বিশ্বনন্দিত অভিনেত্রীর সঙ্গে কাজ করে কোথায় খুশি হবেন, উল্টো বেজার পরিচালক জন কারনে। তাঁর সাম্প্রতিক ছবি ‘সিং স্ট্রিট’-এর প্রচারণার মাঝে জনকে জিজ্ঞেস করা হয়েছিল, ‘বিগিন এগেইন’ (২০১৩) ছবিতে কেইরা নাইটলির মতো বড় তারকার সঙ্গে কাজ করার অভিজ্ঞতা কেমন ছিল?
‘খুবই খারাপ। ভুলেও আর কেইরা নাইটলির সঙ্গে কোনো ছবি করতে চাই না আমি।’ অস্কার ও বাফটা মনোনয়ন পাওয়া অভিনেত্রী সম্পর্কে বলেছেন জন কারনে। না, হলিউড অভিনেত্রীদের ওপর ঢালাও কোনো রাগ নেই জনের। তিনি বলেছেন, ‘বড় তারকা বা সুপার মডেল নয়; আমি শুধু চাই সত্যিকার অভিনেত্রী আর চরিত্রের প্রতি দারুণভাবে আগ্রহী-কৌতূহলী—এমন কাউকে দিয়ে অভিনয় করাতে।’‘বিগিন এগেইন’ ছবিতে এক গীতিকারের ভূমিকায় অভিনয় করেছিলেন কেইরা নাইটলি।
সূত্র: ভ্যারাইটি
