
আলোকচিত্রী আর সাংবাদিকের ভয়ে ঠিকমতো দেখাও করতে পারছেন না রণবীর-ক্যাটরিনা। সম্প্রতি মাঝরাতে ছবি দেখতে আসা ক্যাটরিনাকে সিনেমা হল থেকে নিতে গিয়েছিলেন রণবীর। কিন্তু ওত পেতে থাকা সাংবাদিক আর আলোকচিত্রীদের দেখে ক্যাটকে না নিয়েই ভেগেছেন তিনি।টম হ্যাঙ্কস অভিনীত ‘ক্যাপ্টেন ফিলিপস’ ছবি দেখতে মুম্বাইয়ের সান্তাক্রুজ এলাকায় গিয়েছিলেন ক্যাটরিনা। সঙ্গে ছিলেন অর্জুন কাপুর, বিদ্যুত্ জামাল, কবির খান, মিনি মাথুরসহ আরও বেশ কয়েকজন। ছবির প্রদর্শনীর শেষ দিকে ক্যাটরিনাকে সেখান থেকে নিয়ে যেতে হাজির হন রণবীর। তিনি বসেছিলেন গাড়ির চালকের আসনে। তাঁর সঙ্গে নির্মাতা অয়ন মুখার্জিও ছিলেন। ক্যাটরিনার সঙ্গে নৈশভোজের পরিকল্পনা ছিল তাঁদের। কিন্তু আলোকচিত্রীদের উপস্থিতি টের পেয়ে দ্রুত গাড়ি ঘুরিয়ে সেখান থেকে চলে যান রণবীর।রণবীর সেখান থেকে চলে যাওয়ার কয়েক মিনিট পর প্রেক্ষাগৃহ থেকে বের হতে দেখা গেছে ক্যাটরিনাকে। নিজের গাড়িতে চেপে সেখান থেকে চলে যান তিনি। সম্প্রতি এক খবরে এমনটিই জানিয়েছে মিড-ডে ডটকম।
এ প্রসঙ্গে ঘনিষ্ঠ একটি সূত্র জানিয়েছে, রণবীর যখন প্রেক্ষাগৃহের সামনে আসেন, তখন মধ্যরাত পেরিয়ে গেছে। তিনি প্রেক্ষাগৃহের ভেতরে ঢোকেননি। আসলে তিনি ক্যাটরিনাকে নিয়ে যেতেই সেখানে গিয়েছিলেন। কিন্তু ক্যামেরাবন্দী হওয়ার ভয়ে ক্যাটরিনাকে ছাড়াই সেখান থেকে সটকে পড়ার সিদ্ধান্ত নেন রণবীর।
বলিউডের তারকা জুটি রণবীর কাপুর ও ক্যাটরিনা কাইফ তাঁদের প্রেম নিয়ে শুরু থেকেই লুকোচুরি খেলে আসছেন। এখন পর্যন্ত বহুবারই এ কারণে খবরের শিরোনাম হয়েছে এ জুটি। সম্প্রতি আবারও এ কারণে খবরের শিরোনামে এল এ জুটি।
