
ডান দিকে চোখের ওপর একটা রঙিন প্রজাপতি। দূর থেকে মনে হয় চুপচাপ বসে আছে সেটা। আসলে চোখের আশপাশের অবয়বটুকু আড়াল করলেই হাতে আঁকা প্রজাপতিটা বসেছে তিশার চোখের ওপর। টেলিছবির গল্পের প্রয়োজনেই আগমন তিশার, আগমন প্রজাপতিরও। টেলিছবির নাম গহীন সুন্দরী। এটি নির্মাণ করছেন মাহমুদ দিদার। টেলিছবিটির মূল ভূমিকায় অভিনয় করছেন তিশা। এটি রচনা করেছেন পরিচালক নিজেই।
কদিন আগে নাটকটির শুটিং হয়েছে ভৈরব, পুরান ঢাকার সূত্রাপুর, আশুলিয়া ও ঢাকার একটি বিউটি পারলারে। আরও এক দিন শুটিং বাকি আছে বলে জানালেন পরিচালক। টেলিছবি নিয়ে বেশ উচ্ছ্বসিত পরিচালক। বললেন, ‘আমাদের গল্পের সুন্দরী নায়িকার মুখের এক পাশ অ্যাসিডে ঝলসে গেছে, আরেক পাশ ঠিকঠাক। ওই পাশ দেখে অনেকে প্রেমে পড়ে। কিন্তু পরে ঘটে অন্য ঘটনা। আমরা আসলে গল্পে দেখাতে চেয়েছি, মানুষের বাইরের সৌন্দর্য নয়, মনের সৌন্দর্যই মূল—যেটা অনেকের কাছে অধরাই থেকে যায়।’
এমন একটি চরিত্রে অভিনয় করে তিশা বললেন, ‘কাজটা কেমন হয়েছে, সে বিচার করবেন দর্শক। তবে আমার কাছে চিত্রনাট্যটা ভালো লেগেছে বলেই করেছি।’
গহীন সুন্দরীতেআরও অভিনয় করছেন সাঈদ বাবু, মাজনুন মিজান, সমাপ্তি প্রমুখ। পরিচালক জানালেন আসছে ঈদে বাংলাভিশনে প্রচারিত হবে টেলিছবিটি। 
