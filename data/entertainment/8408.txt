
এ বছর মিস ইন্ডিয়া খেতাব পেয়েছেন দিল্লির মেয়ে অদিতি আরিয়া। গতকাল শনিবার রাতে মুম্বাইয়ের যশরাজ স্টুডিওতে তারা ঝলমলে জমকালো এক অনুষ্ঠান থেকে সেরার মুকুট মাথায় তুলেছেন তিনি। ফেমিনা মিস ইন্ডিয়া প্রতিযোগিতার ৫২তম আসরে প্রথম ও দ্বিতীয় রানারআপ হয়েছেন যথাক্রমে আফরিন র‌্যাচেল ও ভর্তিকা সিং।মিস ইন্ডিয়া খেতাব পাওয়ায় এ বছর মিস ওয়ার্ল্ড প্রতিযোগিতায় ভারতের প্রতিনিধিত্ব করবেন অদিতি। আর দুই রানারআপ আফরিন ও ভর্তিকা সুযোগ পাবেন আন্তর্জাতিক বিভিন্ন সুন্দরী প্রতিযোগিতায় অংশ নেওয়ার। এক খবরে এ তথ্য জানিয়েছে ইন্ডিয়া টুডে।ভারতের সেরা সুন্দরী নির্বাচনের জন্য এবার বিচারকের আসনে ছিলেন জন আব্রাহাম, মনীষা কৈরালা, সনু নিগম, অনিল কাপুর, ফিরোজ নাদিয়াদওয়ালা, শিল্পা শেঠি, সোনালি বেন্দ্রে, শমক ডাবর, চিত্রাঙ্গদা সিং, আবু জানি এবং সন্দীপ খোসলা।জন আব্রাহাম বলেন, ‘আমরা ব্যক্তিত্বের বিচার করেছি। শুধু চেহারা নয়, চারিত্রিক গুণের বিষয়কে গুরুত্ব দিয়েছি আমরা। কারণ মিস ওয়ার্ল্ড আসরে ভারতের প্রতিনিধিত্ব করবেন মিস ইন্ডিয়া খেতাবজয়ী।’সনু নিগম বলেন, ‘এই নিয়ে তৃতীয়বারের মতো মিস ইন্ডিয়া প্রতিযোগিতায় বিচারকের দায়িত্ব পালন করছি। বিষয়টি অবশ্যই অনেক আনন্দের। কারণ এই প্রতিযোগিতায় চোখের সামনে একদল স্বপ্নচারী মানুষকে দেখার সুযোগ পাওয়া যায়, যাঁরা জীবনে অনেক বড় কিছু করতে চায়।’ অনিল কাপুর বলেন, ‘প্রতিটি মেয়েরই কোনো না কোনো বিশেষ দিক আছে।’তারা ঝলমলে অনুষ্ঠানে মঞ্চ মাতিয়েছেন কারিনা কাপুর খান, জ্যাকুলিন ফার্নান্দেজ ও শহিদ কাপুরের মতো জনপ্রিয় তারকারা। গান গেয়েছেন কণিকা কাপুর ও শালমালি খোলগাড়ে। এ ছাড়া মঞ্চ মাতিয়েছে ‘কিক’খ্যাত জনপ্রিয় সংগীত পরিচালক ত্রয়ী হারমিত সিং, মনমিত সিং ও অঞ্জন ভট্টাচার্যর গানের দল মিট ব্রাদার্স অঞ্জন। পুরো অনুষ্ঠান উপস্থাপনা করেছেন মনিষ পল ও নেহা ধুপিয়া।
