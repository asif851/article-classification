
সংগীতশিল্পী এলিটা ও কিশোরের নতুন অ্যালবাম ‘তুমি আর আমি’ শোনা যাবে মুঠোফোনের মাধ্যমে। প্রযোজনা-পরিবেশনা প্রতিষ্ঠান সিএমভি’র ব্যানারে তৈরি এ অ্যালবামটি আজ রবিবার ডিজিটালি মুক্তি পেয়েছে ‘জিপি মিউজিক’ অ্যাপস-এ।অ্যালবামটি সাজানো হয়েছে বেশ কিছু দ্বৈত রোমান্টিক কথার মেলো-রক গান দিয়ে। গান লিখেছেনও দু’জন গীতিকবি কবির বকুল এবং সোমেশ্বর অলি। অ্যালবামে প্রকাশিত গানগুলোর শিরোনাম হলো, ‘এখনও তোমার নামে’, ‘রাতের চেয়ে’, ‘ওপারে তো বইছে বাতাস’, ‘একা বোকা চাঁদ’, ‘একটাই তুমি’ এবং ‘এমনি একটা প্রেমে’।অ্যালবামের সবগুলো গানের সুর-সংগীতায়োজন করেছেন কিশোর নিজেই। পুর্ণাঙ্গভাবে বাজারে পাওয়া যাবে খুব তাড়াতাড়ি। এছাড়া বেশ কিছু গানের মিউজিক ভিডিও তৈরির কাজও চলছে।
অ্যালবামটি প্রসঙ্গে সংগীতশিল্পী এলিটা বলেন, ‘গানগুলোর মধ্যে এক ধরনের স্মৃতিকাতরতা আছে। কথা-সুর-সংগীত মিলিয়ে একটা ফেলে আসা স্মৃতির আভাস পাওয়া যায়।’প্রথমবারের মত এলিটার সঙ্গে অ্যালবাম প্রকাশের অনুভূতি প্রসঙ্গে কিশোর বলেন, ‘এলিটা আপুর গায়কী দারুণ। উনি গানটি বুঝে গান। তার সঙ্গে গেয়ে ভালো লেগেছে। শ্রোতাদেরও ভালো লাগবে এটা আমার বিশ্বাস।’
