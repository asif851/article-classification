
সত্তর ও আশির দশকের জনপ্রিয় নজরুলসংগীতশিল্পী সালমা সুলতানাকে বনানী কবরস্থানে দাফন করা হবে। আজ শুক্রবার বাদ জুমা ঢাকার গুলশানের আজাদ মসজিদে মরহুমের জানাজা শেষে তাঁর দাফন কাজ সম্পন্ন করা হবে। প্রথম আলোর সঙ্গে আলাপে শুক্রবার দুপুরে তেমনটাই জানালেন গুণী এই শিল্পীর ছোট ভাই জনপ্রিয় সংগীত পরিচালক ও গায়ক শওকত আলী ইমন।গতকাল বৃহস্পতিবার রাত আটটার দিকে মিরপুর কিডনি ফাউন্ডেশন হাসপাতালে চিকিৎসাধীন অবস্থায় মারা যান সালমা সুলতানা। মৃত্যুকালে তাঁর বয়স হয়েছিল ৫৭ বছর। প্রায় ছয় মাস ধরেই তিনি কিডনিজনিত রোগে ভুগছিলেন।ইমন বলেন, ‘আপা অনেক দিন ধরে রোগে কষ্ট পাচ্ছিলেন। ১৯৯৫ সালে আগে তাঁর শরীরে কিডনি প্রতিস্থাপন করা হয়। সেই সমস্যাটি গত ছয় মাস ধরে জটিল আকার ধারণ করে। শেষ পর্যন্ত তো আপা আমাদের সবাইকে কাঁদিয়ে চলেই গেলেন।’এদিকে সালমা সুলতানার একমাত্র সন্তান কণ্ঠশিল্পী আলিফ আলাউদ্দিন তাঁর মায়ের জন্য সবার কাছে দোয়া চেয়েছেন। প্রসঙ্গত, সালমা সুলতানা সংগীত পরিচালক আলাউদ্দিন আলীর প্রথম স্ত্রী এবং জনপ্রিয় কণ্ঠশিল্পী আবিদা সুলতানার ছোট বোন।এদিকে গুণী এই সংগীতশিল্পীর মৃত্যুতে সংগীতাঙ্গনে শোকের ছায়া নেমে আসে। জেষ্ঠ্যশিল্পী থেকে শুরু করে নতুন প্রজন্মের অনেকেই তাঁদের প্রিয় এই শিল্পীকে নিয়ে ফেসবুকে প্রতিক্রিয়া ব্যক্ত করেছেন।
