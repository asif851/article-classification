


‘অন্দরমহল’ সিরিয়ালের প্রধান চরিত্র ‘পরমেশ্বরী’। 
গত বছর ১৭ জানুয়ারি সুরজিৎ হোরির সঙ্গে বিয়ে হয় কনীনিকার। 
ব্যস্ততার কারণে বিবাহোত্তর সংবর্ধনা অনুষ্ঠান আয়োজন করতে পারেননি তাঁরা।


ভারতের জি বাংলার অন্যতম জনপ্রিয় সিরিয়াল ‘অন্দরমহল’। এই সিরিয়ালের প্রধান চরিত্র ‘পরমেশ্বরী’। এই চরিত্রে অভিনয় করছেন কনীনিকা বন্দ্যোপাধ্যায়। বাংলা সিরিয়ালের দর্শকদের কাছে তিনি খুবই জনপ্রিয়। গত বছর ১৭ জানুয়ারি সুরজিৎ হোরির সঙ্গে বিয়ে হয় কনীনিকার। সুরজিৎও খুবই ব্যস্ত। পেশায় ব্যবসায়ী। প্রযোজনা আর পরিচালনার সঙ্গেও যুক্ত আছেন। ব্যস্ততার কারণে ওই সময় বিবাহোত্তর সংবর্ধনা অনুষ্ঠান আয়োজন করতে পারেননি কনীনিকা ও সুরজিৎ।
এরই মধ্যে বিয়ের এক বছর পূর্ণ করেছেন তাঁরা। কলকাতায় আজ রোববার সন্ধ্যায় তাঁরা আয়োজন করেছেন প্রীতিভোজ অনুষ্ঠান। কনীনিকা ও সুরজিৎ যুক্ত আছেন ছোট পর্দা ও বড় পর্দার সঙ্গে। তাই এই অনুষ্ঠানে ছোট ও বড় পর্দার শিল্পী আর কলাকুশলীদের দাওয়াত দিয়েছেন তাঁরা। জানা গেছে, আজকের প্রীতিভোজ যে সেই বিবাহোত্তর সংবর্ধনা অনুষ্ঠান, তা সবাই বেশ বুঝতে পারছেন।
‘অন্দরমহল’ সিরিয়ালে বেশি বয়সে বিয়ে হয় পরমেশ্বরীর। যার সঙ্গে বিয়ে হয়েছে, এটি তার দ্বিতীয় বিয়ে। তার একটি মেয়ে আছে। স্বামী খুবই ব্যস্ত। নিজের জন্য নয়, তার মেয়েকে দেখাশোনা করার জন্যই সে এই বিয়ে করেছে। কিন্তু অবাক করা ব্যাপার হলো, পর্দার পরমেশ্বরীর সঙ্গে বাস্তবের কনীনিকার কিছু মিল রয়েছে। কনীনিকার স্বামী সুরজিতেরও এটি দ্বিতীয় বিয়ে। তার একটি ছেলে আছে। নাম দ্রোণ। নিজের ছেলে না হলেও দ্রোণের সঙ্গে কনীনিকার দারুণ বন্ধুত্ব।
ভারতের একটি দৈনিক পত্রিকাকে দেওয়া সাক্ষাৎকারে কনীনিকা বললেন, ‘আমি পরমেশ্বরীর মতো মহান নই। কিছু মিল তো আছেই। পরমেশ্বরী ঠিক যে রাস্তায় হাঁটছে, সেটা দিয়ে আমি না হাঁটলেও ওর ক্রাইসিসগুলো যে সত্যি, সেটা জানি। একটা বয়সের পর বিয়ে হলে অনেক আপস করতে হয়। এই জায়গায় হয়তো আমার সঙ্গে মিল আছে। দেখেছি, একটা মেয়ে ভালো থাকলে বাকি চারটে মেয়ের তা ভালো নাও লাগতে পারে। নিজেদের অজান্তেই তারা মানসিকভাবে সমস্যা তৈরি করে।’
