
অভিনেত্রী মেহের আফরোজ শাওন এখন ব্যস্ত নাটক পরিচালনা নিয়ে। পহেলা বৈশাখ উপলক্ষে তিনি নির্মাণ করেছেন এক পর্বের নাটক ‘গোপন কথা’। হুমায়ূন আহমেদের ছোট গল্প ‘গোপন কথা’ অবলম্বনে নাটকটির চিত্রনাট্য লিখেছেন কামরুল হাসান। নাটকটির বিভিন্ন চরিত্রে অভিনয় করেছেন শামীম শাহেদ, রওনক হাসান, সোহেল খান, স্পর্শিয়া প্রমুখ।নাটকটি সম্পর্কে এর পরিচালক মেহের আফরোজ শাওন বলেন, ‘নাটকটির শুটিং করতে মোট তিন দিন সময় লেগেছে। নাটকটি নির্মাণ করতে গিয়ে আমাকে নতুন অনেক অভিজ্ঞতার সম্মুখীন হতে হয়েছে। শুটিং চলাকালীন জেনারেটর এবং রেইন মেশিন নষ্ট হয়ে গিয়েছিল। অবশেষে সবকিছু ঠিক হলে আমরা রাত চারটা পর্যন্ত শুটিং করেছি। আমি আশা করছি, নাটকটি দেখে দর্শকদের ভালো লাগবে।’অভিনেতা রওনক হাসান বলেন, ‘নাটকটি করতে গিয়ে বুঝেছি, পরিচালক হিসেবে মেহের আফরোজ শাওন এক কথায় অসাধারণ কাজ করেন। এই প্রথম আমি তাঁর সঙ্গে কাজ করেছি। আমার অনেক ভালো লেগেছে।’দুজন তরুণ-তরুণীর নিটোল প্রেমের গল্প নিয়ে ‘গোপন কথা’ নাটকটির কাহিনি গড়ে উঠেছে। নাটকটি পহেলা বৈশাখে চ্যানেল আইতে সন্ধ্যা ৭টা ৫০ মিনিটে প্রচারিত হবে।
