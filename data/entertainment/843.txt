
বেশ ভালো একটা বিরতি দিয়ে আবারও কনসার্ট শুরু করেছেন যুক্তরাষ্ট্রের পপ তারকা ব্রিটনি স্পিয়ার্স। কিন্তু বুধবার সন্ধ্যায় তাঁর কনসার্টটি প্রায় মাটি করে দিতে বসেছিল অনাহূত এক ব্যক্তি। ব্রিটনির গানের মধ্যেই সেই লোক উঠে পড়েছিল মঞ্চে। সঙ্গে সঙ্গে নিরাপত্তাকর্মীদের ধাওয়া, ধস্তাধস্তি—অনাকাঙ্ক্ষিত এক পরিস্থিতি। খুব ভয় পেয়ে গিয়েছিলেন পপ শিল্পী।নিরাপত্তাকর্মীদের তৎপরতায় বিপজ্জনক কিছু ঘটেনি। কিন্তু যা দিনকাল পড়েছে, ঘটতে কতক্ষণ। ব্রিটনি তো বারবারই ভয় পাওয়া গলায় জিজ্ঞেস করছিলেন, ‘এই লোকের কাছে কি পিস্তল আছে?’ দেখেই মনে হয়েছে, আতঙ্কে অস্থির তিনি।পরে অবশ্য কনসার্ট শুরু হয়, কিন্তু তাতে প্রাণ ছিল না। কোথায় যেন তাল কেটে যাওয়া সুর বাজছিল। কনসার্টের এই ঘটনা ব্যাপকভাবে ছড়িয়ে পড়েছে সামাজিক যোগাযোগের মাধ্যমে। এটি নিয়ে অবশ্য কোনো মন্তব্য করেননি ব্রিটনির মুখপাত্র। সূত্র: ইয়াহু সেলিব্রিটি
