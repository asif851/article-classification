
দেশের বিভিন্ন অঞ্চল থেকে ছয় শতাধিক শিল্পী, সংস্কৃতিকর্মী ও সংগঠক আসছেন ছায়ানট সংস্কৃতি-ভবনে। তাঁরা অংশ নেবেন জাতীয় রবীন্দ্রসংগীত সম্মেলন ও প্রতিযোগিতায়। জাতীয় রবীন্দ্রসংগীত সম্মিলন পরিষদের ৩৪তম বার্ষিক অধিবেশন উপলক্ষে ২২ মে শুক্রবার এর উদ্বোধন করবেন শিক্ষাবিদ ও সংস্কৃতিকর্মী অধ্যাপক ড. অনুপম সেন। এতে প্রধান অতিথি থাকবেন কথাসাহিত্যিক ও কবি সৈয়দ শামসুল হক। এবারের সম্মেলনে গুণী সম্মাননা জানানো ও রবীন্দ্রপদকে ভূষিত করা হবে প্রবীণশিল্পী সুধীন দাশ এবং নিসর্গবিদ দ্বিজেন শর্মাকে।উদ্বোধনের পর সকাল সাড়ে ১০টা থেকে থাকবে সংগীতানুষ্ঠান। প্রতিদিনের সান্ধ্য অধিবেশনে থাকবে গুণীজনের সুবচন, আবৃত্তি, পাঠ, নাচ ও গান। দ্বিতীয় দিন বিকেল চারটার সেমিনারে ‘রাষ্ট্র ও ধর্ম: রবীন্দ্রভাবনা ও বর্তমান বাস্তবতা’ প্রবন্ধটি পড়বেন আবুল মোমেন। সভাপতিত্ব করবেন রবীন্দ্রসংগীত সম্মিলন পরিষদের সভাপতি সন্‌জীদা খাতুন। আলোচনায় অংশ নেবেন ডা. সারওয়ার আলী ও মফিদুল হক। প্রতিদিনের আয়োজন ‘রবিরশ্মি’তে কথা বলবেন বিশিষ্টজনেরা।সংগীত প্রতিযোগিতার বাছাই পর্ব অনুষ্ঠিত হবে বৃহস্পতিবার দুপুর থেকে। শুক্রবার দুপুরে কিশোর বিভাগ এবং শনিবার সকালে অনুষ্ঠিত হবে সাধারণ বিভাগের চূড়ান্ত প্রতিযোগিতা। দুই বিভাগের পুরস্কার এবং গুণী সম্মাননা ও রবীন্দ্র পদক দেওয়া হবে রোববার বিকেলের সমাপনী অধিবেশনে। এই দিন প্রকাশিত হবে রবীন্দ্রনাথের সৃষ্টির নানা দিক নিয়ে বিশিষ্টজনদের লেখা প্রবন্ধের সংকলন সঙ্গীত সংস্কৃতি।
গতকাল মঙ্গলবার ছায়ানট সংস্কৃতি-ভবনে এক সংবাদ সম্মেলনে অনুষ্ঠান-সংক্রান্ত এসব তথ্য জানান পরিষদের সাধারণ সম্পাদক লাইসা আহমদ লিসা। ১৯৭৯ সালে জাহিদুর রহিম স্মৃতি পরিষদ নামে সংগঠনটি যাত্রা শুরু করে। পরে একে জাতীয় রবীন্দ্রসংগীত সম্মিলন পরিষদ নামকরণ করা হয়। এবারের অধিবেশনের আহ্বান ‘এখনো ঘোর ভাঙে না তোর যে’। তিন দিনের অধিবেশনে সহায়তা দিচ্ছে স্ট্যান্ডার্ড চার্টার্ড ব্যাংক এবং সানিডেইল স্কুল।
