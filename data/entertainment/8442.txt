
তারিন, ঈশিতা আর শাওন। নতুন কুঁড়ির তিন চ্যাম্পিয়ন। বর্তমানে আমাদের বিনোদনজগতের তিন পরিচিত মুখ। ঈদ উপলক্ষে এই প্রথম তাঁরা তিনজন বসলেন এক আড্ডায়। প্রাণবন্ত আড্ডা দিলেন ‘শুধুই আড্ডা’ অনুষ্ঠানে।শুধু আড্ডা নয়, অনুষ্ঠানে তাঁরা তিনজন আলাদাভাবে গান গেয়েছেন; আবার তিনজন মিলেও গেয়েছেন একটি গান।এ প্রসঙ্গে প্রথম আলো ডটকমকে শাওন বলেন, ‘বাংলা সনের হিসাবে নতুন কুঁড়ি অনুষ্ঠানটি হতো। আমি ১৩৯৯ সালে নতুন কুঁড়ি চ্যাম্পিয়ন হয়েছিলাম। ইংরেজি ১৯৯৪/৯৫ হবে। এরপর কয়েক বছর আমাদের যোগাযোগ অব্যাহত ছিল। তবে গত ৮-১০ বছর ধরে আমাদের তিনজনের একসঙ্গে কোথাও দেখা হতো না। বিচ্ছিন্নভাবে একজনের সঙ্গে আরেকজনের দেখা হতো, কিন্তু তিনজনের একসঙ্গে আড্ডা দেওয়াটা হতোই না।’ শাওন আরও বলেন, ‘আমি “শুধুই আড্ডা” অনুষ্ঠানে অংশ নিয়েছি ২৪ ঘণ্টার সিদ্ধান্তে। যখন শুনলাম আমার আড্ডা দেওয়ার সঙ্গী তারিন ও ঈশিতা, তখন রাজি না হয়ে থাকতে পারলাম না। মানুষ বয়স কমানোর জন্য অনেক কিছুই করে। আমার কাছে “শুধুই আড্ডা” অনুষ্ঠানে অংশ নিয়ে মনে হয়েছে, সেই ছোটবেলায় ফিরে গেছি। অনুষ্ঠানটি অনেক বেশি স্মৃতিকাতর করেছে আমাদের।’
পলাশ মাহবুবের পরিচালনা ও ফারহানা নিশোর সঞ্চালনায় বৈশাখী টেলিভিশনে ‘শুধুই আড্ডা’ নামের বিশেষ অনুষ্ঠানটি দুই পর্বে প্রচারিত হবে ঈদের তৃতীয় ও চতুর্থ দিন রাত আটটা ৫০ মিনিটে।
 
