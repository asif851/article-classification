
বলিউডে যেন পুরোনো সিনেমার গান নতুন ভাবে তৈরির হিড়িক পড়েছে। ‘হাম্মা হাম্মা’, ‘তাম্মা তাম্মা’-র পর নব্বই দশকের আরও একটি গান নতুন ভাবে তৈরি হচ্ছে। ‘মোহরা’ ছবির জনপ্রিয় গান ‘তু চিজ বারি হ্যায় মাস্ত মাস্ত’ গানটির নতুন সংস্করণ ব্যবহৃত হবে আব্বাস-মাস্তানের ছবি ‘মেশিন’-এ।
পুরোনো গানটি গেয়েছিলেন উদিত নারায়ণ ও কবিতা কৃষ্ণমূর্তি। ব্যাপক জনপ্রিয় এই আইটেম গানে এবারও কণ্ঠ দেবেন উদিত। কিন্তু কবিতার জায়গায় শোনা যাবে এই প্রজন্মের শিল্পী নেহা কাক্কারের কণ্ঠ। নেহা তাঁর টুইটার অ্যাকাউন্টে বিষয়টি নিশ্চিত করেছেন। এদিকে এই গানের আসল সংস্করণে অভিনয় করা রাভিনা টেন্ডনও বিষয়টিতে খুব খুশি। সম্প্রতি এক সাক্ষাৎকারে তিনি জানান, তাঁর অভিনীত সিনেমার জনপ্রিয় এই গানটি নতুন ভাবে তৈরি হওয়াতে তাঁর বেশ ভালো লাগছে। এই গানের পর থেকেই রাভিনার নাম হয়েছিল ‘মাস্ত মাস্ত গার্ল’।  ‘মেশিন’ ছবি দিয়েই বলিউড অভিষেক হচ্ছে পরিচালক আব্বাসের ছেলে মোস্তফার। ছবির নায়িকা কিয়ারা আদভানি। এটি মুক্তি পাবে মার্চের ১৭ তারিখ। বলিউড বাবল।
