
সাত বছর পর অভিনয় করছেন শমী কায়সার। ঈদের জন্য তৈরি হচ্ছে টেলিছবিটি। প্রচারিত হবে চ্যানেল আইয়ে। নাম প্যারালাল ইমেজ। গত মঙ্গলবার থেকে রাজধানীর উত্তরায় তিনি টেলিছবিটির শুটিংয়ে অংশ নিয়েছেন। শমী কায়সার বলেন, ‘অভিনয় আমাকে সব সময়ই টানে। কিন্তু ও রকম স্ক্রিপ্ট খুব একটা পাই না। আর পেলেও তখন ব্যস্ততার কারণে সময় করে উঠতে পারি না।’ প্যারালাল ইমেজ নিয়ে শমী বলেন, ‘স্বামী-স্ত্রীর মানসিক জটিলতার জায়গা থেকে যে শূন্যতা কিংবা নিরাশা তৈরি হয়, সেটাই এখানে তুলে ধরা হয়েছে।’টেলিছবিতে শমী কায়সারের সঙ্গে অভিনয় করছেন কয়েকটি নতুন মুখ। তাঁদের প্রসঙ্গে শমী বলেন, ‘নতুনেরা কিন্তু বেশ ভালো করছে।’ প্যারালাল ইমেজ টেলিছবিটি পরিচালনা করছেন আলভী আহমেদ। শমী কায়সার সর্বশেষ অভিনয় করেছিলেন মান্নান হীরার পরিচালনায় নোনা জলের কাব্য নাটকে।
