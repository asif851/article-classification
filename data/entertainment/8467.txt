
বলিউডের প্রভাবশালী তারকা অভিনেতা সালমান খানের বিরুদ্ধে দায়ের করা গাড়িচাপা দিয়ে মানুষ হত্যা মামলার নথি নেই মহারাষ্ট্র সরকারের কাছে। অগ্নিকাণ্ডে তা পুড়ে গেছে। সালমান খান ওই মামলায় দোষী সাব্যস্ত হলেও, এখন জামিনে আছেন।মনসুর দরবেশ নামের এক সমাজকর্মী ভারতের তথ্য জানার অধিকার আইনবলে মহারাষ্ট্র সরকারের স্বরাষ্ট্র, আইন ও বিচার বিভাগীয় দপ্তরে জানতে চেয়েছিলেন, সালমান খানের মামলায় কতজন আইনজীবী, আইন পরামর্শদাতা ও সরকারি আইনজীবী নিয়োগ দেওয়া হয়েছিল এবং এই মামলায় সরকারের কত টাকা খরচ করা হয়েছিল?সম্প্রতি তারই উত্তরে মহারাষ্ট্র সরকার জানায়, ২০১২ সালের ২১ জুন মন্ত্রণালয়ে এক অগ্নিকাণ্ডে ওই মামলার সব ফাইল পুড়ে গেছে। তাই কতজন আইনজীবী নিয়োগ দেওয়া হয়েছিল সঠিকভাবে তা জানানো সম্ভব নয়। এ ছাড়া এই মামলায় সরকারের কত টাকা খরচ হয়েছিল তাও জানানো সম্ভব নয়। তবে এ কথা জানানো হয়েছে, এই মামলায় বিশেষ সহকারী আইনজীবী প্রদীপ গেরহাতকে প্রতি শুনানিতে ছয় হাজার রুপি করে দেওয়া হয়েছিল।
