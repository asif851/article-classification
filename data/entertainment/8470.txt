
বলিউড তারকা সালমান খানের বোন অর্পিতার বাসায় চুরি হয়েছে। ২২ আগস্ট ছুটি কাটিয়ে মুম্বাইয়ের বান্দ্রার ফ্ল্যাটে ফিরে অপির্তা চুরির বিষয়ে অবগত হন। এ নিয়ে এর পরদিন মুম্বাইয়ের বান্দ্রা থানায় একটি মামলাও করেছেন অর্পিতা ও তাঁর স্বামী আয়ুশ শর্মা।পুলিশের অভিযোগে তাঁরা উল্লেখ করেছেন, তাঁদের বাড়ি থেকে নগদ ২ লাখ ২৫ হাজার রুপি ও ১০ গ্রাম ওজনের স্বর্ণের মুদ্রা চুরি হয়েছে। এ দম্পতি ধারণা করছেন, তাঁদের বাড়ির গৃহকর্মী আফসা এ চুরি করে থাকতে পারেন। কারণ, গত ৩০ জুলাই কোনো কারণ না দেখিয়েই আফসা অপির্তার বাড়ির চাকরি ছেড়ে দেন। এরপর থেকে তাঁর আর কোনো খোঁজ নেই। অর্পিতা পুলিশকে জানান, চুরির ঘটনা সে সময়ই ঘটে থাকতে পারে। কারণ, আফসা চলে যাওয়ার পরপরই স্বামীর সঙ্গে ছুটি কাটাতে বাইরে চলে যান অর্পিতা। তাই খোয়া যাওয়া অর্থ ও মুদ্রার খোঁজ তিনি এত দিন করেননি। তবে ছুটি কাটিয়ে বাড়ি ফিরেই অর্পিতা বুঝতে পারেন, নির্দিষ্ট জায়গা অর্থ ও স্বর্ণমুদ্রা কোনোটিই নেই। তাই এর পরপরই পুলিশের সাহায্য নেন তাঁরা। টিআইও।
