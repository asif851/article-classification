
বছরের শেষ দিকে সবকিছু নিয়ে চলছে বিশ্লেষণ। হিসাব–নিকাশের খাতায় ফোর্বস ম্যাগাজিনও দিয়েছে বছর শেষের সেরা আয়কারীদের নাম। সেখানে প্রথমেই উঠে এসেছে হলিউড অভিনেত্রী স্কারলেট জোহানসনের নাম।স্কারলেট তাঁর ছবি ‘ক্যাপ্টেন আমেরিকা : সিভিল ওয়ার অ্যান্ড দ্য কোয়েন ব্রাদার্স’, ‘হেল সিজার’ দিয়ে ১২০ কোটি (১.২ বিলিয়ন) ডলার আয় করেছেন গেল ১২ মাসে। তারপরেই আছেন দুজন একসঙ্গে। জোহানসনের সুপার হিরো ছবিগুলোর সহ–অভিনয়শিল্পী ক্রিস ইভান ও রবার্ট ডাউনি জুনিয়র দুজনই আয় করেছেন ১১৫ কোটি করে। গত বছর শীর্ষ আসন ছিল ক্রিস প্যাটের। ফোর্বস ম্যাগাজিন টিকিট বিক্রির বিশ্লেষণী ওয়েবসাইট বক্স অফিস মোজার তথ্য নিয়ে এ তালিকা তৈরি করেছে। অ্যানিমেশন ছবিতে কণ্ঠ দেওয়ার জন্য আয়কারীদের এর মধ্যে রাখা হয়নি।স্কারলেটের সঙ্গে প্রথম পাঁচজনে আরও দুজন নায়িকা আছেন। এঁদের একজন অস্ট্রেলিয়ান অভিনেত্রী মার্গাউ রবি। তিনি অভিনয় করেছিলেন ‘সুইসাইড স্কোয়াড’ ছবিতে। আর আছেন অ্যামি অ্যাডামস। এ ছাড়া ৬ নম্বরে আছেন বেন অ্যাফ্লেক, ৭ নম্বরে আছেন হেনরি ক্যাবল, ৮ নম্বরে আছেন রায়ান রোনাল্ডস, ৯ নম্বরে ফেলিসিটি জোনস, ১০ নম্বরে আছেন উইল স্মিথ।
বিবিসি
