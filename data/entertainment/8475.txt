
বাংলা চলচ্চিত্রের প্রখ্যাত অভিনেতা রাজ্জাকের শারীরিক অবস্থার যথেষ্ট উন্নতি হয়েছে। আগামীকাল সোমবার তিনি হাসপাতাল ত্যাগের অনুমতি পাচ্ছেন বলেই জানিয়েছেন তাঁর ছেলে অভিনেতা সম্রাট। এ প্রসঙ্গে সম্রাট বলেন, ‘বাবার শারীরিক অবস্থা এখন যথেষ্ট ভালো। তিনি অনেকটাই সেরে উঠেছেন। হাঁটা-চলা করতে পারছেন। আশা করছি, আগামীকাল তাঁকে হাসপাতাল থেকে বাসায় নিয়ে যেতে পারব।’এদিকে আজ রোববার সকালে রাজ্জাককে দেখতে হাসপাতালে গিয়েছিলেন তাঁর দীর্ঘদিনের সহকর্মী এ টি এম শামসুজ্জামান। দীর্ঘক্ষণ তাঁরা আলাপ-আলোচনা করেছেন।প্রসঙ্গত, শ্বাসকষ্টের সমস্যা নিয়ে বেশ কয়েক দিন রাজধানীর পান্থপথের স্কয়ার হাসপাতালে চিকিত্সাধীন ছিলেন বাংলা চলচ্চিত্রের জনপ্রিয় ও গুণী অভিনয়শিল্পী রাজ্জাক। প্রয়োজনীয় চিকিত্সাসেবা নেওয়ার পর কিছুটা সুস্থ বোধ করলে বাসায় ফেরার ইচ্ছে প্রকাশ করেন রাজ্জাক। ৩ এপ্রিল সকালে গুলশানের বাসায় নিয়ে যাওয়া হয় তাঁকে। কিন্তু বাসায় ফেরার ২৪ ঘণ্টা পার না হতেই আবারও অসুস্থ হয়ে পড়েন তিনি।
শারীরিক অবস্থার অবনতি হওয়ায় গত শুক্রবার সকালে আবারও রাজ্জাককে দ্রুত স্কয়ার হাসপাতালে নিয়ে যান তাঁর পরিবারের সদস্যরা। আইসিইউতে ভর্তি করা হয় তাঁকে। চিকিত্সক জুবায়ের আহমেদের তত্ত্বাবধানে তাঁর চিকিত্সা চলে। এ প্রসঙ্গে সম্রাট বলেন, ‘আব্বা নিউমোনিয়ায় আক্রান্ত। তাঁকে ধুলাবালু ও ধূমপানমুক্ত পরিবেশে বেশ কিছুদিন পূর্ণ বিশ্রামে থাকার পরামর্শ দেওয়া দেওয়া হয়েছে।’
