
না, বর্ষার বানে রাধিকা কিংবা তাঁর ঘরবাড়ি ভেসে যায়নি। ভারতীয় অভিনেত্রী রাধিকা আপ্তে ভাসছেন প্রশংসায়। নতুন স্বল্পদৈর্ঘ্য ছবি অহল্যা থেকেই তাঁর এই প্রাপ্তি। শুধু প্রশংসাই নয়, কিছুদিন আগের এমএমএস বিতর্ককেও ছাপিয়ে গেছে রাধিকার অহল্যা সাফল্য।কাহানি ছবির নির্মাতা সুজয় ঘোষ তৈরি করেছেন অহল্যা। বাংলা ও ইংরেজি ভাষায় তৈরি এই ছবি প্রকাশের পর থেকেই তা সাড়া ফেলে বলিউডে। অহল্যায় আরও অভিনয় করেছেন সৌমিত্র চট্টোপাধ্যায় ও টোটা রায়চৌধুরী। এতে সৌমিত্রের স্ত্রীর ভূমিকায় অভিনয় করেছেন রাধিকা। সৌমিত্রকে পর্দায় সহ-অভিনেতা হিসেবে পেয়ে যারপরনাই খুশি রাধিকা। বললেন, ‘কলেজে থাকতে প্রথমবার সত্যজিৎ রায় ফিল্ম ফেস্টিভ্যালে দেখি সৌমিত্র চট্টোপাধ্যায়ের অভিনয়। তখন থেকেই তাঁর ভক্ত হয়ে যাই আমি। তাঁর ছবিগুলো দেখা শুরু করি। এর আগেও তাঁর সঙ্গে কাজ করেছি। তবে অহল্যায় আমাদের রসায়নটা একেবারেই আলাদা।’ এর আগে সৌমিত্রের সঙ্গে রূপকথা নয় নামের একটি বাংলা ছবিতে কাজ করেছিলেন রাধিকা।কিছুদিন আগেই বলিউডজুড়ে রাধিকাকে নিয়ে ছড়িয়ে পড়ে এমএমএস বিতর্ক। এরপর থেকে অনেকটা আড়ালে চলে গিয়েছিলেন এই অভিনেত্রী। কিন্তু যখন রাধিকা সবার সামনে এলেন, নিয়ে এলেন অহল্যা। আর তাতেই মাত বলিউড। এখন অমিতাভ বচ্চন থেকে শুরু করে সাধারণ দর্শকেরা পর্যন্ত ব্যস্ত রাধিকা-বন্দনায়।
