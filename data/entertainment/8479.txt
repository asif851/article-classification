
বলিউড তারকা আনুশকা শর্মা বিয়েতে যে লেহেঙ্গা পরেছিলেন, আপনি তার দাম জানতে চান? একবার অন্তত ভাবুন তো, কত হতে পারে? ভেবেছেন? তার আগে একটু সহযোগিতা করি, আনুশকার লেহেঙ্গার দাম নাকি একটি বিলাসবহুল গাড়ির চেয়েও বেশি। এবার মিলিয়ে দেখুন, যা আন্দাজ করেছেন, তার সঙ্গে কতটা মিলেছে।
জানা গেছে, অনুশকা শর্মা বিয়েতে ফ্লোরাল পিংক রঙের যে লেহেঙ্গা পরেছিলেন, তার দাম প্রায় ৩০ লাখ রুপি। আবার আরেকটি সূত্র জানিয়েছে, লেহেঙ্গাটির দাম ২৫ থেকে ৩০ লাখ রুপি। তবে সাধারণ মানুষ তাঁদের বিয়ের থেকেও আনুশকা শর্মার লেহেঙ্গার দাম শুনে বেশি অবাক হয়েছেন। সে যা-ই হোক, ভারতের ক্রিকেটের অধিনায়কের সঙ্গে বিয়ে বলে কথা!
এদিকে বিয়ের পর বিরাট কোহলি আর আনুশকা শর্মা এখন ইতালির কোনো স্থানে মধুচন্দ্রিমা উদ্‌যাপন করছেন। এরই মধ্যে তাঁদের পরিবারের লোকজন ভারতে ফিরে এসেছেন। জানা গেছে, ২১ ডিসেম্বর ভারতের নয়াদিল্লিতে বিরাট-আনুশকা জুটির পরিবারের লোকজনকে নিয়ে একটি অনুষ্ঠান আয়োজন করা হবে। আর বলিউড ও ক্রিকেট অঙ্গনের তারকাদের নিয়ে মুম্বাইয়ে জমকালো বিবাহোত্তর সংবর্ধনা হবে ২৬ ডিসেম্বর।
১১ ডিসেম্বর সকালে ইতালির তাসকেনি প্রদেশের ফ্লোরেন্সে এক ঐতিহ্যবাহী রিসোর্টে বিরাট কোহলির সঙ্গে গাঁটছড়া বাঁধেন আনুশকা শর্মা। বিয়ের পর টুইটারে একটি যৌথ বিবৃতিতে নবদম্পতি বলেন, ‘আজ আমরা দুজন একে অন্যের সঙ্গে সারা জীবন ভালোবাসার বন্ধনে আবদ্ধ থাকার প্রতিজ্ঞা করেছি।’
জানা গেছে, বিরাট-আনুশকা দেশে ফিরে মুম্বাইয়ের ওরলি এলাকায় নিজেদের নতুন অ্যাপার্টমেন্টে উঠবেন। ‘আর্কিটেকচারাল ডাইজেস্ট’ সম্প্রতি এই নবদম্পতির বিলাসবহুল ফ্ল্যাটের বিস্তারিত প্রকাশ করেছে। আরব সাগরের তীরে অবস্থিত ফ্ল্যাটটি বিরাট কোহলি কিনেছেন গত বছর। চার বেডরুমের এই ফ্ল্যাটের আয়তন ৭ হাজার ১১৭ বর্গফুট। বিলাসবহুল এই ফ্ল্যাটের প্রতিটি শোয়ার ঘরের সঙ্গে রয়েছে বিশাল বারান্দা, আর সেখান থেকে দেখা যায় সমুদ্র। বিরাট-আনুশকার বাড়িতে আরও আছে ইনডোর টেনিস কোট, পোষা প্রাণীর চিকিৎসার জন্য ক্লিনিক, স্পা, জিম আর খেলাধুলার জায়গা। ছাদে পার্টি করার জন্য আলাদা জায়গার ব্যবস্থা আছে। শিশুদের খেলার জন্য সেখানে রাখা হয়েছে আলাদা জায়গা। আর আছে বিশাল একটি পুল। স্ত্রী আনুশকার অভিনয়, প্রযোজনা, পোশাক ব্যবসা—সব কাজ মুম্বাই শহরে। তাই সেখানেই ঘর বাঁধার সিদ্ধান্ত নিয়েছেন দুজন।
জানা যায়, নবদম্পতি শিগগিরই দক্ষিণ আফ্রিকায় উড়াল দেবেন। সেখানে বিরাট তাঁর আসন্ন ক্রিকেট সিরিজের প্রস্তুতি নেবেন। দক্ষিণ আফ্রিকাতেই এবার নববর্ষ উদ্‌যাপন করার ইচ্ছা আছে দুজনের।
