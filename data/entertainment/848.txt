
ভারতের কিংবদন্তি গায়িকা লতা মঙ্গেশকরের সঙ্গে বাংলাদেশের কিংবদন্তি গায়িকা রুনা লায়লার দেখা-সাক্ষাৎ কয়েকবারই হয়েছে। তাঁদের সেই দেখা হওয়া আর আড্ডার খবর সবাই কয়েকবারই জেনেছেন। এবারও মুম্বাইতে একটি অনুষ্ঠানে অংশ নিতে গিয়ে লতা ও রুনার দেখা হলো। সঙ্গে ছিলেন বাংলাদেশের আরেক জনপ্রিয় গায়িকা আঁখি আলমগীর। 
গত সোমবার সন্ধ্যায় ভারতের মুম্বাইয়ের পেডার রোডে লতার বাড়ি প্রভুকুঞ্জে গিয়ে তাঁর সঙ্গে দেখা করেছেন রুনা লায়লা ও আঁখি আলমগীর। বসার ঘরে ঢুকেই লতার পা ছুঁয়ে আশীর্বাদ নেন রুনা। তখন তাঁকে জড়িয়ে ধরেন লতা। গল্প শেষে রুনাকে একটি শাড়ি, আত্মজীবনী, ভাগনির লেখা বই ও নিজের গানের সিডি উপহার দেন তিনি। আর লতাকে একটি জামদানি শাড়ি উপহার দেন রুনা। তাঁরা একসঙ্গে বেশ কিছু ছবিও তুলেছেন। এ সময় আরও ছিলেন লতার ভাই হৃদয়নাথ মঙ্গেশকরের ছেলে বায়েজনাথ মঙ্গেশকর ও ভাগনি রচনা। আঁখিকেও বই আর নিজের গানের সিডি উপহার দিয়েছেন লতা। 
লতার সামনে যাওয়ার স্বপ্নটা সত্যি হওয়ায় রুনাকে ধন্যবাদ জানিয়েছেন আঁখি আলমগীর। লতার সঙ্গে দেখা করার সুযোগের জন্য অস্ট্রেলিয়ায় একটি অনুষ্ঠানে গাইতে যাওয়ার আমন্ত্রণ পেয়েও তা ফিরিয়ে দেন তিনি। সামাজিক যোগাযোগমাধ্যম ফেসবুকে সোমবার রাতে আঁখি লিখেছেন, ‘অবশেষে দেবীর সঙ্গে দেখা হলো। এক ও অদ্বিতীয় লতা মঙ্গেশকরকে ছুঁয়ে দেখলাম। তাঁর সঙ্গে গল্প করলাম, আশীর্বাদ নিলাম। হাসিখুশি সময় কেটেছে। আনন্দে চোখে জলও এসেছে। এখনো একটা ঘোরের মধ্যে আছি।’
রুনার মেয়ে তানি লায়লার প্রশংসাও করেছেন লতা। এক ভিডিওতে ৮৭ বছর বয়সী এই শিল্পী বলেন, ‘তানি, আপনার গান শুনেছি। আপনারা মা-মেয়ে দুজনই খুব ভালো গান করেন। সব সময় ভালো থাকুন—এই দোয়া করি। নমস্কার।’
বাংলাদেশের মহান স্বাধীনতা দিবস উপলক্ষে আয়োজিত অনুষ্ঠানে অংশ নেওয়ার জন্য ভারতের মুম্বাই যান বরেণ্য সংগীতশিল্পী রুনা লায়লা। তাঁর সঙ্গে ছিলেন আঁখি আলমগীর। ২৬ মার্চ সন্ধ্যায় তাজমহল প্যালেস হোটেলের বলরুমে সংবর্ধনা অনুষ্ঠানের আয়োজন করে মুম্বাইয়ে বাংলাদেশ উপহাইকমিশন।
