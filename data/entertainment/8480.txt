
মাস তিনেক আগে ব্যায়াম করতে গিয়ে আঘাত পান পায়ে। এরপর আহমেদ রুবেলকে পুরোপুরি বিছানাবন্দী হওয়ার পরামর্শ দেন চিকিৎসক। তাই পুরোদমে বিরতি নেন কাজ থেকে। গত জুলাই থেকে অক্টোবর পর্যন্ত সব মিলিয়ে তিনটি নাটকে কাজ করতে পেরেছেন। কিন্তু তাও বেশ ঝুঁকি নিয়ে। তবে এবার রুবেলের সেই লম্বা বিরতি শেষ হচ্ছে। আবারও অভিনয়ে ফেরার প্রস্তুতি নিচ্ছেন তিনি।আগামী ১৫ নভেম্বর মুক্তি পাবে আহমেদ রুবেল অভিনীত সঞ্জয় নাগ পরিচালিত পশ্চিমবঙ্গের ছবি পারাপার। তাই ছবি মুক্তির আগে কলকাতায় উড়াল দিচ্ছেন তিনি। রুবেল জানিয়েছেন, আগামী মাসের ৪-৫ তারিখে ছবির প্রচারের কাজে তিনি ভারত যাচ্ছেন। সেখান থেকে ফিরে নিয়মিত কাজ শুরু করবেন। রুবেল বলেন, ‘শারীরিক অসুস্থতার জন্য একেবারেই বিশ্রামে থাকতে হয়েছে। দুই ঈদে বলতে গেলে কোনো কাজই করিনি। মাঝে চেষ্টা করেছিলাম কাজে ফেরার, কিন্তু তা সম্ভব হয়নি।’মাঝে হাসিবুর রেজা কল্লোলের সত্তা ছবির শুটিংয়ে যোগ দিয়েছিলেন রুবেল। কিন্তু দু-তিন দিন শুটিং করেই আবারও বিরতি নিতে হয় তাঁকে। তাই লম্বা বিশ্রাম থেকে ফিরে প্রথমেই থাকছে সত্তার শুটিংয়ে যোগ দেওয়ার পরিকল্পনা। পাশাপাশি জমে থাকা নাটকের কাজগুলোও শুরু করবেন রুবেল।
