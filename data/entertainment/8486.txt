
নিজেকে বেকার দাবি করলেন বলিউডের অন্যতম জনপ্রিয় তারকা অভিনেতা রণবীর কাপুর। এই মুহূর্তে হাতে নতুন কোনো ছবির কাজ নেই বলেই জানিয়েছেন তিনি।সম্প্রতি কয়েকটি গণমাধ্যমে প্রকাশিত খবরে দাবি করা হয়, দর বাড়িয়েছেন রণবীর। অভিনব কশ্যপের ‘বেশরম’ ছবি বক্স অফিসে সাফল্যের মুখ না দেখলেও, ছবিটিতে অভিনয়ের পারিশ্রমিক বাবদ ২০ কোটি রুপি নিয়েছেন রণবীর।সম্প্রতি এক অনুষ্ঠানে সংবাদকর্মীদের সঙ্গে আলাপচারিতার সময় এ ধরনের খবরকে ভিত্তিহীন গুজব দাবি করে রণবীর বলেন, ‘এসব খবরে বিন্দুমাত্র সত্যতাও নেই। অভিনেতা হিসেবে ছবির ব্যবসায়িক দিক নিয়ে কথা বলাটা খুবই অস্বস্তিকর। আমি ঠিক জানি না, আপনারা আমার অভিনীত সর্বশেষ ছবিটি দেখেছেন কি না। লাভ-লোকসান ছবির অভিনয়শিল্পীদেরও গুণতে হয়। আমি এখন পুরোপুরি বেকার। এই মুহূর্তে আমার হাতে নতুন কোনো ছবির কাজ নেই।’ জানিয়েছে পিটিআই।ইদানীং পারিশ্রমিকের পাশাপাশি ছবির লাভের অংশও দাবি করছেন অভিনয়শিল্পীরা। সম্প্রতি দীপিকা পাড়ুকোন এই দলে নাম লিখিয়েছেন বলে খবর চাউর হয়। এ প্রসঙ্গে জানতে চাইলে রণবীর বলেন, ‘চলচ্চিত্র প্রযোজনার সঙ্গে যুক্ত হওয়ার পর আমি ছবির ব্যবসায়িক নানা দিক সম্পর্কে জানতে পেরেছি। ছবির লাভ এবং লোকসান—দুটাই গুণতে হয় অভিনয়শিল্পীদের।’ 
দীপিকা প্রসঙ্গে রণবীর বলেন, ‘নির্দিষ্ট কারও সম্পর্কে আমি কিছু বলতে চাই না। আমি শুধু বলব, অভিনেতা এবং অভিনেত্রীদের মধ্যে কোনো রকম বিভেদ থাকা উচিত নয়। কারণ ছবির সাফল্যের পেছনে অভিনেত্রীদের ভূমিকা অনস্বীকার্য।’ 
