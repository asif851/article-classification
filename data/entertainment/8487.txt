
বিচ্ছেদের এক সপ্তাহ পরে আত্মহত্যা করেছিলেন হলিউড তারকা জিম ক্যারির প্রেমিকা ক্যাথরিওনা হোয়াইট। মৃত্যুর আগে প্রেমিকের উদ্দেশে লিখে গেছেন একটি চিঠি। সম্প্রতি গণমাধ্যম সেই চিঠিটি প্রকাশ করায় মনঃক্ষুণ্ন হয়েছেন অভিনেতা জিম ক্যারি। 
সুইসাইড নোটে ক্যাথরিওনা লিখেছিলেন, ‘যদি ভাবো তোমার মতো করে তোমার সঙ্গে থাকতে পারিনি, তাহলে দুঃখিত। আমার সবটুকু তোমাকেই দেওয়ার চেষ্টা করেছিলাম। আমাকে ক্ষমা করে দিয়ো। আমি আসলে এই পৃথিবীর জন্য নই।’ গত বছরের ২৮ সেপ্টেম্বর লস অ্যাঞ্জেলসের বাড়িতে পাওয়া যায় আইরিশ রূপসজ্জা-শিল্পী ক্যাথরিওনা হোয়াইটের মরদেহ। তিনি বিষ পান করে আত্মহত্যা করেছেন বলে নিশ্চিত করে পুলিশ। সম্প্রতি প্রকাশিত হয় ক্যাথরিওনার সুইসাইড নোট। ওই চিঠিতে নিজের শেষকৃত্যের কাজ জিমকেই করার অনুরোধ করেছিলেন তিনি। লিখেছিলেন, ‘শেষকৃত্য বা ওই ধরনের ব্যাপারগুলো আমি সত্যিই বুঝি না। পরিবার বলতে তো তোমাকেই বুঝি। তুমিই করো সেসব।’ ক্যাথরিওনার শেষ ইচ্ছা পূরণ করেছিলেন জিম ক্যারি। সুইসাইড নোট প্রকাশে ক্ষোভ নিয়ে সংবাদমাধ্যমকে এই অভিনেতা বলেন, ‘ভাবতেও পারিনি যে আমার প্রিয় মানুষটির মৃত্যুও গণমাধ্যমের আগ্রহের বিষয়ে পরিণত হবে। বিষয়টি লজ্জাজনক!’জিম ক্যারি হলিউডের জনপ্রিয় অভিনেতা। হলিউড ও বলিউডের অনেক অভিনেতাই জিম ক্যারিকে অনুপ্রেরণা মনে করেন এবং অনুসরণ করেন। তাঁর বিখ্যাত ছবিগুলোর মধ্যে রয়েছে ‘দ্য মাস্ক’, ‘দ্য ট্রু ম্যান শো’, ‘লায়ার লায়ার’, ‘ব্রুস অলমাইটি’। টেলিগ্রাফ অবলম্বনে
