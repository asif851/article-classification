
নতুন বছরে আরও একটি ছবিতে চুক্তিবদ্ধ হলেন ঢাকাই চলচ্চিত্রের জনপ্রিয় অভিনেত্রী অপু বিশ্বাস। এ ছবির নাম ‘মা’। ছবিটি পরিচালনা করছেন কালাম কাউসার।পৃথিবীতে সব সন্তানের কাছেই ‘মা’ ডাকটি সুমধুর! আর মাকে ঘিরেই এ ছবির গল্প। সেই গল্পের ছবিতে অভিনয়ের সুযোগ পাওয়ায় আনন্দিত অপু বিশ্বাস। অপু বলেছেন, ‘গেল সপ্তাহে ছবিটিতে কাজের জন্য চুক্তিবদ্ধ হয়েছি। যখন শুনলাম মাকে ঘিরেই এ ছবির গল্প। আর অন্য কোনো কিছুই দেখিনি। কাজটি করতে রাজি হয়েছি।’তিনি জানান, মাকে নিয়ে গল্প হলেও বাণিজ্যিক ছবি হিসেবে এ ছবির গল্পে নায়ক-নায়িকার অবস্থানকেও অনেক গুরুত্ব দিয়ে তুলে আনা হয়েছে। যেখানে তাঁদের প্রেম-ভালোবাসাবাসি, গান—সবকিছুই রয়েছে।‘মা’ ছবির পরিচালক কালাম কাউসার জানিয়েছেন, ২৭ জানুয়ারি থেকে বিএফডিসির লোকেশনে ‘মা’ ছবির শুটিং শুরু হবে। এ ছবিতে অপু বিশ্বাসের বিপরীতে অভিনয় করছেন ঢাকাই চলচ্চিত্রের জনপ্রিয় তারকা শাকিব খান।অপু জানিয়েছেন, তাঁর নতুন বছরের প্রথম ছবি ‘পাঙ্কু জামাই’-এর শুটিংও এদিকে এগিয়ে চলেছে।
