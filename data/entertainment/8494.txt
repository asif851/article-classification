
প্রথমবারের মতো একসঙ্গে একটি গান করলেন শফিক তুহিন ও দিঠি। সম্প্রতি তাঁদের ‘তারায় তারায়’ শিরোনামের দ্বৈত এই গানের রেকর্ডিং সম্পন্ন হয়েছে। সাম্প্রতিক সময়ের আলোচিত গীতিকার-সুরকার-গায়ক শফিক তুহিন। বেশ অল্প সময়ে তাঁর গাওয়া একাধিক গান জনপ্রিয়তা পেয়েছে। অন্যদিকে চলচ্চিত্রকার-গীতিকবি গাজী মাজহারুল আনোয়ারের কন্যা দিঠি সংগীতাঙ্গনে গায়িকা হিসেবে নিজের পরিচিতি গড়েছেন অনেক আগেই।গানটি চলতি মাসের শেষ শুক্রবার গানটি প্রচারিত হবে এটিএন বাংলার জনপ্রিয় ম্যাগাজিন অনুষ্ঠান ‘স্মাইল শো’তে। গানটির সুর শফিক তুহিনের আর সংগীতায়োজন করেছেন রাফি। এ গানের মাধ্যমে অনেক দিন পর অডিও গানে ফিরলেন দিঠি।গান প্রসঙ্গে শফিক তুহিন বলেন, ‘ইদানীং আমি চলচ্চিত্রের গানের সুর ও সংগীত পরিচালনা নিয়ে বেশি  ব্যস্ত। আর এ কারণে অডিও কিংবা নাটক বা ম্যাগাজিন অনুষ্ঠানের গান সুর করা হচ্ছে বেছে বেছে। সম্প্রতি ‘স্মাইল শো’র জন্য একটি গান করলাম। এতে আমার সঙ্গে গেয়েছে দিঠি। অনেক দিন পর এর মাধ্যমে গানে ফিরল সে। বরবারের মতো সে অসাধারণ গেয়েছে। সব মিলিয়ে আমি বলব, অনেক ভালো একটি গান হয়েছে।’দিঠি বলেন, ‘গানটির কথা-সুর প্রথমবার শুনেই ভালো লেগে গেছে। অন্যরকম একটি মজা খুঁজে পাওয়া যাবে। গতানুগতিক ধারা থেকে একদমই বাইরের কাজ হয়েছে এটি। আর তুহিনের সঙ্গে এই প্রথমবারের মতো গাইলাম। বেশ ভালো লাগছে। আশা করছি, শ্রোতা-দর্শকদের গানটি অনেক ভালো লাগবে।’এদিকে, শফিক তুহিন এবারের সিটিসেল-চ্যানেল আই সংগীত পুরস্কারে সেরা গীতিকারের পুরস্কার অর্জন করেছেন। ‘পাগলামি’ অ্যালবামের গানের জন্য তিনি এ পুরস্কার লাভ করেন।
