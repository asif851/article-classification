
গত জুনে মুক্তি পেয়েছে ব্র্যাড পিট প্রযোজিত ও অভিনীত জোম্বি অ্যাকশনধর্মী চলচ্চিত্র ‘ওয়ার্ল্ড ওয়ার জি’। এখন পর্যন্ত পিটের সবচেয়ে ব্যবসাসফল ছবি এটি। বিশ্বব্যাপী ছবিটি আয় করেছে ৫০০ মিলিয়ন ডলারেরও বেশি। ছবির সিক্যুয়েল তৈরির পরিকল্পনা চলছে বলেই নিশ্চিত করেছেন ব্র্যাড পিট। এ প্রসঙ্গে পিট জানিয়েছেন, ‘ছবির সিক্যুয়েল তৈরির বিষয়ে আলাপ-আলোচনা চলছে। এ মুহূর্তে সিক্যুয়েলটির গল্প কেমন হতে পারে তা নিয়ে বিস্তর চিন্তা-ভাবনা চলছে। এরই মধ্যে জোম্বি সম্পর্কে অনেক ভাবনা ও তথ্য আমরা একত্র করেছি। সেগুলো থেকে সেরা বিষয়গুলো বাছাইয়ের কাজ চলছে। প্রথমে আমরা সিক্যুয়েলটির চিত্রনাট্য দাঁড় করাতে চাই। এরপর কাজ শুরু করব কি না, সে বিষয়ে চূড়ান্ত সিদ্ধান্ত নেওয়া হবে।’‘ওয়ার্ল্ড ওয়ার জি’ ছবিতে পিটের সহ-অভিনেত্রী ছিলেন মিরেল ইনোস। ছবিটির সিক্যুয়েলে অভিনয়ের আগ্রহ প্রকাশ করে তিনি বলেন, ‘দেখা যাক সিক্যুয়েলটির চিত্রনাট্য কেমন হয়। ‘ওয়ার্ল্ড ওয়ার জি’ সিক্যুয়েলে ফিরতে পারলে আমার অনেক ভালো লাগবে।’ সম্প্রতি এক খবরে এ তথ্য জানিয়েছে ‘ডিজিটাল স্পাই’। ‘ওয়ার্ল্ড ওয়ার জি’ ছবিটি তৈরির আগেই তিনটি সিক্যুয়েলের পরিকল্পনা করা হয়েছিল। কিন্তু ছবির শুটিং শুরু হওয়ার পর সে পরিকল্পনা বাদ দেওয়া হয়। 
