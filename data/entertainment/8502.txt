
শহরে প্রায়ই গা ঢাকা দেয় কিছু মানুষ। আবার এমন মানুষও আছে এই শহরে, যারা এই সব গা ঢাকা দেওয়া মানুষগুলোকে খুঁজে বের করে ফেরত নিয়ে যায় তাদের পরিবারের কাছে। বিনিময়ে পায় নগদ টাকা। স্কুলভ্যান-চালক বাবু সে রকমই একজন। একদিন বাবু শহরের একজন ধনী ও প্রভাবশালী ব্যক্তিকে অপহরণ করে। এখান থেকেই শুরু হয় ড্রামা-থ্রিলার ধাঁচের চলচ্চিত্র উধাও-এর গল্প। এভাবেই নিজের ছবি প্রসঙ্গে জানালেন অমিত আশরাফ। ছবিটির কাহিনি ও চিত্রনাট্য লিখেছেন ও পরিচালনা করেছেন তিনি। নিউইয়র্ক ইউনিভার্সিটি ফিল্ম স্কুল থেকে তিনি স্নাতক করেছেন।অমিত তাঁর উধাও ছবির কাজ শুরু করেছিলেন ২০০৯ সালে। পুরো ছবির শুটিং শেষ করতে বছর দেড়েক সময় লেগেছে তাঁর। এরপর শুটিং-পরবর্তী কাজ নিয়ে ব্যস্ত ছিলেন তিনি। গত এক বছরে ছবিটি ২০টি আন্তর্জাতিক উৎসবে অংশ নিয়েছে। ছবিটি এখন পর্যন্ত সাতটি আন্তর্জাতিক পুরস্কার পেয়েছে।আগামী ৪ অক্টোবর ছবিটি মুক্তি পাবে স্টার সিনেপ্লেক্স ও বলাকা সিনে ওয়ার্ল্ডে। এ উপলক্ষে গতকাল মঙ্গলবার সন্ধ্যায় রাজধানীর ব্র্যাক সেন্টারে সংবাদ সম্মেলন আয়োজন করা হয়।ছবিতে অভিনয় করেছেন শাকিল আহমেদ, শাহেদ আলী, অনিমেষ আইচ, ঋতু সাত্তার, নওশাবা প্রমুখ।
