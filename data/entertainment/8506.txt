
মঞ্চ ও টিভি নাটকের জনপ্রিয় অভিনয়শিল্পী মোশাররফ করিম। আর তাঁর স্ত্রী জুঁই করিমও অভিনয়ের সঙ্গে যুক্ত। তারকা এই দম্পতি একসঙ্গে জুটি হয়ে নাটকেও অভিনয় করেছেন। কাজের ব্যস্ততার ফাঁকে সময় পেলেই টিভির সামনে বিশ্বকাপের খেলা দেখতে বসে যান তাঁরা। ‘প্রথম আলো’র সঙ্গে আলাপকালে বিশ্বকাপ নিয়ে নিজেদের ভাবনার কথা জানিয়েছেন জনপ্রিয় এ তারকা দম্পতি।
কথা প্রসঙ্গে মোশাররফ করিম জানান, ম্যারাডোনাকে তাঁর কাছে যতটা না প্লেয়ার মনে হয়, তার চেয়ে বেশি অভিনেতাই মনে হয়। ফাউল করার পরও রেফারির কাছে গিয়ে হাত পেছনে রেখে সুবোধ বালকের মতো অদ্ভুতভাবে দাঁড়ানোর ব্যাপারগুলো দেখে ম্যারাডোনাকে অভিনেতা না বলে উপায় নেই।   
ব্রাজিল দলের প্রতি মোশাররফ তাঁর সমর্থনের কথা জানাতে গিয়ে বলেন, ‘টপ শট থেকে ব্রাজিলের খেলা দেখে মনে হয় ফুটবল খেলা দেখছি না, দেখছি ক্যারাম খেলা। পাসগুলো এত মাপা, এত সুন্দর, ছকবাঁধা কীভাবে হতে পারে! এমন নান্দনিক খেলা দেখার পর মনে হয়েছে, আমি এমন খেলা আগে কোনোদিন দেখিনি। তারপর থেকেই আমি ব্রাজিলের ভক্ত। এখনও ব্রাজিলেরই ভক্ত আছি। কিন্তু এবার মেসির প্রতি আমার পক্ষপাতিত্বটা একটু বেশি। তিনি অনেক ভালো ফুটবলার। পরিচ্ছন্ন খেলা খেলেন তিনি। তিনি অনেক ভদ্রও। এসব মিলিয়ে মনে হচ্ছে, এবার মেসির আর্জেন্টিনার ওয়ার্ল্ড কাপ জেতা উচিত।’ 
মেশাররফ আরও বলেন, ‘ব্রাজিল আর ক্রোয়োশিয়ার খেলা দেখে ভালো লেগেছে। নেইমার দুটি গোলও করেছে। কিন্তু আসল নেইমারকে পাওয়া গেছে বলে মনে হয়নি। আর্জেন্টিনার সঙ্গে খেলা হলো বসনিয়ার। এই খেলায়ও মেসিকে মনে হলো পাওয়া যায়নি।’
মোশাররফ করিমের কথার রেশ ধরেই জুঁই বলেন, ‘আসলে প্রথম খেলা তো! সেই হিসেবে এমনটা হতেই পারে।’ স্ত্রী জুঁইয়ের কথায় দ্বিমত পোষণ করেননি মোশাররফ করিম।
