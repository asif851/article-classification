
নাটকের নাম চন্দ্রমুখী। তবে কোনো টিভি চ্যানেলে নয়, নাটকটি প্রদর্শিত হয়েছে কারওয়ান বাজারসহ ঢাকার বিভিন্ন স্থানে। উদ্দেশ্য খাদ্যে ভেজাল রোধে সচেতনতা তৈরি। নিরাপদ খাদ্য আন্দোলন (নিখাদ) প্রযোজিত প্রথম পথনাটক এটি। রচনা করেছেন মান্নান হীরা, নির্দেশনা দিয়েছেন মনিরুল হোসেন। নাটকটির সার্বিক তত্ত্বাবধানে থাকা অভিনেত্রী মোমেনা চৌধুরী বলেন, ‘মূলত ফলমূল, শাকসবজি, মাছ, মাংসে ফরমালিন তথা বিষ মিশ্রণের ভয়াবহতার ব্যাপারে জনসচেতনতা বৃদ্ধির লক্ষ্যে এই নাটকটি নির্মিত হয়েছে। গতকালই ঢাকার কারওয়ান বাজার ও মোহাম্মদপুর কৃষি মার্কেটে চন্দ্রমুখীর প্রদর্শন হয়েছে। এ ছাড়া প্রতি শুক্রবার ঢাকার বিভিন্ন স্থানে এটির প্রদর্শন হবে।’
