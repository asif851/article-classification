
বদলে গেছে ‘বস-২’ ছবির বিতর্কিত ‘আল্লাহ মেহেরবান’ গানটি। মাত্র একটি শব্দ বদলে এটি এখন ‘ইয়ারা মেহেরবান’। ইতিমধ্যে ইউটিউবে আপলোড করা হয়েছে গানটি। এ গান প্রসঙ্গে কিছুদিন আগে নুসরাত ফারিয়া বলেছিলেন, ‘ভারত ও বাংলাদেশের দর্শকদের পছন্দ ভিন্ন। কলকাতার দর্শকেরা গানটি সানন্দে গ্রহণ করেছেন। আমাদের দর্শক-শ্রোতারা সেটি পছন্দ করেননি। তাঁদের প্রতি শ্রদ্ধা রেখে আমরা গানের কথা বদলেছি।’
ঢালিউডের ফিল্ম ইন্ডাস্ট্রিতে তিনি কীভাবে অবদান রাখতে চান, জানতে চাওয়া হয়েছিল এই অভিনেত্রীর কাছে। বললেন, ‘অনেক কিছু করার ইচ্ছে ছিল। কিন্তু এখন একটু ভাবতে হচ্ছে। মনে হয় সময় লাগবে। এখানে অনেক কাজ করার আছে।’ নুসরাত ফারিয়া মনে করেন, তাঁর মতো আর দশজন শিল্পী এলেই বদলে যাবে ফিল্ম ইন্ডাস্ট্রি। তিনি বলেন, ‘এখনকার সমস্যা হচ্ছে, সবাই বিদ্যমান সমস্যা নিয়ে শুধু কথাই বলছেন, সমাধান নিয়ে নয়। সমস্যা নিয়ে কথা বলে লাভ নেই। সমাধানে কাজ শুরু করে দিতে হবে। একটু বিস্তারিত চিন্তা করতে হবে, মগজকে মুক্ত করে ভাবতে হবে। এতে সবকিছু সহজ হয়ে যাবে। এখনকার সাধারণ মেয়েরাও অনেক স্মার্ট। তাঁদের দেখে আমি অবাক হই। তাঁরা অনেক গোছানো, টিপটপ, স্মার্ট! এদের গ্রহণ করতে হলে পুরো ইন্ডাস্ট্রির মানসিকতা আরও মুক্ত হতে হবে। বাউন্ডারি ভেঙে চিন্তা করতে হবে।’
