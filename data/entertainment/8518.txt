
বিয়ের কোনো পার্শ্বপ্রতিক্রিয়া আছে কি না, তা ভালো বলতে পারবেন বিবাহিতরাই। বলিউডের পরিচালক-অভিনেতা ফারহান আকতার তাঁর এক যুগের বেশি বিবাহিত জীবনের অভিজ্ঞতা থেকে জানিয়েছেন, বিয়ের কোনো পার্শ্বপ্রতিক্রিয়াই নেই।ইন্দো-এশিয়ান নিউজ সার্ভিসে প্রকাশিত খবরে জানানো হয়, ফারহান আকতার ‘শাদি কে সাইড ইফেক্টস’ নামে একটি চলচ্চিত্রের প্রচারণায় ব্যস্ত সময় কাটাচ্ছেন। ফারহান আকতার ও বিদ্যা বালান অভিনীত এ ছবিটি পরিচালনা করছেন সাকেত চৌধুরী। ২৮ ফেব্রুয়ারি ‘শাদি কে সাইড ইফেক্টস’ ভারতে মুক্তি পাবে।বিয়ে ও সম্পর্কের কাহিনি নিয়ে তৈরি চলচ্চিত্রটি সম্পর্কে এক সংবাদ সম্মেলনে ফারহান আকতার বিয়ে নিয়ে তাঁর অভিজ্ঞতার কথা জানান। ফারহান বলেন, ‘যতক্ষণ পর্যন্ত সঙ্গীর ভালো দিকগুলোর দিকে দেখবেন এবং তাঁর প্রতি ভালোবাসা অনুভব করবেন, ততক্ষণ পর্যন্ত বিয়ের কোনো পার্শ্বপ্রতিক্রিয়া নেই।’ফারহান আকতার বলেন, ‘সত্যি বলতে কি, বিয়ের পার্শ্বপ্রতিক্রিয়া খুব জটিল কোনো বিষয় নয়। এটা নির্ভর করে প্রত্যেক ব্যক্তি তার সম্পর্ক কোন দিকে নিতে চায় তার ওপর। এ ছাড়া একটি বিষয় মনে রাখার প্রয়োজন পড়ে আর তা হচ্ছে আপনার সঙ্গীর প্রেমে পড়তে কোন বিষয়টি গুরুত্বপূর্ণ, সেটি বুঝতে পারা। কাজ আর ঘর-গেরস্থালি নিয়ে ব্যস্ত থাকার কারণে অনেক সময় আমরা সঙ্গীর ভালো দিকগুলোর প্রশংসা করতে এবং তার যে গুণগুলো ভালোবাসতে শেখার, সেগুলো ভুলতে বসি।’ সম্পর্ক টিকিয়ে রাখতে এ বিষয়গুলো মনে রাখা গুরুত্বপূর্ণ বলেই মনে করেন ৪০ বছর বয়সী ফারহান।২০০০ সালে হেয়ার স্টাইলিস্ট আধুনা ভবানিকে বিয়ে করেন ফারহান। বর্তমানে এ দম্পতির দুটি সন্তান রয়েছে।
