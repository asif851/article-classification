
সকাল থেকেই উৎসবমুখর শিল্পকলা একাডেমি। সেখানে চলছে বাংলাদেশ টেলিভিশন নাট্যপরিচালকদের সংগঠন ‘ডিরেক্টরস গিল্ড’–এর প্রথম নির্বাচন। শেষ মুহূতের প্রচারণা শেষে আগত ভোটারদের অভ্যর্থনা জানান প্রার্থীরাই। কোনো ভোটার ঢুকতেই হুমড়ি খেয়ে পড়তে দেখা যায় অনেক প্রার্থীকে। 
সকাল থেকেই শান্তিপূর্ণ পরিবেশে ভোট গ্রহণ শুরু হয়েছে। অনেক ভোটার সকালেই ভোট দিয়েছেন। দুপুরের দিকে ভোট দিতে আসেন সংগঠনটির প্রথম সভাপতি শিল্পী মুস্তাফা মনোয়ার। ভোট দেওয়ার আগ মুহূর্তে তাঁর সঙ্গে কোলাকুলি করেন সভাপতি প্রার্থী গাজী রাকায়েত, কায়েস চৌধুরী ও জাহিদ হাসান, সাধারণ সম্পাদক প্রার্থী এস এ হক অলিকসহ অনেকেই। সাবেক সভাপতিও এ সময় হাসিমুখে সবার সঙ্গে কথা বলেন। ২০০২ সালে গড়ে তোলা এ সংগঠনের শুরুতে ‘সিলেকশন’ পদ্ধতিতে সভাপতির মনোনয়ন করা হয়। সে সময় দায়িত্ব পালন করেছিলেন নন্দিত চিত্রশিল্পী মুস্তাফা মনোয়ার। এর আগে তিনবার ‘সিলেকশন’ পদ্ধতিতে নতুন কমিটি গঠন হলেও এবারই প্রথম নির্বাচন অনুষ্ঠিত হচ্ছে। বর্তমানে সংগঠনটির ৩৮৬ জন সদস্য রয়েছেন। ৯০ শতাংশ ভোটার ভোট প্রদান করবেন বলে আশা করছেন নির্বাচন কমিশনাররা।
