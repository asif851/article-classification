
ভারতের মুম্বাইয়ের বান্দ্রার একটি পাঁচ তারকা হোটেলে অনুষ্ঠান আছে নায়িকা উর্বশী রতেলার। যথারীতি উপস্থিত এই নায়িকা। অনুষ্ঠান শেষেই বেরিয়ে পড়বেন আরেক কাজে। কিন্তু হোটেল থেকে বলা হলো, তাঁর নামে একটি কক্ষ বরাদ্দ দেওয়া আছে। তিনি তাতে উঠবেন কখন? উর্বশীর চোখ কপালে। বলে কী? তিনি তো মাত্র এলেন। কক্ষ বরাদ্দ নিলেন কখন! হোটেলের কর্মকর্তা-কর্মচারীরাও বিব্রত। তিনি যদি রুম বুকিং না দিয়ে থাকেন, তাহলে তাঁর পরিচয়পত্র দিয়ে কে ভাড়া করল এই কক্ষ।
খোঁজ নেওয়া হলো। উর্বশীর ম্যানেজার চেক করলেন পরিচয়পত্রটি। দেখেন, উর্বশীর নামেই কেউ একজন ভুয়া পরিচয়পত্র তৈরি করে উঠেছিলেন হোটেলে। ওই কক্ষে উর্বশী পরিচয়ে ৪ ঘণ্টা থেকেছেনও ওই নারী। পরে উর্বশী ঠিক ওই সময়ই হোটেলে আসছেন জেনে ভুয়া পরিচয়পত্রধারী নারী বেরিয়ে যান হোটেল থেকে।
এ ঘটনা প্রকাশের পরপরই মুম্বাই পুলিশ খোঁজ লাগাতে শুরু করে। পরিচয় পাওয়া যায় ওই ‘ভুয়া উর্বশী’র। তিনি একজন ভারতীয় মডেল। নাম পারুল চৌধুরী। সিসিটিভির ফুটেজ থেকেও দেখা হয়েছে তাঁর গতিবিধি। একজন পুলিশ কর্মকর্তা বলেছেন, ‘আমরা সন্দেহ করছি, চার ঘণ্টা থাকার পর উর্বশী আসার আগেই তিনি (পারুল) রুম ছেড়ে চলে যান।’ পারুলের মুঠোফোন কললিস্টও খুঁজে বের করেছে পুলিশ। উর্বশী ওই মডেলের বিরুদ্ধে মামলাও ঠুকে দিয়েছেন। তবে এখনো পারুলকে ধরতে পারেনি পুলিশ। হিন্দুস্তান টাইমস
