
প্রকাশিত হয়েছে আসিফ আকবর ও ন্যান্সির প্রথম দ্বৈত গানের অ্যালবাম। আর্ব এন্টারটেইনমেন্টের ব্যানারে প্রকাশিত এই অ্যালবামের নাম ‘ঝগড়ার গান’। এখানে গান রয়েছে ১২টি। এর মধ্যে ১০টি নতুন আর দুটি নেওয়া হয়েছে হেমন্ত মুখোপাধ্যায়ের গান থেকে। গান দুটি হলো ‘আয় খুকু আয়’ ও ‘এই রাত তোমার আমার’।অ্যালবামের নাম ‘ঝগড়ার গান’ কেন জানতে চাইলে আসিফ বলেন, ‘নামের মধ্যে একটা আকর্ষণ রাখতে চেয়েছি। প্রেম তো শুধু আনন্দ দিয়ে ভরা থাকে না, এর মধ্যে থাকে বিরহ, মান-অভিমান। সবকিছু মিলেই প্রেম পূর্ণতা পায়।’ন্যান্সি প্রসঙ্গে আসিফ বলেন, ‘আমি ব্যক্তিগতভাবে ন্যান্সির গান পছন্দ করি। খুব সুন্দর কণ্ঠ তাঁর। এ অ্যালবামটি আমাদের দুজনের ভক্ত-শ্রোতাদের মধ্যে নতুন মাত্রা যোগ করবে বলে আমার বিশ্বাস।’গান নিয়ে ন্যান্সির অভিমত, ‘আসিফ ভাইয়ের গান বরাবরই আমার পছন্দ। এর আগে তাঁর সঙ্গে দ্বৈত কণ্ঠে কোনো গান গাওয়া হয়নি। আশা করছি, আমাদের গানগুলো সবাই পছন্দ করবেন।অ্যালবামের ১০টি গানের কথা লিখেছেন বাকীউল আলম, কবির বকুল, প্রদীপ সাহা, রাজীব আহমেদ ও রবিউল ইসলাম জীবন। সুর করেছেন মনোয়ার হোসেন টুটুল। সংগীতায়োজন করেছেন আহমেদ কিসলু।আসিফ জানান, ন্যান্সির সঙ্গে তাঁর দ্বৈত কণ্ঠে গাওয়া আরেকটি অ্যালবামের প্রস্তুতি নিচ্ছেন তিনি। এ অ্যালবামটি বাজারে আসবে ভালোবাসা দিবস উপলক্ষে।
উল্লেখ্য, অডিও শিল্পের বাণিজ্যিক সফলতার ক্ষেত্রে আসিফ ও ন্যান্সি নিজেদের রেখেছেন একেবারে প্রথম সারিতে। তাঁরা দুজনই দীর্ঘদিন ধরে নিজেদের অবস্থান ধরে রাখতে পেরেছেন। বাংলাদেশের সংগীতের জনপ্রিয় এই দুই শিল্পী এবারই প্রথম দ্বৈত গানের অ্যালবাম বের করলেন।
