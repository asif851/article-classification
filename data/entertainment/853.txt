
স্বামী ধনাঢ্য ব্যবসায়ী সঞ্জয় কাপুর ‘সাবেক’ হয়ে গেছেন ২০১৪ সালের জুন মাসে। সম্প্রতি ছেলে কিয়ানকে নিয়ে সেই সঞ্জয় কাপুরের সঙ্গে দেখা গেছে বলিউড তারকা কারিশমা কাপুরকে। কিয়ানের স্কুল ছুটি হওয়ার পর তাকে সঙ্গে নিয়ে দুপুরের খাবার খাওয়ার জন্য বের হন সাবেক এই দম্পতি। সম্প্রতি মুম্বাইয়ে বান্দ্রা-কুরলা কমপ্লেক্সের একটি নামি রেস্তোরাঁর সামনে দেখা যায় তাঁদের। এদিকে এই ছবিটি নিজের ইনস্টাগ্রাম হ্যান্ডেলে শেয়ার করেন সঞ্জয় কাপুরের বর্তমান স্ত্রী প্রিয়া সচদেব। ছবিটি সামাজিক যোগাযোগমাধ্যমে ভাইরাল হওয়ার পর তা নিয়ে নানা জল্পনা চলছে। ব্যাপার কী! ছেলের কারণেই এত দিন পর কাছাকাছি আসার সুযোগ পেলেন কারিশমা ও সঞ্জয়? নাকি অন্য কিছু লুকিয়ে আছে এই দেখা হওয়ার মাঝে?
এ সময় করিশমার পরনে ছিল কালো ট্রাউজার্স, সাদা টি-শার্ট আর কালো জ্যাকেট। সঞ্জয় ছিলেন ক্যাজুয়াল পোশাকে। অন্যদিকে কিয়ান মা-বাবার সঙ্গে ছিল স্কুলের পোশাক পরেই।
এদিকে সাবেক এই দম্পতির কাছের বন্ধু সংবাদমাধ্যমকে বলেন, এই সাক্ষাৎ নিয়ে সবাই যা ভাবছেন কিংবা ভাবতে চাচ্ছেন, তা একেবারেই ঠিক নয়। করিশমা আর সঞ্জয় কাপুরকে এক ফ্রেমে পাওয়া যায় তাঁদের ছেলে কিয়ানের জন্য। সন্তানদের জন্য মাঝে মাঝে দেখা হয় তাঁদের। তবে তা শুধুই সৌজন্য সাক্ষাৎ।
২০০৩ সালে সঞ্জয় কাপুরের সঙ্গে কারিশমা কাপুরের বিয়ে হয়। বিয়ের কয়েক বছর পর থেকেই স্বামী-স্ত্রীর মধ্যে শুরু হয় দ্বন্দ্ব। ২০০৫ সালে প্রথম মেয়ে সামিরার জন্মের পর তাঁরা আলাদা থাকতে শুরু করেন। ২০১০ সালে আবার তাঁরা মিলিত হন। ওই বছর জন্ম হয় তাঁদের দ্বিতীয় সন্তান, রাজ কাপুরের নামের সঙ্গে মিলিয়ে ছেলের নাম রাখা হয় কিয়ান রাজ কাপুর। পরে প্রিয়া সচদেবকে বিয়ে করেন সঞ্জয় কাপুর। আর দীর্ঘদিনের বন্ধু ধনাঢ্য ব্যবসায়ী সন্দীপ তোশনিওয়ালের সঙ্গে তিন বছর ধরে প্রেম করছেন কারিশমা কাপুর। শিগগিরই তাঁদের বিয়ে হওয়ার সম্ভাবনা আছে।
সঞ্জয় কাপুর-কারিশমা কাপুর, সাবেক এই দম্পতির দুই সন্তান-মেয়ে সামিরা আর ছেলে কিয়ান এখন কারিশমার কাছেই আছে।
