
খান সাহেবের সাহস আছে বলতে হবে। দাবা খেলতে বসে গেলেন এমন একজনের সঙ্গে, ঘুঁটি চালাচালিতে যাঁর বিশ্বজোড়া খ্যাতি। নয় বছর ধরে বিশ্ব চ্যাম্পিয়নের মুকুটও ধরে রেখেছিলেন। গ্র্যান্ডমাস্টার বিশ্বনাথন আনন্দকেই সানন্দে চ্যালেঞ্জ জানালেন আমির খান। ফলাফল যা হওয়ার তা-ই হয়েছে। সাদা ঘুঁটি নিয়ে খেলা আমির হার মেনেছেন। কিন্তু অবাক করার বিষয় হলো, হার মানার আগে আধঘণ্টা তিনি সমানে লড়াই চালিয়ে গেছেন।একজন শখের দাবাড়ুর পক্ষে আনন্দকে আধঘণ্টা আটকে রাখাও তো বিরাট কিছু।আনন্দ তাই এই প্রশংসাপত্র দিচ্ছেন, ‘আমির আমার দেখা সবচেয়ে সিরিয়াস অপেশাদার দাবাড়ু।’ বলেছেন, ‘খেলাটা সম্পর্কে আমিরের খুব ভালো ধারণা আছে। কীভাবে খেলবে, রণকৌশল কী হবে, সেটা ও ভালোভাবেই বোঝে। ও দুর্দান্ত খেলেছে। খেলাটা শেষ হওয়ার আগ পর্যন্ত লড়াইটা সমানে-সমানেই হচ্ছিল।’এই প্রথম কোনো বলিউড তারকার সঙ্গে দাবা খেললেন আনন্দ। আর মিস্টার পারফেকশনিস্টও বুঝিয়ে দিয়েছেন, কেন তিনি বাকিদের চেয়ে আলাদা। টিওআই।
