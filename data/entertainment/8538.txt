
চলচ্চিত্র থেকে দূরে থাকলেও নাটকের কাজ ঠিকই করছেন রিয়াজ। কিন্তু নাটকের কাজ করতে গিয়েই এর বাজেটের খবর জেনে রীতিমতো বিস্মিত হয়েছেন তিনি। তাঁর মতে, ইদানীং যে বাজেটে একটি নাটক নির্মিত হচ্ছে তা আসলে কিছুই না। এত কম বাজেটে নাটক বানাচ্ছেন বলে নির্মাতাদের মুনশিয়ানার প্রশংসাও করেছেন রিয়াজ।রিয়াজ বলেন, ‘চলচ্চিত্রে যখন আমি অনেক ব্যস্ত তখনো নাটকের সঙ্গে যুক্ত ছিলাম। কিন্তু সে সময় নাটকের বাজেট এত কম ছিল না। বাংলাদেশে সমস্ত কিছুর দাম বাড়ছে। দিন দিন যে হারে দ্রব্যমূল্যের দাম বাড়ছে, চাল-পেঁয়াজের দাম বাড়ছে, জীবনযাত্রার খরচ বাড়ছে-ঠিক যেন পাল্লা দিয়ে নাটকের বাজেট কমে আসছে! এটা আমার কাছে খুব অদ্ভুত মনে হয়! যে নাটক একসময় পাঁচ-ছয় লাখ টাকায় বিক্রি হতো সেই একই মানের নাটক এখন চ্যানেলওয়ালারা দুই লাখ টাকাতেও কিনতে চায় না!’ তিনি বলেন, ‘এত প্রতিকূলতার পরও নির্মাতারা কম টাকায় ভালো মানের নাটক বানানোর চেষ্টা করছেন।’এখন কেউ আর বাংলা নাটক সেভাবে দেখতে চায় না। এ বিষয়ে রিয়াজের অভিমত জানতে চাইলে তিনি বলেন, ‘দর্শক নাটক দেখছে না, এটা আমি বিশ্বাস করি না। আমাদের দেশে দর্শক নাটক দেখছে না-এমন একটা বুলি বানানো হয়েছে। আর একটা গোষ্ঠী এটাকে চারিদিকে ছড়িয়ে দিয়েছে। দর্শক যে নাটক দেখছে না, তা মাপার কিন্তু কোনো মাপকাঠি নেই। তবে সিনেমা যে দেখছে না, এটা আমরা নিশ্চিত করে বলতে পারি। হলে দর্শক গেলে তা চোখে দেখা যায়। হাউসফুল হলে হাউসফুল বোর্ড লাগে। কিন্তু দর্শক নাটক দেখছে কি দেখছে না, তা বোঝার কোনো উপায় নেই।’রিয়াজ এও বলেন, ‘আমাদের দেশে শত প্রতিকূলতার মাঝে ভালো ভালো নাটক হচ্ছে। নির্মাতারা খুব কম বাজেটের মধ্যে চেষ্টা করছেন অনেক ভালো নাটক নির্মাণের। নিজেরা কষ্ট করে, অভিনয়শিল্পীদের কষ্ট দিয়ে একটা ভালো কাজের জন্য প্রতিনিয়ত তাঁরা লড়ছেন। নির্মাতাদের এসব পরিশ্রম আমাকে মুগ্ধ করেছে।’দর্শক নাটক না দেখার জন্য চ্যানেলগুলোকে দায়ী করলেন রিয়াজ। বললেন, ‘নাটক দেখার ক্ষেত্রে মাঝখানে লম্বা বিরতির বিজ্ঞাপন চরম বিরক্তির। এর ফলে নাটক দেখতে থাকা দর্শকের আগ্রহ নষ্ট হয়ে যায়। তখন দর্শক চ্যানেল পরিবর্তন করে চলে যাচ্ছে অন্য চ্যানেলে। এটা অনেকটা নাটক না দেখতে বাধ্য করার মতো।’
রিয়াজ বলেন, ‘চলচ্চিত্রের একদিনের বা দুই দিনের বাজেট দিয়ে আমাদের নির্মাতারা নাটক বানাচ্ছেন।’
