
লন্ডনের মাদাম তুসো জাদুঘরের আদলে এবার কলকাতায় নির্মিত হয়েছে নতুন একটি মোম জাদুঘর। ১০ নভেম্বর এর উদ্বোধন করা হবে। ১৯ জন বিশিষ্ট ব্যক্তির মোমের মূর্তি নিয়ে যাত্রা শুরু করছে ‘মাদারস ওয়াক্স মিউজিয়াম’ নামের এই জাদুঘর। এটি মাদার তেরেসার নামে উৎসর্গ করা হয়েছে। আরও অনেকের সঙ্গে ‘বলিউড বাদশাহ’ শাহরুখ খান ও ‘শাহেনশা’ তারকা অমিতাভ বচ্চনের মোমের মূর্তি ঠাঁই পাচ্ছে এই জাদুঘরে। কলকাতার নিউ টাউনের ফিন্যান্স সেন্টারে পাঁচ হাজার বর্গফুট জুড়ে স্থাপিত এই মোম জাদুঘরে ভারতের ঐতিহাসিক ব্যক্তিদের পাশাপাশি হিন্দি চলচ্চিত্রের গুরুত্বপূর্ণ ব্যক্তিদের মোমের মূর্তি রাখা হচ্ছে। কাদের মোমের মূর্তি ঠাঁই পাচ্ছে সে বিষয়ে নিশ্চিত হওয়া না গেলেও এক খবরে ইন্দো-এশিয়ান নিউজ জানিয়েছে, শাহরুখ খান ও অমিতাভ বচ্চনের মোমের মূর্তি থাকছে এই জাদুঘরে। ১০ নভেম্বর জাদুঘরের উদ্বোধনী অনুষ্ঠানেও যোগ দেবেন বলিউডের প্রভাবশালী এ দুই তারকা অভিনেতা। জাদুঘরের উদ্বোধন করবেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। জাদুঘরে মোমের মূর্তি দেখার পাশাপাশি পছন্দের ব্যক্তির মোমের মূর্তির সঙ্গে ছবি তোলারও সুযোগ পাবেন দর্শনার্থীরা।জাদুঘরে ঠাঁই পেতে যাওয়া ১৯টি মোমের মূর্তি বানিয়েছেন বর্ষীয়ান ভাস্কর সুশান্ত রায়। তিনি বলেন, ‘প্রাথমিকভাবে ১৯টি মোমের মূর্তি রাখা হচ্ছে। দর্শনার্থীদের চাহিদা বাড়লে পরবর্তী সময়ে মোমের মূর্তির সংখ্যা আরও বাড়ানো হবে।’ উদ্বোধনের আগে এর বেশি কিছু জানাতে অপারগতা প্রকাশ করেন সুশান্ত রায়।আরও পড়ুন
মাদাম তুঁসো জাদুঘরে এবার শাহরুখ খানের মোমের মূর্তি
সালমানকে হটিয়ে শাহরুখ
সিডনির মাদাম তুসোয় মোমের অমিতাভ
 

