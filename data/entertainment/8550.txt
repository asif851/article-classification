
আবার অ্যালবামের জন্য গান করবেন বেবী নাজনীন। এটি হবে তাঁর ৫১ নম্বর অ্যালবাম। প্রযোজনা করছে সংগীতা। এ ছাড়া নতুন বছর সাউন্ডটেক থেকে আসছে বেবী নাজনীনের সিঙ্গেল ট্র্যাক। জি-সিরিজ থেকেও তাঁর একটি অ্যালবাম আসার কথা আছে।
গত কয়েক মাস যুক্তরাষ্ট্র, কানাডা আর আরব আমিরাত সফর শেষে আজ শনিবার রাতে দেশে ফিরছেন তিনি। দেশে ফিরেই অ্যালবামগুলোর জন্য গান করবেন।
বেবী নাজনীনের ভাই এনাম সরকার জানান, দেশে ফিরে ২৯ নভেম্বর অল কমিউনিটি ক্লাবে কনসার্ট করবেন বেবী নাজনীন। এ ছাড়া উত্তরবঙ্গের কয়েকটি জেলা শহরের অনুষ্ঠানে গান গাওয়ার কথা রয়েছে তাঁর। আগামী বছর জানুয়ারি মাসের শেষ সপ্তাহে বেবী নাজনীন অস্ট্রেলিয়া আর আরব আমিরাতের দুটি অনুষ্ঠানে গান করবেন।
