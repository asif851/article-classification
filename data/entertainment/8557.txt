

* নিউইয়র্কের ম্যাডিসন স্কয়ার গার্ডেনে বসেছিল ৬০তম গ্র্যামি অ্যাওয়ার্ডের আসর।
* এবার ছয়টি পুরস্কার জিতেছেন গায়ক ব্রুনো মার্স।
* দ্বিতীয় সর্বোচ্চ পুরস্কার পেয়েছেন কেনড্রিক ল্যামার।

আজ সোমবার যুক্তরাষ্ট্রের নিউইয়র্কের ম্যাডিসন স্কয়ার গার্ডেনে বসেছিল ৬০তম গ্র্যামি অ্যাওয়ার্ডের আসর। এবার ‘অ্যালবাম অব দ্য ইয়ার’, ‘রেকর্ড অব দ্য ইয়ার’, ‘সং অব দ্য ইয়ার’সহ ছয়টি পুরস্কার জিতেছেন গায়ক ব্রুনো মার্স। এরপর দ্বিতীয় সর্বোচ্চ পুরস্কার পেয়েছেন কেনড্রিক ল্যামার। জনপ্রিয় পপ গান ‘শেপ অব ইউ’র জন্য পুরস্কার পেয়েছেন এড শির‍্যান। ‘ডিভাইড’ অ্যালবামের জন্যও পুরস্কার জিতেছেন এই গায়ক। বিজয়ীদের তালিকায় খুঁজে পাওয়া যায়নি প্রথম সারির কোনো নারী শিল্পীকে। মেয়েদের মধ্যে শুধু অ্যালিসিয়া কারা ‘আর্টিস্ট অব দ্য ইয়ার’ পুরস্কার পেয়ে নারী কূলের মান রেখেছেন। লেডি গাগা, সিজা, কেশার মতো গায়িকারাও বাড়ি ফিরেছেন শূন্য হাতে। সব মিলিয়ে এবার ৮৬টি পুরস্কার দেওয়া হয়েছে। এর মধ্যে নারী আছেন মাত্র ১৭ জন।
মঞ্চে ছিল পপ স্টার কেশা ও র‍্যাপার কেনড্রিক ল্যামারের পরিবেশনা। ম্যানচেস্টার ও লস ভেগাস ট্র্যাজেডির সংগীতপ্রেমী মানুষদের জন্য ছিল এক অনবদ্য পরিবেশনা। গান পরিবেশনার সময় এই দুই ট্র্যাজেডির ভুক্তভোগীদের উদ্দেশে হাতে লেখা বার্তা মঞ্চের বড় পর্দায় প্রদর্শন করা হয়। সেখানে ছিল নিহত ব্যক্তিদের নামও। এ ছাড়াও গ্র্যামি আসরে মঞ্চ মাতিয়েছেন লেডি গাগা, স্যাম স্মিথ, পিংক, প্যাটি লিউপোনি।
যৌন নিপীড়নের প্রতিবাদ করার জন্য ৭ জানুয়ারি যুক্তরাষ্ট্রের ক্যালিফোর্নিয়ার দ্য বেভারলি হিলটনে গোল্ডেন গ্লোব অ্যাওয়ার্ড অনুষ্ঠানে সব তারকারা কালো পোশাক পরে এসেছিলেন। আর আজ সোমবার যুক্তরাষ্ট্রের নিউইয়র্কের ম্যাডিসন স্কয়ার গার্ডেনে ৬০তম গ্র্যামি অ্যাওয়ার্ড অনুষ্ঠানে সংগীত শিল্পীরা প্রতিবাদ জানানোর জন্য বেছে নেন ‘সাদা গোলাপ’। এই অনুষ্ঠানে শিল্পীদের পোশাকের সঙ্গে ছিল সাদা গোলাপ। গ্র্যামি অ্যাওয়ার্ড অনুষ্ঠানের পারফরমার লেডি গাগা সাদা গোলাপ লাগিয়েছেন কাঁধে। সঙ্গে ছিল ‘টাইমস আপ’ পিন। সাদা গোলাপ ছিল ক্লার্কসন, খালিদ, স্যাম স্মিথ, স্টিং, জেমস করডেন, জেইন মালিক, নিক জোনাস, ক্যামিলা ক্যাবেলো, কারডি বি, মাইলি সাইরাস আর মেরিল স্ট্রিপের পোশাকেও। গীতিকার ডায়ানে ওয়ারেন সাদা গোলাপ পরেননি, তবে তিনি দুই হাতে সাদা গ্লাভস পরে এসেছেন। এক হাতে লেখা ‘গার্ল’ আরেক হাতে লেখা ‘পাওয়ার’। বিবিসি 
