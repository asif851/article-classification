
বলিউডের তারকাদের প্রতি ভক্তদের আগ্রহের কমতি নেই। আর কারিনা কাপুর খানের মতো তুমুল জনপ্রিয় তারকা হলে তো কথাই নেই। প্রিয় তারকাকে কাছে পেলে কাণ্ডজ্ঞান হারিয়ে উন্মত্ত আচরণে মেতে ওঠেন অনেক খ্যাপাটে ভক্ত। সম্প্রতি ভক্তদের উন্মত্ত আচরণে আতঙ্কিত হয়ে কেঁদেই ফেললেন পতৌদির নবাব সাইফ আলী খানের স্ত্রী ‘হিরোইন’ তারকা কারিনা।কারিনার এমন ভয়ংকর অভিজ্ঞতা সম্পর্কে ঘনিষ্ঠ সূত্রের বরাতে ওয়ান ইন্ডিয়া জানিয়েছে, সম্প্রতি ‘গোরি তেরে পেয়ার মে’ ছবির প্রচারণার কাজে সহ-অভিনেতা ইমরান খানের সঙ্গে ভারতের ‘পিংক সিটি’খ্যাত জয়পুর গিয়েছিলেন কারিনা। ৩৩ বছর বয়সী এ অভিনেত্রীর উপস্থিতির বিষয়টি জানার পর তাঁকে দেখতে প্রচুর মানুষ জড়ো হয়। কোনোভাবেই প্রচণ্ড ভিড় সামলাতে পারছিলেন না নিরাপত্তাকর্মীরা।একপর্যায়ে পরিস্থিতি নিয়ন্ত্রণের বাইরে চলে যায়। কয়েকজন খ্যাপাটে ভক্ত কারিনাকে ঘিরে ধরে তাঁর সঙ্গে করমর্দনের চেষ্টা করেন। তাঁরা কারিনার সঙ্গে ছবি তোলারও চেষ্টা করেন। হুড়োহুড়ি করতে গিয়ে কারিনার গায়ে ধাক্কাও লাগে। কারিনার সঙ্গে নিরাপত্তাকর্মী ও বাউন্সার থাকলেও উন্মত্ত ভক্তদের সঙ্গে তাঁরা ঠিক পেরে উঠছিলেন না। এ অবস্থায় প্রচণ্ড আতঙ্কগ্রস্ত হয়ে পড়েন কারিনা। তিনি কান্না জুড়ে দেন। অনেক চেষ্টার পর অবশেষে ঘিরে ধরা ভক্তদের কবল থেকে উদ্ধার করে নিরাপদে গাড়িতে তুলে দেওয়া হয় কারিনাকে।|মাঝেমধ্যেই ছবির প্রচারণা কিংবা কোনো অনুষ্ঠানে তারকাদের কাছে পেয়ে তাঁদের ঘিরে ধরে হেনস্তা করার চেষ্টা করেন একশ্রেণীর উচ্ছৃঙ্খল দর্শক। দিন দিন এমন অনাকাঙ্ক্ষিত ঘটনার সংখ্যা বেড়েই চলেছে বলিউডে। কিছুদিন আগেই ভক্তদের এমন উচ্ছৃঙ্খল আচরণের শিকার হয়েছিলেন বলিউডের অন্যতম জনপ্রিয় দুই তারকা অভিনেত্রী ঐশ্বরিয়া রাই বচ্চন ও দীপিকা পাড়ুকোন।
ভক্তদের এমন উন্মত্ত আচরণের কারণে প্রায়ই হেনস্তা হতে হচ্ছে বলিউডের তারকাদের। এ অবস্থা চলতে থাকলে নিঃসন্দেহে তারকাদের নিরাপত্তার বিষয়টি হুমকির মুখে পড়বে। তাঁদের নিরাপত্তা নিশ্চিত করতে নতুন কৌশল বের করতে হবে নিরাপত্তাকর্মীদের।করণ জোহরের ধর্ম প্রোডাকশনের ব্যানারে ‘গোরি তেরে পেয়ার মে’ ছবিটি মুক্তি পেয়েছে আজ শুক্রবার। রোমান্টিক কমেডি ঘরানার এ ছবিতে দ্বিতীয়বারের মতো জুটি বেঁধেছেন ইমরান খান ও কারিনা কাপুর খান। পুনিত মালহোত্রা পরিচালিত ছবিটির অন্যান্য চরিত্রে রয়েছেন এষা গুপ্তা, শ্রদ্ধা কাপুর, অবন্তিকা মালিক খান প্রমুখ।

