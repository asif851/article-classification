
টম হ্যাঙ্কস বলছেন, ‘না।’ হোয়াইট হাউস যদি দ্য পোস্ট ছবিটিকে আমন্ত্রণ জানায়, টম হ্যাঙ্কস ‘না’ বলে দেবেন। স্টিফেন স্পিলবার্গের নতুন ছবি ‘দ্য পোস্ট ২’ ডিসেম্বর মুক্তি পেয়েছে। এরই মধ্যে তা গোল্ডেন গ্লোবের জন্য ছয়টি মনোনয়ন পেয়েছে। এই ছবির মূল দুই চরিত্রে অভিনয় করেছেন টম হ্যাঙ্কস আর মেরিল স্ট্রিপ। 
মেরিল স্ট্রিপের চরিত্রটির নাম ক্যাথরিন গ্র্যাহাম। ওয়াশিংটন পোস্ট পত্রিকার প্রকাশক। ২০ বছরের বেশি সময় তিনি এই পদে কাজ করেছেন। তিনিই ভিয়েতনাম যুদ্ধবিষয়ক পেন্টাগনের নথিপত্র প্রকাশ করেছিলেন তাঁর পত্রিকায়।গ্র্যাহাম খুব সাহসী ছিলেন। তখনকার মার্কিন প্রেসিডেন্ট রিচার্ড নিক্সনকে প্রশ্নবিদ্ধ করে তিনি পত্রিকা বন্ধ হওয়া ও জেল খাটার ঝুঁকিও নিয়েছিলেন। টম হ্যাঙ্কস অভিনয় করেছেন ওয়াশিংটন পোস্ট পত্রিকার তৎকালীন সম্পাদক বেন ব্র্যাডলির ভূমিকায়। বেন এই নথিপত্র ছাপার ব্যাপারে উদ্বুদ্ধ করেন গ্র্যাহামকে। এই নথিপত্র প্রথমে ছাপা শুরু করেছিল নিউইয়র্ক টাইমস। কিন্তু আদালতের নিষেধাজ্ঞার কারণে পত্রিকাটি নথি ছাপা বন্ধ করতে বাধ্য হয়। তখন ওয়াশিংটন পোস্ট তা ছাপা শুরু করে।হলিউড রিপোর্টার টম হ্যাঙ্কসকে প্রশ্ন করেছিল, তিনি বর্তমান প্রেসিডেন্ট ট্রাম্পকে নিয়ে ছবি করতে আগ্রহী কি না। উত্তরে তিনি বলেছেন, ‘মনে হয়, আমি তাঁকে নিয়ে ছবি করব না। দেখুন, গত বছরের নভেম্বরে যে এ রকম একটা কাণ্ড ঘটতে যাচ্ছে, তা আমি কল্পনাও করতে পারিনি। আমি কল্পনাও করতে পারিনি, এই দেশের শার্লটভিলে নব্যনাৎসিরা মশাল মিছিল করার সাহস পাবে।’ হোয়াইট হাউস ইস্ট উইংয়ে তাদের নিজস্ব সিনেমা হলে ছবি প্রদর্শন করে। তবে ‘দ্য পোস্ট’ ছবিটি প্রেসিডেন্ট ট্রাম্প দেখতে চেয়েছেন বলে কোনো খবর এখনো শোনা যায়নি। সূত্র : দ্য ইন্ডিয়ান এক্সপ্রেস।
