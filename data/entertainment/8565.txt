
এরই মধ্যে চিত্রতারকা দম্পতি শাকিব খান ও অপু বিশ্বাসের দাম্পত্য জীবনের অবসান ঘটেছে। এরপর গতকাল রোববার কলকাতায় শাকিব খানের শুটিংয়ের সেটে ছেলে জয়কে সঙ্গে নিয়ে হাজির হন অপু বিশ্বাস। ওই সময় কলকাতায় ‘ভাইজান এলো রে’ ছবির ফটোশুটে অংশ নেন শাকিব খান। অনেক দিন পর ছেলেকে কাছে পেয়ে দারুণ খুশি হন তিনি। এ সময় তাঁর সঙ্গে আরও ছিলেন ছবির নায়িকা শ্রাবন্তী ও পায়েল। জয়কে কোলে নিয়ে শ্রাবন্তী শাকিব খানের সঙ্গে এবং অপু বিশ্বাসের সঙ্গেও ছবি তোলেন। জয়কে কোলে নিয়ে শাকিব খানের সঙ্গে শ্রাবন্তীর ছবিটি গতকাল রাতেই সামাজিক যোগাযোগমাধ্যম ফেসবুকে এসকে মুভিজের পেজে পোস্ট করা হয়। ‘ভাইজান এলো রে’ ছবির প্রযোজনা করছে এসকে মুভিজ।
শাকিব খান জানান, কলকাতায় ছেলেকে কাছে পাওয়া তাঁর জন্য ছিল বড় ‘চমক’। প্রথম আলোকে তিনি বলেন, ‘আমি তখন ছবি আর পত্রিকার ফটোশুট নিয়ে ব্যস্ত ছিলাম। আমার সঙ্গে ছিলেন শ্রাবন্তী ও পায়েল সরকার। এ সময় জানতে পারি, জয় তার মায়ের সঙ্গে কলকাতা থেকে শিলিগুড়ি যাচ্ছে। এরপর আমি যোগাযোগ করি। জয়ের আসার খবরে শ্রাবন্তী ও পায়েলসহ সেটের সবাই খুশি হয়। সন্ধ্যার দিকে জয় তার মায়ের সঙ্গে শুটিং স্পটে আসে। এখানে ঘণ্টা দেড়েক ছিল। ওকে শুটিং সেটে পেয়ে কেউ কোল থেকে নামাচ্ছিল না। এরপর জয়কে নিয়ে কেনাকাটা করতে চলে যাই।’
ছেলে জয়কে সঙ্গে নিয়ে কেনাকাটা শেষ করে দ্রুত ফিরে আসেন শাকিব খান। এরপর জয়কে সঙ্গে নিয়ে শুটিং সেট ত্যাগ করেন অপু বিশ্বাস।

জানা গেছে, গতকাল রোববার সকালে জয়কে সঙ্গে নিয়ে কলকাতায় যান অপু বিশ্বাস। তখন ‘ভাইজান এলো রে’ ছবির শুটিং ইউনিটের সঙ্গে তাঁর যোগাযোগ হয়। এরপর ছেলেকে সঙ্গে নিয়ে তিনি সেখানে যান।
গত শুক্রবার সন্ধ্যায় রাজধানীর প্রিয়াংকা শুটিং হাউসে ‘জানবাজ’ ছবির গল্প শোনানো হয় শিল্পীদের। সেখানে উপস্থিত ছিলেন অপু বিশ্বাস। তখন তিনি জানান, জরুরি কিছু নয়, কলকাতায় ছেলেকে নিয়ে নিজের মতো করে কয়েকটা দিন কাটাবেন। সেখানে চিকিৎসকের সঙ্গেও দেখা করার পরিকল্পনা আছে।
শাকিব দেশে ফিরবেন ২০ মার্চ। এখানে ‘ক্যাপ্টেন খান’ ছবির শুটিং করবেন। এরপর ‘ভাইজান এলো রে’ ছবির শুটিংয়ের জন্য লন্ডন যাবেন। ছবিটি পরিচালনা করছেন জয়দীপ মুখার্জী। আগামী ঈদে ছবিটি মুক্তি পাওয়ার কথা আছে।
সপ্তাহখানেকের মধ্যেই দেশে ফিরবেন অপু বিশ্বাস। ফিরেই রবিন খানের ‘কানাগলি’ ছবির শুটিং শুরু করার কথা আছে তাঁর। ছবিটি প্রযোজনা করছে ইমপ্রেস টেলিফিল্ম। এ ছাড়া ‘ওপারে চন্দ্রাবতী’ ও ‘শ্বশুরবাড়ি জিন্দাবাদ ২’ নামে দুটি ছবিতে চুক্তিবদ্ধ হয়েছেন তিনি।
 
