
বলিউড সিনেমায় গত শতাব্দীর ৮০ আর ৯০ দশকের অনেকটাই দখল করে রেখেছিলেন জ্যাকি শ্রফ। এখন তাঁর ছেলে টাইগার শ্রফ জনপ্রিয় হয়ে উঠছেন। তিনি চান বাবার অর্জনকে ছাপিয়ে যেতে।
টাইগার বললেন, ‘আমি আমার বাবাকে খুবই সম্মান করি। নিজের অভিনয় দিয়ে বাবাকে ছাড়িয়ে যেতে চাই আমি। বাবার মুখ উজ্জ্বল করতে চাই। আমি সে উচ্চতায় পৌঁছাতে চাই, যেখানে পৌঁছাতে পারে হাতেগোনা অল্প মানুষ, যেমন মাইকেল জ্যাকসন, ব্রুস লি। পৃথিবীর যেকোনো প্রান্তে যেকোনো শিশুই মাইকেল জ্যাকসনকে চেনে। আমিও সে পর্যায়ে নিজেকে নিয়ে যেতে চাই। সেটাই আমার লক্ষ্য।’বাবার বিশালত্বের বিষয়টি স্বীকার করেন টাইগার। ২০১৪ সালে ‘হিরোপান্তি’ ছবি দিয়ে বলিউড জীবন শুরু করেন তিনি। তখনই টাইগার বুঝেছিলেন, তাঁর বাবা বলিউডের এমন উচ্চতায় রয়েছেন, যার ছায়া থেকে বের হয়ে নিজের মতো কিছু করা কতটা কঠিন।‘তারকার সন্তান’ পরিচিতিটা বিড়ম্বনারও। অন্য সবার মতোই তারকা হয়ে উঠতে হলে নিজের শ্রম ও প্রতিভার বিকাশ ঘটাতে হয়, তারকার সন্তানের জন্য বাড়তি যেটা লাগে, তা হলো বাবা বা মায়ের ছায়াতল থেকে বের হয়ে আসা। ‘সিনেমা হলের বাতি যখন নিভে যায়, তখন তো বাবা-মা তাঁকে হাত ধরে এগিয়ে নিয়ে যাবেন না। নিজ পরিশ্রম, প্রতিভাই তাঁকে প্রতিষ্ঠিত করবে।’ বললেন টাইগার শ্রফ। হিন্দুস্তান টাইমস
