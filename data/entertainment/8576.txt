
ঢাকার যানজট সময়মতো পৌঁছতে দিল না ধানমন্ডির শংকরে। একটু দেরিতে পৌঁছে দেখা গেল, মিলনায়তন ভরে গেছে। সবাই ভিড় করেছে শাস্ত্রীয় নৃত্য দেখতে।ছায়ানট আয়োজিত এ নৃত্য উৎসবে পরিবেশিত হয় মণিপুরি, ওডিশি, ভরতনাট্যম, গৌড়ীয় নৃত্য ও কত্থক। মফিদুল হকের স্বাগত বক্তব্যের মধ্য দিয়ে শুরু হয়েছিল অনুষ্ঠান। প্রথমে মণিপুরি নাচ করেন শর্মিলা বন্দ্যোপাধ্যায়, সোনিয়া রশীদ ও ছায়ানটের শিক্ষার্থীরা।এরপর নৃত্য পরিবেশন করেন সিলেটের শান্তনা দেবী। মণিপুরি নাচে ‘দশাবতার’ দেখাচ্ছিলেন। ছায়ানট মিলনায়তনের দ্বাররক্ষী ভিড় দেখে পরামর্শ দিলেন বাইরে বসতে। সেখানে প্রজেক্টরে অনুষ্ঠান দেখার ব্যবস্থা আছে। অগত্যা তা-ই করতে হলো।মণিপুরি নাচ পরিবেশন করে সুইটি দাশ, ধৃতি নর্তনালয় দলও। সামিনা হোসেন প্রেমা দেখান শুক-শারি দ্বন্দ্ব। তামান্না রহমান ও তাঁর দল করেন ঢোল-করতাল চলম।ওডিশি নাচ নিয়ে মঞ্চে আসেন চট্টগ্রামের প্রমা অবন্তি। এরপর ভরতনাট্যম পরিবেশন করেন ছায়ানটের শিক্ষার্থীরা। এ পর্বে আরও ছিল সৃষ্টি কালচারাল সেন্টার, তামান্না রহমান তন্দ্রা ও জাগো আর্ট সেন্টারের পরিবেশনা। অমিত চৌধুরী পরিবেশন করেন ‘শিবপদম’।গৌড়ীয় নৃত্য পরিবেশন করেন র্যাচেল প্রিয়াংকা। শেষ পর্বে কত্থক নাচ করেন মুনিরা পারভীন হ্যাপি, কত্থক নৃত্য সম্প্রদায়, মেহরাজ হক তুষার, মুনমুন আহমেদ ও তাঁর দল।
