
ঐশ্বরিয়া রাই বচ্চনের সঙ্গে এক পরিবারের সদস্য হলেন ক্যাটরিনা কাইফ। বিশ্বখ্যাত সৌন্দর্যচর্চার ব্র্যান্ড লরিয়েলের মুখপাত্র (ব্র্যান্ড অ্যাম্বাসাডার) হিসেবে চুক্তিবদ্ধ হয়ে এই পরিবারভুক্ত হলেন ভারতীয় সুন্দরী ক্যাটরিনা। চতুর্থ ভারতীয় সুন্দরী হিসেবে এই পরিবারে যুক্ত হলেন ক্যাট।‘ইন্ডিয়ান এক্সপ্রেস’-এর এক প্রতিবেদনে এ খবর জানানো হয়। ১২ বছর ধরে লরিয়েল পরিবারের সদস্য সাবেক বিশ্বসুন্দরী ঐশ্বরিয়া। আর, এর আগে ‘স্লামডগ মিলিওনিয়ার’খ্যাত মডেল ফ্রিডা পিন্টো এবং সোনম কাপুরও এই পরিবারের সদস্য হয়েছেন। জেনিফার লোপেজ, বিয়োন্সি নোলসের মতো হলিউডের প্রথম সারির তারকারা যুক্ত ছিলেন এই ব্র্যান্ডের সঙ্গে।তাই তো বেশ উল্লসিত ক্যাট। ভারতীয় সংবাদমাধ্যমকে জানিয়েছেন নিজের আনন্দের কথা। বলেন, ‘আমি বরাবরই এই ব্র্যান্ডের ভক্ত। ভারতীয় নারীদের মধ্য থেকে এই দলে যুক্ত হতে পেরে আমি ভীষণ আনন্দিত।’লরিয়েলের এবারে স্লোগান ‘বিকজ ইউ ওর্থ ইট’কে বেশ শক্তিশালী উল্লেখ করে ক্যাট বলেন, ‘আকর্ষণীয় নারীরাই বিশ্বব্যাপী এই ব্র্যান্ডটি প্রচার করতে পারেন এবং এর সঙ্গে যুক্ত হতে পারেন।’
অন্যদিকে লরিয়েল পরিবারে ক্যাটের অন্তর্ভুক্তিকে স্বাগত জানিয়েছেন ঐশ্বরিয়া। অ্যাশ মনে করেন, এই পরিবারে কাজ করে ক্যাট ভীষণ আনন্দ পাবেন। ক্যাটের জন্য শুভকামনা জানাতেও ভোলেননি বচ্চন পরিবারের বধূ।
একটি গুজব রয়েছে, গত বছর ‘ধুম থ্রি’ ছবির সেটে যুক্তরাষ্ট্রের শিকাগোতে একে অন্যকে পাত্তাই দেননি দুই সুন্দরী। দুজনের মধ্যে ভালো সম্পর্ক নেই গুজবটিকে ঐশ্বরিয়া উড়িয়ে দিলেন এরই মাধ্যমে।
