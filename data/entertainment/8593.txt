
‘খুঁজি তোরে’ গান দিয়ে আলোচনায় আসেন সংগীতশিল্পী শোয়েব। ঢাকা বিশ্ববিদ্যালয়ের শাস্ত্রীয় সংগীতের শিক্ষক শোয়েবের বেশ কয়েকটি গান প্রকাশিত হলেও এত দিন কোনো অ্যালবাম বাজারে আসেনি। এবারের ঈদে তিনি একক গানের অ্যালবাম নিয়ে আসছেন। শূন্যস্থান নামের এই অ্যালবামে মোট গান থাকছে ছয়টি। গানগুলো লিখেছেন সজীব শাহরিয়ার।শোয়েবের প্রথম একক অ্যালবাম শূন্যস্থান-এর সব গানের সুর ও সংগীত পরিচালনা করেছেন জে কে মজলিশ। আর এটি বাজারে আনছে সংগীতা। শোয়েব বললেন, ‘আমি শাস্ত্রীয় সংগীতের মানুষ। শ্রোতারা আমাকে এত দিন সেভাবেই পেয়েছেন। তবে এই অ্যালবামে সমসাময়িকতার কথা চিন্তা করে গান করা হয়েছে। জে কে মজলিশ ও আমার প্রথম প্রয়াস এটি। তাঁর কম্পোজিশন খুবই ভালো লেগেছে। গানের ইন্সট্রুমেন্টের ব্যবহারের ক্ষেত্রে তাঁর মধ্যে পরিমিতিবোধ আছে।’
