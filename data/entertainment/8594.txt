
গত বছরের আগস্টে ভালোবেসে তোর হব নামে একটি সিনেমার শুটিং শুরু করেছিলেন জাকিয়া বারী মম। কিছুদিন শুটিং চলার পর কোনো কারণ ছাড়াই স্থগিত হয়ে যায় সেই সিনেমার কাজ। কয়েক মাস যেতে না–যেতেই আরেকটি নতুন সিনেমায় চুক্তিবদ্ধ হয়ে খবরে এলেন মম। আলতাবানু নামের এই সিনেমার নাম–ভূমিকায় অভিনয় করবেন তিনি। গত শনিবার দুপুরে প্রথম আলোকে খবরটি জানান মম।সবকিছু ঠিক থাকলে এপ্রিলে আলতাবানু সিনেমার শুটিং শুরু হবে। শিশুসাহিত্যিক ফরিদুর রেজা সাগরের আলতাবানু উপন্যাস অবলম্বনে এই সিনেমা বানাবেন অরুণ চৌধুরী। এতে মম অভিনয় করবেন অভিনেতা আনিসুর রহমান মিলনের বিপরীতে। এটি মম-মিলন জুটির তিন নম্বর ছবি। কয়েক বছর ধরে মিলনও নাটকের পাশাপাশি সিনেমায় অভিনয় করছেন।নতুন ছবিটি নিয়ে মম বলেন, ‘গল্পটা পড়ে আমি রোমাঞ্চিত। আমার যে চরিত্র, তাতে অভিনয়ের দারুণ সুযোগ আছে। আমি সুযোগটি কাজে লাগাতে চাই।’টেলিভিশন নাটকে অভিনয় নিয়ে যত ব্যস্ততা মমর। বড় পর্দার কাজের ধারা নিয়ে তিনি বলেন, ‘আমি নিয়মিতভাবে অভিনয় করছি। নাটকের পাশাপাশি সিনেমার জন্য ভালো গল্পে অভিনয়ের প্রস্তাব পেলে বেশ যাচাই-বাছাই করি। যেসব গল্পে আমি কনভিনসড হই, তাতেই কাজ করি। ভালো গল্প বেশি পেলে আরও বেশি সিনেমায় কাজ করা হবে।’এদিকে মম অভিনীত নতুন আরেকটি ছবি আছে মুক্তির অপেক্ষায়। স্বপ্নবাড়ি নামের সেই ছবিতেও মমর সহশিল্পী মিলন।
