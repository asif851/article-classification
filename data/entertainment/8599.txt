
♦ স্পিলবার্গের বাড়িতে নাকি ভূতের প্রকোপ ছিল!  ♦ ঝামেলা থেকে স্পিলবার্গকে উদ্ধার করেন অভিনেত্রী মেরিল স্ট্রিপ।  ♦ মেরিল স্ট্রিপ এক ওঝাকে স্পিলবার্গের বাড়িতে পাঠান।  ♦ এটি ২০০০ সালের ঘটনা। 
হলিউডের নির্মাতা স্টিভেন স্পিলবার্গের বাড়িতে নাকি ভূতের প্রকোপ ছিল। তখন এই ঝামেলা থেকে স্পিলবার্গকে উদ্ধার করেছিলেন অভিনেত্রী মেরিল স্ট্রিপ। ভুতুড়ে বাড়িটিকে ভূতমুক্ত করতে পাঠিয়ে দিয়েছিলেন ওঝা! সেটা আজকালের কথা নয়, সেই ২০০০ সালের ঘটনা। এত দিনে এসে তা ফাঁস করলেন স্ট্রিপ।
স্টিভেন স্পিলবার্গ তখন এ আই: আর্টিফিশিয়াল ইন্টেলিজেন্স ছবির কাজ করছিলেন। তখনই একদিন তাঁর যুক্তরাষ্ট্রের নিউইয়র্কের লং আইল্যান্ডের বাড়িতে ছবির একটি কাজে গিয়েছিলেন মেরিল স্ট্রিপ। সেবার কথায় কথায় স্পিলবার্গ তাঁকে জানান, তাঁর বাড়িতে নাকি ভূত আছে। মেরিলও তা আঁচ করতে পেরেছিলেন।
স্পিলবার্গ তাঁকে বলেছিলেন, অদ্ভুত আওয়াজ শোনা যায় এই বাড়িতে। তিনি ভূত তাড়াতে পারেন এমন কোনো বিশেষজ্ঞ খুঁজছেন। পরে মেরিল স্ট্রিপ এক ওঝাকে স্পিলবার্গের বাড়িতে পাঠান।
সম্প্রতি মেরিল স্ট্রিপ ব্রিটিশ সাময়িকী মেট্রোকে দেওয়া এক সাক্ষাৎকারে ভূত তাড়ানোর এই গল্প বলেন। সাক্ষাৎকারের শেষে গিয়ে মেরিল আশ্বস্ত করেছেন, ‘এখন আর ওই বাড়িতে ভূত নেই।’
স্পিলবার্গ ও স্ট্রিপ একসঙ্গে কাজ করেছেন দ্য পোস্ট ছবিতে। গত বছরের শেষ দিকে মুক্তি পেয়েছে ছবিটি। এতে আরও অভিনয় করেছেন টম হ্যাংকস। সূত্র: মেট্রো।
