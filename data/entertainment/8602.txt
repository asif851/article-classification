
গত ঈদে ছোট পর্দায় ঈশিকা খান অভিনীত মাত্র তিনটি নাটক প্রচারিত হয়েছিল। নাটক তিনটি ছিল— ‘ক্রাই বেবি ক্রাই’, ‘রিভার্স অফ সুইং’ ও ‘কাপল’। সে সময় নাটক তিনটিতে অভিনয় করে প্রশংসাও পেয়েছিলেন তিনি। মাত্র আড়াই মাসের ব্যবধানে এবারে ঈদুল আজহা উপলক্ষে ঈশিকা অভিনীত টেলিছবি ও নাটক সংখ্যায় বেড়ে সে চিত্রটিই বদলে দিয়েছে। একটা নয়, দুটো নয়; ঈশিকা অভিনীত টেলিছবি ও নাটকের সংখ্যা দাঁড়িয়েছে দশটি। গত আড়াই মাসের চেষ্টা-পরিশ্রম আর একাগ্রতা দিয়ে যেন দশে দশই পেয়েছেন ঈশিকা।ঈদ উপলক্ষে ঈশিকা অভিনয় করেছেন ‘তুমি আছো তাই’ ও ‘সাউন্ড অ্যান্ড ফ্রেন্ডশিপ’ নামের দুই টেলিছবিতে। আর ঈদের জন্য যেসব এক ঘণ্টার নাটকে অভিনয় করেছেন ঈশিকা; সেগুলো হলো— ‘এতটা ভালোবাসি, ‘ইটস অ্যানাদার লাভ স্টোরি, ‘বসন্তের শূন্য বাগিচা, ‘অসময়, ‘স্বপ্নঘুড়ি, ‘ছুটির নিমন্ত্রণে, ‘খোলা আসমান ও ‘বাগান কি তার সব গাছ চেনে’। এবারের ঈদের নাটক আর টেলিছবিতে কাজ করে ঈশিকা বেশ রোমাঞ্চিত। কথাপ্রসঙ্গে বললেন, ‘এবারের ঈদে আমার দুটি টেলিছবি ও আটটি নাটক প্রচারিত হবে। ঈদের অনুষ্ঠানমালায় এতগুলো কাজে দর্শক আমাকে দেখবেন। আমি খুবই খুশি।’খুব অল্প সময়ের ব্যবধানে এতগুলো নাটক, টেলিছবিতে অভিনয়ের সুযোগ পাওয়াকে কীভাবে দেখছেন ঈশিকা? এমন প্রশ্নের জবাবে তিনি বলেন, ‘অবশ্যই নিজের কাছে ভালো লাগছে। আর ভালো কাজ করার চেষ্টা করছি বলেই হয়তো সবাই আমাকে সুযোগ দিচ্ছেন।’ ঈশিকা আরও জানিয়েছেন, ঈদের জন্য আরও দুটি নাটকে কাজ করতে হবে। নাটক দুটির নাম এখনো ঠিক হয়নি। এদিকে, ঈদের নাটকের পাশাপাশি বিভিন্ন টেলিভিশন চ্যানেলে প্রচারিত চারটি ধারাবাহিকেও নিয়মিত অভিনয় করছেন ঈশিকা। ধারাবাহিক চারটি হলো ‘নাইন অ্যান্ড এ হাফ’, ‘একদিন ছুটি হবে’, ‘দোস্ত দুশমন’ ও ‘সাইনআপ’।
