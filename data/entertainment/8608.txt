
‘দুর্ঘটনাবশত কারখানায় আগুন লাগলে আতঙ্কিত হবেন না। এ সময় মাথা ঠান্ডা রেখে নিরাপদে কারখানা থেকে বের হওয়ার উপায় খুঁজতে হবে।’ এমন সচেতনতামূলক নানা ধরনের কথা বলে পোশাকশ্রমিকদের সচেতন করছেন অভিনেতা মোশাররফ করিম। সবই বলছেন একটা নাটকের ফাঁকে। যে নাটকটি প্রচারিত হচ্ছে একটি বেসরকারি রেডিও চ্যানেলে। আগুন লাগা, প্রসূতি মায়েদের ছুটি, কারখানার কর্মপরিবেশসহ প্রয়োজনীয় সব বিষয়েই কথা বলতে নাটকের ফাঁকে ফাঁকে হাজির হচ্ছেন এ অভিনেতা।গত ৩০ মার্চ আন্তর্জাতিক শ্রম সংস্থার (আইএলও) সহায়তায় শ্রম ও কর্মসংস্থান মন্ত্রণালয়ের কলকারখানা পরিদর্শন অধিদপ্তরের পরিচালনায় ‘নিরাপদ কর্মপরিবেশ, এগিয়ে যাচ্ছে বাংলাদেশ’ শিরোনামে শুরু হয়েছে এই ক্যাম্পেইন। এ অভিযানের লক্ষ্য তৈরি পোশাকশিল্পে কর্মপরিবেশ উন্নয়ন।রেডিওর বিশেষ সেই নাটিকায় কণ্ঠ দেওয়ার পাশাপাশি বেশ কিছু সচেতনতামূলক ভিডিও, পোস্টার, লিফলেট, স্টিকারেও দেখা যাবে তাঁকে। মোটকথা, ক্যাম্পেইনের শুভেচ্ছাদূত হিসেবে দায়িত্ব পালন করছেন মোশাররফ করিম। ক্যাম্পেইনের সঙ্গে যুক্ত হওয়া প্রসঙ্গে তিনি বলেন, ‘কাজটি পোশাকশ্রমিকদের সচেতন করার জন্য করছি। এমন কাজের সঙ্গে থাকতে পারা আনন্দের।’কাজটি তত্ত্বাবধান করছে বিজ্ঞাপনী সংস্থা মিডিয়াকম। প্রতিষ্ঠানটির জে্যষ্ঠ হিসাব ব্যবস্থাপক (সোশ্যাল কমিউনিকেশন) বনি আমিন বলেন, ‘আমরা প্রচারণা শুরু করার আগে পোশাকশ্রমিকদের মধ্যে একটা জরিপ করেছিলাম। জরিপে সবার আগে মোশাররফ করিমের নাম আসায় তাঁকে এই প্রচারণায় শুভেচ্ছাদূত করা হয়েছে। তিনি আমাদের বেশ কিছু প্রচারণায় অংশ নেবেন।’আপাতত ঢাকা এফএম ৯০.৪-এ প্রতি বৃহস্পতি ও শুক্রবার রাত ১০টায় প্রচারিত হবে ‘সুদিন সন্নিকটে’ নামের ৩০ মিনিটের একটি অনুষ্ঠান। সেই অনুষ্ঠানেই শোনা যাবে মোশাররফ করিমের কণ্ঠ।
 
