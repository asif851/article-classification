
‘চিরকালই তুমি আমার জীবনের সূর্য। শুভ জন্মদিন। সব সময় তোমার মুখে এই হাসিটা ধরে রেখো। এই হাসি বিশ্বে আলো ছড়িয়ে দেয়।’ বলিউড তারকা হৃতিক রোশনের আজ জন্মদিন। এ উপলক্ষে আজ বুধবার ইনস্টাগ্রামে এই পোস্ট দিয়েছেন তাঁর সাবেক স্ত্রী সুজানে খান। আজ ৪৪ বছর পূর্ণ হলো হৃতিকের।
ইনস্টাগ্রামে এই আবেগঘন পোস্টে একটি ছবিও দিয়েছেন সুজানে। দেখে বোঝা যাচ্ছে ছবিটি আগে তোলা হয়েছে। বিবাহবিচ্ছেদের আগে বরফ দিয়ে ঢাকা কোথাও বেড়াতে গিয়েছিলেন তাঁরা। ছবিটি তখন তোলা।
হৃতিক রোশন ও সুজানের বিবাহবিচ্ছেদ হয়েছে ২০১৪ সালে। কিন্তু তাঁদের বন্ধুত্ব আজও অটুট। এক ছাদের নিচে থাকা হয় না, কিন্তু বিভিন্ন পার্টি কিংবা অনুষ্ঠানে একসঙ্গে দেখা যায় তাঁদের। দুই ছেলে রেহান আর হৃদানকে নিয়ে মাঝেমধ্যেই বেরিয়ে পড়েন। সম্প্রতি কঙ্গনা রনৌতের সঙ্গে হৃতিককে জড়িয়ে বিতর্ক তৈরি হয়। তখন সাবেক স্বামীর পাশে দাঁড়ান সুজানে।
সুজানে এখনো হৃতিককে অনুভব করেন। তাঁদের একজনের প্রতি অন্যজনের শ্রদ্ধা এখনো অটুট রয়েছে। আজকের আবেগঘন পোস্ট দেখে অনেকের মনেই প্রশ্ন জেগেছে, শিগগিরই তাঁরা আবার এক হতে যাচ্ছেন। সন্তানদের কথা ভেবেই বিবাহবিচ্ছেদের পর তাঁরা দুজন কাছাকাছি এসেছেন, তাতে কোনো সন্দেহ নেই। কিন্তু আবার এক ছাদের নিচে থাকতে বাধা কোথায়? তখনই সামনে চলে আসে দুই বছর আগে হৃতিকের জন্মদিনে টুইটারে দেওয়া সুজানের একটি পোস্ট। সেখানে সুজানে লিখেছিলেন, ‘হৃতিকের সঙ্গে আর কখনো মিল হওয়া সম্ভব নয়। কিন্তু আমাদের সন্তানদের জন্য আমরা সব সময়ই খুব ভালো অভিভাবক।’
