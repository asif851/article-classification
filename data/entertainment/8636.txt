
শতাধিক প্রেক্ষাগৃহে ৭ মার্চ মুক্তি পেতে যাচ্ছে শাকিব খান ও ববির ‘রাজত্ব’ ছবিটি। ‘রাজত্ব’র প্রযোজনা প্রতিষ্ঠান ফ্যাটম্যান ফিল্মসের স্বত্বাধিকারী অদিত ছবিটি মুক্তির তারিখ নিশ্চিত করেছেন।অদিত বলেন, ‘আমাদের প্রযোজনা প্রতিষ্ঠানের প্রথম ছবি ‘‘দেহরক্ষী’’। ছবিটি ব্যবসায়িকভাবে দারুণ সফলতা পায়। এর পরই আমরা ‘‘রাজত্ব’’ ছবির নির্মাণ নিয়ে পরিকল্পনা শুরু করি। আমাদের প্রত্যাশা, ছবির গল্পটা অনেকেরই ভালো লাগবে।’অদিত আরও বলেন, ‘আমাদের এখন যত ধরনের চিন্তা-ভাবনা সব এ ছবিটিকে ঘিরে। আমরা চাচ্ছি ভালো ভালো প্রেক্ষাগৃহে ছবিটি দেখানোর। সেভাবেই সব প্রস্তুতি নেওয়া হচ্ছে।’প্রযোজনার পাশাপাশি ‘রাজত্ব’ ছবির সুর ও সংগীতায়োজনের কাজও করেছেন অদিত। এটি তাঁর প্রযোজনায় দ্বিতীয় চলচ্চিত্র। ‘রাজত্ব’ নিয়ে তিনি দারুণ আশাবাদী। এ প্রসঙ্গে তাঁর ভাষ্য, ‘আমার স্বপ্নের একটি প্রোজেক্ট ‘‘রাজত্ব’’। সবাই অনেক কষ্ট করেছেন ছবিটির জন্য। আমার বিশ্বাস, এই ছবির প্রতিটি দৃশ্য দর্শকদের ভালো লাগবে। গানগুলোও পছন্দ হবে সবার।’রাজত্ব’ ছবির বিভিন্ন চরিত্রে অভিনয় করেছেন শাকিব খান, ববি, প্রবীর মিত্র, শাঙ্কু পাঞ্জা প্রমুখ। গত ফেব্রুয়ারি মাসে ছবিটির গানের অডিও সিডি প্রকাশিত হয়েছে। গানগুলোতে কণ্ঠ দিয়েছেন এলিটা, কণা, দোলা প্রমুখ। ছবির জন্য গানের কথাগুলো লিখেছেন সোহেল আরমান ও রবিউল ইসলাম জীবন। ‘রাজত্ব’র মাধ্যমে প্রথমবারের মতো আইটেম গানে কণ্ঠ দিয়েছেন এলিটা।
