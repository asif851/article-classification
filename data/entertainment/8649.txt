
‘এই ছবিতে কোনো বিদেশি শিল্পী নেই। এটাই স্বস্তির ব্যাপার।’ শুরুতেই ‘সুইটহার্ট’ নিয়ে এমন মন্তব্য করলেন অভিনেতা রিয়াজ। তাঁর সঙ্গে গলা মেলালেন এই ছবির আরও দুই অভিনয়শিল্পী বাপ্পী ও মিম। গতকাল ছিল ‘সুইটহার্ট’ ছবির মিউজিক সেলিব্রেশন নামের একটি অনুষ্ঠান। বসুন্ধরা সিটি শপিং মলের স্টার সিনেপ্লেক্স আয়োজিত এ অনুষ্ঠানে হাজির হয়েছিলেন রিয়াজ, বাপ্পী, মিম, পরিচালক ওয়াজেদ আলী ও ছবির কলাকুশলীরা। অনুষ্ঠানের এক ফাঁকে কথা বলতে আসেন ছবির কলাকুশলীরা। শুরুতেই কথা বলেন অভিনেতা রিয়াজ। বলেন, ‘প্রথমে ছবিটিতে অভিনয় করতে চাইনি। ছবির প্রযোজক ও পরিচালকের অনুরোধে কাজটি করা। সেই সঙ্গে গল্পটি ভালো লেগেছে। এ কারণে দীর্ঘদিনের বিরতি ভেঙে আবার পা রেখেছি বড় পর্দায়। বহুদিন পর চলচ্চিত্রে কাজ করে যেটা মনে হয়েছে “সুইটহার্ট” আসলে সুইট একটা ছবি।’ তার কথার সঙ্গে যোগ করেন মিম। ‘আমার ক্যারিয়ারের অন্যতম সেরা ছবি এটি। সব ধরনের দর্শকের কাছে এটি ভালো লাগবে এটা গ্যারান্টি দিয়ে বলতে পারি।’ অবশ্য বাপ্পী বলেন ভিন্ন কথা। বলেন, ‘ওয়াজেদ আলীর ছবিতে আমার প্রথম অভিনয়। সে সময় ঠিকমতো অভিনয় করতে পারতাম না। উনি রেগে গিয়ে বলেছিলেন ‘‘বাড়ি গিয়ে হাল চাষ কর।’’ আমি কথাটা খুব ভালোমতো নিয়েছিলাম। সম্ভবত অভিনয় একটু-আধটু পারি বলেই এখন তাঁর নতুন নতুন ছবিতে কাজ করার সুযোগ পাচ্ছি। আর “সুইটহার্ট” নিয়ে বলব সত্যিকারের একটা ভালো ছবি এটি। হলে গিয়ে কেউ নিরাশ হবেন না।’ পরে ছবিটির ট্রেলার ও গান প্রদর্শিত হয়। ‘সুইটহার্ট’ মুক্তি পাচ্ছে ১২ ফেব্রুয়ারি। মুক্তির আগে সাংবাদিকদের বিস্তারিত জানাতেই আয়োজন করা হয়েছিল এ অনুষ্ঠানের।
