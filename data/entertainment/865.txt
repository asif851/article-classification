
বেশ কিছুদিন ধরেই বলিউডের সংবাদমাধ্যমগুলো রণবীর কাপুর আর ক্যাটরিনা কাইফের বিয়ের খবর নিয়ে সরগরম ছিল। বলিউডের এই আলোচিত জুটির বিয়ে নিয়ে সরগরম সংবাদমাধ্যমগুলোর গায়ে যেন ঠান্ডা পানির ছিটে পড়েছে সাম্প্রতিক এক খবরে। মুম্বাইয়ের স্থানীয় একটি সংবাদমাধ্যম জানিয়েছে, যাদের সম্পর্ক নিয়ে সংবাদমাধ্যমে এত তোলপাড়, সেই রণবীর-ক্যাটরিনাই নাকি হাঁটছেন বিচ্ছেদের পথে। এ দুজনের সম্পর্কের এক বিয়োগান্ত ইতিই নাকি ঘটতে যাচ্ছে শিগগির।সম্প্রতি ‘তামাশা’ ছবিতে দীপিকা পাডুকোণের সঙ্গে অভিনয় করেছেন রণবীর কাপুর। এ ছবিতে দীপিকার সঙ্গে রণবীরের ঘনিষ্ঠতা নাকি ভালোভাবে নেননি ক্যাটরিনা। এ ছাড়া, ‘তামাশা’ ছবির প্রচারে এ দুজনের অংশ নেওয়া এবং তাঁদের সম্পর্কের উষ্ণ রসায়নও ক্যাটরিনার একদমই পছন্দ হয়নি। মুম্বাইয়ের একটি অনলাইন সংবাদমাধ্যমের বরাতে একটি সূত্র জানিয়েছে, ক্যাটরিনা ও রণবীর বিচ্ছেদের পথে হাঁটছেন। তাঁদের সম্পর্ক ভালো যাচ্ছে না। এই ভালো না যাওয়ার পেছনে যা কাজ করেছে তা হলো ‘তামাশা’ ছবির প্রচারের কাজে দীপিকা-রণবীরের ঘনিষ্ঠতা। অবশ্য, কষ্ট ভুলতে নাকি ছুটি কাটানোর পরিকল্পনাই করেছেন ক্যাটরিনা কাইফ। পরিবারের সঙ্গে বড়দিনের ছুটি কাটাবেন ক্যাটরিনা আর এরই মধ্যে রণবীর কাপুর তাঁর ছবি ‘অ্যায় দিল হ্যায় মুশকিল’-এর যাবতীয় কাজ গুছিয়ে নেবেন। এরপর দুজনে মিলে ছুটি কাটাতে যাওয়ার কথা কোনো এক দ্বীপে। টাইমস অব ইন্ডিয়া।
