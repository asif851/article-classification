
যৌথ প্রযোজনার নতুন প্রিভিউ কমিটির তালিকা প্রকাশ করা হয়েছে। যৌথ প্রযোজনার নীতিমালা প্রকাশের প্রায় এক মাস পর প্রিভিউ কমিটির এই তালিকা প্রকাশ পেল। খবরটি নিশ্চিত করেছেন কমিটির সদস্য ও পরিচালক সমিতির নেতা মুশফিকুর রহমান গুলজার। তবে এখনো তথ্য মন্ত্রণালয়ের ওয়েবসাইটে কমিটির তালিকা প্রকাশ করা হয়নি।
গুলজার বলেন, ‘তথ্য মন্ত্রণালয়ের ওয়েবসাইটে কমিটির তালিকা প্রকাশ করা হয়েছে কি না, আমার জানা নেই। তবে আমরা যাঁরা এই কমিটিতে আছি, সবাই-ই গত দু-তিন দিন আগে কমিটির তালিকাসহ চিঠি পেয়েছি তথ্য মন্ত্রণালয় থেকে।’
তথ্য মন্ত্রণালয়ের উদ্যোগে করা এই কমিটির মোট সদস্য আটজন। সভাপতিসহ সাতজন সদস্য ও একজন সদস্যসচিব। এদিকে নতুন কমিটি প্রকাশ পাওয়ায় আটকে থাকা বেশ কয়েকটি যৌথ প্রযোজনার ছবির প্রিভিউয়ের বাধা দূর হলো। একই সঙ্গে নতুন নীতিমালায় যৌথ প্রযোজনায় ছবি নির্মাণের দ্বারও খুলল।
কমিটির সভাপতি বিএফডিসির ব্যবস্থাপনা পরিচালক আমির হোসেন। সদস্য হিসেবে আছেন সম্মিলিত সাংস্কৃতিক জোটের সভাপতি গোলাম কুদ্দুছ, তথ্য মন্ত্রণালয়ের চলচ্চিত্র বিভাগের উপসচিব শাহিন আরা বেগম, প্রযোজক ও পরিবেশক সমিতির সরকারি প্রশাসক রথীন্দ্রনাথ রায়, প্রদর্শক সমিতির সভাপতি ইফতেখার উদ্দিন নওশাদ, পরিচালক সমিতির সভাপতি মুশফিকুর রহমান গুলজার, শিল্পী সমিতির সভাপতি মিশা সওদাগর ও সদস্যসচিব বিএফডিসির পরিচালক (উৎপাদন) স্বপন কুমার ঘোষ।
কবে থেকে নতুন এই প্রিভিউ কমিটির কার্যক্রম শুরু হবে-জানতে চাইলে গুলজার বলেন, ‘এখনো ঠিক হয়নি। তবে জানতে পেরেছি সভাপতি শিগগিরই চিঠি দিয়ে সদস্যদের ডাকবেন। আশা করছি, তাড়াতাড়িই কার্যক্রম শুরু হবে।’
