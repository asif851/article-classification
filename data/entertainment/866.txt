
‘তারে জামিন পার’ সিনেমার ছোট্ট দারশিল সাফারি কিন্তু আর সেই ছোট্টটি নেই। শিশুশিল্পী থেকে এখন তিনি নায়ক হওয়ার পথে। প্রথম ছবিতেই অভিনেতা আমির খানের সঙ্গে অভিনয় করেছিলেন তখনকার এই খুদে তারকা। সেই সিনেমায় দারশিল ছিলেন আমিরের ছাত্র। এবার একটি প্রেমের ছবিতে অভিনয় করতে দেখা যাবে তাঁকে। ছবির নাম ‘কুইকি’। পরিচালক প্রদীপ আতলুরি।
ভারতের চলচ্চিত্র সমালোচক তারান আদর্শ সবার আগে এই খবরটি প্রকাশ করেছেন। মঙ্গলবার তাঁর ফেসবুক পেজ থেকে এই সংবাদটি ছড়ায়। তবে, নায়ক হিসেবে দারশিলের প্রথম ছবিতে নায়িকা কে হবেন, তা এখনো জানা যায়নি। মনে হচ্ছে, এই ছবি সম্পর্কে বিস্তারিত জানতে হলে অপেক্ষা করতে হবে আরও কিছুদিন।২০০৭ সালে ‘তারে জামিন পার’, এরপর ২০১০–এ ‘বাম বাম বোলে’ ছবিতে অভিনয় করেন দারশিল সাফারি। এর দুই বছর পর তাঁকে দেখা গিয়েছিল ‘মিডনাইটস চিলড্রেন’ নামের একটি ছবিতে।বড় পর্দায় অনুপস্থিত থাকলেও মঞ্চে দারশিল ঠিকই অভিনয়ে চালিয়ে যাচ্ছেন। ২০১৩ সাল থেকে মুম্বাইয়ের একটি নাট্যদলের সঙ্গে যুক্ত আছেন। সেখানে ভারতের অনেক বাঘা বাঘা অভিনেতার সঙ্গে কাজ করার অভিজ্ঞতা হয়েছে তাঁর। গত বছর হিন্দুস্থান টাইমসকে দেওয়া এক সাক্ষাৎকারে দারশিল জানান, অভিনয় প্রতিভাকে আরও ঝালিয়ে নেওয়ার জন্যই মঞ্চে নিয়মিত অভিনয় করে যাচ্ছেন।১০ বছর আগেই যেই প্রতিভাকে লোকে ‘দুর্দান্ত’ বিশেষণ দিয়েছেন, ঝালাই দেওয়ার পর তাঁর অভিনয় নিশ্চয়ই আরও পরিপক্ব হবে। এখন সেই অভিনয় দেখার অপেক্ষাতেই আছেন দারশিলের সব ভক্ত। হিন্দুস্থান টাইমস।
