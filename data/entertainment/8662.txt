
জলের গান জনপ্রিয় হয়েছে তাদের স্বকীয়তার জন্য। মঞ্চে যখন দলটি থাকে, তখন গীত-বাদ্য-আনন্দে একাকার হয়ে যায় চারপাশ। নতুন নতুন বাদ্যযন্ত্র, প্রকৃতির ভেতরে জন্ম নেওয়া সুর আর শব্দে মোহগ্রস্ত হয় দর্শক-শ্রোতা। জলের গানের সঙ্গে আড্ডায় উঠে এল নতুন খবর। লিখেছেন জাহীদ রেজা নূর

শোনা যাচ্ছিল, কনক আদিত্য চলে গেছেন দল ছেড়ে। তাহলে কি দলটির হারমনি থাকবে? রাহুল আনন্দের বাড়িতে যখন আমরা কথা বলছি দলটির সঙ্গে, তখন সিলেট থেকে ফিরে সেই আড্ডায় যোগ দিয়েছেন কনক আদিত্যও। কারও ব্যবহারেই মনে হলো না ভেঙে যাচ্ছে দলটি। সবাই তাঁদের স্বাভাবিক তারুণ্যের চপলতায় মুখর হয়ে থাকলেন। জানালেন, এমন অনেক পরিবেশনা তাঁরা করেছেন, যেখানে রাহুল, কনক বা জার্নাল ছিলেন না। তাতে তো পরিবেশনায় কোনো সমস্যা হয়নি। তাঁদের কথায় মূর্ত হলো, চলে যাওয়া মানে প্রস্থান নয়। একসঙ্গেই চলবে সব—হাসি-আনন্দ-ঠাট্টা। তবে সময়ের প্রয়োজনে সরে যাবে কেউ—এটাই নিয়ম।আমাদের রাতের আড্ডাটি ছিল প্রাণপ্রাচুর্যে ভরপুর। রাত সাড়ে ১১টায় যখন আড্ডার সমাপ্তি ঘটল, তখন দলটির বন্ধনের শক্তিই যেন টের পেলাম আমরা। জলের গান ভাঙে না—এটাই বোঝা গেল অনায়াসে। কত না কথা হলো, তা থেকে অল্প কিছু নিয়েই আজকের এই লেখা।
নতুন গানের জন্মখুব মন খারাপ ছিল রাহুল আনন্দের। ভালো লাগছিল না কিছু। কতটা খারাপ, তা বোঝাতে বললেন, ‘এমনকি স্ত্রী, সন্তান, পরিজন—কাউকেই ভালো লাগছিল না।তখন তিনি বাড়ি থেকে বের হয়ে গিয়ে বসলেন ধানমন্ডি লেকের ধারে। লেকে ভাসছিল একটা হলুদ ফুল। আর রেলিংয়ের কাছে দাঁড়িয়ে ছিলেন দুই তরুণ-তরুণী। তরুণীর পরনে হলুদ জামা। তাঁদের ব্যাপারে রাহুলের মনে কোনো আগ্রহই জন্মায়নি। কিন্তু তাঁরা কথা বলছিলেন উচ্চ স্বরে। না চাইলেও তাঁদের কথাগুলো আসছিল রাহুলের কানে।মেয়েটা বলছেন, ‘বিয়ে করতে পারবে না, তো প্রেম করেছিলে কেন?’মিনমিনে স্বরে ছেলেটি বলছিলেন, ‘তুমি তো বোঝোই, আমার আর্থিক অবস্থা...’‘প্রেম করার সময় মনে ছিল না?’কথা প্রসঙ্গে রাহুলের কাছে পরিষ্কার হয়ে যায়, অন্য কারো সঙ্গে মেয়েটার বিয়ে ঠিক হয়ে গেছে। বিয়ের শাড়িও কেনা হয়ে গেছে। ঝগড়াঝাঁটি যখন উত্তুঙ্গে, তখন কী যেন হয়ে যায় ছেলেটার। অসহায় ছেলেটা যেন বীর হয়ে ওঠেন। বলেন, ‘বিয়ে করলেই হবে তো?’ বলে ফোনে বন্ধুদের আসতে বলেন তিনি। তারপর রাহুলের সামনে দিয়ে হেঁটে চলে যান তাঁরা। হ্রদে ভাসা, বাতাসে কাঁপতে থাকা হলুদ ফুলের পাশ দিয়ে চলে যান হলুদ নারী। আর তখনই পলাশগাছের ওপর থেকে ডেকে ওঠে একটা হলুদ কুটুম পাখি ‘কুটুম আয় কুটুম আয়’ বলে। এই পুরো ঘটনাই জন্ম দিল একটি গানের। কোন গান—সে প্রশ্ন করার আগেই জলের গানের সদস্য ঐশ্বর্যের কণ্ঠে উঠে আসে, ‘হলুদ ফুল, হলুদ ফুল/ বিবাহের বাতাসে তুমি দোলো/ অচেনারে চিনবে বলে পাপড়িগুলো মেলো।’এ গানটি এখনো আনুষ্ঠানিকভাবে গাওয়া হয়নি কোথাও। আমরা যারা ‘জলের গান’-এর সঙ্গে বসেছি কথা বলতে, তাদের সৌভাগ্য হলো সে গানটি শুনবার। বাদ্য ছিল না তেমন কিছু, কিন্তু একটু বাঁশি, একটু হারমোনিয়াম, ঘানার বাদ্যযন্ত্র তারাওয়া আর হাতের সঙ্গে হাতের ছোঁয়ায় উঠছিল এক অদ্ভুত সুর।
বিদায় কনক?ফিসফিস ছিল বেশ কিছুদিন ধরে। জলের গান থেকে বিদায় নিচ্ছেন কনক। জলের গানের জার্নালের সঙ্গে বহুবার এ নিয়ে কথা বলার চেষ্টা করেছি। সুশ্রী মুখের হাসিমাখা রহস্য ভেদ করে কিছুই জানতে পারিনি। এরপর একদিন কনকই জানালেন ফেসবুকের মাধ্যমে, জলের গান থেকে সরে গেছেন তিনি। কিন্তু সেখানেই বলেছেন, নতুনদের মাধ্যমেই বেঁচে থাকবে জলের গান।বিষয়টা আমাদের ভালো লাগে। চারদিকে ভাঙনের শব্দ শুনি। কনকের সেই স্ট্যাটাসে বোঝা যায়, এটা মোটেই ভাঙন নয়। সে কথাই সোমবার রাতের আড্ডায় বলছিলেন কনক আদিত্য। ‘আমরা কখনোই চাইনি প্রচলিত ধারার ব্যান্ডের মতো হবে জলের গান। নির্দিষ্ট কিছু শিল্পীই সেখানে গাইবেন। চেয়েছি, এর চেয়ে বড় কিছু হব আমরা। পর্যাপ্ত সময় দিতে না পারলে জায়গা ধরে রাখার কোনো মানে নেই। রাহুলের অদ্ভুত ক্ষমতা আছে। ও গান বানিয়ে লিখে ফেলতে পারে, আরেকজনকে তৈরি করে নিতে পারবে। হয়তো ১৫ দিন, ২০ দিন একটু অসুবিধা হবে, তারপর সব চলবে আগের মতো।’ যোগ করেন, ‘যখন শুরু করেছিলাম, তখন ছিল এক রকম। এখন আমাদের রসদ অনেক। সম্পদের পরিমাণ বেশি। অন্য কাউকে হাল ধরতে হলে বেশি সমস্যা হবে না।’কথাগুলো বলে তিনি তাকালেন রাহুলের দিকে। রাহুল বললেন, ‘সব তো তুমি একাই কইয়া ফালাইলা!’কনক হেসে বললেন, ‘ওস্তাদ, আমি তো শুধু সূত্র ধরাইয়া দিলাম।’রাহুল বললেন, ‘প্রাকৃতিক ঝড় কাম্য। কিন্তু অন্য ঝড় কেউ কখনো চায় না। আমি কোনো দিন চাইব না, আমার ডান পাশে কনক আর বাঁ পাশে জার্নাল অনুপস্থিত থাকুক। কিন্তু সময়ের প্রয়োজনে অনেক কিছুই হয়। মেনে নেওয়া ছাড়া কিছু করার থাকে না। এই তো সেদিন একটি টিভি অনুষ্ঠানে আমরা গান করলাম। কনক বলল, ও সাউন্ড ঠিক করবে। আমি ছাড়া সবাই, এমনকি অনুষ্ঠানের সঞ্চালকও কনককে গান গাওয়ার জন্য পীড়াপীড়ি করছিল, কিন্তু আমি করিনি। করিনি এ জন্য যে ও শিল্পী। ও শব্দ ব্যবস্থাপনা করতে চাইছে, সাউন্ডই করবে। ও সাউন্ডে হাত দিলে কোন জায়গায় বাড়ালে–কমালে তা পরিমিত হবে, তা ও জানে। সেটাই করুক না।’কনক বললেন, ‘আমি তো চাই, একদিন দর্শক আসনে আমি, রাহুল, জার্নাল বসে জলের গানের পরিবেশনা দেখব। কিংবা টেলিভিশনে জলের গানকে দেখলে টেলিফোনে একে অন্যকে বলব, দ্যাখ, জলের গান। আসলে আমরা যখন শুরু করি, তখন চেয়েছিলাম, জলের গান একটা প্ল্যাটফর্ম হবে। তা হয়েছে।’রাহুল কথা কেড়ে নিয়ে বললেন, ‘আসলে আমরা যে যেখানেই থাকি, জলের গান নিজের মতোই চলবে। কে বলে কনক চলে গেছে। এই তো পাশেই বসে আছে।’ কথাটার হয়তো নির্দিষ্ট একটা মানে নেই।
ছবি ও শব্দপ্রশ্নটা ছিল এ রকম, ‘কাজের সময় ছবি আর শব্দের কোনটা আগে আসে আপনাদের মনে?’ ওঁরা দুজন চারুকলার ছাত্র বলেই প্রশ্নটা করা। কিছুদিন আগে নাইজেরিয়ান বুকারজয়ী লেখক বেন ওক্রি বলেছিলেন, তাঁর কাছে আগে আসে ছবি, পরে শব্দ। রাহুল কনকের দিকে তাকিয়ে বললেন, ‘এটা কি তুই বলবি, না আমি বলব?’‘তুই বলবি।’রাহুল শুরু করেন, ‘শুরুতে ছবির মাধ্যমেই যোগাযোগটা হয় আমার। মঞ্চে মাঝে মাঝে ওদের প্রশ্রয়ে বাঁশি বাজাই। তখনো ইমেজ বা ছবিই আসে। আমরা যখন শুরু করেছিলাম, তখন দুটো বিষয়ে সন্ধি করেছিলাম। বলেছিলাম, আমাদের গানগুলো হোক না হোক, আমরা নতুন আওয়াজ (সাউন্ড) তৈরি করব। দুই, রং দিয়ে ছবি আঁকা হয়, আমরা শব্দ দিয়ে ছবি আঁকব।’এত দিন ধরে সে চেষ্টাই করে এসেছে জলের গান।এবার জানা হয়ে যায়, এরই মাঝে গ্রামে ঘুরে বেড়ানোর সময় অদ্ভুত এক দৃশ্য কনককে দিয়েও একটি গান লিখিয়ে নিয়েছে। এখানেও আগে ছবি। কনক বলছিলেন, ‘ভোরে হাঁটতে গিয়ে দেখি, নটে কাঁটার মাথায় শিশিরবিন্দু। তারপর দেখি, পাতার সঙ্গে লেগে আছে পাতা। ছায়া। পেইন্টিং! এ এক অদ্ভুত অনুভূতি। আমি লিখে ফেলেছি একটা গান!’‘নতুন গান!’ বিস্ময় ঝরে পড়ে জলের গানের সদস্য রানা, দীপ আর ঐশ্বর্যের কণ্ঠে।কনক গেয়ে শোনান কয়েক ছত্র, ‘একটু গেলে সরু নদী সাপের চলন যেমন।’এ গানটি জলের গানকে দেওয়া হবে, ওরা রাজি হলে এটা নিয়ে চলবে জ্যামিং।
এক শতে এক শজলের গান সব সময়ই পরীক্ষা দিয়েছে। রাহুল মনে করেন, সে পরীক্ষায় কখনো টেনেটুনে পাস করেছেন, কখনো লেটার মার্ক পেয়েছেন। কখনো পেয়েছে পঞ্চাশ। কখনো একেবারে গোল্লা।প্রশ্ন করি, এখন তো সবাই ভয়ানক আত্মবিশ্বাস নিয়ে নিজেকে এক শতে এক শ দশ বা এক শ বিশ নম্বর দিয়ে দেয়। আপনারা কেন এ রকম বিনয় প্রকাশ করছেন।রাহুল বলেন, ‘আমরা হয়তো বোকা। ব্যক্তিগতভাবে আমি বলতে পারি, আমার শিক্ষার জায়গার কোথাও পাইনি—কোনো কিছু শতভাগ অর্জন করা যায়। অন্যদের আত্মবিশ্বাস হয়তো এতটাই যে তাঁরা নিজেদের নম্বরের চেয়ে বেশি নম্বর দিয়ে দেন।’ এরপর বলেন এক মোক্ষম কথা, ‘আপনি যখন জানবেন, আপনার একটি কাজকে ওপর থেকে কেউ দেখছেন, তখন আপনি সংযত হবেন। আমি বাঁশিতে ফুঁ দিলেই বুঝি, আমার এই ফুঁ-এর বিচার করার জন্য বারী সিদ্দিকীদের মতো মানুষ আছেন। তিনি জানেন আমি কতটুকু সুরে থাকলাম, কতটুকু সরে গেলাম। এ কথা আমার মনে থাকলে আমি নিজেকে এক শতে এক শ দিই কী করে?’
জলের গান থাকবেজলের গানের সদস্যদের মধ্যে ঐশ্বর্য আর দীপ জানালেন তাঁদের যুক্ততার কথা। নতুন নতুন সদস্য আসছেন, জ্যামিং করছেন। তবে প্রতিযোগিতা করে সেরা হওয়ার কোনো লক্ষ্য নেই তাঁদের। মনের আনন্দে গান করে যাওয়াতেই শান্তি খুঁজে পান তাঁরা। জার্নাল মাঝে মাঝে কথার মাঝে ফোড়ন কেটে জমিয়ে রাখলেন পুরো সময়টা।এখন নতুন নতুন গান নিয়ে ভাবছে দলটি। কোনভাবে গানগুলো দর্শক-শ্রোতার কাছে পৌঁছে যাবে, তা নিয়ে অনেক পরিকল্পনা তাঁদের। কী সেই পরিকল্পনা? প্রত্যেকের মুখে হাসি। চুপি চুপি রাহুল বললেন, ‘এটা সিক্রেট!’

