
দুই পাশে দুজন আবৃত্তিকারকে নিয়ে মঞ্চে শিল্পী অনিমা রায়। কলকাতার রত্না মিত্র ও ঢাকার শিমুল মুস্তাফা আবৃত্তি করলেন আর গেয়ে শোনালেন এই শিল্পী। মিলনায়তনভর্তি দর্শক শুনতে এসেছিলেন ‘গান-কবিতার ছায়াতলে’।গতকাল সন্ধ্যায় জাতীয় জাদুঘরের প্রধান মিলনায়তনে অনুষ্ঠানটির আয়োজন করেছিল সামাজিক-সাংস্কৃতিক সংগঠন আমরা সূর্যমুখী। প্রধান অতিথি ছিলেন প্রধানমন্ত্রীর আন্তর্জাতিক-বিষয়ক উপদেষ্টা গওহর রিজভী। উদ্বোধন করেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। অনুষ্ঠানটিতে সভাপতিত্ব করেন আমীর-উল ইসলাম। বক্তব্য দেন আমরা সূর্যমুখীর শফিকুল ইসলাম সেলিম ও এবি ব্যাংকের লিয়াকত মনজুর।রত্না মিত্রের কণ্ঠে রবীন্দ্রনাথ ঠাকুরের চণ্ডলিকা আবৃত্তির ফাঁকে ফাঁকে ‘ভালোবাসি ভালোবাসি’, ‘আমি কান পেতে রই’, ‘আমি রূপে তোমায় ভুলাবো’, ‘আমার হিয়ার মাঝে লুকিয়ে ছিলে’, ‘এরা সুখের লাগি করে প্রেম’সহ বেশ কয়েকটি রবীন্দ্রসংগীত গেয়ে শোনান অনিমা রায়। তাঁদের পরিবেশনার পর রবীন্দ্রনাথের কবিতা আবৃত্তি করেন শিমুল মুস্তাফা। এবারই প্রথম ঢাকায় এসেছেন রত্না। তাঁর কণ্ঠে রবীন্দ্রনাথের কবিতা আনন্দ দিয়েছে দর্শকদের।
