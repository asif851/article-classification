
২০১৫ সালে হাবিব ওয়াহিদ সরব ছিলেন গান দিয়ে। আলোচনায় ছিল তাঁর গান ও গানের ভিডিও। গতকাল বছরের শেষ দিন এবিসি রেডিও এফএম ৮৯.২ দিনভর বাজায় ২০১৫ সালের সেরা ৫০টি গান। এই গানের তালিকার শীর্ষে ছিল জাহিদ আহমেদের লেখা হাবিবের গান ‘মন ঘুমায় রে’। সেরা পাঁচে ছিল এই শিল্পীর আরেকটি গান, ছুঁয়ে দিলে মন ছবির মারজুক রাসেলের লেখা ‘ভালোবাসা দাও, ভালোবাসা নাও’। সেরা গানের এই তালিকাটি এবিসি রেডিও তৈরি করেছে তাদের কাছে আসা এসএমএস, শ্রোতাদের অনুরোধ এবং প্রথম আলোয় প্রকাশিত সংবাদের ওপর ভিত্তি করে। সেরা পাঁচে হাবিবের দুটি গান এবং তাঁর নতুন বছরের কাজগুলো নিয়ে কথা হলো এবার।
অভিনন্দন আপনাকে। এবিসি রেডিওর সেরা ৫০-এর তালিকার প্রথম পাঁচ গানের মধ্যে দুটিই আপনার। কেমন লাগছে?নিঃসন্দেহে বিষয়টি আনন্দের। ২০১৫ সাল আমার জন্য বিশেষ একটি বছর। একে আমি ২০০৩-এর সঙ্গে তুলনা করব। ওই বছর আমার প্রথম অ্যালবাম কৃষ্ণ মুক্তি পেয়েছিল। এরপর মিউজিক ইন্ডাস্ট্রিতে এক নতুন ধারার প্রচলন হয়, সেবারের থেকে ২০১৫–এর দৃশ্যও কিন্তু খুব বেশি ব্যতিক্রম নয়। ওই বছর গানের ঢঙে আসে ভিন্নতা। এবার গানের ভিডিওতে। সবার কাছ থেকে যে পরিমাণ সাড়া পেয়েছি, এটাই ছিল ২০১৫ সালের সবচেয়ে বড় প্রাপ্তি। এই সাফল্যের জন্য কৃতিত্ব কিন্তু গানগুলোর গীতিকারদেরও দিতে হবে।নতুন বছরে গান নিয়ে নতুন পরিকল্পনা কী?এ বছর নতুন তিনটি মিউজিক ভিডিও তৈরি করব। একটি তো তৈরিই আছে। গানের নাম ‘তোমার আকাশ’। খুব শিগগির তা মুক্তি পাবে। তা ছাড়া বছরের মাঝামাঝি সময়ে নতুন অ্যালবাম প্রকাশের পরিকল্পনাও রয়েছে। বাকি দুটি মিউজিক ভিডিও সেই নতুন অ্যালবামের গান থেকেও হতে পারে। তবে সবকিছুই নির্ভর করছে প্রথম গানটি থেকে পাওয়া দর্শক সাড়ার ওপর।সাক্ষাৎকার: আদর রহমান
