
সৎ সঙ্গে স্বর্গবাস, অসৎ সঙ্গে সর্বনাশ’ প্রবাদটি বোধহয় ভালোই ঠাওর করতে পেরেছেন হলিউডের ‘প্রবলেম সেলিব্রিটি’ লিন্ডসে লোহান। আর তাই তো তালিকা তৈরি করে জীবন থেকে অসৎ সঙ্গীদের বিদায় জানানোর সিদ্ধান্ত নিয়েছেন ২৬ বছর বয়সী এ ‘মিন গার্লস’ তারকা।ভালো ও খারাপ প্রভাব ফেলে এমন কর্মকাণ্ডের তালিকার পাশাপাশি ১০০ জন পরিচিত মানুষের নামের তালিকা তৈরি করেছেন লিন্ডসে। সেখান থেকে ৮০ জনের সঙ্গই ত্যাগ করার পরিকল্পনা রয়েছে তাঁর। মজার বিষয় হলো, অসৎ সঙ্গীর তালিকায় তাঁর বাবা মাইকেল লোহানের নামও অন্তর্ভুক্ত করেছেন লিন্ডসে। ঘনিষ্ঠ সূত্রের বরাতে সম্প্রতি এক খবরে এমনটিই জানিয়েছে টিএমজি।সূত্রটি আরও জানায়, লিন্ডসে এখন থেকে বুনো জীবনযাপন বাদ দিয়ে সোজা পথে চলার জন্য মনস্থির করেছেন। এ জন্য খারাপ প্রভাব ফেলে এমন কাজ করা থেকে তিনি দূরে থাকবেন। শুধু তাই নয়, সুযোগসন্ধানী ও নেতিবাচক কাজে উৎসাহদাতাদের ছায়াও মাড়াতে চান না তিনি। লিন্ডসের এই সুমতি কদিন টেকে, সময়ই তা বলে দেবে। 
