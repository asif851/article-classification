
ছোট্ট শিশুটি সেদিন তার বাবার হাত ধরে এসেছিল শিল্পকলা একাডেমীতে। নাম নীপা। বয়স পাঁচের ঘরে। ছোট ছোট পায়ে তার গুটি গুটি হাঁটা। বাবা-মেয়ের মধ্যে চলছে থেমে থেমে চমৎকার কথোপকথন। কিছুক্ষণ তাদের সঙ্গে থাকলে মন্দ কি?‘পাপ্পা! আমরা কোথায় যাচ্ছি?’‘আমরা যাচ্ছি জাতীয় চিত্রশালায়।’‘পাপ্পা! চিত্রশালা কী?’‘চিত্রশালায় গেলে ছবি দেখা যাবে...সিনেমা দেখা যাবে...।’‘পাপ্পা! তাহলে আমরা কি এখন সিনেমা দেখব?’‘হ্যাঁ আম্মু! ’বলছিলাম ১৫ নভেম্বর সন্ধ্যার কথা। বাংলাদেশ শিল্পকলা একাডেমীর জাতীয় চিত্রশালায় চলছে মৃত্তিকা ও মায়া ছবির প্রদর্শনী। সরকারি অনুদানে ছবিটির চিত্রনাট্য ও পরিচালনা করেছেন গাজী রাকায়েত। বিকেল চারটা ও সন্ধ্যা সাতটায় মোট দুটি প্রদর্শনী হয় ছবিটির। চিত্রশালায় চলচ্চিত্র প্রদর্শনী!তবে সিনেমা শুরু হলো না, মঞ্চে উঠে এলেন একজন লালনশিল্পী। পরিবেশন করলেন লালনের একটি গান। খটকা লাগল। প্রসঙ্গটি নিয়ে গাজী রাকায়েতের সঙ্গে কথা বলে পরিষ্কার হওয়া গেল। ‘আমরা চারুনীড়ম থেকে চারমাত্রিক সাংস্কৃতিক কর্মপ্রয়াসের ডাক দিয়েছি। চারটি মাত্রা হলো মাতৃভাষা, মুক্তিযুদ্ধ, পয়লা বৈশাখ ও সুস্থধারার চলচ্চিত্র নির্মাণ। এই কর্মপ্রয়াসটি আমরা দেশব্যাপী ছড়িয়ে দিতে চাই। আর মৃত্তিকা ও মায়ার মধ্যে দুটি মাত্রার সম্মিলন রয়েছে বলে ছবিটির মধ্য দিয়ে যাত্রা শুরু হলো এই কর্মপ্রয়াসের।’—বললেন গাজী রাকায়েত।
ওদিকে জাতীয় নাট্যশালায় চলছে আরেক আয়োজন। ঢোল, করতাল আর খোলের বাদ্যে উৎসবমুখর নাট্যশালার সম্মুখভাগ। কী হচ্ছে সেখানে? বাহারি রঙের পোশাকে নেচে-গেয়ে দর্শকদের মাতিয়ে রেখেছেন বাউলশিল্পীরা। চলছে নাটকের টিকিট বিক্রি। কারণ, সন্ধ্যায় প্রদর্শনী হবে বাংলাদেশ থিয়েটারের নাটক সী মোরগ। জানা গেল, দলের ২৭ বছর পূর্তি উপলক্ষে দুই দিনের একটি উৎসবের আয়োজন করেছে বাংলাদেশ থিয়েটার। উৎসবটি শুরু হয়েছে ১৪ নভেম্বর থেকে। আর উদ্বোধনী দিনে তারা মঞ্চায়ন করেছে দলের নতুন প্রযোজনা সিরাজ যখন নবাব সিরাজ উদ্দৌলা। একদিকে নাটক অন্যদিকে চলচ্চিত্র প্রদর্শনী। ভালোই তো কেটে গেল দিনটি!
 
