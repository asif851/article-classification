
‘ছাইড়া যাইও না বন্ধুরে ওরে দুঃখিনী মা কান্দে নিমাই বিনাইয়া বিনাইয়া, ওরে নিমাই কেন যাও ছাড়িয়া’, বাংলা লোকগানের শিকড় নিমাইগীতি ও বৈষ্ণব সংগীতের এমন আবেগপ্রবণ কথা আর দরদি সুরে বিমোহিত হলো লন্ডনের দর্শক। বাংলার লোকগান ও নৃত্য বহির্বিশ্বে তুলে ধরার প্রয়াস থেকে গতকাল রোববার পূর্ব লন্ডনের রিচমিক্স সেন্টারে অনুষ্ঠিত হয় নিমাইগীতি ও বৈষ্ণব সংগীতের এই একক আয়োজন। স্থানীয় রাধারমণ সোসাইটি এর আয়োজন করে।দুই পর্বে অনুষ্ঠিত আয়োজনের প্রথম পর্বে ছিল বৈষ্ণব মতবাদের তাত্ত্বিক আলোচনা। নরওয়ে থেকে আসা কবি, লেখক ও দার্শনিক দাদা সত্যাপরানন্দ বলেন, উপমহাদেশের বৈষ্ণব ধর্মের প্রবক্তা শ্রীচৈতন্যের (১৪৮৬-১৫৩৪) পৈতৃক ভূমি সিলেটে। বৈষ্ণববাদের প্রচারক শ্রীচৈতন্য নিমাই নামে লোকাচারে পরিচিত। নিমাইয়ের মতবাদকে কেন্দ্র করে লোকসংগীত উপমহাদেশে প্রসার লাভ করে। রবীন্দ্রসংগীতশিল্পী ইমতিয়াজ আহমেদ বৈষ্ণব সাহিত্য ও নিমাইগীতি নিয়ে আলোচনায় বড়ু চণ্ডিদাস থেকে বৈষ্ণব ও রবীন্দ্রসাহিত্যের বিশ্বজনীনতা, মানবতাবোধ এবং বর্তমান প্রেক্ষাপট তুলে ধরেন।বৈষ্ণববাদের ধারায় চর্চিত লোকগান ও নৃত্য পরিবেশিত হয় দ্বিতীয় পর্বে। নিমাইগীতি ও বৈষ্ণব সংগীতের নানা অপ্রচলিত গানের পাশাপাশি আমার গলার হার খুলে নেয়, বনমালী তুমি, তোমায় হৃদয় মাঝারে রাখবেসহ নানা জনপ্রিয় লোকগান ও কীর্তনে সুর তোলেন হিমাংশু গোস্বামী, গৌরী চৌধুরী, হাসিরাণী, পরশমণি, অমিত দে, অমল পোদ্দার ও বাউল এম হোসেন। লোকনৃত্য পরিবেশন করেন ভরতনাট্যমের নৃত্যশিল্পী ঈশিতা ভট্টাচার্য ও সোহেল আহমদ। ব্যতিক্রমী এই আয়োজনের উপস্থাপক কবি টি এম আহমেদ কায়সার প্রতিটি গানের কথা ও অন্তর্নিহিত মর্ম ইংরেজিতে বর্ণনা করেন। এতে হৃদয় ব্যাকুল করা লোকগানের সুর ও সংগীত ভিনদেশি দর্শকদের আরও বেশি আকৃষ্ট করে।
ব্রিটিশ হাইকমিশনার হিসেবে বাংলাদেশে দায়িত্ব পালন করার সুবাদে বাংলা লোকগানের প্রেমে পড়া আনোয়ার চৌধুরীও অনুষ্ঠানে উপস্থিত ছিলেন সপরিবারে। বর্তমানে পেরুতে যুক্তরাজ্যের রাষ্ট্রদূত হিসেবে দায়িত্বরত আনোয়ার চৌধুরী দুই সপ্তাহের ছুটিতে লন্ডন আসেন। সংক্ষিপ্ত বক্তব্যে তিনি বলেন, লোকগানের আড্ডা হবে আর সেখানে তিনি থাকবেন না তা হতে পারে না। পেরুতেও নিয়মিত বাংলা লোকগান শোনা হয় জানিয়ে আনোয়ার চৌধুরী বলেন, ‘ভোমর কইও গিয়া’ গানটির স্প্যানিশ ভাষান্তর শুনিয়ে বাংলা লোকগানের স্বাদ তিনি বন্ধুদের কাছে তুলে ধরেন।
