
‘আমিনুল ইসলাম তরুণ শিল্পী পুরস্কার’–এর জন্য ১০ তরুণ শিল্পী চূড়ান্ত হয়েছেন। আগামী শনিবার ‘জ্ঞানতাপস আবদুর রাজ্জাক বিদ্যাপীঠ’-এ অনুষ্ঠিত হতে যাচ্ছে শিল্পী আমিনুল ইসলাম তরুণ শিল্পী পুরস্কার প্রদান অনুষ্ঠান। ২০১৩ থেকে শুরু হওয়া এই পুরস্কার বেঙ্গল ফাউন্ডেশন বরাদ্দ রেখেছে তরুণ শিল্পীদের জন্যই।
বেঙ্গল ফাউন্ডেশনের ঊর্ধ্বতন ব্যবস্থাপক সারোয়ার জাহান চৌধুরী প্রথম আলোকে জানান, শিল্পী আমিনুল ইসলামের স্মৃতি রক্ষার্থে তাঁর পরিবারের পক্ষে ২০১৩ সালে ‘আমিনুল ইসলাম তরুণ শিল্পী পুরস্কার’ প্রবর্তন করা হয়। দ্বিবার্ষিক ভিত্তিতে (এক বছর পরপর) চারুকলার ক্ষেত্রে অবদানের জন্য দুজন করে তরুণ শিল্পীকে সমমানের ‘আমিনুল ইসলাম তরুণ শিল্পী পুরস্কার’ প্রদান করা হয়। এই পুরস্কারের প্রতিটির মূল্যমান অন্যূন এক লাখ টাকা।২০১৫ সালের পুরস্কারের জন্য আবেদনপত্র গ্রহণের সময়সীমা ৩১ মার্চ শেষ হয়। এ বছরও উল্লেখযোগ্যসংখ্যক আবেদনপত্র জমা পড়ে। প্রাথমিক যাচাই-বাছাইয়ের পর জমা হওয়া আবেদনগুলো থেকে চূড়ান্ত পর্যায়ের জন্য ১০ জন শিল্পী নির্বাচিত করা হয় এবং তাঁদের নির্বাচিত শিল্পকর্ম নিয়ে একটি ওপেন স্টুডিওর আয়োজন করা হয়েছে।এবার যে ১০ জন শিল্পী পুরস্কারের জন্য মনোনীত হয়েছেন, তাঁরা হলেন আলী আসগর, পলাশ বরুণ বিশ্বাস, শাহনাজ জেরিন সাত্তার, রফিকুল ইসলাম, পলাশ ভট্টাচার্য, রাজীব দত্ত, রুপম রায়, সালমা আবেদীন, শামসুল আলম ও জিহান করিম।২৩ জুলাই শনিবার বিকেল সাড়ে পাঁচটায় জ্ঞানতাপস আবদুর রাজ্জাক বিদ্যাপীঠে ওপেন স্টুডিওর উদ্বোধন এবং বিজয়ী দুজন শিল্পীকে আমিনুল ইসলাম তরুণ শিল্পী পুরস্কার দেওয়া হবে। অনুষ্ঠানে অতিথি হিসেবে উপস্থিত থাকবেন বরেণ্য শিল্পী মুস্তাফা মনোয়ার, শিল্পী ঢালী আল মামুন, রুবী ইসলাম এবং বেঙ্গল ফাউন্ডেশনের চেয়ারম্যান আবুল খায়ের।
