
বিদুষী গিরিজা দেবী। বেনারস ঘরানার প্রধান শিল্পী। ঠুমরি, দাদরা, টপ্পা, কাজরি, ভজনের তিনি অবিসংবাদিত শিল্পী। সংগীতে অবদানের জন্য পেয়েছেন পদ্মভূষণ, পদ্মশ্রীসহ বহু সম্মাননা। বেঙ্গল উচ্চাঙ্গসংগীত উৎসবের প্রথম দিনে গতকাল বৃহস্পতিবার ছিল তাঁর পরিবেশনা। গতকাল বৃহস্পতিবার দুপুরে ঢাকার একটি হোটেলে প্রথম আলোর সঙ্গে কথা বলেন তিনি।
বেঙ্গল উচ্চাঙ্গসংগীত উৎসবে এসে আপনার অনুভূতি...এবার উৎসবে এসে খুবই ভালো লাগছে। এ নিয়ে বাংলাদেশে দুবার আসা হলো আমার। গতবার উৎসবে এসে শ্রোতাদের যে আগ্রহ আর উচ্ছ্বাস দেখেছি, আমার এই ৮৫ বছরের জীবনে সেটি অমূল্য এক সঞ্চয়। এবার লোকসমাগম আরও বেশি হবে বলে শুনেছি। নিবন্ধনও আগের চেয়ে বেশি হয়েছে। উচ্চাঙ্গসংগীতের প্রসারে এ এক বিরাট উদ্যোগ।উচ্চাঙ্গসংগীতে বাংলাদেশের সম্ভাবনা...এ দেশে অনেক আগে থেকেই উচ্চাঙ্গসংগীত ছিল। বাবা ওস্তাদ আলাউদ্দিন খাঁ, ওস্তাদ বেলায়েত হোসেন খাঁ তো এই মাটিরই সন্তান। হ্যাঁ, স্বীকার করি, মাঝখানে এখানে উচ্চাঙ্গসংগীতের চর্চায় কিছুটা ভাটা পড়েছিল। তবে আমার বিশ্বাস, উচ্চাঙ্গসংগীত উৎসবসহ নানা আয়োজনের মাধ্যমে এই ধারার গানের প্রসার বাড়বে। আমি খুবই আশাবাদী।বাংলাদেশের গান, বাংলা গান সম্পর্কে আপনার ধারণা...আমি কিন্তু বাংলা গানের ভক্ত। বাংলা ভাষার অজস্র গান শুনেছি। রবীন্দ্রনাথ ঠাকুরের গান, লোকসংগীত—বিশেষত লালনের গান আমার ভীষণ পছন্দের। আর মাঝির গান (ভাওয়াইয়া) শুনি আকুল হয়ে। বাংলাদেশ যে সুরের দেশ, এটা আমি জানি।উচ্চাঙ্গসংগীতের রূপ আমার কাছে যেমন...উচ্চাঙ্গসংগীত বলতে আমি সুরকে বুঝি। এটা এমন এক মোহনীয় সংগীত, যা মুহূর্তে মানুষের হূদয়ে পৌঁছে অন্তর হরণ করতে পারে। রাম-রহিমের বিভেদ ভুলিয়ে দেয় এই গান। এর মাধ্যমে ঈশ্বরকে পাওয়াও সম্ভব।বয়স ৮৫, তবু এখনো গানের টানে...যখন গান করি, আমি যেন একদম শিশুর মতো হয়ে যাই। কী যে আনন্দ হয় তখন! ভেতরে স্বর্গীয় এক অনুভূতি কাজ করে।
