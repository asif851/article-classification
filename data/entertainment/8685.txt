
ভূতুড়ে কাণ্ডই বটে! ‘বলিউড বাদশাহ’ শাহরুখ খান টুইটার ছেড়েছেন সেই জানুয়ারি মাসে। এখন পর্যন্ত টুইটারে না ফিরলেও, সম্প্রতি শাহরুখের একটি টুইটার বার্তা পেয়েছেন বলিউডের প্লেব্যাক গায়ক মিকা। ভূতুড়ে এ কাণ্ডের পেছনের কারণ সম্পর্কে জানা গেছে, যান্ত্রিক ত্রুটির জন্যই নাকি এমনটা ঘটেছে।শাহরুখ সর্বশেষ টুইট করেছিলেন গত ৯ জানুয়ারি। অভিমানী সেই বার্তার পর এখন পর্যন্ত সামাজিক যোগাযোগ রক্ষার জনপ্রিয় এ খুদে ব্লগসাইটে অনুপস্থিত তিনি। কিন্তু গতকাল শুক্রবার মিকা এক টুইটার বার্তায় লেখেন, ‘টুইটারে আমি শাহরুখের একটি বার্তা পেয়েছি। তিনি লিখেছেন, “মিকা সিং, আমি চাই তুমি ফিরে এসো”।’ জানিয়েছে ইন্দো-এশিয়ান নিউজ।এ প্রসঙ্গে শাহরুখের কাছের একটি সূত্র জানিয়েছে, শাহরুখ টুইটারে ফেরেননি। যান্ত্রিক ত্রুটির কারণেই এমনটা ঘটেছে। একই তথ্য জানিয়েছেন শাহরুখের কাছের বন্ধু এবং ‘ওম শান্তি ওম’ ছবির চিত্রনাট্যকার মুশতাক শেখও। এ প্রসঙ্গে এক টুইটার বার্তায় মুশতাক লিখেছেন, ‘শাহরুখ টুইট করেননি। এখন পর্যন্ত টুইটারে ফেরার সিদ্ধান্ত তিনি নেননি। তাঁকে টুইটারে পাওয়ার জন্য সবাইকে আরও অপেক্ষা করতে হবে।’গত ৯ জানুয়ারি সর্বশেষ টুইটার বার্তায় শাহরুখ লিখেছিলেন, অন্তর্জালে প্রকাশিত বিভিন্ন মন্তব্যে ধর্মীয় বিদ্বেষ, অতি স্বদেশি মনোভাব এবং একপেশে সব মতামত দেখে তিনি মর্মাহত। তিনি আগে মনে করতেন, শক্তিশালী এ মাধ্যমটি মানুষের সংকীর্ণ মনোভাব বদলে দেবে। কিন্তু আদতে তা হয়নি।
