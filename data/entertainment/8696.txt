
তরুণ অভিনয়শিল্পী সিয়াম কিছুদিন আগে দেশের বাইরে থেকে আইন বিষয়ে পড়াশোনা করে এসেছেন। এসেই আবার নিয়মিত হয়েছেন নাটকে। গত ঈদের বেশ কিছু নাটকে অভিনয় করে আলোচনায় এসেছেন তিনি। বর্তমান সময়ে ক্যারিয়ার ভাবনা নিয়ে কথা হলো তাঁর সঙ্গে।
ঈদের নাটকে কেমন সাড়া পেলেন?
এবারের ঈদে অনেক নাটক করেছি এমন নয়। বেছে বেছে ১০টি কাজ করেছি। গত বৃহস্পতিবার টিআরপি (টেলিভিশন রেটিং পয়েন্ট) তালিকা প্রকাশিত হয়েছে, সেখানে আমার অভিনীত ৮টি নাটকই জায়গা করে নিয়েছে।
তাহলে তো বেশ আনন্দেই আছেন...
আনন্দটা অন্য কারণে। বলা হয়, তরুণদের নিয়ে বানানো নাটক কেউ দেখেন না। তাঁরা শুধু ইউটিউবে জনপ্রিয় হন। কিন্তু টিআরপি তো এ কথা বলে না। সবাই দেখেছেন বলেই তো এটা এই তালিকায় এসেছে। আমাদের গ্রহণযোগ্যতাটা সবার কাছে তৈরি হয়েছে, এটাই আসল আনন্দের খবর।
বাছাইয়ের ক্ষেত্রে কী গুরুত্ব দিয়েছেন?
প্রথম গুরুত্ব দিয়েছি গল্পটি। প্রতিটি নাটকের গল্প শুটিংয়ের তিন-চার দিন আগে পড়ে তবেই সিদ্ধান্ত নিয়েছি। তারপর পরিচালক প্রাধান্য দিয়েছি। আমার সৌভাগ্য, এবারের ঈদে দেশের বড় মাপের ও সিনিয়র কিছু পরিচালকের সঙ্গে কাজ করেছি। মাহফুজ আহমেদ, তৌকীর আহমেদ, তানিয়া আহমেদ, শিহাব শাহীনের নাটকে কাজ করা মানে অনেক কিছু শেখার সুযোগ পাওয়া। এবার এ সুযোগটা পেয়েছি।
আপনি আইন বিষয়ে পড়ে এলেন। এখন অভিনয়ে ব্যস্ত। কোনটি পেশা হিসেবে নেবেন?
পেশা হিসেবে আমি অভিনয়টাকে নেব না। আমার ভালোবাসার জায়গা হলো অভিনয়। কিন্তু দিন শেষে আমাকে ল প্র্যাকটিস করতে হবে, মানে এটাই আমার পেশা হবে। সেই চেষ্টাই করছি। পরিবার থেকেও চাপ আছে। এ কারণে ঈদের পর নতুন কোনো কাজ করছি না।
তাহলে অভিনয় থেকে বিদায়!
বললাম না, এটা আমার ভালোবাসার জায়গা। আনন্দের জন্য কাজ করব। কোনো উৎসব বা বিশেষ দিবসের ভালো কিছু কাজ করব। কারণ, আমার মনে হয় উৎসবের নাটকগুলো মানুষ দেখেন, মনে রাখেন। আমার পেশা হবে আইন ব্যবসা, তবে নেশা অভিনয়।
বিয়ে করছেন কবে নাগাদ?
একটু যোগ্য হয়ে নিই আগে। তারপর বিয়েশাদি নিয়ে ভাবব। এখনো কিছুই হইনি। মানে জিরোও হইনি। জিরো হতেও তো সময় লাগে। আমি যেটা মনে করি, যত ওপরেই মানুষ যাক, মাথা ও চোখ নিচে থাকা ভালো। আমি কখনো বলব না, আমি অনেক কিছু পেয়ে গেছি। তবে এটা সত্যি, এই অল্প বয়স এবং সময়ে অনেক মানুষের ভালোবাসা পেয়েছি।
সাক্ষাৎকার: হাবিবুল্লাহ সিদ্দিক
