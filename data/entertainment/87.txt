
পপ সম্রাজ্ঞী ম্যাডোনা। অসাধারণ গায়কি দিয়ে জয় করে নিয়েছেন অগণিত ভক্তের হৃদয়। গান গাওয়ার পাশাপাশি গান লেখাতেও পারদর্শী তিনি। শুধু তাই নয়, এখন পর্যন্ত বেশ কয়েকটি বইও লিখেছেন। ‘দ্য ইংলিশ রোজেস’-এর মতো জনপ্রিয় শিশুতোষ বই থেকে শুরু করে ‘সেক্স’, ‘নো বডি নোজ মি’সহ ম্যাডোনার একাধিক বই প্রশংসিত হয়েছে বিভিন্ন মহলে। বেস্ট সেলিং বইও উপহার দিয়েছেন ম্যাডোনা। এবার নিজের বর্ণাঢ্য জীবনের গুরুত্বপূর্ণ নানা অধ্যায় নিয়ে আত্মজীবনী লিখবেন বলেই জানালেন ৫৬ বছর বয়সী এ তারকা সংগীতশিল্পী। এ প্রসঙ্গে ম্যাডোনা বলেন, ‘বলার মতো অনেক গল্পই আছে আমার। আত্মজীবনী লিখলে তাতে জীবনের শুরু থেকে শেষ পর্যন্ত ঘটে যাওয়া অনেক ঘটনাই বলতে হবে।’ সম্প্রতি এক খবরে এমনটিই জানিয়েছে হাফিংটন পোস্ট। ম্যাডোনা আরও বলেন, ‘আমি গল্প বলতে, লিখতে ও পড়তে ভালোবাসি। আমি আমার জীবনে ঘটে যাওয়া সেই গল্পগুলোই মানুষকে বলতে চাই, যা তাঁদের অনুপ্রাণিত করবে। আমার জীবনের যেসব মূল্যবান গল্পের সঙ্গে তাঁরা তাঁদের জীবনকে মেলাতে পারবেন, তেমন গল্পই আমি তুলে ধরতে চাই।’ আত্মজীবনী লেখার কথা জানানোর পাশাপাশি নিজের সম্পর্কে আরেকটি মজার তথ্য জানিয়েছেন ম্যাডোনা। এ বছরের ব্রিট অ্যাওয়ার্ডস আসরে মঞ্চ পরিবেশনার সময় মঞ্চ থেকে পড়ে যান ম্যাডোনা। সেই দৃশ্যের ভিডিও ফুটেজ দেখেছেন কি না জানতে চাইলে তিনি বলেন, কখনোই নিজের মঞ্চ পরিবেশনা দেখেন না তিনি। এ জন্য ব্রিট অ্যাওয়ার্ডস আসরের মঞ্চ থেকে পড়ে যাওয়ার ভিডিও ফুটেজ দেখা হয়নি তাঁর। ব্রিট অ্যাওয়ার্ডস আসরের মঞ্চ থেকে ম্যাডোনার পড়ে যাওয়ার দৃশ্য দেখতে ক্লিক করুন
