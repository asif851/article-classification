
সমালোচনা যেন কিছুতেই পিছু ছাড়বে না প্রিয়াংকা চোপড়ার। কখনো নগ্ন পায়ের ছবি দেখিয়ে, কখনো ‘কুৎসিত’ পোজের ছবি দেখিয়ে সামাজিক যোগাযোগমাধ্যমের আলোচনা থেকে বাদ পড়ছেন না তিনি। সাবেক এই বিশ্বসুন্দরী আবার পড়েছেন সমালোচনার মুখে। এবার তা-ও কাউকে সাহায্য করতে গিয়ে! সম্প্রতি জর্ডানের রাজধানী আম্মানে অবস্থিত সিরিয়ার উদ্বাস্তু শিশুদের সঙ্গে দেখা করেছেন প্রিয়াংকা। হাসি-ঠাট্টায় সময় কাটিয়েছেন তাদের সঙ্গে। তিনি এই শিশুদের শিক্ষার ব্যবস্থা নিশ্চিত করার আহ্বান জানিয়েছেন।
তাদের সঙ্গে দেখা করার পর থেকে অনলাইনে ট্রলের শিকার হয়েছেন এই ‘বেওয়াচ’ তারকা। কটু মন্তব্য করছে সামাজিক যোগাযোগমাধ্যম ব্যবহারকারীরা। কারণ, তিনি নিজ দেশ ভারতের শিশুদের পাশে না দাঁড়িয়ে ভিন দেশের শিশুদের সাহায্য করতে এগিয়ে গেছেন। টুইটারে প্রিয়াংকাকে একজন জিজ্ঞেস করেছেন, কেন তিনি ভারতের দরিদ্র এলাকায় যাচ্ছেন না, যেখানে অপুষ্টিতে ভোগা শিশুরা খাবার পাচ্ছে না। এ প্রশ্নে চটে গিয়ে জবাব দিয়েছেন প্রিয়াংকা। লিখেছেন, ‘আমি ইউনিসেফ ইন্ডিয়ার জন্য ১২ বছর ধরে কাজ করছি। এমন অনেক জায়গা ঘুরেছি। আপনি কী করেছেন? কেন একটা শিশুর চেয়ে আরেকটা শিশুর গুরুত্ব কম হবে?’প্রিয়াংকা ইউনিসেফের শুভেচ্ছাদূত। তাঁর কাজের অংশ হিসেবেই এখন অবস্থান করছেন জর্ডানে। সেখানে সিরিয়ান উদ্বাস্তু শিশুদের ও তাদের পরিবারের সঙ্গে দেখা করছেন। জর্ডানে প্রথম দিন শেষে রোববার অ্যাসোসিয়েট প্রেসের সঙ্গে এক সাক্ষাৎকারে তিনি বলেন, ‘আমাদের এটা নিজেদের হাতে নিতে হবে। কারণ, এটা আমাদের পৃথিবী। আর আমাদের একটাই পৃথিবী। আমার মনে হয়, পৃথিবীর বোঝা দরকার যে এটা শুধু সিরিয়ার উদ্বাস্তু সমস্যা নয়, এটি একটি মানবিক সমস্যা।’
অন্যদিকে প্রিয়াংকা চোপড়ার পক্ষ নিয়ে আরেক বলিউড তারকা সোনাক্ষী সিনহা প্রশংসা করেছেন। তিনি টুইটারে লিখেছেন, ‘প্রিয়াংকা চোপড়া ইউনিসেফের সঙ্গে এখন যে কাজ করছেন তা সঠিক। যা আমাদের জীবনে এমন কাজ করতে উদ্বুদ্ধ করে, যেটা পরিবর্তন তৈরি করবে।’ প্রিয়াংকা চোপড়াকে নারীমূর্তি হিসেবে সম্বোধন করেছেন সোনাক্ষী।
উল্লেখ্য, ২০১১ সালে সিরিয়াতে গৃহযুদ্ধ শুরু হওয়ার পর থেকে প্রায় ৫০ লাখ শরণার্থী পালিয়ে পাশের দেশ জর্ডান, লেবানন, তুরস্ক, ইরাক ও মিসরে চলে যায়। হিন্দুস্তান টাইমস
