


 • সবাই ছুটে এসেছেন বলিউডের বরেণ্য এই অভিনেত্রীকে শেষ শ্রদ্ধা জানাতে।  • আরও এসেছেন সাধারণ ভক্তরা। • কারও হাতে ছিল ফুল, আবার কারও হাতে শ্রীদেবী ছবি কিংবা ব্যানার।

যাঁদের সঙ্গে শ্রীদেবী দীর্ঘদিন কাজ করেছেন, চলাফেরা করেছেন, আড্ডা দিয়েছেন, বিপদে-আপদে ছুটে গেছেন, কিংবা যারা তাঁর কাজ দেখে বড় হয়েছেন, আজ বুধবার তাঁরাই ছুটে এসেছেন বলিউডের বরেণ্য এই অভিনেত্রীকে শেষ শ্রদ্ধা জানাতে। এসেছেন তাঁর আত্মীয়স্বজন। তাঁদের সবার পরনে ছিল সাদা পোশাক। কেউ কেউ আবার কালো পোশাকও পরেছেন। আরও এসেছেন সাধারণ ভক্তরা। তাঁদের কারও হাতে ছিল ফুল, আবার কারও হাতে শ্রীদেবী ছবি কিংবা ব্যানার। রাস্তার দুধারে দাঁড়িয়ে তাঁরা তাকিয়ে ছিলেন সেলিব্রেশন স্পোর্টস ক্লাবের দিকে।
আজ সকাল ৮টা ৩৫ মিনিট, একটু একটু করে ভিড় জমতে শুরু করেছে মুম্বাইর আন্ধেরির লোখান্ডওয়ালা সেলিব্রেশন স্পোর্টস ক্লাবের সামনে। শ্রীদেবীর গ্রিন অ্যাক্রস আবাসন থেকে মাত্র ১০০ মিটার দূরে এই ক্লাব। সকাল ৮টা ৫৮ মিনিটে অ্যাম্বুলেন্সে শ্রীদেবীর মরদেহ সেলিব্রেশন স্পোর্টস ক্লাবে এসে পৌঁছায়। অন্য গাড়িতে ছিলেন অনিল কাপুর, বনি কাপুর, অর্জুন কাপুর, জাহ্নবীসহ আরও অনেকে।
বেলা দুইটার সময় সেলিব্রেশন স্পোর্টস ক্লাব থেকে শ্রীদেবীর মরদেহ শ্মশানে নিয়ে যাওয়া হবে। সেখানে শেষকৃত্য শুরু হবে স্থানীয় সময় বেলা সাড়ে তিনটায়। সেলিব্রেশন স্পোর্টস ক্লাবের সামনে আজ সকাল থেকেই আছেন প্রথম আলোর মুম্বাই প্রতিনিধি দেবারতি ভট্টাচার্য। তিনি সেখান থেকে সর্বশেষ সংবাদ ও ছবি পাঠিয়েছেন। দুপুর সাড়ে ১২টায় তিনি জানিয়েছেন, এরই মধ্যে পুরোহিত এসে গেছেন।
প্রথম আলোর মুম্বাই প্রতিনিধির তোলা ছবিগুলো দেওয়া হলো এখানে।


