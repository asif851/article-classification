
বিজয় দিবসের নাটক নিয়ে বেশ ব্যস্ত ছিলেন অভিনয়শিল্পী আফরান নিশো নিশো। এবারের বিজয় দিবস উপলক্ষে নির্মিত তিনটি নাটকে অভিনয় করেছেন এই অভিনেতা। এর মধ্যে ‘শেষ চিঠি’ নামের নাটকটি নির্মাণ করেছেন শামীম জামান, ‘যোগ বিয়োগ’ নাটকটির নির্মাতা তুহিন হোসেন এবং ‘আরেকটি গোলাম’ নাটকটির নির্মাতা সোহরাব দোদুল। গত ৩ ডিসেম্বর গোলাম সোহরাব দোদুলের নাটকটি প্রচারিত হয়েছে। প্রচারের অপেক্ষায় আছে বাকি দুটি নাটক। বিজয় দিবসের নাটকে অভিনয় প্রসঙ্গে নিশো বলেন, ‘আমি বরাবরই একটু চরিত্রনির্ভর কাজ করতে পছন্দ করি। আর বিজয় দিবসের নাটকে কাজ করা তো সৌভাগ্যের ব্যাপার। আমি সানন্দে রাজি হয়েছি।’ ‘শেষ চিঠি’ নাটকের গল্প প্রসঙ্গে নিশো জানিয়েছেন, ১৯৭১ সালে মায়ের লিখে যাওয়া শেষ চিঠি হাতে পেয়ে ছেলের যে প্রতিক্রিয়া— সেটাই দেখানো হয়েছে এই নাটকে। এখানে নাটকের শেষ দিকে মায়ের চিঠি পড়ে ছেলে একজন স্থানীয় যুদ্ধাপরাধীকে মারতে যায়। এই নিয়েই এগিয়েছে নাটকের গল্প। নাটকটিতে আরও অভিনয় করেছেন শামীম জামান, শখ, খায়রুল আলম সবুজ, আহসানুল হক মিনু, রোকেয়া প্রাচী প্রমুখ। ‘শেষ চিঠি’ প্রচারিত হবে আগামী ১৬ ডিসেম্বর মাছরাঙা টিভিতে। এদিকে তুহিন হোসেনের ‘যোগ বিয়োগ’ নাটকটির গল্পও বেশ ভালো বলে জানান নিশো। এ প্রসঙ্গে নিশো বলেন, ‘দুই ভাইয়ের সঙ্গে বাবার যে মনস্তাত্ত্বিক দ্বন্দ্ব এবং সেটা যে একসময় মুক্তিযুদ্ধের অংশ হয়ে দাঁড়ায় তাই দেখানো হয়েছে।’সব মিলিয়ে বিজয় দিবসের কাজ নিয়ে নিশো বেশ আনন্দিত। এখন এই অভিনেতা ব্যস্ত আছেন নতুন ধারাবাহিক ‘রোড নম্বর ৭ ও হাউজ নম্বর ১৩’ কাজ নিয়ে। 
