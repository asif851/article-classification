
বয়স নিয়ে মাথাব্যথা? কেন! সে তো স্রেফ একটা সংখ্যাই! বলিউডের অভিনেত্রী বিদ্যা বালানের মতো করে এমন ভাবতে পারেন কয়জন? বলিউডের অভিনেত্রীরা পর্যন্ত তাঁদের সঠিক বয়সের কথাটা বলতে অস্বস্তি বোধ করেন। কিন্তু ভারতের জাতীয় পুরস্কারপ্রাপ্ত অভিনেত্রী বিদ্যা বালান এ ক্ষেত্রে একটু আলাদাই। বয়স নিয়ে তাঁর কোনো লুকোচুরি করার অভ্যাস নেই। সম্প্রতি নিজের বয়স নিয়ে প্রকাশ্যেই জানালেন, ৩৬ বছর বয়সে পা রেখে তিনি গর্ব অনুভব করছেন। ইন্দো এশিয়ান নিউজ সার্ভিসের এক খবরে এ তথ্য জানানো হয়েছে।বিদ্যা বালান বলেছেন, ‘তারুণ্যে বুঁদ হয়ে থাকার এই সমাজে নিজেকে তরুণ হিসেবে চালানোর চাপের কারণেই অভিনেত্রী ও নারীদের মধ্যে বয়স লুকানোর প্রবণতা দেখা যায়। নারীর কাছে তারুণ্য ধরে রাখার চাপটাই বেশি কাজ করে। কিন্তু আমি বলি; আমার বয়স ৩৬ এটা বলতে পেরেও আমি গর্বিত।’বিদ্যা বালান আরও বলেন, ‘বয়স শুধু একটি সংখ্যা মাত্র। এটাকে অধিক গুরুত্ব দেওয়া ঠিক নয়।’২০০৫ সালে ‘পরিণীতা’ ছবির মাধ্যমে চলচ্চিত্রে আসেন বিদ্যা বালান। ‘ইশকিয়া’, ‘নো ওয়ান কিলড জেসিকা’, ‘কাহানি’, ‘পা’, ‘ডার্টি পিকচার’ এর মতো ছবিতে অভিনয় করেছেন তিনি।নিজের ছবি প্রসঙ্গ বিদ্যা জানিয়েছেন, সংখ্যা নিয়ে তিনি মোটেও মাথা ঘামান না। এমনকি বক্স অফিসে ছবি কতটা চলল সেটিও তিনি বোঝেন না। শুধু ছবি ভালো চলছে এটা শুনেই খুশি থাকেন তিনি, আর ছবি ভালো না চললে মন খারাপ হয় তাঁর।
