
সাবেক বিশ্বসুন্দরী ঐশ্বরিয়া রাই বচ্চনকে এবার দেখা যাবে নতুন একজনের সঙ্গে। বলিউড অভিনেত্রীর এই নতুন সঙ্গী তাঁর থেকে বয়েসে ঢের ছোট। অ্যাশের নতুন সঙ্গী কে হতে চলেছেন?
বলিউডের খবর অনুযায়ী, এই দৌড়ে আছেন দুজন। ‘ফ্যানি খান’ ছবিতে রাজকুমার রাও এবং ভিকি কৌশল; দুই তরুণ নায়কের ঐশ্বরিয়ার সঙ্গে জুটি বাঁধার সম্ভাবনা প্রবল। ইতিমধ্যে চিত্রনির্মাতা ও পরিচালক করণ জোহরের ‘অ্যায় দিল হ্যায় মুশকিল’ ছবিতে বয়সে ছোট রণবীর কাপুরের সঙ্গে অ্যাশের দুর্দান্ত রসায়ন সবার নজর কাড়ে। আবার বলিউড সুন্দরীকে দেখা যাবে তাঁর চেয়ে বয়সে ছোট অভিনেতার সঙ্গে রুপালি পর্দায় জুটি বাঁধতে।
ক্রিআরজ এন্টারটেইনমেন্টের আগামী ছবি ‘ফ্যানি খান’-এ প্রধান চরিত্রে বলিউডের চিরতরুণ অভিনেতা অনিল কাপুরকেও দেখা যাবে। তাই অনেকেরই আশা ছিল, ১৭ বছর পর অ্যাশ-অনিলকে জুটি বাঁধতে দেখা যাবে। কিন্তু আপাতত সে আশা পূরণ হচ্ছে না।
সূত্রের খবর অনুযায়ী, প্রেরণা অরোরা ও অর্জুন এন কাপুরের ক্রিআরজ এন্টারটেইনমেন্ট ঐশ্বরিয়ার বিপরীতে রাজকুমার রাও ও ভিকি কৌশলের কথা ভেবেছে। তবে এ বিষয় এখনো নাকি চূড়ান্ত হয়নি। বলা যায় না, ইতিমধ্যে রাজকুমার অথবা ভিকি ‘ফ্যানি খান’-এর সঙ্গে চুক্তিবদ্ধ হয়ে গেছে কি না।
ওমপ্রকাশ মেহেরা প্রযোজিত ছবিটির প্রস্তুতিপর্ব শুরু হয়ে গেছে। মুম্বাইতে এখন চলছে এই ছবির সেট বানানোর কাজ। আগস্ট থেকে পরিচালক অতুল মাঞ্জেরেকর তাঁর প্রথম পরিচালিত হিন্দি ছবিটির শুটিং করবেন। ছবিটির সহপ্রযোজক প্রেরণা অরোরা বলেন, ‘আগস্টের শুরু থেকে অনিল কাপুরকে নিয়ে শুটিং আরম্ভ হবে। ঐশ্বরিয়ার শুটিং শুরু করবেন আগস্টের শেষের দিকে। অক্টোবরের মধ্যে ছবিটির সম্পূর্ণ শুটিং শেষ করে ফেলব আমরা।’ ছবি প্রসঙ্গে তিনি আরও বলেন, ‘অ্যাশকে “ফ্যানি খান” ছবিতে অত্যন্ত লাবণ্যময় এবং অভিজাত শ্রেণির এক নারীর চরিত্রে দেখা যাবে।’
ছবিতে অনিল টাপুর এক গায়কের চরিত্রে অভিনয় করছেন। এমনকি বলিউড এই অভিনেতা নিজের গলায় গান গাইবেন বলেও জানা গেছে। বলিউডে জোর গুজব, ঐশ্বরিয়াও নাকি নিজের গলায় গান গাইবেন। তবে বলিউডে অনেকেই বলছেন, এটা স্রেফ গুজব।
ডমিনিক ডেরুডেরস পরিচালিত ইংরেজি চলচ্চিত্র ‘এভরিবডি ফেমাস’-এর রিমেক ‘ফ্যানি খান’। এখন দেখা যাক, কমেডিনির্ভর এই ছবিতে অ্যাশের প্রেমিক হিসেবে রাজকুমার, না ভিকি, না অন্য কোনো তরুণ অভিনেতাকে দেখা যাবে, অপেক্ষা সে পর্যন্ত।
