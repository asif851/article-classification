
ঢাকাই ছবিতে সব সময় ভদ্র, রোমান্টিক নায়ক চরিত্রেই অভিনয় করতে দেখা যায় তাঁকে। কিন্তু এবারে তাঁর এই ‘ভদ্র-রোমান্টিক’ চেনা ফ্রেমের চেনা চরিত্রটি থেকে বেরিয়ে একেবারেই বদলে যাচ্ছেন ইমন। নতুন একটি ছবিতে একদম ভিন্নরূপেই বড় পর্দায় হাজির হবেন ঢাকাই ছবির অভিনেতা ইমন। অপরাধ জগতের দুর্ধর্ষ এক ঘাতক বা ‘কিলার’ হিসেবেই দেখা যাবে তাঁকে। যে ছবিটিতে ইমন অভিনয় করবেন সে ছবির নামও ‘কিলার’। ছবিটি পরিচালনা করবেন সুজন বড়ুয়া। আগামী নভেম্বর থেকে এ ছবির শুটিং শুরু হবে। ইমন জানিয়েছেন, গত শনিবার সন্ধ্যায় রাজধানীর একটি রেস্তোরাঁয় এ ছবিতে অভিনয়ের জন্য চুক্তিবদ্ধ হয়েছেন তিনি। ছবিতে তাঁর চরিত্রের নাম অনি। ইমন আরও জানিয়েছেন, যেহেতু এ ধরনের চরিত্রে এটাই তাঁর প্রথম কাজ হতে যাচ্ছে; তাই এ চরিত্রটিতে অভিনয় করাটা চ্যালেঞ্জিংও বটে। তিনি বলেন, ‘কাজটি করা আমার জন্য নতুন এক অভিজ্ঞতা হবে। চরিত্রটি চ্যালেঞ্জিং। আর এখন থেকে এ ধরনের চ্যালেঞ্জ নিয়ে কাজ করতে চাই আমি। একই ধরনের গৎবাঁধা কাজ আর করতে চাই না।’ ছবিটির গল্প প্রসঙ্গে পরিচালক সুজন বড়ুয়া জানিয়েছেন, অপরাধ জগতের গল্প নিয়ে ছবির কাহিনি। পুরোটাই অ্যাকশন। এ ছবিতে ইমনের বিপরীতে অভিনয় করবেন নতুন মুখ মৌ খান।অভিনেতা ইমনের শুরুটা হয়েছিল মডেলিং দিয়ে। টিভি নাটকে কাজ করেছেন। তৌকীর আহমেদের ‘দারুচিনি দ্বীপ’ তাঁর প্রথম ছবি। নায়ক হিসেবে ইমনের প্রথম ছবি ‘এক বুক ভালোবাসা’। ২০১০ সালে ‘গহিনে শব্দ’ ছবিতে অভিনয় করে দর্শকমহলে প্রশংসা কুড়ান। ২০১২ সালে মুক্তি পাওয়া ‘লালটিপ’ ছবিতেও তাঁর অভিনয় প্রশংসিত হয়েছে।
