
গত ঈদ মৌসুমে ঢালিউডের আলোচিত অভিনেত্রী অপু বিশ্বাস অভিনীত ‘মাই নেম ইজ খান’ ছবিটি মুক্তি পায়। এরপর অভিনয় থেকে লম্বা বিরতি নিয়েছিলেন অপু। তখন পরিবারকে সময় দেওয়ার পাশাপাশি জিমে গিয়ে ঘাম ঝরিয়ে ২৫ কেজি ওজনও কমিয়েছেন। গুলশান নিকেতনে নিজের একটি জিমও খুলেছেন। ব্যবসাটি ধীরে ধীরে অনেক বড় পরিসরে নিয়ে যাওয়ারও পরিকল্পনা রয়েছে তাঁর। চলচ্চিত্রের কাজও কমিয়ে দিয়েছেন অপু। বছরে ছয়টির বেশি চলচ্চিত্রে কাজ না করার সিদ্ধান্ত নিয়েছেন তিনি। আসছে পহেলা বৈশাখ উপলক্ষে ১১ এপ্রিল মুক্তি পাচ্ছে তাঁর অভিনীত নতুন ছবি ‘ডেয়ারিং লাভার’। বদিউল আলম খোকন পরিচালিত ছবিটিতে শাকিব খানের বিপরীতে অভিনয় করেছেন তিনি। দীর্ঘ বিরতির কারণ, ‘ডেয়ারিং লাভার’ ছবিসহ ব্যক্তিগত নানা প্রসঙ্গে প্রথম আলোর সঙ্গে কথা বলেছেন অপু বিশ্বাস।
‘ডেয়ারিং লাভার’ ছবি সম্পর্কে কিছু বলুন।ছবিটির শুটিং করেছিলাম অনেক দিন আগে। এখানে আমি একজন কলেজ শিক্ষার্থীর চরিত্রে অভিনয় করেছি। ছবির কাহিনিতে দেখা যাবে, আমার মধ্যে কোনো রকম প্রেম-প্রীতি কাজ করে না। আমি অনেক ভাবুক একটা মেয়ে। একদিন একটা ছেলে আমার ভাইকে বলে যে সে আমাকে বিয়ে করতে চায়। কিন্তু আমাকে কিছুই বলে না। তারপর অনেক কৌতূহল নিয়ে আমি সেই ছেলেটিকে খুঁজতে থাকি। একসময় আমি খুঁজেও পাই। ছবির মূল চরিত্রে চরিত্রে অভিনয় করেছেন শাকিব খান।বাস্তবে কেউ এভাবে প্রেমের প্রস্তাব দিলে কী করতেন?অবশ্যই আমি তাকে খুঁজতাম না। বিষয়টি নিয়ে ভেতরে কৌতূহল জন্ম নিলেও আমি এড়িয়ে যেতাম। কারণ আমি চাই, আমাকে যে ভালোবাসবে সে আমাকেই প্রথম জানাবে।‘ডেয়ারিং লাভার’ ছবির শুটিংয়ের সময় মজার কোনো ঘটনা কি আপনার এখনও মনে পড়ে?এই মুহূর্তে একটি ঘটনার কথা মনে পড়ছে। সময়টা ছিল শীতকাল। আমরা গাজীপুরের সোহাগ পল্লিতে শুটিং করছিলাম। হঠাত্ একদিন আমার হাঁসের মাংস আর খিচুড়ি খেতে ইচ্ছে হল। কিন্তু সেখানে হাঁস কিনতে পাওয়া যাচ্ছিল না। তখন আমাদের প্রোডাকশন বয় আর মেকআপ আর্টিস্টরা মিলে একটা হাঁস চুরি করে নিয়ে এসেছিল। ওই ঘটনা মনে পড়লে এখনও আমার হাসি পায়।আপনার স্বপ্নের চরিত্র সম্পর্কে জানতে চাই।বলিউডের ‘ব্ল্যাক’ ছবিতে রানি মুখার্জি অভিনীত চরিত্রটিকে আমার স্বপ্নের চরিত্র বলতে পারেন। ছোটবেলায় আমার স্বপ্নের নায়ক ছিলেন শাহরুখ খান। তাঁর সঙ্গে যে কোনো চরিত্রে অভিনয় করতে চাওয়াটাও আমার একটা স্বপ্ন। আমি ভিন্ন ধারার কিছু চরিত্রে অভিনয় করতে চাই। রোমান্টিক চরিত্রের পাশাপাশি কমেডিধর্মী কিংবা প্রতিবন্ধী চরিত্রে অভিনয় করতে পারলে আমার ভালো লাগবে। সর্বোপরি যে ধরনের চরিত্র সমাজে কোনো বার্তা পৌঁছে দেবে, সেরকম চরিত্রে অভিনয় করতে চাই আমি।
অভিনয় থেকে আপনার দীর্ঘ বিরতির নেওয়ার কারণ?আমি আসলে অনেক কম বয়সে চলচ্চিত্রে কাজ শুরু করেছি। তাই পরিবারকে একদম সময় দিতেপারিনি। বছরের পর বছর টানা কাজ করার পর চিন্তা করলাম, এখন তাদের একটু সময় দিই। এ ছাড়া আমি একটু মুটিয়েও গিয়েছিলাম। এরপরও আমাকে গ্রহণ করেছেন আমার দর্শকেরা। ভাবলাম, তাঁদের ঠকানো ঠিক হচ্ছে না। তাই ওজন কমানোর সিদ্ধান্ত নিলাম। নিয়মিত শরীর চর্চার মাধ্যমে শরীরের ২৫ কেজি ওজন কমিয়েছি। নিজেকে আরো গ্রহণযোগ্য করে তুলেছি। এ ছাড়া গুলশানের নিকেতনে আমি নিজের একটি জিম খুলেছি। ইচ্ছে আছে, ব্যবসাটি ধীরে ধীরে অনেক বড় পরিসরে নিয়ে যাব। আর চলচ্চিত্রের কাজ এখন অনেক কমিয়ে দিয়েছি। বছরে ছয়টি চলচ্চিত্রে কাজ করব বলে ঠিক করেছি।নাটকে অভিনয় করার ইচ্ছে আছে?আপাতত নাটকে কাজ করার ইচ্ছে আমার নেই। চলচ্চিত্র নিয়ে নিজেকে ব্যস্ত রাখতে চাই। চলচ্চিত্র অনেক বড় ক্যানভাস। এখানেই আমার স্বপ্নগুলো আঁঁকতে চাই।অভিনয়ের বাইরে অপু কী করতে জানে?মসলা ছাড়া যে কোনো মজার খাবার আমি রান্না করতে পারি। সুপ এবং সামুদ্রিক যে কোনো মাছ রান্নায় আমি সিদ্ধহস্ত। দেশের বাইরে কোনো খাবার পছন্দ হলেই আমি সেটার রেসিপি সংগ্রহ করি। দেশে ফিরে সেটা রান্না করি। আমি কিন্তু অনেক সুন্দর করে ঘরও গুছিয়ে রাখতে পারি।
