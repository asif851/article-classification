
২০০৪ সালে মুক্তি পাওয়া ‘হাম তুম’ ছবির জন্য জাতীয় চলচ্চিত্র পুরস্কার পেয়েছিলেন সাইফ আলী খান। সম্প্রতি সাইফের সেই পুরস্কার পাওয়া নিয়ে তির্যক মন্তব্য করেছেন ‘বলিউড বাদশাহ’ শাহরুখ খান। শুধু তা-ই নয়, গত জানুয়ারি মাসে মুক্তি পাওয়া সালমান খানের ‘জয় হো’ ছবি নিয়েও নেতিবাচক মন্তব্য ছুড়ে দিয়ে খবরের শিরোনাম হয়েছেন কিং খান।সম্প্রতি একটি অনুষ্ঠানে ‘হাম তুম’ ছবির নির্মাতা কুনাল কোহলির সঙ্গে এক রকম বাগযুদ্ধেই জড়িয়ে পড়েছিলেন শাহরুখ। কুনাল পরিচালিত ‘হাম তুম’ ও ‘ফানা’ ছবির প্রশংসার ফাঁকে সাইফকে আক্রমণ করে বসেন শাহরুখ। তিনি বলেন, ‘কুনালের ‘‘ফানা’’ ও ‘‘হাম তুম’’ ছবি দুটি এক কথায় চমত্কার। কিন্তু ‘‘হাম তুম’’ ছবির মূল অভিনেতার জাতীয় চলচ্চিত্র পুরস্কার পাওয়ার বিষয়টি মোটেও গ্রহণযোগ্য নয়; বরং পুরস্কারটি আমারই পাওয়া উচিত ছিল।’সবশেষ দেখা প্রিয় ছবি হিসেবে সালমান খান অভিনীত ‘জয় হো’র নাম নেন কুনাল কোহলি। কুনালের মুখে সালমানের ছবির প্রশংসা ঠিক হজম করতে পারেননি শাহরুখ। তিনি বেশ কড়া কথাই শুনিয়ে দিয়েছেন কুনালকে। তিনি বলেছেন, ‘আসলে রুচিবোধ শেখানোর জন্য কোনো প্রতিষ্ঠান নেই।’ এভাবে প্রকাশ্যেই সালমানের ‘জয় হো’ ছবি নিয়ে নিজের নাক সিটকানো মনোভাব তুলে ধরেন বলিউডের অন্যতম জনপ্রিয় ও প্রভাবশালী তারকা শাহরুখ খান। সম্প্রতি এক খবরে এমনটিই জানিয়েছে ওয়ান ইন্ডিয়া।এ ছাড়া আরও নানাভাবে কুনালকে কথার মারপ্যাঁচে কুপোকাত করার চেষ্টা করেন শাহরুখ। কিছুটা অভিমানের সুরে কুনালের বিরুদ্ধে শাহরুখ অভিযোগ করে বলেন, ‘কুনাল কখনোই তাঁর ছবিতে আমাকে অভিনয়ের সুযোগ দেননি।’ জবাবে কুনাল বলেন, ‘এতে আমার কোনো দোষ নেই। শাহরুখ কখনোই আমাকে সময় দেন না। এমনকি আমার চিত্রনাট্য পড়ার পেছনে ব্যয় করার মতো সময়ও তাঁর হাতে নেই।’   

 
 

