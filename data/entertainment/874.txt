

গেল শুক্রবার সারা দেশে মুক্তি পেয়েছে দেলোয়ার জাহান ঝন্টু পরিচালিত ‘এপার ওপার’ ছবিটি। এ ছবিতে অভিনয় করেছেন ঢাকাই ছবির অভিনেত্রী আঁচল। মুক্তির পর প্রথম আলোর সঙ্গে কথা বলতে গিয়ে তাঁর মুখ থেকে ছবিটি নিয়ে হতাশার সুরই বেরিয়ে এসেছে।

এ ছবি দেখে দর্শক প্রতিক্রিয়া কেমন?আমি কিছুই জানি না। ছবিটি দেখার জন্য আমি প্রেক্ষাগৃহেও যাইনি। তবে দু-একজনের কাছ থেকে যা জানতে পেরেছি তাতে ছবির খবর ভালো না। আমার আর বাপ্পীর অভিনয় নিয়ে কোনো প্রশ্ন নেই। তবে তাঁরা দেলোয়ার জাহান ঝন্টুর মতো একজন নামকরা পরিচালকের কাছ থেকে এমন ছবি আশা করেননি। আর ছবি মুক্তির আগে প্রযোজনা প্রতিষ্ঠান কিংবা পরিচালক কেউই এ ছবির জন্য কোনো প্রচারে নামেননি।
ছবির জন্য প্রচারের কাজ না করার কারণ কী?হয়তো বাড়তি খরচ করতে চাননি। খরচ না করেই যদি টাকা আসে এমনটাই আশাই করেছিল প্রযোজনা প্রতিষ্ঠানটি। কিন্তু তাতে সফল হননি তাঁরা। আর একটা ভালো ছবি নির্মাণ করে দর্শকের মাঝে আনতে হলে ছবির জন্য ভালো বাজেটও লাগে। এ ছবির জন্য বাজেট ভালো ছিল না। আর এ কারণেই ছবির মান খারাপ হয়েছে।কম বাজেটের ছবিতে অভিনয় করলেন কেন?ছবিটিতে অভিনয় করার আগে বিষয়টি বুঝতে পারিনি। প্রথমদিন লোকেশনে গিয়েই শুটিংয়ের ব্যবস্থাপনা দেখে বুঝতে পেরেছি যে, ছবির বাজেট কম। তখন থেকে বুঝেছি ছবির মান ভালো হবে না। ইচ্ছা করলে কাজটি বন্ধ করতে পারতাম। কিন্তু দেখলাম, একজন নামকরা পরিচালকের সঙ্গে কাজ করলে নিজের পরিচিতি আরও বাড়বে, কাজের ক্ষেত্র প্রসারিত হবে। কিন্তু বিষয়টি উল্টো হয়ে গেছে। ছবিটির মান খারাপ হওয়াতে মনে হচ্ছে ছবির অভিনয় শিল্পীদের ওপর এর প্রভাব পড়েছে।এর কারণে আপনার ওপর কী কোনো প্রভাব পড়েছে?পরিচিত অপরিচিত অনেকেই বলছেন, এ ধরনের ছবিতে অভিনয় করলেন কেন, ছবির কি অভাব— এ ধরনের নানা কথা বলছেন। কিন্তু আমি তো এই ছবিতে কাজ করার আগে ভেবেছি, আমার অভিনীত ছবির পরিচালকের তালিকায় একজন নামকরা পরিচালকের নাম থাকবে, এ কারণেই আগ্রহ বেশি ছিল।চলচ্চিত্রে অভিনয়ে নাকি আগ্রহ কমেছে?চলচ্চিত্রের কিছু মানুষের কারণেই আমার আগ্রহ কমেছে। এর আগেও বেশ কয়েকটি ছবিতে অভিনয়ের বিষয়টি চূড়ান্ত হওয়ার পরও শেষ মুহূর্তে গিয়ে আমাকে বাদ দিয়ে অন্য নায়িকা নেওয়া হয়েছে। পরে প্রযোজনা প্রতিষ্ঠানের সঙ্গে কথা বললে তাঁরা অযথা যুক্ত খাড়া করে আমাকে বোঝানোর চেষ্টা করেছেন। আমি মনে করি, একজন অভিনয়শিল্পী হিসেবে এ ধরনের ঘটনার মাধ্যমে আমাকে খাটো করা হয়েছে।
