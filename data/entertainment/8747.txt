
প্রতিবারের মতো এবারের ঈদেও বেশ কিছু চমক নিয়ে দর্শকদের সামনে হাজির হচ্ছে ‘ইত্যাদি’। এবারের ঈদে ‘ইত্যাদি’তে অনেক চমকের মধ্যে একটি হচ্ছে চার মিনিটে শতাধিক পর্বের কিছু সিরিয়ালের মূল অংশ। চার মিনিটে শতাধিক পর্বের এই ভিন্নধর্মী আয়োজনে বিভিন্ন চরিত্রে অভিনয় করেছেন ছোটপর্দা ও বড়পর্দার আটজন জনপ্রিয় অভিনয়শিল্পী। তাঁরা হলেন আজিজুল হাকিম, রোজি সিদ্দিকী, মুনমুন, রুনা খান, আরফান, স্বাগতা, ইমন ও নিপুণ। সঙ্গে ছিলেন একদল নৃত্যশিল্পী।জনপ্রিয় ম্যাগাজিন অনুষ্ঠান ‘ইত্যাদি’র নির্মাণপ্রতিষ্ঠান ফাগুন অডিও ভিশন সূত্র এমনটাই জানিয়েছে।ফাগুন অডিও ভিশন সূত্রে জানা গেছে, ‘ইত্যাদি’তে এর আগে অনেক বড় বড় গল্প, ছায়াছবি ছোট্ট পরিসরে চমত্কারভাবে দেখানো হয়েছে। যেমন চার মিনিটে পুরো নাটক, চার মিনিটে নবাব সিরাজউদ্দৌলা, চার মিনিটে বিদেশিদের দিয়ে সম্পূর্ণ ছবি, চার মিনিটে লোকযাত্রা, চার মিনিটের দেবদাস, চার মিনিটের পারিবারিক নাটিকা, ঢাকার বিভিন্ন সমস্যা নিয়ে চার মিনিটের সংলাপ ইত্যাদি বিষয় দেখানো হয়েছে। এরই ধারাবাহিকতায় এবার দেখানো হবে চার মিনিটে শতাধিক পর্বের এই আয়োজনটি। আয়োজকেরা আশা করছেন, ভিন্নধর্মী এই আয়োজনটি দর্শকদের ভালো লাগবে।
 
ফাগুন অডিও ভিশন সূত্র এও জানিয়েছে, প্রতি ঈদেই দর্শকেরা অধীর আগ্রহে অপেক্ষা করে থাকেন ‘ইত্যাদি’ অনুষ্ঠানটি উপভোগ করার জন্য। আর দর্শকদের আগ্রহের কথা বিবেচনা করে ‘ইত্যাদি’ পরিবারও সেভাবেই অনুষ্ঠান নির্মাণের চেষ্টা করে থাকে। শুধু নির্মল বিনোদনই নয়, ‘বিনোদনের মাধ্যমে শিক্ষা’ এটিও দেওয়ার চেষ্টা করে ইত্যাদি।
 
৪ জুলাই প্রায় পাঁচ হাজার দর্শকের উপস্থিতিতে ঈদের বিশেষ ‘ইত্যাদি’র এ পর্বটির ধারণকাজ সম্পন্ন হয়। প্রতিবারের মতো এবারও ‘ইত্যাদি’ বিটিভির ঈদ অনুষ্ঠানমালায় প্রচারিত হবে।
 
কেয়া কসমেটিকস লিমিটেডের পৃষ্ঠপোষকতায় ‘ইত্যাদি’ রচনা, পরিচালনা ও উপস্থাপনা করেছেন হানিফ সংকেত।
