
জীবন রক্ষাকারী যন্ত্র (লাইফ সাপোর্ট) বাঁচিয়ে রেখেছে উপমহাদেশের প্রখ্যাত কণ্ঠশিল্পী মান্না দেকে। ভারতের বেঙ্গালুরুর বেসরকারি হাসপাতাল নারায়ণ হূদয়ালয় থেকে গতকাল সোমবার দুপুরে জানানো হয়, মান্না দের শারীরিক অবস্থার কিছুটা উন্নতি হয়েছে। এদিকে গত রোববার সন্ধ্যায় হাসপাতাল থেকে গণমাধ্যমকে জানানো হয়েছে, মান্না দের শরীরের খুব প্রয়োজনীয় কিছু অঙ্গ স্বাভাবিকভাবে কাজ করছে না। তাই তাঁকে লাইফ সাপোর্ট দেওয়া হচ্ছে। তাঁকে হাসপাতালের নিবিড় পরিচর্যা কেন্দ্রে চিকিৎসা দেওয়া হচ্ছে। মান্না দের পরিবারের সদস্যদের অনুরোধে তাঁর শরীরের অবস্থা সম্পর্কে আর কিছু জানাতে অপারগতা প্রকাশ করেন চিকিৎসকেরা। দীর্ঘদিন ধরে বার্ধক্যজনিত রোগে ভুগছেন ৯৪ বছর বয়সী মান্না দে। মাস খানেক আগে তাঁর স্বাস্থ্যের অবনতি ঘটে। নারায়ণ হূদয়ালয়ে এর আগেও তিন সপ্তাহ ভর্তি ছিলেন। পরে কিছুটা সুস্থ হয়ে উঠলে তাঁকে বাড়িতে নিয়ে যাওয়া হয়। বাড়িতেই তাঁর চিকিৎসার ব্যবস্থা করা হয়। ২৪ ঘণ্টা তাঁর শারীরিক অবস্থা পর্যবেক্ষণের জন্য দুজন সেবিকা ও একজন চিকিৎসক নিয়োগ দেওয়া হয়। গত শনিবার রাতে শ্বাসকষ্ট অনুভব করছেন বলে জানান মান্না দে। এরপর দ্রুত তাঁকে হাসপাতালে নিয়ে যাওয়া হয়।
