
আবারও অসুস্থ হয়ে পড়েছেন চিত্রনায়িকা দিতি। কেমোথেরাপি-পরবর্তী শারীরিক সমস্যা বেড়ে গেছে। গতকাল বুধবার দুপুরে মুঠোফোনে দিতির মেয়ে লামিয়া বলেন, ‘কেমোথেরাপি নেওয়ার পর নানা ধরনের শারীরিক সমস্যা হয়। আমাদের এ ব্যাপারে চিকিৎসকেরা কিছুটা ধারণা দিয়েছেন। তবে মায়ের সমস্যা একটু বেশি মনে হচ্ছে। শিগগিরই তাঁকে আবার হাসপাতালে ভর্তি করার কথা ভাবছি। শারীরিক অবস্থা কিছুটা অনুকূল হলে আমরা মাকে আবার চেন্নাই নিয়ে যাব।’লামিয়া আরও বলেন, ‘মাকে নিয়ে সবার বিভিন্ন প্রশ্ন শুনে শুনে আমরা বিব্রত হচ্ছি। আমরা মাকে সুস্থ করে তোলার জন্য প্রয়োজনীয় সব চেষ্টা করছি। অসুস্থতা নয়, মায়ের ভালো খবরগুলো সবাইকে জানাতে চাই। এ কারণেই গণমাধ্যম থেকে আমরা একটু দূরে থাকতে চাইছি। সবাই আমার মায়ের জন্য দোয়া করবেন।’ লামিয়ার সঙ্গে যখন কথা হয়, দিতি তখন তাঁর বাসায় ছিলেন। গত ২০ সেপ্টেম্বর তিনি দেশে ফিরেছেন।গত ২৯ জুলাই চেন্নাইয়ে মাদ্রাজ ইনস্টিটিউট অব অর্থোপেডিকস অ্যান্ড ট্রমাটোলজিতে (এমআইওটি) দিতির মস্তিষ্কে অস্ত্রোপচার করা হয়। এর আগে ঢাকায় অসুস্থ হয়ে পড়েন দিতি। তখন তাঁর মস্তিষ্কে টিউমার ধরা পড়ে। এরপর ২৫ জুলাই তাঁকে চেন্নাই নিয়ে যাওয়া হয়।
