
গেল বছরের ধারাবাহিকতায় এবারও বইমেলায় চার দিনের আন্তর্জাতিক সাহিত্য সম্মেলনের প্রস্তুতি নিচ্ছে বাংলা একাডেমি। আজ বৃহস্পতিবার সংবাদ সম্মেলনের মাধ্যমে এ বিষয়ে বিস্তারিত জানাবে আয়োজক প্রতিষ্ঠান।১ ফেব্রুয়ারি গ্রন্থমেলার উদ্বোধন করার কথা প্রধানমন্ত্রী শেখ হাসিনার। বইমেলার পাশাপাশি তিনি সাহিত্য সম্মেলনও উদ্বোধন করবেন।জানা গেছে, এবার অস্ট্রিয়া, জার্মানি, পুয়ের্তোরিকো, মালয়েশিয়া, রাশিয়া, চীন ও ভারতের পাশাপাশি বাংলাদেশের প্রখ্যাত সাহিত্যিকরাও অংশ নেবেন।সম্মেলনের দ্বিতীয় দিনে ২ ফেব্রুয়ারির প্রথম অধিবেশনে সামগ্রিক সাহিত্যকর্মের জন্য বাংলাদেশের ছয়জন গুণীকে ‘আন্তর্জাতিক সাহিত্য সম্মেলন লেখক সম্মাননা’ দেওয়া হবে। তাঁরা হলেন জাতীয় অধ্যাপক মুস্তাফা নূরউল ইসলাম, ইমেরিটাস অধ্যাপক আনিসুজ্জামান, রবীন্দ্র-গবেষক আহমদ রফিক, ইমেরিটাস অধ্যাপক রফিকুল ইসলাম, ইমেরিটাস অধ্যাপক সিরাজুল ইসলাম চৌধুরী ও অধ্যাপক বোরহানউদ্দিন খান জাহাঙ্গীর।
