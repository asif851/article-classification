
আবৃত্তি শিল্পী মাহমুদা সিদ্দিকা সুমি আবৃত্তিশিল্পের সঙ্গে যুক্ত আছেন দুই দশকেরও অধিক সময় ধরে। এ শিল্পের বিকাশ, প্রচার এবং প্রসারের আন্দোলনে ভূমিকা রাখছেন এই নিবেদিত কর্মী। আবৃত্তিশিল্প চর্চার ধারাবাহিকতায় আজ ২ সেপ্টেম্বর শুক্রবার সন্ধ্যা সাড়ে ৬টায় রাজধানীর পাবলিক লাইব্রেরির শওকত ওসমান মিলনায়তনে আবৃত্তিশিল্পী মাহমুদা সিদ্দিকা সুমির ‘মেঘ বৃষ্টি রোদে’ শীর্ষক একক আবৃত্তি সন্ধ্যার আয়োজন করেছে মুক্তধারা আবৃত্তি চর্চাকেন্দ্র।আবৃত্তিকার জানান আজকের অনুষ্ঠানে তিনি কবি রবীন্দ্রনাথ ঠাকুর, কাজী নজরুল ইসলাম, শামসুর রাহমান, সৈয়দ শামসুল হক, জীবনানন্দ দাশসহ জ্যেষ্ঠ ও তরুণ কবিদের ২৪টি কবিতার আবৃত্তি পরিবেশন করবেন। তিনি বলেন, ‘আমি বিশ্বাস করি আবৃত্তি একদিকে মানুষকে যেমন ভালবাসতে শেখায় তেমনি অন্যায়ের বিরুদ্ধে সুদৃঢ়ভাবে দাঁড়াতে শেখায়। তাই আবৃত্তির শক্তিতেই মেঘ-বৃষ্টি-রোদে মানুষের পাশে দাঁড়াতে এবং কাব্যের মাঝেই বেঁচে থাকতে চাই আমি।’
