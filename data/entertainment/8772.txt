
‘সার্থক জনম আমার জন্মেছি এই দেশে’ প্রতিপাদ্যে সম্মিলিত সাংস্কৃতিক জোটের তিন দিনের স্বাধীনতা উৎসবের দ্বিতীয় দিন ছিল গতকাল। এই দিন কেন্দ্রীয় শহীদ মিনারে আয়োজিত অনুষ্ঠানের শুরুতেই কুমিল্লার নাট্যকর্মী ও আবৃত্তিশিল্পী সোহাগী জাহান তনুর নির্মম হত্যাকাণ্ডের বিচার চেয়ে বক্তব্য দেন গ্রুপ থিয়েটার ফেডারেশনের সেক্রেটারি জেনারেল আকতারুজ্জামান। দলীয় সংগীত পরিবেশন করে সত্যেন সেন শিল্পীগোষ্ঠী ও বহ্নিশিখা। দলীয় নৃত্য পরিবেশন করে স্পন্দন ও দিব্য সাংস্কৃতিক সংগঠন। পথনাটক পরিবেশন করে মৈত্রী থিয়েটার। ছিল একক গান ও কবিতার পরিবেশনা।
