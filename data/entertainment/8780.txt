



ফিল্মফেয়ার অ্যাওয়ার্ডসে মনোনয়ন পেয়েছেন জয়া। 
আরও মনোনয়ন পেয়েছেন চিরকুটের সুমী ও পাভেল।
১৭ ফেব্রুয়ারি বিকেলে এই পুরস্কার প্রদান করা হবে।


আবারও জিও ফিল্মফেয়ার অ্যাওয়ার্ডসে (পূর্ব) মনোনয়ন পেয়েছেন জয়া আহসান। ‘বিসর্জন’ ছবির জন্য তিনি সমালোচক এবং জনপ্রিয়—দুই ক্যাটাগরিতেই ‘সেরা অভিনেত্রী’র মনোনয়ন পেয়েছেন। বাংলাদেশ থেকে এবার আরও মনোনয়ন পেয়েছেন চিরকুটের সুমী ও পাভেল আরীন। মোস্তফা সরয়ার ফারুকী পরিচালিত ‘ডুব’ ছবির ‘আহারে জীবন’ গানের জন্য সেরা সংগীতশিল্পীর (মহিলা) মনোনয়ন পেয়েছেন সুমী আর একই ছবির আবহসংগীতের জন্য মনোনয়ন পেয়েছেন পাভেল আরীন। ১৭ ফেব্রুয়ারি বিকেলে কলকাতার সায়েন্স সিটি মিলনায়তনে ‘জিও ফিল্মফেয়ার অ্যাওয়ার্ডস (পূর্ব) ২০১৮’ প্রদান করা হবে।
জয়া আহসান আজ বুধবার সকালে প্রথম আলোকে বলেন, ‘শিল্পী সত্তার ক্ষুধা মেটানোর জন্য আমি কাজ করি। এর যে প্রাপ্তি, তার জন্য খুব বেশি উচ্ছ্বসিত হইনি, না পেলেও এর জন্য বিমর্ষিত হয়ে পড়িনি। আমি মনে করি, একজন শিল্পীর সব সময় এই স্ট্যান্ড থাকা উচিত। এতে নিজেকে সামাল দেওয়া যায়। আরেকটা বিষয় হচ্ছে, দেশের বাইরে কাজ করে এ রকম একটা শক্ত প্রতিযোগিতায় কোনোভাবে আমার নামটা থাকছে, এটা অনেক বড় সম্মান। এ জন্য আমি কৃতজ্ঞতা জানাতে চাই, অবশ্যই আমার দেশের জনগণ, যাঁরা আমাকে তৈরি করেছেন, সব দর্শককেও। একই সঙ্গে আমার ভারতবর্ষের দর্শক ও অনুসারীকে, যাঁরা আমাকে কাজ করে নিজেকে প্রমাণের সুযোগ দিয়েছেন। তাঁদের সবার কাছে কৃতজ্ঞ।’
সমালোচক বিভাগে জয়া আহসানের সঙ্গে মনোনয়ন পেয়েছেন অর্পিতা চ্যাটার্জি (চিত্রকর), ইশা সাহা (প্রজাপতি বিস্কুট), সোহিনী সরকার (দুর্গা সহায়)। আর জনপ্রিয় বিভাগে মনোনয়ন পেয়েছেন ইশা সাহা (প্রজাপতি বিস্কুট), রুক্মিণী মৈত্র (ককপিট), স্বস্তিকা মুখার্জি (অসমাপ্ত), সোহিনী সরকার (বিবাহ ডায়েরিজ)।  জয়া আহসান এর আগে ‘আবর্ত’ ও ‘ঈগলের চোখ’ ছবির জন্য জিও ফিল্মফেয়ার অ্যাওয়ার্ডসে (পূর্ব) দুবার মনোনয়ন পেয়েছিলেন। এবার তাঁর অভিনীত ‘বিসর্জন’ ছবিটি জিও ফিল্মফেয়ার অ্যাওয়ার্ডসে (পূর্ব) ১৪টি মনোনয়ন পেয়েছে। এর মধ্যে রয়েছে সেরা ছবি (জনপ্রিয়), সেরা পরিচালক (কৌশিক গাঙ্গুলি), সেরা ছবি (সমালোচক), সেরা অভিনেত্রী (সমালোচক), সেরা অভিনেত্রী (জনপ্রিয়), সেরা সহ-অভিনেতা (কৌশিক গাঙ্গুলি), সেরা মিউজিক অ্যালবাম, সেরা কাহিনি (কৌশিক গাঙ্গুলি), সেরা চিত্রনাট্য (কৌশিক গাঙ্গুলি), সেরা সংলাপ (কৌশিক গাঙ্গুলি), সেরা শব্দগ্রাহক (অনির্বাণ সেনগুপ্ত), সেরা চিত্রগ্রাহক (শৌভিক বসু), সেরা আবহসংগীত (ইন্দ্রদীপ দাশগুপ্ত), সেরা প্রোডাকশন ডিজাইন (গৌতম বসু)।
জয়া আহসান আরও বলেন, ‘আমার ভালো লাগার জায়গা হলো, বাংলাদেশ ও ভারতবর্ষের একটু একটু মাটি খুঁড়তে খুঁড়তে, সাগরপাড় থেকে শামুক-ঝিনুক, মণি-মুক্তা সংগ্রহ করতে করতে আমার শাড়ির কোঁচড়টা অনেকখানি ভরে গেছে। আর এ জন্য আমাকে ধৈর্য রাখতে হয়েছে। একই সঙ্গে কাজটাকেও ভালোবাসতে হয়েছে। মনোনয়ন পেয়েছি, তা অনেক সম্মানের। এটাই অনেক গুরুত্বপূর্ণ। পুরস্কার না পেলেও কষ্ট পাব না। পেলে খুশি হব। আমি এরই মধ্যে প্রমাণ পেয়ে গেছি, যে ছবির জন্য মনোনয়ন পেয়েছি, সেটি সর্বজনস্বীকৃত। ভারতের সর্বোচ্চ সম্মান, জাতীয় চলচ্চিত্র পুরস্কার পেয়েছে ছবিটি।’
এবার ফিল্মফেয়ারে জয়া আহসানের পাশাপাশি চিরকুটের সুমী ও পাভেল আরীন মনোনয়ন পেয়েছেন। জয়া বলেন, ‘চিরকুটের গান এপার-ওপার দুই বাংলায় দর্শক পছন্দ করেন, এটা আমি জানি। তারপরও এমন স্বীকৃতি যখন আসে, তখন আনন্দ তো লাগছেই, পাশাপাশি এটা চিরকুটের সবার জন্য ভীষণ আনন্দের। আমি দুই বাংলার মধ্যে আমাদের সংগীতকে ভালো জায়গায় রাখতে চাই। আমি গর্ববোধ করি আমাদের সংগীত নিয়ে, একই সঙ্গে সাহিত্য নিয়েও। আমার পছন্দের মানুষদের নাম এত বড় আসরে জড়িয়ে আছে, আর জন্য আনন্দ হচ্ছে।’
খুলনা প্রকৌশল বিশ্ববিদ্যালয়ে গতকাল মঙ্গলবার রাতে কনসার্টে গান গেয়েছে চিরকুট। কনসার্ট শেষে আজ সকালে ঢাকায় ফিরছেন চিরকুটের সদস্যরা। জনপ্রিয় এই ব্যান্ডের অন্যতম সদস্য সুমী প্রথম আলোকে বলেন, ‘আমরা সকালেই খবরটি পেয়েছি। বন্ধুরা ফোন করে অভিনন্দন জানাচ্ছেন। ভক্তরা ফেসবুকে শুভেচ্ছা জানাচ্ছেন। আমরা এখন ঢাকায় ফিরছি। সবার ভালোবাসায় সিক্ত হচ্ছি। খুব ভালো লাগছে। যদিও এখানে সেরা সংগীতশিল্পী হিসেবে আমাকে আর সেরা আবহসংগীতের জন্য পাভেলকে মনোনয়ন দেওয়া হয়েছে, কিন্তু আমি বলব, এই দুটি মনোনয়নই পেয়েছে চিরকুট। “ডুব” ছবির জন্য কাজ করেছে চিরকুট।’
সেরা সংগীতশিল্পী (মহিলা) হিসেবে আরও মনোনয়ন পেয়েছেন শ্রেয়া ঘোষাল (‘তুই ছুঁলি যখন’/সমান্তরাল), ইমন চক্রবর্তী (‘ভালো কইরা বাজাও গো’/দুর্গা সহায়), লগ্নজিতা চক্রবর্তী (‘এভাবে গল্প হোক’/বিবাহ ডায়েরিজ), চন্দ্রানী ব্যানার্জী (‘তোমাকে বুঝি না প্রিয়’/প্রজাপতি বিস্কুট), নিখিতা গান্ধী (‘তোমরা এখনো কি’/মেঘনাদবধ রহস্য)।
সুমী আরও বলেন, ‘চিরকুট ভারতের ফিল্মফেয়ার পুরস্কারের মতো বড় আসরে মনোনয়ন পেয়েছে, এটা আমাদের জন্য বিশাল ব্যাপার। এটাই পুরস্কার! আগামী শনিবার বিকেলে সায়েন্স সিটি মিলনায়তনে থাকবে চিরকুট।’
পাভেল আরীন বলেন, ‘দেশের দর্শকেরা চিরকুটের কাজ পছন্দ করছে, এটা আমরা জানি। দেশের বাইরে যখন গানের কাজে বের হই, তখনো আমাদের কাজ নিয়ে সেখানে গানপাগল মানুষের ভালোবাসার কথা জানতে পারি। ভারতের ফিল্মফেয়ারের মতো বড় আসরে “ডুব” ছবির আবহ সংগীতের জন্য মনোনয়ন পেয়েছি, এটা চিরকুটের সবার জন্য আনন্দের ও অনুপ্রেরণার। আমরা বাংলাদেশের গান বিশ্বে ছড়িয়ে দিতে চাই।’
‘ডুব’ ছবির জন্য সমালোচকদের বিচারে সেরা অভিনেতার মনোনয়ন পেয়েছেন ইরফান খান এবং সেরা চিত্রগ্রাহক শেখ রাজিবুল ইসলাম।
