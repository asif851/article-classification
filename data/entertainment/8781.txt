
এমনিতেই কানাঘুষার শেষ নেই—বলিউড তারকা সোনম কাপুরের সঙ্গে নাকি দিল্লির ফ্যাশন উদ্যোক্তা আনন্দ আহুজার প্রেম। দুজনকে ঘিরে এই গুজবের শেষ হচ্ছে না। আর এরই মধ্যে সোনমের একটি ইনস্টাগ্রাম ছবির ক্যাপশন এবং তাতে আনন্দের মন্তব্য গুজবটাকে যেন সত্যি করে দিল। অথচ দুজনের কেউই সরাসরি নিশ্চিত করছেন না তাঁদের সম্পর্কের কথা।
নিজের একটি ছবি ইনস্টাগ্রামে পোস্ট করে সোনম লিখেছেন, ‘আমি যখন ছোট ছিলাম, তখন মাকে জিজ্ঞেস করেছিলাম, আমি বড় হয়ে কেমন হব? সুন্দর হব দেখতে? মা বলেছিলেন, “যা-ই হও হবে, ভবিষ্যৎ আমরা দেখতে পাই না। যা-ই হও, হবে।” যখন আমি বড় হয়ে প্রেমে পড়েছি, তখন আমার সঙ্গীকে জিজ্ঞেস করেছি, সামনে কী হবে? আমরা কি দিনের পর দিন রংধনু দেখতে পাব? আমার সঙ্গী বলেছে, “যা-ই হয়, হবে। ভবিষ্যৎ আমরা দেখতে পাই না। যা-ই হয়, হবে”।’
সেই পোস্টে আনন্দ আহুজাও মন্তব্য করেছেন। লিখেছেন, ‘ভালোবাসা ভালোবাসা ভালোবাসা!’ এর আগেও আনন্দ তাঁদের সম্পর্কের ব্যাপারে সংকেত দিয়েছেন। আনন্দ তাঁর ইনস্টাগ্রামে নিয়মিত সোনমের সঙ্গে তোলা ছবি পোস্ট করেন। হিন্দুস্তান টাইমস
 
