
ভারতের প্রযোজনা প্রতিষ্ঠান ‘টিপস’-এর সঙ্গে যুক্ত হলেন সংগীতশিল্পী পড়শী। সম্প্রতি পড়শী আর টিপসের মধ্যে একটি চুক্তি সই হয়েছে। চুক্তি অনুযায়ী টিপস থেকে প্রকাশ পাবে পড়শীর নতুন গান। এরই মধ্যে টিপস প্রযোজিত একটি গান গেয়েছেন পড়শী। ‘মার যায়ে’ শিরোনামে গানটি টিপস প্রযোজিত হিন্দি ছবি লাভসুধায় যুক্ত হওয়ার কথা ছিল। পরে ছবিতে গানটি ব্যবহার করা হয়নি। তবে টিপস কর্তৃপক্ষ জানিয়েছে, ছবির প্রচারণার জন্য গানটি বিভিন্ন মাধ্যমে ব্যবহার করা হবে। লাভসুধা মুক্তি পাবে ৫ ফেব্রুয়ারি।পড়শী জানান, হিন্দি ও বাংলা ভাষায় গাওয়া হয়েছে গানটি। এরই মধ্যে ঢাকায় গানটির মিউজিক ভিডিও তৈরি করা হয়েছে। পড়শী ‘মার যায়ে’ গানটির পিয়ানো সংস্করণে কণ্ঠ দিয়েছেন। তাঁর গানটি ইউটিউবে টিপসের চ্যানেলে আপলোড করা হয়েছে গত বুধবার।পড়শীর ভাই স্বাক্ষর জানান, কিছুদিন আগে কলকাতার শিল্পী শান ও পড়শীর একটি গান প্রকাশ পায়। তারপরই টিপস কর্তৃপক্ষ পড়শীকে দিয়ে গান গাওয়ানোর ব্যাপারে আগ্রহী হয়েছে। এরপর কয়েক দফায় আলোচনার পর সবকিছু চূড়ান্ত হয়।নিজের গান টিপস-এ প্রকাশ প্রসঙ্গে পড়শী বলেন, ‘তারা আমাকে মুম্বাইয়ে গিয়ে গানটির রেকর্ডিং করার জন্য বলেছিল। কিন্তু কনসার্ট আর মেন্টাল ছবির শুটিংয়ের জন্য যেতে পারিনি। পরে বাংলাদেশ থেকেই রেকর্ড করে পাঠিয়ে দিয়েছিলাম। তারা পছন্দ করেছে, এটাই আমার জন্য অনেক বড় পাওয়া।’
