
কথা ছিল গত বৃহস্পতিবার থাইল্যান্ড যাবেন ঢাকাই ছবির জনপ্রিয় জুটি শাকিব খান ও অপু বিশ্বাস। কিন্তু ছবির কলাকুশলীদের ভিসা জটিলতার কারণে ঠিক সেদিন তাঁরা যেতে পারেননি। অবশেষে আজ রোববার সকালের ফ্লাইটে শাকিব-অপুসহ কয়েক সদস্যের একটি দল ঢাকা ছেড়েছে। থাইল্যান্ডে শাকিব ও অপু তিনটি ছবির গানের শুটিংয়ে অংশ নেবেন। ছবি তিনটি হচ্ছে ‘শোধ’, ‘হিটম্যান’ আর ‘মনের ঠিকানা’।যাওয়ার আগে অপু বলেন, ‘থাইল্যান্ডের ব্যাংকক, পাতায়া সমুদ্রসৈকত আর ফুকেটে তিনটি ছবির আটটি গানের দৃশ্য ধারণ হবে। একেকটি শহরের ভিন্ন ভিন্ন লোকেশনে একেকটি ছবির গানের দৃশ্য ধারণ করা হবে। ছবির বাকি গানগুলোর কাজ হয়েছে দেশেই।’
জানা গেছে, তিনটি ছবির গানের শুটিং শেষে শাকিব-অপুসহ পুরো ইউনিট সেপ্টেম্বরের তৃতীয় সপ্তাহে ঢাকায় ফিরবেন।
এদিকে দেশে ফিরেই শাকিব ও অপু জুটি ‘সালাম মালয়েশিয়া’ নামের নতুন একটি ছবির শুটিং শুরু করবেন। ছবিটির পরিচালক মনতাজুর রহমান আকবর।
