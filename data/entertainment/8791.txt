
বেশ ঢাকঢোল পিটিয়ে গুলশানের একটি রেস্তোরাঁয় সংবাদ সম্মেলন করে কুমার শানুর ঢাকা কনসার্টের ব্যাপারটির কথা জানায় আয়োজক কর্তৃপক্ষ। কিন্তু শেষ মুহূর্তে এসে জানা গেল, কনসার্টটি হচ্ছে না। খোঁজ নিয়ে জানা গেছে, ঢাকার অনুষ্ঠানে গান করার অনুমতি না থাকায় কুমার শানুর কালকের অনুষ্ঠানটি করা সম্ভব হচ্ছে না।আজ শুক্রবার দুপুরে কলকাতা থেকে প্রথম আলোকে কুমার শানু বলেন, ‘আমাদের যে দলটি নিয়ে ঢাকায় যাওয়ার কথা ছিল, কারওরই অনুমতি মেলেনি। তাই এই যাত্রায় অনুষ্ঠানটিতে যাওয়া হচ্ছে না। আশা করছি, সবকিছু ঠিকঠাক হলে পরে সুবিধাজনক সময়ে অনুষ্ঠানটি হবে।’কথা ছিল, বসুন্ধরা আন্তর্জাতিক কনভেনশন সেন্টারে বে-এন্টারটেইনমেন্ট আয়োজিত কনসার্টে অংশ নিতে ৩০ জানুয়ারি ঢাকায় আসবেন কুমার শানু। গতকাল বৃহস্পতিবার আয়োজক কর্তৃপক্ষ জানিয়েছে, কাগজপত্র সংক্রান্ত কিছু ঝামেলার জন্য শিল্পী আসবেন ফেব্রুয়ারিতে। ঠিক কত তারিখে কনসার্টটি অনুষ্ঠিত হবে সে বিষয়ে নিশ্চিত করে কিছু না জানাতে পারলেও, বলা হয়েছে ফেব্রুয়ারির শেষ সপ্তাহেই কুমার শানুর ভক্ত-অনুরাগীরা প্রিয় শিল্পীর গান শোনার সুযোগ পাবেন।
আয়োজক কর্তৃপক্ষ এও জানিয়েছে, কনসার্ট বিষয়ক অন্য সব তথ্য অপরিবর্তিত থাকবে। যেমন এটি পূর্বের ঘোষণা অনুযায়ী বসুন্ধরা আন্তর্জাতিক কনভেনশন সেন্টারের নবরাত্রি হলেই নির্ধারিত টিকিটের বিনিময়ে অনুষ্ঠিত হবে।
