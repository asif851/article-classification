

* নাটকের শুটিং নিয়ে ব্যস্ত মেহ্জাবীন। * তিনটি নাটকে আমার সহশিল্পী অপূর্ব। * পরিচালকনির্ভর অভিনেত্রী আমি।

ভালোবাসা দিবস ঘিরে নাটকের শুটিং নিয়ে এখন ব্যস্ত অভিনেত্রী মেহ্জাবীন। গতকাল বৃহস্পতিবার তিনি ছিলেন পুরান ঢাকায়। শুটিংয়ের ফাঁকে কথা বলার জন্য তিনি সময় বের করলেন। মুখোমুখি হলেন প্রথম আলোর।
ভালোবাসা দিবসের জন্য কি অনেক কাজ করলেন? অনেক কাজই করছি। এখন পুরান ঢাকায় শুটিং করছি। এটা আশফাক নিপুণের একটি নাটক। এর নাম এখনো ঠিক হয়নি। আরও আছে শিহাব শাহিনের ‘যদি তুমি বলো’, প্রবীর রায় চৌধুরীর ‘বেস্ট ফ্রেন্ড’, মাবরুর রশিদের ‘বেকার ভালোবাসা’, মাহমুদুর রহমানের ‘ইচ্ছে খাম’, হিমেল আশরাফের ‘সায়েন্স ভার্সেস আর্টস প্রেম যুদ্ধ’। এর মধ্যে তিনটি নাটকে আমার সহশিল্পী অপূর্ব।
‘বড় ছেলে’ প্রচারের পর কি অপূর্বর সঙ্গে পাকাপোক্তভাবে জুটি বেঁধে ফেললেন? সে রকম কিছু না। সত্যি কথা হলো, গেল ঈদে বড় ছেলে প্রচারের পর তাঁর সঙ্গে আমার তেমন একটা কাজই হয়নি।
কোন অভিনেতার সঙ্গে কাজ করতে স্বাচ্ছন্দ্য বোধ করেন? পরিচালকনির্ভর অভিনেত্রী আমি। চিত্রনাট্য পছন্দ হলে পরিচালকের মতামতকে প্রাধান্য দিয়ে কাজ করি। সহশিল্পী হিসেবে পরিচালক যাঁকে বেছে নেন, তাঁর সঙ্গেই কাজ করতে স্বাচ্ছন্দ্য বোধ করি।
অভিনয়ের বাইরে কীভাবে সময় কাটে? অভিনয়ের বাইরে তো সময়ই পাই না। অল্প সময় পেলে চিত্রনাট্য পড়ি, কেনাকাটা করতে যাই। আর বেশি পেলে বন্ধুদের সঙ্গে একটু ঘুরতে বের হই। রেস্তোরাঁয় খেতে যাই। এই তো।
বেশ অনেক দিন থেকেই গুঞ্জন আছে ‘আ’ আদ্যাক্ষর-এর একজন নির্মাতার সঙ্গে আপনার প্রেম। সত্যি? আমার বন্ধুর সংখ্যা খুব কম। মাত্র পাঁচ-ছয়জন। এর মধ্যে এক-দুজন ছেলে ছাড়া সবাই মেয়ে। শুটিংয়ের বাইরে ওদের সঙ্গেই আমার ঘোরাঘুরি, আড্ডা দেওয়া। আপাতত কারও সঙ্গে প্রেমের সম্পর্ক নেই।
এ সময়ের অভিনেত্রীদের মধ্যে আপনার চেয়ে কে ভালো অভিনয় করে? আমার কাছে মনে হয় অপর্ণা ঘোষ ও নুসরাত ইমরোজ তিশা। তবে অপর্ণা ঘোষের অভিনয় বেশি ভালো মনে হয়। তাঁর কাজ দেখার জন্য অপেক্ষা করি।
অপর্ণা ঘোষের শেষ কোন কাজ দেখেছেন? ইমরাউল রাফাতের পরিচালনায় একটি নাটক দেখেছি। ওই নাটকে আমিও ছিলাম। যদিও আমাদের দুজনের একসঙ্গে দৃশ্য ছিল না। আমি ওই নাটকটি দেখেছি। কিন্তু এই মুহূর্তে নামটি মনে পড়ছে না। দাঁড়ান, কিছুক্ষণ পরে আপনাকে নামটি এসএমএস করে দিচ্ছি।
সাক্ষাৎকার: শফিক আল মামুন
 
