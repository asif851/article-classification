
জ্বর, বমি ও প্রচণ্ড পেটব্যথা নিয়ে গতকাল রোববার ভোরে মুম্বাইয়ের কান্দিবালির রক্ষা হাসপাতালে ভর্তি হন প্রখ্যাত অভিনেতা মিঠুন চক্রবর্তী। পরে তাঁকে আরেকটি হাসপাতালে স্থানান্তর করা হয়েছে।মিঠুন চক্রবর্তীর সর্বশেষ শারীরিক অবস্থা সম্পর্কে বিস্তারিত জানা না গেলেও ঘনিষ্ঠ একটি সূত্রের বরাতে মিড-ডে ডটকম জানিয়েছে, জ্বর ও বমি হওয়ায় গতকাল রোববার ভোর সাড়ে চারটার দিকে দ্রুত তাঁকে হাসপাতালে নিয়ে যাওয়া হয়। জ্বর ও বমির পাশাপাশি প্রচণ্ড পেট ব্যথায় কাতরাচ্ছিলেন তিনি। হাসপাতালে ভর্তির পর তাঁকে প্রায় এক ঘণ্টা পর্যবেক্ষণে রাখা হয়।মিঠুন চক্রবর্তীর শারীরিক অবস্থা সম্পর্কে জানার জন্য যোগাযোগ করা হলে রক্ষা হাসপাতালের চিকিৎসক অঙ্কুর বলেন, ‘হ্যাঁ, তিনি আমাদের হাসপাতালে ভর্তি হয়েছিলেন। পেটব্যথা এবং জ্বর নিয়ে তিনি ভর্তি হন। ভোর সাড়ে চারটার দিকে তিনি আমাদের হাসপাতালে আসেন। সকাল ছয়টার দিকে তাঁকে আরেকটি হাসপাতালে নিয়ে যান তাঁর সঙ্গীরা।’
