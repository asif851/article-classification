
সাবেক প্রেমিক সালমান খানের বাড়িতে ঘন ঘন যাতায়াতের কারণে চলতি মাসের শুরুর দিকে খবরের শিরোনাম হয়েছিলেন সংগীতা বিজলানি। এবার তিনি খবরের শিরোনাম হলেন বলিউডে ফেরার ঘোষণা দিয়ে। দীর্ঘ ১৯ বছর পর ‘শব’ ছবির মাধ্যমে বলিউডে ফিরছেন বলেই সম্প্রতি নিশ্চিত করেছেন সাবেক এ মিস ইন্ডিয়া ও বলিউডের অভিনেত্রী।
এ প্রসঙ্গে সংগীতার ভাষ্য, ‘বলিউডে নতুন ইনিংস শুরু করতে যাচ্ছি। বিষয়টি নিয়ে আমি দারুণ উচ্ছ্বসিত। নিজেকে নবাগত বলেই মনে হচ্ছে।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ। 
১৯৮০ সালের ‘মিস ইন্ডিয়া’ সংগীতা বলিউডে পা রাখেন আশির দশকের শেষের দিকে। একই জগতের বাসিন্দা হিসেবে সখ্য গড়ে ওঠে সালমান খান ও সংগীতার ভেতর। গভীর প্রেমের সম্পর্কে জড়ায় এ জুটি। তাঁদের বিয়ের দিনক্ষণও চূড়ান্ত হয়েছিল। এমনকি বিয়ের কার্ডও ছাপানো হয়ে গিয়েছিল। কিন্তু শেষ মুহূর্তে সংগীতা জানতে পারেন, সালমান তাঁর সঙ্গে প্রতারণা করেছেন। আরেক নারীর সঙ্গে সালমানের প্রেমের খবর জানার পর তাঁকে ছেড়ে চলে যান সংগীতা।
সালমানকে ছেড়ে সংগীতা বিয়ে করেছিলেন ভারতীয় ক্রিকেট দলের সাবেক অধিনায়ক আজহারউদ্দিনকে। ১৪ বছর সংসার করার পর তাঁদের বিচ্ছেদ হয়ে যায়। সালমানের সঙ্গে সম্পর্ক চুকেবুকে গেলেও, তাঁর পরিবারের সদস্যদের সঙ্গে ঠিকই সুসম্পর্ক বজায় রাখেন সংগীতা। এখনো সংগীতাকে নিজের পরিবারের সদস্য বলেই ভাবেন সালমান।
চলতি মাসের শুরুর দিকে সালমানের সঙ্গে সংগীতার পুনর্মিলনের খবর চাউর হয়। প্রকাশিত খবরে দাবি করা হয়, সালমানের পানভেল ফার্ম হাউসে তাঁকে নিয়মিত সঙ্গ দিচ্ছেন সংগীতা। ‘কিক’ ছবির শুটিং শেষ করে পোল্যান্ড থেকে দেশে ফেরার পরপরই সংগীতার সঙ্গে সালমানের এই সখ্যের খবর চাউর হয়।
এ প্রসঙ্গে সালমানের কাছের একটি সূত্র জানায়, ইদানীং সংগীতা ও সালমান প্রচুর সময় একসঙ্গে কাটাচ্ছেন। সংগীতা প্রায় নিয়মিতই বান্দ্রায় সালমানের বাড়িতে যাচ্ছেন। এ ছাড়া পানভেল ফার্ম হাউসেও সালমানকে সঙ্গ দিচ্ছেন তিনি। কয়েক মাস ধরে তাঁদের এই সখ্য বেড়েছে। সংগীতার সঙ্গে একটা সময়ে চুটিয়ে প্রেম করেছেন সালমান। প্রেম না টিকলেও, এখনো সংগীতাকে অনেক পছন্দ করেন সালমান।
সর্বশেষ ১৯৯৬ সালে মিঠুন চক্রবর্তীর সঙ্গে ‘নির্ভয়’ ছবিতে অভিনয় করেছিলেন সংগীতা। দীর্ঘদিন পর বড় পর্দায় ফেরা প্রসঙ্গে সংগীতার ভাষ্য, ‘এমন নয় যে, এত দিন আমি ছবিতে অভিনয়ের প্রস্তাব পাইনি। অনেক প্রস্তাবই এসেছে। কিন্তু আমি ঠিক নিশ্চিত ছিলাম না, আদৌ অভিনয় জগতে ফিরব কি না।’
সংগীতা আরও বলেন, ‘বছর দেড়েক আগে একটি ফ্যাশন শোতে নির্মাতা অনিরের সঙ্গে আমার সাক্ষাত্ হয়। এর পর প্রায়ই তিনি আমাকে জিজ্ঞেস করতেন কেন আমি বলিউডে ফিরছি না! একদিন ‘‘শব’’ ছবির চিত্রনাট্য নিয়ে তিনি আমার কাছে আসেন। চিত্রনাট্য পড়ার পর ভালো লেগে গেল। মনে হলো, চরিত্রটি আমার জন্য বেশ মানানসই। এ ছাড়া ছবির গল্পটাও অনেক বাস্তবসম্মত মনে হয়েছে আমার কাছে। আমার অভিনীত সব ছবিই বাণিজ্যিক ঘরানার। এমন বাস্তবসম্মত গল্পের ছবিতে কখনোই অভিনয় করা হয়নি আমার। এসব দিক বিবেচনা করে ‘‘শব’’ ছবিতে অভিনয় করতে রাজি হয়েছি।’
জীবনে অনেক চড়াই-উতরাই পার করতে হয়েছে সংগীতাকে। এত সব ঘাত-প্রতিঘাত সহ্য করেও জীবনের পথে এগিয়ে চলেছেন তিনি। এ বিষয়ে জানতে চাইলে সংগীতা বলেন, ‘মানুষ প্রতিনিয়তই পরিণত হয়। জীবন মানুষকে অনেক কিছুই শেখায়। জীবনে চলার পথে মানুষ যেসব অভিজ্ঞতা অর্জন করে তার প্রতিফলন পড়ে তার ব্যক্তিত্বে।’
সংগীতা আরও বলেন, ‘আমি বরাবরই নতুন নতুন অভিজ্ঞতা অর্জনের জন্য দরজা খোলা রেখেছি। জীবনে যত বাধা-বিপত্তিই আসুক না কেন, আমি থেমে যাইনি। বাস্তব জীবনের অভিজ্ঞতা থেকে আমি শিখেছি, অপ্রত্যাশিত বিষয়গুলোই প্রত্যাশা করা উচিত। আমার মনে হয়, এখন আমি অনেক বেশি পরিণত ও বিকশিত। এর প্রভাব নিশ্চয়ই আমার অভিনয়ে দেখতে পাবেন দর্শকেরা। চলচ্চিত্র-সংশ্লিষ্ট ব্যক্তিদের পাশাপাশি দর্শকদের সমর্থন কামনা করছি আমি। বিষয়টি আমার জন্য খুবই জরুরি। আমি যখন বলিউডে নিয়মিত কাজ করেছি, অনেক মজা করেই করেছি। আশা করছি, বলিউডে আমার সেকেন্ড ইনিংসও অনেক মজাদার হবে।’
হিন্দি চলচ্চিত্রশিল্পের বর্তমান অবস্থা সম্পর্কে জানতে চাইলে সংগীতা বলেন, ‘হিন্দি চলচ্চিত্রশিল্পের প্রেক্ষাপট এখন পুরোটাই পাল্টে গেছে। অনেক বেশি গুছিয়ে কাজ করছে সবাই। এখানে অলস বসে থাকার কিংবা অগোছালোভাবে কাজ করার কোনো সুযোগ নেই। আমি যখন নিয়মিত অভিনয় করতাম, তখন শুটিং শিডিউল থেকে শুরু করে ছবির খুঁটিনাটি অনেক বিষয় নিজেরই সামলাতে হতো। তখন অনেকটা বাধ্য হয়েই গতানুগতিক ধারার চরিত্রে অভিনয় করতে হতো। কিন্তু এখন চলচ্চিত্রের বিষয়বস্তু এবং পর্দায় উপস্থাপনের ক্ষেত্রে অনেক বৈচিত্র্য এসেছে। এমন সুন্দর একটি সময়ে চলচ্চিত্রে ফিরতে পেরে সত্যিই আমি আনন্দিত।’        
