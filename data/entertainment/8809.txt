
সাধারণত নতুন পরিকল্পনা নিয়ে নতুন বছর শুরু করেন বেশির ভাগ শিল্পী। এ ক্ষেত্রে ব্যতিক্রম দেখা গেল মাহিকে। বছরের শেষ দিন পর্যন্ত ছবির শুটিং নিয়ে ব্যস্ত ছিলেন তিনি। কিন্তু বছর শুরু হতেই ভাবছেন বিশ্রাম নিয়ে। নতুন বছরের প্রথম মাসে কাজ থেকে পুরোপুরি দূরে থাকতে চাইছেন এই নায়িকা। সে হিসেবে বলা চলে, মাহির বছর শুরু হয়েছে কাজ ছাড়া।জানুয়ারি মাসে তাহলে কী করবেন মাহি? সেটাও জানা গেল তাঁর সঙ্গে কথা বলে। এই সময়টা তিনি দিতে চান পরিবারকে। পরিবারের সঙ্গে সময় কাটিয়ে আগামী ফেব্রুয়ারির ১ তারিখ থেকে নতুন ছবির শুটিংয়ের মাধ্যমে কাজে ফিরবেন মাহি।কোথায় যাবেন? এ নিয়ে কিছুটা রহস্য রেখে দিলেন মাহি। বললেন, ‘যেদিকে দুচোখ যায়, সেদিকে চলে যাব। কয়েকটা দিন পরিবারের সবাইকে নিয়ে একসঙ্গে কাটাতে চাই।’মাহি বললেন, ‘কয়েক বছর ধরে এই নিয়মে নতুন বছরের প্রথম মাস কাটাই। এরই মধ্যে শুটিংসহ সব ধরনের কাজ থেকে এক মাসের জন্য বিদায় নিয়েছি। ৩১ জানুয়ারি পর্যন্ত কোনো কাজ করব না। এই কদিন শুধুই ঘোরাঘুরি।’কোথায় যাচ্ছেন—জানতে চাইলে মাহি বলেন, ‘কোনো কিছুই এখনো ঠিক করিনি। ৬ তারিখ থেকে ঘুরতে বের হব। যেখানে মন চায় সেখানে যাব। হতে পারে দেশে কিংবা বিদেশে।’গত বছরের শেষ দিন পর্যন্ত প্রেমের বাঁধন সিনেমার শুটিং করেছেন মাহি। ছুটি শেষে ফিরেই ১ ফেব্রুয়ারি আবার শুটিং শুরু করবেন তিনি। মোস্তাফিজুর রহমান মানিকের নাম ঠিক না হওয়া নতুন এই সিনেমায় মাহির বিপরীতে অভিনয় করবেন সায়মন।
