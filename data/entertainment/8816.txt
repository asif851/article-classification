
বলিউডের দুই প্রভাবশালী তারকা অভিনেতা শাহরুখ ও সালমান খান। শাহরুখের বিপরীতে তিনটি ছবিতে জুটি বাঁধলেও সালমানের সঙ্গে কোনো ছবিতে দেখা যায়নি দীপিকা পাড়ুকোনকে। তবে কি দীপিকা শাহরুখের দলে? সালমানের সঙ্গে কেন অভিনয় করেননি জানতে চাইলে দীপিকা বলেন, অন্য কোনো অভিনেতার সঙ্গে তাঁর কাজ করার ক্ষেত্রে শাহরুখ কোনো বাধা নন। দীপিকা জানান, তিনি কোনো দলেরই সদস্য নন।
২০০৭ সালে শাহরুখের বিপরীতে ‘ওম শান্তি ওম’ ছবিতে অভিনয়ের মাধ্যমে বলিউডে যাত্রা শুরু করেন দীপিকা। গত বছর দীপিকা-শাহরুখ জুটির ‘চেন্নাই এক্সপ্রেস’ ছবির ব্যাপক সাফল্যের পর ‘হ্যাপি নিউ ইয়ার’ ছবিতে আবার জুটি বেঁধেছেন শাহরুখ-দীপিকা। অন্য দিকে ‘ওম শান্তি ওম’ ছবির আগে সালমানের বিপরীতে অভিনয়ের প্রস্তাব পেলেও তা ফিরিয়ে দিয়েছিলেন দীপিকা। পরবর্তী সময়েও সালমানের সঙ্গে কোনো ছবিতে অভিনয় করা হয়নি তাঁর।সম্প্রতি ১৬তম মুম্বাই চলচ্চিত্র উৎসবে দীপিকাকে জিজ্ঞেস করা হয়, তিনি শাহরুখের একনিষ্ঠ ভক্ত বলেই কি এখন পর্যন্ত সালমানের সঙ্গে কোনো ছবিতে অভিনয় করেননি? জবাবে দীপিকা বলেন, ‘শাহরুখ খান আমাকে তালা-চাবি দিয়ে আটকে রাখেননি যে আমি অন্য কোনো অভিনেতার সঙ্গে কাজ করতে পারব না। বলিউডের অভিনেতাদের সঙ্গে আমার ব্যক্তিগত যোগাযোগ আছে। তবে আমি নির্দিষ্ট কোনো দলেরই সদস্য নই। অনেক অভিনেতা ও প্রযোজকের সঙ্গেই আমি কাজ করেছি।’দীপিকা আরও বলেন, ‘সালমানের সঙ্গে কাজ করার অভিজ্ঞতা নিঃসন্দেহে দারুণ হবে। আমি সানন্দে সেই অভিজ্ঞতার মধ্য দিয়ে যেতে চাই।’ সম্প্রতি এক খবরে এমনটিই জানিয়েছে ওয়ান ইন্ডিয়া।বলিউডে যাত্রা শুরুর আগে সালমানের বিপরীতে অভিনয়ের প্রস্তাব পেয়েছিলেন দীপিকা। কিন্তু সেসময় অভিনয়ের জন্য প্রস্ত্তত ছিলেন না মনে করায় প্রস্তাব ফিরিয়ে দেন তিনি। এ প্রসঙ্গে দীপিকা বলেন, ‘পরবর্তী সময়ে আমি ও সালমান যতবারই একসঙ্গে কাজ করার চেষ্টা করেছি, ততবারই বিভিন্ন কারণে তা আর সম্ভব হয়ে ওঠেনি। আমরা কোথাও চলে যাচ্ছি না। আমি নিশ্চিত, সামনে নিশ্চয়ই একসঙ্গে কাজের সুযোগ পাব আমরা।’
