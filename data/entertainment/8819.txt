
নিউ সোনার বাংলা সার্কাস একটি নতুন গান প্রকাশ করল। গানের নাম ‘সং ফর রোহিঙ্গা’। এর একটি ভিডিও প্রকাশিত হয়েছে ইউটিউবে ব্যান্ডটির চ্যানেল থেকে। তবে নামে রোহিঙ্গার জন্য গান হলেও এই গানের বিষয়বস্তু শুধু রোহিঙ্গা সংকট নয়। গানের ভিডিওতে দেখা গেছে বিশ্বে চলমান শরণার্থী সংকটের নানা চিত্র।
সাগরপাড়ে পড়ে থাকা সিরিয়ার তিন বছর বয়সী আয়লান কুর্দি থেকে শুরু করে বিশ্বের বিভিন্ন প্রান্তের শরণার্থীদের পাওয়া গেছে ‘সং ফর রোহিঙ্গা’ গানের ভিডিওতে। গত সপ্তাহে গানটি প্রকাশিত হয়। নিউ সোনার বাংলা সার্কাসের সদস্যরা হলেন প্রবর রিপন, শ্বেত পান্ডু ব্লুমবার্গ, রেজোয়ান সাজ্জাদ ও খালিদ আশরাফ। নতুন গানটি নিয়ে প্রবর রিপন বলেন, ‘এই গানের একটা লক্ষ্য আছে। তা হলো পৃথিবীর সব বাধ্যগত শরণার্থীকে তাদের নিজ ভূমির কাছে ফিরতে দেওয়া আর এত সব বিচ্ছিন্নতার কালে তাদের অধিকার ফিরিয়ে দিতে গণমানুষকে আবার এক করা।’
