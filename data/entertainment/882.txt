
বিশ্বের ২৯টি দেশের নারী নির্মাতাদের চলচ্চিত্র নিয়ে ঢাকায় শুরু হয়েছে দ্বিতীয় আন্তর্জাতিক নারী চলচ্চিত্র উৎসব। গতকাল বিকেলে জাতীয় গণগ্রন্থাগারের শওকত ওসমান মিলনায়তনে প্রধান অতিথি হিসেবে এর উদ্বোধন করেন তথ্যমন্ত্রী হাসানুল হক ইনু। বিশেষ অতিথি ছিলেন চলচ্চিত্র অভিনেত্রী সারাহ্ বেগম কবরী, তথ্যপ্রযুক্তিবিশেষজ্ঞ রেজওয়ানা খান। উদ্বোধনী অনুষ্ঠানের আয়োজক উইমেন ফিল্ম সোসাইটির সভাপতি লাইলুন নাহার একরাম বলেন, ‘সিনেমায় নারীরা এখন প্রযোজক, পরিচালক, চিত্রগ্রাহক, সম্পাদকের কাজেও ভালো করছেন। তাঁদের এগিয়ে নিতে উইমেন ফিল্ম সোসাইটি কাজ করে যাবে।’প্রধান অতিথির বক্তব্যে তথ্যমন্ত্রী অনুদানের চলচ্চিত্রে নারীদের কোটা রাখার আশ্বাস দেন। নারী চলচ্চিত্র নির্মাণে সহায়তায় বিশেষ অবদান রাখায় উইমেন ফিল্ম সোসাইটির পক্ষ থেকে ইমপ্রেস টেলিফিল্মকে সম্মাননা জানানো হয়। পুরস্কারটি গ্রহণ করেন চলচ্চিত্র পরিচালক সমিতির মহাসচিব মুশফিকুর রহমান গুলজার। এ ছাড়া সম্মাননা জানানো হয় চলচ্চিত্রনির্মাতা ড. শাহিদা আক্তার ও ইয়াসমিন কবিরকে।অনুষ্ঠান উদ্বোধনের পর সামিয়া জামান পরিচালিত আকাশ কত দূরে চলচ্চিত্রটি দেখানো হয়।
