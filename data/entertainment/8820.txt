
১২ জানুয়ারি শুরু হচ্ছে ‘ঢাকা আন্তর্জাতিক চলচ্চিত্র উৎসব ২০১৮’। এতে বেশ কিছু ছবির উদ্বোধনী প্রদর্শনী হবে। তবে ‘বাংলাদেশ প্যানারোমা’ বিভাগে হবে তিনটি ছবির উদ্বোধনী প্রদর্শনী। এর মধ্যে রেজা গালিবের ছবি কালের পুতুল-এর প্রদর্শনী হবে ১৫ জানুয়ারি সন্ধ্যা সাড়ে সাতটায়। ছবির অন্যতম প্রধান চরিত্রে অভিনয় করছেন অভিনেত্রী বিথী রানী সরকার। উৎসবে উদ্বোধনী প্রদর্শনী হবে জেনে দারুণ খুশি বিথী। গতকাল সোমবার প্রথম আলোকে বলেন, ‘আমার জন্য এটা অন্য রকম ব্যাপার। এর আগে বেশ কয়েকটি ছবিতে অভিনয় করেছি। ভিন্নধারার ছবিগুলো বেশি মানুষের কাছে পৌঁছায়নি। কিন্তু এবার উৎসবের মাধ্যমে অনেক দর্শকের সামনে ছবিটির প্রথম প্রদর্শনী হবে ভেবেই ভালো লাগছে।’ 
পরিচালক রেজা গালিব জানান, দেশি-বিদেশি নির্মাতা ও দর্শক ছবিটি দেখবেন বলে ভালো লাগছে। কালের পুতুলই শুধু নয়, উৎসবে আবু সাইয়ীদের একজন কবির মৃত্যু এবং লতা আহমেদের সোহাগীর গয়না ছবি দুটিরও উদ্বোধনী প্রদর্শনী হবে।
