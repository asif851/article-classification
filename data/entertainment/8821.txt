
‘বেটার ফিল্ম, বেটার অডিয়েন্স, বেটার সোসাইটি’ এই স্লোগানে ‘রেইনবো চলচ্চিত্র সংসদ’-এর উদ্যোগে আগামী ১৪ জানুয়ারি থেকে শুরু হতে যাচ্ছে ‘চতুর্দশ ঢাকা আন্তর্জাতিক চলচ্চিত্র উৎসব’। এবারের উৎসবে বাংলাদেশসহ বিশ্বের ৬০টি দেশের ১৭০টি চলচ্চিত্র প্রদর্শিত হবে। এ উৎ​সব চলবে ২২ জানুয়ারি পর্যন্ত।
রাজধানীর জাতীয় জাদুঘর মিলনায়তন, কেন্দ্রীয় পাবলিক লাইব্রেরি মিলনায়তন, আলিয়ঁস ফ্রঁসেস মিলনায়তন ও আমেরিকান ইএমকে সেন্টার মিলনায়তনে উৎ​সবের চলচ্চিত্রগুলোর প্রদর্শনী হবে। এই উৎসবের উদ্বোধনী অনুষ্ঠানটি হবে ১৪ জানুয়ারি (বৃহস্পতিবার) বিকেল ৪টায় জাতীয় জাদুঘর মিলনায়তনে। উদ্বোধনী চলচ্চিত্র হিসেবে প্রদর্শিত হবে বাংলাদেশের নির্মাতা রুবাইয়াত হোসেনের ‘আন্ডার কনস্ট্রাকশন’।আজ ৩০ নভেম্বর দুপুরে ঢাকা ক্লাবের গেস্ট হাউস রেস্টুরেন্টে আয়োজিত এক সংবাদ সম্মেলনে এসব তথ্য জানানো হয়। সংবাদ সম্মেলনে লিখিত বক্তব্যে উৎসবের বিস্তারিত কর্মসূচি জানান উৎসব পরিচালক আহমেদ মুজতবা জামাল। এ সময় আরও উপস্থিত ছিলেন প্রাবন্ধিক মফিদুল হক, কবি ও স্থপতি রবিউল হুসাইন, অধ্যাপক নাজমুল এ কলিমুল্লাহ,প্রমুখ।সংবাদ সম্মেলনে রেইনবো চলচ্চিত্র সংসদের সভাপতি ও উৎসব পরিচালক আহমেদ মুজতবা জামান জানান, এবারও এ উৎসবকে কয়েকটি বিভাগে ভাগ করা হয়েছে। প্রতিবারের ধারাবাহিকতায় উৎসব উপলক্ষে ঢাকায় আসবেন বেশ কয়েকজন বিদেশি চলচ্চিত্র নির্মাতা। ছবিগুলো দেখানো হবে অস্ট্রেলিয়া (অস্ট্রেলিয়া ও এশিয়া) প্রতিযোগিতা বিভাগ, রেট্রোস্পেকটিভ বিভাগ, সিনেমা অব দ্য ওয়ার্ল্ড বিভাগ, ট্রিবিউটস, সিনেমা অব দ্য ওয়ার্ল্ড, চিলড্রেনস বিভাগ, স্পিরিচুয়াল ফিল্মস, উইমেন ফিল্মস ও ইনডিপেনডেন্ট ফিল্মস বিভাগে।চতুর্দশ ঢাকা আন্তর্জাতিক চলচ্চিত্র উৎসবের অংশ হিসেবে ‘ষষ্ঠ ঢাকা আন্তর্জাতিক সিনে ওয়ার্কশপ’ অনুষ্ঠিত হবে ১৬ থেকে ২১ জানুয়ারি। তুর্কি বংশোদ্ভূত নরওয়েজীয় চলচ্চিত্রকার নেফিসে ওজকাল লরেন্টজিন এর তত্ত্বাবধানে ইউনিভার্সিটি অব লিবারেল আর্টস বাংলাদেশের (ইউ ল্যাব) সহযোগিতায় এতে দেশি-বিদেশি ৩৫ জন নবীন চলচ্চিত্র শিক্ষার্থী, সমালোচক ও সাংবাদিক অংশ নেওয়ার সুযোগ পাবেন। আলিয়ঁস ফ্রঁসেস মিলনায়তনে উৎসবে নারীর ভূমিকাবিষয়ক সম্মেলন হবে ১৫ ও ১৬ জানুয়ারি।এই উৎসব আয়োজনের কো-স্পনসর আইএফআইসি ব্যাংক লিমিটেড। আয়োজন সহযোগিতায় রয়েছে নরওয়েজিয়ান ইন্টারন্যাশনাল ফিল্ম ফেস্টিভ্যাল ইন হাগুসান্ড, রিলপোর্ট-জার্মানি, ইএমকে সেন্টার, আলিয়ঁস ফ্রঁসেস ঢাকা ও ইউনিভার্সিটি অব লিবারেল আর্টস বাংলাদেশ (ইউ ল্যাব)। উৎ​সবের মিডিয়া পার্টনার স্যাটেলাইট টেলিভিশন ‘চ্যানেল আই’ এবং নিউজ পার্টনার হিসেবে রয়েছে একাত্তর টিভি।
