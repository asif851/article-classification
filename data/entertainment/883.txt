
প্রথম বড় পর্দায় অভিনয় করছেন সিয়াম আহমেদ। ছবির নাম ‘পোড়ামন ২’। ছবিতে সিয়ামের বিপরীতে অভিনয় করছেন পূজা চেরি। পরিচালনা করছেন রায়হান রাফি। মেহেরপুরে ছবির শুটিং শুরু হয়েছে। শুটিংয়ে আগে প্রথম আলোর সঙ্গে কথা বলেছেন তিনি।
কয় ধাপে ছবির কাজ হবে?আমার কাছ থেকে টানা ৪০ দিনের শিডিউল নেওয়া হয়েছে। প্রযোজনা প্রতিষ্ঠান জাজ মাল্টিমিডিয়া থেকে জানানো হয়েছে, এক ধাপেই পুরো কাজ হবে। তবে ছবির গানগুলোর শুটিংয়ের আগে কয়েক দিন বিরতি থাকতে পারে।যেহেতু প্রথম চলচ্চিত্রে অভিনয় করছেন, প্রস্তুতি কেমন হলো?বড় পর্দায় প্রথম কাজ করছি, তাই এক সপ্তাহ ধরে আমার চরিত্রের প্রতিটি দৃশ্যই আলাদা আলাদা করে অনুশীলন করছি। পূজা আর আমার সঙ্গে যে সহশিল্পীরা আছেন, তাঁদের সঙ্গেও অনুশীলন করছি।চলচ্চিত্রে কাজ করছেন, পরিচিতজনদের কাছ থেকে কেমন সাড়া পাচ্ছেন?গোড়ার দিকে খুব টেনশনে ছিলাম। তবে এখন সবার কাছ থেকে এত বেশি ইতিবাচক সাড়া পাচ্ছি, আগে ভাবতেই পারিনি। তা আমার জন্য বড় পাওয়া। আর এ কারণেই আত্মবিশ্বাসও বেড়েছে।চলচ্চিত্রের তো আলাদা ভাষা আছে।যেহেতু এর আগে বড় পর্দায় কাজ হয়নি, তাই চলচ্চিত্রের ভাষা আমি জানি না, বুঝিও না। তবে এর মধ্যে একটা নীতি অবলম্বন করেছি, আমি কিন্তু ডিরেক্টরের আর্টিস্ট হয়ে গেছি। অনুশীলনের সময়ও এই কাজটি করেছি। চিত্রনাট্যকার আর পরিচালকের সামনে দাঁড়িয়ে যেভাবে কাজটি করতে বলছেন, সেভাবেই করছি। শুটিংয়ে গিয়েও সেভাবেই কাজটি করছি। ডিরেক্টর হলো ‘ক্যাপ্টেন অব দ্য শিপ’।নাচ, ফাইট শিখছেন?নাচ বা ফাইট, কোনোটাই অনুশীলন করছি না। শুটিংয়ে সবকিছু ন্যাচারালভাবে করতে হবে। ছবিতে মারামারি দৃশ্যতে একটা থাপ্পড় কিংবা লাথি মারার দৃশ্যও ন্যাচারাল হতে হবে, কোনো স্টান্টবাজি করা যাবে না। তাই অনুশীলন করে কাজটি করতে গেলে কিছুটা ফেক হয়ে যাওয়ার আশঙ্কা আছে।অনেকেই আপনাকে বলিউডের শহীদ কাপুরের সঙ্গে তুলনা করেন।আমি কিন্তু তেমন শুনিনি। শহীদ কাপুর যে আমার খুব পছন্দের নায়ক, তা-ও কিন্তু নয়। ‘হায়দার’ ছবিতে তাঁর অভিনয় খুব ভালো লেগেছে। তবে যদি কেউ তাঁর মতো যোগ্য আমাকে মনে করেন, তা ভালো। অনুসরণ যদি করতেই হয় তাহলে বলব, আমি সালমান শাহকে অনুসরণ করছি। তিনি বাংলার সিনেমাপ্রেমী প্রতিটি দর্শকের ঘরের নায়ক। তিনি ছবিতে যা-ই করেছেন, তার একটা আলাদা সিগনেচার ছিল। এ কারণেই তিনি সালমান শাহ হতে পেরেছেন।বাংলা ছবি দেখেন?আগে খুব একটা দেখা হয়নি। তবে ছবিতে অভিনয়ের ব্যাপারে সিদ্ধান্ত নেওয়ার পর কিছু কিছু দেখেছি। গ্রামবাংলার প্রেক্ষাপটে নির্মিত ছবি দেখছি। শেষ দেখেছি সালমান শাহ-শাবনূর অভিনীত ‘সুজন সখী’। সালমান শাহ একজন শহরের নায়ক। তিনি লুঙ্গি পরে গ্রামীণ পটভূমিতেও অভিনয় করে কীভাবে তাঁর হিরো ইজমকে ধরে রাখতে পেরেছিলেন, তা তিনি দেখিয়েছেন।আপনার ছোট পর্দার কাজের কী হবে?আমি এখনো জানি না। তবে আমি চলচ্চিত্রে নিয়মিত হতে পারব কি না, তা দর্শকের ওপর নির্ভর করছে। আমার কাজ দেখে দর্শক বলে দেবেন বড় পর্দার কাজ নিয়ে কতটুকু যেতে পারব। আর ছোট পর্দার কাজ এখনই ছাড়ছি না। বাকিটা ভবিষ্যৎ বলবে।
