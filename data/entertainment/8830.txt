
চলচ্চিত্রে অভিনয় শুরু করার প্রায় মাস তিনেক আগে থেকেই সব ধরনের অনুষ্ঠানের উপস্থাপনা থেকে নিজেকে গুটিয়ে নেন তিনি। এরপর মঞ্চে মাঝেমধ্যে অনুষ্ঠান উপস্থাপনা করেছেন। তবে এই অনুষ্ঠানগুলো খুবই আলাদা, মানে বিশেষ কিছু। কিন্তু এ সময় টিভি চ্যানেলের কোনো অনুষ্ঠান উপস্থাপনা করেননি চিত্রনায়িকা নুসরাত ফারিয়া। তিনি আবার উপস্থাপনা করবেন। অনুষ্ঠানের নাম ‘মা ভার্সেস বউ’। জানা গেছে, ১০ পর্বের এই অনুষ্ঠান উপস্থাপনা করবেন তিনি। প্রতিটি পর্বের দৈর্ঘ্য হবে ১৫ মিনিট।
এত দিন পর হঠাৎ টিভির অনুষ্ঠান উপস্থাপনা করতে রাজি হলেন কেন? নুসরাত ফারিয়া বলেন, ‘অনুষ্ঠানটি দারুণ মজার হবে, আর আয়োজনও বড়। ১০ পর্বের এই অনুষ্ঠানের বাজেট প্রায় তিন কোটি টাকা। বুঝতেই পারছেন, সাধারণ কোনো অনুষ্ঠান নয়। একেবারে অন্য রকম ভাবনা। এমন অনুষ্ঠান আগে কখনো হয়নি। সবকিছু দেখে রাজি হয়ে গেলাম।’
আবার নিয়মিত উপস্থাপনা করার আভাস দিলেন নুসরাত ফারিয়া। বললেন, ‘জাজ মাল্টিমিডিয়ার সঙ্গে পাঁচ বছরের চুক্তি আছে। তাঁদের অনুমতি নিয়ে কাজটি করছি। এ ধরনের মজার ভিন্ন ধরনের কাজ পেলে নিয়মিত উপস্থাপনা করব।’
‘মা ভার্সেস বউ’ অনুষ্ঠানের ভাবনা এখনই বলতে চাননি নুসরাত ফারিয়া। শুধু বলেছেন, অনুষ্ঠানের প্রতিটি পর্বে একজন অতিথির সঙ্গে মা আর তাঁর ছেলের বউ অংশ নেবেন। সেখানে তাঁদের নিয়ে পরিকল্পনা সাজানো হয়েছে। আমি বলব, তা শুধু বাংলাদেশ নয়, আরও অনেক দেশের সব পরিবারের গল্প।’
নুসরাত ফারিয়া বলেন, এরই মধ্যে অনুষ্ঠানটির ট্রেলার তৈরি হয়েছে। আগামীকাল সোমবার ইউটিউবে মুক্তি দেওয়া হবে এটি। অনুষ্ঠানটি পরিচালনা করছেন তানিম রহমান অংশু। ১৭ থেকে ২২ ডিসেম্বর পর্যন্ত এফডিসিতে অনুষ্ঠানটির টানা শুটিং হবে।
‘মা ভার্সেস বউ’ অনুষ্ঠান নতুন বছরের জানুয়ারি মাসে বঙ্গবিডি আর গ্রামীণফোনের বায়োস্কোপ চ্যানেলে অবমুক্ত করা হবে।
