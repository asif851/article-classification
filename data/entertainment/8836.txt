
‘এক ঘণ্টার কাহিনিচিত্র বেঁচে থাকুক যুগ যুগ ধরে’—এই স্লোগান নিয়ে আজ শনিবার শুরু হচ্ছে পাঁচ দিনের উৎসব। শাহবাগের কেন্দ্রীয় গণগ্রন্থাগারের শওকত ওসমান মিলনায়তনে এ উৎসবের আয়োজন করেছে চারুনীড়ম।আজ বিকেলে উৎসবের উদ্বোধনী অনুষ্ঠানে ১০ তরুণ নির্মাতাকে রঙিন উত্তরীয় পরিয়ে সম্মাননা জানানো হবে। প্রধান অতিথি থাকবেন নাট্যজন আবুল হায়াত। চারুনীড়মের পরিচালক অভিনেতা ও নির্মাতা গাজী রাকায়েত জানান, এ উৎসবে ১০ জন তরুণ নির্মাতা এবং ১০ জন প্রতিষ্ঠিত নির্মাতার নাটক রয়েছে। প্রতিদিন সন্ধ্যা ছয়টা থেকে মোট চারটি নাটক প্রদর্শন করা হবে। তিনি বলেন, এক ঘণ্টার কাহিনিচিত্র বাঁচিয়ে রাখার এ আন্দোলন শুরু হয় ২০০৯ সাল থেকে। ২০০৮ সালে দেশের প্রায় সব টেলিভিশন চ্যানেল এক ঘণ্টার নাটক প্রচার বন্ধ করে দিয়েছিল। এরপর চারুনীড়ম এক ঘণ্টার নাটক বাঁচাও কর্মসূচি হাতে নেয়।
