
আজ থেকে আরটিভিতে শুরু হচ্ছে বৃন্দাবন দাসের রচনা ও সঞ্জিত সরকারের পরিচালনায় ধারাবাহিক নাটক মজনু একজন পাগল নহে। নাটকটিতে মজনু চরিত্রে অভিনয় করছেন চঞ্চল চৌধুরী। নাটকের পাশাপাশি বর্তমান সময়ের কাজগুলো নিয়ে কথা বলেছেন তিনি।
‘মজনু একজন পাগল নহে’ ধারাবাহিকে নতুন কী দেখবেন দর্শক?
মজনু গ্রামের একটা চরিত্র, যাকে পরিবারের সবাই সম্পত্তির লোভে পাগল হিসেবে প্রচার করে। তারপর থেকে ‘মজনু পাগলা’ হিসেবে চেনে সবাই। এই মজনু বিয়ে করতে খুবই আগ্রহী। কিন্তু পাগল বলে তার বিয়ে হয় না। খুবই মজার একটা চরিত্র।
বৃন্দাবন দাসের রচনায় এ রকম নাটকে তো আগে মনে হয় কাজ করেছিলেন।
না। ভাষার কারণে মনে হয় একই রকম। কারণ, তিনি পাবনার ভাষায় নাটক লেখেন। এ কারণে অনেকে একই রকম মনে করেন। এখন শুদ্ধ ভাষায় যদি পাঁচটা নাটক হয়, সব কি একই রকম হয়? গল্প ও চরিত্র সম্পূর্ণ আলাদা।
এই মজনু কি লাইলির দেখা পায়?
হ্যাঁ, এই মজনুও একজন লাইলির দেখা পায়। তার সঙ্গেও নানা ধরনের পাগলামি করে। দর্শকেরা এই লাইলি-মজনুকেও বেশ পছন্দ করবেন। সত্যি কথা বলতে কি, আমাদের অনেক সীমাবদ্ধতার মধ্যে কাজ করতে হয়। আমরা আমাদের সামর্থ্যের মধ্যে সেরাটুকু করে থাকি। এই নাটকের বেলায়ও এমন হয়েছে।
ইদানীং ধারাবাহিক নাটকের বেলায় কাহিনি ঝুলে যাওয়ার অভিযোগ পাওয়া যায়।
অনেক নাটকের বেলায় এমনটা হয়। শুধু তা-ই নয়, বিনোদন ও দর্শক হাসানোর নামে ভাঁড়ামি চলছে। আমি নাম উল্লেখ করব না, শুধু এইটুকু বলব, আমরা আমাদের দায়বদ্ধতার জায়গা থেকে সরে এসেছি। গল্প, চিত্রনাট্য, পাত্রপাত্রী—কোনো দিকে কেউ খেয়াল করছি না। যাচ্ছেতাই করে করছি। তবে বৃন্দাবন দাসের চিত্রনাট্যে কাহিনি ঝুলে যাওয়ার সুযোগ নেই বললেই চলে। কারণ, তিনি শেষ দৃশ্যের চিন্তা করে তবেই নাটক লেখা শুরু করেন।
আপনি যে ভাঁড়ামির অভিযোগ করলেন, এটা যদি কোনো দর্শক চঞ্চল চৌধুরীর বিরুদ্ধে করেন।
পারতপক্ষে আমি অন্যায় কাজ বা এ রকম ভাঁড়ামির কাজগুলো করি না। এটা আবার পারসেপশনের মতো। আমি যেটা করছি, সেটা অনেকেই ভাঁড়ামি ভাবতে পারেন। কিন্তু আমার যতটুকু বিবেচনাশক্তি আছে, আমি যে জায়গায় অবস্থান করছি, এত বছর ধরে কাজ করছি, সেই জায়গা থেকে সচেতনভাবেই এই কাজগুলো এড়িয়ে চলি। আমি এমন কোনো চিত্রনাট্যে কাজ করিনি, এমন কোনো সংলাপ বলি না, যেটা আমার সমাজের সঙ্গে মানানসই না। কারণ, দর্শক ও সমাজের প্রতি আমাদের সবারই দায়বদ্ধতা আছে, এটা সব সময় মাথায় রাখি।
নতুন সিনেমার খবর দেবেন?
না, এই মুহূর্তে কথাবার্তা পর্যায়ে আছে। তাই আপাতত খবর দিতে পারছি না। তবে খুব তাড়াতাড়ি ভালো খবর দিতে পারব।
সাক্ষাৎকার: হাবিবুল্লাহ সিদ্দিক
