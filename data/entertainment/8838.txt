
কারিনা কাপুর মা হতে চলছেন—এই গুজব বেশ কিছুদিন ধরে ঘুরছে বলিউডে। কারণ, তাঁকে ইদানীং দেখা যাচ্ছে না কোনো অনুষ্ঠান-আয়োজনে। চুক্তিবদ্ধ হচ্ছেন না নতুন কোনো ছবিতে। পারিবারিকভাবেও এ বিষয়ে মুখ খুলছেন না কেউ। তাই গুজবগুলো ডালপালা মেলেই যাচ্ছে। সম্প্রতি কারিনা কাপুরকে দেখা গেল জনসমক্ষে। ধারণা করা হয়েছিল, এবার বুঝি তিনি ইতি টানবেন এই গুঞ্জনের। কিন্তু হলো ঠিক উল্টো।লন্ডনে লম্বা ছুটি কাটিয়ে কিছুদিন আগেই ভারতে ফিরেছেন কারিনা কাপুর খান। সম্প্রতি মুম্বাইয়ে ইউনিসেফ আয়োজিত একটি অনুষ্ঠানে যোগ দিয়েছিলেন তিনি। সেখানে ঢিলেঢালা পোশাক পরে অনুষ্ঠানে হাজির হন কারিনা। অনুষ্ঠানের শুরু থেকেই কারিনার চলনে একধরনের পার্থক্য লক্ষ করেন সংবাদকর্মীরা। আলোকচিত্রীরা শত অনুরোধ করেও কারিনাকে তাঁদের কথামতো পোজ দিতে রাজি করাতে পারেননি। তা ছাড়া তাঁকে চেয়ার থেকে উঠে দাঁড়াতে বললেও, তিনি বারবার উঠে দাঁড়াবেন না বলেও আলোকচিত্রীদের জানিয়ে দেন। মোট কথা, পুরো অনুষ্ঠানে সাবধানি কারিনা বেশ সচেতনভাবেই নিজেকে সামলে চলছিলেন। তাই তো ভারতীয় গণমাধ্যম এখন নবাববাড়িতে নতুন অতিথি আসার খবরটি দিচ্ছে আরও ফলাও করে। তবে এর পরও এটা তো আর পাকা কথা নয়। কারিনা কাপুর আর সাইফ আলী খান কিংবা তাঁদের পরিবার সরাসরি এ বিষয়ে মুখ না খোলা পর্যন্ত বলা যাচ্ছে না কিছুই। টিওআই।
