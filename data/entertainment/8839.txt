
মাস দশেক আগে খবর বেরিয়েছিল, বলিউডের ছবিতে অভিনয় করছেন বাংলাদেশের নুসরাত ফারিয়া। শুধু তাই নয়, ছবিটিতে সহশিল্পী হিসেবে পাচ্ছেন বলিউডের আলোচিত অভিনেতা ইমরান হাশমিকে। নুসরাত ফারিয়া নিজেই প্রথম আলোকে এই খবর নিশ্চিত করেছিলেন। কিন্তু আজ শনিবার দুপুরে তিনি বললেন, বলিউডের ওই ছবির ব্যাপারে এখন কিছুই জানেন না। উপস্থাপিকা থেকে বড় পর্দায় নাম লেখানো ফারিয়ার প্রথম সিনেমা ‘আশিকী’। মাস দশেক আগে যখন বলিউডের ছবিতে অভিনয়ের খবরটি জানা গেল, তখনো ফারিয়ার প্রথম ছবি ‘আশিকী’ পুরোপুরি শেষ হয়নি। ঠিক সে সময়ে হঠাৎ করে মুম্বাইয়ের ‘গাওয়াহ্: দ্য উইটনেস’ ছবিতে ইমরান হাশমির বিপরীতে ফারিয়ার অভিনয়ের খবরে বাংলাদেশের চলচ্চিত্রপাড়ায় হইচই পড়ে গিয়েছিল। হইচই পড়বেই বা না কেন? নুসরাত ফারিয়ার মাধ্যমেই যে হতে যাচ্ছিল বাংলাদেশের কোনো নায়িকার প্রথম বলিউড যাত্রার মতো ঘটনা! ভারতের টাইমস অব ইন্ডিয়াতেও খবরটি বেশ ফলাও করে প্রকাশিত হয়েছিল।মাস দশেক পর কথা প্রসঙ্গে আজ শনিবার নুসরাত ফারিয়া বললেন, ‘এই ছবির ব্যাপারে আমার বাংলাদেশ আর কলকাতার এজেন্সি ভালো বলতে পারবেন। আমি ছবিটির ব্যাপারে কিছুই জানি না। তবে আমাকে এজেন্সি থেকে এটুকু জানানো হয়েছে, ছবিটির কাজ অবশ্যই হবে। কবে তারা ঠিক করতে পারেননি।’শুধু ফারিয়া নয়, তাঁর চুক্তিবদ্ধ প্রযোজনা প্রতিষ্ঠানও এই ছবির ব্যাপারে কোনো খবর দিতে পারছে না। শুরুর দিকে ‘গাওয়াহ্: দ্য উইটনেস’ ছবিটির শুটিং শুরুর কথা ছিল গত বছরের নভেম্বরে। এরপর আবার জানানো হয়, ২০১৬ সালের জুলাইয়ে শুটিং শুরু হবে। আজ সকালে ফারিয়ার সঙ্গে কথা হলে তিনি এ ব্যাপারে কিছু জানেন না বলে জানিয়ে দেন।কিছুদিন আগে প্রথম আলোর অনুসন্ধানে জানা গিয়েছিল, ‘গাওয়াহ্: দ্য উইটনেস’ ছবিতে থাকছেন না ইমরান হাশমি। তাঁর বদলে অন্য কোনো নায়ককে দিয়ে ছবিটি করানোর ব্যাপারে নিজের সিদ্ধান্তের কথা জানিয়েছেন পরিচালক বিষ্ণু দত্ত। এই ব্যাপারে জানতে চাইলে ফারিয়া বললেন, নায়ক হিসেবে ইমরান হাশমিই থাকছেন। আসলে এই ছবির ভবিষ্যৎ কী তা জানতে অপেক্ষা করতে হবে আরও কিছু সময়। তবে চলচ্চিত্রসংশ্লিষ্ট অনেকেই বললেন, নুসরাত ফারিয়াকে আলোচনায় আনার জন্য প্রযোজনা প্রতিষ্ঠান এমন কৌশলের আশ্রয় নিয়েছেন।
