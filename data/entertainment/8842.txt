
বিয়ের প্রস্তুতিতে ব্যস্ত সময় পার করছেন বলিউডের অন্যতম জনপ্রিয় অভিনেত্রী ক্যাটরিনা কাইফ। এ খবরে অনেকেই নিশ্চয়ই নড়েচড়ে বসেছেন। বিয়ে নিয়ে ব্যস্ততার খবরটি সত্যি বটে কিন্তু তা ক্যাটরিনার নয়, তাঁর বোন নাতাশার। বোনের বিয়ের পোশাক তৈরি থেকে শুরু করে আরও শত ব্যস্ততায় উত্সবমুখর সময় কাটছে এ তারকা অভিনেত্রীর।নাতাশার বিয়ের ঘণ্টা বাজতে খুব বেশি দেরি নেই। লন্ডনে আগামী সেপ্টেম্বর মাসে তাঁর বিয়ে অনুষ্ঠিত হবে। নাতাশার ব্রাইডসমেইড বা কনের প্রধান সখী সহচরীর দায়িত্ব পালন করবেন ক্যাটরিনা। তিনি কনের সাজ-পোশাকের দায়িত্বও নিজের কাঁধে তুলে নিয়েছেন।এ প্রসঙ্গে ক্যাটরিনার কাছের এক বন্ধুর উদ্ধৃতি দিয়ে ‘মিড-ডে’ জানিয়েছে, বোনের বিয়ে নিয়ে দারুণ উচ্ছ্বসিত ক্যাটরিনা। মুম্বাইয়ের ডিজাইনার দিয়ে নাতাশার বিয়ের পোশাকের নকশা করাচ্ছেন তিনি। শুধু কনের পোশাকই নয়, বিয়ের অনুষ্ঠানে পরার জন্য পরিবারের সবার পোশাক তৈরির ব্যবস্থাও করছেন ক্যাটরিনা।বিয়ের প্রস্তুতিতে ক্যাটকে সাহায্য করতে লন্ডন থেকে ভারতে উড়ে এসেছেন তাঁর পরিবারের সব সদস্যই। বিয়ের অনুষ্ঠানে কী ধরনের খাবার পরিবেশন করা হবে তার পরিকল্পনাতেও ব্যস্ত সময় কাটছে ক্যাটের। মূলত এসব ব্যস্ততার কারণেই আমন্ত্রণ পাওয়ার পরও এবারের ঈদ উপলক্ষে আয়োজিত বিভিন্ন অনুষ্ঠানে যেতে পারেননি ক্যাট। শাহরুখ খানের ঈদ অনুষ্ঠানে না গিয়ে সেদিন নাতাশার সম্মানে ঘরোয়া এক অনুষ্ঠানের আয়োজন করেছিলেন ক্যাটের পরিবারের সদস্যেরা।
পরবর্তী ছবির শুটিংয়ের কাজে ব্যস্ত হয়ে পড়ার আগেই বোনের বিয়ের প্রস্তুতি শেষ করতে চান ক্যাট। বিয়ের অনুষ্ঠানের আগ মুহূর্তে তিনি লন্ডনের উদ্দেশে ভারত ছাড়বেন। বিয়ের অনুষ্ঠান শেষ করেই ছবির শুটিংয়ে ব্যস্ত হয়ে পড়বেন তিনি।
 
