
এ বছরের আগস্টে জোড়া অ্যালবাম নিয়ে শ্রোতাদের সামনে হাজির হতে যাচ্ছেন ব্যান্ড সংগীতের জনপ্রিয় শিল্পী আইয়ুব বাচ্চু। ১৬ আগস্ট নিজের জন্মদিনে এই অ্যালবাম দুটি শ্রোতাদের হাতে তুলে দেওয়ার সিদ্ধান্ত নিয়েছেন বলে জানান তিনি।জানা গেছে, প্রথম অ্যালবামটি হবে কথা আর সুরের জাদুতে। আর অন্যটিতে থাকবে শুধুই গিটারের সুরের মূর্ছনা। প্রথম অ্যালবামে যেমন ১০টি গান থাকবে, ঠিক তেমনি পরের অ্যালবামটিতেও থাকবে ১০টি ইনস্ট্রুমেন্টাল ট্র্যাক। খুব দ্রুতগতিতে অ্যালবাম দুটির কাজ এগিয়ে নিয়ে যাচ্ছেন বলে জানান এই শিল্পী।আইয়ুব বাচ্চু বলেন, ‘একেবারেই ভিন্ন ধরনের উদ্দেশ্য নিয়ে অ্যালবামটির কাজ করছি। অ্যালবাম দুটির মাধ্যমে আমার শ্রোতারা একেবারেই নতুন কিছুর সঙ্গে পরিচিত হবে, যা নিঃসন্দেহে তাদের জন্য আনন্দেরও হবে বটে।’গিটারের ইনস্ট্রুমেন্টাল অ্যালবাম করার ব্যাপারে আগ্রহী হলেন কেন জানতে চাইলে আইয়ুব বাচ্চু বলেন, ‘আমার একজন শ্রদ্ধেয় গুণীজন আছেন, যার নাম এই মুহূর্তে প্রকাশ করতে চাচ্ছি না। মূলত তাঁর আদেশ ও অনুরোধে এই ধরনের এই ব্যতিক্রমী অ্যালবাম প্রকাশ করতে আগ্রহী হলাম।’অ্যালবামটি কোথা থেকে প্রকাশ হবে—জানতে চাইলে আইয়ুব বাচ্চু বলেন, ‘বাংলাদেশের একটি নামী প্রতিষ্ঠান অ্যালবাম দুটির পৃষ্ঠপোষকতা করছে। শুরুতে অল্প সংখ্যক সিডি প্রকাশ করবে বলে শুনেছি।’
জানা গেছে, এ বছরের শেষের দিকে গিটার উত্সব করার পরিকল্পনাও করছেন আইয়ুব বাচ্চু। আইয়ুব বাচ্চুর নতুন অ্যালবামের গানগুলোর কথা লিখেছেন সাজ্জাদ হুসাইন ও রবিউল ইসলাম জীবন।
