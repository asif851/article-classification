
ভারতের তৃতীয় লিঙ্গের প্রথম ব্যান্ডদল ‘সিক্সপ্যাক’-এর সঙ্গে একটি গানে কণ্ঠ দিয়েছেন রাহাত ফতেহ আলী খান। আজ শুক্রবার ইউটিউবে প্রকাশিত হয়েছে ‘রাওলা পায়ে গায়া’ (Raula Paye Gaya) গানটির ভিডিও। ঈদুল ফিতরে সালমান খান ও আনুশকা অভিনীত ‘সুলতান’ ছবিটির প্রচারণার জন্য নির্মিত হয়েছে ভিডিওটি।যশ রাজ ফিল্মসের প্রধান আশিষ পাটিল বলেন, ‘আমরা বিশ্বাস করি সংগীত পৃথিবী বদলে দিতে পারে। এই দলটিকে দিয়ে আমরা তাঁরই একটা নিদর্শন দেখালাম মাত্র। ট্রাফিক সিগনাল থেকে পাওয়া একটা আইডিয়া থেকে আজ এই সৃষ্টিশীল দলগঠনের উদ্যোগ।’গত বছর তৃতীয় লিঙ্গের দেড়শরও বেশি সদস্যের অডিশন নিয়ে খুঁজে বের করা হয় ছয় শিল্পীকে। তাঁদের নিয়েই ‘সিক্সপ্যাক’ ব্যান্ডটি গঠন করে ভারতের প্রভাবশালী চলচ্চিত্র নির্মাতা সংস্থা যশ রাজ ফিল্মস। দলটির প্রধান কণ্ঠশিল্পী ফিদা খান। দলের অন্য সদস্যরা হলেন আশা জগতাপ, ভাবিকা পাটিল, চাদনি সুবর্ণকার, কোমল ও রাবিনা জগতাপরা। জানুয়ারি মাসে সিক্সপ্যাক দলটি খ্যাতিমান শিল্পী ফ্যারেল উইলিয়ামসের ‘হ্যাপি’ গানটি নতুন করে পরিবেশন করলে সেটি ব্যাপকভাবে সমাদৃত হয়।পাকিস্তানের কিংবদন্তি শিল্পী রাহাত ফতেহ আলী খান ও ভারতের অভিনেত্রী আনুশকা শর্মার সঙ্গে যৌথভাবে কাজ করার আগে আরও বেশ কয়েকজন শিল্পীর সঙ্গে কাজ করেছে দলটি। তাঁরা হলেন শিল্পী সনু নিগম, জানাই ভোশলে ও হৃত্তিক রোশন, শাহরুখ খান ও অর্জুন কাপুরের সঙ্গে একত্রে কাজ করেছে দলটি। আসছে ৬ জুলাই মুক্তি পাচ্ছে ‘সুলতান’ ছবিটি। এর প্রচারণায় কাজ করছে ‘সিক্সপ্যাক’। বলিস্পাইসি
