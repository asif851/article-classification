
সোমবার পয়লা ফাল্গুন। ওই দিন সকালে ঢাকা বিশ্ববিদ্যালয়ের চারুকলা অনুষদের বকুলতলায় আয়োজন করা হয়েছে বসন্ত উৎসবের। চারুকলা থেকে শুরু হয়ে এ উৎসব ছড়িয়ে পড়বে ধানমন্ডির রবীন্দ্র সরোবর মঞ্চ, লক্ষ্মীবাজারের বাহাদুর শাহ্ পার্ক এবং উত্তরার ৩ নং সেক্টরের রবীন্দ্র সরণির উন্মুক্ত মঞ্চে। 
এরই মধ্যে উৎসবের প্রায় সবই চূড়ান্ত করেছে জাতীয় বসন্ত উৎসব উদ্‌যাপন পরিষদ। এই পরিষদের যুগ্ম সচিব মানজারুল ইসলাম চৌধুরী জানান, মতিয়ারের সারেঙ্গি বাদন ও অসিত কুমার দে’র শাস্ত্রীয় সংগীত পরিবেশনের মধ্য দিয়ে উৎসবের শুরু হবে। তিনি জানান, এ আয়োজন গত ২২ বছর যাবৎ পরিচালিত হয়ে আসছে। এ আয়োজন শুরু করেছিলেন দেশের অন্যতম রবীন্দ্র গবেষক, লেখক, কলামিস্ট ও সাংবাদিক প্রয়াত ওয়াহিদুল হক। প্রথম দিকে এ উৎসবের আহ্বায়ক হিসেবে দায়িত্ব পালন করেছেন দেশের অন্যতম প্রধান কবি প্রয়াত শামসুর রাহমান। আগামী ১৩ ফেব্রুয়ারি সোমবার সকাল ৭টা ৫০ মিনিট হতে সকাল ১০টা এবং বিকেল ৪টা হতে ঢাকা বিশ্ববিদ্যালয়ের চারুকলাসহ একযোগে পুরোনো ঢাকার বাহাদুরশাহ পার্ক, ধানমন্ডির রবীন্দ্র সরোবর এবং উত্তরা ৩ নং সেক্টরের রবীন্দ্র সরণির উন্মুক্ত মঞ্চে অনুষ্ঠান শুরু হবে। চারুকলার সকাল ও বিকেলের অনুষ্ঠানটি সরাসরি সম্প্রচার করবে ‘দেশ টিভি’। রবীন্দ্র সরোবরের অনুষ্ঠানটি বিকেল ৪টা থেকে সন্ধ্যা ৬টা ৫০ মিনিট পর্যন্ত সরাসরি সম্প্রচার করবে ‘এনটিভি’। এ উৎসব মালায় যন্ত্রসংগীত, বসন্ত কথন পর্ব, প্রীতি বন্ধনী, আবির বিনিময়, একক আবৃত্তি, দলীয় আবৃত্তি, একক সংগীত, দলীয় সংগীত, দলীয় নৃত্য, আদিবাসীদের ও শিশু-কিশোরদের বিশেষ পরিবেশনা থাকবে। দেশের অগ্রগণ্য দল ও বরেণ্য শিল্পীবৃন্দ অনুষ্ঠানমালায় অংশ গ্রহণ করবেন। বসন্ত কথন পর্বে আলোচনায় অংশগ্রহণ করবেন সম্মিলিত সাংস্কৃতিক জোটের সভাপতি-গোলাম কুদ্দুছ, উৎসব কমিটির সহসভাপতি স্থপতি সফিউদ্দিন আহমেদ, যুগ্ম সাধারণ সম্পাদক মানজার চৌধুরী, সভাপতিত্ব করবেন কমিটির সহসভাপতি কাজল দেবনাথ।
