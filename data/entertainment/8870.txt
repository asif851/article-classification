
)
ঢাকার বঙ্গবন্ধু জাতীয় স্টেডিয়ামে বিসিবি সেলিব্রেশন কনসার্টে অংশ নিতে ঢাকায় এসেই মহড়া শুরু করেছেন এ আর রাহমান। গতকাল মঙ্গলবার রাতে দীর্ঘ সময় মহড়ায় অংশ নেন এ আর রাহমান ও তাঁর দল।
গতকাল বেলা দুইটা ১০ মিনিটে তিনি ঢাকায় আসেন। বিমানবন্দর থেকে এ আর রাহমানকে সরাসরি একটি পাঁচতারকা হোটেলে নিয়ে যাওয়া হয়। সন্ধ্যা ছয়টায় প্রধানমন্ত্রী শেখ হাসিনার সঙ্গে দেখা করতে গণভবনে যান এ আর রহমান। সেখানে তিনি আধা ঘণ্টা সময় কাটান।
আগামীকাল বৃহস্পতিবার সন্ধ্যায় বঙ্গবন্ধু জাতীয় স্টেডিয়ামে বিসিবি সেলিব্রেশন কনসার্টে অংশ নেবে এ আর রাহমানের পরিচালনায় ১৩০ জনের একটি দল। প্রায় দুই ঘণ্টার এই কনসার্টে এ আর রাহমানসহ গান করবেন উদিত নারায়ণ, জাভেদ আলী, নীতি মোহন, শ্বেতা পণ্ডিত, আনন্দন শিবামনি, হারদীপ কৌর, যুক্তরাষ্ট্রের অ্যাকন প্রমুখ। বাংলাদেশের রুনা লায়লা, সাবিনা ইয়াসমিন, কুমার বিশ্বজিত্, মমতাজ, এল আর বি, মাইলস, সোলস, অর্ণব অ্যান্ড ফ্রেন্ডস থাকছেন এ কনসার্টে।
কনসার্টে আইসিসি অফিসিয়াল ইভেন্ট গান ‘চার ছক্কা হই হই’ গাইবেন পান্থ কানাই, কনা, এলিটা, জোহান, শান্ত, পূজা আর তাপস। আর বাংলাদেশে ক্রিকেট বোর্ডের স্বাগত সংগীত ‘উড়ছে শান্তির পায়রা’ গাইবেন ফুয়াদ আল মুক্তাদির ও কোনাল।
মঙ্গলবার রাত ১১টার পরে বঙ্গবন্ধু জাতীয় স্টেডিয়ামে যান ভারতীয় সংগীতের এ জীবন্ত কিংবদন্তি। তাঁর দলের সদস্যদের নিয়ে দীর্ঘ সময় মহড়ায় অংশ নেন তিনি।
আজ বুধবারও তিনি কনসার্টের মহড়ায় অংশ নেবেন। তবে কড়া নিরাপত্তার কারণে সেখানে বাইরের কাউকে প্রবেশ করতে দেওয়া হবে না।
গতকাল রাতের মহড়ার কিছু অংশ ধারণ করেছেন আমাদের জ্যেষ্ঠ আলোকচিত্র সাংবাদিক খালেদ সরকার। এ ভিডিওর কিছু অংশ তুলে ধরা হলো প্রথম আলো পাঠকদের জন্য।
