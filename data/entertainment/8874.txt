
মূল্যবোধের নাটক নিয়ে আজ শিল্পকলা একাডেমিতে শুরু হচ্ছে ‘মূল্যবোধের নাট্যোৎসব ২০১৬’। উৎসবের প্রথম ধাপে ঢাকার মঞ্চে হবে ২০টি জেলার ২০টি নাটক। বাঙালির সাম্প্রতিক সংকট, মূল্যবোধের সংকট। এ থেকে উত্তরণের পথ সন্ধানেই এ উৎসবের উদ্যোগ নিয়েছে বাংলাদেশ শিল্পকলা একাডেমি। ধাপে ধাপে ৬৪ জেলার শিল্পকলা একাডেমির নাটক মঞ্চস্থ হবে। আজ সন্ধ্যা ৬টায় একাডেমির জাতীয় নাট্যশালার পরীক্ষণ থিয়েটার মিলনায়তনে এ উৎসবের উদ্বোধন করবেন তথ্যমন্ত্রী হাসানুল হক ইনু। উদ্বোধনী সন্ধ্যায় আজ মঞ্চস্থ হবে শামীম সাগরের নির্দেশনায় কুষ্টিয়া জেলার নাটক নটনন্দন ও শাহিনুর রহমানের নির্দেশনায় জামালপুর জেলার নাটক সপ্তর্ষী। কাল সন্ধ্যা ৬টায় থাকছে তারেকুজ্জামানের নির্দেশনায় দিনাজপুরের নাটক উপলব্ধি, সন্ধ্যা ৭টায় শরীফ চৌধুরীর নির্দেশনায় চাঁদপুরের নাটক প্রিয় দর্শন ও রাত ৮টায় বাকার বকুলের নির্দেশনায় ঢাকার নাটক মুল্লুক।
