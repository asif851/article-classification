
চলচ্চিত্রে নবাগত সিয়ামের সঙ্গে ‘দহন’ ছবিতে অভিনয়ের জন্য চুক্তিবদ্ধ হন পূজা চেরী। এই ছবির প্রযোজনা প্রতিষ্ঠান জাজ মাল্টিমিডিয়া থেকে ঘোষণা এসেছে, সিয়াম ও পূজার সঙ্গে এই ছবিতে আরেকজন নায়িকা থাকছেন। নতুন কে যুক্ত হচ্ছেন, তা কেউ বলতে পারলে নগদ দশ হাজার টাকা পুরস্কার পেয়ে যাবেন।
সিয়াম ও পূজা জুটি হয়ে এর আগে ‘পোড়ামন ২’ ছবিতে অভিনয় করেছেন। ছবিটি এখনো মুক্তির অপেক্ষায়। এই জুটির প্রথম ছবি মুক্তির আগেই ‘দহন’-এর ঘোষণা এসেছে। রায়হান রাফী পরিচালিত এই ছবিতে সিয়াম ও পূজা দুজনকে চূড়ান্ত করা হলেও তাঁদের সঙ্গে আর কে থাকছেন, তা নিয়ে মুখ খুলছেন না প্রযোজনা প্রতিষ্ঠানের কেউ। জাজ মাল্টিমিডিয়ার ফেসবুক পেজে এ নিয়ে একটি কুইজের আয়োজন করা হয়েছে। সেখানে যে কেউ মন্তব্য করার পাশাপাশি নিজেদের ফেসবুকে তা শেয়ার করে জিতে নিতে পারবেন পুরস্কারের টাকা।
নাম প্রকাশ না করার শর্তে জাজ মাল্টিমিডিয়ার একাধিক কর্মকর্তা প্রথম আলোকে বলেন, ‘দহন’ ছবিতে অভিনয়ের সম্ভাবনা রয়েছে এই সময়ের আলোচিত কয়েকজন তারকার। তাঁদের মধ্যে মম, মেহজাবিন, বাঁধন ও তানজিন তিশার নাম বেশি উচ্চারিত হচ্ছে।
মম বললেন, ‘ছবি করলে সবাই দেখবে, না করলে দেখবে না। বিষয়টি নিয়ে আপাতত এর বেশি কিছুই বলতে চাই না।’
তানজিন তিশা বলেন, ‘এটা ঠিক যে আমাকে নিয়ে অনেকের প্রত্যাশা তৈরি হয়েছে। তাই নতুন কোনো চলচ্চিত্রে অভিনয়ের ব্যাপারটি সামনে এলে আমার নাম উচ্চারিত হয়। তবে আমি এই মুহূর্তে জাজ মাল্টিমিডিয়ার সঙ্গে নতুন কোনো ছবিতে অভিনয় করছি না। যদি জাজ থেকে কেউ বলে থাকেন, তাহলে সেটা কৌতূহল তৈরির জন্য বলেছেন। আমি এখন ছোট পর্দার কাজ নিয়ে ব্যস্ত আছি।’
বাঁধন বলেন, ‘আমার সঙ্গে এখন পর্যন্ত জাজ মাল্টিমিডিয়ার কোনো ছবিতে অভিনয়ের ব্যাপারে আলোচনা হয়নি। তবে গত কয়েক মাসে আমি বেশ কটি ছবিতে অভিনয়ের প্রস্তাব পেয়েছি। যেকোনো ছবিতে কাজ করার পক্ষপাতি নই। পছন্দসই গল্প, যা আমার ব্যক্তিত্বের সঙ্গে যাবে—তেমন ছবি হলে অভিনয় করতে প্রস্তুত।’
‘দহন’ ছবির ব্যাপারে মেহজাবিনের কাছে জানতে চাইলে তিনি বলেন, ‘ছবিতে অভিনয়ের ব্যাপারে অামার সঙ্গে কারোরই কোনো অালাপ হয়নি।’
জাজ মাল্টিমিডিয়ার চেয়ারম্যান আবদুল আজিজের কাছে জানতে চাইলে তিনি বলেন, ‘এই সময়ের আলোচিত তারকার কেউ হবেন “দহন” ছবির নতুন নায়িকা। তিনি ছোট পর্দায় দারুণ কিছু কাজ উপহার দিয়েছেন, বড় পর্দায় “দহন” দিয়েই তাঁর অভিষেক হবে, এটা মোটামুটি নিশ্চিত। তবে শেষ পর্যন্ত এমনটাও হতে পারে, বড় পর্দায় দু-একটি কাজ করে প্রশংসিতও হয়েছেন—এমন কেউ এই ছবিতে অভিনয় করবেন।’
প্রযোজনা প্রতিষ্ঠান জাজ মাল্টিমিডিয়া এর আগে এমন একটি কুইজ অনুষ্ঠানের মাধ্যমে নতুন একজন নায়িকা দেশের চলচ্চিত্রে উপহার দিয়েছে। ফারিন নামের সেই নায়িকার প্রথম ছবিটি ছিল শামীম আহমেদের ‘ধ্যাৎতেরিকি’। ছবিতে আরিফিন শুভ, নুসরাত ফারিয়া ও রোশানের সঙ্গে অভিনয় করেন ফারিন। এখন ‘দহন’ ছবিতে সিয়াম ও পূজার পাশাপাশি কে অভিনয় করবেন, তা জানার জন্য সবাইকে অপেক্ষা করতে হবে ২০ এপ্রিল পর্যন্ত।
