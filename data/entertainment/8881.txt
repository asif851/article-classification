
গত সপ্তাহ থেকে ইন্টারনেটের বাসিন্দারা ‘প্রিয়া জ্বরে’ ভুগছেন। এই জ্বর বড় সংক্রামক। একজন থেকে আরেকজনে দ্রুত ছড়িয়ে পড়ছে। ভারতের কেরালার এক অষ্টাদশীর চোখের ইশারায় ঘায়েল হয়েছেন অনেকে। এর মধ্যে শুধু তরুণেরাই নন, নবাগত নায়িকা প্রিয়া প্রকাশ ওয়ারিয়ারের চোখের চাউনি আর মিষ্টি হাসিতে মেয়েরাও মুগ্ধ। বর্ষীয়ান অভিনেতা ঋষি কাপুর তো প্রিয়ার উদ্দেশে বলেই বসলেন, ‘আহা, তুমি আমার সময়ে এলে না কেন?’ প্রিয়ার মতো অনেকেই প্রথম ছবিতেই বাজিমাত করেছেন।
প্রিয়া প্রকাশ ওয়ারিয়ার কেরালার ত্রিচূড়ে জন্ম নেওয়া প্রিয়া বিমলা কলেজের প্রথম বর্ষের ছাত্রী। নাচে পারদর্শী। র‍্যাম্পেও হেঁটেছেন বহুবার। কিন্তু এই বয়সে রাতারাতি তারকা হয়ে যাওয়ার কথা তিনি স্বপ্নেও ভাবেননি। মালায়লাম ছবি অরু আদার লাভ-এ পার্শ্ব চরিত্রে অভিনয় করেই চারদিকে হুলুস্থুল ফেলে দিয়েছেন। প্রধান নায়িকা হলে না জানি কী হতো! ইদানীং বলিউড থেকেও নাকি ছবির প্রস্তাব আসছে প্রিয়ার কাছে। হঠাৎ করে পাওয়া এই জনপ্রিয়তা প্রিয়া ধরে রাখতে পারবেন কি না, তা সময়ই বলবে। তবে বলিউডে এমন অনেক নায়িকা আছেন, যাঁরা প্রথম ছবিতেই সফল হয়েছেন, তাঁদের সেই সফলতা এখনো অক্ষুণ্ন আছে। বরং সাফল্যের মুকুটে যুক্ত হচ্ছে একের পর এক পালক।
আনুশকা শর্মা গণমাধ্যমে পরিচিত কেউ ছিল না আনুশকা শর্মার। কিন্তু ছোটবেলা থেকেই ইচ্ছা ছিল মডেলিং করবেন নয়তো সাংবাদিক হবেন। সত্যিকার অর্থে নায়িকা হওয়ার ইচ্ছা নিয়ে তিনি মুম্বাইয়ে আসেননি। খুব ঢিলেঢালা প্রস্তুতি নিয়ে বলিউডের বিখ্যাত যশ রাজ ফিল্মসে অডিশন দিতে গিয়েছিলেন। প্রথম দফায় বাদ পড়ে যান। কিন্তু প্রতিষ্ঠানের কর্ণধার আদিত্য চোপড়া তাঁর মধ্যে কী যেন দেখেছিলেন। এ জন্যই আনুশকাকে আরেকটি সুযোগ দেওয়ার কথা ভাবেন। ২০০৮ সালে শাহরুখ খানের বিপরীতে আনুশকাকে রাব নে বানা দি জোড়ি ছবিতে সুযোগ দেন তিনি। সেখানে আনুশকার অভিনয় আর সাবলীল উপস্থিতি সবাইকে মুগ্ধ করে। এরপর থেকে তিনি শুধু এগিয়েই চলেছেন। এখন অভিনয়ের পাশাপাশি প্রযোজনাও করছেন বলিউডের এই শীর্ষস্থানীয় অভিনেত্রী।
আলিয়া ভাট নিন্দুকেরা বলতে পারেন, বাবা যাঁর বিখ্যাত প্রযোজক, জনপ্রিয় হতে তাঁর আর কী লাগে? কিন্তু বলিউডের সব তারকা-সন্তান কিন্তু জনপ্রিয় নন। অনেকে তো রীতিমতো ব্যর্থ। সেখানে ১৯ বছরে আলিয়া ভাট নির্মাতা বাবা মহেশ ভাটের কোনো সাহায্য ছাড়াই বলিউডে নিজের জায়গা করার প্রতিজ্ঞা করেছিলেন। বাবাও বলেছিলেন, ‘ঠিক আছে, করে খাও।’ ২০১২ সালে করণ জোহরের স্টুডেন্ট অব দ্য ইয়ার ছবিতে প্রথম নায়িকা হন। এর আগে একটা ছবিতে কাজ করেছিলেন খেলাচ্ছলে। আলিয়ার বয়স তখন মাত্র পাঁচ, শুটিংয়ের কোনো স্মৃতিই তাঁর মনে নেই। বলতে গেলে স্টুডেন্ট অব দ্য ইয়ার-ই তাঁর প্রথম ছবি। এই ছবির ব্যাপক সফলতার পর আর পেছন ফিরে তাকাতে হয়নি আলিয়াকে। ফোর্বসের এক জরিপে এশিয়ায় অনূর্ধ্ব ৩০ বছর বয়সী শীর্ষ ৩০ প্রভাবশালী ব্যক্তির মধ্যে আছে আলিয়া ভাটের নাম।
দীপিকা পাড়ুকোন ভারতের সাবেক ব্যাডমিন্টন খেলোয়াড় প্রকাশ পাড়ুকোনের মেয়ে দীপিকা পাড়ুকোন। একসময় বাবার মতো র‍্যাকেট হাতে তিনিও ব্যাডমিন্টন কোর্ট দাপিয়ে বেড়াতেন। ভারতের জাতীয় পর্যায়ে খেলার অভিজ্ঞতাও আছে দীপিকার। কিন্তু হঠাৎ মডেলিং ও অভিনয় তাঁকে হাতছানি দিলে সব ছেড়ে-ছুড়ে ফ্যাশন মডেল বনে যান। বলিউডে ২০০৬ সালে ওম শান্তি ওম তাঁর প্রথম ছবি। প্রথম ছবিতেই সবার মন জয় করে নেন এই নায়িকা। এখনো সেই জনপ্রিয়তা ধরে রেখেছেন। ভারতের অভিনেত্রীদের মধ্যে দীপিকার পারিশ্রমিক এখন সবচেয়ে বেশি। সম্প্রতি ভক্তরা ভালোবেসে এই তারকার নামে বাংলাদেশের এক গ্রামে নলকূপও খনন করেছেন।
কঙ্গনা রনৌত হিমাচল প্রদেশের ছোট্ট এক শহরের মেয়ে কঙ্গনা রনৌত। ভালো ইংরেজি বলতে পারতেন না। হিন্দিও বেঁধে যেত। সেই মেয়ে একদিন এত জনপ্রিয় হবেন, এটা কে জানত? মা-বাবার ইচ্ছা ছিল মেয়েকে চিকিৎসক বানাবেন। কিন্তু মেয়ের মন তো পড়ে ছিল ফ্যাশন জগতে। সেই থেকে অভিনয়। ২০০৬ সালে গ্যাংস্টার ছবি দিয়েই সবার নজর কাড়েন কোঁকড়া চুলের এই মেয়ে। এরপর থেকে যেন নিজেকেই নিজে ছাড়িয়ে যাচ্ছেন কঙ্গনা। এই পর্যন্ত ঝুলিতে তুলেছেন দুইটি জাতীয় চলচ্চিত্র পুরস্কার। কঙ্গনা এখন বলিউডে দ্বিতীয় সর্বোচ্চ আয়কারী নায়িকা।
 
