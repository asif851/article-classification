
ছবিতে পুলিশ প্রশাসনকে ‘হাস্যকর’ উপস্থাপনার অভিযোগে ধূসর কুয়াশা ছবিটি প্রথমবার সেন্সরে আটকে গিয়েছিল। সংশোধন না করে আবার ছবিটি জমা দিলে দ্বিতীয়বার পুরো ছবিই বাতিল ঘোষণা করে সেন্সর বোর্ড। অবশেষে সব জটিলতা পেরিয়ে প্রায় ছয় মাস পর ছবিটি চূড়ান্তভাবে সেন্সর ছাড়পত্র পেল। 
বাংলাদেশ চলচ্চিত্র সেন্সর বোর্ড থেকে জানানো হয়েছে, সংশোধনী সন্তোষজনক হওয়ায় গত রোববার ধূসর কুয়াশা ছবিটি ছাড়পত্র দিয়েছে তারা। ছবিটি প্রেক্ষাগৃহে মুক্তিতে আর বাধা রইল না। ছবির নায়ক নবাগত মুন্না। তিনি ছবির প্রযোজকও। জটিলতা কাটিয়ে চূড়ান্ত ছাড়পত্র পাওয়াতে তিনি খুশি। মুন্না বলেন, ‘শেষ পর্যন্ত ছাড়পত্র পেয়েছি। এখন একটা ভালো দিন দেখে মুক্তি দিতে চাই।’ গত বছরের জুলাই মাসে ধূসর কুয়াশা ছবিটি সেন্সর বোর্ডে জমা পড়ে। সে সময় সেন্সর বোর্ডের কাছে বেশ কিছু আপত্তিকর দৃশ্য ধরা পড়ে। সেগুলো সংশোধন করে আবার ছবিটি জমা দেওয়ার পরামর্শ দেয় সেন্সর বোর্ড। এর এক সপ্তাহ পর কিছু দৃশ্য কেটে ও পরিমার্জন করে পুনরায় সেন্সরে জমা দেওয়া হয়েছে, এমন দাবি ছবির পরিচালক উত্তম আকাশের। কিন্তু কোনো সংশোধনী ছাড়াই জমা দেওয়ার অভিযোগে ১১ ডিসেম্বর দ্বিতীয়বার প্রিভিউ টেবিলে ছবিটি নিষিদ্ধ করে সেন্সর বোর্ড। আবার সংশোধন করে জমা দেওয়ার প্রায় দুই মাসের মাথায় ছবিটির ওপর থেকে নিষেধাজ্ঞা তুলে নিয়ে সেন্সর ছাড়পত্র দেওয়া হয়। ছবির নায়িকা নিপুণ বলেন, ‘ছবির নায়ক ও প্রযোজক মুন্না একেবারেই নতুন। তিনি নিয়মিত চলচ্চিত্রে বিনিয়োগ করতে চান। ছবিটি আটকে থাকলে নতুন প্রযোজক হিসেবে তিনি চলচ্চিত্রে নিরুৎসাহিত হয়ে ফিরে যেতেন।’ আগামী মার্চ মাসে ছবিটি মুক্তি দেওয়ার কথা।
