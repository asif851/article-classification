
সামিয়া আফরিন, নাবিলা, মারিয়া নূর, মিশু চৌধুরী ও শ্রাবণ্য তৌহিদা। খুব পরিচিত মুখ। তাঁরা সবাই কাজ করছেন ছোট পর্দায়। কেউ করছেন উপস্থাপনা, কেউ অভিনয়, আবার কেউবা মডেলিং। এবার তাঁরা জড়িয়ে গেছেন ক্রিকেটের সঙ্গে। বিশ্বকাপ ক্রিকেট উপলক্ষে এখন বিভিন্ন টিভি চ্যানেলে প্রচার করা হচ্ছে ক্রিকেট নিয়ে নানা অনুষ্ঠান। কিছু অনুষ্ঠান উপস্থাপনা করছেন এই তারকারা। আজ অস্ট্রেলিয়ার মেলবোর্ন ক্রিকেট গ্রাউন্ডে কোয়ার্টার ফাইনালে বাংলাদেশ খেলবে ভারতের বিরুদ্ধে। এই খেলার আগে কথা হলো নিজস্ব গণ্ডির বাইরে গিয়ে কাজ করা পাঁচ তারকার সঙ্গে।বিভিন্ন টিভি চ্যানেলের ঊর্ধ্বতন কর্মকর্তাদের সঙ্গে আগেই আলোচনা করে জানা গেছে, বাইরের কেউ নন, তাদের বেশির ভাগ অনুষ্ঠানই উপস্থাপনা করছেন চ্যানেলগুলোর সঙ্গে সংশ্লিষ্ট ব্যক্তিরা। তবে এর ব্যতিক্রমও আছে। গাজী টিভির চারটি অনুষ্ঠান উপস্থাপনা করছেন সামিয়া আফরিন, নাবিলা, মারিয়া নূর, আর শ্রাবণ্য তৌহিদা। মিশু চৌধুরী উপস্থাপনা করছেন বৈশাখী টিভির একটি অনুষ্ঠান। বেশির ভাগই আবার দেখানো হচ্ছে টিভির স্টুডিও থেকে সরাসরি। এই কজনকে আমন্ত্রণ জানানো হলো প্রথম আলো কার্যালয়ে। একসঙ্গে ছবি তোলা হবে আর তার ফাঁকে হবে গল্প। ১৬ মার্চ দুপুরে এলেন সবাই।
আড্ডার শুরুতেই কথা হলো মিশু চৌধুরীর সঙ্গে। বৈশাখী টিভিতে তাঁর অনুষ্ঠানটির নাম ‘বিশ্বমাতে বিশ্বকাপে’। জাতীয় মহিলা ক্রিকেট দলের সদস্য ছিলেন মিশু। এখন নিয়মিত নাটকে অভিনয় করছেন। একটি চলচ্চিত্রেও অভিনয় করেছেন। ছবির নাম একাত্তরের মা জননী। আনিসুল হকের সাহসিনী জননী ’৭১ উপন্যাস অবলম্বনে তৈরি ছবিটি পরিচালনা করেছেন শাহ আলম কিরণ। এখন গ্রামীণফোনের একটি বিজ্ঞাপনচিত্র দেখানো হচ্ছে টিভি চ্যানেলগুলোতে। ‘বয়ামে কথা জমিয়ে রাখা’ ভাবনা নিয়ে তৈরি বিজ্ঞাপনচিত্রে অভিনয় করেছেন মিশু।বৈশাখী টিভির ‘বিশ্বমাতে বিশ্বকাপে’ অনুষ্ঠানে থাকে প্রতিদিনের খেলা নিয়ে নানা বিশ্লেষণ। মিশু জানালেন, এবারই প্রথম উপস্থাপনা করছেন। যেহেতু অনুষ্ঠানটি ক্রিকেট নিয়ে, তাই কাজটি করছেন বেশ আনন্দের সঙ্গে। বললেন, ‘বিশ্বকাপ ক্রিকেট শুরু হওয়ার পর আর কোনো নাটকের কাজ করিনি। শুরু থেকে প্রতিটি খেলা দেখছি। আগে তো বাংলাদেশ দলের সবার খেলার ব্যাপারে ধারণা ছিল, এখন কিন্তু বিশ্বকাপ ক্রিকেটে অংশ নেওয়া সব কটি দলের খেলোয়াড় আর তাঁদের খেলা সম্পর্কে আমি জানি। কারণ সন্ধ্যায় তো এগুলো নিয়েই অতিথিদের সঙ্গে কথা বলতে হচ্ছে।’আজকের খেলা নিয়ে মারিয়া নূর বললেন, ‘দেখবেন, ভারতের সঙ্গে বাংলাদেশ জিতবে।’ তাঁর সঙ্গে কণ্ঠ মেলান নাবিলা। দুই দলের খেলোয়াড় আর তাঁদের পারফরম্যান্স নিয়ে নানা বিশ্লেষণ শুরু করলেন। মনে হচ্ছে, অল্প কদিনেই তাঁরা বিশেষজ্ঞ হয়ে গেছেন। আজ কত রান হতে পারে, সে ব্যাপারে মোটামুটি ধারণা দিলেন তাঁরা। জানালেন, টিভিতেও তাঁরা দর্শকদের সামনে এমনি নানা বিশ্লেষণ নিয়ে হাজির হচ্ছেন।গাজী টিভিতে মারিয়ার অনুষ্ঠানের নাম ‘ক্রিকেট এক্সটা’। ‘এখানেই ডটকম’ বিজ্ঞাপনচিত্রের মধ্য দিয়ে মারিয়া এখন খুব জনপ্রিয়। বললেন, ‘আমি ক্রিকেটের প্রেমে পড়েছি ১৯৯৭ সালে। ওই যে বাংলাদেশ যেদিন আইসিসি ট্রফি জিতল, সেদিন। তারপর থেকে ক্রিকেট নিয়ে নিয়মিত খোঁজখবর রাখছি।’দীর্ঘদিন উপস্থাপনা করছেন নাবিলা। বললেন, ‘একটা ম্যাচ খেলার আগে দুই দলের খেলোয়াড়েরা যেমন প্রস্তুতি নেন, আমাদেরও কিন্তু তেমনিভাবে প্রস্তুতি নিতে হয়। তাঁরা থাকেন মাঠে, আর আমরা বসি এই দুই দলের অন্য খেলাগুলো, খেলোয়াড়দের সম্পর্কে জানা–অজানা তথ্য আর নানা উপাত্ত নিয়ে। খেলা দেখা থেকে শুরু করে খেলাবিষয়ক নানা ওয়েবসাইট ঘেটে এসব তথ্য-উপাত্ত সংগ্রহ করি।’সামিয়া আফরিন বললেন, ‘সবার আগে জানতে হয় পরিসংখ্যান। যদি কোনো ধরনের ভুল তথ্য উপস্থাপন করা হয়, তাহলে যেকোনো উপস্থাপকেরই মাশরাফির “ধরে দিবানি”র মতো অবস্থা হয়!’ বিশ্বকাপ ক্রিকেটের প্রতিদিনের খেলার হাইলাইটস নিয়ে রাতে গাজী টিভিতে হাজির হন তিনি।দর্শকদের প্রসঙ্গ আসতেই নাবিলা বললেন, ‘আমার অনুষ্ঠানটাই তো দর্শকদের নিয়ে। কুইজ-বিষয়ক। নাম ‘ক্রিক ফিক’। কুইজ খেলে যে যত বেশি রান করতে পারে, তাকেই পুরস্কার দেওয়া হয়। তাতেই বোঝা যায়, ওই দর্শকের খেলা নিয়ে আগ্রহ কতটা।’শ্রাবণ্য তৌহিদা পেশায় চিকিৎসক। মডেলিং করছেন অনেক দিন হলো। ইদানীং বিভিন্ন অনুষ্ঠান উপস্থাপনা করছেন। জানালেন, কেরানীগঞ্জ সরকারি হাসপাতালের চিকিৎসক তিনি। বললেন, ‘উপস্থাপনা আর মডেলিং দারুণ উপভোগ করি। এই দুটি কাজ ছাড়তে চাই না।’ তাঁর অনুষ্ঠানের নাম ‘ক্রিকেট ম্যানিয়া’। বললেন, ‘ক্রিকেট নিয়ে মানুষের যত ধরনের পাগলামি আছে, তার সবই থাকে আমার অনুষ্ঠানে। প্রায় এক ঘণ্টার এই অনুষ্ঠানটি স্টুডিও থেকে সরাসরি সম্প্রচার করা হয়।’রাজধানীর হাতিরঝিলে গিয়ে ছবি তোলার ফাঁকে তাঁরা বললেন, ‘বাংলাদেশ খুব অল্প সময়েই বিশ্বকাপ ঘরে আনবে। অপেক্ষা শুধু সময়ের।’
