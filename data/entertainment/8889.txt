
জুন মাসে দেশে ফিরছেন শাবনূর। গতকাল বুধবার দুপুরে অস্ট্রেলিয়া থেকে মুঠোফোনে শাবনূর বলেন, ‘আমার ছেলে আইজানের বয়স এখন সাড়ে তিন মাস। চিকিৎসকের পরামর্শে ওর ছয় মাস বয়স পর্যন্ত এখানেই থাকতে হবে। এই সময়ের মধ্যে ওর টিকা দেওয়া শেষ হবে। তারপর ঢাকায় ফেরার ইচ্ছে আছে।’এর আগেও শাবনূরের দেশে ফেরার কথা শোনা গিয়েছিল। শাবনূর বলেন, ‘মার্চ মাসে দেশে ফেরার কথা ভেবেছিলাম। কিন্তু এবার আইজানের টিকার কোর্স শেষ করেই ফিরব।’দেশে ফিরে চলচ্চিত্রে আবার নিয়মিত অভিনয়ের ব্যাপারে শাবনূর বলেন, ‘আমার জন্য কয়েকটি ছবির কাজ থেমে আছে। দেশে ফিরে ছবিগুলোর কাজ শেষ করব।’
 
