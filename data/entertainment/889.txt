
ইনস্টাগ্রামে নিজের শৈশবের একটি ছবি প্রকাশ করেছেন সালমান খান। এ অভিনেতার ডান দিকে তাঁর থেকেও এক পুঁচকে ছেলেকে দেখা যাচ্ছে। সালমান তাঁকে বলছেন ‘বন্ধু’। কে সালমানের এই বন্ধু? তিনি বাইরের কেউ নন। সালমানের নিজের ভাই সোহেল খান। তিন ভাইয়ের মধ্যে সোহেল সবচেয়ে ছোট। এ জন্যই হয়তো সালমানের কাছ থেকে একটু বেশি আদর পান তিনি। 
সালমান ও সোহেল ‘ম্যায়নে প্যায়ার কিউ কিয়া?’, ‘বীর’, ‘সালাম-এ-ইশক’সহ কয়েকটি ছবিতে একসঙ্গে অভিনয় করেছেন। এবার তাঁরা আসছেন ‘টিউবলাইট’ ছবি নিয়ে। সম্প্রতি মুক্তি পেয়েছে কবির খান পরিচালিত এই ছবির টিজার।কিছুদিন আগে একটি সাক্ষাৎকারে সালমান বলেছিলেন, ‘আমি অভিনেতা হিসেবে খুব একটা ভালো নই, এটা সবাই জানেন। তবে ‘টিউবলাইট’-এর কয়েকটি দৃশ্যে অভিনয় করতে গিয়ে আমি খুব আবেগপ্রবণ হয়ে পড়েছিলাম। আমার তখন মনে হচ্ছিল, আমি সত্যি সত্যি আমার ভাইকে হারিয়ে ফেলেছি। হয়তো সোহেল আমার আপন ভাই বলেই এমন অনুভূতি হচ্ছিল আমার।’মেজ ভাই আরবাজ খানের সঙ্গেও সালমানের খুব ভাব। ‘দাবাং’, ‘হ্যালো ব্রাদার’-এর মতো ছবিতে এই দুজনকে দর্শক একসঙ্গে দেখতে পেয়েছিলেন। এনডিটিভি।
