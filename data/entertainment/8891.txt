
শিরোনামহীনের নতুন অ্যালবাম শিরোনামহীন শিরোনামহীন এবার সব শ্রোতা সংগ্রহ করতে পারবেন। গত বছর জুলাই মাসে শিরোনামহীনের সদস্যরা নিজেদের উদ্যোগে অ্যালবামটি প্রকাশ করে। তখন অনলাইনে যাঁরা তাঁদের সঙ্গে যোগাযোগ করতেন, সেই শ্রোতাদের অ্যালবামের ‘কালেক্টরস সংস্করণ’টি পৌঁছে দেওয়া হতো। এবার পয়লা বৈশাখ উপলক্ষে অ্যালবামটি নতুনভাবে বাজারে আনছে লেজার ভিশন।শিরোনামহীনের সদস্য জিয়া বলেন, ‘একটা অভিযোগ খুবই সাধারণ, শ্রোতারা এখন আর অডিও সিডি কিনে গান শোনেন না। আমরা কিন্তু এর উল্টোটি দেখেছি। অনেকেই এখনো অডিও সিডি কিনে গান শুনছেন। সবাই পাইরেসি করছে, এটা ঠিক না। শ্রোতাদের মানসিকতার পরিবর্তন হচ্ছে।’জিয়া আরও বলেন, ‘দুই থেকে তিন বছর খাটাখাটনি করে একটা অ্যালবাম তৈরি করি। তা যদি শ্রোতাদের শোনাতেই না পারি, তাহলে পুরো কাজটাই বৃথা হয়ে যাবে।’
জিয়া জানান, পয়লা বৈশাখে শিরোনামহীন ঢাকা বিশ্ববিদ্যালয়, এমআইএসটি, বাংলাদেশ মেডিকেল, কুর্মিটোলা গলফ ক্লাবের কনসার্টে গান করবে। এই কনসার্টগুলোতেও পাওয়া যাবে শিরোনামহীন শিরোনামহীন অ্যালবামটি।
