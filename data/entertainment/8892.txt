
ছেলে বা মেয়ে প্রেম করছে, বিষয়টি বাবা-মা কিছুতেই মেনে নিতে পারছেন না, এ যেন চিরাচরিত এক নিয়মই হয়ে দাঁড়িয়েছে। শুধু চলচ্চিত্রের দৃশ্যেই নয়, বাস্তবেও এর অসংখ্য উদাহরণ রয়েছে। এতদিন কেবল চলচ্চিত্রের দৃশ্যে প্রেমে বাধা পেয়েছিলেন রণবীর কাপুর, কিন্তু বাস্তবেও ক্যাটরিনার সঙ্গে প্রেমের ক্ষেত্রেও তাঁকে এরকম অভিজ্ঞতার মুখে পড়তে হয়েছে। সম্প্রতি ভারতের টিভি প্রোগ্রাম কফি উইথ করণের একটি পর্বে উপস্থিত হয়েছিলেন রণবীর কাপুর। এখানেই খোলামেলা আলোচনা করেছেন নিজের অতীতের বেশ কিছু বিষয় নিয়ে।রণবীর কাপুর জানিয়েছেন, ‘প্রেমের সম্পর্কের বিষয়ে বাবা ঋষি কাপুর খুব কড়া। তিনি কিছুতেই তাঁর ছেলে কারও সম্পর্কে সম্পর্ক গড়ে তুলবে তা মেনে নিতে রাজি ছিলেন না।রণবীর অবশ্য বলেন, বাবা কঠোর হলেও তিনি সহজেই তাঁর মাকে মানিয়ে নিতে পারতেন। বাবার ভয়ে প্রেমিকা সম্পর্কে একেবারেই মুখ খুলতে চাইতেন না তিনি। তবে বর্তমানে নিজের সিদ্ধান্ত নিজে নিতে পারেন বলেই জানিয়েছেন তিনি। বাবা-মা এখন তাঁকে যথেষ্ট স্বাধীনতা দিয়েছেন বলেও জানান তিনি।রণবীর-ক্যাটরিনার প্রেম চলছে বেশ কিছুদিন ধরেই। কফি উইথ করণের এক পর্বে ক্যাটরিনাকে ভাবী বলেও সম্বোধন করেছেন রণবীরের চাচাতো বোন অভিনেত্রী কারিনা কাপুর। বলিউডপাড়ায় রণবীর-ক্যাটের আংটি বদল হয়ে গেছে বলেও গুঞ্জন রয়েছে। তবে সম্পর্কের বিষয়টি এখনও খোলাসা করেননি রণবীর। অবশ্য ক্যাট যে রণবীরের প্রথম প্রেম এটা ভাবার কোনো কারণ নেই। ক্যাটের আগে দীপিকার সঙ্গে সম্পর্কে জড়িয়েছিলেন ‘বরফি’খ্যাত এই তারকা।
সম্পর্কের ক্ষেত্রে রণবীরের বাবা-মা আগে কঠোর থাকলেও বলিউডে প্রতিষ্ঠিত হওয়ার পর এখন তিনি যাতে খুশি থাকবেন তাঁরা তাই মেনে নেবেন বলেই মনে করছেন রণবীর কাপুর। ছেলে প্রতিষ্ঠিত হলে বাবা-মার আপত্তি থাকার কথাওতো নয়!
