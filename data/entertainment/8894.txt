
বছরের অন্যতম আলোচিত ছবি ‘ধুম ৩’ মুক্তি পেয়েছে ২০ ডিসেম্বর। মুক্তির প্রথম দিনটি থেকেই এ ছবি দেখার জন্য প্রেক্ষাগৃহে হুমড়ি খেয়ে পড়ছেন দর্শকেরা। কেবল ভারতেই নয়, বিশ্বের বিভিন্ন দেশে দারুণ ব্যবসা করছে ছবিটি। সব মিলিয়ে মোট ৫ হাজার ২০০ প্রেক্ষাগৃহে মুক্তি পেয়েছে ‘ধুম ৩’। মুক্তির এক সপ্তাহের মাথায় ভারত এবং বিশ্বের বিভিন্ন দেশ থেকে ছবিটির বক্স অফিস আয়ের পরিমাণ গিয়ে ঠেকেছ ২৯৪ কোটি ২৬ লাখ রুপিতে।ভারতের সাড়ে চার হাজার প্রেক্ষাগৃহ থেকে এক সপ্তাহে ‘ধুম ৩’ আয় করেছে ১৮৮ কোটি ৯৮ লাখ রুপি। ভারতের বাইরে বিভিন্ন দেশের আরও ৭০০ প্রেক্ষাগৃহে মুক্তি দেওয়া হয়েছে ‘ধুম ৩’। সেগুলো থেকে ছবিটির ঝুলিতে জমা পড়েছে ১০৫ কোটি ২৮ লাখ রুপি। এর মধ্য দিয়ে ‘চেন্নাই এক্সপ্রেস’, ‘কৃশ ৩’সহ বলিউডের ছবির ইতিহাসে এক সপ্তাহে সবচেয়ে বেশি আয়ের আগের সব রেকর্ড ভেঙে দিয়েছে ‘ধুম ৩’। সম্প্রতি এক খবরে এ তথ্য জানিয়েছে ওয়ান ইন্ডিয়া।জনপ্রিয় ‘ধুম’ সিরিজের প্রথম ছবি মুক্তি পেয়েছিল ২০০৪ সালে। এতে অভিনয় করেছিলেন জন আব্রাহাম, অভিষেক বচ্চন, উদয় চোপড়া, রিমি সেন, এষা দেওল প্রমুখ। প্রথম ছবির সাফল্যের রেশ ধরে দুই বছর পর মুক্তি পেয়েছিল এ সিরিজের দ্বিতীয় ছবি ‘ধুম ২’। এতে অভিনয় করেন হূতিক রোশন, ঐশ্বরিয়া রাই বচ্চন, অভিষেক বচ্চন, উদয় চোপড়া, বিপাশা বাসু প্রমুখ। সিরিজের দ্বিতীয় ছবিটিও দারুণভাবে ব্যবসাসফল হয়।
এবার ‘ধুম’ সিরিজের তৃতীয় ছবি উপহার দিল যশ রাজ ফিল্মস। সিরিজের প্রথম দুটি ছবি পরিচালনার দায়িত্বে ছিলেন সঞ্জয় গাদভি। ছবিগুলোর সংলাপ ও চিত্রনাট্য লিখেছিলেন বিজয় কৃষ্ণ আচার্য। এবার ‘ধুম ৩’ ছবির কাহিনি, চিত্রনাট্য ও সংলাপ রচনার পাশাপাশি এটি পরিচালনাও করেছেন ‘তাশান’ ছবির নির্মাতা বিজয় কৃষ্ণ। ‘ধুম ৩’ ছবির প্রধান কয়েকটি চরিত্রে রয়েছেন ‘মিস্টার পারফেকশনিস্ট’খ্যাত আমির খান, ক্যাটরিনা কাইফ, অভিষেক বচ্চন ও উদয় চোপড়া।

