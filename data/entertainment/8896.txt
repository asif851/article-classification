
শিল্পকলা একাডেমির জাতীয় চিত্রশালা প্লাজায় আজ সন্ধ্যায় অনুষ্ঠিত হয় বৈশাখী ফ্যাশন শো। জমজমাট এ আয়োজনে দর্শক সারির সব আসন ছিল পূর্ণ। র‌্যাম্পে হাঁটা মডেলদের পরনে ছিল বৈশাখের সাজ। তা নিয়েই ছিল পুরো আয়োজন। সে সঙ্গে দেশের পণ্য কেনার আহ্বান জানানো হলো সবাইকে।
শনিবার এ ফ্যাশন শো’র আয়োজন করে ফ্যাশন এন্টারপ্রেনার্স অ্যাসোসিয়েশন অব বাংলাদেশ (এফইএবি)। ‘ফ্যাশন উদ্যোগ বৈশাখী ফ্যাশন শো’ শিরোনামে এ আয়োজনে প্রধান অতিথি ছিলেন সংস্কৃতিমন্ত্রী আসাদুজ্জামান নূর। দেশের ফ্যাশন শিল্প নিয়ে বক্তব্য দেন শিক্ষাবিদ বোরহানউদ্দিন খান জাহাঙ্গীর। বিশেষ অতিথি ছিলেন অভিনেতা আফজাল হোসেন। সভাপতিত্ব করেন আয়োজক সংগঠনের সভাপতি আজহারুল হক। অনুষ্ঠানে ফ্যাশন শোয়ের পাশাপাশি সংগীত পরিবেশন করে জলের গান।আসাদুজ্জামান নূর বলেন, পয়লা বৈশাখ এখন সর্বজনীন এক উৎসবে পরিণত হয়েছে। প্রতিনিয়ত এটি ভিন্ন ভিন্ন মাত্রা যোগ হচ্ছে। পোশাকে বৈশাখের ছোঁয়াও তেমনি একটি। পয়লা বৈশাখের মতো সংস্কৃতির চর্চার মধ্য দিয়ে সব অন্ধকার থেকে আমাদের আলোর পথে হাঁটতে হবে।বোরহানউদ্দিন খান জাহাঙ্গীর তার সংক্ষিপ্ত বক্তব্যে সবাইকে দেশীয় ফ্যাশন হাউসের পোশাক কেনার আহ্বান জানান।আলোচনা পর্ব শেষে শুরু হয় ফ্যাশন শো। এতে অংশ নেয় দেশের শীর্ষ র‌্যাম্প মডেলরা। তাঁরা অঞ্জন’স, দেশাল, নিপুন, এবি ফ্যাশন মেকার, এম ক্রাফট, বিবিয়ানা, কে ক্রাফট, রঙ বাংলাদেশ, সাদাকালো, টাঙ্গাইল শাড়ী কুটির, মিয়াবিবিসহ ১২টি শীর্ষস্থানীয় ফ্যাশন হাউসের বৈশাখী পোশাক উপস্থাপন করেন।
