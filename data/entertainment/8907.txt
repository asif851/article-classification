
বর্ষা মৌসুমে মুম্বাইয়ে টানা সাত দিনের প্রবল বৃষ্টিতে জনজীবন প্রায় বিপর্যস্ত হয়ে পড়েছে। এর মধ্যেই বৃষ্টিতে ভিজে ফিল্মিস্তান স্টুডিওর পাশে মৃতপ্রায় হয়ে পড়েছিল সাতটি কুকুরছানা। এই স্টুডিওতেই একটি রিয়েলিটি শোর জন্য শুটিং করছিলেন মাধুরী দীক্ষিত। আর্ত ছানাগুলো দেখে এদের বাঁচানোর জন্য রীতিমতো শুটিং থামিয়ে দিয়েছিলেন বলিউডের অভিনেত্রী মাধুরী দীক্ষিত।
৯ জুন মুম্বাইয়ের ফিল্মিস্তান শুটিং স্টুডিওতে নাচের রিয়েলিটি শো ‘ঝলক দিখলা যা’র শুটিং করার সময় তাঁর নজর পড়ে স্টুডিওর পাশেই বৃষ্টিতে ভিজে মৃতপ্রায় সাতটি কুকুরছানার ওপর। এ সময় মাধুরী দ্রুত ছানাগুলো বাঁচানোর জন্য পশু অধিকারবিষয়ক সংগঠন পিপল ফর দ্য ইথিক্যাল ট্রিটমেন্ট অব অ্যানিমেলস বা পেটার কর্মীদের সঙ্গে যোগাযোগ করেন।
শুধু যোগাযোগ করেই ক্ষান্ত দেননি মাধুরী। শুটিং বন্ধ রেখে কুকুরছানাগুলোর পাশেই দাঁড়িয়ে ছিলেন, যতক্ষণ না পেটার লোকজন এসে ছানাগুলো তাঁদের জিম্মায় নেন। মাধুরীর সঙ্গে তখন মুম্বাইয়ের ফিল্মিস্তান স্টুডিওতে অবস্থান করছিলেন তাঁর স্বামী শ্রীরাম নেনে।
ছানাগুলোর চিকিত্সার ব্যবস্থা না হওয়া পর্যন্ত শুটিং বন্ধ রেখেছিলেন মাধুরী। শেষ পর্যন্ত এই প্রখ্যাত অভিনেত্রীর উদ্যোগেই প্রাণে রক্ষা পায় সাতটি কুকুরছানা।
 
