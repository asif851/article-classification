
কলকাতার টিভি ধারাবাহিক ইষ্টিকুটুম থেকে হঠাৎ সরে গেলেন রনিতা দাস। বাহামণি চরিত্রে আর দেখা যাবে না এই অভিনেত্রীকে। তাঁর চলে যাওয়ার কারণ হিসেবে সে সময় চ্যানেল কর্তৃপক্ষ জানিয়েছিল, পড়াশোনার কারণে ছুটিতে আছেন তিনি। বাহামণি রনিতা এখন কাজ করছেন বাংলাদেশের জন্য নির্মীয়মাণ একটি নাটকে। নাটকে তাঁর সহশিল্পী বাংলাদেশের অভিনেতা নিলয়।রবীন্দ্রনাথের ‘হৈমন্তী’ গল্প অবলম্বনে নাটকটি নির্মিত হচ্ছে। এর নাট্যরূপ দিয়েছেন ও পরিচালনা করছেন বাংলাদেশের ডায়েল রহমান। পাশাপাশি কলকাতার একজন পরিচালকও থাকছেন।বাংলাদেশের একটি টিভি চ্যানেলের জন্য এই নাটকটির শুটিং চলছে কলকাতায়। সেখান থেকে নিলয় প্রথম আলোকে বললেন, ‘সাহিত্যনির্ভর কাজ আমার কাছে বরাবরই আনন্দের। তবে তাতে চাপও থাকে। কারণ, জনপ্রিয় গল্প কিংবা উপন্যাসের প্রতিটি চরিত্র দর্শকদের কাছে অনেক বেশি পরিচিত। শুটিংয়ের সময় বিষয়টি মাথায় রাখতে হয়।’ সহশিল্পী রনিতা দাস প্রসঙ্গে নিলয় বলেন, ‘অভিনয় দিয়ে রনিতা এখন সবার কাছে পরিচিত মুখ। এমন একজন জনপ্রিয় শিল্পীর সঙ্গে কাজ করতে পারা অবশ্যই আনন্দের।’হৈমন্তী নাটকের অন্য অভিনয়শিল্পীদের মধ্যে আছেন ঝুনা চৌধুরী, শিরিন আলম এবং কলকাতার পরাণ বন্দ্যোপাধ্যায়।
