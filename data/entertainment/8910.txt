
তাঁরা তিনজনই টেলিভিশন নাটকের পরিচিত মুখ। কিন্তু একসঙ্গে অভিনয় করেছেন কি না, কেউই মনে করতে পারলেন না। মনে করতে না পারলেও সুজানা জাফর, মৌসুমী হামিদ ও অর্ষা জানালেন নতুন কাজের খবর। গত সপ্তাহে তাঁরা অভিনয় করলেন কানামাছি নামের একটি নাটকে। বন্ধু দিবসের জন্য নির্মিত নাটকটি পরিচালনা করেছেন বি ইউ শুভ। রাজধানীর উত্তরার বিভিন্ন স্পটে হলো নাটকটির শুটিং।
নাটকটির পরিচালক শুভ বললেন, ‘আমার গল্পটি বন্ধুত্বকে ঘিরে। তিন বন্ধুর গল্পই দেখানো হয়েছে নাটকটিতে। মজার ব্যাপার হলো, নাটকের অভিনয়শিল্পীরা লাক্স-চ্যানেল আই সুপারস্টার প্রতিযোগিতার মাধ্যমে উঠে এসেছেন। তাঁদের একসঙ্গে করে নাটক নির্মাণের ব্যাপারটি বেশ আনন্দের।’ কানামাছি লিখেছেন জহির করিম। আরও অভিনয় করেছেন এস এম জনি।
নাটকটি প্রসঙ্গে অর্ষা বললেন, ‘নাটকে আমরা তিনজন তিন ধর্মের অনুসারী। একটা সময় গভীর বন্ধুত্ব ছিল। পরে নানা কাজে সবাই ব্যস্ত হয়ে যাই। পরে ফিরে এসে আমাদের বন্ধুত্বটা ঝালাই করে নিই।’
পরিচালক জানালেন, বন্ধু দিবসে প্রচারিত না হলে নাটকটি আসছে ঈদুল আজহায় প্রচারিত হবে।
 
