
অস্ট্রেলিয়ার ব্রিসবেনে আগামী ২৬ নভেম্বর অনুষ্ঠিত হতে যাচ্ছে এশিয়া প্যাসিফিক স্ক্রিন অ্যাওয়ার্ডসের (অ্যাপসা) নবম আসর। এবার এই আয়োজনে অন্য দেশের চলচ্চিত্র ব্যক্তিত্বদের সঙ্গে বিচারকের আসনে বসছেন বাংলাদেশের চলচ্চিত্র নির্মাতা মোস্তফা সরয়ার ফারুকী। যুক্তরাষ্ট্রের ভ্যারাইটি ম্যাগাজিন এ খবর জানিয়েছে।ফারুকী এখন আছেন দক্ষিণ কোরিয়ায়। মঙ্গলবার তাঁর ঢাকায় ফেরার কথা। গতকাল প্রথম আলোকে তিনি বলেন, ‘আমি কিছুটা নার্ভাস। আবার অনেক বেশি আনন্দিতও। এটা আমার জন্য গৌরবের। অ্যাপসায় বিচারকের আসনে প্রথম বাংলাদেশি হিসেবে আমন্ত্রণ পাওয়ায় আমি সম্মানিত। তবে গত এক বছরে এশিয়া প্যাসিফিক অঞ্চলের সব সেরা ছবি বিচার করতে বসা সত্যিই কঠিন কাজ।’ফারুকী বলেন, ‘সত্যি কথা হলো, যে জুরির আসনে এর আগে আসগার ফারহাদি, শ্যাম বেনেগাল, জাফর পানাহি, শাবানা আজমি, ডেভিড পাটনামের মতো ব্যক্তিরা বসেছেন, আমাকে সে আসনে বসার আমন্ত্রণ জানানোয় আমি ঠিক ভীত নাকি আনন্দিত বুঝতে পারছি না। বাংলাদেশকে এমন একটি বড় জায়গায় প্রতিনিধিত্ব করতে পেরে অবশ্যই ভালো লাগছে।’ এশিয়া প্যাসিফিক অঞ্চলের সেরা ছবিগুলোকে পুরস্কৃত করা হয় অ্যাপসায়। এবারের আয়োজনে ফারুকীর পাশাপাশি বিচারক হিসেবে থাকছেন চীনা শিক্ষাবিদ ঝ্যাং জিয়ামিন, মালয়েশিয়ান চলচ্চিত্রকার ইউ-ওয়েই বিন হাজিসারি, রুশ লেখক, পরিচালক আলেক্সেই পোপোগ্রেব্স্কি ও ইরানি অভিনেত্রী নিগার জাভাহেরিয়ান। বিচারকদের প্রধান হিসেবে থাকবেন বুসান চলচ্চিত্র উৎসবের সাবেক চেয়ারম্যান ও সহপ্রতিষ্ঠাতা কিম ডং-হো।অ্যাপসায় এর আগে ফারুকীর ছবি টেলিভিশন পুরস্কার পেয়েছিল। গত বছর অ্যাপসার অষ্টম আসরে মোস্তফা সরয়ার ফারুকীর আগামী ছবি নো ল্যান্ডস ম্যান ১০০টি প্রজেক্টের মধ্যে পুরস্কৃত চারটি প্রজেক্টে জায়গা করে নেয়।
