
অণিমা রায়। এ সময়ের অন্যতম জনপ্রিয় রবীন্দ্রসংগীতশিল্পী। নিয়মিত গান করছেন। মহান বিজয় দিবস উপলক্ষে আগামীকাল সোমবার সকালে চ্যানেল আইয়ে সকাল সাড়ে সাতটায় ‘গানে গানে সকাল শুরু’ অনুষ্ঠানে গান করবেন তিনি। এই অনুষ্ঠানের সূত্র ধরেই কথা হলো তাঁর সঙ্গে।
কেমন আছেন?ভালো। একটু ব্যস্ত আছি।
কী নিয়ে ব্যস্ততা?আমি জগন্নাথ বিশ্ববিদ্যালয়ের সংগীত বিভাগের চেয়ারম্যান। নিজের গানের পাশাপাশি বিভাগের অনেক কাজ করতে হয়। বেশির ভাগ কাজ আমি নিজেই করছি। সেশন জট যাতে না হয়, সেদিকেও খেয়াল রাখতে হয়। ক্লাস, পরীক্ষা, রেজাল্ট দেওয়া—অনেক কাজ। এর মাঝেই নিজের গানের জন্য কিছুটা সময় বের করে নিই।
চ্যানেল আইয়ে কাল সোমবার ‘গানে গানে সকাল শুরু’ অনুষ্ঠানে গান করবেন আপনি।মহান বিজয় দিবস উপলক্ষে আমাকে এই অনুষ্ঠানে গান গাওয়ার জন্য আমন্ত্রণ জানানো হয়েছে। আমিও প্রস্তুতি নিয়েছি। রবীন্দ্রসংগীতের স্বদেশ পর্যায়ের গান করব। এই গানগুলো গাওয়ার সময় মনের মাঝে অন্য রকম অনুভূতি কাজ করে। আমি যখন গান করব, তখন মুক্তিযুদ্ধ আর দেশ নিয়ে ছবি আঁকবেন অলকেশ ঘোষ।
কিছুদিন আগে রবীন্দ্রসংগীতের স্বদেশ পর্যায়ের গান নিয়ে আপনার একটি অ্যালবাম শুনেছি।এই অ্যালবামের নাম ‘মাতৃভূমি’। গত বছর ১ ডিসেম্বর চ্যানেল আইয়ে ‘গানে গানে সকাল শুরু’ অনুষ্ঠানে অ্যালবামটির প্রকাশ করেছিলাম। স্বদেশ পর্যায়ের আমার খুব পছন্দের কিছু গান এখানে গেয়েছি। এই অ্যালবামের গানের জন্য এবার ‘চ্যানেল আই মিউজিক অ্যাওয়ার্ড’ পেয়েছি।
আপনার আর কোনো অ্যালবামের খবর আছে? দ্বিজেন্দ্র লাল রায়, অতুল প্রসাদ সেন আর রজনীকান্ত সেনের গান নিয়ে একটি অ্যালবাম করেছি। নতুন প্রজন্মের শিল্পীদের কণ্ঠে এই তিন কবির গান তেমন শোনা যায় না। তাঁদের গান আমরা যদি না করি, তাহলে ভবিষ্যৎ প্রজন্ম এসব গান গাওয়ার ব্যাপারে আগ্রহ হারাবে। আমি যখন ঢাকা বিশ্ববিদ্যালয়ের ছাত্রী ছিলাম, তখন এসব গান শিখেছি। বেশির ভাগ গান শিখেছি নিলুফার ইয়াসমীনের কাছে। রেজওয়ানা চৌধুরী বন্যা আর মিতা হকের কাছেও শিখেছি। অ্যালবামটি সেই শিক্ষকদের প্রতি আমার শ্রদ্ধা। এ মাসেই অ্যালবামটি প্রকাশ করবে ইমপ্রেস অডিও ভিশন। এরপর রবীন্দ্রসংগীতের একটি অ্যালবাম করার পরিকল্পনা আছে।
এখন অ্যালবাম তৈরি কতটা লাভজনক?এখন তো ইউটিউবের যুগ। ইউটিউবের ওপর ভরসা করে অনেকেই গান করছেন। তবে এটা ঠিক, অ্যালবাম থেকে আমি কখনো লাভবান হইনি। কিন্তু অ্যালবাম করছি, কারণ আমি মনে করি অ্যালবাম একজন শিল্পীকে মঞ্চে সুযোগ করে দেয়। কারণ, অ্যালবাম শুনে আয়োজকেরা একজন শিল্পীকে মূল্যায়ন করতে পারেন। আর একজন শিল্পী মঞ্চ পেলে নিজেকে তুলে ধরার সুযোগ পান। মঞ্চ ছাড়া একজন শিল্পীকে অন্যদের থেকে আলাদা করা যায় না।
