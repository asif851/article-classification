
এস এ হক অলিক শুরু করতে যাচ্ছেন নতুন ছবি আরও ভালোবাসব তোমায়। এ ছবিতে কাজ করতে যাচ্ছেন চম্পা। পর্দায় তাঁকে দেখা যাবে অবিবাহিত এক নারীর চরিত্রে। নতুন ছবিতে অভিনয় প্রসঙ্গে চম্পা বলেন, ‘এমন চরিত্রে এর আগে আমার কাজ করা হয়নি—যার লক্ষ্য সব সময় নিজেকে চিরতরুণী হিসেবে জাহির করা।’পরিচালক জানান, আরও ভালোবাসব তোমায় ছবিতে চম্পা নায়িকার অবিবাহিত ফুফু। তিনি নায়ক অর্থাৎ শাকিব খানকে দেখে প্রেমে পড়ে যান। বাকি মজাটুকু দর্শক পর্দাতেই দেখতে পাবেন। আগামী ১২ ফেব্রুয়ারি থেকে ছবির শুটিং শুরু হবে। ছবিতে চম্পা ও শাকিবের সঙ্গে থাকছেন পরীমনি।চম্পা বর্তমানে বিবিসি মিডিয়া অ্যাকশন প্রযোজিত উজান গাঙের নাইয়া-এর দ্বিতীয় কিস্তির ধারাবাহিকে কাজ করেছেন। শিগগিরই এর প্রচার শুরু হবে। অন্যদিকে এস এ হক অলিক বর্তমানে এক পৃথিবী প্রেম ছবির শুটিং করছেন। এর আগে তিনি পরিচালনা করেছেন হৃদয়ের কথা ও আকাশ ছোঁয়া ভালোবাসা নামের দুটি ছবি।
