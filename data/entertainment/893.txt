
সম্প্রতি চলচ্চিত্র নায়িকা মাহিয়া মাহির সঙ্গে প্রযোজনা প্রতিষ্ঠান জাজ মাল্টিমিডিয়ার সম্পর্কের অবনতির কথা চলচ্চিত্রপাড়ায় চাউর হয়েছে। আবার এসব আলোচনা-সমালোচনার মধ্যে কলকাতার জনপ্রিয় তারকা দেবের সঙ্গে মাহির অভিনয়ের কথাও শোনা যাচ্ছে। এসব ঘটনা জানতে কথা হয় মাহির সঙ্গে।জাজ মাল্টিমিডিয়ার সঙ্গে আপনার কী সমস্যা হয়েছে?জাজ মাল্টিমিডিয়ার সঙ্গে একটু ঝামেলা হয়েছে। একেবারেই ব্যক্তিগত কিছু বিষয় নিয়ে সংকট। এ ধরনের ঘটনা একেবারেই অনাকাঙ্ক্ষিত ছিল।বিষয়টি একটু খুলে বলবেন?আমি ঘোষণা দিয়েছিলাম, অগ্নি-২ ছবির পর চলচ্চিত্রে আর অভিনয় করব না। কিন্তু একটা সময় দেখলাম ক্যারিয়ারটা আমার নিজের। অনেক পরিশ্রম করে আজ এ পর্যায়ে এসেছি। কেন তা নষ্ট করব? তাই সিদ্ধান্ত পরিবর্তন করি। নতুন সিদ্ধান্ত নিই, জাজের বাইরেও কাজ করব। কিন্তু যখনই সিদ্ধান্ত পরিবর্তন করে চলচ্চিত্রে ফিরে আসতে চাইলাম, তখনই জাজের পক্ষ থেকে বলা হলো, তাঁদের প্রযোজনার বাইরের ছবিতে অভিনয় করা যাবে না। কিন্তু আমি তাতে রাজি হয়নি। হতে পারে এ কারণে আমার প্রতি জাজ মাল্টিমিডিয়া অখুশি হয়েছে।
জাজ মাল্টিমিডিয়া আগেই ঘোষণা দিয়েছিল তাদের পরবর্তী ‘পুলিশগিরি’ ও  ‘নিয়তি’ ছবি দুটির নায়িকা আপনি। কিন্তু এখন জাজ বলছে, ছবি দুটিতে আপনি থাকছেন না।
এ বিষয়ে আমি কিছু জানি না। এটা জাজের বিষয়। আমাকে দিয়ে ছবি দুটি না করালেও আমার কোনো দুঃখ নেই। আমি এখন মুক্তভাবে নিজের মতো করে কাজ করতে চাই।
এর মধ্যে জাজের বাইরে কোনো ছবিতে চুক্তিবদ্ধ হয়েছেন?
একটা ছবিতে চূড়ান্ত কথাবার্তা হয়েছে। শিগগিরই খুলে বলব। ঈদের আগেই ছবিটির শুটিং শুরু হতে পারে।
শুনলাম কলকাতার দেবের সঙ্গে কাজ করবেন?
হ্যাঁ। প্রাথমিক কথাবার্তা হয়েছে। তবে চূড়ান্তভাবে জানাতে পারব এ মাসের শেষের দিকে। গত সপ্তাহে দেবে সঙ্গে বৈঠক হয়েছে। কলকাতার পার্ক প্লাজায় বসে আমরা প্রায় দেড় ঘণ্টার মতো এ বিষয়ে কথাবার্তা বলেছি। সবকিছু ঠিকঠাক থাকলে দেব এবং বাংলাদেশের আরশাদ আদনান ছবিটি প্রযোজনা করবেন। ছবিতে দেবের বিপরীতে আমার অভিনয় করার কথা রয়েছে।
সাক্ষাৎকার নিয়েছেন: শফিক আল মামুন
