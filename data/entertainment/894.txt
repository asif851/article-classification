
একটি টুইট দেখে বেশ বিরক্ত হলেন টাইগার শ্রফ। সেই টুইটের জবাব দিয়ে লিখলেন, ‘দুঃখিত, এভাবে জীবনকে ঝুঁকির মুখে ফেলা বোকামি। এভাবে নিজের ক্ষতি করতে যেয়ো না।’
টুইটে কী দেখেছিলেন টাইগার, যা দেখে এতটাই বিরক্ত তিনি?
টাইগারের এক ভক্ত চেয়েছিলেন প্রিয় নায়ককে মুগ্ধ করতে। তাই সেই ভক্ত উঁচু এক দেয়ালের ওপর থেকে লাফ দিয়ে টাইগারের মতো স্টান্ট করতে চেয়েছিলেন। সেই স্টান্টের ভিডিও ওই ভক্ত পোস্ট করেন মাইক্রো ব্লগিং সাইট টুইটারে। সেই ভক্ত টুইটের সঙ্গে ভিডিও পোস্ট করে লিখেছেন, ‘আমি এই উঁচু জায়গা থেকে লাফ দিয়ে ভয়কে জয় করেছি। নিচ থেকে সবকিছুই সহজ লাগে। কিন্তু যখন চেষ্টা করতে যাবেন, তখন দেখবেন এটা কত ভয়ের। সুতরাং আমি এখন সুপারহিরো।’ এরপর এই টুইটে ট্যাগ করেন অভিনেতা টাইগার শ্রফকে। প্রিয় নায়ককে ধন্যবাদ জানান। ওই ভক্ত লেখেন, টাইগার তাঁর অনুপ্রেরণা। টাইগারের স্টান্ট দেখেই সাহস পান তিনি।
এই টুইট দেখে টাইগার খুব বিরক্ত হন। রিটুইটে লেখেন, ‘জীবনকে এভাবে ঝুঁকিতে ফেলো না। একজন অভিনেতা পর্যাপ্ত নিরাপত্তা নিয়ে ও পেশাদার স্টান্টম্যানদের তত্ত্বাবধানে এই অ্যাকশন দৃশ্যগুলো করেন। কখনোই নিজে নিজে এমন করা উচিত নয়।’
পরে অবশ্য টাইগারের বিরক্তির জবাব দেন সেই ভক্ত। পাগলামির জন্য টাইগারের কাছে ক্ষমা চান। সূত্র: বলিউড বাবল।
