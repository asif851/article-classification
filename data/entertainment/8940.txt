
যৌথ প্রযোজনার ছবি ‘শিকারী’তে নতুন শাকিবকে পেয়েছেন দর্শকেরা। কলকাতার মেয়ে শ্রাবন্তীর সঙ্গে ছবিটি দারুণ আলোচিত হয়। দুই বাংলার এই দুই তারকা জুটি গড়তে যাচ্ছেন আবার। ছবির নাম ‘বয়ফ্রেন্ড’। বিষয়টি নিশ্চিত করেছেন ছবির প্রযোজক সেলিম খান।
গতকাল মঙ্গলবার দুপুরে নিজের বাসায় ছবির চুক্তিপত্রে সই করেন শাকিব খান। নায়িকা হিসেবে শ্রাবন্তীকে তিনিই নির্ধারণ করেন। সেলিম খান বলেন, ‘আমার সামনে শাকিব ফোনে শ্রাবন্তীর সঙ্গে কথা বলেছেন। শ্রাবন্তী কাজটি করতে রাজি আছেন।’ শাকিব খান বলেন, ‘“শিকারী” ছবিতে আমাদের দুজনকে দারুণভাবে নিয়েছেন দর্শকেরা। এবারও ভালো কিছু একটা হতে পারে।’শাকিব চুক্তিবদ্ধ হলেও এখনো চুক্তি সই করেননি শ্রাবন্তী। কলকাতায় রানা ব্যানার্জির ‘ডিসেম্বর’ ছবির শুটিং সেট থেকে গতকাল বিকেলে শ্রাবন্তী মুঠোফোনে এই প্রতিবেদককে বলেন, ‘শাকিবের সঙ্গে কথা হয়েছে। ব্যাটে-বলে মিলে গেলে কাজ করব।’‘বয়ফ্রেন্ড’ ছবিটি পরিচালনা করবেন উত্তম আকাশ। আগামী জানুয়ারি থেকে ঢাকায় ছবিটির শুটিং শুরু করার পরিকল্পনার কথা জানান তিনি।
