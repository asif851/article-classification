
ছবির মানুষটিকে দেখলে চেনা যায় কি! পাঠক নিশ্চয়ই চিনেছেন তাঁকে। আরে, এ যে দেখছি জায়েদ খান! কিন্তু চেহারার এ কী হাল তাঁর! ছবিটি ঢাকাই চলচ্চিত্রের নায়ক জায়েদ খানেরই বটে। তবে চুরির অভিযোগে সোজা একেবারে গ্রামছাড়া হওয়ার এই মুহূর্তটি বাস্তবের কোনো ঘটনা নয়। মালেক আফসারি পরিচালিত ‘অন্তর জ্বালা’ ছবির কাহিনির দৃশ্য এটি। সম্প্রতি পিরোজপুরের লোকেশনে ছবির এমনই একটি দৃশ্য ধারণ করা হয়েছে। চরিত্রটি সম্পর্কে জায়েদ খান জানিয়েছেন, গ্রামের বেকার যুবক আলাল। বাংলা সিনেমা দেখার পোকা। মান্নার ভক্ত। নিজের নামটিও বদলে মান্না রেখেছে। একদিন সিনেমা দেখার টাকা জোগাড় করতে মায়ের গয়না চুরি করে সে। পরে বাবা তাকে মারধর করে গ্রাম থেকে বের করে দেয়। এমনই একটি দৃশ্য। জায়েদ খান বলেছেন, ছবিতে আলাল চরিত্রটির মধ্যে বাংলা চলচ্চিত্রের একটি ইতিবাচক দিক তুলে আনার চেষ্টা করা হয়েছে। 
এদিকে ছবির পরিচালক জানিয়েছেন, পিরোজপুরের বিভিন্ন লোকেশনে এ ছবির ৯০ ভাগ শুটিং শেষ হয়েছে। বাকি ১০ ভাগ শুটিং হবে ঢাকার লোকেশনে। ছবিতে জায়েদ খানের বিপরীতে অভিনয় করছেন পরীমনি। আরও অভিনয় করছেন অমিত হাসান, বড়দা মিঠু, রেবেকা জলি, জয়, মৌমিতা প্রমুখ।
