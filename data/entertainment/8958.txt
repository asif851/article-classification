
প্রতি বছরই ঈদকে সামনে রেখে তারা-ঝলমলে বড় বাজেটের ছবি মুক্তি পায় বলিউডে। ঈদের আনন্দে, উত্সবে বাড়তি মাত্রা যোগ করার পাশাপাশি বাণিজ্যিক সাফল্যের আশায় এ মৌসুমে ছবি মুক্তি দেওয়ার জন্য রীতিমতো প্রতিযোগিতাই শুরু হয় নির্মাতা-প্রযোজকদের মধ্যে। অনেক হিসেব-নিকাশের পর ঈদের দিন বা এর কাছাকাছি সময়ে ছবি মুক্তির প্রক্রিয়া চূড়ান্ত করা হয়। প্রতি বছরের ধারাবাহিকতায় এ বছরও ঈদকে উপলক্ষ করে বলিউডে ছবি মুক্তি পাচ্ছে। সেগুলোর মধ্যে রয়েছে ‘লাভ ইন বোম্বে’, ‘চেন্নাই এক্সপ্রেস’, ‘ওয়ান্স আপন আ টাইম ইন মুম্বাই দোবারা’ এবং ‘মাদ্রাজ ক্যাফে’।৪২ বছর পর লাভ ইন বোম্বেনির্মাতা ও অভিনেতা প্রয়াত জয় মুখার্জি ছবিটি বানিয়েছিলেন ১৯৭১ সালে। কিন্তু জীবদ্দশায় এটি মুক্তি দিতে পারেননি তিনি। চলতি বছরের ৯ মার্চ জয় মুখার্জির মৃত্যুর পর ছবিটির প্রিন্ট খুঁজে পান তাঁর ছেলে। ঈদকে সামনে রেখে ২ আগস্ট মুক্তি পেয়েছে ‘লাভ ইন বোম্বে’। নির্মাণের দীর্ঘ ৪২ বছর পর অবশেষে আলোর মুখ দেখলো ছবিটি। এর বিভিন্ন চরিত্রে অভিনয় করেছেন ওয়াহিদা রেহমান, রেহমান, কিশোর কুমার, অশোক কুমার, সোনিয়া সাহনি প্রমুখ। ছবির গানগুলোতে কণ্ঠ দিয়েছেন কিশোর কুমার, আশা ভোঁশলে, মোহাম্মদ রফি প্রমুখ। এক জরিপে ৯০ শতাংশ দর্শক ছবিটি দেখার আগ্রহ প্রকাশ করেছেন।চেন্নাই এক্সপ্রেস
এবারের ঈদে বলিউডের যে ছবি নিয়ে সবচেয়ে আলোচনা চলছে তার নাম- ‘চেন্নাই এক্সপ্রেস’। বক্স অফিসে ধুন্ধুমার কাণ্ড ঘটানোর মতো সব রকম উপাদানই রয়েছে ছবিটিতে। এর পরিচালক বর্তমান সময়ের অন্যতম সফল নির্মাতা রোহিত শেঠি। ছবির কেন্দ্রীয় চরিত্রে রয়েছেন ‘বলিউড বাদশাহ’ শাহরুখ খান। বলিউডের অন্যতম প্রভাবশালী এই খানের উপস্থিতি মানে ছবির সাফল্য অনেকটাই নিশ্চিত। অন্তত বলিউডের অতীত ইতিহাস এমনটাই বলে।
‘ওম শান্তি ওম’ (২০০৭) ছবির কল্যাণে সফল জুটি হিসেবে আবির্ভূত হয়েছিলেন শাহরুখ ও দীপিকা পাড়ুকোন। ছয় বছর পর ‘চেন্নাই এক্সপ্রেস’-এ আবারও শাহরুখের সহযাত্রী হয়েছেন দীপিকা। বলাই বাহুল্য, দীর্ঘদিন অপেক্ষার পর এ জুটির রসায়ন দেখতে প্রেক্ষাগৃহে দর্শকদের হুমড়ি খেয়ে পড়ার যথেষ্ট সম্ভাবনা রয়েছে। বিশাল বাজেটের ছবিটি প্রযোজনা করেছেন সিদ্ধার্থ রায় কাপুর, রনি স্ক্রুওয়ালা ও শাহরুখপত্নী গৌরী খান। ছবিটির পরিবেশক সংস্থা ইউটিভি মোশন পিকচার্স।
মুম্বাই থেকে তামিলনাড়ুর রামেশ্বরম শহরে রাহুলের (শাহরুখ) ট্রেন যাত্রার বিষয়বস্তু নিয়ে অ্যাকশন-কমেডি ঘরানার ছবিটি নির্মিত হয়েছে। ঘটনাচক্রে রামেশ্বরমের স্থানীয় এক দুর্ধর্ষ সন্ত্রাসীর মেয়ে মিনা লোচনির (দীপিকা) প্রেমে পড়ে যায় রাহুল। এভাবেই এগিয়ে চলে ‘চেন্নাই এক্সপ্রেস’-এর কাহিনি।
বিশ্বের ৫০টিরও বেশি দেশে মুক্তি পাচ্ছে ছবিটি। বলিউডের ছবির ইতিহাসে ভারতের বাইরে এত বেশি দেশে আগে কখনোই কোনো ছবি মুক্তি দেওয়া হয়নি। এ ছাড়া, ভারতের সাড়ে তিন হাজার প্রেক্ষাগৃহে মুক্তি পাচ্ছে ছবিটি। গত বছরের আগস্টে মুক্তি পাওয়া ‘এক থা টাইগার’ বক্স অফিস ঝড় তুলেছিল। ভারতের ৩৩২০টি হল থেকে প্রথম দিনেই ছবিটি আয় করেছিল প্রায় ৩৩ কোটি রুপি। ভারত ও ভারতের বাইরে সব মিলিয়ে সাতশোরও বেশি প্রেক্ষাগৃহে মুক্তি পাচ্ছে ‘চেন্নাই এক্সপ্রেস’। হিন্দির পাশাপাশি ইংরেজি, ফরাসি, স্প্যানিশ, আরবি, জার্মান, হিব্রুসহ দশটি ভাষায় ডাবিং করে ছবিটি মুক্তি দেওয়া হচ্ছে। এমনকি ছবির পোস্টারেও এসব ভাষা ব্যবহার করা হয়েছে। হিন্দি ছবির ইতিহাসে এমন ঘটনা বিরল। এদিকে, ছবিটির টিকিটের মূল্যও বাড়িয়ে দিয়েছে ভারতের সিনেমা হলগুলো। প্রতিটি টিকিটের মূল্য ৪০ শতাংশ পর্যন্ত বাড়ানো হয়েছে। বলা যায়, ঈদের সপ্তাহে একচেটিয়া ব্যবসা করবে ‘চেন্নাই এক্সপ্রেস’। কারণ ঈদের এক সপ্তাহের মধ্যে বড় কলেবরের কোনো ছবি মুক্তি পাচ্ছে না। এক জরিপে ৯১ শতাংশ দর্শক ‘চেন্নাই এক্সপ্রেস’ ছবিটি দেখার আগ্রহ প্রকাশ করেছেন।          
 
ওয়ান্স আপন আ টাইম ইন মুম্বাই দোবারাঈদের পরের সপ্তাহে অর্থাত্ ১৫ আগস্ট মুক্তি পাচ্ছে আরেকটি বিশাল বাজেটের ছবি ‘ওয়ান্স আপন আ টাইম ইন মুম্বাই দোবারা’। বলিউডের প্রখ্যাত অভিনেতা জিতেন্দ্র-তনয়া একতা কাপুর প্রযোজিত ছবিটি মুক্তি পাচ্ছে বালাজি মোশন পিকচার্সের ব্যানারে। ক্রাইম গ্যাংস্টার ঘরানার ছবিটি পরিচালনা করেছেন ‘দ্য ডার্টি পিকচার’খ্যাত নির্মাতা মিলন লুথারিয়া। মুম্বাই আন্ডারওয়ার্ল্ডের বিষয়বস্তু নিয়ে ২০১০ সালে মুক্তি পেয়েছিল ‘ওয়ান্স আপন আ টাইম ইন মুম্বাই’ ছবিটি। দুর্ধর্ষ সন্ত্রাসী দাউদ ইব্রাহীম এবং হাজি মাস্তানের ছায়া অবলম্বনে ছবিটির প্রধান দুটি চরিত্রে অভিনয় করেছিলেন এমরান হাশমি (শোয়েব খান) এবং অজয় দেবগন (সুলতান মির্জা)। ছবির কাহিনির শেষপ্রান্তে দেখা গিয়েছিল, গুরু সুলতান মির্জাকে হত্যা করে মুম্বাইয়ের অপরাধ রাজ্যের নিয়ন্ত্রণ নিজের হাতে নিয়ে নেন শোয়েব খান। ছবিটির রিমেক ‘ওয়ান্স আপন আ টাইম ইন মুম্বাই দোবারা’র কাহিনি শুরু হয়েছে এখান থেকেই। ছবির পরিচালক ও প্রযোজক এক থাকলেও, রিমেকে অভিনয়শিল্পীরা পাল্টে গেছেন। এবার শোয়েব খান চরিত্রে অভিনয় করেছেন অক্ষয় কুমার। অন্যান্য চরিত্রে রয়েছেন ইমরান খান, সোনাক্ষী সিনহা, সোনালি বেন্দ্রে প্রমুখ। ছবিটি আগেই মুক্তি পাওয়ার কথা ছিল। কিন্তু ‘চেন্নাই এক্সপ্রেস’ ছবির সঙ্গে সংঘর্ষ এড়াতে ছবিটির মুক্তির তারিখ পিছিয়ে দিয়েছেন এর নির্মাতারা। নতুন সিদ্ধান্ত অনুযায়ী ভারতের স্বাধীনতা দিবস ১৫ আগস্টে মুক্তি পাবে ‘ওয়ান্স আপন আ টাইম ইন মুম্বাই দোবারা’। এক জরিপে ৯৩ শতাংশ দর্শক ছবিটি দেখার আগ্রহ প্রকাশ করেছেন।
 
মাদ্রাজ ক্যাফে
স্পাই থ্রিলারথর্মী ‘মাদ্রাজ ক্যাফে’ ছবিটি মুক্তি পাচ্ছে ২৩ আগস্ট। ছবিটির নাম ভূমিকায় অভিনয়ের পাশাপাশি এটি প্রযোজনাও করেছেন জন আব্রাহাম।  ছবিটিতে র এজেন্ট ক্যাপ্টেন বিক্রম সিং চরিত্রে দেখা যাবে তাঁকে। তাঁর বিপরীতে সাংবাদিক জয়া চরিত্রে অভিনয় করেছেন ‘রক স্টার’ তারকা নার্গিস ফাকরি। অন্যান্য চরিত্রে রয়েছেন প্রসেনজিত্ চট্টোপাধ্যায়, লীনা মারিয়া, সিদ্ধার্থ বসু প্রমুখ। নব্বইয়ের দশকে শ্রীলঙ্কান সিভিল ওয়ারের প্রেক্ষাপটে ছবিটির কাহিনি আবর্তিত হয়েছে। এটি পরিচালনা করেছেন ‘ভিকি ডোনার’ ছবির নির্মাতা সুজিত সিরকার। এক জরিপে ৯৪ শতাংশ দর্শক ছবিটি দেখার আগ্রহ প্রকাশ করেছেন।
