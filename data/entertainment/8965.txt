
গুরুতর অসুস্থ হয়ে হাসপাতালে ভর্তি হয়েছেন মঞ্চ ও টিভি অভিনয়শিল্পী এবং নির্দেশক খালেদ খান। তাঁকে রাজধানীর বারডেম হাসপাতালে ভর্তি করা হয়েছে। বর্তমানে তিনি হাসপাতালের নিবিড় পর্যবেক্ষণ কেন্দ্রে (আইসিইউ) আছেন। তাঁর মেয়ে জয়িতা বলেন, ‘বাবাকে লাইফ সাপোর্টে রাখা হয়েছে।’খালেদ খান দীর্ঘদিন ধরে মটোর নিউরন সমস্যায় ভুগছিলেন। এ সমস্যার কারণে তাঁর শরীরের মাংসপেশি অকেজো হয়ে যায়। ফলে তিনি স্বাভাবিকভাবে হাঁটতে-চলতে পারতেন না। বেশ কয়েক বছর ধরে হুইল চেয়ারে চলাফেরা করতেন।প্রথম আলো ডটকমকে খালেদ খানের মেয়ে জয়িতা বলেন, ‘গত সোমবার বিকেলে বাবা মালিবাগে চিকিত্সকের কাছে যান। সেখান থেকে ফেরার পথে তিনি শারীরিক সমস্যা অনুভব করেন। তাঁকে তত্ক্ষণাত্ হাসপাতালে নেওয়ার প্রয়োজন হয়। কিন্তু দীর্ঘ যানজটের কারণে তা সম্ভব হয়নি। রাস্তায়ই তাঁর রেসপারেটরি অ্যাটাক হয়। এ সময় তাঁর শরীরের বিভিন্ন অঙ্গ অকার্যকর হয়ে পড়ে। একসময় তিনি হূদরোগে আক্রান্ত হন। এরপর তাঁকে বারডেম হাসপাতালে নিয়ে যাওয়া হয়।’
 
 
