
২০০৮ সালের ঈদে নির্মিত হয়েছিল এক্স-ফ্যাক্টর। শিহাব শাহীন নির্মিত এই টেলিছবিটি জনপ্রিয়তা পেয়েছিল বেশ। এ কারণে পরের বছরই তৈরি হয়েছিল টেলিছবিটির সিক্যুয়েল। তারপর দীর্ঘ বিরতি দিয়ে গত বছর ঈদে আবারও এক্স-ফ্যাক্টর ফেরে টিভি পর্দায়। প্রতিটি সিক্যুয়েলেই এত দিন অভিনয় করেছিলেন ইরেশ যাকের, অপূর্ব, মিথিলা। সর্বশেষ কিস্তিতে ছিলেন মম। কিন্তু চার নম্বর সিক্যুয়েলে এসে ঘটেছে ‘বিরাট’ পরিবর্তন। এবার ইরেশ আর অপূর্ব নন, নতুন এক্স-ফ্যাক্টর-এর প্রধান দুটি চরিত্রে অভিনয় করবেন তৌসিফ মাহবুব ও সিয়াম আহমেদ। আর নারী চরিত্রে দেখা যাবে শবনম ফারিয়া ও নাদিয়া মিমকে।
নতুন অভিনয়শিল্পী নিয়ে তৈরি এবারের কিস্তির নাম রাখা হয়েছে এক্স-ফ্যাক্টর রিলোডেড। এই সিরিজের নির্মাতা শিহাব শাহীন বলেন, ‘শুক্রবার (আগামীকাল) থেকে আমরা শুটিং শুরু করব। রাজধানীর কারওয়ান বাজার ও উত্তরায় টানা ছয় দিন চলবে শুটিং।’ নতুন কিস্তির গল্প প্রসঙ্গে বলেন, গল্প নতুন, শিল্পী নতুন। তবে স্বাভাবিকভাবে চরিত্রগুলোর নাম থাকবে সেই পুরোনো কিস্তিগুলোর মতোই। বাকিটা নাহয় চমক হিসেবে থাকুক। হঠাৎ শিল্পী পরিবর্তনের ব্যাপারে জানতে চাইলে নির্মাতা বলেন, তিনি এবার তরুণদের নিয়ে সাজাতে চেয়েছেন নতুন এক্স-ফ্যাক্টর।
এক্স-ফ্যাক্টর-এর মতো জনপ্রিয় সিরিজ টেলিছবিতে অভিনয়ের জন্য বেশ প্রস্তুতি নিচ্ছেন তৌসিফ মাহবুব। গতকাল মুঠোফোনে বলেন, ‘আমি একটু টেনশনেই আছি। তবে পরিচালকের পরামর্শে প্রস্তুতি নিচ্ছি। বাকিটা দেখা যাক কেমন করি।’
একটি বেসরকারি চ্যানেলের ঈদ অনুষ্ঠানমালায় প্রচারিত হবে এক্স-ফ্যাক্টর রিলোডেড।
