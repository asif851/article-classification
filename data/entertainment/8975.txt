
ক্লান্তিকর টানা শুটিং, সময়ের সঙ্গে পাল্লা দিয়ে ছুটে ‘বলিউড বাদশা’ শাহরুখ যেন দম ফেলারও ফুরসত পান না। কিন্তু কাজের ফাঁকে কিংবা দিন শেষে শেষ পর্যন্ত ঘর আর সন্তানের সাহচর্যেই শান্তি পান শাহরুখ। তাঁর সাম্প্রতিক এক টুইটে সে বিষয়টিই স্পষ্ট হয়ে উঠেছে।কয়েক মাস ধরে প্রচণ্ড কাজের ব্যস্ততায় দম ফেলারও ফুরসত মেলেনি বলিউড বাদশাহ শাহরুখ খানের। সম্প্রতি দুবাইতে ‘হ্যাপি নিউ ইয়ার’ ছবির প্রথম লটের শুটিং শেষ করেই ছেলে আবরামের সঙ্গে সুন্দর সময় কাটিয়েছেন ‘কিং খান’। চার মাস বয়সী আবরামের কোলে শান্তির ঘুম ঘুমিয়েছেন বলেই এক টুইটার বার্তায় জানিয়েছেন শাহরুখ।এ প্রসঙ্গে শাহরুখ তাঁর টুইটার বার্তায় লিখেছেন, ‘আমার আদরের ছেলের কোলে ঘুমিয়ে চমত্কার একটি রাত পার করলাম। মনে হচ্ছে, হাজারটা সূর্যোদয় আর সূর্যাস্তের পর অবশেষে প্রতীক্ষিত মুহূর্তটি পেয়েছি আমি।’ সম্প্রতি এক খবরে এমনটিই জানিয়েছে ‘দ্য ইন্ডিয়ান এক্সপ্রেস’।দায়িত্বশীল বাবা হিসেবে সুনাম আছে শাহরুখের। সন্তানদের সঙ্গে নানা বিষয়ে খোলামেলা আলোচনার পাশাপাশি তাদের সুপরামর্শও দেন শাহরুখ। সন্তানদের প্রচণ্ড ভালোবাসেন ৪৭ বছর বয়সী এ তারকা অভিনেতা।‘চেন্নাই এক্সপ্রেস’ ছবির শুটিং ও প্রচারণার কাজ নিয়ে ব্যস্ততা শেষ হতে না হতেই ফারাহ খানের ‘হ্যাপি নিউ ইয়ার’ ছবির শুটিংয়ের কাজ নিয়ে ব্যস্ত হয়ে পড়তে হয়েছিল শাহরুখকে। তার পরও সামান্য ফুরসত মিললেই পরিবারের সদস্যদের সঙ্গে সময় কাটানোর চেষ্টা করেছেন তিনি। স্ত্রী গৌরী খান, দুই ছেলে আরিয়ান খান ও আবরাম খান এবং মেয়ে সুহানা খানের সঙ্গে সময় কাটাতে দারুণ পছন্দ করেন শাহরুখ।কয়েক দিন আগে মেয়ে সুহানা সম্পর্কে এক টুইটে শাহরুখ লিখেছিলেন, ‘যখনই অলৌকিক কিছু দেখার ইচ্ছে হয়, তখনই আমি আমার মেয়ের চোখের দিকে তাকাই। সুহানার চোখের দিকে তাকালেই মনে হয়, অলৌকিক কিছুর সন্ধান পেয়ে গেছি আমি। সে চমত্কার নাচতে পারে। তার নাচ দেখলে মনে হয়, ঘুম আর জাগরণের মাঝামাঝি একটি জায়গায় যেন দাঁড়িয়ে আছি।’
