
দ্বিচারিতা একদম পছন্দ করেন না বলিউডের ‘মিস্টার ক্লিন’ সুপারস্টার অক্ষয় কুমার। তাই ছেলে আরভের থেকেও কিছু লুকাননি বলিউড তারকা। মাসিকের বিষয়ে খোলাখুলি তিনি ছেলে আরভের সঙ্গে আলোচনা করেছেন। ছেলেকে বুঝিয়েছেন এ ব্যাপারে সবকিছু।বলিউড তারকা অক্ষয় কুমার এখন চূড়ান্ত ব্যস্ত তাঁর আসন্ন মুক্তিপ্রাপ্ত ছবি ‘প্যাডম্যান’-এর প্রচারণায়। ছবি প্রচারের সময় তিনি সাংবাদিকদের বলেন, ‘আমি মেয়েদের মাসিকের ব্যাপারে প্রথম জানতে পারি ১৮ বছর বয়সে। আমি আমার ছেলে আরভের সঙ্গে এ বিষয়ে খোলাখুলি আলোচনা করেছি। আমি ঘরে এক, আর বাইরে আর এক, তা হয় না। মাসিককে ঘিরে সবার ধারণা বদলানো খুব জরুরি।’ছবির শুটিংয়ে মেয়েদের মাসিককে ঘিরে নানা ভয়ংকর ঘটনা এই বলিউড তারকা জানতে পেরেছেন বলে জানান। তিনি এ রকমই একটা ঘটনার কথা জানান। অক্ষয় বলেন, ‘ভাবলে অবাক লাগে, আমাদের দেশে মাসিকের জন্য মেয়েরা আত্মহত্যা পর্যন্ত করে। এক নাবালিকা মেয়ে এর শিকার। মেয়েটির স্কার্টে দাগ লেগেছিল বলে স্কুলে সবাই তাঁকে নিয়ে ঠাট্টা-তামাশা করে। তাই লজ্জায় স্কুলের নাবালিকা মেয়েটি আত্মহত্যার পথ বেছে নেয়।’বলিউড সুপারস্টার এ ক্ষেত্রে নিজের অভিজ্ঞতার কথাও সংবাদমাধ্যমের কাছে জানান। অক্ষয় বলেন, ‘আমার ক্যারিয়ারের শুরু দিকের একটি ঘটনা। আমার বিপরীতে যে অভিনেত্রী ছিলেন, তাঁর বয়স তখন ১৪। শুটিংয়ের সময় মেয়েটির মাসিক হয়ে যায়। মেয়েটির মা পরিচালককে অনুরোধ করেন তাঁকে ছুটি দেওয়ার জন্য। পরিচালক মেয়েটিকে ছুটি তো দেননি, উপরন্তু বৃষ্টির দৃশ্য তাকে দিয়ে শুট করান। মেয়েটির চোখের জল আর বৃষ্টির জল সেদিন এক হয়ে গিয়েছিল। আমার তখন প্রতিবাদ করার ক্ষমতা ছিল না।’
জাতীয় পুরস্কারপ্রাপ্ত এই অভিনেতা বলেন, ‘শুধু আমাদের দেশের সমস্যা নয়; দেশের বাইরেও এ সমস্যা আছে। ঘানায় একটা নদীকে ‘রিভার অব গডেস’ বলা হয়। মেয়েদের যখন মাসিক হয়, তখন এই নদীটি পারাপার করার অনুমতি তাদের নেই।’
ভারতের অরুণাচালম মুরুগানান্থামের জীবনের ওপর নির্মিত ‘প্যাডম্যান’ ছবিটি পরিচালনা করেছেন আর বাল্কি। টুইংকেল খান্না প্রযোজিত ছবিটিতে অক্ষয় কুমার ছাড়া অভিনয় করেছেন রাধিকা আপ্তে ও সোনম কাপুর। ২৫ জানুয়ারি মুক্তি পাবে ছবিটি।
