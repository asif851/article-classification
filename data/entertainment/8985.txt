
কাঠখোদাই, সেরিগ্রাফ, বাটিক, অ্যাপ্লিক, ধাতব, বুননসহ হরেক মাধ্যমের কাজ নিয়ে চারুকলা অনুষদের জয়নুল গ্যালারি-১-এ চলছে নবীন শিল্পী জাকিয়া আহমেদের প্রথম একক শিল্পকর্ম প্রদর্শনী। ‘নেচার এন ক্রাফট’ নামের এ প্রদর্শনী শুরু হয়েছে ৩০ এপ্রিল, চলবে ৯ মে পর্যন্ত। শিল্পী ঢাকা বিশ্ববিদ্যালয়ের চারুকলা অনুষদের এমএফএ প্রথম পর্বে অধ্যয়ন করছেন। প্রকৃতি ও দেশের সাংস্কৃতিক ঐতিহ্যের বিভিন্ন অনুষঙ্গ তিনি ফুটিয়ে তুলেছেন তাঁর কাজে।
