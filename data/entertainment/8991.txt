
ইমরান হাশমির ক্যানসারের বিরুদ্ধে লড়াই নতুন কোনো খবর নয়। ছেলে আয়ানের ক্যানসার নিয়ে লেখা বই প্রকাশের পর থেকে ক্যানসারের বিরুদ্ধে যেকোনো উদ্যোগকে সমর্থন জানিয়েছেন এ বলিউড তারকা। এবার একটি ক্যানসার হাসপাতালে এক ভক্তকে দেখতে গেলেন।ইমরানের এ ভক্ত বয়সে কিশোর। হাসপাতালে ক্যানসারের চিকিৎসা নিচ্ছে। তার ইচ্ছা ছিল প্রিয় অভিনেতা ইমরান হাশমির সঙ্গে দেখা করবে। তার ইচ্ছা সত্য হলো। হাসপাতাল কর্তৃপক্ষ ইমরানের সঙ্গে যোগাযোগ করলে অভিনেতা প্রিয় ভক্তকে দেখতে আসেন। ইমরান খালি হাতে আসেননি। ভক্তের জন্য এক বাক্স চকলেট উপহার হিসেবে নিয়ে আসেন। কিছুক্ষণ ভক্ত ও তার পরিবারের সঙ্গে কাটান। তাদের কথা দেন, তাঁর পরবর্তী সিনেমার উদ্বোধনী প্রদর্শনীতে তাদের নিয়ে যাবেন।কিছুদিন আগে বলিউডের অভিনেতা ইমরান হাশমির লেখা প্রথম বই প্রকাশিত হয়। ২০১৪ সালে ইমরানের ছয় বছর বয়সী ছেলের ক্যানসার ধরা পড়ার পর তাঁদের পরিবারকে যে ভয়াবহ পরিস্থিতির মোকাবিলা করতে হয়েছে, তা-ই উঠে এসেছে ‘দ্য কিস অব লাইফ: হাউ আ সুপারহিরো অ্যান্ড মাই সান ডিফিটেড ক্যানসার’ নামের বইটিতে।
দ্য টাইমস অব ইন্ডিয়া
