
ভারতে এখন সবচেয়ে প্রতীক্ষিত চলচ্চিত্র বাহুবলি ২। কোনোভাবেই যেন ছবিটি পাইরেসির কবলে না পড়ে, তার জন্য ছবিসংশ্লিষ্ট ব্যক্তিরা নিয়েছেন কড়া ব্যবস্থা। শুটিং তো হয়ে গেছে আগেই। চলছে সম্পাদনার কাজ। এই পর্যায়ে কোনোভাবেই যেন ছবির কোনো কিছু ফাঁস হয়ে না পড়ে, তা নিশ্চিত করতে বদ্ধপরিকর সবাই।সম্পাদনা নিয়ে চলছে ধুন্ধুমার কাণ্ড। সম্পাদনাসংশ্লিষ্ট ব্যক্তিদের রাখা হয়েছে সিসিটিভির আওতায়। সম্পাদনা দলটি ছাড়া আর কারও প্রবেশাধিকার নেই সম্পাদনা কক্ষে। কাজ শেষে বের হওয়ার সময়ও তাঁদের ওপর কড়া তল্লাশি চালানো হয়।রটে গিয়েছিল, আনুষ্ঠানিক উদ্বোধনের আগেই বাহুবলি ২-এর ট্রেলার ফাঁস হয়ে গেছে। কিন্তু প্রযোজক করণ জোহর জানিয়েছেন, সে রকম কিছু ঘটেনি।জানিয়ে রাখা ভালো, মুক্তির আগেই পাইরেসির কবলে পড়েছিল উড়তা পাঞ্জাব, গ্রেট গ্র্যান্ড মাস্তি ও রাজ রিবুট ছবি তিনটি। ফলে বাহুবলি ২–এর জন্য যে বাড়তি সতর্কতা নেওয়া হবে, তাতে আর সন্দেহ কী?আগামী ২৮ এপ্রিল ভারতসহ বিশ্বের কয়েকটি দেশে মুক্তি পাবে বাহুবলি ২: দ্য কনক্লুশন। এই ছবিতে অভিনয় করেছেন প্রভাস, রানা ডাগ্গুবতি, আনুশকা শেঠি, তামান্না ও সত্যরাজ।মুম্বাই মিরর।
