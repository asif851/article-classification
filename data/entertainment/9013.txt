
আপাতত জেলে যেতে হচ্ছে না গাড়িচাপা দিয়ে মানুষ হত্যা মামলায় পাঁচ বছর কারাদণ্ড পাওয়া বলিউডের অভিনেতা সালমান খানকে। আজ তাঁর পাঁচ বছরের কারাদণ্ড স্থগিত করেছেন মুম্বাই হাইকোর্ট।দুই রাতের জামিন শেষে আজ শুক্রবার সালমানের ভাগ্যে কী ঘটতে যাচ্ছে তা নিয়ে জল্পনা-কল্পনা চলছিল। মুম্বাই হাইকোর্ট কি তাঁর আপিল গ্রহণ করে জামিন মঞ্জুর করবেন না কি কারাগারে পাঠাবেন তা নিয়ে প্রশ্ন ঘুরপাক খাচ্ছিল সালমান ভক্তদের মাঝে।অবশেষে মুম্বাই হাইকোর্ট সালমানের পাঁচ বছরের কারাদণ্ড স্থগিত করায় আজ আর জেলে যেতে হচ্ছে না সালমানকে। নিম্ন আদালতের রায়ের বিরুদ্ধে সালমানের আপিলের শুনানি হাইকোর্টে না হওয়া পর্যন্ত জামিনে মুক্ত থাকবেন তিনি। এক খবরে এ তথ্য জানিয়েছে এনডিটিভি।২০০২ সালের ২৮ সেপ্টেম্বর ভোররাত। ‘ব্যাড বয়’ সালমান খানের টয়োটা ল্যান্ডক্রুজার গাড়ির চাপায় ঝরে যায় নিরীহ একটি তাজা প্রাণ। আহত হন ফুটপাতে ঘুমিয়ে থাকা হতদরিদ্র আরও চারজন মানুষ। সালমানের বিরুদ্ধে অভিযোগ, মদ্যপ অবস্থায় বেপরোয়া গতিতে গাড়ি চালাতে গিয়েই এই দুর্ঘটনা। এ ঘটনায় করা মামলায় সালমানকে দোষী সাব্যস্ত করে গত বুধবার পাঁচ বছরের কারাদণ্ডাদেশ দেন মুম্বাইয়ের জেলা ও দায়রা জজ ডি ডব্লিউ দেশপান্ডে।রায়ের পর পরই হাইকোর্টে সালমানের জামিন আবেদন করা হয়। আদালত তাঁর ৪৮ ঘণ্টার জামিন মঞ্জুর করেন। তবে বাদী পক্ষ সুপ্রিম কোর্টে সালমানের জামিনের বিরোধিতা করে আবেদন করলেও সর্বোচ্চ আদালত এ জামিনাদেশ বহাল রাখেন।
আর ও পড়ুন :– 
সালমানের ৫ বছরের কারাদণ্ড 
কাঁদলেন সালমান, অসুস্থ মা
