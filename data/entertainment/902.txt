
এবার একসঙ্গে অভিনয় করবেন মৌসুমী, আরিফিন শুভ ও মীম। ছবির নাম তারকাঁটা। পরিচালক মুহাম্মদ মোস্তফা কামাল রাজ। ছবির কাহিনি ও চিত্রনাট্য তিনিই লিখেছেন। এরই মধ্যে সবকিছু চূড়ান্ত হয়েছে। গতকাল শনিবার সন্ধ্যায় রাজধানীর এক রেস্তোরাঁয় ছবির শিল্পী আর কলাকুশলীদের নিয়ে ঘরোয়া অনুষ্ঠানের আয়োজন করে প্রযোজনা প্রতিষ্ঠান পিং-পং এন্টারটেইনমেন্ট আর নির্বাহী প্রযোজক শুক্লা বণিক।এর আগে ছবিটি নিয়ে কথা হলো রাজের সঙ্গে। ছবির নাম তারকাঁটা কেন? রাজ বলেন, ‘তারকাঁটাকে আমি এখানে আঘাতের প্রতীক হিসেবে তুলে ধরেছি।’ছবিতে মৌসুমীর ভাই শুভ। আর শুভর প্রেমিকা মীম। আরও অভিনয় করবেন হাসান মাসুদ, এজাজুল ইসলাম, ফারুক আহমেদ, সোহেল খান, আহমেদ শরীফ, দিয়া প্রমুখ। গানের কথা লিখেছেন কবির বকুল, অনুরূপ আইচ, মাহমুদ মানজুর, জনি হক ও জাহিদ আকবর। সব কটি গানের সুর ও সংগীত পরিচালনা করছেন আরফিন রুমী।রাজ জানান, তারকাঁটার শুটিং শুরু হচ্ছে ২৫ জানুয়ারি। টানা কাজ হবে ৪০ দিন। শুরুতেই কনসার্টের শুটিং। কনসার্টের দৃশ্য ধারণের জন্য এখন তেজগাঁওয়ের একটি স্টুডিওকে সাজানো হচ্ছে স্টেডিয়ামের মতো করে।রাজের প্রথম ছবি প্রজাপতি (২০১১)। সেরা সংগীতশিল্পী (পুরুষ ও নারী), সেরা গীতিকার ও সেরা সুরকারের বিভাগে জাতীয় চলচ্চিত্র পুরস্কার পেয়েছিল ছবিটি। তাঁর দ্বিতীয় ছবি ছায়া-ছবি আছে মুক্তির প্রতীক্ষায়।
