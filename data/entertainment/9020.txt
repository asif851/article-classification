

• বাস্তবেই মাঠে ফুটবল খেলতে দেখা যাবে শাকিব খানকে। • বাংলাদেশ ফিল্ম ক্লাব লিমিটেডের বনভোজনে এই খেলা হবে। • শাকিব বলেন, ‘ছোটবেলায় ফুটবল আর ক্রিকেট খেলেছি।’

ছবির কাজে এখন বাংলাদেশি নায়ক শাকিব খানের শিডিউল মেলানো দুষ্কর। গত কয়েক মাস এমন চিত্রই দেখা যাচ্ছে। কখন যে শাকিব ঢাকায়, এটা জানার সুযোগ কারও নেই। দেখা যাচ্ছে, আজ ভারত তো কাল থাইল্যান্ড, আবার কখনো তিনি লন্ডনে। কয়েক দিন ধরে এই নায়ক আছেন অস্ট্রেলিয়ায়। এরই মধ্যে শোনা গেল, শাকিব খান নাকি ফুটবল খেলবেন। তা-ও আবার ছবির শুটিংয়ের জন্য নয়, বাস্তবেই মাঠে নেমে ফুটবল খেলতে দেখা যাবে বাংলাদেশি ছবির জনপ্রিয় এই নায়ককে। প্রথম আলোর সঙ্গে আলাপে শাকিব খান নিজেও নিশ্চিত করেছেন, তিনি ফুটবল খেলবেন।
২৩ ফেব্রুয়ারি ঢাকার অদূরে আশুলিয়ায় একটি রিসোর্টে বাংলাদেশ ফিল্ম ক্লাব লিমিটেডের বার্ষিক বনভোজন অনুষ্ঠিত হবে। নির্মাতা, প্রযোজক, শিল্পীদের অংশগ্রহণে ওই দিন জমে উঠবে ফিল্ম ক্লাবের বনভোজন। দিনব্যাপী নানা আয়োজনে উপস্থিত থাকবেন শাকিব খান নিজেও। সেখানে সকালে অনুষ্ঠিত হবে প্রীতি ফুটবল ম্যাচ। দেশের ছবির জনপ্রিয় এই নায়ক সেদিন সতীর্থদের সঙ্গে ফুটবল খেলায় অংশ নেবেন।
শাকিব বলেন, ‘ফিল্ম ক্লাবের পক্ষ থেকে আমাকে সেদিন বনভোজনে থাকার জন্য খুব অনুরোধ করেছে। আমিও ভাবলাম, ছবির শুটিংয়ে ব্যস্ত থাকায় আমার চলচ্চিত্র পরিবারের দুটি সংগঠনের বনভোজনে যেতে পারিনি। এ নিয়ে খারাপ লেগেছে। সবাই মজা করছে, আর আমাকে শুটিংয়ে ব্যস্ত থাকতে হচ্ছে। ফিল্ম ক্লাবের বনভোজনের সময় যেহেতু দেশেই থাকব, তাই ভাবলাম সবার সঙ্গে দিনটা কাটাই। বনভোজনের দিন সবাই মিলে অনেক আনন্দ করি। নতুন-পুরোনো অনেকের সঙ্গে দেখা হয়।’
ফুটবল খেলা প্রসঙ্গে শাকিব বলেন, ‘ছোটবেলায় ফুটবল আর ক্রিকেট খেলেছি। অনেক দিন পর আবার ফুটবল খেলব, তা-ও আবার সহকর্মীদের সঙ্গে, দারুণ মজা হবে।’
ফিল্ম ক্লাব লিমিটেডের প্রশাসনিক ইনচার্জ মো. ইকবাল বলেন, ‘নানা মাত্রিক আয়োজনে আমাদের এবারের বনভোজনের পরিকল্পনা করেছি। এ আয়োজনে শাকিব খানের ফুটবল খেলা বাড়তি মাত্রা যোগ করবে। শাকিব ছাড়া চলচ্চিত্র নায়কদের মধ্যে অমিত হাসান, ওমর সানীসহ এ সময়ের জনপ্রিয় নায়কেরাও থাকবেন খেলায়।’
শাকিব খান এখন সিডনিতে ‘সুপার হিরো’ ছবির শুটিংয়ে ব্যস্ত আছেন। দেশে ফিরবেন ১৯ ফেব্রুয়ারি।
