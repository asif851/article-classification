
‘দ্য ওয়াল’খ্যাত তুমুল জনপ্রিয় ইংলিশ রক ব্যান্ড দল পিংক ফ্লয়েড-ভক্তদের জন্য সুখবরই বটে। দীর্ঘ ২০ বছর পর প্রিয় ব্যান্ডটির কাছ থেকে নতুন অ্যালবাম পেতে যাচ্ছেন তাঁরা। চলতি বছরের অক্টোবরে মুক্তি পাচ্ছে পিংক ফ্লয়েডের নতুন অ্যালবাম ‘দ্য এন্ডলেস রিভার’।সম্প্রতি এক টুইটে পিংক ফ্লয়েড-ভক্তদের দারুণ এ খবরটি দিয়েছেন ব্যান্ডটির গিটারিস্ট ডেভিড গিলমারের স্ত্রী পলি স্যামসন। এ ছাড়া পিংক ফ্লয়েড ব্যান্ডের সদস্য ম্যাকব্রুম বিষয়টির সত্যতা নিশ্চিত করেছেন। নতুন অ্যালবামের রেকর্ডিং সেশনের একটি ছবিও তিনি পোস্ট করেছেন সামাজিক যোগাযোগ রক্ষার জনপ্রিয় খুদে ব্লগসাইট টুইটারে।  পিংক প্লয়েডের নতুন অ্যালবাম সম্পর্কে পলি স্যামসন এক টুইটার বার্তায় লিখেছেন, ‘অক্টোবরে পিংক ফ্লয়েডের নতুন অ্যালবাম বের হচ্ছে। নাম ‘‘দ্য এন্ডলেস রিভার’’।’পলি স্যামসন আরও জানিয়েছেন, জীবনের শেষ দিকে চমত্কার কিছু মিউজিক করেছিলেন ব্যান্ডের প্রয়াত সদস্য রিচার্ড রাইট। তার ওপর ভিত্তি করেই ‘দ্য এন্ডলেস রিভার’ অ্যালবামটি তৈরি করছে পিংক ফ্লয়েড। দীর্ঘদিন ক্যানসার রোগের সঙ্গে যুদ্ধ করে শেষ পর্যন্ত পরাস্ত হন পিংক ফ্লয়েড ব্যান্ডের অন্যতম সদস্য রিচার্ড রাইট। ২০০৮ সালের ১৫ সেপ্টেম্বর ৬৫ বছর বয়সে মৃত্যুবরণ করেন তিনি।
পিংক ফ্লয়েডের যাত্রা শুরু হয়েছিল ১৯৬৫ সালে। মূলত প্রোগ্রেসিভ রক, সাইকাডেলিক রক ও ব্লুজ রক ঘরানার গান করে ব্যান্ডটি। পিংক ফ্লয়েডের প্রথম অ্যালবাম ‘দ্য পাইপার অ্যাট দ্য গেটস অব ডন’ মুক্তি পায় ১৯৬৭ সালে। পরবর্তী সময়ে ‘আ সসারফুল অব সিক্রেটস’ (১৯৬৮), ‘মোর’ (১৯৬৯), ‘অবসকিওরড বাই ক্লাউডস’ (১৯৭২), ‘দ্য ডার্কসাইড অব দ্য মুন’ (১৯৭৩), ‘দ্য ওয়াল’সহ (১৯৭৯) বেশ কয়েকটি ব্যবসাসফল অ্যালবাম উপহার দেয় ব্যান্ডটি। পিংক ফ্লয়েডের সর্বশেষ অ্যালবাম ‘দ্য ডিভিশন বেল’ মুক্তি পেয়েছিল ১৯৯৪ সালে।
 

