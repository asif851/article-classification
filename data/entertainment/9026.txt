
তবে কি হলিউডের বিতর্কিত অভিনেত্রী লিন্ডসে লোহানের পথেই হাঁটছেন তাঁর মা ডিনা লোহান! সম্প্রতি মদ্যপ অবস্থায় গাড়ি চালানোর অভিযোগে গ্রেপ্তার হয়েছিলেন ডিনা। অবশ্য পরে মুক্তি পেয়েছেন তিনি। ২৪ সেপ্টেম্বর আদালতে হাজিরা দিতে বলা হয়েছে ৫০ বছর বয়সী মার্কিন এ টিভি ব্যক্তিত্ব ও অভিনেত্রীকে।২০০৭ সালে মদ্যপ অবস্থায় গাড়ি চালানোর মামলায় জড়িয়ে কম ঝামেলা পোহাতে হয়নি লিন্ডসেকে। পরবর্তী সময় নেকলেস চুরি, পুলিশের সঙ্গে মিথ্যাচারসহ আরও নানা কাণ্ড ঘটিয়ে তুমুল বিতর্কিত হয়েছেন এই ‘মিন গার্লস’ তারকা। হলিউডের ‘প্রবলেম সেলিব্রিটি’ তকমাও পেয়েছেন তিনি। আদালতের নির্দেশে তিন মাস মাদকাসক্তি পুনর্বাসন কেন্দ্রে ভর্তি থাকার পর মাত্র কিছুদিন আগে বাড়ি ফিরেছেন লিন্ডসে। দুষ্ট সঙ্গ ত্যাগ করে লক্ষ্মী মেয়ে হওয়ারও চেষ্টা করছেন।গত বৃহস্পতিবার রাত ১১টার দিকে নিউইয়র্কের লং আইল্যান্ড এলাকায় সাদা বিএমডব্লিউ গাড়ি চালানোর সময় গ্রেপ্তার হন ডিনা। সর্বোচ্চ গতিসীমা ঘণ্টায় ৫৫ মাইল হলেও ডিনা ঘণ্টায় ৭৭ মাইল গতিবেগে গাড়ি চালাচ্ছিলেন। এজন্য পুলিশ তাঁর গাড়ি থামিয়ে দেয়। সম্প্রতি এক খবরে এ তথ্য জানিয়েছে ‘ডেইলিমেইল’।
ডিনার শ্বাস-প্রশ্বাস পরীক্ষা করে অ্যালকোহল সেবনের প্রমাণ পায় পুলিশ। তাঁর রক্তে দশমিক ২০ শতাংশ অ্যালকোহল পাওয়া যায়, যা নির্ধারিত মাত্রার দ্বিগুণেরও বেশি। এসব কারণে ডিনাকে গ্রেপ্তার করে ফার্মিংটন থানায় নিয়ে যাওয়া হয়।
এদিকে এই ঘটনার পর ডিনা অভিযোগ তোলেন, গ্রেপ্তার করার সময় তিনি আহত হয়েছেন। তাঁর জন্য অ্যাম্বুলেন্স ডাকার পাশাপাশি তাঁকে চিকিত্সা দেওয়া হয়েছে বলেও দাবি করেন তিনি। কিন্তু পুলিশ তাঁর শরীরের কোথাও আঘাতের চিহ্ন খুঁজে না পেলে অভিযোগ প্রত্যাহার করে নেন ডিনা।
অজ্ঞাত পরিচয় এক ব্যক্তি থানায় এসে তাঁর নিজের জিম্মায় ডিনাকে ছাড়িয়ে নিয়ে যান। ২৪ সেপ্টেম্বর আদালতে হাজিরা দিতে বলা হয়েছে ডিনাকে।
