
২৯ ডিসেম্বর প্রেক্ষাগৃহে মুক্তি পাচ্ছে পরিচালক বদরুল আনাম সৌদের প্রথম ছবি ‘গহীন বালুচর’। আজ রোববার সন্ধ্যায় পরিচালক জানান, ছবিটি নিয়ে এরই মধ্যে সামাজিক যোগাযোগমাধ্যম ফেসবুকে প্রচারণার কাজ শুরু করেছেন। বিজয় দিবস উপলক্ষে ছবিটির একটি ভিডিও প্রকাশ করা হয়েছে। তবে পুরোদমে প্রচারণার কাজ শুরু হবে ২০ ডিসেম্বর। ওই দিন ইউটিউবে ছবির আরেকটি গান অবমুক্ত করা হবে। পাশাপাশি বিভিন্ন টিভি চ্যানেলে যাবেন ছবির শিল্পী ও কলাকুশলীরা।
তিনি আরও জানান, দেশের বিভিন্ন হল মালিকের সঙ্গে আলোচনা হচ্ছে। শুরুতে ৩০ থেকে ৩৫টি প্রেক্ষাগৃহে ছবিটি মুক্তি দেওয়ার পরিকল্পনা তাঁদের। সেভাবেই সব কার্যক্রম পরিচালনা করা হচ্ছে।কথা ছিল, ‘গহীন বালুচর’ মুক্তি পাবে ২০ অক্টোবর। ছবিটি ওই দিন মুক্তি পায়নি। পরিচালক তখন জানিয়েছিলেন, ‘ঢাকা অ্যাটাক’ ছবির জন্য এমন সিদ্ধান্ত নিতে হয়েছে। বদরুল আনাম সৌদ বলেছিলেন, ‘“ঢাকা অ্যাটাক” ছবিটি বিভিন্ন প্রেক্ষাগৃহে চলছে, আর ছবিটি দর্শক যথেষ্ট আগ্রহ নিয়ে দেখছেন। আমি মনে করি, দর্শকদের প্রতি সম্মান দেখানো উচিত। যদি “ঢাকা অ্যাটাক” ছবিটি মোটামুটি ব্যবসা করত, তাহলে দ্বিতীয় কিছু না ভেবেই আমি “গহীন বালুচর” মুক্তি দিতাম। কিন্তু “ঢাকা অ্যাটাক” খুবই হিট। এ ব্যাপারটিও দেখতে হবে।’২৭ অক্টোবর মুক্তি পায় মোস্তফা সরয়ার ফারুকী পরিচালিত ‘ডুব’, এরপর শুরু হয় বাংলাদেশ প্রিমিয়ার লিগ (বিপিএল)। ওই সময় দর্শক ব্যস্ত ছিলেন ক্রিকেট নিয়ে। এসব দিক বিবেচনা করে ‘গহীন বালুচর’ ছবির মুক্তির তারিখ পিছিয়ে দেওয়া হয়।‘গহীন বালুচর’ ছবির কাহিনি, সংলাপ ও চিত্রনাট্য লিখেছেন পরিচালক নিজেই। এই ছবির মাধ্যমে বড় পর্দায় অভিষেক হচ্ছে নীলাঞ্জনা নীলা, আবু হুরায়রা তানভীর ও জান্নাতুন নূর মুনের। আরও অভিনয় করেছেন রাইসুল ইসলাম আসাদ, সুবর্ণা মুস্তাফা, ফজলুর রহমান বাবু, বন্যা মির্জা, জিতু আহসান, আফরোজা বানু, শাহাদাৎ হোসেন ও রুনা খান। সরকারি অনুদানপ্রাপ্ত ‘গহীন বালুচর’ ছবিটি পরিবেশনা করছে জাজ মাল্টিমিডিয়া। প্রযোজনা করছে সাতকাহন ও ফ্রেন্ডজ মুভিজ ইন্টারন্যাশনাল।
