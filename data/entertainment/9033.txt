
দুটি উপন্যাসই মুক্তিযুদ্ধের। একটির লেখক রশীদ হায়দার, অন্যটি হুমায়ূন আহমেদের। দুটি উপন্যাস থেকেই এ বছর নির্মিত হয়েছে চলচ্চিত্র। নির্মাণ শেষে চলচ্চিত্র দুটি এখন মুক্তির দ্বারপ্রান্তে। বিজয়ের মাসে মুক্তি দেওয়া হচ্ছে ছবি দুটি। এর মধ্যে হুমায়ূন আহমেদের লেখা অনিল বাগচীর একদিন উপন্যাস অবলম্বনে চলচ্চিত্র নির্মাণ করেছেন মোরশেদুল ইসলাম। আর রশীদ হায়দারের লেখা শোভনের স্বাধীনতা অবলম্বনে ছবি নির্মাণ করেছেন মানিক মানবিক।অনিল বাগচীর একদিন চলচ্চিত্রে অভিনয় করেছেন আরেফ সৈয়দ, জ্যোতিকা জ্যোতি, গাজী রাকায়েত, ফারহানা মিঠু প্রমুখ।২৬ বছর বয়সী যুবক অনিলের ঢাকা থেকে গ্রামে যাওয়ার গল্প নিয়ে এগিয়েছে চলচ্চিত্রটির কাহিনি। এই যুবকের চরিত্রে অভিনয় করেছেন আরেফ। আর তাঁর বোনের চরিত্রে দেখা যাবে জ্যোতিকা জ্যোতিকে।বেঙ্গল ক্রিয়েশন্স প্রযোজিত এই ছবি ১১ ডিসেম্বর ঢাকার ব্লকবাস্টার সিনেমাস, স্টার সিনেপ্লেক্স ছাড়াও বেশ কয়েকটি প্রেক্ষাগৃহে মুক্তি পাবে। এ ছাড়া সিরাজগঞ্জ ও ময়মনসিংহের একটি করে হলে মুক্তি পাবে অনিল বাগচীর একদিন। তবে গত ১৩ নভেম্বর হুমায়ূন আহমেদের জন্মদিনে ছবির উদ্বোধনী প্রদর্শনী হয়ে গেছে।শোভনের স্বাধীনতা আদতে শিশুদের ছবি। নির্মিত হয়েছে সরকারি অনুদানে। ছবির গল্পটি শোভন নামের এক কিশোরের মুক্তিযুদ্ধে ঝাঁপিয়ে পড়াকে কেন্দ্র করে। তাকে ঘিরে গড়ে ওঠে আরও কিছু চরিত্র। এই ছবিতে অভিনয় করেছেন ফেরদৌস, নিপুণ, আতাউর রহমান, খায়রুল আলম সবুজ, চিত্রলেখা গুহ, ওয়াহিদা মল্লিক জলি, স্বাধীন খসরু, চৈতি, মাহমুদুল ইসলাম মিঠু।পরিচালক জানান, আপাতত রাজধানীর দুই মাল্টিপ্লেক্সে ছবিটি প্রদর্শনীর ব্যাপারে নিশ্চিত হয়েছেন তাঁরা। আরও কয়েকটি জায়গায় কথা চলছে।এ ছাড়া গত বছর মুক্তিপ্রাপ্ত শাহ আলম কিরণ পরিচালিত ৭১-এর মা জননী ছবিটি এবার নতুন করে মুক্তি দেওয়ার সিদ্ধান্ত নেওয়া হয়েছে। পরিচালক জানান, বিজয় দিবস উপলক্ষে ইমপ্রেস টেলিফিল্মের ব্যানারে ১৮ ডিসেম্বর মুক্তির কথা রয়েছে ছবিটির।
