
সন্তান জন্মের আগেই লিঙ্গ নির্ধারণের অভিযোগ ওঠায় সম্প্রতি শাহরুখ খানের বাড়িতে অনুসন্ধান চালিয়েছে ব্রিহান মুম্বাই পৌর করপোরেশনের (বিএমসি) স্বাস্থ্য কর্মকর্তারা। অবশ্য সে সময় বাড়িতে ছিলেন না কিং খান।
 
বিতর্ক যেন কিছুতেই পিছু ছাড়তে চাইছে না ‘বলিউড বাদশাহ’ শাহরুখ খানের। জনসমক্ষে ধূমপানের মামলা, নিরাপত্তাকর্মীদের সঙ্গে মারমুখো আচরণের দায়ে ওয়াংখেড়ে স্টেডিয়ামে প্রবেশে নিষেধাজ্ঞা, নির্মাতা শিরীষ কুন্দারের গালে চড় মেরে বিতর্কিত হওয়ার পর এবার ছেলের বাবা হতে গিয়ে বিতর্কের মুখে পড়লেন ৪৭ বছর বয়সী এ তারকা অভিনেতা। এক খবরে এমনটিই জানিয়েছে মুম্বাইভিত্তিক অনলাইন সংবাদমাধ্যম মিড-ডে।
 
সম্প্রতি ভারতীয় কয়েকটি গণমাধ্যমের খবরে বলা হয়, তৃতীয় সন্তান নিচ্ছেন শাহরুখ ও তাঁর স্ত্রী গৌরী খান। সারোগেসি পদ্ধতিতে ছেলেসন্তানের বাবা হচ্ছেন শাহরুখ। এ পদ্ধতিতে বাবা-মায়ের অনাগত সন্তানের ভ্রূণ পরিবারের বাইরের কোনো নারীর গর্ভে বেড়ে ওঠে।
 
এ বিষয়ে শাহরুখ কিংবা গৌরীর পক্ষ থেকে কিছু বলা না হলেও তাঁদের কাছের একটি সূত্র জানিয়েছে, গৌরীর সিদ্ধান্তেই আবার বাবা হতে রাজি হয়েছেন শাহরুখ। তাঁদের ছেলেমেয়ে আরিয়ান ও সুহানার বয়স যথাক্রমে ১৫ ও ১৩। এবার সুহানাকে আরেকটি ভাই উপহার দিচ্ছেন শাহরুখ-গৌরী। এরই মধ্যে পরিবারের নতুন অতিথির জন্য মান্নাত বাসভবন নতুন করে সাজানোর কাজও শুরু করে দিয়েছেন গৌরী।
 
এর আগে বলিউডের আরেক প্রভাবশালী অভিনেতা আমির খানও একই পদ্ধতিতে তৃতীয় সন্তানের জনক হয়েছিলেন। ২০১১ সালের ডিসেম্বরে এক ‘সারোগেট’ মায়ের গর্ভে জন্ম হয় আমির-কিরণ দম্পতির ছেলে আজাদ রাও খানের। আমির ও কিরণ যে চিকিত্সকের তত্ত্বাবধানে ছিলেন, এবার সেই চিকিত্সকের দ্বারস্থ হয়েছেন শাহরুখ-গৌরী।
 
খবরটি চাউর হওয়ার পর শাহরুখ, তাঁর চিকিত্সক এবং দক্ষিণ মুম্বাইয়ের একটি হাসপাতালের বিরুদ্ধে পিসিপিএনডিটি (প্রি-কনসেপশন অ্যান্ড প্রি-ন্যাটাল ডায়াগনস্টিক টেকনিকস) অ্যাক্ট লঙ্ঘনের অভিযোগ তোলেন সমাজকর্মী বর্ষা দেশপান্ডে। অভিযোগ পাওয়ার এক দিন পর বিএমসির কয়েকজন ঊর্ধ্বতন কর্মকর্তা শাহরুখের বাড়ি এবং অভিযুক্ত হাসপাতালে অনুসন্ধান চালান। সন্তান জন্মের আগে লিঙ্গ নির্ধারণের এ অভিযোগ সত্য কি না, তা খতিয়ে দেখেন তাঁরা। কারণ ভারতে এ ধরনের কর্মকাণ্ড নিষিদ্ধ ও বেআইনি।
 
এ প্রসঙ্গে বিএমসির নির্বাহী স্বাস্থ্য কর্মকর্তা চিকিত্সক অরুণ বামনি জানিয়েছেন, তিনজন সিনিয়র চিকিত্সকের একটি দল শাহরুখের বাসায় গিয়েছিল। সে সময় তিনি মুম্বাই শহরের বাইরে থাকায় তাঁর ব্যবস্থাপকের সঙ্গে কথা বলেছেন ওই তিন চিকিত্সক। শাহরুখের ব্যবস্থাপক দাবি করেছেন, সারোগেসি পদ্ধতিতে সন্তান নেওয়ার বিষয়ে গণমাধ্যম কিংবা অন্য কারও সঙ্গে কোনো কথা বলেননি শাহরুখ। অন্যদিকে, অভিযুক্ত চিকিত্সক এবং হাসপাতাল কর্তৃপক্ষের কাছে প্রয়োজনীয় তথ্য-উপাত্ত চাইলে এ ধরনের অভিযোগ অস্বীকার করা হয়েছে।
