
‘পূর্ণদৈর্ঘ্য প্রেম কাহিনি-২’ ছবির শুটিং করতে ভারতের হায়দরাবাদের রামোজি ফিল্ম সিটিতে যাচ্ছেন জয়া আহসান। ছবির নায়ক শাকিব খান, নায়িকা মৌসুমী হামিদ ও পরিচালক সাফিউদ্দিনসহ ১১ সদস্যের একটি দল এরই মধ্যে সেখানে পৌঁছে গেছেন। আগামীকাল দুপুরে জয়ার সঙ্গে আরও যাচ্ছেন ইমন ও শহীদুল আলম সাচ্চু।
হায়দরাবাদ যাওয়ার আগে নায়ক শাকিব খান বলেন, রামোজি ফিল্ম সিটিতে এটা আমার প্রথম শুটিং করা। ব্যাংকক, মালয়েশিয়া, সিঙ্গাপুরে আমি অনেক কাজ করেছি। একই লোকেশন দর্শক আর দেখতে চান না, একটু বৈচিত্র্য চান। তাই পূর্ণদৈর্ঘ্য প্রেম কাহিনি-২ ছবিতে দর্শক নতুন লোকেশন খুঁজে পাবে।’ছবির পরিচালক সাফি উদ্দিন বলেন, ‘আমাদের ছবির পাঁচটি গান আছে। সব গানেরই চিত্রায়ণ হবে এখানে। এ ছাড়াও শাকিব, জয়ার কিছু রোমান্টিক দৃশ্যসহ ইমন, মৌসুমী হামিদ ও শহীদুল আলম সাচ্চুর কিছু সিকোয়েন্স ধারণ করা হবে। শুটিং শেষে পুরো দল দেশে ফিরবে ১৬ আগস্ট।’ফ্রেন্ডস মুভিজ ইন্টারন্যাশনালের ব্যানারে নির্মিতব্য ‘পূর্ণদৈর্ঘ্য প্রেম কাহিনী-২’ ছবির চিত্রনাট্য করেছেন রুম্মান রশীদ খান। আর ছবির চারটি গানের সুর ও সংগীত পরিচালনা করেছেন শওকত আলী ইমন। একটি গানের সুর ও সংগীত পরিচালনা করেছেন কৌশিক হোসেন তাপস। ছবিতে আরও অভিনয় করেছেন ওমর সানী, সাদেক বাচ্চু, শিরিন বকুল, গুলশান আরা, পীরজাদা, সাঙ্গুপাঞ্জা, শিশুশিল্পী মাহি। আসছে কোরবানি ঈদের সময়ে ছবিটি মুক্তি পাবে।
