
মনে হয় হাঁপিয়ে গেছেন। টানা ২০ বছর পৃথিবীর নানা দেশে হেঁটে বেড়িয়েছেন তিনি। পথে নয়, রানওয়েতে। র‍্যাম্প মডেলদের কাঙ্ক্ষিত স্থান তো ওটাই। আট বছর ধরে বিশ্বে সবচেয়ে বেশি পারিশ্রমিক নেওয়া র‍্যাম্প মডেল হিসেবে পরিচিতি পেয়েছেন ৩৪ বছর বয়সী গিজেলি বান্ডচেন। আর এখন কিনা তিনি অবসর নিতে চান।হ্যাঁ, গিজেলি বান্ডচেন র‍্যাম্প থেকে অবসর নিচ্ছেন। তবে র‍্যাম্প মডেলিংয়ে ইতি টানলেও ক্যারিয়ারের এখানেই সমাপ্তি ঘটছে না তাঁর। বড় কোনো আয়োজন কিংবা পণ্যের প্রচারণায় তাঁকে দেখা যাবে বলে জানিয়েছেন গিজেলির বোন ও মুখপাত্র প্যাট্রিশিয়া বান্ডচেন। গত বুধবার এক বিবৃতিতে তিনি জানান, র‍্যাম্পের বাইরেও গিজেলি তাঁর শীর্ষ অবস্থান ধরে রাখার জন্য আগের চেয়ে আরও বেশি পরিশ্রম করবেন।ব্রাজিলের এক পত্রিকা জানিয়েছে, আগামী এপ্রিলের মাঝামাঝি গিজেলি সাও পাওলো ফ্যাশন উইকে শেষবারের মতো র‍্যাম্পে হাঁটবেন। জানা গেছে, স্বামী ফুটবল খেলোয়াড় টম ব্র্যাডি আর দুই সন্তান বেঞ্জামিন ও ভিভিয়ানকে সময় দেওয়ার জন্যই অবসর নিচ্ছেন তিনি। সেই সঙ্গে নিজের ক্যারিয়ারকে কীভাবে নতুন করে সাজানো যায়, তা নিয়েও ভাববেন তিনি। ইয়াহু স্টাইল
