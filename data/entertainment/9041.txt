
সারা বিশ্বে কিছুদিন আগেও আলোচনায় ছিল থাইল্যান্ড ও মালয়েশিয়ায় মানব পাচারের ঘটনাগুলো। এ দুই দেশের জঙ্গলে পাওয়া গিয়েছিল শত শত মানুষের গণকবর। তাঁদের মধ্যে ছিলেন অনেক বাংলাদেশি।এ বিষয় ঘিরে এবার নির্মিত হলো টেলিছবি। নাম জঙ্গল ক্যাম্প। নির্মাণ করেছেন হিমেল ইসহাক। রচনা করেছেন বিন্দু এস রোজারিও।থাইল্যান্ডের একটি জঙ্গলের আবহ তৈরি করে ১৫ অক্টোবর  থেকে দৃশ্য ধারণ করা হয়েছে গাজীপুরের কালীগঞ্জের একটি জঙ্গলে। আর জঙ্গলের মধ্যেই গণকবরসহ মানব পাচারের ক্যাম্প বোঝাতে নির্মাণ করা হয়েছে পুরো সেট।টেলিছবিটি নিয়ে পরিচালক বললেন, ‘বেশ কিছুদিন আগে মানব পাচার নিয়ে প্রথম আলোতে একটি ধারাবাহিক প্রতিবেদন বেরিয়েছিল। সেটা পড়েই আমি এটি নির্মাণ করতে উৎসাহিত হয়েছি। তারপর চিত্রনাট্যকারের সঙ্গে আলোচনা করে গল্পটি দাঁড় করিয়েছি। আমার মনে হয়েছে, এমন বিষয় নিয়ে মানুষকে সচেতন করার জন্য হলেও এটি নির্মাণ করা জরুরি।’জঙ্গল ক্যাম্প-এ মানব পাচারকারী দলের প্রধান চরিত্রে অভিনয় করেছেন মামুনুর রশীদ। শুটিংয়ের ফাঁকে তিনি বললেন, ‘গল্পটা পড়ে আমার শুরুতেই মনে হয়েছিল, এটা চলচ্চিত্র হতে  পারে। কিন্তু নির্মাতা হয়তো সুযোগের অভাবে টেলিছবি হিসেবে নির্মাণ করছেন। কাজটি করে আমার ভালো লাগছে।’
মামুনুর রশীদ ছাড়াও এতে অভিনয় করেছেন প্রাণ রায়, ওয়াহিদা মল্লিক জলি, ইনামুল হক, নাবিলা, সুজাত শিমুল এবং বিভিন্ন নাট্যদলের প্রায় ৫০ জন নাট্যকর্মী।
শুটিং ও সম্পাদনা শেষে খুব তাড়াতাড়ি একটি বেসরকারি চ্যানেলে প্রচারিত হবে জঙ্গল ক্যাম্প।
