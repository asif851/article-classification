
ঢাকার মঞ্চে নব্বই দশকে আলোচিত নাটকগুলোর অন্যতম ‘ওরা কদম আলী’। নাটকের দল আরণ্যক নিয়মিত নাটকটি মঞ্চায়ন করত। কিন্তু দীর্ঘদিন ধরে নাটকটি আর প্রদর্শন করেনি আরণ্যক। দীর্ঘদিন বিরতির পর আবারও মঞ্চে এল আরণ্যকের জনপ্রিয় নাটক ‘ওরা কদম আলী’। মামুনুর রশীদ রচিত এ নাটকটি নতুন করে মঞ্চে এনেছে ‘দৃশ্যকাব্য’। এ নাটকটি মঞ্চায়নের মধ্য দিয়ে নাট্যদলটি নিজেদের যাত্রা শুরু করেছে। গত মঙ্গলবার সন্ধ্যায় শিল্পকলা একাডেমির জাতীয় নাট্যশালার মূল মিলনায়তনে নাট্য মঞ্চায়নের আগে আলোচনায় অংশ নেন নাটকটির রচয়িতা মামুনুর রশীদ ও গ্রুপ থিয়েটার ফেডারেশনের সেক্রেটারি জেনারেল আখতারুজ্জামান। সভাপতিত্ব করেন মনিরুল ইসলাম । এ ছাড়া উপস্থিত ছিলেন নাটকটির নির্দেশক এইচ এম মোতালেব।মামুনুর রশীদ বলেন, ‘আমরা যখন নাটকটি মঞ্চে এনেছিলাম, তখনকার সমাজ ও দর্শক এটিকে দারুণভাবে গ্রহণ করেছিলেন। ১৯৭৬ সালে এ নাটকটি নিয়ে আমরা গ্রামগঞ্জে গিয়েছিলাম, সাড়াও পেয়েছিলাম। এখন আর সেই দর্শক আছে না মৃত্যুবরণ করেছে—তা আমার জানা নেই। সে সঙ্গে দৃশ্যকাব্য নাট্যদলটি কীভাবে মঞ্চে এনেছে, সেটিও দেখার বিষয়। তবে একটি নতুন নাট্যদলের আবির্ভাব ঘটেছে, এটিকে আমি সাধুবাদ জানাই এবং তাদের সাফল্য কামনা করছি।‘ওরা কদম আলী’ নাটকে শ্রেণিবিভক্ত সমাজের একটি অতিসাধারণ চিত্র তুলে ধরা হয়েছে। বোবা কদম আলী, নায়েব আলী ব্যাপারী, তাজু, সরদার, চা-ওয়ালা, বই ওয়ালাসহ বিভিন্ন চরিত্রের মাধ্যমে সামাজিক সম্পর্ক উঠে এসেছে। নাটকে বোবা কদম আলীর লড়াই আপাতদৃষ্টিতে শিশু তাজুকে নিয়ে হলেও তাতে আসলে সমাজের একটি যুদ্ধবিধ্বস্ত চেহারা উঠে আসে।
