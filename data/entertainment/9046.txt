
২০১৪ সালে শাকিব খান তাঁর নিজের প্রযোজনা প্রতিষ্ঠান এসকে ফিল্মস থেকে হিরো দ্য সুপারস্টার নির্মাণ করেন। প্রায় তিন বছর পর নিজ ঘর থেকে দ্বিতীয় ছবি নির্মাণ করতে যাচ্ছেন এই নায়ক। নাম প্রিয়তমা। গত সোমবার দুপুরে পরিচালক সমিতিতে ছবিটির নাম নিবন্ধন করা হয়েছে। এসব তথ্য দিলেন অভিনেতা ও প্রযোজক শাকিব খান নিজেই।রোমান্টিক ঘরানার গল্প নিয়ে এই ছবির কাহিনি। গল্পের কারণেই ছবিটি নির্মাণে আগ্রহী হয়েছেন বলে জানান ছবির প্রযোজক শাকিব খান।ঢাকাই ছবির এই নায়ক বলেন, ‘২০-২৫ দিন আগে শুধু ছবিতে অভিনয়ের ব্যাপারে গল্পটি নিয়ে পরিচালক হিমেল আশরাফ আমার কাছে আসেন। চিত্রনাট্যটি শোনার পর আমি কিছুটা অবাক হয়ে যাই! খুব ভালো লেগে গেল গল্প। হিমেলকে বললাম, আমার নিজ ঘর থেকেই ছবিটি নির্মাণ করতে চাই। তিনি রাজি হয়ে গেলেন। তাঁকে কাজটি নিয়ে এগোতে বলি।’শাকিব খান আরও বলেন, ‘আমার এসকে ফিল্মস থেকে প্রথম ছবি নির্মাণ করার পর মাঝে অনেক সময় গেছে। এমন একটি গল্পের জন্যই এত দিন অপেক্ষা করছিলাম।’এ ব্যাপারে ছবির পরিচালক হিমেল বলেন, ‘শাকিব ভাই তাঁর শত ব্যস্ততার মাঝেও প্রায় তিন ঘণ্টা সময় নিয়ে চিত্রনাট্যটি শুনেছেন। গল্পটি এতটাই ভালো লেগেছে যে তাঁর নিজের প্রযোজনা প্রতিষ্ঠান থেকে গল্পটি নিয়ে কাজ করতে আগ্রহী হয়েছেন। আমার জন্য এটি বড় পাওয়া।’ছবিটির চিত্রনাট্য নিয়েও আলাদা গল্প আছে। বছর দুয়েক আগে কক্সবাজারে সমুদ্রে নেমে নিখোঁজ হওয়া চিত্রনাট্যকার ফারুক হোসেনের সর্বশেষ লেখা অসমাপ্ত চিত্রনাট্য এটি। পরে এটির পূর্ণাঙ্গ রূপ দিয়েছেন ছবির পরিচালক হিমেল আশরাফ।হিমেল বলেন, ‘ফারুকের দুটি অসমাপ্ত চিত্রনাট্য এক জায়গায় করে নিজের মতো করে তৈরি করেছি চিত্রনাট্যটি।’বছর দেড়েক আগে এসকে ফিল্মস থেকে প্রিয়া রে নামে একটি ছবি নির্মাণ করতে চেয়েছিলেন শাকিব খান। সেই সময় তাঁর বিপরীতে নতুন একজন নায়িকা নিয়ে চমক দিতে চেয়েছিলেন তিনি। কিন্তু পরে আর কাজটি হয়নি।
এবার শাকিবের বিপরীতে কে থাকছেন? মুখ খুললেন না শাকিব। এবারও চমক রাখলেন নবাব–খ্যাত এই অভিনেতা। বললেন, ‘অনেক দিন পর ছবি প্রযোজনা করব আর চমক থাকবে না, তা কি হয়! অপেক্ষা করুন, শুটিংয়ের আগেই তা জানতে পারবেন।’
ছবির পরিচালক জানান, আগামী বছরের ফেব্রুয়ারি মাসের শেষের দিকে বা মার্চের শুরুতে হবে শুটিং।
