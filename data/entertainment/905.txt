
ঢাকায় এসেছেন বাংলাদেশের ছেলে মুম্বাইয়ের সুপার মডেল আসিফ আজিম। ব্যক্তিগত কাজেই তাঁর এবার ঢাকায় আগমন। সেইকাজটা কী?‘ভাইয়ের বিয়ে বলে কথা। না এসে উপায় কী?’ জানালেন বরাবরের মতোই সোজাসাপ্টা আসিফ।এ বছরের ফেব্রুয়ারি মাসে শেষবার ঢাকায় এসেছিলেন আসিফ। সেটি পেশাগত ও ব্যক্তিগত কাজ মিলিয়েই। এর মধ্যে নতুন কী ঘটল ‘বিগ বস’ তারকার জীবনে?আসিফ বলছিলেন, ‘আমি একটা বড় কাজের প্রস্তুতির মধ্যে আছি। চুক্তিবদ্ধ থাকার কারণে সেটা বলা যাচ্ছে না। এই মুহূর্তে ঘোড়া চালনা শিখছি, এটুকু বলতে পারি।’ ঘোড়া চালনা? সে তো সিনেমার জন্য অভিনেতারা শেখেন বলে শুনেছি।ফোনের ওপাশে আসিফ রহস্যের হাসি হাসলেন।‘হ্যাঁ, সেটা ঠিক। আসলে আমার সিনেমার প্রস্তুতি চলছে জোরেশোরে। আপাতত সেটা নিয়েই ব্যস্ততা।’ব্যস্ততা এমনই যে রিয়েলিটি শো বিগ বস-এর নতুন পর্বে অতিথি হিসেবে থাকার প্রস্তাবও ফিরিয়ে দিয়েছেন আসিফ।আসিফের মন্তব্য, ‘আমার মনে হয় না বিগ বস থেকে আর কিছু পাওয়ার আছে আমার।’সর্বভারতের ফিটেস্ট মডেলদের তালিকায় প্রথম সারিতে থাকা আসিফ কাজ করেছেন মণীষ মালহোত্রা আর রোহিত বালের মতো শীর্ষ ফ্যাশন ডিজাইনারদের সঙ্গে। মডেল হয়েছেন ফোর্ড, মটরোলা, র‌্যামন্ডের মতো বেশ কিছু বড়সড় ব্র্যান্ডের। বিশ্বখ্যাত সাময়িকী হ্যালো ও ভোগ-এ প্রকাশিত হয়েছে তাঁর ছবি।
