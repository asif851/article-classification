
সব ধরনের দর্শকের কাছে জনপ্রিয় অভিনেতা মোশাররফ করিম। কোথাও দাঁড়ালেই ভিড় জমে যায় ভক্তদের। কিন্তু এই জীবন ছিল না তাঁর। পুরোদস্তুর বোহিমিয়ান জীবন যাপন করতেন এক সময়। যেখানে ইচ্ছে যেতেন। মাঝে মধ্য দু-চার দিন খুঁজেও পাওয়া যেত না তাঁকে। এমনও হয়েছে, যেখানে গেছেন সেখানেই রেখে এসেছেন নিজের মুঠোফোন। তাঁকে খুঁজে পাওয়ার জন্য মুঠোফোন নয় সরাসরি খুঁজতে হয়েছে তাঁকে। এই সব জীবনের গল্প করে কদিন আগে মোশাররফ করিম বলেছিলেন, ‘ওই জীবনটা আমি খুব মিস করি। এখনকার জীবনটা ভালো হলেও ওই জীবনটাই আমার কাছে সেরা মনে হয়।’ জনপ্রিয় এ অভিনেতা আর বলেন, ‘এখন কোথাও গেলেই ভিড় জমে যায়। টঙের দোকানে বসে এক কাপ চা খেতে পারি না। বন্ধুদের সঙ্গে কোথাও বসে আড্ডা মারতে পারি না। এটা খুব খারাপ লাগে।’ মোশাররফ করিম বর্তমানে ব্যস্ত আছেন ঈদের নাটকে অভিনয় করা নিয়ে। ‘বউগিরি’ নাটকে অভিনয়ের জন্য গতকাল তিনি মেরিল প্রথম আলো পুরস্কার ২০১৬ এর সেরা অভিনেতার পুরস্কার জেতেন।
