
বিশ্বের প্রভাবশালী ব্যক্তিদের নিয়ে প্রতিবছরই একটি তালিকা প্রকাশ করে মার্কিন সাময়িকী টাইম। রাজনীতি, খেলাধুলা, বিনোদন, অর্থনীতি, প্রযুক্তিসহ বিভিন্ন অঙ্গনের প্রভাবশালী ১০০ ব্যক্তির নাম উঠে আসে সেখানে। এ বছর সেই তালিকায় নাম লেখালেন বলিউডের তারকা প্রিয়াঙ্কা চোপড়া। শুধু নাম নয়, এই তালিকা নিয়ে প্রকাশিত টাইম ম্যাগাজিনের ছয়টি বিশেষ সংস্করণের একটির প্রচ্ছদেও প্রিয়াঙ্কাকে দেখা যাবে। অন্য প্রচ্ছদগুলোতে থাকবেন লিওনার্দো ডি’ক্যাপ্রিও, নিকি মিনাজ, প্রিসিলা চ্যান-মার্ক জাকারবার্গ, ক্রিস্টিন লাগার্দ ও লিন-ম্যানুয়াল মিরানডা।প্রিয়াঙ্কা গত বৃহস্পতিবার রাতে তাঁর টুইটার পেজে টাইম সাময়িকীতে তাঁকে নিয়ে করা প্রচ্ছদটির ছবি পোস্ট করেন। সেদিনই টাইম-এর ওয়েবসাইটে প্রিয়াঙ্কাকে নিয়ে নিবন্ধ প্রকাশিত হয়। পি সি-কে নিয়ে লিখেছেন প্রিয়াঙ্কার প্রথম হলিউড ছবি বেওয়াচ-এর সহ-অভিনেতা ডোয়াইন জনসন, ‘দ্য রক’ নামে যাকে চেনেন অনেকে। প্রিয়াঙ্কার প্রশংসা করে এবং টাইম-এর তালিকায় তাঁর অন্তর্ভুক্তি নিয়ে অনেক কথাই সেখানে লেখেন রক।‘পাইওনিয়ারস’, ‘টাইটানস’, ‘আর্টিস্টস’, ‘লিডারস’ ও ‘আইকনস’ বিভাগে ভাগ করে বিশ্বের প্রভাবশালী ১০০ প্রভাবশালী ব্যক্তির নাম প্রকাশ করে থাকে টাইম সাময়িকী। প্রিয়াঙ্কা আছেন আর্টিস্টস বিভাগের শীর্ষে। তিনি ছাড়াও প্রভাবশালীদের তালিকায় আরও আছেন বারাক ওবামা, হিলারি ক্লিনটন, ডোনাল্ড ট্রাম্প, শার্লিজ থেরন, অ্যাডেল, আলহান্দ্রো গঞ্জালেস ইনাররিতু, সানিয়া মির্জা, ইদ্রিস অ্যালবা, সুন্দর পিচাইসহ বিভিন্ন অঙ্গনের নামী ও মেধাবী ব্যক্তিত্বরা। সূত্র: টাইম
