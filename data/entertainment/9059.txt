
চিত্রনায়িকা কবরী গত কয়েক বছর নতুন কোনো সিনেমায় অভিনয় করেননি। গত সোমবার দুপুরে পাওয়া গেল নতুন খবর। গুণী এই অভিনেত্রী নতুন সিনেমায় অভিনয় করবেন। তবে তাঁকে অভিনয়ের জন্য রাজি করাতে যথেষ্ট বেগ পেতে হয়েছে পরিচালককে। জানালেন রবিন খান। তিনি সিনেমা তৈরি করছেন। নাম ‘মন দেব মন নেব’। প্রযোজনা করছে ইমপ্রেস টেলিফিল্ম।
অনেক দিন থেকেই শোনা যাচ্ছে, কবরী আপাতত অভিনয় করবেন না, তিনি সিনেমা পরিচালনা করবেন। কয়েকটি প্রযোজনা প্রতিষ্ঠানের সঙ্গে কথা বলেছেন। গল্প-চিত্রনাট্য প্রস্তুত। এসব কারণেই অনেক প্রস্তাব পেয়েছেন ঠিকই, কিন্তু সিনেমায় অভিনয় করার ব্যাপারে তেমন আগ্রহী হননি।
কবরী অভিনীত সর্বশেষ ছবি ‘রাজা সূর্য খা’ মুক্তি পেয়েছে ২০১২ সালে। নতুন সিনেমায় অভিনয় করতে রাজি হওয়া প্রসঙ্গে প্রথম আলোকে কবরী বলেন, ‘আমি সিনেমার মানুষ। নতুন গল্পের সিনেমায় অভিনয়ের প্রতি আকর্ষণ বরাবরই আছে। পরিচালক আমার কাছে এসেছেন, তাঁর ভাবনাচিন্তার কথা জানিয়েছেন। তাঁর চাওয়া, আমি যেন এই সিনেমায় অভিনয় করি। দেখি তিনি কী বানান। তা ছাড়া এই পরিচালক এবারই প্রথম সিনেমা বানাচ্ছেন, তাঁকেও অনুপ্রেরণা জোগাতে চাই।’
কবরী জানালেন, অভিনয় থেকে দূরে থাকলেও তিনি এখন ব্যস্ত লেখালেখি নিয়ে। চলচ্চিত্রবিষয়ক বিভিন্ন সভায় বক্তব্য দেন। পাশাপাশি নিজের জন্য পড়াশোনা করছেন।
‘মন দেব মন নেব’ সিনেমায় অভিনয় করবেন মাহিয়া মাহি। সিনেমার গল্প আবর্তিত হয়েছে কবরী আর মাহিকে ঘিরে। মাহি বলেন, ‘আমি বলব না, একেবারে ভিন্নধর্মী চরিত্র। তবে এই চরিত্রে কমেডি, অ্যাকশন ও রোমান্স আছে। সব মিলিয়ে সবাই পছন্দ করবেন, এমন একটা চরিত্র। আর গল্পটি নারীপ্রধান।’
২৫ সেপ্টেম্বর থেকে রংপুরে সিনেমার শুটিং শুরু হবে। কবরী যোগ দেবেন আগামী ১ অক্টোবর। টানা ৩৫ দিন শুটিং হবে লালমনিরহাট আর কুড়িগ্রামে। রবিন খান এর আগে নাটক ও টেলিছবি তৈরি করেছেন। চলচ্চিত্রে এবারই প্রথম। পরিচালনার পাশাপাশি চিত্রনাট্যও লিখেছেন। বললেন, ‘আমার প্রথম সিনেমায় কবরী আপাকে পেয়েছি, এটা আমার জন্য দারুণ ব্যাপার।’
‘মন দেব মন নেব’ সিনেমায় অভিনয় করবেন কবরী, শিবলী নোমান, মাহিয়া মাহি প্রমুখ। সিনেমার কাহিনি ও সংলাপ লিখেছেন আবদুল্লাহ জহির বাবু। সম্প্রতি গান রেকর্ডিংয়ের মধ্য দিয়ে এই সিনেমার মহরত করা হয়। মহরত অনুষ্ঠানে প্রধান অতিথি ছিলেন সংস্কৃতিমন্ত্রী আসাদুজ্জামান নূর।
