
২০ বছর আগে একটি তামিল ছবিতে অভিনয় করেছিলেন বলিউড অভিনেত্রী কাজল। হিন্দিতেও ডাবিং করা হয়েছিল সেটি। ছবিটির হিন্দি সংস্করণের নাম ‘সাপনে’। দুই দশক পর তামিল ছবিতে প্রত্যাবর্তন হতে যাচ্ছে কাজলের। ‘সাপনে’তে তাঁর সহশিল্পী ছিলেন প্রভু দেবা ও অরবিন্দ স্বামী। আর এবারের তামিল ছবিতে তাঁর বিপরীতে দেখা যাবে এই প্রজন্মের অভিনেতা ধানুশকে।কাজল যে ছবিটিতে অভিনয় করতে যাচ্ছেন, তার নাম ‘ভিআইপি টু’। এটি একটি জনপ্রিয় তামিল ছবি ‘ভেল্লাইলা পাট্টাধারি’-র সিক্যুয়েল। এটি পরিচালনা করবেন দক্ষিণ ভারতীয় চলচ্চিত্রের মহাতারকা রজনীকান্তের মেয়ে সৌন্দর্য রজনীকান্ত। আগামী বৃহস্পতিবার রজনীকান্তের উপস্থিতিতে এই ছবির মহরত অনুষ্ঠিত হবে। ছবির শুটিং হবে ভারতের চেন্নাইয়ে।কাজলকে বলিউডে শেষ দেখা গেছে ‘দিলওয়ালে’ ছবিতে। রোহিত শেঠি পরিচালিত এই ছবিতে কাজলের বিপরীতে ছিলেন শাহরুখ খান। এই ছবির মাধ্যমে দুই যুগেরও বেশি সময় পর একসঙ্গে অভিনয় করেছেন এই জনপ্রিয় জুটি। বলিউড হাঙ্গামা।
