
মিসরের সবচেয়ে জনপ্রিয় পর্যটনকেন্দ্রগুলোর অন্যতম ঐতিহাসিক শার্ম আল শেখ শহরে আগামীকাল রোববার থেকে শুরু হচ্ছে ‘ইয়ুথ থিয়েটার ফেস্টিভ্যাল’। বিশ্বের ৪৫টি দেশের নাটক ছাড়াও এ উৎসবে অংশ নেবে সহস্রাধিক নাট্যব্যক্তিত্ব, নাট্য নির্দেশক ও অভিনয়শিল্পী। ইয়ুথ থিয়েটার ফেস্টিভ্যালে ‘বিচ থিয়েটার’ থার্ড এডিশনে ১১টি দেশের ১৪ জন নাট্যনির্দেশক অংশ নেবেন। ঢাকা বিশ্ববিদ্যালয়ের থিয়েটার অ্যান্ড পারফরম্যান্স স্টাডিজ বিভাগের অধ্যাপক ও নাট্য ব্যক্তিত্ব ইসরাফিল শাহীন এই উৎসবে বাংলাদেশ থেকে অংশ নিচ্ছেন।
বাংলাদেশ ছাড়াও অংশগ্রহণকারী অন্য দেশগুলো হলো যুক্তরাষ্ট্র, তুরস্ক, মিসর, ফ্রান্স, ইরাক, কানাডা, জার্মানি ও লেবানন। জানা গেছে, ইয়ুথ থিয়েটার ফেস্টিভ্যালে বিচ থিয়েটার থার্ড এডিশনে সমুদ্রসৈকতে উন্মুক্ত স্থানে সপ্তাহব্যাপী কর্মশালা ও সেমিনার পরিচালনা করবেন ইসরাফিল শাহীন। এখানে ১১টি দেশের ১৪ জন নাট্য নির্দেশক ছাড়াও উৎসবে আসা নাট্য ব্যক্তিত্ব, নাট্য নির্দেশক, অভিনেতা, নাট্যকর্মী ও নাট্য শিক্ষার্থীরা অংশ নেবেন। ৯ এপ্রিল পর্যন্ত চলবে এই উৎসব।
উৎসবে অংশ নেওয়ার জন্য গতকাল শুক্রবার ঢাকা ছাড়েন ইসরাফিল শাহীন। যাওয়ার আগে তিনি বলেন, ‘এটি প্রথাগত কোনো থিয়েটার নয় বরং একটি নতুন ধারণা। কিছুদিন আগে কক্সবাজারের বিচ থিয়েটার নিয়ে আমার সঙ্গে কাজ করেছিল যুক্তরাষ্ট্রের ওয়াশিংটন ডিসির জর্জটাউন বিশ্ববিদ্যালয়ের অধ্যাপক, গবেষক ও নির্দেশক ডেরেক গোল্ডম্যান। শার্ম আল শেখে কর্মশালা ও সেমিনারে আমি দেশের বিচ থিয়েটার করার অভিজ্ঞতা যেমন ব্যক্ত করব, তেমনি সেখান থেকে অর্জিত বিভিন্ন বিষয় দেশে এসে বিচ থিয়েটারে প্রয়োগ করব।’
শাহীন বলেন, ‘আমাদের মূল লক্ষ্য বাংলাদেশের সমুদ্রতীরবর্তী সৈকতগুলোতে পর্যটনের যে অপার সম্ভাবনা আছে, তাকে আরও নান্দনিক করতে সেখানে আসা বিভিন্ন দেশের মানুষকে আনন্দিত-নস্টালজিক করার পাশাপাশি দেশের লোকজ সংস্কৃতিকে তুলে ধরা। আশা করছি বিচ থিয়েটারের মাধ্যমে দেশের পর্যটনশিল্প দেশ-বিদেশের পর্যটকদের কাছে আরও বেশি সমাদৃত হবে, দেশ অর্থনৈতিকভাবে লাভবান হবে।’
