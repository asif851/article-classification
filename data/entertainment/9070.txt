



প্রতিবাদে মুখর হয়ে উঠবে ‘ব্রিট অ্যাওয়ার্ডস’। 
যৌন হয়রানির প্রতিবাদে শিল্পীরা সাদা গোলাপের পিন গুঁজবেন পোশাকে। 
২১ ফেব্রুয়ারি লন্ডনের ওটু অ্যারেনাতে বসবে ব্রিট অ্যাওয়ার্ডস আসর।


কর্মক্ষেত্রে যৌন হয়রানির বিরুদ্ধে জেগে উঠেছেন বিভিন্ন অঙ্গনের কর্মজীবীরা। তাঁদের মধ্যে পশ্চিমা বিনোদন জগতের মানুষ অনেক এগিয়ে। তাঁরা হয়রানির বিরুদ্ধে প্রতিবাদ চালিয়েই যাচ্ছেন। এবার প্রতিবাদে মুখর হয়ে উঠবে ‘ব্রিট অ্যাওয়ার্ডস’। এতে কর্মক্ষেত্রে যৌন হয়রানির প্রতিবাদে শিল্পীরা সাদা গোলাপের পিন গুঁজবেন পোশাকে।
গোল্ডেন গ্লোব পুরস্কারে কালো পোশাক-টাইমস আপ পিন ও গ্র্যামি পুরস্কারে সাদা গোলাপ পরার পর এটি হতে যাচ্ছে তৃতীয় কোনো বড় আসরে তারকাদের পোশাকি প্রতিবাদ। ব্রিটিশ সংগীতাঙ্গনের সবচেয়ে বড় পুরস্কারের আসর ব্রিট অ্যাওয়ার্ডস। সম্প্রতি এর আয়োজকদের পক্ষ থেকেই যুক্তরাজ্যের প্রত্যেক মিউজিক কোম্পানিকে সাদা গোলাপের পিন গোঁজার পরিকল্পনাটি লিখে জানানো হয়। শিল্পী, উপস্থাপক থেকে শুরু করে অতিথিরাও যেন সাদা গোলাপের পিন গুঁজে আসেন, সেই অনুরোধ করেন তাঁরা। তবে কেউ পরতে না চাইলে তাতে কোনো বাধ্যবাধকতা রাখেনি ব্রিট অ্যাওয়ার্ড কর্তৃপক্ষ।
এরই মধ্যে শোনা যাচ্ছে শিল্পী ডুয়া লিপা, স্যাম স্মিথ, এড শিরান ও পালোমা ফেইথের মতো শিল্পীরা এই উদ্যোগের সঙ্গে থাকবেন। আগামী ২১ ফেব্রুয়ারি যুক্তরাজ্যের লন্ডনের ওটু অ্যারেনাতে বসবে এবারের ব্রিট অ্যাওয়ার্ডস আসর।
গত বছর অক্টোবরে দ্য নিউইয়র্ক টাইমস ও দ্য নিউ ইয়র্কার পত্রিকা ৬৫ বছর বয়সী হলিউড প্রযোজক হার্ভি ওয়াইনস্টিনের যৌন কেলেঙ্কারির খবর প্রকাশ করে। এরপর হার্ভির বিরুদ্ধে ধর্ষণের অভিযোগ তোলেন কয়েকজন অভিনেত্রী। হার্ভির এই কেলেঙ্কারি ফাঁস হওয়ার পর সারা বিশ্বে ঘটে যাওয়া যৌন হয়রানির ঘটনাগুলো সামনে আসতে শুরু করে। যেসব নারী ও পুরুষ যৌন হয়রানির শিকার হয়েছেন, তাঁরা সামাজিক যোগাযোগের মাধ্যমে ‘#মিটু’ দিয়ে নিজেদের তিক্ত অভিজ্ঞতার কথা প্রকাশ করতে শুরু করেন। এরই ধারাবাহিকতায় বছরের শুরুতে হলিউডের কর্মজীবী নারীরা চালু করেন ‘টাইমস আপ’ ক্যাম্পেইন। বিবিসি
 
