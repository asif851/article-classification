
‘তুমি তো এখন আমারই কথা ভাবছো’, আলম খানের সুরে সাবিনা ইয়াসমীনের গাওয়া ‘জীবন নৌকা’ ছবির জনপ্রিয় এই গানের গীতিকবি গুলবানু খান। তাঁকে এবার বিশেষ সম্মাননায় ভূষিত করেছে আবদুল আজিজ বাচ্চু স্মৃতি সংসদ। রাজশাহীর প্রখ্যাত সংগীতজ্ঞ প্রয়াত আবদুল আজিজের নামকরণে এই সংসদ প্রতিবছর সংগীতের বিভিন্ন শাখায় গুণীজনদের সংবর্ধনা ও সম্মাননা দেয়। এবার তারা সেই সম্মাননা তুলে দিয়েছে গত শতকের সত্তর দশকের চলচ্চিত্র, রেডিও আর টেলিভিশনের গীতিকবি গুলবানু খানকে।
২ ডিসেম্বর রাজশাহী আবদুল আজিজ স্মৃতি সংসদ ভবনে আয়োজিত অনুষ্ঠানে এই সম্মাননা প্রদান করা হয়। গুলবানু খানের হাতে এই সম্মাননা তুলে দেন গুণী সংগীতশিল্পী এন্ড্রু কিশোর।
গুলবানু খান বলেন, ‘আমি ভাষাহারা। কারণ জীবনের এই লগ্নে এসে এমন প্রাপ্তি চমকের মতো। আমরা পড়ন্ত বিকেলে এসে গেছি। গান লিখতাম ১৯৭৭ সাল থেকে। হাতে গোনা কয়েকটি ছবিতে, পাশাপাশি রেডিও, টেলিভিশনে ওই সময় লিখতাম। তবে সংখ্যার দিক থেকে সেটি কম। প্রায় হারিয়ে যাওয়া এই আমাকে সম্মাননা জানিয়ে যেভাবে আমার মূল্যায়ন করল আবদুল আজিজ স্মৃতি সংসদ, তাতে তাদের কাছে চিরকৃতজ্ঞ হয়ে রইলাম।’
উল্লেখ্য, গুলবানু খান ১৯৭৭ থেকে চলচ্চিত্র, রেডিও এবং টেলিভিশনে নিয়মিত গান লিখেছেন। ‘জীবন নৌকা’, ‘ইজ্জত’, ‘আলী আসমা’, ‘রেশমী চুড়ি’সহ আরও কয়েকটি চলচ্চিত্রে তিনি গান লিখেছেন। তিনি বরেণ্য সংগীত পরিচালক আলম খানের স্ত্রী।
