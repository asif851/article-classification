
স্টার গিল্ড পুরস্কার প্রদান অনুষ্ঠানে নির্মাতা করণ জোহরকে কথার মারপ্যাঁচে কুপোকাত করতে গিয়ে উল্টো ঘায়েল হয়েছেন ‘দাবাং’ তারকা সালমান খান। এক প্রশ্নের জবাবে সালমানের সাবেক প্রেমিকা ঐশ্বরিয়ার প্রসঙ্গ টেনে খান সাহেবকে রীতিমতো বাকরুদ্ধ করে দেন করণ।করণ জোহরের উপস্থাপনায় ‘কফি উইথ করণ’ অনুষ্ঠানের চতুর্থ মৌসুমের প্রচার শুরু হয়েছে গত বছরের ১ ডিসেম্বর। তারকা আড্ডার জনপ্রিয় অনুষ্ঠানটির প্রথম পর্বে হাজির ছিলেন সালমান খান। স্টার গিল্ড পুরস্কার প্রদান অনুষ্ঠানেও ‘কফি উইথ করণ’ অনুষ্ঠানের মতো করে আলাপচারিতার ব্যবস্থা করা হয়েছিল। তবে সেটির সঞ্চালকের আসনে বসেছিলেন সালমান। এই সুযোগে করণকে উদ্ভট নানা প্রশ্নবাণে জর্জরিত করার চেষ্টা করেন খান সাহেব। কিন্তু তীক্ষ উপস্থিত বুদ্ধিমত্তা খাটিয়ে প্রতিটি প্রশ্নের জবাবের মধ্য দিয়ে সালমানকে উল্টো কুপোকাত করে ফেলেন করণ।এক প্রশ্নে করণকে সালমান জিজ্ঞেস করেন, ‘এখন পর্যন্ত আপনাকে (করণ) নিয়ে রটানো সবচেয়ে সত্য গুজব কোনটি?’ জবাবে করণ বলেন, ‘গুজবটি হল—আপনি (সালমান) আমার প্রেমে পড়েছেন।’ করণের মুখে এমন জবাব শুনে ভ্যাবাচ্যাকা খেয়ে সালমান বলেন, ‘আসলেই এটি সত্য।’ তখন করণ বলেন, ‘সত্যিই, এখন আমি শান্তিতে মরতে পারব।’ জানিয়েছে টাইমস অব ইন্ডিয়া।
এরপর করণকে বিব্রত করতে সালমান জিজ্ঞেস করেন, ‘আপনি যদি নারী হওয়ার সুযোগ পেতেন তা হলে কোন অভিনেত্রী হতে চাইতেন?’ এক মুহূর্তও না ভেবে করণের চটজলদি জবাব, ‘ঐশ্বরিয়া রাই বচ্চন।’ উত্তর শুনে উপস্থিত দর্শকেরা হাসিতে ফেটে পড়েন। আর বেচারা সালমান রীতিমতো বাকরুদ্ধ হয়ে যান। কিছুক্ষণ থেমে কাঁপা কাঁপা কণ্ঠে তিনি করণের এমন জবাবের পেছনের কারণ সম্পর্কে জানতে চান। তখন করণ বলেন, ‘এর কারণ আপনি জানতে চাচ্ছেন আমার কাছে?’এ ছাড়া করণ এখনো কেন বিয়ে করেননি জিজ্ঞেস করেও ফেঁসে যান বেচারা সালমান। ‘কফি উইথ করণ’ অনুষ্ঠানের প্রথম পর্বে করণের সঙ্গে আলাপচারিতার সময় কথা প্রসঙ্গে সালমান বলেছিলেন, তিনি এখনো তাঁর কুমারত্ব ধরে রেখেছেন। স্টার গিল্ড পুরস্কার প্রদান অনুষ্ঠানে সালমান যখন করণকে জিজ্ঞেস করেন, ‘করণ, আপনি এখনো কেন বিয়ে করেননি?’ তখন করণ বলেন, ‘আমিও আমার কুমারত্বকে ধরে রেখেছি।’
