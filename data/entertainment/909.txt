
জীবন থেমে থাকে না। ১২ মার্চ মর্মান্তিক বিমান দুর্ঘটনায় ত্রিভুবন বিমানবন্দর ঘিরে যে আতঙ্ক তৈরি হয়েছে, তা আস্তে আস্তে কাটতে শুরু করেছে। দুর্ঘটনার পরপরই প্রথমে মনে রেখ ছবির গানের শুটিংয়ে নেপালে যান মাহিয়া মাহি। এবার টেলিভিশন নাটকের শিল্পী-কলাকুশলীদের বড় একটি দল একাধিক নাটকের শুটিং করতে নেপালে গেল। ২১ মার্চ রিজেন্ট এয়ারওয়েজের উড়োজাহাজে করে তাঁরা নেপালের সেই ত্রিভুবন বিমানবন্দরে পৌঁছান।
দলে অভিনয়শিল্পীদের মধ্যে আছেন ইরফান সাজ্জাদ, তানজিন তিশা, নাবিলা ইসলাম, জোভান, তানভিরসহ অনেকে। আছেন চার পরিচালক-বোরহান খান, আসাদুজ্জামান আসাদ, আমিনুল ইসলাম ও দিপু হাজরা।
নাটকগুলোর প্রযোজনা প্রতিষ্ঠান বাঁধন ড্রিম ভিশন সূত্রে জানা গেছে, টানা ১০ দিনের শুটিংয়ে একটি সাত পর্বের ধারাবাহিকসহ একাধিক এক ঘণ্টার নাটক নির্মিত হবে। ইতিমধ্যে নেপালের কাঠমান্ডুর নাগরকোটের পাহাড়ি অঞ্চলে শুটিং শুরু হয়েছে। খুঁজে ফিরি আপনায় নামে এক ঘণ্টার একটি নাটকে অংশ নিয়েছেন তানজিন তিশা ও জোভান। গতকাল শুক্রবার শুটিং লোকেশন থেকে মুঠোফোনে জোভান বলেন, ‘ভালোভাবে কাজ হচ্ছে। পাহাড়ের ওপরে শুটিং। পাহাড় থেকে চারপাশে তাকালে দারুণ সব দৃশ্য চোখে পড়ে।’
তবে বিমান দুর্ঘটনার আতঙ্ক ভেতরে এখনো খানিকটা রয়ে গেছে বলে জানান এই অভিনেতা। তিনি বলেন, বিমানে আসার সময় ভেতরে-ভেতরে সবারই অবস্থা খারাপ ছিল। কিন্তু কেউ প্রকাশ করেননি। শুটিং করতে করতে হঠাৎ হঠাৎ মনে পড়ে যাচ্ছে ওই দিনের মর্মান্তিক দুর্ঘটনার কথা।
