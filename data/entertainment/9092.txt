
‘মনের মানুষ’ ছবির পর ঢাকায় মুক্তি পাচ্ছে প্রসেনজিতের আরেকটি নতুন ছবি। কলকাতার জনপ্রিয় এই অভিনেতার এবারের ছবিটির নাম ‘শঙ্খচিল’। এ ছবির প্রতি বাংলাদেশের দর্শকদের আগ্রহ বাড়াতেই ঢাকায় এসেছেন তিনি। আজ মঙ্গলবার সকালের ফ্লাইটে ঢাকায় নেমেছেন প্রসেনজিৎ। তাঁর সফরসঙ্গী হয়েছেন ‘শঙ্খচিল’ ছবির পরিচালক গৌতম ঘোষ।ঢাকায় আসার আগে কলকাতা বিমানবন্দরে সেলফি তুলে তাঁর বাংলাদেশে আসার বিষয়টি জানান দেন প্রসেনজিৎ। ছবিটি প্রসেনজিৎ তাঁর টুইটারে পোস্ট করেছেন।আজ মঙ্গলবার সন্ধ্যায় ঢাকার স্টার সিনেপ্লেক্সে ছবিটির উদ্বোধনী প্রদর্শনীতে অংশ নেওয়ার কথা রয়েছে প্রসেনজিতের। এর আগে তেজগাঁওয়ে চ্যানেল আই কার্যালয়ে ‘শঙ্খচিল’ ছবিটি নিয়ে সংবাদমাধ্যমের সঙ্গে কথা বলার কথা রয়েছে তাঁর।‘শঙ্খচিল’ ছবিতে প্রসেনজিতের বিপরীতে অভিনয় করেছেন কুসুম সিকদার। ছবির অন্য অভিনয়শিল্পীদের মধ্যে আছেন শাহেদ আলী, সাঁঝবাতিসহ আরও অনেকে। ১৯৪৭ সালের দেশভাগ এবং পরবর্তী সময়ে সীমান্তবর্তী এলাকার মানুষের সুখ-দুঃখের গল্প নিয়ে এই ছবি তৈরি হয়েছে।পাঁচ বছর আগে প্রসেনজিৎকে নিয়ে গৌতম ঘোষ তৈরি করেছিলেন ‘মনের মানুষ’। ছবিটি দুই দেশে ভালোই সাড়া পেয়েছিল। ‘শঙ্খচিল’ ছবিটি নিয়ে গৌতম ঘোষের প্রত্যাশা আরও বেশি বলে জানা গেছে।বাংলাদেশ থেকে ‘শঙ্খচিল’ ছবিটি প্রযোজনা করছে ইমপ্রেস টেলিফিল্ম ও আশীর্বাদ চলচ্চিত্র আর ভারতের প্রসেনজিতের প্রযোজনা সংস্থা এন আইডিয়াস লিমিটেড।
মুক্তির আগেই ভারতের ৬৩তম জাতীয় চলচ্চিত্র পুরস্কারের আসরে সেরা বাংলা ছবির পুরস্কার জিতেছে ‘শঙ্খচিল’। সম্প্রতি এই পুরস্কার ঘোষণা করা হয়।
