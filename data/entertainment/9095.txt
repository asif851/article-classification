
জেনিফার লরেন্সের বয়স কত জানেন? মাত্র ২৭। এরই মধ্যে জয় করেছেন অস্কার (সেরা অভিনেত্রী, সিলভার লাইনিংস প্লেবুক, ২০১২)। পেয়েছেন বাফটা অ্যাওয়ার্ড (সেরা পার্শ্ব অভিনেত্রী, আমেরিকান হাসল, ২০১৩), গোল্ডেন গ্লোব অ্যাওয়ার্ডসহ (জয়, ২০১৫) বিভিন্ন পুরস্কার। ২০১৫ ও ২০১৬ সালে হলিউডের সর্বোচ্চ পারিশ্রমিক পাওয়া অভিনয়শিল্পী ছিলেন তিনি। ‘টাইম’ ম্যাগাজিনের জরিপে ২০১৩ সালে বিশ্বের ১০০ প্রভাবশালী ব্যক্তির তালিকায় ছিল তাঁর নাম। জীবনের তো মাত্র শুরু। কিন্তু এরই মধ্যে অভিনয় থেকে ছুটি নেওয়ার সিদ্ধান্ত নিয়েছেন জেনিফার লরেন্স।
আজ বৃহস্পতিবার এনবিসির জনপ্রিয় অনুষ্ঠান ‘টুডে’র উপস্থাপকের এক প্রশ্নের জবাবে জেনিফার লরেন্স বলেন, ‘আমি বিরতি নিচ্ছি দুই বছরের। এ সময় কী করব জানি না। কিছুই ভাবিনি। শুধু এটুকু জানি, বিরতি নিচ্ছি।’
তবে তাঁর বন্ধুরা বলছেন, ব্যক্তিগত জীবন উপভোগ করতে ছুটি নিচ্ছেন জেনিফার লরেন্স। কাজ করতে করতে তিনি নাকি নিজের জন্য এতটুকু সময় পাচ্ছেন না।
১৫ সেপ্টেম্বর মুক্তি পেয়েছে জেনিফার লরেন্স অভিনীত ভৌতিক ছবি ‘মাদার’। তবে এই ছবিটি তাঁর ‘দ্য হাঙ্গার গেম’, ‘সিলভার লাইনিংস প্লেবুক’ কিংবা ‘প্যাসেঞ্জার’-এর মতো ততটা ব্যবসাসফল হবে কি না, তা নিয়ে যথেষ্ট সন্দেহ রয়েছে। পিপল, গ্লোবাল নিউজ
 
