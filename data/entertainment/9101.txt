
বাবার পর এবার ছেলের পালা। ‘জাগগা জাসুস’ ফ্লপ হয়েছে বলে কয়েক দিন আগে বলিউড তারকা ঋষি কাপুর পরিচালক অনুরাগ বসুকে দায়ী করেছিলেন। এবার ছেলে রণবীরও একই পথে হাঁটলেন। রণবীর ‘জাগগা জাসুস’ ফ্লপের এই দায়ভার অনুরাগের ওপর চাপিয়ে দিলেন। 
 রণবীর কাপুর বলেন, ‘অনুরাগ ভীষণ দায়িত্বজ্ঞানহীন একজন পরিচালক। তাঁর কাছে কোনো আধুনিক কৌশল নেই, কোনো সঠিক চিত্রনাট্য নেই, কাজের কোনো নির্দিষ্ট সময়সীমা নেই। অনুরাগ তিন দিনের দিন আগামী ৪০ দিনের শুটিং বাতিল করে দেন।’ রণবীর বলেন, ‘“বরফি” ছবি করার সময়ও আমি দেখেছি, অনুরাগ কাজের ব্যাপারে খুব ঢিলেঢালা। ওর এই দিকটা আমার মনে রাখা উচিত ছিল। এই বিষয়টি আমি তখন গুরুত্বের সঙ্গে নিইনি। আসলে “বরফি”-এর সাফল্য আমাকে সবকিছু ভুলিয়ে দেয়। কিন্তু “জাগগা জাসুস”-এর ক্ষেত্রে একই ভুলের পুনরাবৃত্তি হলো। তাই তাঁকে আর ক্ষমা করা যায় না।’ অথচ এই রণবীরই ছবির প্রচারণার সময় তাঁর প্রিয় দাদার (অনুরাগ) প্রশংসায় পঞ্চমুখ ছিলেন। ‘জাগগা জাসুস’ দেরিতে মুক্তি পাওয়ার দায়ভার তিনি নিজের ওপরও নিয়েছিলেন। কিন্তু এখন হঠাৎ করেই এই হাওয়া বদল। কিছুদিন আগে ঋষি কাপুর বলেছিলেন, ‘জাগগা জাসুস’-এর ক্ষেত্রে অনুরাগ চরম দায়িত্বজ্ঞানহীনতার পরিচয় দিয়েছেন। তিনি নাকি এমনই এক দায়িত্বজ্ঞানহীন পরিচালক, যে মাঝপথে কাজ বন্ধ করে দেন। আর দুই বছরে এই পরিচালক ছবি মুক্তির দিন বদল করেছেন তিনবার।
