
‘সিঙ্গাপুর ইন্টারন্যাশনাল ফিল্ম ফেস্টিভ্যাল’-এর এবারের আসরে সেরা পরিচালকের পুরস্কার পেলেন লাইভ ফ্রম ঢাকা ছবির নির্মাতা বাংলাদেশের আবদুল্লাহ মোহাম্মদ সাদ। একই সঙ্গে সেরা অভিনেতার পুরস্কার পেয়েছেন ছবিটির অভিনেতা মোস্তফা মনোয়ার।৩ ডিসেম্বর সাদ ও মনোয়ার উৎসবে অংশ নিয়ে পুরস্কার গ্রহণ করেন। গত ২৩ নভেম্বর শুরু হয়েছিল সিঙ্গাপুর ইন্টারন্যাশনাল ফিল্ম ফেস্টিভ্যালের ২৭তম আসর। শেষ হয়েছে গতকাল রোববার। এশিয়ান ফিচার ফিল্ম প্রতিযোগিতা বিভাগে সিলভার স্ক্রিন অ্যাওয়ার্ড পেয়েছে ছবিটি। পুরস্কার গ্রহণ করে গতকাল রাতে ঢাকায় ফেরার কথা পরিচালক ও অভিনেতার।উৎসবে অংশ নিতে যাওয়ার আগে পরিচালক আবদুল্লাহ মোহাম্মদ সাদ বলেছিলেন, ঢাকা শহরের একটি চরিত্র নিয়ে তিনি ছবিটি নির্মাণ করেছেন। যে চরিত্রের কাছে ঢাকা কখনো প্রিয়, কখনো অসহ্য। ৯৪ মিনিটের এই ছবির পুরোটাই সাদাকালো। ছবিতে মোস্তফা মনোয়ার ছাড়াও অভিনয় করেছেন তাসনোভা তামান্না।
 
