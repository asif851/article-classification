
মা হয়েছেন হলিউডের তারকা অভিনেত্রী অ্যান হ্যাথাওয়ে। গত ২৪ মার্চ একটি ছেলেসন্তানের জন্ম দিয়েছেন এই ‘হ্যাভোক’ তারকা। ছেলের নাম রাখা হয়েছে, জোনাথন রোজব্যাংক সুলম্যান। অ্যানের এক মুখপাত্র এ খবর নিশ্চিত করেছেন। জোনাথনের জন্মের প্রায় দুই সপ্তাহ পর অ্যানের ভক্তরা তাঁদের প্রিয় অভিনেত্রীর এই সুসংবাদ পেলেন।অস্কারজয়ী এই অভিনেত্রী ২০১২ সালে বিয়ে করেছিলেন অ্যাডাম সুলম্যানকে। এটিই তাঁদের প্রথম সন্তান। অ্যানের ঘনিষ্ঠ একটি সূত্র জানিয়েছে, তাঁদের পরিবারের এই নতুন অতিথি সুস্থ আছে। আর মা-বাবা হতে পেরে অ্যান ও অ্যাডাম দুজনেই বেশ উচ্ছ্বসিত।২০১৩ সালে ‘ভোগ’ ম্যাগাজিনকে দেওয়া একটি সাক্ষাৎকারে সন্তান লালন-পালনের প্রতি নিজের আগ্রহের কথা জানিয়েছিলেন অ্যান। সে সময় তিনি বলেছিলেন, ‘আমি মা হতে চাই।’কবে সন্তানের মুখ দেখতে পারবেন—অ্যান যেন এত দিন সে অপেক্ষাতেই ছিলেন। অবশেষে সেই সুখের সময় ধরা দিয়েছে তাঁর জীবনে।
বছরের শুরুর দিকে নিজের ইনস্টাগ্রাম অ্যাকাউন্টে একটি ছবি পোস্ট করে অন্তঃসত্ত্বা হওয়ার খবর প্রকাশ করেছিলেন অ্যান হ্যাথাওয়ে। যদিও গণমাধ্যমের কল্যাণে নভেম্বর মাসেই ‘দ্য প্রিন্সেস ডায়েরিজ’খ্যাত এই অভিনেত্রী যে সন্তানসম্ভবা বা মা হতে চলেছেন, সে খবর সবাই-ই জেনে গিয়েছিল।এনডিটিভি।
