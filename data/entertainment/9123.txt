
আবার বিচ্ছেদের পথে হাঁটলেন ‘টোয়াইলাইট’খ্যাত বহুল আলোচিত তারকাযুগল রবার্ট প্যাটিনসন ও ক্রিস্টেন স্টুয়ার্ট। গত মার্চে পুনর্মিলনের পর ক্যালিফোর্নিয়ায় প্রেমিকা ক্রিস্টেনের সঙ্গে এক বাড়িতেই ছিলেন প্যাটিনসন। কিন্তু সম্প্রতি তিনি সেই বাড়ি থেকে নিজের সব জিনিসপত্র ট্রাকে বোঝাই করে বের হয়ে গেছেন।  গত বছরের জুলাই মাসে নির্মাতা রুপার্ট স্যান্ডারসের সঙ্গে ক্রিস্টেনের পরকীয়ার জের ধরে এখন পর্যন্ত একাধিকবার সম্পর্ক ভাঙা-গড়া হয়েছে ক্রিস্টেন-প্যাটিনসনের। অবশেষে গত মার্চ মাসে তাঁদের সম্পর্ক জোড়া লাগে। কিন্তু মাত্র দুই মাসের মাথায় আবার ক্রিস্টেনকে ছেড়ে গেলেন প্যাটিনসন। ঘনিষ্ঠ সূত্রের বরাতে এমনটিই জানিয়েছে রাডার অনলাইন।গত দুই মাস ক্যালিফোর্নিয়ায় অবস্থিত ক্রিস্টেনের লস ফেলিজ নামের বাড়িতে ছিলেন প্যাটিনসন। ১৯ মে রোববার সকালে বাড়ির সামনে লাল রঙের একটি ট্রাক দাঁড়িয়ে থাকতে দেখা যায়। কিছুক্ষণের মধ্যেই প্যাটিনসনের স্যুটকেস, ব্যাগ, মোটরসাইকেলসহ আরও অনেক মালপত্রে ভরে যায় ট্রাকটি। নিজের দুটি কুকুর বার্নি ও বিয়ারকে ট্রাকে তোলার সময় ক্যামেরাবন্দী হন ২৭ বছর বয়সী এ ব্রিটিশ অভিনেতা।     প্রসঙ্গত, গত বছরের জুলাইয়ে নির্মাতা রুপার্ট স্যান্ডার্সের সঙ্গে ক্রিস্টেনের ঘনিষ্ঠতার খবর ও ছবি ফাঁস হওয়ার আগে পর্যন্ত হলিউডে এক বাড়িতেই থাকতেন ক্রিস্টেন ও প্যাটিনসন। কিন্তু প্রেমিকার কাছ থেকে অপ্রত্যাশিতভাবে প্রতারিত হওয়ার পর প্যাটিনসন সেই বাড়ি থেকে চলে গিয়েছিলেন। প্রকাশ্যে নিজের ভুল স্বীকার করে এবং বারবার ক্ষমা চেয়ে শেষ পর্যন্ত প্রেমিক প্যাটিনসনকে ফিরে পান ক্রিস্টেন। গত সেপ্টেম্বরে সব দ্বন্দ্ব্ব দূরে ঠেলে আবার একে-অন্যের জীবনে ফিরে আসেন পর্দা ও বাস্তবের এ জুটি। লস অ্যাঞ্জেলেসে একসঙ্গে বসবাস শুরু করেন তাঁরা।
 
কিন্তু চলতি বছরের শুরুতে আবার টানাপোড়েন শুরু হয় এই জুটির সম্পর্কে। ‘দ্য রোভার’ ছবির শুটিংয়ের কাজে ফেব্রুয়ারি মাসে অস্ট্রেলিয়া চলে যান প্যাটিনসন। তিনি সেখানে থাকার সময় ক্রিস্টেনের সঙ্গে যোগাযোগ বন্ধ করে দেন। প্রেমিককে মানাতে ক্রিস্টেন অস্ট্রেলিয়ায় যেতে চাইলেও তাঁকে সেখানে যেতে বারণ করেন প্যাটিনসন।
 
কিন্তু যেকোনো উপায়ে প্রেম টিকিয়ে রাখার ঘোষণা দেন ক্রিস্টেন। শেষ পর্যন্ত প্রেমিক প্যাটিনসনকে ঠিকই মানিয়ে ফেলেন তিনি। অস্ট্রেলিয়ায় শুটিং শেষ করে সরাসরি যুক্তরাষ্ট্রে প্রেমিকার কাছে ফিরে যান প্যাটিনসন। গত দুই মাস বিভিন্ন জায়গায় তাঁরা প্রকাশ্যে ঘুরে বেড়িয়েছেন। কিন্তু শেষরক্ষা হয়নি। সম্প্রতি আবারও বিচ্ছেদের পথে যাত্রা হলো তাঁদের। এর পেছনের কারণ সম্পর্কে নিশ্চিত হওয়া না গেলেও সবার ধারণা, রুপার্ট স্যান্ডারসের সঙ্গে ক্রিস্টেনের পরকীয়ার জের ধরেই আবার ক্রিস্টেনকে ছেড়ে গেলেন প্যাটিনসন।
