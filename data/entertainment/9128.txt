
বিতর্ক যেন পিছু ছাড়ছে না রোমান পোলানস্কির। গতকাল বুধবার তৃতীয় অভিযোগকারী হিসেবে সামনে এসেছেন লস অ্যাঞ্জেলেসের এক নারী। রবিন নামের এই নারীর দাবি, ১৯৭৩ সালে এই ফরাসি-পোলিশ চলচ্চিত্র নির্মাতার হাতে যৌন নিপীড়নের শিকার হয়েছিলেন তিনি। এই নারীও সে সময় অপ্রাপ্তবয়স্ক ছিলেন বলে দাবি করেছেন।
বিবৃতিতে সেই নারী বলেছেন, ‌‘ঘটনার এক দিন পর আমি আমার এক বন্ধুকে জানাই, পোলানস্কি এটা করেছেন। আমি এটা লুকিয়ে রেখেছিলাম। কারণ, আমি চাইনি আমার বাবা এমন কিছু করুক, যাতে তাঁকে (পোলানস্কি) সারা জীবন জেলে কাটাতে হয়।’
গত শুক্রবার নিজের ৮৪তম জন্মদিনের মাত্র কদিন আগে নতুন করে অভিযোগ উঠল এই কিংবদন্তি পরিচালকের বিরুদ্ধে। ‘নাইফ ইন দ্য ওয়াটার’, ‘রোজমেরিস বেবি’, ‘চায়নাটাউন’, ‘দ্য পিয়ানিস্ট’-এর মতো চলচ্চিত্রের জন্য পোলনস্কি বিখ্যাত। ছয়বার অস্কার মনোনয়ন পাওয়া পোলনস্কি ‘পিয়ানিস্ট’-এর জন্য একাডেমি পুরস্কারও জিতেছেন।
‘চায়নাটাউন’ বানানোর তিন বছরের মাথায় ১৯৭৭ সালে ১৩ বছর বয়সী মডেল সামান্থাকে ধর্ষণ করার অভিযোগে গ্রেপ্তার হয়েছিলেন। তখন ছয়টি অভিযোগে অভিযুক্ত হন এই পরিচালক। যে মামলাটি সংবাদমাধ্যমে ভীষণ আলোচিত ছিল। পরে আপস-আলোচনার ভিত্তিতে সামান্থা সেই মামলা প্রত্যাহার করে নেন। নিজের ও পরিবারের গোপনীয়তা রক্ষার জন্য সামান্থা মামলা তুলে নেওয়ার আরজি জানান। তিনি পোলানস্কিকে ক্ষমা করে দিয়েছেন বলে উল্লেখ করেন।
রবিনের মামলার দায়িত্বে আছেন সামান্থার আইনজীবী গ্লোরিয়া অলরেড। অবশ্য তামাদি সময়সীমা পার হয়ে যাওয়ায় রবিনের এই বিবৃতির বিপরীতে মামলা গ্রহণ করছেন না আদালত। তবে তাঁর বক্তব্য লিপিবদ্ধ করা হবে বলে জানিয়েছেন কৌঁসুলি অলরেড। সূত্র: এএফপি।
