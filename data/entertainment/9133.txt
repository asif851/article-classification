
‘লাটিম’ হলো বাউল আর শহুরে মনের সহবাস। দুটি সুর দুই রকম। তবে দুটি মনের মধ্যে কোথায় যেন খুব মিল রয়েছে। নিজের নতুন অ্যালবাম নিয়ে এভাবেই জানালেন সজীব। ২৬ এপ্রিল ‘সংগীত মেলা’য় অ্যালবামটির মোড়ক খোলা হবে। বাংলাদেশ শিল্পকলা একাডেমিতে আজ ২৩ এপ্রিল শুরু হচ্ছে এই মেলা।সজীব তাঁর ‘লাটিম’ অ্যালবামের কাজ করেছেন প্রায় বছর তিনেক ধরে। একটি গান তৈরি হওয়ার পরই মিউজিক ভিডিও করেছেন। এরই মধ্যে এই অ্যালবামের আটটি গানের মিউজিক ভিডিও পাওয়া যাচ্ছে ইউটিউবে। এই মিউজিক ভিডিওগুলোর শিরোনাম ‘আইস তুমি’, ‘বৃষ্টি ভালোবাসা’, ‘আজকে পাগল’, ‘সহজ গান’, ‘ফকির লালন’, ‘আমার অন্তর মাঝে’, ‘চেনা শহর’ ও ‘ভালো ভবঘুরে’। সজীব জানালেন, এই মিউজিক ভিডিওগুলো তৈরি হয়েছে ঢাকা, কলকাতা, পার্থ, টরন্টো আর মন্ট্রিয়েলে।‘লাটিম’ অ্যালবামে গান রয়েছে ১৩টি। সজীব বললেন, ‘ইদানীং কোনো অ্যালবামে এতগুলো গান থাকে না। কিন্তু আমার অনেক গান জমে গেছে। তাই দিয়ে দিলাম।’সজীবের গাওয়া খুব জনপ্রিয় গানগুলো হলো ‘কবে যাব পাহাড়ে’, ‘মন উচাটন’ আর ‘পালাবি পালা’। ‘লাটিম’ থেকে কোন গানগুলো জনপ্রিয় হবে? সজীব বলেন, ‘“আইস তুমি” গানটি পয়লা বৈশাখ নিয়ে। লোকসুরের এই গানের মিউজিক ভিডিও অনেকে দেখেছে। আশা করছি, “লাটিম” গানটিও শ্রোতাদের ভালো লাগবে।’
‘লাটিম’ সজীবের চতুর্থ অ্যালবাম। তাঁর অন্য অ্যালবামগুলো হলো ‘বাড়ি কোথায় বলো’ (২০০৭), ‘মন উচাটন’ (২০০৯) আর ‘বেচেই দিলাম’ (২০১১)।
