
বছর কয়েক আগেও ঈদে দু-তিনটি করে ছবি মুক্তি পেত তাঁর। দীর্ঘ বিরতি শেষে ফিরে আসার পর এবার ঈদে অপু বিশ্বাস অভিনীত একটি ছবি মুক্তি পেয়েছে। রাজনীতি নিয়ে অনেক আশাবাদী তিনি। তবে হতাশাও আছে। মা হওয়ার পর সন্তান আব্রাম খান জয়কে নিয়ে প্রথম ঈদ কেমন কাটল তাঁর? প্রথম আলোকে জানিয়েছেন এই ঢালিউডকন্যা।
ঈদ কেমন কাটল?
বাবু (জয়) জন্মানোর পর এটি আমাদের প্রথম ঈদ। অনেক ভালো কেটেছে।
ঈদে শ্বশুরবাড়ি গিয়েছিলেন? 
হ্যাঁ, গিয়েছিলাম। আমি বাবুকে তাঁর দাদা, দাদি ও ফুফু থেকে আলাদা রাখতে চাইনি। চাঁদরাতে আমার বোন ও ছেলে জয়কে দিয়ে শ্বশুর-শাশুড়ির জন্য ঈদের উপহার পাঠিয়েছি। ঈদের সকালে নিজ হাতে রান্না করে বাবুকে নিয়ে শ্বশুরবাড়িতে গিয়েছি। সারা দিন ছিলাম। সন্ধ্যায় ননদের বাসায় গিয়েছি। সেখানে রাত নয়টা পর্যন্ত ছিলাম। বাবুকে কাছে পেয়ে সবাই কী যে খুশি! শ্বশুর, শাশুড়ি, ফুফা, ফুফি—সবাই আমাকে ও বাবুকে ঈদি দিয়েছেন। নতুন পোশাকও পেয়েছি। খুবই ভালো গেছে এবারের ঈদ।
ঈদে ‘রাজনীতি’ মুক্তি পেল। কেমন সাড়া পাচ্ছেন? 
ভালো সাড়া পাচ্ছি। পরিচালকের কাছ থেকে খবর পাচ্ছি, ঢাকার মধ্যে যমুনা ব্লকবাস্টারে প্রতিদিনই ছবিটি হাউসফুল যাচ্ছে। টেলিভিশন, পত্রিকা ও অনলাইন পোর্টালের মাধ্যমে খবর পাচ্ছি, ঢাকার বাইরেও ভালো করছে ছবিটি। এ জন্য দর্শকদের প্রতি আমি কৃতজ্ঞ। ঈদে এই ছবি থেকে যতটুকুই সাড়া পাচ্ছি, তাতেই আমি খুশি।
হলে গিয়েছিলেন ছবি দেখতে?
একটি টেলিভিশন অনুষ্ঠানে বলেছিলাম, ঈদের দিন ছবি দেখতে হলে যাব। আমার ভক্ত, দর্শকদের সঙ্গে বসে দেখব ছবিটি। কিন্তু একটা দুঃখবোধ থেকে এখনো ছবি দেখতে যাইনি। ঈদে আমার অভিনীত ছবি মাত্র ৪০টি হলে মুক্তি পেয়েছে, এটা এর আগে কখনো হয়নি। আমি ভাবিইনি, এত কম হলে মুক্তি পাবে! শুনেছি, কৌশল করে রাজনীতিকে হল দেওয়া হয়নি। আমার প্রশ্ন, তাহলে আমরা কি দেশীয় চলচ্চিত্র ভুলে যাচ্ছি? ব্লকবাস্টারের দামি টিকিট কেটে আমার যেসব দর্শকের ছবি দেখার ক্ষমতা নেই, তাঁদের বঞ্চিত করে আমি ছবি দেখতে চাই না।
তাহলে কি হলে গিয়ে ছবি দেখবেন না? 
কেন দেখব না? যখন ঢাকার মধ্যে অন্য সব হলে ছবিটি মুক্তি পাবে, তখন দেখব। আমার নিম্নমধ্যবিত্ত ও নিম্নবিত্ত ভক্ত-দর্শকদের সঙ্গে সাধারণ একটি প্রেক্ষাগৃহে বসে রাজনীতি দেখতে চাই। তবে সেই সময় আর ঈদের আনন্দ থাকবে না। এই দুঃখটা থেকে যাবে। কী আর করা...।
সাক্ষাৎকার: শফিক আল মামুন
 
