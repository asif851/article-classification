
মাত্র কিছুদিনের মধ্যে সার্বিক অর্থেই জীবনের মোড় বদলেছেন হ্যারি পটারখ্যাত ড্যানিয়েল র‌্যাডক্লিফ। সারা পৃথিবীতে তুমুল জনপ্রিয়তা পাওয়া ‘হ্যারি পটার’ যেমন এখন হয়েছেন হর্ন ছবির কেন্দ্রীয় চরিত্র। তেমনি এ ছবির শুটিংয়ের সময় পিপাসা মেটাতে গিয়ে পানির বদলে ভুলে অ্যান্টিফ্রিজ একটি বিষাক্ত রাসায়নিক মিশ্রিত পানি পান করে মরতেই বসেছিলেন তিনি।সম্প্রতি একটি টিভি রিয়েলিটি শোতে উপস্থাপক কোনান ও’ব্রায়ানের সঙ্গে কথা বলার সময় র‌্যাডক্লিফ এ কথা জানান। এক খবরে এ তথ্য জানিয়েছে ডেইলি মেইল।ড্যানিয়েল র‌্যাডক্লিফ তাঁর সেই ভয়াবহ পরিস্থিতির বর্ণনায় বলেন, ‘হর্ন ছবির শুটিংয়ের সময় কাপে পানি আছে মনে করে আমি ভুলে পান করেছিলাম অ্যান্টিফ্রিজ একটি রাসায়নিক, যা পানিতে মেশানো ছিল। আর এরপরই ভয়াবহ অসুস্থ হয়ে পড়েছিলাম। যদিও বুঝতে পারছিলাম না কেন আমি এমন মারাত্মক অসুস্থ হয়ে পড়েছিলাম। কিন্তু মৃত্যু যে একচুল দূরে দাঁড়িয়েছিল তা বুঝতে পেরেছিলাম এর কিছুদিন পরে, এমনই আরেকটি পরিস্থিতি থেকে।’র‌্যাডক্লিফ তাঁর সেই দিনের পরিস্থিতির ব্যাখ্যা করতে গিয়ে বলেন, ‘এ অসুস্থতার ঘটনার কয়েক সপ্তাহ পরে হর্ন ছবির শুটিং হচ্ছিল কানাডায়। প্রচণ্ড শীত সেখানে। আমি একদমই জানতাম না শীত আর শুটিংয়ের প্রয়োজনে এখানকার পানিতেও মেশানো ছিল সেই অ্যান্টিফ্রিজ রাসায়নিক; যাতে পানি না জমে যায়। আমি সেই পানি খাওয়ার জন্য হাত বাড়াতেই উপস্থিতরা একসঙ্গে হই হই করে উঠে বলেছিল, “কী করছ তুমি! পাগল নাকি? এ পানি কেউ খায়?”’এর পরের কাহিনি অবশ্য ভালোর দিকেই গিয়েছিল। সেই পানি আর মুখে তোলেননি তিনি। একবার যে কারণে কেউ মরতে মরতে বেঁচে যায়, পরের বার সে যে আর ও পথ ভুলেও মাড়াবে না—এ কথা এখন র‌্যাডক্লিফ ছাড়া ভালো আর কেইবা জানেন।
