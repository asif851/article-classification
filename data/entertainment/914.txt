
কদিন আগেই শেষ হয়েছে বলিউডের ফিল্মফেয়ার পুরস্কার অনুষ্ঠান। এবার শুরু হচ্ছে টালিউডের ফিল্মফেয়ার পুরস্কার অনুষ্ঠানের আয়োজন। এরই মধ্যে শুরু হয়ে গেছে ভোটযুদ্ধ। টালিউডের প্রসেনজিৎ, দেব, জিৎ, ঋতুপর্ণা, পাওলি দাম, শুভশ্রী, স্বস্তিকাসহ সবাই সামাজিক যোগাযোগমাধ্যমে নিজেদের জন্য ভোট চাওয়া শুরু করে দিয়েছেন। এই দৌড়ে আছে বাংলাদেশি নায়ক-নায়িকার সিনেমাও।বাংলা ফিল্মফেয়ার অ্যাওয়ার্ড ২০১৭-এ বাংলাদেশের নায়ক-নায়িকার মধ্যে যাঁরা মনোনয়ন লড়াইয়ে আছেন, তাঁরা হলেন শাকিব খান, জয়া আহসান, আরিফিন শুভ, কুসুম সিকদার, নুসরাত ফারিয়াসহ আরও কয়েকজন। এর আগেও অবশ্য বাংলা ফিল্মফেয়ার পুরস্কারে বাংলাদেশের জয়া আহসানের মনোনয়ন পাওয়ার খবর শোনা গিয়েছিল। এবারের আসরে একসঙ্গে মনোনয়ন লড়াইয়ে আছেন প্রথম সারির এসব নায়ক-নায়িকা। ২৫ ফেব্রুয়ারি ভারতের মুম্বাইয়ে অনুষ্ঠিত হওয়ার কথা রয়েছে বাংলা ফিল্মফেয়ার পুরস্কারের এবারের আসর। সেরা নায়ক, নায়িকা, পরিচালক, ছবি, সংগীত, গায়ক, গায়িকা, গীতিকারসহ চলচ্চিত্রের বিভিন্ন বিভাগে দেওয়া হবে এই পুরস্কার।বাংলাদেশের নায়ক-নায়িকারা যেসব সিনেমার জন্য মনোনয়ন লড়াইয়ে আছেন, সেগুলো হচ্ছে শাকিব খানের শিকারি, জয়া আহসানের ঈগলের চোখ, আরিফিন শুভর নিয়তি, কুসুম সিকদারের শঙ্খচিল ও নুসরাত ফারিয়ার হিরো ৪২০।বাংলা ফিল্মফেয়ার অ্যাওয়ার্ডে শিকারি সিনেমার মনোনয়ন লড়াইয়ে থাকার বিষয়টি জানতে পেরে আনন্দিত শাকিব খান। প্রথম আলোকে গতকাল রোববার বিকেলে বললেন, ‘একটা ভালো সিনেমা কীভাবে যে সবার মনে দাগ কাটতে পারে, এটা তারই প্রমাণ। ব্যবসার দিক থেকেও কিন্তু ছবিটি বেশ সফল। তা ছাড়া এরই মধ্যে শিকারি ভারতের কালাকার পুরস্কারে সেরা সিনেমা হয়েছে। অভিনয়শিল্পী হিসেবে যখন চারদিক থেকে এত খুশির খবর পাই, তখন আরও ভালো কাজের অনুপ্রেরণা আসে।’শঙ্খচিল সিনেমার গুরুত্বপূর্ণ একটি চরিত্রে অভিনয় করেছেন কুসুম সিকদার। এই সিনেমায় অভিনয়ের জন্য ফিল্মফেয়ারের ভোটের লড়াইয়ে আছেন জেনে তিনিও ভীষণ উচ্ছ্বসিত। এরই মধ্যে তিনিও ভক্তদের কাছে ভোট চাওয়া শুরু করে দিয়েছেন। বললেন, ‘ভারতের সম্মানজনক পুরস্কারের মধ্যে এটি অন্যতম। ভোটের লড়াইয়ে আছি জেনে ভালো লাগছে। বাংলাদেশ ও বাংলা ভাষাভাষীরাই এখন ভোট দিয়ে আমাদের জয়ী করতে পারেন।’বাংলাদেশ ও বাংলা ভাষাভাষীরাও তাঁদের প্রিয় তারকাকে ফিল্মফেয়ারের ওয়েবসাইট (filmfare.com/awards/filmfare-awards-east-2017/) থেকে ভোট দিতে পারবেন। এ জন্য শুধু নাম এবং ই-মেইল অ্যাড্রেসের প্রয়োজন হবে।
