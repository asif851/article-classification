
একটু গোলমেলে ঠেকছে কি? ‘চেন্নাই এক্সপ্রেস’ ছবির তুমুল জনপ্রিয় ‘লুঙ্গি ড্যান্স’ গানের সঙ্গে তো নেচেছেন শাহরুখ খান। তাহলে সঞ্জয় দত্তের ‘লুঙ্গি ড্যান্স’ মানে কী! হ্যাঁ, শাহরুখের এ গানটির সঙ্গে নেচে মঞ্চ মাতাতে যাচ্ছেন কারাবন্দী বলিউডের অভিনেতা সঞ্জয় দত্ত।সঞ্জয় অস্ত্র মামলায় দণ্ড পেয়ে পুনের ইয়েরাওয়াড়া কারাগারে সাজা খাটছেন। শিগগিরই তিনি দাতব্য কাজের জন্য তহবিল গঠনের লক্ষ্যে আয়োজিত একটি অনুষ্ঠানে মঞ্চ পরিবেশনায় অংশ নেবেন। তাঁর সঙ্গে মঞ্চে উঠবেন ইয়েরাওয়াড়া কারাগারের আরও বেশ কয়েকজন বন্দী। ওই অনুষ্ঠানেই শাহরুখ-দীপিকার তুমুল জনপ্রিয় ‘লুঙ্গি ড্যান্স’ গানের সঙ্গে পা মেলাবেন ‘মুন্নাভাই’ সঞ্জয়। সম্প্রতি এক খবরে এমনটিই জানিয়েছে ওয়ান ইন্ডিয়া।এদিকে জানা গেছে, গত আগস্টে মুক্তি পাওয়া রোহিত শেঠি পরিচালিত ‘চেন্নাই এক্সপ্রেস’ ছবির ‘লুঙ্গি ড্যান্স’ গানটি অনেক পছন্দ করেছেন সঞ্জয় দত্ত। রোহিতের সঙ্গে সঞ্জয়ের দারুণ সুসম্পর্ক রয়েছে। দুঃসময়ে পাশে দাঁড়ানোর জন্য ধন্যবাদ জানিয়ে কারাগার থেকে রোহিতকে চিঠিও লিখেছিলেন সঞ্জয়।প্রসঙ্গত, ১৯৯৩ সালের মার্চ মাসে মুম্বাইয়ে ধারাবাহিকভাবে বেশ কয়েকটি স্থানে ১২টি শক্তিশালী বোমা বিস্ফোরিত হয়েছিল। ওই ভয়াবহ বিস্ফোরণে ২৫৭ জন নিহত হয়। আর আহত হয় ৭০০ জনেরও বেশি। ভয়াবহ ওই সহিংসতার এক মাস পর বিস্ফোরণ মামলার সঙ্গে সম্পৃক্ততা ও বাড়িতে অবৈধ অস্ত্র রাখার অভিযোগে সঞ্জয়কে গ্রেপ্তার করে মুম্বাই পুলিশ। এ ঘটনায় সম্পৃক্ত থাকার সন্দেহে সঞ্জয় দত্তের বাড়ি তল্লাশি করে পুলিশ অবৈধ অস্ত্র খুঁজে পায়।
পরবর্তী সময়ে সন্ত্রাসী কর্মকাণ্ডে যুক্ত থাকার অভিযোগ থেকে নিষ্কৃতি পেলেও বাড়িতে অবৈধ অস্ত্র রাখার দায়ে ২০ বছর আগের মামলায় গত ২১ মার্চ সঞ্জয়কে পাঁচ বছরের সশ্রম কারাদণ্ডে দণ্ডিত করেছেন ভারতের সর্বোচ্চ আদালত। সঞ্জয় এ মামলায় আগে দেড় বছর সাজা খেটেছেন। এই হিসাবে ২০১৬ সালের নভেম্বর মাস পর্যন্ত তাঁকে কারাগারে থাকতে হবে।
