
বলিউডে বরেণ্য অভিনেতা ইরফান খান কঠিন রোগে আক্রান্ত। আজ শুক্রবার ইরফান খান জানালেন, তাঁর ‘স্নায়ুকোষে টিউমার’ হয়েছে। এই সমস্যার নাম ‘নিউরোএন্ডোক্রাইন টিউমার’। ইরফান আজ টুইটারে লিখেছেন, ‘হঠাৎ করে ঘটা কোনো ঘটনা আমাদের বড় করে দেয়। কয়েক দিন ধরে ঠিক এটাই হচ্ছে। আমার নিউরোএন্ডোক্রাইন টিউমার ধরা পড়েছে। আমার চারপাশে যত শক্তি এবং ভালোবাসা দেখতে পাচ্ছি, তাতে আশার আলো দেখছি। চিকিত্সার জন্য বিদেশ যাচ্ছি। আমি সবাইকে অনুরোধ করব, শুভেচ্ছা পাঠাবেন। নিউরো কিন্তু সব সময় ব্রেনসংক্রান্ত বিষয় নয়। রিসার্চের জন্য গুগল করাটা সবচেয়ে সুবিধার। যাঁরা আমার কথার জন্য অপেক্ষা করে থাকেন, তাঁদের বলব, আমি আশা করছি, অনেক গল্প নিয়ে ফিরে আসব।’
৬ মার্চ টুইটারে ইরফান খান লিখেছেন, তিনি বিরল রোগে আক্রান্ত! কিন্তু রোগটা কী, তখন তা তিনি লেখেননি। এরপর তাঁর রোগ নিয়ে সংবাদমাধ্যমে নানা কথা শোনা যায়। শেষ পর্যন্ত বাধ্য হয়ে গত শনিবার তাঁর স্ত্রী সুতপা শিকদার টুইট করেন। অহেতুক গুজব না ছড়িয়ে সবাইকে ইরফানের জন্য প্রার্থনা করতে অনুরোধ করেন তিনি।
টুইটারে সুতপা শিকদার আরও লিখেছেন, ‘আমার সবচেয়ে ভালো বন্ধু ও সঙ্গী একজন যোদ্ধা। ও খুব সুন্দরভাবে এবং দুর্দান্ত ভঙ্গিতে সব প্রতিবন্ধকতার সঙ্গে লড়াই করছে। আপনাদের খুদে বার্তার জবাব এবং ফোনকল নিতে না পারার জন্য আমি ক্ষমাপ্রার্থী। আমি সারা বিশ্ব থেকে সবার প্রার্থনা, উদ্বিগ্নতা ও শুভেচ্ছাবার্তা পেয়ে অত্যন্ত কৃতজ্ঞ।’
সুতপা বলেন, ‘আমি ঈশ্বর এবং আমার সাথির কাছে কৃতজ্ঞ যে আমাকেও তাঁরা এক যোদ্ধায় পরিণত করেছেন। এখন আমি এক যুদ্ধক্ষেত্রে দাঁড়িয়ে আছি। আর এই যুদ্ধ জয় করা আমার একমাত্র লক্ষ্য। ইরফানের অসংখ্য অনুরাগী ও বন্ধু আমাকে আশাবাদী করে তুলেছেন। আমি নিশ্চিত, এই যুদ্ধে আমার জয় হবে। আমি জানি, সবার মনে এই খবর নিয়ে জিজ্ঞাসা এবং উদ্বিগ্নতা ক্রমেই বেড়ে চলেছে, কিন্তু ইরফানের কী হয়েছে—এসব কিছু জানার জন্য আমরা যেন আমাদের এনার্জি নষ্ট না করি। আমাদের শুধুই প্রার্থনা করা উচিত।’
এই টুইটে তিনি সবাইকে অনুরোধ করে বলেন, ‘সবার কাছে একান্ত অনুরোধ, আপনারা জীবনের ছন্দে তাল মিলিয়ে চলুন। আমার পরিবারও শিগগিরই জীবনের ছন্দে ফিরবে। সবাইকে আমার অন্তর থেকে কৃতজ্ঞতা জানাতে চাই।’
