
বাস্তবে তাঁরা স্বামী-স্ত্রী। কিন্তু টেলিছবিতে দেখা দেখা যাবে ভাই-বোন হিসেবে। বলা হচ্ছে, জনপ্রিয় অভিনেতা মোশাররফ করিম ও তাঁর স্ত্রী রোবেনা রেজার কথা। আজ প্রচারিত হবে এই দম্পতি অভিনীত টেলিছবি ‘কালপুরুষ কানাগলি’।টেলিছবিটি নির্মাণ করেছেন নূর ইমরান মিঠু। গেল মার্চে হাজারীবাগ ও জেনেভা ক্যাম্প এলাকায় নাটকের শুটিং হয়েছে। টেলিছবিতে রোবেনা রেজার স্বামী হিসেবে দেখা যাবে অভিনয়শিল্পী শাহাদাতকে।বাস্তবের স্বামীর বোন হিসেবে অভিনয় প্রসঙ্গে রোবেনা বললেন, ‘একটু অন্যরকম লেগেছে। কিন্তু টেলিছবিটির গল্প এত ভালো, কিছুক্ষণের মধ্যেই চরিত্রে ডুব দিতে হয়েছে। আর মোশাররফের দুর্দান্ত অভিনয়ে কারণে আশপাশের চরিত্রগুলোও অন্য মেজাজ পেয়েছে।’টেলিছবির গল্প প্রসঙ্গে নির্মাতা বললেন, ‘২০ বছর আগে হারিয়ে যাওয়া শাহানশাহ নামে একটি চরিত্রে ফিরে এসেছে বাড়িতে। বদলে যাওয়া শহর, শহরের জীবন, মানুষের বিশ্বাস—এমনকি মানবিক সম্পর্কগুলো একে একে সামনে দাঁড়ায় তাঁর। জীবন ও বোধের নানা ধরনের সম্পর্ক নিয়ে নির্মিত হয়েছে টেলিছবিটি। এতে শাহানশাহ চরিত্রে অভিনয় করেছেন মোশাররফ করিম।’আজ বিকেল তিনটায় চ্যানেল আইতে প্রচার হবে টেলিছবিটি।
