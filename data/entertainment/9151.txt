
আন্তর্জাতিক মাতৃভাষা দিবস উপলক্ষে কলকাতার নন্দন মিলনায়তনে আয়োজিত হচ্ছে বাংলাদেশের চলচ্চিত্র নিয়ে ‘বাংলাদেশ চলচ্চিত্র উৎসব’। ফেডারেশন অব ফিল্ম সোসাইটিজ অব ইন্ডিয়া (পূর্বাঞ্চল) ও নন্দন যৌথভাবে এই উৎসবের আয়োজন করছে।আজ ২১ ফেব্রুয়ারি আন্তর্জাতিক মাতৃভাষা দিবসে অনুষ্ঠানের উদ্বোধন হবে। চার দিনব্যাপী উৎসবে দেখানো হবে বাংলাদেশের ১০টি ছবি। সেখানে প্রথম দিন দেখানো হবে আবু সাইয়ীদের কিত্তনখোলা ও মোরশেদুল ইসলামের অনিল বাগচীর একদিন, দ্বিতীয় দিন আবু শাহেদ ইমনের জালালের গল্প ও মোরশেদুল ইসলামের আমার বন্ধু রাশেদ, তৃতীয় দিন আহসান কবির লিটনের প্রত্যাবর্তন ও অমিতাভ রেজা চৌধুরীর আয়নাবাজি এবং শেষ দিন, অর্থাৎ ২৪ ফেব্রুয়ারি দেখানো হবে শবনম ফেরদৌসীর ভাষাজয়ীতা, খন্দকার সুমনের পৌনঃপুনিক, তাসমিয়া আফরিনের কবি স্বামীর মৃত্যুর পর আমার জবানবন্দি ও নূরুল আলম আতিকের ডুব সাঁতার।ফেডারেশন অব ফিল্ম সোসাইটিজ অব ইন্ডিয়ার কাউন্সিল মেম্বার ও সাবেক সেক্রেটারি জেনারেল প্রেমেন্দ্র মজুমদারের ফেসবুক অ্যাকাউন্ট থেকে উৎসব–সম্পর্কিত তথ্যগুলো জানা যায়। সেখানে আরও জানানো হয়, উৎসবে নির্মাতারা দর্শকের সঙ্গে ছবি নিয়ে আলোচনা করবেন।
