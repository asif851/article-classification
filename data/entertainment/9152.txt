
মাত্র কিছুদিন আগেই ক্যাটরিনা কাইফকে জীবনের বিশেষ মানুষ হিসেবে স্বীকৃতি দিয়েছিলেন রণবীর কাপুর। শুধু তা-ই নয়, ক্যাটরিনার জন্য নিজের জীবন পর্যন্ত দিতে পারেন বলেও জানিয়েছিলেন জুনিয়র কাপুর। কিন্তু সম্প্রতি সম্পূর্ণ ভিন্ন সুরে কথা বললেন ক্যাটরিনা। নিজেকে একা দাবি করে এ মুহূর্তে কারও সঙ্গে প্রেমের সম্পর্ক নেই বলেই জানিয়েছেন ক্যাট। আপাতত বিয়ের কোনো রকম পরিকল্পনা নেই বলেও জানিয়েছেন ৩০ বছর বয়সী এ তারকা অভিনেত্রী।চার বছর ধরে রণবীর-ক্যাটরিনার প্রেম নিয়ে সরগরম হয়ে আছে বলিউডকেন্দ্রিক প্রায় সব সংবাদমাধ্যম। বহুল আলোচিত এই জুটির ঘনিষ্ঠতা নিয়ে বহুবার খবর চাউর হয়েছে। ইদানীং এ জুটির সখ্য আগের যেকোনো সময়ের তুলনায় অনেকটাই বেড়ে গেছে। ঘনঘন অভিসারে মেতে মুখরোচক খবরের জোগান দিয়ে চলেছেন তাঁরা। কিন্তু সম্প্রতি হঠাত্ নিজেকে একা দাবি করে রণবীরের সঙ্গে তাঁর সম্পর্ককে রহস্যের চাদরে ঢেকে দিলেন ক্যাটরিনা।সম্প্রতি সংবাদকর্মীদের সঙ্গে আলাপচারিতার সময় ক্যাটরিনা বলেছেন, ‘এ মুহূর্তে আমার জীবনে বিশেষ কেউ নেই। বিয়ে না হওয়া পর্যন্ত আমি নিজেকে একা দাবি করে যাব। এ কথা আমি আগেও বলেছি। পরে অনেকেই আমার কথাটি ধার করে নিজের নামে ব্যবহার করেছেন। আমার কথাটির কপিরাইট থাকলে ভালো হতো।’বিয়ের পরিকল্পনা সম্পর্কে জানতে চাইলে ক্যাটরিনা বলেন, ‘এখন পর্যন্ত বিয়ের পরিকল্পনা আমি করিনি। আপাতত আমার বিয়ের কোনো রকম সম্ভাবনা নেই।’ সম্প্রতি এক খবরে এমনটিই জানিয়েছে ওয়ান ইন্ডিয়া।
২০০৯ সালে ‘আজব প্রেম কি গজব কাহানি’ ছবিতে জুটি বেঁধে অভিনয় করতে গিয়ে একে অন্যের কাছাকাছি আসেন রণবীর-ক্যাটরিনা। বলিউডের প্রেমের চিরাচরিত রীতি মেনে বরাবরই নিজেদের মধ্যে বন্ধুত্বের বাইরে আর কোনো সম্পর্ক নেই বলে দাবি করে এসেছেন তাঁরা। কিন্তু নানা কীর্তি-কলাপের জন্য তাঁদের প্রেমের বিষয়টি এখন অনেকটা খোলা বইয়ের মতোই।গত জুলাই মাসের শুরুর দিকে ম্যাকাওয়ে আইফা অনুষ্ঠানে যোগ দেওয়ার কথা বলে ক্যাটরিনা চলে যান স্পেনে। সেখানে আগে থেকেই তাঁর জন্য অপেক্ষা করছিলেন রণবীর। স্পেনের ইবিজা সমুদ্রসৈকতে অবকাশযাপনের সময় গোপনে তাঁদের একান্ত মুহূর্তগুলো ক্যামেরাবন্দী করেন আলোকচিত্রীরা। পরে ছবিগুলো প্রকাশিত হয় ‘স্টারডাস্ট’ ম্যাগাজিনে। ছবিগুলোতে বিকিনি পরা অবস্থায় দেখা যায় ক্যাটকে।এ প্রসঙ্গে ‘স্টারডাস্ট’ ম্যাগাজিনের সম্পাদক রাম কমল জানিয়েছিলেন, ‘নিজেদের প্রেম নিয়ে বহু দিন লুকোচুরি খেলার পর এখন অনেকটা প্রকাশ্যেই মেলামেশা করছেন রণবীর-ক্যাটরিনা। ভালোবাসার কথা সবাইকে জানানোর মধ্যে দোষের কিছু নেই। আমাদের প্রকাশিত ছবিগুলোতে তাঁদের প্রেমের গভীরতা স্পষ্ট ফুটে উঠেছে।’স্পেনের ইবিজা সমুদ্রসৈকতে অবকাশযাপনে গিয়ে আলোকচিত্রীদের ফাঁদে ধরা পড়ে রণবীর ও ক্যাটরিনাকে কম ঝামেলা পোহাতে হয়নি। তাঁদের অন্তরঙ্গ মুহূর্তের ছবি ফাঁসে বিতর্কের ঝড় উঠলেও, এ ঘটনাকে তাঁরা খুব বেশি পাত্তা না দিয়ে গত অক্টোবর মাসে নিউইয়র্কে ছুটি কাটাতে যান। এ জুটিকে ম্যানহাটনের একটি প্রেক্ষাগৃহে অভিসারে মেতে উঠতেও দেখা যায়।সর্বশেষ রণবীর-ক্যাটরিনা খবরের শিরোনামে আসেন গত রোববার। শনিবার রাতে টম হ্যাঙ্কস অভিনীত ‘ক্যাপ্টেন ফিলিপস’ ছবি দেখতে মুম্বাইয়ের সান্তাক্রুজ এলাকায় একটি প্রেক্ষাগৃহে গিয়েছিলেন ক্যাটরিনা। ছবি দেখতে আসা ক্যাটরিনাকে মাঝরাতে প্রেক্ষাগৃহ থেকে নিতে যান রণবীর। ক্যাটরিনার সঙ্গে নৈশভোজের পরিকল্পনা ছিল তাঁর। কিন্তু আলোকচিত্রীদের উপস্থিতি টের পেয়ে দ্রুত গাড়ি ঘুরিয়ে সেখান থেকে চলে যান রণবীর।
