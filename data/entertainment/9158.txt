
গতকাল প্রায় সারা দিনই সামাজিক যোগাযোগ মাধ্যম টুইটার ছিল অভিনেত্রী সোনাক্ষী সিনহা ও আরমান মালিকের সাইবার যুদ্ধে সরগরম। বিষয়, কানাডীয় পপ তারকা জাস্টিন বিবারের কনসার্টে গায়কদের চেয়ে অভিনয়শিল্পীদের প্রাধান্য পাওয়া। এই নিয়ে আক্ষেপ করে ভারতীয় গায়ক কৈলাস খের গতকাল একটি টুইট করেছিলেন। তাঁর কথার সুর ধরেই নবীন গায়ক আরমান মালিকও একটি টুইট করেছেন। সেই টুইটের জবাব দিতে ফিরতি টুইট করেন সোনাক্ষী সিনহা। কারণ, শুরু থেকেই জাস্টিন বিবারের কনসার্টে সোনাক্ষীর গান পরিবেশন করার কথা ছিল। এভাবে টুইটে টুইটে চলতে থাকে অভিনেত্রী ও গায়কের মধ্যে তর্ক বিতর্ক। কনসার্টে অভিনেত্রীদের গান পরিবেশন করার বিষয় নিয়ে বাক বিতণ্ডার ইতি টানতে সোনাক্ষী শেষমেশ একটি বড় স্ট্যাটাস দিতে বাধ্য হন। সেখানে সোনাক্ষী বলেন, তিনি এর আগেও বহুবার বলেছেন যে বিবারের কনসার্টে তাঁর গান গাওয়ার বিষয়টি নিশ্চিত নয়। তবুও এটা নিয়ে এত জল ঘোলা হচ্ছে সেটা তাঁর একেবারেই ভালো লাগছে না। সামাজিক যোগাযোগ মাধ্যমের লিখিত সেই বক্তব্যে সোনাক্ষী বলেন, ‘প্রথমত আমি জাস্টিন বিবারের কনসার্টে গান গাইছি না। যদিও আমি এর আগে অনেকবার বলেছি যে, আমি এই কনসার্টে পরিবেশন করছি না। কিন্তু অনেক পত্রিকা ও ওয়েব পোর্টাল এসব খবর প্রকাশ করে যাচ্ছে। দ্বিতীয়ত, আমি একজন অভিনেত্রী যিনি গান ভালোবাসেন ও গাইতে ভালোবাসেন। আর এটা নিয়ে যদি কারও কোনো আপত্তি থাকে তাহলে তাঁরা নিজেদের ভালোবেসে কনসার্টে যেতে পারেন।’ বলিউড বাবল।
