
‘লাক্স-চ্যানেল আই সুপারস্টার ২০১০’ প্রতিযোগিতায় সেরা হয়েছিলেন রাখি। এরপর তিনি অভিনয় করেন নাটকে ও বিজ্ঞাপনচিত্রে। রাখি এবার পড়াশোনার জন্য অস্ট্রেলিয়ায় গেছেন। গত বুধবার রাতে মাকে সঙ্গে নিয়ে অস্ট্রেলিয়ার উদ্দেশে ঢাকা ছাড়েন তিনি।জানা গেছে, পশ্চিম অস্ট্রেলিয়ার পার্থের এডিথ কাওয়ান বিশ্ববিদ্যালয়ে (ইসিইউ) ইলেকট্রনিক অ্যান্ড কম্পিউটার সিস্টেম বিভাগে গ্র্যাজুয়েশন কোর্সে ভর্তি হয়েছেন রাখি।গতকাল শনিবার সকালে ফেসবুকে যোগাযোগ হয় রাখির সঙ্গে। তিনি বলেন, ‘আমার বাবার ইচ্ছা ছিল দেশের বাইরের কোনো বিশ্ববিদ্যালয়ে আমি পড়াশোনা করি। আর এই স্বপ্নটা আমারও। গত বছর বাবাকে হারিয়েছি। বাবার ইচ্ছা আর নিজের স্বপ্ন পূরণ করতেই মিডিয়ার কাজকর্ম থেকে আপাতত বিদায় নিয়ে অস্ট্রেলিয়ায় পড়াশোনার সিদ্ধান্ত নিয়েছি।’রাখি জানান, তাঁর মা শাহনাজ ইসলাম তাঁর সঙ্গে এক বছর সেখানে থাকবেন। রাখির বড় ভাই ও বোন থাকেন অস্ট্রেলিয়ায়।
