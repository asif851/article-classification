
‘এটা শুধু অনুষ্ঠান নয়, উদ্‌যাপনও। বিশ্ব ইতিহাসের অংশ হয়ে যাওয়ার আনন্দ ভাগাভাগি করতেই এ অনুষ্ঠান।’ বলছিলেন অভিনেত্রী সুবর্ণা মুস্তাফা। বঙ্গবন্ধু শেখ মুজিবুর রহমানের ৭ মার্চের ঐতিহাসিক ভাষণ ইউনেসকোর ‘বিশ্ব প্রামাণ্য ঐতিহ্য’ হিসেবে অন্তর্ভুক্ত হওয়া উপলক্ষে বাংলাদেশ টেলিভিশন নির্মাণ করছে বিশেষ এ অনুষ্ঠান ‘আনে মুক্তি, আলো আনে’। এটি উপস্থাপনা করছেন সুবর্ণা মুস্তাফা। অনুষ্ঠানটির নামকরণ হয়েছে হেমাঙ্গ বিশ্বাসের গানের লাইন থেকে।
গতকাল অনুষ্ঠানটি নিয়ে কথা বলতে গিয়ে এ অভিনেত্রী বলেন, ‘আমি সচরাচর অনুষ্ঠান উপস্থাপনা করি না। তবে এ ধরনের অনুষ্ঠান উপস্থাপনা করা আমার দায়িত্ব মনে হয়েছে। এগুলোর আর্কাইভাল ভ্যালু আছে।’ অনুষ্ঠানটির প্রযোজক আউয়াল চৌধুরী বলেন, অনুষ্ঠানটির শুটিং হচ্ছে রাজধানীর সোহরাওয়ার্দী উদ্যানে। বঙ্গবন্ধুর ভাষণের সঙ্গে প্রত্যক্ষ ও পরোক্ষভাবে কিছু মানুষ এসে পড়েছেন অনুষ্ঠানে। তাঁরা ওই সময়ের স্মৃতি ও ঘটনাগুলো বলছেন। সুবর্ণা আপার সঙ্গে আলাপচারিতায় উঠে আসছে ওই সময়ের কথা।অনুষ্ঠানটির পরিকল্পনা করেছেন বাংলাদেশ টেলিভিশনের মহাপরিচালক এস এম হারুন অর রশীদ। পাঁচ-ছয়জনের একটি গবেষক দল ওই সময়ের কথক ব্যক্তিদের খুঁজে বের করেছেন। তাঁদের সঙ্গে সময় মিলিয়ে অনুষ্ঠানটির শুটিং চলছে। আগামী ১ থেকে ১৮ ডিসেম্বর বাংলাদেশ টেলিভিশনে দেখানো হবে ১৫ মিনিটের এ অনুষ্ঠান। এতে কথা বলবেন ইমেরিটাস অধ্যাপক আনিসুজ্জামান, নাট্যজন নাসির উদ্দীন ইউসুফ, অভিনেতা ফারুক, রেডিও ইঞ্জিনিয়ার শুকুর আলীসহ ১৮ জন নানা পেশার মানুষ।
