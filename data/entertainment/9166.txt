
ঢাক ছাড়া পূজামণ্ডপ! ভাবা যায়? কিংবা ঢাক আর ঢাকি যদি পাওয়া না যায়, তাহলে? কোনো ভাবনা নেই। এখন ঢাকের বাজনা নিয়ে এমনই ইনস্ট্রুমেন্টাল ট্র্যাক পাবেন ইউটিউবে। সেই ট্র্যাকটির নাম ‘স্বাগতম’। এতে ঢাকের সঙ্গে আরও রয়েছে দেশি ঢোল, কাঁসা, শঙ্খ আর মন্দিরা। পুরো ট্র্যাকটিতে রয়েছে পূজামণ্ডপের আবহ। এটি কম্পোজিশন করেছেন মিথুন চাক্রা ও জিমি। তাঁরা দুজনই বাদ্যযন্ত্রশিল্পী।
মিথুন এখন আছেন যুক্তরাষ্ট্রে। সেখান থেকে মুঠোফোনে প্রথম আলোকে বললেন, ‘দুর্গাপূজার ষষ্ঠীর দিন ট্র্যাকটি ইউটিউবে দেওয়া হয়েছে। দেশে ও দেশের বাইরে অনেক পূজামণ্ডপে ট্র্যাকটি বাজানো হচ্ছে। শুধু পূজা নয়, আমরা এই ট্র্যাকটি তৈরি করেছি প্রকৃতিকে স্বাগত জানানোর জন্য।’
মিথুন আরও বললেন, ‘প্রকৃতির সঙ্গে একাত্ম হওয়ার জন্য এ ধরনের আরও কিছু কম্পোজিশন আমরা করছি। আর এই ট্র্যাকগুলোতে আমরা দেশি সব বাদ্যযন্ত্র ব্যবহার করছি।’
