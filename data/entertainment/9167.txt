
বছরের অন্যতম আলোচিত ছবি ‘পূর্ণদৈর্ঘ্য প্রেমকাহিনি’ মুক্তি পাচ্ছে এবারের ঈদে। প্রযোজনা সংস্থা ফ্রেন্ডজ মুভিজ ইন্টারন্যশনাল সূত্রে জানা গেছে, এবারই প্রথম রাজধানীর দুটি মাল্টিপ্লেক্স সিনেমা থিয়েটারে একসঙ্গে একই দিনে মুক্তি পাবে ‘পূর্ণদৈর্ঘ্য প্রেমকাহিনি’। বসুন্ধরা সিটির স্টার সিনেপ্লেক্সে এবং যমুনা ফিউচার পার্কের ব্লকবাস্টার হলে ঈদের দিন থেকে চলবে ডায়মন্ড ওয়ার্ল্ড নিবেদিত এই ছবি।এ প্রসঙ্গে পরিচালক সাফিউদ্দিন সাফি জানিয়েছেন, এই দুটি মাল্টিপ্লেক্স ছাড়াও দেশের প্রথম সারির বেশির ভাগ প্রেক্ষাগৃহেই ‘পূর্ণদৈর্ঘ্য প্রেমকাহিনি’ দেখতে পারবেন দর্শকেরা। মোট কতগুলো প্রেক্ষাগৃহে ছবিটি মুক্তি পাবে, সেই সংখ্যাটি ঈদের দুই-তিনদিন আগে চূড়ান্ত হবে।‘পূর্ণদৈর্ঘ্য প্রেমকাহিনি’ ছবির বিভিন্ন চরিত্রে রয়েছেন শাকিব খান, জয়া আহসান, রাজ্জাক, আনোয়ারা, সোহেল রানা, ববিতা, সুব্রত, দিতি, আরিফিন শুভ, মিমো, সাজু খাদেম প্রমুখ। এই ছবির কাহিনি, চিত্রনাট্য ও সংলাপ লিখেছেন রুম্মান রশীদ খান।সম্প্রতি লেজার ভিশনের ব্যানারে ‘পূর্ণদৈর্ঘ্য প্রেমকাহিনি’ ছবির অডিও অ্যালবাম মুক্তি পেয়েছে। কবির বকুলের লেখায় ও শওকত আলী ইমনের সংগীত পরিচালনায় ছবির তিনটি গান ‘আমি নিঃস্ব হয়ে যাব’, ‘ও প্রিয়’, এবং ‘আকাশ হতে আমি চাই’ বেশ জনপ্রিয়তা পেয়েছে। এরই মধ্যে ইউটিউবে ‘ও প্রিয়’ গানটি দেখেছেন তিন লাখ মানুষ। ছবির সঙ্গে সংশ্লিষ্ট সবাই এখন ব্যস্ত আছেন শেষ মুহূর্তের প্রচারণার কাজে।
 
