
‘এই যে এতগুলি ছবিতে অভিনয় করলাম। এত পরিচালকের সঙ্গে কথা বললাম। কিন্তু এমন অভিজ্ঞতা কখনো হয়নি!’ নতুন অভিজ্ঞতার গল্প শোনাতেই পরীমনি কথা বলছেন। গিয়াস উদ্দিন সেলিমের ‘স্বপ্নজাল’ চলচ্চিত্রের শুটিং করতে গিয়ে পরীমনির নতুন এই অভিজ্ঞতা হয়েছে।
‘স্বপ্নজাল’ সিনেমায় পরীমনির চরিত্রের নাম ‘শুভ্রা’। এই ছবির শুটিংয়ের প্রথম দিন থেকেই তাঁকে ‘শুভ্রা’ নামেই ডাকছেন পরিচালক। একটিবারের জন্যও পরীমনি নামে ডাকেননি। মজার এই তথ্য জানিয়ে পরীমনি বললেন, ‘বিভিন্ন সিনেমায় নানান নামে অভিনয় করেছি। কিন্তু কোনো পরিচালক শুটিংয়ের সময় আমা​কে চরিত্রের নাম ধরে আমাকে ডাকেননি। ডেকেছেন পরী নামেই। এখন বুঝছি, চরিত্রের নামে ডাকলে অনেক সুবিধা হয়।’সেই সুবিধার কথাও বললেন পরীমনি। ‘এই নাম ধরে ডাকার কারণে চরিত্রে ঢোকার জন্য কাজটি অনেক সহজ। এই যেমন স্বপ্নজাল সিনেমার শুটিংয়ের সময় আমি ভুলেই গিয়েছিলাম যে আমি পরীমনি। আমি সব সময় শুভ্রাতেই ডুবেছিলাম। এটাই তো বড় সুবিধা।’‘স্বপ্নজাল’ ​সিনেমার শুটিংয়ের সময় আহত হয়েছিলেন পরী। প্রয়োজনীয় চিকিৎ​সাসেবা শেষে এখন তিনি সুস্থ। খুব শিগগির আবার শুটিংয়ে ফিরবেন। চাঁদপুরের শুটিংয়ের পরপরই স্বপ্নজাল সিনেমার পুরো দল যাবে কলকাতায়। তারপরই শেষ হবে শুটিং। সেলিম জানালেন, কাজ শেষ করে এ বছরই মুক্তি দেওয়ার ইচ্ছে ‘স্বপ্নজাল’। ছবিটি প্রযোজনা করছে বেঙ্গল ক্রিয়েশন।
