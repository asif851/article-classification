
প্রেমের কথা লুকোলেও সুপার মডেল জিজি হাদিদ লুকাতে পারেননি তাঁর ফোনটি। আর এ কারণেই ফাঁস হয়ে গেছে তাঁর নতুন প্রেমের খবর। প্যারিসের শার্ল দ্য গল বিমানবন্দরে অনেকের চোখেই পড়েছে জিজির ফোনের ওয়ালপেপার হিসেবে ভেসে ওঠা সুদর্শন গায়ক জায়েন মালিকের মুখটি। প্রেমের কথা লুকালেও জায়েন মালিকের সঙ্গে তাঁর নতুন প্রেমের বিষয়টি শেষ পর্যন্ত লুকোতে পারেননি জিজি।
দিন কয়েক আগে টিএমজিসহ হলিউডের বেশ কয়েকটি সংবাদমাধ্যম জায়েন মালিকের সঙ্গে জিজি হাদিদের নতুন করে প্রেমে পড়া নিয়ে খবর প্রকাশ করেছিল। এর আগেও সামাজিক যোগাযোগ মাধ্যম ইনস্টাগ্রামেও জিজির এমন একটি ভুলের কারণে সবাই জেনে গিয়েছিলেন যে জায়েন মালিকের জন্মদিনে এই দুজন একসঙ্গেই ছিলেন।গত ১২ জানুয়ারি ছিল তরুণ প্রজন্মের জনপ্রিয় সংগীতশিল্পী ও ‘ওয়ান ডিরেকশন’ ব্যান্ডের সদস্য জায়েন মালিকের জন্মদিন। সবার চোখের আড়ালে হলেও প্রেমিকের জন্মদিনে রীতিমতো উৎসব উদযাপন করেছেন জিজি। এ বছর ২৩ বছরে পা রাখলেন জায়েন মালিক। আর দিনটিকে নিয়ে তাঁর ভালোবাসার মানুষ ২০ বছর বয়সী মডেল জিজি হাদিদের উৎসাহের কোনো কমতি ছিল না।জায়েন মালিকের জন্মদিন উপলক্ষে জিজি জায়েনকে উপহার দিয়েছেন ‘জেড’ অক্ষরের লকেটসহ একটি চেইন। রহস্য করে জিজি তাঁর প্রেমিক জায়েন মালিককে দেওয়া এই উপহারটির ছবি সম্প্রতি ইনস্টাগ্রামে তাঁর অ্যাকাউন্টে পোস্ট করেছিলেন। আর এর পরপরই ফাঁস হয়ে যায় জায়েন-জিজির প্রেমের এই খবর।ইনস্টাগ্রামে পোস্ট করা সেই ছবিতে জায়েন মালিকের গলায় পরা এই চেইনটির পাশাপাশি চেইনের ওপরের অংশে ছবি তোলার সময় আর তারিখও দেওয়া ছিল। জিজি তাঁর পোস্ট করা ছবিটির ক্যাপশন দিয়েছেন- ‘জেডডে’।প্রসঙ্গত, মার্কিন মডেল ও অভিনেত্রী জিজি হাদিদের জীবনে গত বছরটি ছিল চরম হতাশার। ২০১৫ সালে তাঁর জীবনে বিচ্ছেদের ঘটনা ঘটেছে দু-দুবার। প্রথমে মার্কিন গায়ক ও অভিনেতা জো জোনাসের সঙ্গে তাঁর ছাড়াছাড়ি হয়। এরপর জিজির সম্পর্ক হয় অস্ট্রেলীয় সংগীতশিল্পী কডি সিম্পসনের সঙ্গে। কিন্তু সে সম্পর্কটিরও ইতি ঘটেছিল গত বছরেই।গত বছরের নভেম্বর মাসের দিকে জায়েন মালিককে নতুন প্রেমিক হিসেবে পেয়েছেন জিজি হাদিদ। এরপর থেকে জিজি আর জায়েনকে প্রায়ই একসঙ্গে দেখা গেছে। তবে বিমানবন্দরে চোখে পড়া জিজির ফোনের ওয়ালপেপার হিসেবে জায়েনের ছবিটি সেখানে জায়েন অথবা জিজি; আদতে কে ফোনের ওয়ালপেপার হিসেবে রেখেছেন, এ প্রশ্ন অনেকেরই মনে ঘুরপাক খাচ্ছে।যা হোক, জায়েন কিংবা জিজি যিনিই রাখুন না কেন, তাঁদের এই প্রেম দীর্ঘস্থায়ী হোক, জায়েন-জিজির শুভাকাঙ্ক্ষীরা এমনটিই চাইছেন। টিএমজি। টাইমস অব ইন্ডিয়া।
