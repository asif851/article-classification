
সঞ্জয় দত্তের সঙ্গে নানা সময় বিভিন্ন নায়িকাকে নিয়ে গুজব শোনা গেছে। তবে প্রেমের থেকেও গণমাধ্যমের মনোযোগ তিনি বেশি পেয়েছেন তাঁর আইনি ঝামেলার জন্য। মাঝে মাদকাসক্ত হয়ে পড়াতেও এই নায়কের অনেক বদনাম হয়েছে। সম্প্রতি এই বলিউড তারকা নিজের সম্পর্কে এক বিস্ফোরক মন্তব্য করেছেন। দিল্লির একটি অনুষ্ঠানে তিনি সাংবাদিকদের বলেন, যৌবনে তিনি একসঙ্গে তিনটি প্রেম করতেন।
সঞ্জয়কে প্রশ্ন করা হয়, ‘আপনি কি কখনো একসঙ্গে দুটি প্রেম করেছেন?’ সঞ্জয় এই প্রশ্ন শুনে এমনভাবে হাসেন যেন একসঙ্গে একাধিক প্রেম চালিয়ে যাওয়া খুবই সাধারণ ঘটনা। এরপর তিনি জবাব দেন, ‘আমি একসঙ্গে তিনটি প্রেমও করেছি?’ কিন্তু প্রেমিকাদের কাছে ধরা পড়েননি? সঞ্জয়ের মতে, ‘বুদ্ধি থাকলে একসঙ্গে তিনটি প্রেমও করা যায়।’ মন্তব্যগুলো সঞ্জয় নেহাত মজা করেই বলেছেন। বলিউডের জনপ্রিয় তারকা মাধুরী দীক্ষিতের সঙ্গে সঞ্জয়ের গভীর প্রেমের কথা শোনা যায়। সঞ্জয়ের বর্তমান স্ত্রী মান্যতা বয়সে প্রায় তাঁর মেয়ের সমান। এর আগে আরও দুটি বিয়ে করেছিলেন সঞ্জয় দত্ত।
তিন সন্তানের জনক সঞ্জয়ের ছেলে একটি। দিল্লির সেই অনুষ্ঠানে এই তারকা বলেন, ‘আমি কখনোই চাই না আমার ছেলের জীবন আমার মতো হোক।’ সঞ্জয় দত্তের নতুন ছবি ‘ভূমি’ মুক্তি পেতে যাচ্ছে এই মাসের ২২ তারিখে। ওমাং কুমার পরিচালিত এই ছবিতে আরও অভিনয় করেছেন অদিতি রাও হায়দারি। বাবা-মেয়ের সম্পর্কের অসাধারণ এক গল্প নিয়ে তৈরি হয়েছে এই সিনেমা। ইন্ডিয়া টুডে।
