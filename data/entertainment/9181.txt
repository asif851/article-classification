
পপসম্রাট মাইকেল জ্যাকসনের মেয়ে প্যারিস জ্যাকসন দারুণ চটেছেন। তাঁর বাবাকে নিয়ে বানানো একটি টিভি মুভি দেখে ক্ষুব্ধ তিনি। কারণ, ছবিতে মাইকেল জ্যাকসনকে একজন শ্বেতাঙ্গ হিসেবে দেখানো হয়েছে। আর তা দেখেই ১৮ বছর বয়সী প্যারিস টুইট করেছেন, ‘আমার সত্যিই বমি করতে ইচ্ছা হচ্ছে।’শুধুই প্যারিসই নন, আরবান মিথস নামের এই টিভি মুভি নিয়ে আপত্তি আছে অনেকেরই। এ জন্য এরই মধ্যে ২০ হাজার দর্শক একটি অনলাইন পিটিশনে স্বাক্ষর করে ছবিটি বয়কট করেছেন।নতুন টিভি মুভিতে মাইকেলের চরিত্রে অভিনয় করেছেন সেক্সপিয়ার ইন লাভ ও এলিজাবেথ–খ্যাত অভিনেতা জোসেফ ফিয়েনস। এমনকি বিতর্ক শুরু হওয়ার পর এই অভিনেতা নিজেও সমালোচনা করেন এই কাজ নিয়ে। বলেন, বছর খানেক আগে তাঁর কাছে এই প্রস্তাব এলে তিনিও অবাক হন। কিন্তু চরিত্রটি পপসম্রাটের হওয়ায় তিনি ফিরিয়ে দিতে পারেননি। বিবিসি।
