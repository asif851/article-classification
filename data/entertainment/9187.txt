
এ সপ্তাহে টিভি চ্যানেলগুলোতে বিশেষভাবে দৃষ্টি আকর্ষণ করেছে বিজয় দিবসের অনুষ্ঠানগুলো। আজ টিভি সমালোচনায় উঠে এসেছে সেই বিষয়গুলোই। লিখেছেন আবু রইস
 ১৫ ডিসেম্বর রাত ১১টায় মাছরাঙা টিভিতে শিল্পী সুজিত মোস্তফার উপস্থাপনায় সরাসরি প্রচারিত হলো গানের অনুষ্ঠান, ‘তোমায় গান শোনাব’। অনুষ্ঠানের অতিথি ছিলেন স্বাধীন বাংলা বেতার কেন্দ্রের শিল্পী ও রবীন্দ্রসংগীতশিল্পী কাদেরী কিবরিয়া। দুই ঘণ্টার এ অনুষ্ঠানের মধ্যেই রাত ১২টার পর শুরু হয় ১৬ ডিসেম্বর, মহান বিজয় দিবস।
দীর্ঘদিন পর এ অনুষ্ঠানের মাধ্যমেই শিল্পী কাদেরী কিবরিয়ার কণ্ঠে একসঙ্গে অনেক গান শোনার সুযোগ হয় এ দেশের শ্রোতাদের। অনুষ্ঠানে আলাপচারিতার মধ্য দিয়ে সবাই জানতে পারেন, শিল্পী কাদেরী কিবরিয়া দীর্ঘদিন ধরে আমেরিকাপ্রবাসী। সেখানে পেনসিলভানিয়ায় তিনি একটি সংগীত একাডেমি প্রতিষ্ঠা ও পরিচালনা করছেন। সে প্রতিষ্ঠানে সংগীতে তালিমের পাশাপাশি উপস্থাপনা ও পরিবেশনায় অভিনবত্বের চর্চা করা হয়।
অনুষ্ঠানে শিল্পী রবীন্দ্রসংগীত ছাড়াও বিচিত্র ধরনের গান পরিবেশন করেন। অনেক গান করেন বৈতালিক। তিনি বলেন, বৈতালিক পরিবেশনার প্রতি রয়েছে তাঁর বিশেষ দুর্বলতা। কাদেরী কিবরিয়া ও সুজিত মোস্তফা—দুই প্রজন্মের দুজন শিল্পীর কথোপকথনের মধ্য দিয়ে তাঁদের অভিজ্ঞতা, উপলব্ধিও শ্রোতাদের জন্য হয়ে ওঠে আকর্ষণীয়। সুজিত মোস্তফার উপস্থাপনাও ছিল সাবলীল। তাঁর বাবা বিখ্যাত উপস্থাপক ও গীতিকার আবু হেনা মোস্তফা কামালের ছায়াপাত ঘটেছে তাঁর মধ্যে। কাদেরী কিবরিয়ার কণ্ঠ ও চেহারায় যেন কোনো পরিবর্তন নেই, পরিবর্তন ধরা পড়েছে মাঝেমধ্যে কিছুটা নিষ্ঠায়। আশা করি ভবিষ্যতে তিনি এ ব্যাপারে সজাগ ও সংযত হবেন।
বিজয় দিবস উপলক্ষে প্রায় সব চ্যানেলই প্রচার করে বিশেষ নাটক ও টেলিছবি। যেমন এনটিভিতে প্রচারিত হয় বিশেষ নাটক পেজ সিক্সটিন, আলোর পথে ও টেলিছবি যোগ বিয়োগ। চ্যানেল আই প্রচার করে বিশেষ নাটক সূর্য ওঠার আগে, মাছরাঙায় প্রচারিত হয় শেষ চিঠি ইত্যাদি। অধিকাংশ নাটকেই প্রাধান্য পায় মুক্তিযুদ্ধ চলাকালীন ’৭১-এর ঘটনাপ্রবাহ। আবার দু-একটিতে ফুটে উঠেছে বর্তমান প্রেক্ষাপট। ’৭১-এর ঘটনাপ্রবাহ নিয়ে নির্মিত নাটক কিছুটা গতানুগতিক মনে হলেও তার তাৎপর্য অন্যত্র, আর তা হলো এসব আমাদের ইতিহাসের সাক্ষ্য। উল্লিখিত নাটকগুলো থেকে এবার আমরা তেমনি একটি নাটক নিয়ে আলোচনা করতে পারি।
১৬ ডিসেম্বর রাত নয়টায় চ্যানেল আইয়ে প্রচারিত হয় কথাশিল্পী রাবেয়া খাতুনের কাহিনি অবলম্বনে বিশেষ নাটক সূর্য ওঠার আগে। নাট্যরূপ ও পরিচালনা করেছেন আবুল হায়াত। অভিনয় করেছেন আবদুল্লাহ রানা, অপর্ণা ঘোষ প্রমুখ। মুক্তিযুদ্ধের আর পাঁচটি ঘটনার মতোই এ নাটকেও কাহিনির সূত্রপাত ঘটেছে রাজাকার আবদুল্লাহ রানার কুচক্রী ও বেইমানি কর্মকাণ্ডের মাধ্যমে। প্রথমে ধরিয়ে দেয় অপর্ণার মুক্তিযোদ্ধা স্বামীকে, তারপর রাতের আঁধারে তুলে নিয়ে যায় অপর্ণাকেও। সামনেই ওরা মেরে ফেলে তার স্বামীকে। আর অপর্ণা হয় ওই রাজাকার ও পাকিস্তানি সেনাদের লোভ-লালসার শিকার। এরপর দেশ স্বাধীন হলে অসহায় অপর্ণা তার বড় ভাইয়ের সহায়তায় নিযুক্ত হয় সেবিকার পেশায়। এভাবে দিন চলে যায়। বার্ধক্যে এসে সে খুঁজে পায় রাজাকার আবদুল্লাহ রানাকে, সে তখন সমাজে প্রতিষ্ঠিত সমাজসেবী। অপর্ণা সাহায্যপ্রার্থী হয়ে যায় তার কাছে। তারপর কদমবুচির ছলনায় তার গোপনে রক্ষিত ছুরিটি বসিয়ে দেয় রাজাকার আবদুল্লাহ রানার তলপেটে বা তলদেশে। এভাবেই শেষ হয় নাটক।
একই চ্যানেলে আলোর পথে নাটকটির প্রেক্ষাপট একাত্তরের আলোকে বর্তমান সময় ও সমাজ। কাহিনি কিছুটা অভিনব, অভিনয়ও সুন্দর কিন্তু শেষ দৃশ্যের উপস্থাপনা অতিনাটকীয়
কাহিনি গতানুগতিক হলেও একক প্রতিশোধের এ দৃশ্যায়ন দর্শকমনে দাগ কেটে যায়। নাটকটি পরিচালনায় আবুল হায়াত যথেষ্ট শ্রম ও মুনশিয়ানার পরিচয় দিয়েছেন। যে কারণে গতানুগতিক কাহিনি দর্শকের হৃদয় স্পর্শ করেছে। তবে, শেষ দৃশ্যসহ দু-একটি জায়গায় বিশ্বাসযোগ্যতার কিছুটা ঘাটতি ছিল। কিন্তু অভিনেতাদের সুঅভিনয়ে সেটা অনেকখানি কেটে গেছে বলেই মনে হয়। অপর্ণা ও আবদুল্লাহ রানার পোশাক, মেকআপ ও অভিনয় ছিল প্রশংসনীয়।
এ ছাড়া অন্য নাটকগুলোর মধ্যে এনটিভিতে প্রচারিত নাটক পেজ সিক্সটিন সুন্দর, কিন্তু পুরোনো নাটকের পুনঃপ্রচার। অথচ পুনঃপ্রচার কথাটি বলা হয়নি।
একই চ্যানেলে আলোর পথে নাটকটির প্রেক্ষাপট একাত্তরের আলোকে বর্তমান সময় ও সমাজ। কাহিনি কিছুটা অভিনব, অভিনয়ও সুন্দর কিন্তু শেষ দৃশ্যের উপস্থাপনা অতিনাটকীয়।
মাছরাঙা টিভিতে প্রচারিত শেষ চিঠি নাটকটিও অতিনাটকীয়তা ও অতি আবেগে আক্রান্ত। তবে প্রধান চরিত্রগুলোর সুঅভিনয় সবার হৃদয় স্পর্শ করেছে।
ভবিষ্যতে বিজয় দিবস, স্বাধীনতা দিবস, শহীদ দিবস ইত্যাদি বিশেষ দিবসের নাটকগুলোতে নাটকীয় ও আবেগের পাশাপাশি আরও বাস্তবতার প্রতিফলন থাকবে, এটাই আমাদের প্রত্যাশা।
 
