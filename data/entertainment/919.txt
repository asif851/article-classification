
• স্কুলে একসঙ্গে পড়েছেন আকাশ-স্লোকা • বছর শেষে বিয়ে হবে আকাশ-স্লোকার • একসময় প্রেম করতেন ক্যাটরিনা-আকাশ
ভারতের অন্যতম ব্যবসায়ী মুকেশ আম্বানির ছেলে আকাশ আম্বানির বাগদান হয়েছে। পর্যটকদের অন্যতম আকর্ষণের জায়গা গোয়ায় হীরা ব্যবসায়ীর কন্যার সঙ্গে বাগদান সারলেন আকাশ আম্বানি। এ বছরেই বিয়ের পিঁড়িতে বসতে যাচ্ছেন ‘টাইগার জিন্দা হ্যায়’ তারকা ক্যাটরিনা কাইফের সাবেক প্রেমিক আকাশ আম্বানি।
আগেই জানা গিয়েছিল, রোজি ব্লু ডায়মন্ডের কর্ণধার রাসেল মেহতার পরিবারের সঙ্গে পারিবারিক সম্পর্ক হতে যাচ্ছে ভারতের অন্যতম শিল্পগোষ্ঠী রিলায়েন্স গ্রুপের মালিক আম্বানি পরিবারের। দুই ব্যবসায়ী পরিবারের মধ্যে বন্ধুত্বের সম্পর্ক অনেক দিন থেকেই। নীতা আম্বানি ও মুকেশ আম্বানির বড় ছেলে আকাশের সঙ্গে আংটি বদল করলেন মেহতা পরিবারের ছোট মেয়ে স্লোকা মেহতা। গতকাল শনিবার গোয়ার সমুদ্রসৈকতের পাশের একটি অনিন্দ্যসুন্দর রিসোর্টে বাগদানের অনুষ্ঠানে হাজির ছিলেন পরিবারের ঘনিষ্ঠ ব্যক্তিরা। সামাজিক যোগাযোগমাধ্যমে তাঁদের বাগদানের ছবি ছড়িয়ে পড়েছে। অনুষ্ঠানে আকাশ পরেছিলেন নীল রঙের ব্লেজার। স্লোকা মেহতা রুপালি রঙের গাউন পরেছিলেন। সামাজিক যোগাযোগের মাধ্যমে অনেকেই এ দুজনকে শুভেচ্ছা জানিয়েছেন।
বছর শেষে ডিসেম্বরেই বিয়ে হবে আকাশ-স্লোকার। মুকেশ আম্বানি ও রাসেল মেহতার পারিবারিক পরিচয়ের সূত্রেই আকাশ ও স্লোকার বন্ধুত্ব। দুজনে একসঙ্গেই ধীরুভাই আম্বানি আন্তর্জাতিক স্কুলে পড়াশোনাও করেছেন। বর্তমানে মুকেশ আম্বানির রিলায়েন্স জিওর ব্যবসার দেখাশোনা করছেন আকাশ। ২০০৯ সালে স্কুল শেষ করে প্রিন্সটন বিশ্ববিদ্যালয়ে নৃবিজ্ঞানে পড়াশোনা করেন স্লোকা। এরপর লন্ডন স্কুল অব ইকোনমিকস অ্যান্ড পলিটিক্যাল সায়েন্স থেকে আইনে স্নাতকোত্তর করেছেন। ২০১৪ সাল থেকে নিজেদের পারিবারিক ব্যবসায় যোগ দেন স্লোকা। বর্তমানে তিনি রোজি ব্লু ডায়মন্ডের পরিচালক হিসেবে কাজ করছেন।
দুই বছর আগে একটি পার্টিতে একসঙ্গে দেখা গিয়েছিল ক্যাটরিনা কাইফ ও ব্যবসায়ী মুকেশ আম্বানির ছেলে আকাশ আম্বানিকে। এরপরই বলিউডপাড়ায় ওই সময়ের গুঞ্জন, গোপনে তাঁরা নাকি প্রেম করছেন। তবে ‘টাইগার জিন্দা হ্যায়’ তারকা ক্যাটরিনার প্রেমিক হিসেবে সালমান খান, রণবীর কাপুরের নাম শোনা গেছে। এরপরে খবর চাওর হয় যে বলিউড সুন্দরী ক্যাটরিনা আকাশ আম্বানির সঙ্গে চুটিয়ে প্রেম করছেন।
