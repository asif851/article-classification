
প্রতিবেশী হলেও ভারত তো ভিনদেশই। সেখানে মুক্তি পেতে যাচ্ছে চিত্রনায়ক শাকিব খানের প্রথম ছবি শিকারী। তাই এ নিয়ে এখন দারুণ উত্তেজনা এ নায়কের। ২৪ জুলাই ছবির প্রচারকাজে তিনি যাচ্ছেন ভারতের পশ্চিমবঙ্গে। সেখানে বেশ কিছুদিন অবস্থান করে তাঁর প্রথম বাংলাদেশ-ভারত যৌথ প্রযোজনার ছবি শিকারীর প্রচার করবেন তিনি।
শাকিব খান জানান, শিকারীর প্রচারে তিন-চার দিন থাকবেন কলকাতায়। সেখানকার বিভিন্ন টেলিভিশন চ্যানেল ও সংবাদপত্রের সঙ্গে কথা বলবেন তিনি ছবিটি নিয়ে।
ভারতের পশ্চিমবঙ্গে শিকারী ছবি মুক্তি পাবে আগামী ১২ আগস্ট। এই সময়টা ভারতীয় চলচ্চিত্র বাজারের জন্য অনেক তাৎপর্যপূর্ণ। ১৫ আগস্ট ভারতের স্বাধীনতা দিবস। তাই প্রতিবছরই এ দিনটি ঘিরে বলিউডসহ ভারতের আঞ্চলিক চলচ্চিত্র বাজারগুলো মুক্তি দেয় বছরের সেরা ছবিগুলো। তাই এ সময়ে শিকারীর মুক্তি ছবিটির ভারতীয় প্রযোজনা প্রতিষ্ঠানের জন্য অনেক গুরুত্বপূর্ণ। প্রযোজনা প্রতিষ্ঠান এসকে মুভিজের ব্যবস্থাপনা পরিচালক অশোক ধানুকা কলকাতা থেকে মুঠোফোনে প্রথম আলোকে বলেন, ‘১২ আগস্ট শাকিবের শিকারী ও কলকাতার অভিনেতা দেবের ছবি লাভ এক্সপ্রেস মুক্তির কথা ছিল। শেষ পর্যন্ত লাভ এক্সপ্রেস-এর মুক্তির দিন পেছানো হয়েছে। এরই মধ্যে শিকারী ছবিটি ঘিরে এখানে (পশ্চিমবঙ্গে) বেশ আগ্রহ তৈরি হয়েছে। যেহেতু আগস্টে স্বাধীনতা দিবসের ওই সপ্তাহে অন্য কোনো ছবি মুক্তি পাচ্ছে না, আমরা ১৫০ প্রেক্ষাগৃহে শিকারী মুক্তির লক্ষ্য নিয়ে এগোচ্ছি।’ তিনি আরও জানান, ছবিটি মুক্তির আগে পশ্চিমবঙ্গে এর প্রচারকাজে প্রায় এক কোটি রুপি ব্যয়ের পরিকল্পনা রয়েছে তাঁদের।
বাংলাদেশে শিকারী মুক্তি পায় ৭ জুলাই। ঈদের ছবি হিসেবে এখনো শিকারী চলছে দেশের ৯৮টি প্রেক্ষাগৃহে। বাংলাদেশের জাজ মাল্টিমিডিয়া ও কলকাতার এসকে মুভিজের ব্যানারে নির্মিত এ ছবিতে শাকিবের বিপরীতে অভিনয় করেছেন টালিউডের অভিনেত্রী শ্রাবন্তী।
 
