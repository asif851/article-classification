
আজ নিদাহাস ট্রফির ফাইনাল। শ্রীলঙ্কায় বাংলাদেশ ও ভারতের মধ্যে হবে এই খেলা। অসাধারণ পারফরম্যান্স করে বাংলাদেশ ফাইনালে উঠেছে। রেডিও ভূমি ৯২.৮-এ বরাবরের মতোই ধারাভাষ্য দিচ্ছেন অভিনয়শিল্পী সুবর্ণা মুস্তাফা। ধারাভাষ্যকক্ষে সবাই তাঁকে ‘ক্যাপ্টেন’ বলেই ডাকেন। শ্রীলঙ্কার সঙ্গে শেষ খেলা ও ফাইনাল বিষয়ে কথা হলো তাঁর সঙ্গে।
ক্যাপ্টেন, শ্রীলঙ্কার সঙ্গে এক অবিশ্বাস্য জয় পেয়েছে বাংলাদেশ ক্রিকেট দল। পুরো ম্যাচটাই বারবার রং বদল করেছে। খেলার পুরো সময়টায় কী ভাবছিলেন? ভাবছিলাম, বাংলাদেশ দল পুরো খেলায়ই আপ্রাণ চেষ্টা করছে। ভাবতে পারেন, ভারত-শ্রীলঙ্কার মধ্যে ফাইনাল হচ্ছে, এটা ধরে নিয়েছিল কর্তৃপক্ষ! তারা ওই দুই দেশের নাম দিয়ে ফাইনালে কার পার্কিংয়ের পাস ছেপেও ফেলেছিল! সাকিবের ‘ঔদ্ধত্য’ও ম্যাচটা বের করে আনার ক্ষেত্রে অবদান রেখেছে। ঔদ্ধত্য কেন বলছি, তা পরে ব্যাখ্যা করছি। মাহমুদউল্লাহ শেষ ওভারের শেষ তিন বলে যা করল, তা অবিশ্বাস্য! এ এক অনন্য জয়।আম্পায়ারিং নিয়ে কিছু বলবেন না? আমি তো বুঝতেই পারি না, একটা আন্তর্জাতিক টুর্নামেন্টে কেন মাঠের দুজন আম্পায়ারই স্বাগতিক দেশের হবেন? শেষ ওভারের দ্বিতীয় বলটি তো লেগ আম্পায়ার নো ডাকতে গিয়েও ডাকেননি। ধারাভাষ্যকারদেরও দেখলাম ওঁদের সঙ্গে গলা মেলালেন! কিন্তু শেষ রক্ষা হয়নি।সাকিবের আচরণ নিয়ে অনেকেই কথা বলছে। শ্রীলঙ্কাও তো একসময় আম্পায়ারদের কোপানলে পড়েছিল, সেটা ওরা ভুলে গেল কী করে? রানাতুঙ্গা তো বাজে আম্পায়ারিংয়ের প্রতিবাদে দলই উঠিয়ে নিয়ে এসেছিলেন। ইনজামামকেও এমনটা করতে দেখেছি। সৌরভ গাঙ্গুলী তাঁদের জয়ের পর জার্সি খুলে উল্লাস প্রকাশ করেছেন। এগুলো ঔদ্ধত্য নয়? শুধু সাকিব করলেই নিয়ম ভঙ্গ হয়?আজ তো ফাইনাল। ক্যাপ্টেন, ফাইনাল নিয়ে কী বলবেন? আমি তো আশা করছি খুবই ভালো একটা ফাইনাল হবে। খেলা তো খেলাই, কেউ হারবে কেউ জিতবে। কিন্তু মনে রাখতে হবে, এই টুর্নামেন্টটা বাংলাদেশের কারণেই জীবন্ত হয়ে উঠল। শ্রীলঙ্কার বিপক্ষে বাংলাদেশ দুটো খেলায় না জিতলে তো এটা একটা ম্যাড়ম্যাড়ে টুর্নামেন্টে পরিণত হতো। বাংলাদেশের জয় সব সমীকরণ পরিবর্তন করে দিয়েছে। ওদের তো নতুন করে আবার কার পার্কিংয়ের পাস প্রিন্ট করতে হবে। আমি পেশাদারি চাইব। হারুক-জিতুক টিম আমার, সব সময় আমাদের টিমের সঙ্গে আছি। জিতলে সবাই টিমের সঙ্গে থাকে, কিন্তু অনেকেই বোঝে না, দল খারাপ খেললে আরও বেশি করে পাশে থাকতে হয়। জয়ের আশা নিয়েই খেলা দেখব।
