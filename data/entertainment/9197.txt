
৬ অক্টোবর মধ্যপ্রাচ্যে বাণিজ্যিকভাবে মুক্তি পাচ্ছে শাকিব খান অভিনীত ছবি ‘নবাব’। খবরটি নিশ্চিত করেছেন এই সিনেমার বিশ্ব পরিবেশক কানাডাভিত্তিক প্রতিষ্ঠান স্বপ্ন স্কেয়ারক্রোর প্রেসিডেন্ট মোহাম্মদ অলিউল্লাহ সজীব। তিনি জানিয়েছেন, বিশ্বখ্যাত দুটি সিনেমা চেইন ভক্স ও সিটি সিনেমায় আরব আমিরাতের ভক্স দেইরা সিটি সেন্টার (দুবাই) ও ভক্স মেরিনা মল (আবুধাবি) এবং ওমান এর রুই সিটি সিনেমা (মাস্কাট), সোহার সিটি সিনেমা (সোহার) সুর সিটি সিনেমা (সুর) সিনেপ্লেক্সে প্রদর্শিত হবে ‘নবাব’। এরই মধ্যে সিনেপ্লেক্সগুলোর ওয়েবসাইটে এসেছে ‘নবাব’ ছবির নাম। মধ্যপ্রাচ্যে বাণিজ্যিকভাবে এর আগে ‘প্রেমী ও প্রেমী’ এবং ‘পরবাসিনী’ প্রদর্শিত হয়েছে। তবে শাকিব খানের সিনেমা এবারই প্রথম মুক্তি পেতে যাচ্ছে।
শাকিব খান বলেন, ‘আন্তর্জাতিক বাজারে আমাদের সিনেমা ধীরে ধীরে বাজার তৈরি করতে শুরু করেছে। মধ্যপ্রাচ্যের বাংলা ভাষাভাষীদের শুভেচ্ছা জানাই। আপনারা “নবাব” ও আমাদের সব সিনেমা উপভোগ করলে আমরা এগিয়ে যাবই।’ ‘নবাব’ সিনেমায় আন্তর্জাতিক সন্ত্রাসবাদ মোকাবিলায় সাহসী পুলিশ অফিসারের ভূমিকায় অভিনয় করেছেন শাকিব খান। তাঁর বিপরীতে আছেন ভারতের বাংলা সিনেমার নায়িকা শুভশ্রী গাঙ্গুলী।
সংযুক্ত আরব আমিরাতের ছবিঘরগুলোয় হলিউড-বলিউড এমনকি ভারতের অঞ্চলভিত্তিক ছবি তামিল, তেলেগু, মালায়লাম এবং মিসর ও অন্যান্য আরব ভাষাভাষী চলচ্চিত্রের প্রদর্শনী হলেও বাংলা ছায়াছবি প্রদর্শনীর কোনো উদ্যোগ এত দিন ছিল না। অথচ বাংলাদেশিরা এ দেশে তৃতীয় বৃহত্তম প্রবাসী কমিউনিটি। স্বপ্ন স্কেয়ারক্রোর প্রেসিডেন্ট মোহাম্মদ অলিউল্লাহ সজীব নিশ্চিত করেছেন, এখন থেকে মধ্যপ্রাচ্যে নিয়মিত বাংলাদেশি সিনেমা বাণিজ্যিকভাবে মুক্তি পাবে।
বিশ্বের বিনোদন বাজারে বাংলাদেশের একটি শক্তিশালী বাজার গড়ার লক্ষ্যে কানাডাভিত্তিক প্রতিষ্ঠান স্বপ্ন স্কেয়ারক্রো উত্তর আমেরিকা, সংযুক্ত আরব আমিরাত, কাতার ও ওমানে দেশীয় চলচ্চিত্র মুক্তির পদক্ষেপ নিয়েছে। উত্তর আমেরিকায় এর মাঝেই বাণিজ্যিকভাবে প্রদর্শিত হয়েছে ‘অস্তিত্ব’, ‘মুসাফির’, ‘শিকারী’, ‘আয়নাবাজি’, ‘প্রেমী ও প্রেমী’ এবং ‘পরবাসিনী’। শেষ দুটি ছবি মুক্তি পায় উত্তর আমেরিকা ও মধ্যপ্রাচ্যে। ‘নবাব’ ছাড়াও নতুন ছবির তালিকায় আছে ‘ঢাকা অ্যাটাক’, ‘ডুব’, ‘স্বপ্নজাল’, ‘হালদা’।
