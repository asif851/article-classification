
গত বাইশ বছর ধরে শাহরুখ খান নিজেই শুনে আসছেন কথাটা। শাহরুখ খানের ক্যারিয়ার শেষ! কিন্তু ক্যারিয়ার শেষ হওয়া তো দূরের কথা, জনপ্রিয়তা এতটুকুও কমেনি শাহরুখের। ‘দিলওয়ালে’, ‘ফ্যান’, ‘ডিয়ার জিন্দেগি’, ‘রইস’-এর থেকেও ধুন্ধুমার সব ছবি করেছেন এই অভিনেতা। সেই তুলনায় এগুলো খুব একটা জনপ্রিয়তা পায়নি। বরং একই সময়ে সালমান খানের ‘বাজরঙ্গি ভাইজান’, ‘প্রেম রতন ধন পায়ো’, ‘সুলতান’; আমির খানের ‘ধুম থ্রি’, ‘পিকে’, ‘দঙ্গল’ একের পর এক এসেছে, হিট করেছে। সবাই ভাবছে পেছনে পড়ে গেলেন শাহরুখ। কী ভাবছেন তিনি নিজে? নিরাপত্তাহীনতায় ভোগেন?সাংবাদিকদের এমন প্রশ্নের জবাবে শাহরুখ বলেন, ‘নিরাপত্তাহীনতায় ভোগার মানুষ আমি নই। বহুদিন ধরে এই লাইনে আছি। আমি মনে করি অভিনেতারা জলের মতো। স্রোত যেদিকে যাবে, আমিও সেদিকে যাই। গত পঁচিশ বছর ধরে একটি কারণেই ছবি করে আসছি। আর সেটা হচ্ছে দর্শকদের আনন্দ ও বিনোদন দেওয়া। অর্থাৎ, মানুষ পছন্দ না করলে আমি এই লাইনে এত দিন থাকতে পারতাম না। আমার লক্ষ একটাই। যে আড়াই ঘণ্টা দর্শকেরা প্রেক্ষাগৃহে থাকছেন, আমি কি তাঁদের মুড বদলাতে পেরেছি? এ ছাড়া আমার আর কোনো অনিরাপত্তা নেই। নিরাপত্তাহীনতার কোনো কারণও নেই।’ জীবনে বহু চড়াই-উতরাই দেখেছেন এই অভিনেতা। নিজের ক্যারিয়ার নিয়ে শুনেছেন অনেক কথা। কিন্তু জীবনের লক্ষ্য থেকে দৃষ্টি সরাননি। তিনি বলেছেন, ‘একটি ছবি হয়তো একটু খারাপ করল, কিন্তু অনেক ভালো করেছে এমন ছবিও কম নেই আমার। আমি ২২ বছর ধরে শুনছি যে, আমার ক্যারিয়ার নাকি শেষ। যারা এসব বলে তাঁরা ছবির ব্যবসাটা বোঝে না, এটাও বোঝে না যে, মানুষকে আনন্দ দিতে একজন অভিনয়শিল্পীকে কী করতে হয়। ছবি মুক্তি পেলে আমার ভালো লাগে। যদি মানুষের সেটা ভালো লাগে, তবে আমারও ভালো লাগে। যদি না লাগে তাতে আমার খারাপ লাগবে এই ভেবে যে, আমি আমার লক্ষ্য পূরণ করতে পারলাম না।’ বলিউড লাইফ।
