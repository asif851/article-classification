
একই দিনে যদি দুই বন্ধুর বিয়ে হয়, তবে কোনটা ছেড়ে কোনটায় উপস্থিত হবেন? সিদ্ধান্ত নেওয়া তো দেখি ভারি মুশকিল। এমন সিদ্ধান্তহীনতায় ভুগতে যাচ্ছেন ভারতীয় দুই টেলিভিশন তারকার বন্ধুরা। জনপ্রিয় কৌতুকশিল্পী ভারতী সিং ও ছোট পর্দার আরেক তারকা আশকা গোরাদিয়ার বিয়ে যে একই দিনে!
হর্ষ লিম্বাচিয়ার সঙ্গে ভারতীর সম্পর্ক অনেক দিনের। এত দিন সে কথা গোপন ছিল। এ বছরের গোড়ার দিকে তাঁদের বাগদান হওয়ার পর জানা যায় তাঁদের প্রেমের খবর। এরপরই তাঁরা একসঙ্গে অংশ নেন নাচের প্রতিযোগিতার অনুষ্ঠান ‘নাচ বালিয়ে’তে। সেখানে আরেক প্রতিযোগী ছিলেন আশকা। তাঁর সঙ্গে ছিলেন বাগদত্তা ব্রেন্ট গোবল। ওই অনুষ্ঠানেও দেখা গেছে ভারতী আর আশকার বন্ধুত্ব। এখন মুশকিল হলো, তাঁদের দুজনের বিয়ের দিন একই, আগামী ৩ ডিসেম্বর। এক বন্ধু আরেক বন্ধুর বিয়েতে থাকতে পারছেন না।
এক সূত্র জানায়, ভারতী তাঁর শুটিং নিয়ে অনেক বেশি ব্যস্ত থাকছেন। কয়েকটা তারিখ থেকে বিয়ের তারিখ চূড়ান্ত করেছেন। যদি সবকিছু ঠিক থাকে আর লগ্নও সঠিক হয়, তাহলে ৩ ডিসেম্বর গোয়াতে হর্ষ লিম্বাচিয়ার সঙ্গে গাঁটছড়া বাঁধবেন ভারতী। ভারতী আর আশকার বিয়ের দিন একই তারিখে ঠিক হওয়ার ব্যাপারটা একদম কাকতালীয়। আশকার বিয়ের অনুষ্ঠান হবে আহমেদাবাদে।
উল্লেখ, ভারতী সিং ছোট পর্দার কয়েকটি কমেডি শোতে অভিনয় করে জনপ্রিয়তা পেয়েছেন। আর আশকা তো খল চরিত্রের জন্য পুরস্কারই পেয়েছেন। দ্য ইন্ডিয়ান এক্সপ্রেস
