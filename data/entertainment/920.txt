
আলিয়া ভাট গত বৃহস্পতিবার ২৫ বছর পূর্ণ করেছেন। তবে রজতজয়ন্তী উপলক্ষে এক দিনও ছুটি নেননি এই তারকা। বুলগেরিয়ায় ‘ব্রহ্মাস্ত্র’ ছবির শুটিং করেছেন। টিমের সদস্যরা অবশ্য ছবির সেটেই নায়িকার জন্য ঘরোয়া জন্মদিন উদ্‌যাপনের আয়োজন করেন। কিন্তু এটুকু আনন্দও বুঝি সইল না আলিয়ার কপালে, জন্মদিনের দুই দিন পর অ্যাকশন দৃশ্যে অভিনয় করতে গিয়ে কাঁধে গুরুতর ব্যথা পেয়েছেন আলিয়া ভাট!
কাঁধে চোট পেয়ে চঞ্চল আলিয়াও এখন কুপোকাত। বাঁ হাতে ‘আর্ম স্লিং’ পরে বসে থাকতে হচ্ছে তাঁকে। হাত নড়ানো যাবে না। চিকিৎসক জানিয়ে দিয়েছেন, কয়েক সপ্তাহ এভাবেই থাকতে হবে। অ্যাকশন দৃশ্যে অভিনয় তো দূরের কথা, শুটিংয়ের ফাঁকে লাফালাফিও এখন বন্ধ। ‘ব্রহ্মাস্ত্র’ ছবির একজন মুখপাত্র জানান, ‘গত শনিবার বুলগেরিয়ায় ছবির সেটে একটি চ্যালেঞ্জিং অ্যাকশন দৃশ্যে অভিনয় করতে গিয়ে আলিয়া কাঁধে ব্যথা পেয়েছেন। এখানে শিডিউল মেলাতে আমাদের এমনিতেই খুব হিমশিম খেতে হচ্ছে। আলিয়া হুট করে আহত হওয়ার আমরা ছবির শুটিং আরও দুই দিন পিছিয়েছি।’  তবে আলিয়া শুটিং বন্ধ করার পক্ষে ছিলেন না। একটু সেরে উঠলেই তিনি ক্যামেরার সামনে দাঁড়ানোর কথা ভাবছেন। এ জন্য ভারতে না ফিরে প্রযোজকের কাছে বুলগেরিয়াতেই থেকে যাওয়ার অনুরোধ করেন। তবে আলিয়া যতই শুটিং করতে চান না কেন, পরিচালক অয়ন মুখার্জি নায়িকার সুস্থতাকেই এখন সর্বোচ্চ অগ্রাধিকার দিচ্ছেন। অয়ন চান না এ অবস্থায় আলিয়াকে ক্যামেরার সামনে দাঁড় করিয়ে তাঁর কাঁধের আঘাত আরও খারাপ পর্যায়ে নিতে।
‘ব্রহ্মাস্ত্র’ ছবির নাম আগে ছিল ‘ড্রাগন’। পরে এই ছবির নাম পরিবর্তন করা হয়। এ ছবিতে আরও অভিনয় করেছেন অমিতাভ বচ্চন, রণবীর কাপুর ও মৌনি রায়। রণবীরের সঙ্গে এটি আলিয়ার প্রথম চলচ্চিত্র। ছোটবেলার ক্রাশের সঙ্গে পর্দায় জুটি বাঁধতে পেরে আলিয়া তো যারপরনাই খুশি। এর মধ্যে বলিউডে ডালপালা মেলছে তাঁদের প্রেমের গুঞ্জন। কারণ, শুটিং শুরুর আগে থেকেই আলিয়া আর রণবীরের বন্ধুত্ব দারুণ জমে ওঠে। আলিয়াকে নাকি মজা করে ‘বিগ বি’ বলে ডাকেন রণবীর। কিন্তু কোনো জনপ্রিয় অভিনেত্রীর সঙ্গে তুলনা না করে রণবীর কেন অমিতাভ বচ্চনের নামে ডাকছেন এই নায়িকাকে—এই প্রশ্ন পাঠকের মনে জাগতেই পারে। এর কারণও জানিয়েছেন রণবীর কাপুর। বিগ বি অমিতাভের মতো মহাতারকা বলিউডে এখন আর দ্বিতীয়টি নেই। তাই আলিয়ার অভিনয় ও মেধায় মুগ্ধ হয়ে রণবীর তাঁকে এই যুগের ‘বিগ বি’ বলে ডাকেন। ‘ব্রহ্মাস্ত্র’ মুক্তি পাওয়ার কথা আগামী বছর।
