
‘বলিউড বাদশাহ’ শাহরুখ খান তাঁর মতোই প্রেমিক নির্বাচনের পরামর্শ দিয়েছেন মেয়ে সুহানাকে। প্রায়ই সুহানাকে তিনি বলেন, কারও সঙ্গে অভিসারে যাওয়ার সিদ্ধান্ত নিলে সে (সুহানা) যেন বাবার মতো ভালো কাউকেই বেছে নেয়। এ প্রসঙ্গে শাহরুখের ভাষ্য, ‘আমার ধারণা, ভালোবাসার মানুষ হিসেবে আমি যথেষ্ট ভালো। আমি খুবই ভদ্র, ভালোবাসাপরায়ণ, শিক্ষিত ও মনের মানুষের প্রতি যত্নশীল। মেয়ে সুহানার প্রতি আমার পরামর্শ, সে যেন আমার মতোই একজন ছেলেবন্ধু খুঁজে নেয়।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ। শাহরুখ আরও বলেন, ‘তবে আমার চরিত্রে মন্দ একটি দিক আছে। আমি মাঝে মাঝে নিজের রাগকে নিয়ন্ত্রণে রাখতে পারি না। আমি চাই, সুহানার মনের মানুষটির মধ্যে যেন এই দোষটি না থাকে। প্রেমিক নির্বাচনের ক্ষেত্রে আমার এসব পরামর্শ শুধু সুহানার জন্য নয়, সব মেয়ের ক্ষেত্রেই প্রযোজ্য।’ ‘দিলওয়ালে দুলহানিয়া লে যায়েঙ্গে’, ‘দিল তো পাগল হ্যায়’, ‘কুচ কুচ হোতা হ্যায়’, ‘কাল হো না হো’-এর মতো ছবিতে রোমান্টিক চরিত্রে অভিনয় করে দারুণ প্রশংসিত হয়েছেন শাহরুখ। ‘কিং অব রোমান্স’ তকমাও পেয়েছেন তিনি। এর আগে ছেলে আরিয়ানকেও হিতোপদেশ দেওয়ার কারণে খবরের শিরোনাম হয়েছিলেন ‘কিং খান’ শাহরুখ। নারীদের সম্মান করা শেখার জন্য আরিয়ানকে নানা পরামর্শ দেন বলেই জানিয়েছিলেন তিনি। এ প্রসঙ্গে তাঁর ভাষ্য ছিল, ‘নারীদের প্রতি অসম্মানের কোনো ঘটনা ঘটলে আমরা দুঃখ প্রকাশ করেই ক্ষান্ত হয়ে যাই। আমাদের যেন আর কোনো দায়িত্বই নেই! নারীদের প্রতি ভদ্র ও শ্রদ্ধাশীল আচরণের গুরুত্ব নিয়ে সন্তানের সঙ্গে খোলামেলা আলোচনা না করার প্রবণতা থেকে প্রত্যেক মা-বাবার বের হয়ে আসা উচিত। সন্তানকে ভালো মানুষ হিসেবে গড়ে তুলতে পারিবারিক শিক্ষাটা খুব জরুরি। পরিবার থেকেই সন্তানকে নানা বিষয়ে সুপরামর্শ দিতে হবে। আমি এটা শুরু করেছি। আপনারাও করুন।’ শাহরুখ আরও বলেছিলেন, ‘আমি আমার ছেলে আরিয়ানকে প্রায়ই বলি, কখনো কোনো নারীর মনে আঘাত দেবে না। সব সময় তাঁদের সঙ্গে নম্র ও ভদ্র আচরণ করবে এবং শ্রদ্ধার চোখে দেখবে। কোনো নারীর প্রতি অন্যায় আচরণ চোখে পড়লে তুমি তার প্রতিবাদ করবে। আর তুমি যদি কোনো নারীর সঙ্গে অন্যায় আচরণ করো, তাহলে তোমার মা-বাবা কখনোই তোমাকে ক্ষমা করবে না।’
শাহরুখ ও গৌরী খান দম্পতির ছেলেমেয়ে আরিয়ান ও সুহানার বয়স যথাক্রমে ১৫ ও ১৩। সারোগেসি পদ্ধতিতে গত মে মাসে ছেলেসন্তানের বাবা হয়েছেন শাহরুখ। এ পদ্ধতিতে বাবা-মায়ের অনাগত সন্তানের ভ্রূণ পরিবারের বাইরের কোনো নারীর গর্ভে বেড়ে ওঠে। শাহরুখ-গৌরী তাঁদের তৃতীয় সন্তানের নাম রেখেছেন আবরাম।
