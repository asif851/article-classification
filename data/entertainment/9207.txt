
নুরুল হুদা কলেজশিক্ষক, কারও সাতেপাঁচে থাকার লোক নন তিনি। তার শ্যালক মিন্টু মুক্তিযোদ্ধা। যুদ্ধের একপর্যায়ে মুক্তিযোদ্ধারা যখন আর্মি ক্যাম্প আক্রমণ করেন, তখন পাকিস্তানি সেনারা ধরে নিয়ে যায় নুরুল হুদাকে। পাকিস্তানি সেনাদের নির্যাতনে একসময় নিজেকে মুক্তিযোদ্ধা ভাবতে শুরু করেন নুরুল হুদা। জাহিদুর রহিম অঞ্জন পরিচালিত মেঘমল্লার চলচ্চিত্রের গল্প এটি। এ মাসেই সেন্সর বোর্ডের ছাড়পত্র পেয়েছে সরকারি অনুদানে নির্মিত এই ছবি। বেঙ্গল ক্রিয়েসন্স লিমিটেড প্রযোজিত মেঘমল্লার-এ অভিনয় করেছেন জয়ন্ত চট্টোপাধ্যায়, শহীদুজ্জামান সেলিম, মোশাররফ করিম, অপর্ণা ঘোষ, জারা প্রমুখ।ছবিটি আগামী ডিসেম্বরে সারা দেশে মুক্তি পাবে বলে জানিয়েছেন নির্মাতা। কথাশিল্পী আখতারুজ্জামান ইলিয়াসের গল্প ‘রেইনকোট’-এর ছায়া অবলম্বনে নির্মিত এই ছবির নাম প্রথমে ছিল রেইনকোট। কিন্তু পরে পরিবর্তন করে নাম রাখা হয়েছে মেঘমল্লার। এ প্রসঙ্গে পরিচালক অঞ্জন বলেন, ‘রেইনকোট নামে যেহেতু কলকাতায় ঋতুপর্ণ ঘোষ পরিচালিত একটি ছবি আছে, তাই এ ছবির নাম পরিবর্তন করেছি আমরা।’
