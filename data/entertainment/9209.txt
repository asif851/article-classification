
‘বলিউড বাদশা’ শাহরুখ খান ক্যামেরার সামনে খুবই সাবলীল। কিন্তু ক্যামেরার পেছনে তাঁর আচরণ ঠিক উল্টো। অভিনয় এই তারকার কাছে যতটা সহজ, ঠিক ততটাই কঠিন যেন পরিচালনার বিষয়টি।শাহরুখের ভাষ্য, ‘পরিচালনা করতে গেলে আমার আত্মবিশ্বাস আরও বাড়াতে হবে। আর এর জন্য আমার অন্তত আরও পাঁচ বছর সময় প্রয়োজন। পরিচালনার কাজকে আমার খুব ভয় লাগে। এমনকি কখন “ওকে” বা “কাট” বলতে হয়, তাও আমি বুঝি না।’অবশ্য ছবি পরিচালনার বিষয়টি নিয়ে বেশ আগ্রহ আছে এই তারকার। আর এ জন্যই সামনের দুই বা তিন বছর এই বিষয়ে পড়াশোনা করার পরিকল্পনা করছেন। পরিচালনার অভিজ্ঞতা পরখ করে দেখার ইচ্ছা আছে তাঁর।শাহরুখ এখন তাঁর নতুন ছবি ‘ফ্যান’-এর প্রচারে ব্যস্ত। ১৫ এপ্রিল ছবিটি মুক্তি পেতে যাচ্ছে। ‘ফ্যান’ ছবির পরিচালক মনীশ শর্মা সাত বছর আগে এ ছবির পরিকল্পনা করে রেখেছিলেন। তবে প্রযোজক আদিত্য চোপড়া তখন কাজটি করতে রাজি ছিলেন না। আদিত্যের মতে, মনীশ তখন এই ছবি পরিকল্পনার জন্য প্রস্তুত ছিলেন না। কারণ, বড় তারকাকে নিয়ে কাজ করার জন্য কিছু প্রস্তুতি তো থাকেই। আর শাহরুখ খান কাজের ব্যাপারে বরাবরই খুব খুঁতখুঁতে। তাই ‘ফ্যান’ ছবিটি পরিচালনার আগে নিজেকে ঝালাই করে নিতে হয়েছিল মনীশের। এনডিটিভি।
