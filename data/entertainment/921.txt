
অবশেষে ‘সুলতান’-এর নায়িকা কে হবেন—তা নিয়ে সব জল্পনা-কল্পনার অবসান ঘটল। যশ রাজ ফিল্মসের ‘সুলতান’ ছবিতে সালমান খানের বিপরীতে দেখা যাবে আনুশকা শর্মাকে। সম্প্রতি ভারতীয় গণমাধ্যমে এমন খবর প্রকাশিত হয়েছে।এই ছবির অভিনেতা সালমান খানের সঙ্গে ছবি তুলে নিজের টুইটার অ্যাকাউন্টে তা প্রকাশ করেছেন আনুশকা শর্মা। ছবিতে দেখা যাচ্ছে, আনুশকা ‘দাবাং’ তারকা সালমান খানকে আলিঙ্গন করছেন, ছবির ক্যাপশনে লেখা ‘সুলতান’।২০০৮ সালে যশ রাজ ফিল্মসের ‘রব নে বানা দি জোড়ি’ ছবির মাধ্যমে বলিউডে অভিষেক ঘটেছিল আনুশকা শর্মার। এরপর এই প্রযোজনা প্রতিষ্ঠানের সঙ্গে আরও বেশ কয়েকটি ছবিতে কাজ করেছেন তিনি।এর আগে, কে হবেন ‘সুলতান’ নায়িকা—তা নিয়ে গণমাধ্যমে অনেক গুঞ্জন শোনা যাচ্ছিল। কখনো এই ছবির সঙ্গে জুড়েছে পরিনীতি চোপড়ার নাম, আবার কখনো নাম শোনা গেছে নবাগত কৃতি শ্যাননের।‘পরিনীতি চোপড়াই নাকি হতে যাচ্ছেন আলী আব্বাস পরিচালিত এই ছবির মূল নায়িকা’—কিছুদিন আগে এমন খবরও প্রকাশিত হয়েছিল। পরে এক টুইট বার্তায় পরিনীতি নিজেই বিষয়টা খোলাসা করেছিলেন। তিনি এ খবরকে গুজব বলে উড়িয়ে দিয়ে সে সময় লিখেছিলেন, ‘বন্ধুরা, আমি ‘‘সুলতান’’ ছবিতে কাজ করছি না। যাবতীয় গুজব এবং অনুমান বাকিদের জন্য তোলা থাক, এখন আপাতত সঠিক সময় আসার পর আমাকে আমার পরবর্তী ছবির নাম ঘোষণা করতে দিন।’বলিউডের আরেক অভিনেত্রী কৃতি শ্যাননও ‘সুলতান’ ছবিতে কাজ করতে পারেন—এমন গুজবও বলিউডের বাতাসে ভেসে বেড়াচ্ছিল। কৃতি তখন সাফ জানিয়ে দিয়েছিলেন, এই ছবিতে কাজের জন্য যশ রাজ ফিল্মস থেকে তিনি কোনো ডাক পাননি। তাঁর ভাষ্য ছিল, ‘একটা বিষয় পরিষ্কার করতে চাই। আমি “সুলতান” ছবিতে অভিনয়ের কোনো প্রস্তাব পাইনি। কাজেই যশ রাজ ফিল্মজের প্রস্তাব ফিরিয়ে দেওয়ার কোনো প্রশ্নই এখানে আসছে না।’
এমনও শোনা গিয়েছিল, বহুল প্রতীক্ষিত এই ছবিতে দুজন নায়িকা অভিনয় করবেন সালমানের বিপরীতে। আর দুজনই নাকি একেবারে আনকোরা নতুন মুখ।যা-হোক, সুলতানের নায়িকা হিসেবে শেষ পর্যন্ত আনুশকার নামটি চূড়ান্ত থাকে নাকি পালটে যায়, সেটিই এখন দেখার পালা।‘সুলতান’ মুক্তি পাবে এ বছরের ঈদ উপলক্ষে। এ ছবিতে সালমান খান কুস্তিগির ‘সুলতান’ চরিত্রে অভিনয় করেছেন। এই চরিত্রের জন্য দীর্ঘদিন বিশেষ শারীরিক কসরত ও কঠোর প্রশিক্ষণের মাধ্যমে নিজেকে কুস্তিগির ‘সুলতান’ হিসেবে তৈরি করেছেন ‘বজরঙ্গি ভাইজান’খ্যাত এই অভিনেতা।
