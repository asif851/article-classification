
লন্ডন থেকে দেশে ফিরেই ব্যস্ত হয়ে পড়েছেন চলচ্চিত্র নায়িকা নিপুণ। চলচ্চিত্র অভিনয়শিল্পী নিপুণ নাটকে অভিনয় নিয়ে ব্যস্ত হয়ে পড়েছেন। দেশে ফিরেই ছয় পর্বের ফরমালিন চার্জ ধারাবাহিক নাটকের কাজ শুরু করেছেন। মাসুদ সেজান পরিচালিত এই নাটকে নিপুণের সহশিল্পী জাহিদ হাসান। একই পরিচালকের সেলফি নামের আরেকটি নাটকেও কাজ করছেন নিপুণ। এই নাটকে তিনি অভিনয় করছেন মোশাররফ করিমের বিপরীতে। এই দুটি নাটকের পাশাপাশি শামীম শাহেদের পরিচালনায় ঈদের আরেকটি নাটকে অভিনয় করবেন নিপুণ। টানা এক মাস দেশের বাইরে থাকার কারণে ঈদের বিশেষ কোনো অনুষ্ঠানে অংশ নিতে পারেননি নিপুণ। বললেন, ‘মেয়ের পড়াশোনার কারণে লন্ডনে ছিলাম। সেই সময়টাতে ঈদের অনুষ্ঠানগুলোর শুটিং করা হয়েছে। দেশে ফেরার পর নাটকের কাজে ব্যস্ত হয়ে পড়ায় অন্যান্য অনুষ্ঠানে অংশ নিতে পারছি না। তবে নাটকের কাজগুলো করে বেশ আনন্দ পাচ্ছি। সমসাময়িক বিভিন্ন বিষয়ের ওপর নাটকগুলোর গল্প আবর্তিত হয়েছে।’ঈদের নাটকের পাশাপাশি নিপুণ অসমাপ্ত কয়েকটি ছবির কাজ শেষ করবেন। ছবিগুলো হচ্ছে ৭১-এর মা জননী, স্বর্গ থেকে নরক, ভালোবাসা ২০১৪, মায়ানগর ও পদ্মা পাড়ের পার্বতী।
