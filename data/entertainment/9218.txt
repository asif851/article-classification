
অস্কারজয়ী সংগীত পরিচালক এ আর রহমানের কণ্ঠে আবারো ফিরছে রোমান্টিক গান। নির্মাতা আশুতোষ গোয়াড়িকরের পরিচালনায় ‘মহেনজো দারো’ ছবির জন্য রোমান্টিক গানের সংগীত পরিচালনার পাশাপাশি কণ্ঠও দিয়েছেন এই সংগীত পরিচালক।এ আর রহমানের কণ্ঠে শোনা যাবে ‘তুম হি’ গানটি। তাতে ঠোঁট মেলাবেন ‘মহেনজো দারো’ ছবির নায়ক হৃতিক রোশন। দৃশ্যে থাকবেন নায়িকা পূজা হেজও। জুলাইয়ের যে কোনো দিন গানটি মুক্তি পাবে।আগেও এ আর রহমানের সঙ্গে ‘লাগান’, ‘ওয়ানস আপন আ টাইম ইন ইন্ডিয়া’, ‘স্বদেশ’ ও ‘যোধা আকবর’ ছবির জন্য কাজ করেছেন পরিচালক গোয়াড়িকর। তিনি বলেন, ‘টেলিভিশন অনুষ্ঠান ‘‘এভারেস্ট’’-এর পর তাঁর সঙ্গে এটা আমার পঞ্চম কাজ। বিভিন্ন সময়ে ভিন্ন ভিন্ন জায়গায় তাঁর সঙ্গে কাজের সুযোগ আমার জন্য দারুণ এক অভিজ্ঞতা।’
হৃতিক ও পূজাকে নিয়ে ঐতিহাসিক একটি সময়ের প্রেমকাহিনি ‘মহেনজো দারো’। ছবির প্রেক্ষাপট নিয়ে পরিচালক বলেন, ‘ছবিটার জন্য গবেষণা করতে হয়েছে। তা ছাড়া কল্পনার ওপরেও নির্ভর করতে হয়েছে। ছবির প্রেক্ষাপট ইতিহাসের থেকেও প্রাচীন কোনো সময়কে নির্দেশ করবে। সময়টার নানা সম্ভাব্যতা ও সম্ভাবনা নিশ্চিত হতে কথা বলতে হয়েছে প্রত্নতাত্ত্বিকদের সঙ্গেও। সেগুলোকে বিশ্বাসযোগ্য করতে আমি খোঁজাখুজির ভেতরে আছি। ব্যাপারটাকে আরও সুন্দর গড়ন দিতে সাহায্য করেছেন এ আর রহমান।সব কিছু ঠিক থাকলে ১২ আগস্ট মুক্তি পাবে ‘মহেনজো দারো’। ইন্ডিয়ান এক্সপ্রেস
