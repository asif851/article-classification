
সঞ্জয় লীলা বানসালি প্রযোজিত ‘মেরি কম’ ছবিতে নামভূমিকায় দেখা যাবে বলিউডের অভিনেত্রী প্রিয়াংকা চোপড়াকে। ভারতের প্রখ্যাত বক্সার মেরি কমের চরিত্রে অভিনয়ের জন্য পুরোদমে প্রস্তুতি চালিয়ে যাচ্ছেন প্রিয়াংকা। চরিত্রটির খুঁটিনাটি সম্পর্কে জানতে সম্প্রতি মেরি কমের জন্মভূমি মণিপুরে গিয়েছিলেন তিনি।
কাজের প্রচণ্ড ব্যস্ততা সত্ত্বেও সময় বের করে সম্প্রতি মণিপুরের রাজধানী ইম্ফল শহরে হাজির হন প্রিয়াংকা। ইম্ফল শহরেই বক্সিংয়ের চর্চা করেন অলিম্পিকে ভারতের হয়ে ব্রোঞ্জ পদক পাওয়া মেরি কম। সম্প্রতি এক খবরে এমনটিই জানিয়েছে ইন্দো-এশিয়ান নিউজ।
এ প্রসঙ্গে প্রিয়াংকা জানান, ‘মেরি কমের জীবনীভিত্তিক চলচ্চিত্রের গবেষণার কাজে আমরা মণিপুর গিয়েছিলাম। পরিচালক ওমাং কুমারসহ ছবির দলের সদস্যরা সেখানে পৌঁছার পর মণিপুরবাসী আমাদের স্বাগত জানায়। আতিথেয়তা ও সৌজন্যবোধের জন্য মণিপুরের মানুষের সুনাম আছে। তাদের উষ্ণ অভ্যর্থনা পেয়ে খুব ভালো লেগেছে।’

সামনে আবার মণিপুর সফরে যাওয়ার আশাবাদ ব্যক্ত করেছেন ৩০ বছর বয়সী এ তারকা অভিনেত্রী।
‘মেরি কম’ ছবিতে বক্সিং খেলোয়াড়ের চরিত্রে অভিনয়ের প্রস্তাব পাওয়ার পর থেকেই নিজেকে প্রস্তুত করছেন প্রিয়াংকা। এ জন্য তাঁকে ঘাম ঝরানো নানা কসরত করতে হচ্ছে। বিশেষ করে পেশি বাড়ানোর জন্য নিয়ম করে জিমে যেতে হচ্ছে তাঁকে। তিনি প্রশিক্ষণ নিচ্ছেন সামির জাউরা নামের একজন শরীরচর্চা প্রশিক্ষকের কাছে। এ প্রসঙ্গে প্রিয়াংকার ভাষ্য, ‘পেশি বাড়ানোর কাজটি সত্যিই অনেক কষ্টের। প্রতিদিন ঘণ্টার পর ঘণ্টা কসরত করতে হচ্ছে।’ 
