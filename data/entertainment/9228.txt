
‘ভদ্রলোক’কে এখন ইন্টারনেটে পাওয়া যাচ্ছে! মানে, আ জেন্টলম্যান ছবিটি ইন্টারনেটে দেখতে পাওয়া যাচ্ছে। অথচ মাত্র তিন দিন আগে গত শুক্রবার বলিউডে মুক্তি পেয়েছে সিদ্ধার্থ মালহোত্রা আর জ্যাকুলিন ফার্নান্দেজ অভিনীত ছবিটি। যেনতেন হল প্রিন্ট না, ছবিটির রীতিমতো ভালো প্রিন্টের ভিডিও ছড়িয়ে পড়েছে ইন্টারনেটে। সামাজিক যোগাযোগমাধ্যমে শেয়ার হচ্ছে অহরহ।
ইন্টারন্যাশনাল বিজনেস টাইমস এ খবর নিশ্চিত করে জানিয়েছে, আ জেন্টলম্যান-এর এইচডি (হাই ডেফিনেশন) ভার্সন পাওয়া যাচ্ছে বিভিন্ন টরেন্ট সাইটে (ছবি, নাটক ইত্যাদি ডাউনলোড করার জন্য পাইরেটেড ওয়েবসাইট)। মোটকথা, পাইরেসি করে বা অবৈধ উপায়ে ছবিটি ইন্টারনেট থেকে ডাউনলোড করে দেখা যাচ্ছে। এ পর্যন্ত মোটামুটি চার কোটি রুপির মতো আয় করলেও এখন মনে হচ্ছে, বড় ধরনের ক্ষতির সম্মুখীন হতে হচ্ছে আ জেন্টলম্যানকে। কারণ, এখন হলে না গিয়ে ঘরে বসেই দর্শক অবৈধভাবে দেখতে পারবেন ছবিটি। ঠিক একই রকম ক্ষতির মোকাবিলা করতে হচ্ছে একই দিনে মুক্তি পাওয়া বাবুমশাই বন্দুকবাজকে। মুক্তির আগের দিন নওয়াজুদ্দিন সিদ্দিকি অভিনীত ছবিটি ইন্টারনেটে ছড়িয়ে পড়ে। সূত্র: ইন্ডিয়া টুডে।
 
