

* সারা আলী খান বলিউড তারকা সাইফ আলী খান ও অমৃতা সিংয়ের মেয়ে* সারার দাদি জনপ্রিয় অভিনেত্রী শর্মীলা ঠাকুর * ২১ ডিসেম্বর ২০১৮ সালে মুক্তি পাবে সারার প্রথম ছবি ‘কেদারনাথ’ * আশুতোষ গোয়ারিকরের নতুন ছবিতে দেখা যাবে সারা আলী খানকে* আশুতোষের ঐতিহাসিক ছবিতে সারার নায়ক অর্জুন কাপুর

সাইফ আলী খান হ্যাটট্রিক করেছেন। তবে ভালো অর্থে নয়, ফ্লপের দিক থেকে এবার তিনি হ্যাটট্রিক করেছেন। ‘রেঙ্গুন’, ‘শেফ’ ও ‘কালাকান্দি’—এই তারকার পরপর মুক্তি পাওয়া তিনটি ছবিই ফ্লপ। তা-ও যেমন-তেমন নয়, যা-তা ফ্লপ। বাবা বলিউডে সুবিধা করতে না পারলেও তাঁর মেয়ে বুঝি দাদি শর্মিলা ঠাকুর আর মা অমৃতা সিংয়ের সম্মান রক্ষা করতে পারবেন। নতুন খবর হলো, অভিষেক কাপুরের ‘কেদারনাথ’ ছবিতে অভিষেক হওয়ার আগেই সাইফের মেয়ে সারা আলী খান আশুতোষ গোয়ারিকরের একটি ছবিতে চুক্তিবদ্ধ হয়েছেন।
আশুতোষ গোয়ারিকরের নতুন ছবিটি ঐতিহাসিক পটভূমি নিয়ে। ষোড়শ ও অষ্টাদশ শতকের তিনটি যুদ্ধের ওপর ভিত্তি করে নির্মিত এই ছবির জন্য পরিচালক নতুন মুখ খুঁজছিলেন। সম্প্রতি ‘কেদারনাথ’ ছবির শুটিং দেখতে আশুতোষ হাজির হন অভিষেক কাপুরের সেটে। সেখানে সারার অভিনয় দেখে মুগ্ধ হন। অভিষেকের কাছ থেকে সারার অনেক প্রশংসা শোনেন। এরপরই ‘লগন’ ছবির নির্মাতা আশুতোষ তাঁর নতুন ছবিতে সারাকে নেওয়ার সিদ্ধান্ত নেন। সম্প্রতি মুম্বাইয়ে আশুতোষ গোয়ারিকরের কার্যালয় থেকে সারাকে বের হতে দেখে এই গুঞ্জন আরও জোরদার হয়। এই নির্মাতার একটি সূত্র জানায়, নতুন এই ছবিতে সারার নায়ক হবেন অর্জুন কাপুর। তবে আশুতোষ এখনো তাঁর নতুন ছবির ব্যাপারে কোনো আনুষ্ঠানিক ঘোষণা দেননি।
এদিকে সুশান্ত সিং রাজপুতের সঙ্গে সারার ‘কেদারনাথ’ ছবির শুটিং এখনো শেষ হয়নি। এর ফাঁকেই সারা আলী খান বিভিন্ন অ্যাওয়ার্ড অনুষ্ঠান ও পার্টিতে যোগ দিচ্ছেন। তাঁর উজ্জ্বল উপস্থিতি আশুতোষের মতো অনেক নির্মাতারই নজর কাড়ছে। ২০১৩ সালে ভারতের উত্তরাঞ্চলে বন্যা ও ভূমিধসের কারণে যে ব্যাপক ক্ষতিসাধন হয়েছিল, সেই ঘটনা নিয়ে তৈরি হচ্ছে ‘কেদারনাথ’ ছবিটি। মুক্তি পাবে আগামী ২১ ডিসেম্বর। বলিউড বাবল
