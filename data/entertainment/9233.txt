
বছর খানেক আগে শাকিব খান ও অপু বিশ্বাসকে নিয়ে বসগিরি ছবির শুটিং শুরুর কথা ছিল। ঠিক হয়ে গিয়েছিল শুটিংয়ের দিন-তারিখও। শাকিব-অপু জুটির এই ছবির খবর একাধিক সংবাদপত্রে ছাপাও হয় তখন। এখন নতুন খবর হলো, দেরিতে হলেও অবশেষে শুরু হচ্ছে সেই বসগিরির কাজ। আগামী ২৬ এপ্রিল নতুন করে শুটিংয়ের দিন ঠিক হয়েছে। এসব তথ্য দিয়েছেন ছবিটির পরিচালক শামীম আহমেদ।অবশ্য বসগিরির শুটিংয়ে এত বিলম্বের কারণ জানতে চাইলে পরিচালক জানিয়েছেন, মাঝে ছবির গল্পে পরিবর্তন আনা হয়েছে। তা ছাড়া এই ছবির জন্য একই লুকে শাকিব খানের টানা শিডিউল দরকার ছিল, যা তখন শাকিব দিতে পারেননি তাঁর অন্য ছবির শুটিংয়ের কারণে। এ জন্যই বসগিরি ছবির শুটিং আটকে যায়। তিনি বলেন, ‘শাকিব খানকে এই ছবিতে ভিন্ন লুকে দর্শকেরা দেখতে পাবেন। আর সেই লুকটার জন্যই তাঁর একটানা শিডিউল দরকার। এখন শাকিব খান শিডিউল দিয়েছেন। ফলে কাজটি শুরু করতে পারছি।’বসগিরি নিয়ে শাকিব খান বলেন, ‘এখানে আমার চরিত্রটি “কমান্ডো”দের মতো। ছবিতে বেশভূষাও আলাদা। এই বেশভূষাতে টানা সময় ধরে শুটিং করতে হবে আমাকে।’সামাজিক অ্যাকশনধর্মী ছবি এটি। প্রতিবন্ধীদের জন্য গড়া স্নেহপিল্লকে ঘিরে ছবির গল্প এগিয়েছে।ছবিটির নায়িকা অপু বিশ্বাস জানান, এই ছবিতে তাঁর চরিত্রের নাম ‘জয়া’। একজন চিকিৎসক তিনি। অপু এ নিয়ে বলেন, ‘এখানে আমার চরিত্র আর আট-দশটি ছবির মতো না। চলচ্চিত্রে এ ধরনের চরিত্রে কাজ করা আমার জন্য নতুন অভিজ্ঞতা হবে।’এই ছবিতে আরও অভিনয় করছেন মিশা সওদাগর, সাদেক বাচ্চু, শিবা সানু, ডিজে সোহেল, সুব্রত প্রমুখ।
