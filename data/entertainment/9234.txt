
টিভি সিরিজ ‘কোয়ান্টিকো’, এরপর হলিউড ছবি বেওয়াচ। ভিনদেশি সব কাজের চাপে বলিউডে অভিনয়ের সময় মেলাতে পারছেন না প্রিয়াঙ্কা চোপড়া। তাই তো তাঁকে ছাড়াই নাকি শুরু হতে যাচ্ছে ‘ডন’ সিরিজের তৃতীয় ছবির কাজ। ডন থ্রি ছবির পরিচালক, প্রযোজক ও প্রিয়াঙ্কা—তিনজন মিলেই নাকি এ সিদ্ধান্ত নিয়েছেন।ডন থ্রি ছবির প্রযোজনা প্রতিষ্ঠানের একটি সূত্র জানিয়েছে, ছবির পরিচালক ফারহান আখতার এখন স্ক্রিপ্ট পড়ায় ব্যস্ত। তিনি স্ক্রিপ্টের সেই অংশগুলোই পড়ছেন, যেখানে প্রিয়াঙ্কার চরিত্রটি নেই। কারণ, প্রিয়াঙ্কা সহজভাবেই ফারহানকে জানিয়ে দিয়েছেন, তিনি এখন হলিউডের কাজ নিয়ে ব্যস্ত। তাই ডন থ্রি-এর ‘জংলি বিড়াল’ আর হতে পারছেন না তিনি। সূত্র জানায়, শুধু প্রিয়াঙ্কাই নন, পরিচালক ফারহান ও প্রযোজক রিতেশ সিধওয়ানিও পিসির চরিত্রটিকে নতুন ছবিতে রাখতে আগ্রহী নন। বরং তাঁর জায়গায় প্রযোজক-পরিচালক ভাবছেন জ্যাকুলিন ফার্নান্দেজ অথবা ক্যাটরিনা কাইফের কথা। তবে এই নামগুলো এখনো চূড়ান্ত হয়নি। স্ক্রিপ্ট বাছাই না হওয়া পর্যন্ত প্রিয়াঙ্কার জায়গাটি কে নিচ্ছেন, তা স্পষ্ট হবে না। বলিউড লাইফ।
