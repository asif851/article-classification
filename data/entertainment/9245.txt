
গুণী চিত্রনায়ক রাজ্জাককে নিয়ে নির্মিত হলো টেলিভিশন অনুষ্ঠান ‘এবং নায়করাজ’। আসছে ঈদে আরটিভিতে প্রচারিত হবে অনুষ্ঠানটি। অনুষ্ঠানটি উপস্থাপনা করেছেন ‘মেরিল-প্রথম আলো পুরস্কার ২০১৬’ উপস্থাপনা করে চমকে দেওয়া অভিনেত্রী পূর্ণিমা।
অনুষ্ঠানে কী থাকছে? জানতে চাইলে সেলিব্রেটি টক শো ঘরানার এই অনুষ্ঠানের প্রযোজক শাহ আমীর খসরু বলেন, ‘নায়করাজ তাঁর ক্যারিয়ারের অনেক বিষয়ে খোলামেলা কথা বলেছেন। যেমন তাঁর সময়ের নায়িকাদের সঙ্গে সম্পর্ক, শুটিংয়ের গল্পসহ নানা কিছু নিয়ে কথা বলেছেন অনুষ্ঠানজুড়ে।’
২৫ মিনিট করে দুই পর্বের এই অনুষ্ঠান প্রচারিত হবে ঈদের দিন ও ঈদের পরদিন বিকেল সাড়ে পাঁচটায়। দ্বিতীয় দিনের পর্বে হাজির হবেন রাজ্জাকের কাছের বন্ধু গাজী মাজহারুল আনোয়ার।
এরই মধ্যে অনুষ্ঠানটি শুটিং করে পূর্ণিমা চলে গেছেন আমেরিকায়। তাই প্রযোজকের কাছে জানতে চাওয়া হয়েছিল, রাজ্জাকের কোনো সিনেমার দৃশ্য অনুকরণ করে কি চমকে দিয়েছিলেন পূর্ণিমা?
খসরু জানালেন, সে রকম কিছু হয়নি। তবে অনুষ্ঠানের শেষ দিকে এসে রাজ্জাক ও পূর্ণিমার সম্পর্কের ব্যাপারটি জানতে পারবেন দর্শক। কারণ, বাবার মৃত্যুর পর থেকে রাজ্জাককে বাবা ডাকেন পূর্ণিমা। সে অনুমতি রাজ্জাকই দিয়েছিলেন। পুরো ঘটনাটি নিয়ে কথা বলেছেন চলচ্চিত্রের এই দুজন অভিনয়শিল্পী। কথা বলেছেন এই সময়ের সিনেমা ও তারকাদের নিয়ে।
 
