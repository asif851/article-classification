
সন্তান বড় হয়ে গেলে একটা ধারণা তাদের মনে প্রকট হতে শুরু করে, তা হলো, ‘মা-বাবা আমাকে একটুও বোঝেন না!’ তখন জীবনকে নিজেদের পছন্দের ছাঁচে ফেলতে সন্তানেরা বেছে নেয় ভিন্ন পথ। মা-বাবার কাছ থেকে দূরে গিয়ে গড়ে একান্তই নিজেদের পৃথিবী। এই রীতিটা ইদানীং বলিউডে বেশ দেখা যাচ্ছে, রণবীর কাপুর থেকে শুরু করে আলিয়া ভাট, অর্জুন কাপুর—সবাই নিজেদের জন্য ভিন্ন ছাদের ব্যবস্থা করেছেন। অর্থাৎ তাঁরা থাকেন না তাঁদের মা-বাবার সঙ্গে। তবে এ সময়ের মেয়ে শ্রদ্ধা কাপুর কিন্তু চলছেন ঢেউয়ের বিপরীতে। তিনি মা-বাবাকে ছাড়া তাঁর জীবন নাকি চিন্তাই করতে পারেন না। ‘নিজের জন্য আলাদা ফ্ল্যাট কিনেছেন শ্রদ্ধা’—সম্প্রতি ভারতীয় গণমাধ্যমে এমন খবর ছড়ালে তিনি স্পষ্ট জানিয়ে দেন, খবরটি সত্য নয়। বললেন, ‘মা-বাবা ছাড়া থাকা যায়?’শ্রদ্ধা এখন তাঁর বাগি ছবির সাফল্য উপভোগ করছেন। সেই ছবির জন্যই আয়োজিত এক সংবাদ সম্মেলনে শ্রদ্ধার কাছে জানতে চাওয়া হয় তাঁর বাড়ির খবর। তখনই শ্রদ্ধা বলেন, ‘ফ্ল্যাট কেনার খবরটি সত্য। তবে আমি বাবা-মাকে ছেড়ে কোথাও যাচ্ছি না। তাঁদের ছাড়া একটি দিনও চিন্তা করতে পারি না আমি। আর তাঁদের ছাড়া আমি থাকব আলাদা বাড়িতে?’ তাহলে নতুন বাড়ি কেনার কারণ? শ্রদ্ধা এর জবাবে বলেন, ‘আমার কাজের অনেক কিছুই বাড়িতে জায়গা করে রাখতে পারছি না। তাই সেসব রাখার জন্যই নতুন ফ্ল্যাট কেনা। আমি আমার বাবা-মায়ের সঙ্গে বেশ সুখে ও শান্তিতে আছি। তাঁদের ছেড়ে কোথাও যাওয়ার পরিকল্পনা আপাতত আমার ভাবনাতেও নেই!’ টাইমস অব ইন্ডিয়া।
