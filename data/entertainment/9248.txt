
সপ্তাহখানেক আগে শহিদ কাপুরপত্নী মিরা রাজপুত বলেছিলেন, ‘সন্তানকে একা ফেলে বাইরে কাজে যাওয়াটাও তাঁর কাছে যৌক্তিক মনে হয় না।’ মিরার এমন বক্তব্যে অনেক কর্মজীবী মা তখন নাখোশ হয়েছিলেন।মিরা আরও বলেছিলেন, ‘মিশা আমার সন্তান। সে কোনো কুকুরছানা নয়। তাকে সারা দিন বাড়িতে রেখে বাইরে কাজ করতে যেতে পারি না।’অনেকে বলাবলি করেছেন, স্বামীর সাবেক প্রেমিকা কারিনা কাপুর খানকে ইঙ্গিত করেই এসব কথা। অন্তঃসত্ত্বা থাকাকালীন প্রায় পুরোটা সময়ই কারিনা কাজ করে গেছেন। এমনকি গত ডিসেম্বরে তাঁর ছেলে তৈমুরের জন্মের অল্প কিছুদিন পরেই কাজে নেমে পড়েন কারিনা। জানিয়েছেন, খুব জলদি চলচ্চিত্রেও ফিরবেন।সম্প্রতি কারিনা বলেন, ‘আমি কেমন মা, সেটা সময়ই বলে দেবে। তৈমুরকে আমি কতটা ভালোবাসি, সেটা নিশ্চয়ই আমি চিৎকার করে সবাইকে জানাব না।’ তিনি আরও বলেন, ‘সন্তানকে গর্ভে ধারণ এবং তাকে জন্ম দেওয়ার পরের সময়গুলো প্রতিটি মায়ের জীবনেই আলাদা। একটির সঙ্গে আরেকটি কোনোভাবেই মেলানো উচিত হবে না। আমি এই সময় কী করব, সেটা আমার হয়ে অন্য কেউ কীভাবে সিদ্ধান্ত নেন?’ জুম টিভি।
