

আগামী মার্চে নাগরিক টেলিভিশনে প্রচার শুরু হচ্ছে শিহাব শাহীনের পরিচালনায় ধারাবাহিক নাটক লিপস্টিক। এ উপলক্ষে আজ উত্তরায় আয়োজন করা হয়েছে এক সংবাদ সম্মেলনের। লিপস্টিক-এ অভিনয় করেছেন জাকিয়া বারী মম। এ ছাড়া এই অভিনেত্রী ভালোবাসা দিবসেও বেশ কিছু নাটকে অভিনয় করে আলোচনায় এসেছেন। কথা হলো তাঁর সঙ্গে।
• ‘লিপস্টিক’ নাটকে অভিনয় করেছেন জাকিয়া বারী মম। 
• ভালোবাসা দিবসেও কিছু নাটকে অভিনয় করে আলোচনায় এসেছেন।
 

‘লিপস্টিক’ ধারাবাহিকের গল্পটি কেমন?
নারীপ্রধান গল্প। আপাতত এটুকুই বলতে পারি। আমি নাটকের গল্প শুনে পরিচালককে বলেছিলাম, এটি দিয়ে চলচ্চিত্র নির্মাণ করুন। তিনি বলেছিলেন সব যদি চলচ্চিত্রের জন্য রেখে দিই, তাহলে টেলিভিশনের দর্শকেরা কী দেখবেন?
ভালোবাসা দিবসে বেশ কিছু নাটকে অভিনয় করলেন, সাড়া পেলেন কেমন?
এখন তো টেলিভিশনের চেয়ে মানুষ অনলাইনে নাটক বেশি দেখেন। বাসস্টপ নামের নাটকটি সবাই খুব পছন্দ করেছেন। অনেকেই ইউটিউব লিংক চাইছেন। কিন্তু যত দূর শুনেছি, নাটকটি ভারতের একটি অনলাইন ভিডিও স্ট্রিমিং সাইটে ছাড়া হবে। সেটা বাংলাদেশ থেকে দেখা যাবে কি না, আমি নিশ্চিত নই। আমি নিজেও নাটকটি দেখতে পারিনি।
বর্তমান সময়ে নির্মিত নাটক নিয়ে কি আপনি সন্তুষ্ট?
আসলে এখন ইন্ডাস্ট্রি বড় হয়েছে। তাই কিছু দুর্বল কাজ হচ্ছে। তবে সেটার সংখ্যা খুবই কম। সংখ্যায় বেশি হলে অভিনয় বা নির্মাণ করতে এসে দীর্ঘদিন টিকতে পারতেন না কেউ। আমি বলব, দর্শক ভালো নাটক দেখতে চান এবং দেখছেন। আমরা যেহেতু নাটক করে খাই, তাই বলব এখন ভালো নাটক হচ্ছে।
শেষ তিন প্রশ্ন
‘ছুঁয়ে দিলে মন’ ছবি মুক্তির প্রায় দুই বছর পরও নায়িকা মমর নতুন কোনো ছবি পাওয়া যায়নি। কেন? 
কেউ হয়তো আমাকে পছন্দ করে না, তাই। তা না হলে একটি ব্যবসাসফল ছবির পর আমার কেন ছবি মুক্তি পাবে না? এটা আমারও প্রশ্ন। সত্যি বলতে, ওই ছবির পর বেশ কিছু ছবির প্রস্তাব এসেছিল। কিন্তু আমার আগ্রহ হয়নি। মাঝে দুটি ছবির কাজ শেষ হয়েছে। অরুণ চৌধুরীর আলতাবানু ও তানিম রহমানের স্বপ্ন বাড়ি। কিন্তু মুক্তি দেওয়ার ব্যাপারটি তো আমার হাতে নেই।
বলিউডের ছবিতে আপনার অভিনয় নিয়ে অনেক খবর প্রকাশ হয়েছে। ছবিটির সর্বশেষ অবস্থা কী? 
দিল্লির একটি জমিদারবাড়িতে ছবির শুটিং হবে। স্থানীয় কর্তৃপক্ষের ওটার অনুমতি দেওয়ার কথা, কিন্তু এখনো সেটা নিয়ে ঝামেলা চলছে। গত পাঁচ বছর সেখানে কোনো শুটিং হয়নি, তাই আমাদের শুটিংয়ের জন্য অনুমতি নিতে সময় লাগছে। পরিচালক আমাকে বলেছেন, ‘মম, চিন্তা কোরো না, তাড়াতাড়ি শুটিং শুরু হবে।’
পরিচালক শিহাব শাহীনের সঙ্গে আপনার সম্পর্ক নিয়ে নানা ধরনের কথা শোনা যায়। এটা কি একটু পরিষ্কার করবেন? 
সম্পর্ক যা-ই হোক না কেন, সেটা ভালো কিছু। এটা একটা সামাজিক সম্পর্ক। সম্পর্কের নাম এখনই বলতে চাই না। যখন জানানোর দরকার পড়বে, আমরা দুজন মিলে জানাব।
সাক্ষাৎকার: হাবিবুল্লাহ সিদ্দিক
