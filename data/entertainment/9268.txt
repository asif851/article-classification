
ব্র্যাড পিট আর অ্যাঞ্জেলিনা জোলির বিবাহবিচ্ছেদের খবরে বিরাট ধাক্কা খেয়েছেন এই তারকা দম্পতির ভক্তকুল। সেই ধাক্কা সামলানোর আগেই ঘোষণা আসে আরেকটি বিচ্ছেদের। প্রায় দুই সপ্তাহ আগে হলিউড তারকা নওমি ওয়াটস ও লিয়েভ শ্রাইবার জানান, তাঁদের দুজনার দুটি পথ এখন দুই দিকে বেঁকে গেছে। আর একসঙ্গে থাকছেন না তাঁরা। এমন একটা গুজব অবশ্য বছরের শুরুর দিকেও শোনা যাচ্ছিল। কিন্তু তখন নওমি কিংবা শ্রাইবার কেউই এ বিষয়ে মুখ খোলেননি। কেন তাঁরা বিচ্ছেদের সিদ্ধান্ত নিলেন, তাও ছিল অজানা।সম্প্রতি এই দম্পতির একটি ঘনিষ্ঠ সূত্র জানায়, নওমির ধারণা স্বামী তাঁকে ঠকাচ্ছিলেন। আর এই ভয় থেকেই নাকি বিচ্ছেদের সিদ্ধান্ত নেন তিনি। সূত্রটি আরও জানায়, সহশিল্পী নায়িকাদের সঙ্গে শ্রাইবারের অতিরিক্ত ‘দহরম-মহরম’ নওমি একেবারেই স্বাভাবিকভাবে নিতে পারতেন না। তবে নওমির এক বন্ধুর ভাষ্য, এসব বাজে কথা। নওমি নিজেও একজন অভিনেত্রী। তাই অভিনেতা স্বামীর সহশিল্পীদের নিয়ে এমন অভিযোগ তোলার কোনো প্রশ্নই ওঠে না।এত সব খবরের কোনটা সত্য, আর কোনটা অতিরঞ্জিত, তা তো কেবল নওমি আর লিয়েভই বলতে পারবেন। তবে ধারণা করা হচ্ছে, এই জুটির ১১ বছরের প্রেমের সম্পর্ক ভেঙে গেলেও বন্ধুত্বের জায়গাটি এখনো অটুট আছে। কারণ, বিচ্ছেদের কয়েক দিন পর নওমির জন্মদিনে শ্রাইবার সামাজিক যোগাযোগমাধ্যমে তাঁকে শুভেচ্ছাও জানিয়েছেন। আর শুভেচ্ছাবার্তায় এই অভিনেত্রীকে তিনি সম্বোধন করেছিলেন ‘সুইট হার্ট’ বলে। ডেইলি মেইল।
 
