
আসছে ঈদে মুক্তি পাচ্ছে বর্তমান প্রজন্মের আলোচিত অভিনেত্রী মাহিয়া মাহির নতুন ছবি ‘অগ্নি ২ ’। চলতি মাসের শুরুর দিকে ছবিটির একটি আইটেম গানের ভিডিও প্রকাশিত হয় ইউটিউবে। ‘ম্যাজিক মামনি’ শিরোনামের গানটির ভিডিও প্রকাশের পরপরই রীতমতো হুলুস্থুল পড়ে যায়। এরই মধ্যে ভিডিওটি ৬ লাখ ১৪ হাজার ৪৩৮ বার দেখে ফেলেছেন দর্শকেরা।‘ম্যাজিক মামনি’ ইউটিউবে প্রকাশিত হয় ৪ জুন। গানটিও ভিডিও রাতারাতি আলোচনায় চলে আসে। প্রচারের প্রথম ছয় দিনে ভিডিওটি ৪ লাখ ৬১ হাজার ৪৮০ বার দেখা হয়। আজ মঙ্গলবার বিকেল ৪টা পর্যন্ত এই সংখ্যা দাঁড়ায় ৬ লাখ ১৪ হাজার ৪৩৮ বার।‘অগ্নি ২’ ছবি মুক্তির আগেই এর গানের এমন অভাবনীয় দর্শক সাড়া দেখে উচ্ছ্বাস প্রকাশ করেছেন মাহিয়া মাহি। অনুভূতি প্রকাশ করে মাহি বলেন, ‘একইসঙ্গে আমি অভিভূত এবং গর্বিতও বটে। একটা গান এত বেশি দর্শকহৃদয় জয় করবে-ভাবিনি কখনো। এ জন্য দর্শক এবং আমার সব ভক্তদের কৃতজ্ঞচিত্তে ধন্যবাদ জানাচ্ছি।’‘ম্যাজিক মামনি’ গানটি লিখেছেন কলকাতার গীতিকার রিদ্দি। সংগীত পরিচালনা করেছেন স্যাভি এবং কণ্ঠ দিয়েছেন নেহা কাক্কার।জাজ মাল্টিমিডিয়া ও কলকাতার এসকে মুভিজের যৌথ প্রযোজনায় নির্মিত ‘অগ্নি ২’ ছবিতে বাংলাদেশের মাহি ও কলকাতার ওম প্রধান দুটি চরিত্রে জুটি বেঁধে অভিনয় করেছেন। ঈদের দিন দুই বাংলায় একযোগে মুক্তি পাচ্ছে ছবিটি। ছবিটির যৌথ পরিচালক বাংলাদেশের ইফতেখার চৌধুরী এবং ভারতের হিমাংশু।
