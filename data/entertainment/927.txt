
বেশ কয়েক দিন আগেই জানিয়েছিলেন, নতুন চলচ্চিত্র ‘এই তুমি সেই তুমি’র কাজ শুরু করতে যাচ্ছেন কবরী। ছবিতে নায়ক হিসেবে অভিনয়ের জন্য এরই মধ্যে আরিফিন শুভকে চূড়ান্ত করা হয়েছে। তাঁর জন্য অনেক দিন ধরেই নায়িকা খুঁজছেন তিনি। অনেক দিন পেরিয়ে গেলেও এখনো পর্যন্ত শুভর সঙ্গে মানানসই নতুন নায়িকার দেখা পাননি কবরী। যাঁদের সঙ্গে কথা হয়েছে, তাঁদের মধ্যে আবার রয়েছে পেশাদারিত্বেরও অভাব। আর তাই বাধ্য হয়ে এবার নায়িকার চূড়ান্ত করার জন্য কলকাতায় ছুটতে যাচ্ছেন কবরী।আগামী সপ্তাহের কোনো একদিন কলকাতার উদ্দেশে ঢাকা ছাড়বেন কবরী। থাকবেন তিন দিন। এ সময়ের মধ্যে নতুন ছবি ‘এই তুমি সেই তুমি’র নায়িকা চূড়ান্ত করে ফেরতে পারবেন বলে প্রথম আলোকে জানিয়েছেন কবরী।কবরী বলেন, ‘নায়ক ঠিক থাকলেও এখনো নায়িকার দেখা পাচ্ছি না। বেশ কয়েকজনের সঙ্গে কথাও হয়েছে কিন্তু তারা কোনোভাবেই আমার ছবির জন্য ফিট নয়। এ ছাড়া এখনকার প্রায় সবার মধ্যেই এক ধরনের অস্থিরতা কাজ করে। কাজের প্রতিও নেই মিনিমাম শ্রদ্ধাবোধ। আমি খুব হতাশ। বাধ্য হয়ে ছুটছি কলকাতার উদ্দেশ্যে। সেখানে কয়েকজনের সঙ্গে প্রাথমিক আলাপ সেরেও রেখেছি। যাওয়ার পর চূড়ান্ত আলাপ সেরে নেব।’
‘এই তুমি সেই তুমি’ ছবির গল্প দুই প্রজন্মের দুই জুটি নিয়ে। এর মধ্যে একটি জুটি কবরী-আলমগীরের। অন্য জুটির মধ্যে শুধু আরিফিন শুভকে চূড়ান্ত করা হয়েছে। শুভর সঙ্গে মানানসই নায়িকা পেলেই পুরোদমে ছবির কাজ শুরু করে দেবেন বলে প্রথম আলোকে জানান কবরী।কবরী বললেন, ‘অনেক দিন থেকে ছবিটি নির্মাণের প্রক্রিয়া চলছিল। ছবির গল্পের প্রয়োজনে একটি জুটি হিসেবে আমি ও আলমগীর অভিনয়ের ব্যাপারে সম্মত হই। এরপর পরই হন্যে হয়ে ছবির আরেকটি জুটি খুঁজছিলাম। এর মধ্যে মেরিল-প্রথম আলোর পুরস্কার বিতরণী অনুষ্ঠানের একটি পরিবেশনায় শুভকে দেখে খুব ভালো লেগে যায়। তখনই তাঁকে নিয়ে ছবিটি করার সিদ্ধান্ত নিই।’কবরী এও বলেন, ‘এরপর শুভর সঙ্গে কথাবার্তা বলে ছবিতে তাঁর কাজের ব্যাপারটি নিশ্চিত করি। সবকিছু ঠিকঠাক হলেও শুভর সঙ্গে মানানসই নায়িকা খুঁজে পেতে বেগ পেতে হচ্ছে। আশা করছি, গল্প অনুযায়ী এবং শুভর সঙ্গে মানানসই নায়িকা পেয়ে যাব। তারপরই “এই তুমি সেই তুমি” ছবির শুটিংয়ের কাজ শুরু করব।’অভিনয় ও পরিচালনার পাশাপাশি ‘এই তুমি সেই তুমি’ ছবির গল্প, সংলাপ ও চিত্রনাট্য কবরীর নিজের। মিষ্টি মেয়ে খ্যাত কবরী পরিচালিত প্রথম ছবির নাম ‘আয়না’। এরপর আর তাঁকে পরিচালনায় দেখা যায়নি।
