
দেশের তৃণমূল পর্যায়ে শিশুদের পারস্পরিক সুসম্পর্ক গড়ে তোলা, হিংসা-বিদ্বেষ পরিহার, দলগত সমঝোতা বৃদ্ধি এবং শিশুদের সুপ্ত প্রতিভা বিকাশের লক্ষ্যে গেল মাসে দেশব্যাপী শিশুদের মৌসুমি প্রতিযোগিতার আয়োজন করে বাংলাদেশ শিশু একাডেমী। উপজেলা পর্যায় থেকে শুরু হয়ে পর্যায়ক্রমে জেলা ও অঞ্চল (বিভাগীয়) পর্যায়ে প্রতিযোগিতা হয়। যে দলগুলো প্রথম হয়, সেই দলগুলো ২৭ অক্টোবর থেকে ২৮ অক্টোবর জাতীয় পর্যায়ে প্রতিযোগিতায় অংশ গ্রহণ করে। সেখান থেকে চূড়ান্ত বিজয়ী শিশুদের মৌসুমি প্রতিযোগিতার পদক প্রদান ও সমাপনী অনুষ্ঠান ছিল গতকাল। বুধবার বিকেলে শিল্পকলা একাডেমির জাতীয় চিত্রশালা মিলনায়তনে ছিল এ অনুষ্ঠান। বিজয়ী শিশুদের মধ্য থেকে দলীয়ভাবে প্রথম, দ্বিতীয় ও তৃতীয় স্থান অধিকারীদের মধ্যে চারটি বিষয়ে মোট ৪৮টি স্বর্ণ ও রৌপ্য পদক এবং সনদপত্র দেওয়া হয়।পদক দেন মহিলা ও শিশুবিষয়ক মন্ত্রণালয়ের প্রতিমন্ত্রী মেহের আফরোজ চুমকি। বিশেষ অতিথি ছিলেন সাংস্কৃতিক ব্যক্তিত্ব পীযূষ বন্দ্যোপাধ্যায়। স্বাগত বক্তব্য দেন একাডেমীর পরিচালক মোশাররফ হোসেন। অনুষ্ঠানে সভাপতিত্ব করেন বাংলাদেশ শিশু একাডেমীর চেয়ারম্যান কথাসাহিত্যিক সেলিনা হোসেন।
