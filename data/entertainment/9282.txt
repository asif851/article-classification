
চড় খেয়েছেন বলিউড তারকা বিদ্যা বালান। তাও একটি নয়, পর পর তিনটি। তা আবার সহশিল্পী রাজকুমার রাওয়ের হাতে, একেবারে প্রকাশ্যে। উপস্থিত সবাই প্রথমে তো থ। পরে জানা গেল আসল কাহিনি। এটি ছিল পারিবারিক সহিংসতা নিয়ে নির্মিত হামারি আধুরি কাহিনি ছবির শুটিং। ১২ জুন মুক্তি পাচ্ছে ছবিটি। ছবির একটি দৃশ্যে বিদ্যার গালে রাজকুমারের চড় মারার দৃশ্য রয়েছে। এটিকে বাস্তবানুগ করে তুলতে বিদ্যা ও রাজকুমার মিলে ঠিক করেন—চড়টা হবে আসল। এমনিতে এসব দৃশ্যে সাধারণত সজোরে চপেটাঘাত করা হয় না। ক্যামেরার কারসাজিতে মনে হয় সত্যিকারের চড়। তাই রাজকুমার যখন প্রথমে চটাস করে চড় মেরে বসলেন, পরিচালক মোহিত সুরি লাফ দিয়ে উঠেছিলেন চেয়ার থেকে। পরে দেখেন বিদ্যার কোনো ভাবান্তর নেই। বরং আবার দৃশ্যটি ধারণের জন্য তিনি চড় খেতে প্রস্তুত। পরে তিনি জানতে পারলেন চড় নিয়ে বিদ্যা ও রাজকুমারের ফন্দির কথা। তিনি বলেন, ‘আমি এমনটা আশা করিনি। কিন্তু দেখলাম বিদ্যা ভালোভাবেই চরিত্রের মধ্যে ঢুকে গেছেন।’হিন্দুস্তান টাইমসের খবরে জানানো হয়, ৪ মে ছবিটির ট্রেলার প্রকাশ করা হয়েছে। ২৪ ঘণ্টার মধ্যে পাঁচ লাখের বেশি মানুষ এটি দেখেছে। মহেশ ভাটের লেখা এই ছবির কাহিনী হলো পারিবারিক নির্যাতন নিয়ে। ছবিটিতে রোমান্টিক দৃশ্যে ইমরান হাশমির সঙ্গে দেখা যাবে বিদ্যাকে। ভারত, যুক্তরাষ্ট্র, আবুধাবি ও দুবাইয়ে ছবিটির শুটিং হয়েছে।
