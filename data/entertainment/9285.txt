
আগামীকাল শুক্রবার ভারতের মেঘালয়ের রাজধানী শিলংয়ে শুরু হতে যাচ্ছে নদী উৎসব। এতে বাংলাদেশ থেকে অংশ নিচ্ছেন বেশ কয়েকজন সংগীতশিল্পী ও নৃত্যশিল্পী। ‘নদী ফেস্টিভ্যাল ইন শিলং’ শিরোনামের এ আয়োজনটি করছে মেঘালয় সরকার। বাংলাদেশ থেকে অংশ নিচ্ছেন প্রজেক্ট ২১ গ্রুপের ছয় শিল্পী। প্রজেক্ট ২১-এর শিল্পীরা গত ফেব্রুয়ারিতে আন্তর্জাতিক মাতৃভাষা দিবসে ১২টি ভাষায় ‘আমার ভাইয়ের রক্তে রাঙানো’ ও মা দিবসে সাতটি ভাষায় একটি গান গেয়ে সাড়া ফেলেছিলেন। এই গ্রুপ থেকে অংশ নিচ্ছেন সংগীতশিল্পী জয় শাহরিয়ার, নাবিদ সালেহীন, ফরহাদ, রিয়াদ, মহান ও অন্তর। এ ছাড়া ১০ জন সদস্য নিয়ে যাচ্ছেন নৃত্যশিল্পী ওয়ার্দা রিহাব, নজরুলসংগীতশিল্পী জান্নাত-এ-ফেরদৌসী এবং সিলেটের একটি নাচের দল।বাংলাদেশের সংস্কৃতি দলের সমন্বয়ক জান্নাত-এ-ফেরদৌসী বলেন, শুধু শিল্পীরাই নন, দুই দিনের এই উৎসবে বাংলাদেশের দুজন মন্ত্রী, পর্যটন বোর্ডের কর্মকর্তারা, গণমাধ্যম ব্যক্তিত্বসহ অনেকেই অংশ নিচ্ছেন।প্রজেক্ট ২১-এর পক্ষ থেকে সংগীতশিল্পী জয় শাহরিয়ার বলেন, ‘এটা আমাদের জন্য আনন্দের ব্যাপার। “আমার ভাইয়ের রক্তে রাঙানো” গানটির পাশাপাশি আরও কিছু গান করব আমরা। তবে প্রজেক্ট ২১-এর সব শিল্পী অংশ নিতে পারলে ভালো লাগত।’
