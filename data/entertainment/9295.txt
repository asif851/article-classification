
নতুন প্রজন্মের প্রতিভাবান ভিডিও কনটেন্ট নির্মাতা অন্বেষণ প্রতিযোগিতায় বাজিমাত করেছেন দুই র‍্যাপার। মুঠোফোন সেবাদাতা প্রতিষ্ঠান বাংলালিংক আয়োজিত ডিজিটাল রিয়্যালিটি শো ‘নেক্সট টিউবার’-এ সেরা হলেন আহনাফ নাসিফ ও রাফিদ মাহাদী। প্রতিদ্বন্দ্বিতাপূর্ণ এ প্রতিযোগিতায় ভিডিও কনটেন্ট নির্মাণে নিজেদের শ্রেষ্ঠত্ব দেখিয়ে বিচারকের রায় আর দর্শকের বিচারে সেরা হয়েছে তাঁদের র‍্যাপ ব্যাটেলভিত্তিক ভিডিও কনটেন্ট চ্যানেল ‘ফিউশন প্রোডাকশন’।
গত শুক্রবার রাতে ঢাকায় এক জমকালো অনুষ্ঠানের মাধ্যমে এই আয়োজনের সমাপ্তি ঘোষণা করা হয়। অনুষ্ঠানে প্রধান অতিথি ছিলেন সংস্কৃতিবিষয়ক মন্ত্রী আসাদুজ্জামান নূর। অনুষ্ঠানে আরও উপস্থিত ছিলেন বাংলালিংকের চিফ ডিজিটাল অফিসার সঞ্জয় ভাগাসিয়া, এনটিভির অনুষ্ঠানপ্রধান মোস্তফা কামাল সৈয়দ ও রেডিও ফুর্তির প্রধান নির্বাহী রেজাউল হক।
বিচারকের রায় ও দর্শকদের পছন্দের ভিত্তিতে যথাক্রমে প্রথম ও দ্বিতীয় রানারআপ হয়েছেন কৌতুকভিত্তিক ভিডিও কনটেন্ট নির্মাতা রাসেল তপু ও শিক্ষাবিষয়ক ভিডিও কনটেন্ট নির্মাতা সাদমান সাদিক। পুরস্কার হিসেবে বিজয়ী দল পাচ্ছে দেড় লাখ টাকা, সিঙ্গাপুরে গুগলের এশিয়া-প্যাসিফিক অঞ্চলের প্রধান কার্যালয়ে প্রশিক্ষণ ও বাংলালিংকের ডিজিটাল শুভেচ্ছাদূত হওয়ার সুযোগ।
রিয়্যালিটি শো ‘নেক্সট টিউবার’-এ বিচারকের দায়িত্ব পালন করছেন ইউটিউবের মাধ্যমে পরিচিতি পাওয়া সালমান মুক্তাদির, শৌভিক আহমেদ, আসিফ বিন আজাদ ও তামিম মৃধা।
পুরো আয়োজন প্রসঙ্গে বাংলালিংকের চিফ ডিজিটাল অফিসার সঞ্জয় ভাগাসিয়া বলেন, ‘দেশের তরুণ ভিডিও কনটেন্ট নির্মাতাদের জন্য একটি ডিজিটাল প্ল্যাটফর্ম গঠন করার লক্ষ্যে আমরা এ আয়োজন করেছি। অভিনব এ আয়োজনের প্রথম পর্ব সফলভাবে সম্পন্ন করতে পেরে আমরা আনন্দিত। এ আয়োজনের সাফল্য আরও বেশিসংখ্যক তরুণকে ভিডিও কনটেন্ট নির্মাণের মাধ্যমে তাদের প্রতিভা বিকাশ করতে উদ্বুদ্ধ করবে।’
বিজয়ী হওয়ার অনুভূতি জানতে চাইলে ভিডিও কনটেন্টভিত্তিক চ্যানেল ফিউশন প্রোডাকশনের আহনাফ নাসিফ বলেন, ‘এই প্ল্যাটফর্ম আমাদের জীবনের অন্যতম টার্নিং পয়েন্ট। এই জয় আমাদের স্বপ্নের পথে চলা অনেক সহজ করে দিয়েছে। এমন আয়োজন বাংলাদেশে আরও বেশি হওয়া উচিত।’
গ্র্যান্ড ফিনালে শেষ হলেও টেলিভিশন দর্শকেরা এই অনুষ্ঠান দেখতে পাবেন ২৪ নভেম্বরে। এদিন রাত নয়টায় পুরো আয়োজন দেখানো হবে এনটিভিতে।
