
মোশাররফ করিম ও চঞ্চল চৌধুরীর পর এবার চলচ্চিত্রে শাকিবের সঙ্গে জুটি বাঁধলেন তিশা। অনেক দিন ধরেই এই জুটির এক ছবিতে অভিনয়ের কথা চলছিল। কিন্তু ব্যাটে-বলে না মেলায় তা সম্ভব হচ্ছিল না। অবশেষে শামীম আহমেদ রনির ‘মেন্টাল’ ছবিতে অভিনয় শুরু করলেন তাঁরা। সম্প্রতি ঢাকার বসুন্ধরা সিটির একটি রেস্টুরেন্টে ছবিটির শুটিংয়ে অংশ নেন শাকিব ও তিশা। এরই মধ্যে কয়েক দিন তাঁরা শুটিংও করেছেন। এই কদিনের শুটিং অভিজ্ঞতা খুবই ভালো বলে জানান তিশা।প্রথম আলোকে তিশা বললেন, ‘অনেকেই বলছেন বাণিজ্যিক ধারার ছবিতে অভিনয় করছি। কিন্তু আমার কাছে আগের মতোই মনে হচ্ছে।’সহশিল্পী প্রসঙ্গে তিশা বললেন, ‘নিঃসন্দেহে শাকিব খান বাংলাদেশি চলচ্চিত্রের অনেক জনপ্রিয় একজন অভিনয়শিল্পী। তিনি শুধু আমার নন, অনেকেরই পছন্দের অভিনয়শিল্পী। বলে রাখি, ছবিটিতে আমাকে সবাই একেবারে নতুনরূপে দেখতে পাবেন। যে কদিন কাজ করেছি, তাতে মনে হয়েছে শাকিব খান অনেক ভালো এবং সহযোগিতাপ্রবণ। শুরু থেকেই আমরা শুটিংয়ের ফাঁকে অনেক বিষয় নিয়ে আলাপও করছি।’অনেক দিন থেকে ‘মেন্টাল’ ছবির গল্প পড়ছেন তিশা। গল্পটি পড়ার পর ছবিতে কাজ করার ব্যাপারে আগ্রহী হন তিনি। বললেন, ‘পুরো স্ক্রিপ্ট পড়ার পর মনে হয়েছে, ছবিটিতে অভিনয়ের অনেক সুযোগ রয়েছে। আমি আসলে সেই সুযোগটা কাজে লাগাতে চাই।’‘মেন্টাল’ ছবিতে তিশার চরিত্রের নাম সিমি। সিমি একজন সাংবাদিক; যিনি কাজ করেন অপরাধ নিয়ে। ছবিতে তিশার জুটি হিসেবে থাকছেন শাকিব খান।‘মেন্টাল’ ছবিতে আরও অভিনয়ের জন্য চুক্তিবদ্ধ হয়েছেন আঁচল ও খুদে গানরাজের পড়শি। ছবিতে পড়শি দুটি গানেও কণ্ঠ দিয়েছেন। এর মধ্যে একটি গানে তিনি কণ্ঠ দেন ভারতের সংগীতশিল্পী শানের সঙ্গে। সম্প্রতি মুম্বাইয়ে গানটির রেকর্ডিং শেষ করেন পড়শি।
