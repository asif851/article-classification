
বলিউডের ‘হার্টথ্রব’ রণবীর সিংকে কেউ প্রেমের প্রস্তাব ফিরিয়ে দিতে পারে? ত্যাগ করতে পারে তাঁকে? না, রণবীরের বর্তমান প্রেমিকা দীপিকা পাড়ুকোনের কথা বলছি না। কথা হচ্ছে রণবীরের প্রথম যৌবনের প্রেম নিয়ে। কলেজের এক সহপাঠী রণবীরকে ফিরিয়ে দিয়েছিলেন আরেক বলিউড তারকা আদিত্য রায় কাপুরের জন্য।
সম্প্রতি এক সাক্ষাৎকারে রণবীর সিং প্রকাশ করেন, তিনি ও আদিত্য একই কলেজে পড়াশোনা করেছেন। তখন নাকি আদিত্য কলেজের সবচেয়ে আকর্ষণীয় পুরুষ ছিলেন। খেলাধুলায় অংশ নিয়ে বরাবরই মেয়েদের নজরে থাকতেন ‘ফিতুর’ ছবির তারকা। অন্যদিকে রণবীরও কম ছিলেন না এসব ব্যাপারে। কলেজে পড়ার সময় প্রায় চার-পাঁচ বছর এক নারীর সঙ্গে ভালোই প্রেমের সম্পর্ক চলছিল তাঁর। কিন্তু এরপর কী থেকে কী যে হলো, রণবীরের সেই প্রেমিকার মন চুরি করে নিলেন আদিত্য। কী আর করা, আদিত্যের মতো এমন আকর্ষণীয় পুরুষকে পাওয়ার স্বপ্নে নাকি বিভোর থাকত কলেজের সব মেয়ে। রণবীরের সেই প্রেমিকাও ব্যতিক্রম কিছু ছিলেন না। যদিও সেই ‘প্রেমিকা’ এখন আদিত্য বা রণবীর কারোরই নন। আরেকজনকে বিয়ে করে এক সন্তানের মা-ও হয়ে গেছেন বলে জানালেন ‘বাজিরাও মাস্তানি’-র অভিনেতা।হিন্দুস্তান টাইমস
