

পড়শী জানতেন একটা কনসার্টে গাইতে হবে। তাও বাসার কাছের একটা রেস্তোরাঁয়। কিন্তু সেটি নিজের জন্মদিনের আয়োজন, তা হয়তো মাথায় আসেনি তাঁর। তাই তো রেস্তোরাঁয় ঢুকেই চমকে উঠলেন সংগীতশিল্পী পড়শী। তাঁর জন্য এত আয়োজন! যাক, মা-ভাইয়ের কয়েক দিনের পরিকল্পনা তাহলে সার্থক।গতকাল শনিবার ছিল পড়শীর জন্মদিন। মা আর তাঁর ভাই স্বাক্ষর মিলে উত্তরার একটি রেস্তোরাঁয় আয়োজন করেছিলেন জন্মদিন উপলক্ষে এক ‘সারপ্রাইজ পার্টি’। পড়শীর বর্ণমালা ব্যান্ড, বন্ধু, কিছু আত্মীয়স্বজন ও বেশ কয়েকজন তরুণ সংগীতশিল্পী, গীতিকার, অভিনয়শিল্পী হাজির হয়েছিলেন সে অনুষ্ঠানে। শুভেচ্ছা জানিয়েছেন পড়শীকে।রাত নয়টার একটু পরে শুরু হয়েছিল অনুষ্ঠান। শুরুতেই কেক কাটা ও বারবিকিউ পার্টি। তারপর ছিল সংগীত পরিবেশনা। আমন্ত্রিত অতিথিদের গান গেয়ে শোনান ইমরান, মিলন, পূজা ও বর্ণমালার শিল্পীরা। অনুষ্ঠানে শেষে ছিল পড়শীর পরিবেশনা। তার ‘আনাড়ি’ গাওয়ার মাধ্যমে রাত সাড়ে ১১টার দিকে শেষ হয় অনুষ্ঠান।
