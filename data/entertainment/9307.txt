
মেজ ছেলে রওশন হোসেন বাপ্পি কানাডা থেকে এখনো দেশে পৌঁছাতে পারেননি। সে কারণেই পিছিয়ে গেছে প্রয়াত অভিনেতা রাজ্জাকের দাফন। আজ মঙ্গলবার বাদ আসর জানাজা শেষে বনানী কবরস্থানে দাফন হওয়ার কথা ছিল তাঁর।রাজ্জাকের পারিবারিক সূত্র জানিয়েছে, মঙ্গলবার বাদ আসর গুলশানের আজাদ মসজিদে তাঁর দ্বিতীয় জানাজা অনুষ্ঠিত হবে। তবে দাফন হবে ছেলে দেশে আসার পরপরই। ধারণা করা হচ্ছে, আজ রাতে অথবা কাল ভোরে বাপ্পি দেশে এসে পৌঁছাবেন।গতকাল বিকেলে হার্ট অ্যাটাকে আক্রান্ত রাজ্জাককে রাজধানীর একটি হাসপাতালে নেওয়া হলে সন্ধ্যা ৬টা ১৩ মিনিটে তাঁর মৃত্যু হয়। আজ সকালে কর্মস্থল এফডিসিতে তাঁর প্রথম জানাজা শেষে সর্বসাধারণের শ্রদ্ধা নিবেদনের জন্য তাঁর মরদেহ রাখা হয় কেন্দ্রীয় শহীদ মিনারে। সেখানে তাঁর ভক্ত-অনুরাগী ও সহকর্মীরা দেশের চলচ্চিত্রের এই কিংবদন্তি অভিনেতার প্রতি শ্রদ্ধা জানান।
