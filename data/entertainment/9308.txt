
সবকিছু ঠিকমতো এগোলে আগামীকাল থেকে শহরজুড়ে বসছে চলচ্চিত্রের আসর। দেশি-বিদেশি ছবি দেখার এ উৎসব চলবে ২০ জানুয়ারি অবধি। ‘১৬তম ঢাকা আন্তর্জাতিক চলচ্চিত্র উত্সব ২০১৮’ শিরোনামের উৎসবটির আয়োজক রেইনবো চলচ্চিত্র সংসদ। এবারও ঢাকার জাতীয় জাদুঘর মিলনায়তন, কেন্দ্রীয় পাবলিক লাইব্রেরির শওকত ওসমান মিলনায়তন, আলিয়ঁস ফ্রঁসেজ, স্টার সিনেপ্লেক্স ও আমেরিকান সেন্টার মিলনায়তনে দেশি-বিদেশি চলচ্চিত্র প্রদর্শিত হবে।
কত দেশ, কত ছবি?উৎসবের আগে থেকেই শুরু হয়েছিল ছবি সংগ্রহের পালা। প্রায় শ খানেক দেশ থেকে ৭০০ ছবি জমা পড়েছিল। সেখান থেকে বাছাই কমিটি ৬৩টি দেশের ২১৪টি ছবি প্রদর্শনীর জন্য চূড়ান্ত করেছে। এরই মধ্যে ছবিগুলো সেন্সর হয়ে গেছে। এসব দেশের তালিকায় আছে আফগানিস্তান, আলবেনিয়া, আর্মেনিয়া, আর্জেন্টিনা, অস্ট্রেলিয়া, আজারবাইজান, বাহরাইন, বেলজিয়াম, ভুটান, ব্রাজিল, কানাডা, চীন, কিউবা, সাইপ্রাস, ডেনমার্ক, ফিনল্যান্ড, ফ্রান্স, প্যালেস্টাইন, জার্মানি, গ্রিস, গিনি-বিসাউ, হংকং, হাঙ্গেরি, ভারত, ইন্দোনেশিয়া, ইরান, ইতালি, জাপানের নাম। উৎসবে এশিয়ান কম্পিটিশন, রেট্রোস্পেকটিভ, সিনেমা অব দ্য ওয়ার্ল্ড, চিলড্রেনস ফিল্মস, স্পিরিচুয়াল ফিল্মস, ইনডিপেনডেন্ট ফিল্মস, নরডিক ফিল্ম সেশন এবং উইমেন্স ফিল্মমেকারস সেকশনে চলচ্চিত্রগুলো প্রদর্শিত হবে।
‘বাংলাদেশ প্যানারোমা’ ও চিলড্রেনস বিভাগউৎসবের অন্যান্য বিভাগের মধ্যে বাংলাদেশ প্যানারমা ও চিলড্রেনস বিভাগ আলাদা করে নজরে পড়বে। দুটি উৎসবে বন্ধ ছিল বাংলাদেশ প্যানারোমা। এবার উৎসবে নতুন করে যুক্ত হওয়া প্রসঙ্গে উৎসব পরিচালক আহমেদ মুজতবা জামাল বলেন, ‘ভালো ছবি না পাওয়ার কারণে দুবার এই বিভাগ বন্ধ ছিল। কিন্তু এ বছর আমাদের দেশে বেশ কিছু ভালো ছবি নির্মিত হয়েছে। এ কারণে এই বিভাগটি আবার ফিরিয়ে এনেছি। শুধু তা-ই নয়, আন্তর্জাতিক চলচ্চিত্র সমালোচক ফেডারেশন বাংলাদেশ প্যানারোমা বিভাগে সমালোচক পুরস্কার দেবেন। তিন সদস্যবিশিষ্ট জুরিবোর্ড নির্বাচিত চলচ্চিত্রগুলো থেকে ‘শ্রেষ্ঠ চলচ্চিত্র’ ও ‘শ্রেষ্ঠ পরিচালক’-এর জন্য দুটি পুরস্কার দেওয়া হবে।এ ছাড়া চিলড্রেনস বিভাগে ১০টি শিশুতোষ চলচ্চিত্র প্রদর্শিত হবে। বরাবরের মতো এবারও সব শিশুর জন্য এই প্রদর্শনী উন্মুক্ত থাকবে। সুবিধাবঞ্চিত শিশুদের এই বিভাগের চলচ্চিত্রগুলো দেখার বিশেষ ব্যবস্থা থাকবে। এই বিভাগ থেকে একটি চলচ্চিত্র ‘বেস্ট জুভেনাইল অডিয়েন্স বাদল রহমান অ্যাওয়ার্ড’-এর জন্য মনোনীত হবে। এই পুরস্কারটি তুলে দেবে ট্রেন থামিয়ে দুর্ঘটনা থেকে রক্ষা করা রাজশাহীর দুই শিশু সিহাবুর রহমান ও টিটোন আলী। উৎসব পরিচালক জানান, শিক্ষার্থীরা সকাল ১০টা, বেলা ১টা ও ৩টায় পরিচয়পত্র দেখিয়ে চলচ্চিত্র উপভোগ করতে পারবে।
৯২ জন অতিথিউৎসব উপলক্ষে বিভিন্ন দেশের প্রায় শ খানেক অতিথি আসবেন। তাঁরা উৎসব চলচ্চিত্র উপভোগের পাশাপাশি বেশ কিছু সেমিনার, ওয়ার্কশপ ও প্রেস কনফারেন্সে উপস্থিত থাকবেন। উৎসব পরিচালক বলেন, এরই মধ্যে ৯২ জন চলচ্চিত্র নির্মাতা ও বোদ্ধা আসার ব্যাপারটি নিশ্চিত করেছেন।
উদ্বোধন ও সমাপনীআগামীকাল শুক্রবার বিকেল চারটায় জাতীয় জাদুঘরের মূল মিলনায়তনে আয়োজন করা হয়েছে উদ্বোধনী অনুষ্ঠান। এতে প্রধান অতিথি হিসেবে উপস্থিত থাকবেন অর্থমন্ত্রী আবুল মাল আবদুল মুহিত। বিশেষ অতিথি হিসেবে উপস্থিত থাকবেন তথ্যমন্ত্রী হাসানুল হক ইনু এবং বাংলাদেশে নিযুক্ত ভারতীয় হাইকমিশনার হর্ষবর্ধন শ্রিংলা। এদিন তুরস্কের নির্মাতা কাজিম ওজের আলোচিত চলচ্চিত্র জার উৎসবের উদ্বোধনী চলচ্চিত্র হিসেবে প্রদর্শিত হবে। একই ভেন্যুতে ২০ জানুয়ারি হবে সমাপনী অনুষ্ঠান। এদিন অতিথি হিসেবে উপস্থিত থাকবেন সংস্কৃতিমন্ত্রী আসাদুজ্জামান নূর।
