

সামাজিক যোগাযোগমাধ্যমে একটি কুইজ প্রতিযোগিতার আয়োজন করা হয়। এখানে প্রশ্ন করা হয় ‘পোড়ামন ২’ ছবিতে পূজা চেরির সঙ্গে কে অভিনয় করবেন? এরপর বিভিন্ন মাধ্যমে গত কয়েক দিন থেকেই শোনা যাচ্ছিল, ছোট পর্দার তারকা সিয়াম আহমেদ চলচ্চিত্রে অভিনয় করবেন। তাঁর প্রথম ছবি ‘পোড়ামন ২’। এবার তাঁর নামই ঘোষণা করেছে ছবিটির প্রযোজনা প্রতিষ্ঠান জাজ মাল্টিমিডিয়া। গতকাল সোমবার সন্ধ্যায় জাজ মাল্টিমিডিয়ার কার্যালয়ে আয়োজিত অনুষ্ঠানে ‘পোড়ামন ২’ ছবির নায়ক হিসেবে সিয়ামের নাম ঘোষণা করেন প্রতিষ্ঠানটির কর্ণধার আব্দুল আজিজ। তিনি জানান, নতুন এই ছবিতে সিয়াম আহমেদের সঙ্গে জুটি হচ্ছেন পূজা চেরি। ছবির পরিচালক রায়হান রাফি।
অনেক দিন থেকেই চলচ্চিত্রে অভিনয়ের অফার পাচ্ছেন সিয়াম। তাঁর মতে, এ পর্যন্ত গোটা বিশেক ছবির অফার পেয়েছেন। কিন্তু কোনো ছবির গল্প বা কোনো ছবির প্রযোজনা প্রতিষ্ঠান কিংবা এসব প্রতিষ্ঠানের বিপণন পলিসি তাঁর পছন্দ হয়নি। এমনই নানা কারণে এত দিন কাজ করা হয়নি। এবার সবকিছু মিলিয়ে পছন্দ হয়েছে, তাই রাজি হয়ে গেলেন।
বললেন, ‘অনেকেরই স্বপ্ন থাকে সিনেমায় কাজ করবে, তেমনি আমারও ছিল। একটা ভালো প্ল্যাটফর্ম খুঁজছিলাম। জাজ মাল্টিমিডিয়া আমাকে সেই সুযোগ দিয়েছে।’

শুরু থেকে সংবাদমাধ্যমের কাছে স্বীকার না করলেও এরই মধ্যে ‘পোড়ামন ২’ ছবির জন্য প্রয়োজনীয় প্রস্তুতি নিতে শুরু করেছেন সিয়াম আহমেদ। এবার জানালেন, ২৫ দিন ধরে কঠোর পরিশ্রম করেছেন। জিমে যাচ্ছেন, স্ক্রিপ্ট পড়ছেন, নাচের প্রশিক্ষণ নিচ্ছেন।
‘পোড়ামন ২’ ছবির শুটিং হবে মেহেরপুর জেলায়। ২৮ সেপ্টেম্বর থেকে টানা ৩৪ দিন শুটিং হবে। এরপর ছবির দুটি গানের শুটিং হবে সিলেটে।
‘পোড়ামন’ ছবিটি পরিচালনা করেছিলেন জাকির হোসেন রাজু। অভিনয় করেছিলেন সাইমন ও মাহি। ওই ছবিটি মুক্তি পেয়েছিল ২০১৩ সালের ১৪ জুন।
