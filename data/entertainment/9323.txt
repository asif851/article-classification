
ঈদ মানেই ছোট পর্দায় ভিন্নধর্মী সব আয়োজন। দর্শকদের এই বাড়তি ঈদ বিনোদনে এবার যোগ হচ্ছে ‘লাক্স সৌরভের গল্প’। নাটকগুলোতে অভিনয় করেছেন ছয়জন লাক্স তারকা। তাঁরা হলেন সুবর্ণা মুস্তাফা, সাদিয়া ইসলাম মৌ, মেহ্জাবীন চৌধুরী, মম, টয়া ও মুনমুন।সাহিত্য-সংস্কৃতিজগতের ছয় কীর্তিমান ব্যক্তিত্বের ছয়টি গল্প থেকে এই নাটকগুলো নির্মিত হয়েছে। এর মধ্যে আছেন হাসান আজিজুল হক (মন তার শঙ্খিনী), হ‌ুমায়ূন আহমেদ (এসো), ইমদাদুল হক মিলন (ও রাধা ও কৃষ্ণ), আনিসুল হক (বিকেলবেলার গল্প), মঈনুল আহসান সাবের (গল্পটা শেষ হয়ে গেল) এবং আলী যাকের (সেইতো তুমি এলে)।নাটকের জন্য দুই দশকের বেশি সময় পর গল্প লিখলেন অভিনেতা আলী যাকের। তিনি বলেন, ‘“সেইতো তুমি এলে” হালকা প্রেমের গল্প। নাটকটি দর্শকদের ভালো লাগার কথা।’ইমদাদুল হক মিলনের ও রাধা ও কৃষ্ণ নাটকে অভিনয় করেছেন মেহ্জাবীন চৌধুরী। তিনি বলছিলেন, ‘প্রতিটি ভালো উৎসবে আমরা ভালো ভালো কিছু নাটকে অভিনয় করতে চাই। লাক্সের এই আয়োজন ভিন্ন ধরনের, সঙ্গে আমার অভিনীত নাটকের গল্পটিও ভিন্ন। এ ধরনের চরিত্রে আগে কখনো অভিনয় করিনি।’ ছয় তারকার মধ্যে আরও আছেন অভিনেত্রী মুমতাহিনা টয়া। তিনি বলেন, ‘খুবই ভালো লাগছে। এটি ছিল আলী যাকের স্যারের লেখা একটি মিষ্টি প্রেমের গল্প। গল্পটি খুব ভালো লেগেছে।’মেহের আফরোজ শাওন পরিচালনা করেছেন হ‌ুমায়ূন আহমেদের ‘এসো’ গল্প নিয়ে নাটক। নাটকটি নিয়ে শাওনের অনুভূতি, ‘আগে হ‌ুমায়ূন আহমেদের “এসো” নাটকে অভিনয় করেছিলাম। এখন সেই গল্পটি নিয়ে নাটক নির্মাণ করছি। হ‌ুমায়ূন আহমেদের গল্প-উপন্যাস নিয়ে কাজ করতে সব সময়ই ভালো লাগে।’ কথাসাহিত্যিক হাসান আজিজুল হকের গল্প ‘মন তার শঙ্খিনী’র নির্দেশনা দিয়েছেন বদরুল আনাম সৌদ। আনিসুল হকের ‘বিকেলবেলার গল্প’–এর নির্দেশনা দিয়েছেন হিমেল আশরাফ। ইমদাদুল হক মিলনের ‘ও রাধা ও কৃষ্ণ’ নির্মাণ করেছেন আশফাক নিপুণ। আলী যাকেরের গল্প নিয়ে নাটকটি পরিচালনা করেছেন ইমেল হক। মঈনুল আহসান সাবেরের ‘গল্পটা শেষ হয়ে গেল’ নাটকে নির্দেশনা দিয়েছেন ওয়াহিদ তারেক। নাটকগুলো আরটিভির ঈদ আয়োজনে ছয় দিনব্যাপী রাত ১০টা ৫ মিনিটে প্রচারিত হবে।
