
অভিনয়শিল্পী হিসেবে নিরঙ্কুশ সফলতার পাশাপাশি প্লেব্যাক গায়ক হিসেবেও নিজেকে প্রমাণ করেছেন বলিউডের প্রখ্যাত অভিনেতা অমিতাভ বচ্চন। তাঁর ভরাট কণ্ঠে ‘মেরে অঙ্গনে মে’, ‘রং বরষে’ কিংবা ‘নীলা আসমান’সহ এমন অনেক গান শুনে মুগ্ধ হয়েছেন অগণিত শ্রোতা। তার পরও নিজেকে মাঝারি মানের গায়ক মনে করেন বলেই জানালেন বর্ষীয়ান এ তারকা অভিনেতা। সম্প্রতি অমিতাভ নিজের মুখেই এমন স্বীকারোক্তি দিয়েছেন।সম্প্রতি একটি গজল অ্যালবামের মোড়ক উন্মোচন অনুষ্ঠানে হাজির হয়েছিলেন অমিতাভ। সেখানে নিজেকে মাঝারি মানের গায়ক উল্লেখ করে তিনি বলেন, ‘আমি খুব একটা ভালো গান গাইতে পারি না। গানটা আমার শেখাও হয়নি। কেউ অনুরোধ করলেই কেবল আমি গান গাই।  এখন প্রযুক্তির কল্যাণে যে কেউ সুরে গান গাইতে পারে। আমিও প্রযুক্তির সহায়তা নিয়েই গান গেয়েছি।’ এক খবরে এমনটিই জানিয়েছে পিটিআই।সারেগামা ইন্ডিয়া লিমিটেডের ব্যানারে প্রকাশিত ‘ডেসটিনি’ শিরোনামের গজল অ্যালবামে গান গেয়েছেন অনুপ জালোটা, তালাত আজিজ, পঙ্কজ উদাসের মতো প্রখ্যাত শিল্পীরা।মোড়ক উন্মোচন অনুষ্ঠানে ৭১ বছর বয়সী অমিতাভ আরও বলেন, ‘চমত্কার এ অ্যালবামটি শোনার জন্য সবার প্রতি অনুরোধ রইল। অ্যালবামের গানগুলো শুনে আপনারা অনেক শান্তি পাবেন। শান্তিতে ঘুমও চলে আসতে পারে। সংগীত ভুবনে অনুপ জালোটার অবদান অনস্বীকার্য। পঙ্কজ উদাসের সঙ্গে আমার সম্পর্কটা অনেক কাছের। আর তালাত আজিজের গান আমি খুবই পছন্দ করি।’ 
