
জাতীয় কবি কাজী নজরুল ইসলামের নির্বাচিত সাহিত্যকর্ম অনূদিত হয়েছে পর্তুগিজ ও স্প্যানিশ ভাষায়। পর্তুগিজ ভাষায় বইটির নাম নজরুল: প্রোজাই পোয়েসিয়া সিলেসোনাডোস। অনুবাদ করেছেন পর্তুগালের লেখিকা ওনা হিটা বাপটিসস্টা হোদরিগেজো সিনতো। এতে নজরুলের বিদ্রোহী, ধূমকেতুসহ মোট ৭৮টি কবিতা, গান ও প্রবন্ধ স্থান পেয়েছে।অন্যদিকে স্প্যানিশ ভাষায় নজরুল: প্রোসা ই পোয়েমাস সিলেকতোস বইটি অনুবাদ করেছেন ইকুয়েডরের লেখিকা, গবেষক ও সাংবাদিক মারিয়া এলেনা বাররেরা আগারওয়াল। এতে স্থান পেয়েছে নজরুলের বিদ্রোহী, ধূমকেতুসহ দেড় শ কবিতা, গদ্য ও গান।গতকাল বৃহস্পতিবার সকালে নজরুল ইনস্টিটিউট মিলনায়তনে বই দুটির মোড়ক উন্মোচন করা হয়। নজরুল ইনস্টিটিউটের বোর্ড অব ট্রাস্টিজের সভাপতি ইমেরিটাস অধ্যাপক রফিকুল ইসলামের সভাপতিত্বে অনুষ্ঠানে প্রধান অতিথি ছিলেন সংস্কৃতিমন্ত্রী আসাদুজ্জামান নূর, বিশেষ অতিথি পররাষ্ট্র প্রতিমন্ত্রী মো. শাহরিয়ার আলম, ঢাকাস্থ ব্রাজিল দূতাবাসের ডেপুটি চিফ অব মিশন হুলিয়া সিসার সিলভা এবং স্পেন দূতাবাসের চার্জ দ্য অ্যাফেয়ার্স প্যাত্রিক স্যান্ডোভাল নিকোলস। স্বাগত বক্তব্য দেন ইনস্টিটিউটের নির্বাহী পরিচালক ইকরাম আহমেদ।সংস্কৃতিমন্ত্রী বলেন, ‘কাজী নজরুল ইসলাম অসাম্প্রদায়িক চেতনার কবি। অন্যায়-অবিচারকে রুখে দিয়ে কীভাবে শির উঁচু করে অগ্রসর হতে হয়, তিনি আমাদের শিখিয়েছেন।’ তিনি বলেন, জাতীয় কবির নির্বাচিত সাহিত্যকর্ম পর্তুগিজ ও স্প্যানিশ ভাষায় অনূদিত হওয়া একটি গুরুত্বপূর্ণ ঘটনা। এর মাধ্যমে নজরুল ও তাঁর সৃষ্টিকর্মকে পৃথিবীব্যাপী তুলে ধরা সম্ভব হবে।রফিকুল ইসলাম বলেন, ‘ইতিমধ্যে ইংরেজি, উর্দু, ফরাসি, ইতালিয়ান, চীনা ও জাপানি ভাষায় নজরুলের নির্বাচিত সাহিত্য অনূদিত হয়েছে। আজ আরও নতুন দুটি ভাষায় অনূদিত হলো। এখন আরবি ভাষায় নজরুলসাহিত্য অনুবাদের চেষ্টা চলছে। বাংলাদেশের জাতীয় কবির সাহিত্য সারা পৃথিবীতে ছড়িয়ে দিতে আমরা কাজ করে যাচ্ছি।’ আলোচনার পর নজরুলের বিদ্রোহী ও ধূমকেতু কবিতা দুটি আবৃত্তি করেন শাহাদাত হোসেন নিপু। এ ছাড়া পর্তুগিজ ও স্প্যানিশ ভাষায়ও কবিতা দুটি আবৃত্তি করা হয়। অনুষ্ঠানে নজরুলের গান গেয়ে শোনান ফেরদৌস আরা ও ইয়াকুব আলী খান।
