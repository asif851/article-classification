



দীপিকার মতে, রণবীর সিং অতি অভিনয় করেন।
তাঁদের প্রেম এখন ‘ওপেন সিক্রেট’
রণবীর বলেন, দীপিকার কাছ থেকে অনেক কিছু শেখার আছে।


রণবীর সিং আর দীপিকা পাড়ুকোনের সম্পর্কটা যে প্রেমের, সেটা কি আর বলার অপেক্ষা রাখে? যদিও তাঁরা কখনোই এই প্রেমের কথা সরাসরি স্বীকার করেন না। আবার জনসমক্ষে একজন আরেকজনকে জড়িয়ে ধরে চুম্বন করতেও দ্বিধা করেন না! মানে রণবীর-দীপিকার প্রেম এখন ‘ওপেন সিক্রেট’। সম্প্রতি ভারতীয় এক গণমাধ্যমের সঙ্গে রণবীর সিংয়ের সাক্ষাৎকারে উঠে এসেছে দুজনে সম্পর্কের নানা কথা।
রণবীর বলেন, ‘দীপিকা আর আমার সম্পর্ক পারস্পরিক শ্রদ্ধার। যদিও আমি তাকে অভিনেত্রী হিসেবে অনেক উচ্চ অবস্থানে রাখি কিন্তু ও আমার ক্ষেত্রে সেটা করে না।’ তাহলে রণবীরের অভিনয় নিয়ে কী ভাবেন দীপিকা? ‘ও বলে আমি অতি অভিনয় করি।’ এর সঙ্গে রণবীর আরও যোগ করেন, ‘দীপিকা অভিনয়শিল্পী হিসেবে অসাধারণ। তার কাছ থেকে শেখার অনেক কিছু আছে।’
শুধু অভিনয়ের ক্ষেত্রেই নয়, মানুষ হিসেবেও নাকি রণবীরকে পরিপূর্ণ হতে সাহায্য করেছেন দীপিকা। এই জুটি একসঙ্গে অভিনয় করেছেন, ‘বাজিরাও মাস্তানি’, ‘গালিয়ো কি রাস লীলা রাম-লীলা’ ও সর্বশেষ ‘পদ্মাবত’-এ। দুজনের রসায়ন পর্দায় তেমন সুন্দর, বাস্তবেও অসাধারণ। এটি একসঙ্গে তাঁদের চলাফেরা দেখলেই বোঝা যায়। রণবীর বলেন, ‘দীপিকাকে জীবনে পেয়ে আমি নিজেকে সৌভাগ্যবান মনে করি। ওকে আমাকে মানুষ হিসেবে পরিপূর্ণ করে তুলেছে।’  রণবীর অবশ্য তাঁদের প্রেমের সম্পর্ক আর বিয়ের পরিকল্পনার প্রশ্ন খুব কৌশলে এড়িয়ে যান। তবে, পুরো সাক্ষাৎকারে দীপিকার প্রশংসা করার কোনো সুযোগ ছাড়েননি তিনি। দীপিকাকে পেয়ে নিজেকে সৌভাগ্যবান মনে করলেও, তাঁকে পেয়ে দীপিকা যে কী পরিমাণ সুখী তা একবারও বলেননি। তবে প্রেমিকের কথা বলার সময় দীপিকার চোখে মুখের দীপ্তিই এই কথা বলে দেয়। প্রাক্তন প্রেমিক রণবীর কাপুরের সঙ্গে সম্পর্ক ভাঙার পর ভীষণ মানসিক টানাপোড়েনের মধ্যে সময় কেটেছে দীপিকার। তখন রণবীর সিং ধরেছিলেন তাঁর হাত। প্রেম ভেঙে যাওয়ার পরও ‘তামাশা’ ছবিতে রণবীর কাপুরের সঙ্গে জুটি বেঁধেছেন দীপিকা। ছবির প্রচারণায় একসঙ্গে অংশ নেন। তাঁরা এখন ভালো বন্ধু। তবে, মন থেকে পুরোনো প্রেমিককে মুছে ফেলতে অনেক সময় লেগেছে দীপিকার। সবকিছু জেনেও রণবীর সিং দীপিকার সঙ্গ ছাড়েননি। বরং বরাবরই এই নায়িকাকে আগলে রেখেছেন সব ধরনের ঝড়ঝঞ্ঝা থেকে। তবে রণবীর সিংয়ের সবকিছুই যে দীপিকার পছন্দের, তেমনও নয়। যেমন তাঁর অদ্ভুত পোশাক পরায় ঘোর আপত্তি জানান দীপিকা। কিন্তু অনেক অমিলের পরও তাঁদের পারস্পরিক শ্রদ্ধাবোধ আর একে অন্যের প্রতি সহানুভূতিশীলতাই দিন দিন তাঁদের সম্পর্কে করে তুলছে আরও দৃঢ় ও মধুর। ইন্ডিয়ান এক্সপ্রেস।
