
বয়স তো কম হলো না। সামনের সেপ্টেম্বরে ৩৫ বছর হবে। এরই মাঝে প্রেমও করে ফেললেন গোটা তিনেক। তবে এখন বুঝি ব্যাচেলর জীবনে ইতি টানার সময় এল। তাই তো সোজা লন্ডনে উড়াল দিলেন রণবীর কাপুর। তাঁর সঙ্গে ছিলেন মা নিতু সিং। গুঞ্জন উঠেছে, লন্ডনে নাকি পাত্রী দেখার জন্য তাঁর এই সফর।কেউ অবশ্য বলছেন, শুটিং করে হাঁপিয়ে উঠেছেন রণবীর। তাই দম ফেলতে ছুটি কাটাতে বিদেশে গেছেন। তবে অনেকে আবার ভ্রু কুঁচকে প্রশ্ন তুলেছেন, মায়ের সঙ্গে কেন? প্রশ্ন বটে। একটি গণমাধ্যম বলেই ফেলল, বিয়ের জন্য লন্ডনের নামজাদা এক পরিবারের সঙ্গে দেখা করতে সেখানে হাজির মা-ছেলে। যদিও এখনো বিয়ের ব্যাপারটি নিশ্চিত করেনি সেই গণমাধ্যম।সদ্যই অনুরাগ বসুর জাগগা জাসুস ছবির শুটিং শেষ করেছেন। সাবেক প্রেমিকা ক্যাটরিনা কাইফের সম্পর্ক ছেদের পর বন্ধ হয়ে গিয়েছিল এ ছবির শুটিং। দুজনকে আবার এক করতে বেশ বেগ পেতে হয়েছে অনুরাগকে। শেষমেশ অবশ্য দুজনকে দিয়ে ছবিটি করিয়েছেন পরিচালক। তবে সাবেক এই প্রেমিক যুগল নাকি বেশ পেশাদারির পরিচয় দিয়েছেন ক্যামেরার সামনে। এ বছরের জুলাই মাসে প্রেক্ষাগৃহে মুক্তির কথা আছে।সূত্র: হিন্দুস্তান টাইমস
