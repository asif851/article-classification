



 কোন ফ্লাইটের টিকিট তাঁদের হাতে? 
 মেয়ে আরাধ্যকে সঙ্গে নিয়ে বিমানবন্দরের ভেতরে চলে যান অভিষেক ও ঐশ্বরিয়া। 
 কেউ বলছেন, এই দম্পতি অস্ট্রেলিয়ার সিডনির উদ্দেশে উড়াল দিয়েছেন।


মেয়ে আরাধ্যকে সঙ্গে নিয়ে মুম্বাই বিমানবন্দরে এলেন বলিউডের তারকা অভিষেক বচ্চন ও ঐশ্বরিয়া রাই বচ্চন। তাঁরা কোথায় যাচ্ছেন? তা সংবাদমাধ্যমের কেউ জানেন না। তাঁরাও মুখে কুলুপ এঁটে রেখেছেন। ওদিকে আকাশে ওড়ার জন্য প্রস্তুত কয়েকটি ফ্লাইট। কোন ফ্লাইটের টিকিট তাঁদের হাতে? এভাবে সবাইকে নানা প্রশ্নের মুখে রেখে গত বৃহস্পতিবার গভীর রাতে বিমানবন্দরের ভেতরে চলে যান বলিউডের এই তারকা দম্পতি।
৫ ফেব্রুয়ারি অভিষেক বচ্চনের ৪২তম জন্মদিন। এখন তো অনেকেই জন্মদিন, বিয়ে কিংবা বিবাহবার্ষিকী দেশের বাইরে উদ্‌যাপন করছেন। হ্যাঁ, অভিষেক বচ্চনের জন্মদিনও দেশের বাইরেই উদ্‌যাপন করা হবে, অস্ট্রেলিয়া কিংবা অস্ট্রিয়াতে। তেমনটাই শোনা যাচ্ছে। কেউ কেউ বলছেন, এই দম্পতি অস্ট্রেলিয়ার সিডনির উদ্দেশে উড়াল দিয়েছেন।
তবে তাঁদের সঙ্গে যাননি বাবা অমিতাভ বচ্চন, মা জয়া বচ্চন এবং বোন শ্বেতা। আগেই জানা গেছে, ঐশ্বরিয়া এখন আর শ্বশুর-শাশুড়ির তেমন তোয়াক্কা করছেন না। পারিবারিক সমস্যার কারণেই নাকি এমন সিদ্ধান্ত নিয়েছেন তিনি। এদিকে শ্বেতার সঙ্গে ঐশ্বরিয়ার সম্পর্ক নাকি ভালো নয়। আর অভিষেকের জন্মদিনে ননদকে এড়িয়ে যাওয়ার জন্যই নাকি মুম্বাইয়ে পার্টি দিতে চাননি ঐশ্বরিয়া।
ওদিকে বচ্চন পরিবারের সঙ্গে সংশ্লিষ্ট আরেকটি মহল বলছে, পারিবারিক কোনো সমস্যা নয়। দুই বছর পর আবার ছবির কাজ শুরু করতে যাচ্ছেন অভিষেক বচ্চন। আনন্দ এল রাইয়ের এই ছবির শুটিং শুরু করার আগে একান্তে আরাধ্য আর ঐশ্বরিয়ার সঙ্গে তিনি সময় কাটাতে চান। এ কারণেই নাকি এই বিদেশ সফরের পরিকল্পনা!
