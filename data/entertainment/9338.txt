



বলিউডে মুক্তি পাচ্ছে ‘আইয়ারি’ ছবিটি। 
অভিনয় করেছেন দক্ষিণ ভারতীয় নায়িকা রাকুল প্রীত সিং। 
‘ইয়ারিয়া’র পর এটি তাঁর দ্বিতীয় বলিউড ছবি।


আজ বলিউডে মুক্তি পাচ্ছে ‘আইয়ারি’ ছবিটি। এই ছবিতে অভিনয় করেছেন দক্ষিণ ভারতীয় ছবির নায়িকা রাকুল প্রীত সিং। ‘ইয়ারিয়া’র পর এটি তাঁর দ্বিতীয় বলিউড ছবি। এই ছবিতে রাকুল জুটি গড়েছেন সিদ্ধার্থ মালহোত্রার সঙ্গে। সম্প্রতি মুম্বাইয়ের একটি হোটেলে বসে প্রথম আলোর সঙ্গে কথা বলেন নায়িকা রাকুল।
বলিউডের বাইরে থেকে এসেছেন। কোনো অস্বস্তিকর পরিস্থিতির সামনে পড়তে হয়নি? রাকুল বলেন, তিনি সৌভাগ্যবান। ভারতের সেনা কর্মকর্তার মেয়ে তিনি, সারা জীবন সীমান্তবর্তী এলাকায় নানা সংগ্রাম আর চড়াই-উতড়াই দেখে বড় হয়েছেন। তাই মুম্বাইয়ে মানিয়ে নিতে তেমন কষ্ট হয়নি। তবে অনেক কাজ তাঁর হাতছাড়াও হয়েছে। এর কারণ তিনি নিজেও জানেন না।
রাকুল বলেন, ‘আইয়ারি’র প্রথম দিনের শুটিং ছিল মনোজ বাজপেয়ির সঙ্গে। তাঁর অভিনয়ের ভক্ত তিনি। প্রথম দিনেই মনোজ আপন করে নিয়েছিলেন রাকুলকে। তাঁর থেকে অনেক কিছু শিখেছেন বলিউডের তরুণ এই শিল্পী।
রাকুল মূলত পাঞ্জাবি। কথায় কথায় জানা গেল, তিনি পাঁচটি ভাষা জানেন। বললেন, ‘দক্ষিণের ছবিতে কাজ করতে করতে এখন পাঞ্জাবির থেকে তেলেগু ভালো বলতে পারি। একসময় একটা তেলেগু শব্দও জানতাম না। প্রথম প্রথম উচ্চারণে সমস্যা ছিল। তখন ডাবিং করত অন্য কেউ। এখন নিজেই ডাবিং করি। তামিলও অনেকটাই শিখে ফেলেছি। সামনে তামিল ছবি করব। হিন্দি, ইংরেজি ছোটবেলা থেকেই জানি।’
‘আইয়ারি’ ছবিতে রাকুল, সিদ্ধার্থ, মনোজ ছাড়াও অভিনয় করেছেন নাসিরউদ্দিন শাহ, অনুপম খের ও আদিল হুসেন। ছবির পরিচালক নীরজ পাণ্ডে। এর আগে ‘আ ওয়েডনেসডে স্পেশাল ছাব্বিশ’, ‘এম এস ধোনি: দ্য আনটোল্ড স্টোরি’ ছবিগুলো পরিচালনা করেছেন। প্রযোজক ছিলেন ‘রুস্তম’ ও ‘টয়লেট: এক প্রেমকথার’। আইয়ারির পর রাকুল প্রীত সিংকে সম্ভবত আকিব আলী পরিচালিত রোমান্টিক-কমেডি ছবিতে দেখা যাবে। তাঁর বিপরীতে বলিউড তারকা অজয় দেবগনের থাকার কথা। টাবুও এই ছবিতে থাকবেন। আগামী মাস থেকে ছবিটির শুটিং শুরু হবে।
 
