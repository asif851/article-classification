
এবার সম্ভবত সত্যি সত্যিই কপাল পুড়ল জাস্টিন বিবারের। বেশ কিছুদিন ধরেই তাঁর সাবেক প্রেমিকা সেলেনা গোমেজের নতুন প্রেমের গুঞ্জন খবরে আসছে। সেলেনার নতুন প্রেমিক জার্মান-রাশিয়ান সংগীত প্রযোজক ও ডিস্ক জকি অ্যান্টন জ্যাসলাভস্কি, যিনি জেড নামেই বেশি পরিচিত। সম্প্রতি ইনস্টাগ্রামে জেডকে পেছন থেকে জড়িয়ে ধরা অন্তরঙ্গ একটি ছবি পোস্ট করেছেন সেলেনা। তবে কি পরোক্ষভাবে নতুন প্রেমের বার্তা দিলেন সেলেনা!প্রেমের কথা মুখে স্বীকার না করলেও, প্রায় এক মাস ধরে ফেসবুকে চ্যাট করার পাশাপাশি সামাজিক যোগাযোগ রক্ষার বিভিন্ন ওয়েবসাইটে নিজেদের সেলফি আপলোড করছেন সেলেনা ও জেড। বিভিন্ন অনুষ্ঠানেও একসঙ্গে ক্যামেরাবন্দী করা হয়েছে তাঁদের। এবার ইনস্টাগ্রামে এই জুটির অন্তরঙ্গ ছবিটি প্রকাশের পর তাঁদের প্রেম নিশ্চিত বলেই ধারণা করা হচ্ছে। এক খবরে এমনটিই জানিয়েছে ইয়াহু নিউজ।ছবির নিচে রহস্যময় একটি ক্যাপশনও লিখেছেন সেলেনা। তিনি লিখেছেন, ‘হ্যারি টু মাই স্যালি #ফেব্রুয়ারি২২ #আইডব্লিউওয়াইটিকে’। ছবির এই অদ্ভুত ক্যাপশনের মর্মার্থ এখন পর্যন্ত উদ্ধার করা যায়নি।
