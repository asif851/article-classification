
পণ্যের প্রচার কৌশল হিসেবে তারকাদের সঙ্গে ভক্তদের সাক্ষাতের সুযোগ সৃষ্টি করে থাকে বিভিন্ন প্রতিষ্ঠান। বাংলাদেশেও তাহসানের ভক্তরা এবার সেরকমই একটা সুযোগ পেতে যাচ্ছেন। তবে এ যাত্রায় শুধু দেখা নয়, প্রিয় তারকার সঙ্গে বসে রাতের খাবারও খেতে পারবেন তাঁরা। সংগীতশিল্পী তাহসানের সঙ্গে রাতের খাবার খেতে চাইলে ঝটপট কিনে ফেলুন টি-শার্ট। তবে যেকোনো ব্র্যান্ডের টি-শার্ট কিনলে কিন্তু চলবে না। গ্রামীণ ইউনিক্লো ব্যান্ডের একটি টি শার্ট কিনে জিতে নিতে পারেন এই সুবর্ণ সুযোগ। তাহসান গ্রামীণ ইউনিক্লো ব্র্যান্ডের শুভেচ্ছাদূত নির্বাচিত হয়েছেন। প্রতিষ্ঠানটি তাহসান ভক্তদের কথা চিন্তা করে তাঁদের প্রিয় এই তারকার সঙ্গে দেখা করার সুযোগটি তৈরি করে দিয়েছে। এবারের ঈদে সংগীতশিল্পী তাহসানের নামে এক হাজার টি-শার্ট বাজারে ছেড়েছে প্রতিষ্ঠানটি। এই টি-শার্টগুলো কেনার পর ভাগ্যবান দুজন বিজয়ী পাবেন তাঁদের প্রিয় শিল্পীর সঙ্গে রাতের খাবারের সুযোগ। আর ছবি তোলা ও অটোগ্রাফ পাওয়ার বিষয়টি তো থাকছেই। তাই ফুরিয়ে যাওয়ার আগে তাহসানের নাম লেখা টি-শার্ট নিজের সংগ্রহেও রেখে দিতে পারেন তাঁর ভক্তরা।তাহসান এই মুহূর্তে আছেন সৌদি আরবে। মাকে নিয়ে পবিত্র হজ পালনের জন্য তিনি সেখানে গেছেন। হজের যাবতীয় আনুষ্ঠানিকতা শেষে আগামী ৩০ সেপ্টেম্বর মাকে নিয়ে দেশে ফেরার কথা রয়েছে তাঁর।সৌদি আরব থেকে প্রথম আলোর সঙ্গে আলাপে তাহসান জানিয়েছেন, প্রতিষ্ঠানটি ঈদ উপলক্ষে তাদের পণ্যের প্রচারের জন্যই এমন উদ্যোগ নিয়েছে। যা আমাদের দেশে খুব বেশি প্রচলিত না।ঢাকা ছেড়ে যাওয়ার আগে সবার কাছে দোয়া চেয়েছিলেন তাহসান। এ দিকে, হজ পালনের প্রস্তুতির কারণে এবারের ঈদে খুব বেশি কাজও করতে পারেননি এই সংগীতশিল্পী। শুধু হাতেগোনা কয়েকটি নাটকের কাজ করতে পেরেছেন।
