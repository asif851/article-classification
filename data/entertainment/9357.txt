

চলচ্চিত্রের শীর্ষ তারকা দম্পতি শাকিব খান ও অপুর একমাত্র সন্তান আব্রামের জন্মদিন ২৭ সেপ্টেম্বর। এই মুহূর্তে শাকিব আছেন লন্ডনে, ‘চালবাজ’ সিনেমার শুটিংয়ে দারুণ ব্যস্ত। কিন্তু সন্তানের জন্মদিন নিয়ে অপুর পরিকল্পনার শেষ নেই। জন্মদিনের অনুষ্ঠানে কী করবেন, আমন্ত্রিত অতিথিদের তালিকা তৈরি—এসব নিয়ে ব্যস্ত অপু। আজ রোববার সকালে প্রথম আলোর সঙ্গে আলাপে এমনটাই জানালেন তিনি।

আব্রামের জন্মদিন উপলক্ষে রাজধানীর একটি পাঁচতারকা হোটেলে অনুষ্ঠান আয়োজন করার কথা ভাবছেন অপু। এরই মধ্যে দুটি হোটেলের কর্তৃপক্ষের সঙ্গে যোগাযোগ করেছেন। সন্তানের প্রথম জন্মদিন বেশ জাঁকজমকভাবে পালন করার পরিকল্পনা তাঁর। বললেন, ‘আর তো মাত্র কয়েকটা দিন। এরপর এক বছর পূর্ণ হবে আব্রামের। এখন সিনেমার কাজ যেহেতু করছি না, তাই আমার দিনরাত কাটে তাকে নিয়েই। জন্মদিনের অনুষ্ঠানে কাছের আত্মীয়স্বজন, সহকর্মী আর সাংবাদিকসহ আরও অনেককে আমন্ত্রণ জানাতে চাই। সন্তানের জন্মদিন উপলক্ষে একটা চমৎকার সন্ধ্যা প্রিয়জনদের সঙ্গে কাটাতে চাই।’
সন্তানকে নিয়ে মা অপুর পরিকল্পনার কথা জানা গেলেও বাবা শাকিব খানের কাছ থেকে এখনো কিছু জানা যায়নি। অপু বলেন, ‘কোনো কিছু এখনো না বললেও শাকিব হয়তো সন্তানের প্রথম জন্মদিন স্মরণীয় করে রাখার মতো কিছু অবশ্যই করবে। কারণ, শাকিবের পৃথিবীজুড়ে তাঁর ছেলে আব্রাম।’ অবশ্য প্রথম আলোর সঙ্গে আলাপে একাধিকবার শাকিব বলেছেন, ‘সবার সঙ্গে আমার সন্তানের প্রথম পরিচয়ের পর্বটা জাঁকজমকভাবে করার ইচ্ছে ছিল। কিন্তু ছেলেকে নিয়ে অপুর হঠাৎ টেলিভিশনে উপস্থিত হওয়ার কারণে তা সম্ভব হয়নি।’ তবে প্রথম জন্মদিন নিয়ে শাকিব হয়তো তেমনি কিছু একটা করার কথা নিশ্চয় ভেবে রেখেছেন বলেও ধারণা অনেকের। এখন দেখার বিষয়, শেষ পর্যন্ত কী হয়।
অপু মা হওয়ার পর অভিনয় থেকে একটু বিরতিতে থাকলেও এখন আবার পুরোদমে কাজে ফেরার চেষ্টা করছেন। নিয়মিত ব্যায়ামাগারে যাচ্ছেন শারীরিক ফিটনেস আগের মতো ফিরে পেতে। এরই মধ্যে ঈদের আগে চিত্রনায়ক রিয়াজের সঙ্গে কয়েকটি বিজ্ঞাপনচিত্রের মডেল হিসেবে কাজ করার ব্যাপারে চুক্তিবদ্ধ হয়েছেন। একটির শুটিংয়ে অংশও নিয়েছেন।
শাকিব ও অপু জুটি হয়ে অনেকগুলো সিনেমায় অভিনয় করেছেন। এই জুটির বেশির ভাগ সিনেমা দর্শকপ্রিয়তা পায়। ২০০৮ সালের ১৮ এপ্রিল বিয়ে করেন তাঁরা। শুরুর দিকে বিষয়টি গোপন রাখা হয়। এ বছর এপ্রিলে টেলিভিশনের সরাসরি অনুষ্ঠানে উপস্থিত হয়ে বিয়ের কথা প্রকাশ করেন অপু। ২০১৬ সালের ২৭ সেপ্টেম্বর দেশের বাইরের একটি হাসপাতালে জন্ম হয় শাকিব ও অপুর সন্তান আব্রাম খান জয়ের।
