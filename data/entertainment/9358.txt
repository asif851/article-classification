
বলিউডে পাকিস্তানি বংশোদ্ভূত মার্কিন মডেল নার্গিস ফাখরির চলচ্চিত্রে অভিষেক হয়েছিল ‘রকস্টার’ ছবির মাধ্যমে। সেখানে তিন বছর কাজ করলেও এবারই  প্রথম হলিউডের ছবিতে কাজের সুযোগ পেলেন ৩৪ বছর বয়সী এ তারকা-অভিনেত্রী।‘ব্রাইডসমেডস’খ্যাত মার্কিন চলচ্চিত্র নির্মাতা ও লেখক পল ফেইগ পরিচালিত নতুন ছবিতে আবেদনময়ী এক গুপ্তচরের চরিত্রে অভিনয় করবেন নার্গিস ফাখরি। নাম চূড়ান্ত না হওয়া ছবিটিতে আরও অভিনয় করবেন জেসন স্টেথাম ও মেলিসা ম্যাকার্থি। ছবিটির প্রযোজনা সংস্থা ফক্স প্রোডাকশন।এ প্রসঙ্গে নার্গিসের কাছের একটি সূত্রের বরাতে ওয়ান ইন্ডিয়া জানিয়েছে, ফক্স প্রোডাকশনের ছবিতে আবেদনময়ী একজন গুপ্তচরের চরিত্রে দেখা যাবে নার্গিসকে। ছবিটিতে আরও অভিনয় করবেন ‘ট্রান্সপোর্টার’খ্যাত ব্রিটিশ অভিনেতা জেসন স্টেথাম এবং মার্কিন অভিনেত্রী মেলিসা ম্যাকার্থি। মেলিসা অভিনীত সর্বশেষ ছবি ‘দ্য হিট’ মুক্তি পেয়েছিল গত বছরের জুনে।নার্গিস ২০০৪ সালে আমেরিকাস নেক্সট টপ মডেল প্রতিযোগিতায় অংশ নিয়েছিলেন। ২০০৯ সালে কিংফিশার সুইমস্যুট ক্যালেন্ডারে মডেল হওয়ার সুবাদে সবার নজরে আসেন তিনি। মূলত এর পরই তাঁর সামনে বলিউডের দরজা খুলে যায়। ২০১১ সালে ‘রকস্টার’ ছবির মাধ্যমে বলিউডে পা রাখেন নার্গিস। রণবীর কাপুরের সঙ্গে জুটি বেঁধে ছবিটিতে অভিনয় করেন তিনি।গত বছর মুক্তি পাওয়া ‘মাদ্রাজ ক্যাফে’ ছবিতে নার্গিসের দুর্দান্ত অভিনয় প্রশংসিত হয়েছে বিভিন্ন মহলে। ছবিটিতে ব্রিটিশ সাংবাদিকের চরিত্রে অভিনয় করেন তিনি। আগামী ৪ এপ্রিল মুক্তি পাচ্ছে নার্গিস অভিনীত নতুন ছবি ‘ম্যায় তেরা হিরো’। ডেভিড ধাওয়ান পরিচালিত অ্যাকশন-কমেডিধর্মী ছবিটিতে আরও অভিনয় করেছেন বরুণ ধাওয়ান, ইলিয়ানা ডি ক্রুজ, অরুণোদয় সিং, অনুপম খের প্রমুখ। 
