
সাধারণত নিজের করা সুরেই গান করেন আইয়ুব বাচ্চু। এমনকি নিজের গানগুলোর সংগীত পরিচালনাও করেন তিনি। এবার প্রায় নয় বছর পর অন্যের করা সুরে গাইলেন নন্দিত এই ব্যান্ডশিল্পী। তাঁর ‘ছায়া শরীরী’ শিরোনামে গাওয়া নতুন গানের সুর করেছেন জিয়া খান, সংগীতায়োজন করেছেন পাভেল আরীন। গানটি লিখেছেন এম এস রানা। আসছে ঈদে কেউ কারও নয় শিরোনামের একটি মিক্সড অ্যালবামে থাকবে গানটি।অ্যালবামে গাওয়া গানটি নিয়ে আইয়ুব বাচ্চু বলেন, ‘গানের কথাগুলো আমাকে ভীষণ টেনেছে। গতানুগতিক গানের চেয়ে একেবারেই ভিন্ন ধাঁচের কথা আর গল্প রয়েছে গানটিতে।’সম্প্রতি ঢাকার মগবাজারের এ বি কিচেন স্টুডিওতে ‘ছায়া শরীরী’ শিরোনামের গানটির রেকর্ডিং হয়।এরই মধ্যে গানটির মিক্সড-মাস্টারিংয়ের কাজও শেষ হয়েছে।আইয়ুব বাচ্চু বলেন, ‘অ্যালবামটির সুরকার ও সমন্বয়কারী জিয়া খানের অনেক দিনের ইচ্ছা তার সুরে আমাকে দিয়ে একটি গান করাবে। ব্যস্ততার কারণে আমি সময় বের করতে পারছিলাম না। অবশেষে জিয়ার ইচ্ছাশক্তি এবং চমৎকার সুরের কারণে সময় বের করে গানটি গাইলাম।’কেউ কারও নয় অ্যালবামে আইয়ুব বাচ্চু ছাড়াও শিল্পী বালাম, কৌশিক হোসেন তাপস, কোনাল, জিয়া খান এবং ভারতের রূপম ইসলাম ও রাঘব চ্যাটার্জির গাওয়া গান থাকছে।
