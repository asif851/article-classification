
আজ বাংলাদেশ টেলিভিশনের জন্মদিন। ৫৪ বছরে পা রেখেছে রাষ্ট্রীয় এই গণমাধ্যম। এ উপলক্ষে আজ সোমবার সকালে রাজধানীর তেজগাঁওয়ে চ্যানেল আইয়ের চেতনা চত্বরে অনুষ্ঠান আয়োজন করা হয়। অনুষ্ঠানে উপস্থিত ছিলেন তথ্যমন্ত্রী হাসানুল হক ইনু, চ্যানেল আইয়ের ব্যবস্থাপনা পরিচালক ফরিদুর রেজা সাগর, পরিচালক ও বার্তা বিভাগের প্রধান শাইখ সিরাজ, ইমপ্রেস গ্রুপের পরিচালক আর প্রকৃতি ও জীবন ফাউন্ডেশনের চেয়ারম্যান মুকিত মজুমদার বাবু, রন্ধনশিল্পী কেকা ফেরদৌসী, বিটিভির মহাপরিচালক এস এম হারুন-অর-রশিদসহ বিশিষ্টজনেরা।
এ অনুষ্ঠানে গান করেন রেজওয়ানা চৌধুরী বন্যা। বাংলাদেশের টেলিভিশনের সঙ্গে শুরু থেকে যাঁরা সংশ্লিষ্ট ছিলেন, এমন শিল্পী আর কলাকুশলীদের আমন্ত্রণ জানানো হয়। তাঁরা স্মৃতিচারণা করেন।
বাংলাদেশ টেলিভিশনের বর্ষপূর্তিতে চ্যানেল আইয়ের এ উদ্যোগকে স্বাগত জানান অতিথিরা। বিশিষ্টজনদের মতে, বাংলাদেশের যে বেসরকারি টিভি চ্যানেলগুলো আছে, তার বিকাশে বাংলাদেশ টেলিভিশনের বড় ভূমিকা রয়েছে। রুচিশীল অনুষ্ঠান তৈরিতে অগ্রণী ভূমিকা পালন করেছে বাংলাদেশ টেলিভিশন। বাংলাদেশ টেলিভিশন দেশের প্রতিটি মানুষের প্রিয় চ্যানেল। এ চ্যানেল বাংলাদেশের মানুষের মনের কথা বলে। বিনোদনের খোরাক জোগায়। মুক্তিযুদ্ধ, দেশ, মাটি আর মানুষের কথা বলে।
অনুষ্ঠান শেষে ‘ছোটকাকু ক্লাব’ শীতার্ত মানুষের মধ্যে কম্বল বিতরণ করে। এ সময় উপস্থিত ছিলেন ‘ছোটকাকু’ সিরিজের রচয়িতা ও ‘ছোটকাকু ক্লাব’-এর প্রতিষ্ঠাতা ফরিদুর রেজা সাগর, নারী উদ্যোক্তা কণা রেজা, ‘ছোটকাকু’র নির্মাতা আফজাল হোসেন, নাসির উদ্দীন ইউসুফ, আবুল হায়াত, ফকির আলমগীর প্রমুখ।
