
কথা ছিল এবার ‘সিটিসেল-চ্যানেল আই সংগীত পুরস্কার’ আয়োজনে আজীবন সম্মাননা পাবেন ফেরদৌসী রহমান। কিন্তু অসুস্থতার জন্য কাতারে যেতে পারেননি তিনি। পরে আয়োজকদের পক্ষ থেকে ফেরদৌসী রহমানের কাছ থেকে অনুমতি নিয়ে এবার আজীবন সম্মাননা দেওয়া হয়েছে সৈয়দ আবদুল হাদীকে। গত শুক্রবার সন্ধ্যায় কাতারের দোহায় আল আহিল স্টেডিয়ামে আয়োজন করা হয় ‘সিটিসেল-চ্যানেল আই সংগীত পুরস্কার ২০১৩’ অনুষ্ঠান।আল আহিল স্টেডিয়ামের মঞ্চে পাঁচ ঘণ্টার আয়োজনে ছিল বাংলাদেশের শিল্পীদের গান, নাচ, শুভেচ্ছা জানানো আর পুরস্কার দেওয়া। বাংলাদেশের ২০০ জন শিল্পী, গীতিকার, সুরকার, সংগীত পরিচালক, অডিও প্রযোজনা প্রতিষ্ঠানের কর্ণধার, অভিনয়শিল্পী এবং সিটিসেল ও চ্যানেল আইয়ের ঊর্ধ্বতন কর্তৃপক্ষ অংশ নেয় এই আয়োজনে। গ্যালারি আর মাঠে ছিলেন কাতারে প্রবাসী বাংলাদেশিরা। বাংলাদেশের শিল্পীদের পরিবেশনায় মুগ্ধ হয়েছেন সবাই।এবার বিচারকদের বিবেচনায় পুরস্কার পেয়েছেন রবীন্দ্রসংগীতে আজিজুর রহমান (আমার প্রিয়ার ছায়া আকাশে), নজরুলসংগীতে ইয়াকুব আলী খান (শুকতারা), উচ্চাঙ্গসংগীতে তাপস দত্ত (ক্লাসিক্যাল মেলোডি), লোকগানে চন্দনা মজুমদার (তোমার অপার নীলে), আধুনিক গানে ফাহমিদা নবী (অনুুভূতির ছোঁয়াগুলো), নবাগত শিল্পী কোনাল (কোনালের যাদু), সংগীত পরিচালক বাপ্পা মজুমদার (বেঁচে থাক সবুজ), শ্রেষ্ঠ গীতিকার শফিক তুহিন (পাগলামি), ছায়াছবির গানে টেলিভিশন (হাওয়া হাওয়া), প্রচ্ছদ ডিজাইন সব্যসাচী হাজরা (ইচ্ছামতি), সাউন্ড ইঞ্জিনিয়ার হাবিব (ক্লাসিক্যাল মেলোডি), সেরা ব্যান্ড এলআরবি (যুদ্ধ), মিউজিক ভিডিও নির্মাতা শুভব্রত সরকার (নীল পরি)।পপুলার চয়েস বিভাগে পুরস্কার পেয়েছেন আধুনিক গানে হাবিব (স্বাধীন), সেরা ব্যান্ড এলআরবি (যুদ্ধ), নবাগত শিল্পী কোনাল (কোনালের যাদু), ছায়াছবির গানে টেলিভিশন (কানামাছি), ফিউশনে শহীদ (এক জীবনে ২)।
