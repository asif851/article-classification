
পুলিশি জেরায় জেরবার তাঁর স্বামী। পাসপোর্টও জব্দ করে রাখা হয়েছে। চারদিকে নানামুখী গুঞ্জন। তাঁকে নিয়েও বেরোচ্ছে নানা রকম খবর-বেখবর। এরই মধ্যে বিড়ালের নিঃশব্দে হেঁটে যাওয়ার মতো পার হয়ে গেল শিল্পা শেঠির ৩৮তম জন্মদিন। এমন বিষণ্ন জন্মদিন খুব কমই এসেছে বলিউড-নন্দিনীর জীবনে। গত শনিবার দিনটা তাই ঘরকুনো হয়েই কাটিয়ে দিয়েছেন শিল্পা।আইপিএলে স্পট ফিক্সিং কেলেঙ্কারিতে টালমাটাল হয়ে গেছে শিল্পার দল রাজস্থান রয়্যালস। রাজস্থানের তিন তিনজন খেলোয়াড় এখন কারাগারে। পুলিশ খতিয়ে দেখছে রাজস্থানের বড় শেয়ারের অংশীদার শিল্পার স্বামী রাজ কুন্দ্রার অন্যায় কোনো সংশ্লিষ্টতা আছে কি না, সেটিও। গণমাধ্যমের খবর—শিল্পা নিজেও নাকি কাঁড়ি কাঁড়ি টাকা ঢেলেছেন জুয়ার পেছনে।শিল্পার অবশ্য কোনো বক্তব্যই পাওয়া যাচ্ছে না। নিজেকে স্রেফ হাওয়া করে দিয়েছেন সাংবাদিকদের কাছ থেকে। কুন্দ্রা অবশ্য টুইট করে ক্ষমা চেয়েছেন শিল্পার কাছে। টিওআই।
