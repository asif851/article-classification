

কয়েক দিন ধরে এক ‘নবাব’ ঢাকার প্রেক্ষাগৃহ কাঁপাচ্ছেন। পর্দায় এই নবাবের ধুন্ধুমার অ্যাকশন দেখে দর্শকেরা মুগ্ধ। কিন্তু নবাব যে তাঁদের ধাঁধা লাগিয়ে দেবেন, কে জানত? শ্যামলী প্রেক্ষাগৃহে গতকাল শুক্রবার রাত আটটায় ছবি দেখতে আসা দর্শকেরা থ বনে যান। নবাব শাকিব খান স্বয়ং তাঁদের মাঝে! দর্শকের সারিতে বসে নিজের নতুন সিনেমা ‘নবাব’ উপভোগ করলেন তিনি। ‘নবাব’-খ্যাত শাকিব খানকে নিজেদের কাতারে একসঙ্গে পেয়ে দারুণ খুশি রাতের শোতে আসা দর্শকেরা।
দেশের জনপ্রিয় নায়ক শাকিব খান অভিনীত ‘নবাব’ ছবি দেশে শতাধিক প্রেক্ষাগৃহে মুক্তি পেয়েছে। ঈদের আগে সিনেমার কাজে লন্ডনে থাকার কারণে কোনো প্রচারণায় থাকতে পারেননি এই নায়ক। তাই দেশে ফিরে পরদিনই দর্শকের সঙ্গে বসে সিনেমা দেখার জন্য হলে ছুটে যান। প্রেক্ষাগৃহে ঢোকার পথে আগত দর্শকেরা ‘নবাব’ ‘নবাব’ বলে উচ্ছ্বাস প্রকাশ করেন। ভক্ত ও দর্শকেরা সেলফি তুলতে ব্যস্ত হয়ে ওঠেন। ভক্তদের আবদার হাসিমুখে মেটান শাকিব। ভক্তদের সঙ্গে সিনেমা দেখা শেষে প্রথম আলোকে শাকিব বলেন, ‘ভক্তদের ভালোবাসা আমাকে প্রতিনিয়ত নতুন করে বাঁচার স্বপ্ন দেখায়। তাঁরা আমার সিনেমা দেখে যেভাবে উচ্ছ্বাস প্রকাশ করছে, তা আমাকে আরও ভালো কাজ করার অনুপ্রেরণা জোগাচ্ছে। অনেক চড়াই-উতরাই সত্ত্বেও একমাত্র তাদের ভালোবাসার জন্যই তো আজকে আমি শাকিব খান হয়েছি। ভক্তদের এই ভালোবাসার পারদ প্রতিনিয়ত ঊর্ধ্বমুখী। তাদের এই ভালোবাসাকে পুঁজি করে সামনের দিনগুলোও পার করতে চাই।’ শ্যামলী প্রেক্ষাগৃহের ব্যবস্থাপক সূত্রে জানা গেছে, ঈদের দিন থেকে সিনেমাটির প্রতি দর্শক আগ্রহ অনেক বেশি। প্রতিটি শো হাউসফুল যাচ্ছে।
শাকিব ছাড়াও একই শোতে ‘নবাব’ সিনেমা উপভোগ করেছেন দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া, প্রধানমন্ত্রীর বিশেষ সহকারী সেলিমা খাতুন, চলচ্চিত্র প্রযোজক ইকবালসহ আরও অনেকে।  ‘নবাব’ ছবিটি পরিচালনা করেছেন আবদুল আজিজ ও জয়দ্বীপ মুখার্জি। এ সিনেমায় শাকিব ছাড়াও অভিনয় করেছেন শুভশ্রী, অমিত হাসান, রজতাভ দত্ত, কমল সরকার প্রমুখ।
ঢাকার ব্লকবাস্টার প্রেক্ষাগৃহে চলছে শাকিব খান অভিনীত আরেকটি সিনেমা ‘রাজনীতি’। গতকাল সিনেমাটি দর্শকের সঙ্গে দেখার কথা থাকলেও শেষ পর্যন্ত সময় করে উঠতে না পারায় দেখতে যেতে পারেননি। বুলবুল বিশ্বাস পরিচালিত এই সিনেমাও তাই আজ শনিবার দেখবেন বলে জানান শাকিব।
