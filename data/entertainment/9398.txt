
কাটাপ্পা বাহুবলীকে কেন মারল? প্রথম পার্ট শেষে এর উত্তর জানতে অপেক্ষায় ছিলেন ভক্ত-দর্শকেরা। যত দ্রুত সম্ভব এর উত্তরের জন্য দর্শকেরা বিভিন্ন সিনেমা হলের সামনে অপেক্ষা করেছেন কি না, তা জানা না গেলেও এর উত্তর মিলেছে। প্রথম দিনেই ভারতের পাশাপাশি বিদেশেও মুক্তি পাওয়া সিনেমা হলেও ছিল আছড়ে পড়া ভিড়। দ্বিতীয় দিনেও ভিড় একই রকম। বলিউডকে টেক্কা দিয়ে আঞ্চলিক এ ছবি মাত করেছে বক্স অফিসও।
বলিউডের সব রেকর্ড ভেঙে দিয়ে ইতিহাস তৈরি করেছে দক্ষিণের পরিচালক এসএস রাজমৌলির সিনেমা ‘বাহুবলী: দ্য কনক্লুশন’ বা ‘বাহুবলী ২’। শুক্রবার ভারতসহ বিশ্বের বেশ কয়েকটি দেশে মুক্তি পায় এই সিনেমা। আর মুক্তির প্রথম দিনেই এই সিনেমার আয় ১০০ কোটি রুপি ছাড়িয়ে গেছে।
প্রথম দুই দিনে (শুক্রবার-শনিবার) শুধু হিন্দি ভার্সনে আয় দাঁড়িয়েছে ৮০ কোটি ৭৫ লাখ রুপি। এই দুদিনে (হিন্দি, তেলেগু, তামিল ও মালায়লাম) আয় ১৫৫ কোটি রুপি। আমির খানের ‘দঙ্গল’ প্রথম তিন দিনে ১০০ কোটি রুপি আয় করে। এখন পর্যন্ত ‘দঙ্গলে’র আয় ৩৭৫ কোটি রুপি ছাড়িয়েছে। বলিউডের বক্স অফিস বিশ্লেষক তরন আদর্শ তাঁর টুইটারে জানিয়েছেন, হিন্দি, তামিল, মালায়ালাম ও তেলুগু ভার্সন মিলিয়ে ‘বাহুবলী ২’ প্রথম দিনে এই বিপুল অঙ্ক ঘরে তুলেছে।তরন আদর্শ টুইটে জানান, ‘বাহুবলী ২’ যেভাবে শুরু করেছে, তা অবিশ্বাস্য, অচিন্তনীয় ও ধারণার বাইরে। সব রেকর্ড ভেঙে ইতিহাস তৈরি করেছে।
তৃতীয় টুইটে তরন লেখেন, ‘ঈদ, সরকারি ছুটি, দিওয়ালি ছাড়াই মুক্তি পাওয়া এই সিনেমা ম্যাজিক সৃষ্টি করেছে।’
এর আগে বিশেষ উৎসবের ছুটির দিন ব্যতীত প্রথম দিনে ‘ধুম-থ্রি’ ৩৬ কোটি ২২ লাখ রুপি, ‘দঙ্গল’ ২৯ কোটি ৭৮ লাখ রুপি, ‘পিকে’ ২৭ কোটি রুপি, ‘কিক’ ২৬ কোটি ৫২ লাখ রুপি এবং ‘দাবাং-টু’ ২১ কোটি রুপি আয় করেছিল। এমনকি প্রথম পার্ট ‘বাহুবলী: দ্য বিগিনিং’ সিনেমাটি আয় করেছিল ৬০ কোটি রুপি।
প্রসঙ্গত, শুক্রবার ভারতসহ বিশ্বের কয়েকটি দেশে মুক্তি পেয়েছে চলতি বছরের অন্যতম প্রতীক্ষিত এই সিনেমাটি। ব্যাপক সাড়া পাওয়ায় এসএস রাজমৌলি ভক্ত-দর্শকদের ধন্যবাদ জানিয়েছেন।
সালমান খানের ‘সুলতান’ এবং আমির খানের ‘দঙ্গল’ মুক্তি পাওয়ার পরই বক্স-অফিসে রেকর্ড তৈরি করেছিল। এবার সবকিছুকে ছাপিয়ে অবিশ্বাস্য সাফল্য পেল এসএস রাজামৌলির ‘বাহুবলী ২: দ্য কনক্লুশন’। গত শুক্রবার চারটি ভাষায় মুক্তি পেয়েছে বড় বাজেটের এই ছবিটি। আর মুক্তির দ্বিতীয় দিনই রেকর্ড অঙ্কের ব্যবসা করে অনেককে তাক লাগিয়ে দিয়েছে বাহুবলীর সিক্যুয়েল।
‘বাহুবলী’র মতো ‘বাহুবলী ২’ সিনেমাটিকে ঘিরে দর্শকের উন্মাদনার শেষ নেই। রীতিমতো ধামাকা তুলেছে সারা দেশে। প্রভাস, আনুশকা শেঠি, তামান্না ভাটিয়া, দাগ্গুবতী, রামাইয়া কৃষ্ণান ও সত্যরাজ অভিনীত দক্ষিণের এই ছবি দেখতে দীর্ঘ লাইনে দাঁড়িয়ে টিকিট কিনছেন দর্শকেরা। এ ছাড়া দর্শকের চাপ দেখে অতিরিক্ত শো প্রদর্শনের ব্যবস্থাও করতে হয়েছে বিভিন্ন এলাকার হল কর্তৃপক্ষকে।
২০১৫ সালে মুক্তি পেয়েছিল ‘বাহুবলী’ সিরিজের প্রথম ছবি ‘বাহুবলী: দ্য বিগিনিং’। ছবিটি তখন বক্স অফিসে বেশ সাড়া ফেলেছিল। ৬৫০ কোটি রুপির বেশি অর্থ আয় করেছিল দক্ষিণের এই সিনেমা। এখন দেখার ব্যাপার হলো, ‘বাহুবলী: দ্য কনক্লুশন’ সেই রেকর্ড ভাঙতে পারে কি না। আবার অনেকের ধারণা, এক হাজার কোটি রুপির ব্যবসা করবে এই ছবি। তবে সে জন্য অপেক্ষায় থাকতে হবে। তথ্যসূত্র: এনডিটিভি ও টিএনএন।
