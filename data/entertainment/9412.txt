
তাহসান সংগীতশিল্পী হিসেবে জয় করেছেন অসংখ্য ভক্তের হৃদয়। পাশাপাশি অভিনয় ও বিজ্ঞাপনের মডেল হিসেবেও পেয়েছেন জনপ্রিয়তা। কিন্তু সম্প্রতি স্ত্রী মিথিলার সঙ্গে বিচ্ছেদের পর অনেকেরই বিরাগভাজন হন তিনি। আর এ নিয়ে মনের কোণে বাসা বেঁধেছে বেশ অভিমানও। কিন্তু শিল্পী বলে কথা। শিল্পের টানে ব্যক্তিজীবনের নানা চড়াই-উতরাই পেরিয়েই এগিয়ে যেতে হয় জীবনের পথে। সে পথে চলতে গিয়ে হয়তো কিছুটা প্রভাবও পড়ে কাজের মধ্যে। ব্যক্তিগত জীবনে তাহসান বেশ অভিমানী একজন মানুষ। তার বুকে জমে থাকা কিছু অভিমান নিয়েই তৈরি করেছেন গান। আর এই অ্যালবামের নাম দিয়েছেন ‘অভিমান আমার’।
‘অভিমান আমার’ তাহসানের সপ্তম অ্যালবাম। সেখানে তিনি চিরচেনা স্যাড ধাঁচে ঢেলে দিয়েছেন নিজের সবটুকু অভিমান। অবশ্য একটা সুখস্মৃতি আর চেষ্টার বেনিংটনকে নিয়ে ‘কষ্ট’ শিরোনামে তাঁর নিজের লেখা একটি গান রয়েছে এই অ্যালবামে। বর্তমান ডিজিটাল যুগে অ্যালবামটি তিনি প্রকাশ করেছেন ডিজিটাল ফরম্যাটে। পুরো অ্যালবামটি প্রকাশিত হয়েছে জিপি মিউজিকে।
তাহসান জানান, যে কোনো খারাপের মধ্য থেকে ভালো কিছু বের করে আনতে পারাটাই একজন শিল্পীর সার্থকতা। জীবনে, কর্মজীবনে ও শিল্পীজীবনে অনেকের কাছ থেকেই নানা সময়ে কষ্ট পেয়েছেন, দুঃখ পেয়েছেন। অভিমানের পাথর জমেছে বুকে। মানুষের কাছ থেকে পাওয়া সেই সব কষ্ট আর অভিমান থেকেই চলার পথে পেয়েছেন অনুপ্রেরণা। যার ফসল এই ‘অভিমান আমার’ অ্যালবামটি।
