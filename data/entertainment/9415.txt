
মুম্বাইয়ের বৃষ্টির মতো বলিউড তারকাদের প্রেমেরও কোনো ঠিকঠিকানা নেই। বলিউড জগতে বৃষ্টির মতো প্রেম হঠাৎই ঝরে পড়ে, আবার হঠাৎই নেই হয়ে যায়। সারা আলী খান ও হর্ষবর্ধন কাপুরের মধ্যে চার মাস আগে শুরু হওয়া প্রেমের সম্পর্কে নাকি এবার ভাঙন ধরেছে। সূত্রের খবর অনুযায়ী, সাইফ-অমৃতার কন্যা এবং অনিল-পুত্র নাকি সিদ্ধান্ত নিয়েছেন তাঁরা পরস্পরের থেকে দূরে থাকবেন। তবে এখনো এর প্রকৃত কারণ জানা যায়নি।
চার মাস ধরে দুই সেলিব্রেটি পুত্র-কন্যা একে অপরের প্রেমে রীতিমতো হাবুডুবু খাচ্ছিলেন। কখনো প্রকাশ্য দিবালোকে, আবার কখনোবা গভীর রাতে একে অপরের সঙ্গে প্রেম করতে দেখা যায়। বলিউডে অনেক দিন ধরেই সারা-হর্ষবর্ধনের প্রেমের কথা উড়ে উড়ে বেড়াচ্ছে। কিন্তু সংবাদমাধ্যম তাঁদের সম্পর্কের কথা প্রথম প্রকাশ্যে আনে মুম্বাইতে জাস্টিন বিবারের কনসার্টের দিন। পুরো মুম্বাই যেখানে উত্তাল বিবারকে ঘিরে, সেখানে এক বার্গার শপে দুই তরুণ-তরুণীকে দেখা যায় একান্তে সময় কাটাতে। এরপরে মুম্বাইয়ের আন্ধেরির ইন্ডিগো রেস্তোরাঁয় একে অপরের হাত ধরে পাশাপাশি বসে রোমান্স করতেও দেখা যায়। রেস্তোরাঁর ওয়েটারকে যখন তাঁরা ‘কম তেল, কম নুন’-এর খাবার পরিবেশন করতে বলেন, তখনো নাকি তাঁদের হাতে হাত ছিল।
মাস খানেক আগেও হর্ষবর্ধন জুহুতে সারার নতুন বাড়িতে যান গভীর রাতে। ভোর পাঁচটা নাগাদ তাঁকে বের হতে দেখা যায় সারা আলী খানের বাড়ি থেকে। এত কিছু করেও এড়াতে পারেননি সংবাদমাধ্যমের নজর। বেশ কিছু দিন আগে সারা ও হর্ষবর্ধন একই গাড়িতে চেপে যান সাইফ-কারিনার বাড়িতে। সঙ্গে ছিলেন সারার ঘনিষ্ঠ বান্ধবী রিয়া চক্রবর্তী। তবে তাঁদের এই সম্পর্কের ভাঙনের আঁচ পাওয়া যায় দুদিন আগেই। প্রিয় বান্ধবী রিয়ার জন্মদিনের পার্টিতে দেখা যায় না সাইফ-অমৃতার কন্যাকে। অথচ এই পার্টিতে হাজির ছিলেন অনিল-পুত্র।
সারা-হর্ষবর্ধনের প্রেমের ইতিকথার এই মুহূর্তে হয়তো ইতি ঘটেছে। তবে বলা যায় না, আবার হয়তোবা তাঁদের দেখা যাবে হাতে হাত, চোখে চোখ রেখে রোমান্স করতে। হয়তোবা দুই তরুণ-তরুণী এখন শুধু নিজেদের ক্যারিয়ারের দিকে মন দিতে চাইছেন, তাই নিজেদের মন দেওয়া-নেওয়ার খেলা আপাতত বন্ধ রেখেছেন।
