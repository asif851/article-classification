

বলিউডের কিং খান শাহরুখ ব্যস্ত তাঁর ছবি ‘ফ্যান’-এর প্রচারে। এর মধ্যেই হঠাৎ আজ শুক্রবার বেলা সোয়া একটার দিকে একটি টুইট করলেন তিনি। তাতে লেখা, ‘ধন্যবাদ বাংলাদেশ’।
শাহরুখের কাছ থেকে পাওয়া এই টুইট ভক্তদের জন্য কোনো বিশেষ উপহারের চেয়ে কম কিছু নয়। শাহরুখ বাংলাদেশকে ধন্যবাদ জানিয়ে একটি ভিডিও চিত্রের লিংক শেয়ার করেন। সেটি ছিল শাহরুখকে নিয়ে বানানো বাংলাদেশি ভক্তদের ভিডিও চিত্র।‘ফ্যান’ ছবির মুক্তি উপলক্ষে বিশ্বের বিভিন্ন প্রান্তের শাহরুখ-ভক্তরা তাঁকে নিয়ে তৈরি করছেন ভিডিও চিত্র। বিশেষ করে তাঁর ছবির গান ‘জাবরা ফ্যান’-এর সঙ্গে নেচে ভক্তরা করছেন শাহরুখ-বন্দনা। এরপর তা ইউটিউবে আপলোড করে ‘জাবরা ফ্যান’ হ্যাশট্যাগ দিয়ে টুইট করছেন। শাহরুখ খানের বাংলাদেশের ভক্তকুলও সেই নাচানাচি থেকে পিছিয়ে নেই। তাঁরাও তৈরি করেছেন ভিডিও চিত্র। শাহরুখ খান যে ভিডিও চিত্রটি শেয়ার করেছেন, তা তৈরি করেছে দিনাজপুর ৩৬০ ডটকম এবং এনওয়াই ড্রিমস ডটকম নামের দুটি গ্রুপ। নিউইয়র্ক ড্রিমস নামের ইউটিউব চ্যানেল থেকে আপলোড করা হয়েছে ১ মিনিট ৩৭ সেকেন্ড ব্যাপ্তির ভিডিও চিত্রটি। ইউটিউবের ওই চ্যানেলটিতে জানানো হয়, ভিডিও চিত্রটির দৃশ্য ধারণ করা হয়েছে দিনাজপুরে।শাহরুখ খানের এই ধন্যবাদ জ্ঞাপন ‘ফ্যান’ ছবির প্রচারেরই একটি অংশ। এর আগে এই তালিকায় এসেছে গ্রিস, তুরস্ক, মরক্কোসহ ভারতের বিভিন্ন রাজ্যের নাম। সেখানকার ভক্তরাও শাহরুখের ‘জাবরা ফ্যান’ গানটির সঙ্গে নেচে কিং খানের কাছ থেকে ‘ধন্যবাদ’ জয় করে নিয়েছেন।
