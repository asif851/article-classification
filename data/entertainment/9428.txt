
চা-র বছর। কম সময় তো নয়। দীর্ঘ বিরতি নানা প্রশ্ন তৈরি করে। চিরকুট অবশ্য নিয়মিত শো করেছে। তবে অ্যালবামের দেখা মিলছিল না। অ্যালবাম তো ভক্তদের জন্য বোনাসও। একসঙ্গে যে অনেকগুলো নতুন গান পাওয়া যায়। না, অ্যালবামের রাজ্যেও চিরকুট উধাও হয়নি। আবারও নতুন অ্যালবাম নিয়ে আসছে ব্যান্ড দলটি। অ্যালবামের নাম ‘উধাও’। ঈদের পরপর বাজারে আসবে অ্যালবামটি। তবে এখন সিডির চেয়ে অন্য মাধ্যমগুলোতেই গান প্রকাশের চল বেশি। অ্যালবামের ছয়টি গান আপাতত শোনা যাবে রবি ইয়ন্ডার মিউজিকে।গানগুলো হলো উধাও, টিভি, কাঁটাতার, নিয়ম বুঝি না, তারুণ্য, জোনাক জ্বলে। গানগুলো লিখেছেন চিরকুটের সুমি নিজেই। ঈদের পর একটি বড় কনসার্ট করে নতুন গানগুলো নিয়ে শ্রোতাদের সামনে হাজির হওয়ার পরিকল্পনা আছে তাদের। ২০১০ সালে প্রথম বেরিয়েছিল চিরকুটের অ্যালবাম ‘চিরকুটনামা’। পরের অ্যালবামটি বেরিয়েছিল দ্রুতই। ২০১৩ সালে ‘জাদুর শহর’ নতুন জাদু নিয়ে এসেছিল। চিরকুটের জনপ্রিয়তা ছুঁয়েছিল আকাশ। এরপরই দীর্ঘ বিরতি। এই সময়ে অবশ্য বেশ কয়েকটি চলচ্চিত্রের গানে চিরকুটকে খুঁজে পাওয়া গেছে। ‘আয়নাবাজি’র ‘না বুঝি দুনিয়া’ তো ঘুরছিল মানুষের মুখে মুখে। মোস্তফা সরয়ার ফারুকীর সিনেমা মানে চিরকুটের গান থাকবেই। ‌‘কানামাছি মিথ্যা’ ছিল ‘টেলিভিশন’-এ। নতুন ছবি ‘ডুব’-এ ‘আহা রে জীবন’ শিরোনামে একটি গান থাকবে বলে জানা গেছে। পিঁপড়াবিদ্যা’য় ব্যবহার করা হয়েছিল ‌‌‘লেজে রাখা পা’। চিরকুটের গান ছিল ‘ভয়ংকর সুন্দর’-এ ‘এই শহরের কাকটাও জেনে গেছে’। তবে সিনেমার গানে অনেক হিসাবনিকাশ থাকে, ছবির গল্পের প্রয়োজনে তৈরি করতে হয় গান। চিরকুট নিজেদের লম্বা ‌‘চিঠি’ হয়ে উঠতে পারে কেবল নিজেদের অ্যালবামেই। ভক্তদের জন্য তাদের অ্যালবাম বের হওয়া অনেক বড় সুখবর তো বটেই।
