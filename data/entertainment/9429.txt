
শিহাব শাহীন ছোট পর্দায় কাজ করছেন ২০০১ সাল থেকে। অসংখ্য নাটক তৈরি করেছেন তিনি। এবার তিনি চলচ্চিত্র পরিচালনা করছেন। তাঁর ছবির নাম ছুঁয়ে দিলে মন। গতকাল রোববার বিকেলে এফডিসির জহির রায়হান কালার ল্যাব মিলনায়তনে ছবির কাজ শুরুর আনুষ্ঠানিক ঘোষণা দেন মামুনুর রশীদ।অনুষ্ঠানে উপস্থিত ছিলেন ছুঁয়ে দিলে মন ছবির পরিচালক শিহাব শাহীন, অভিনয়শিল্পী আরিফিন শুভ, মম এবং আরও অনেকে। ছবিটি প্রযোজনা করছে ধ্বনি-চিত্র লিমিটেড ও মনফড়িং। অনুষ্ঠানে ছিলেন ধ্বনি-চিত্র লিমিটেডের ব্যবস্থাপনা পরিচালক সারা যাকের।
আগামী ৩ মে ছুঁয়ে দিলে মন ছবির শুটিং শুরু হবে সিলেটের জাফলংয়ে।
ছুঁয়ে দিলে মন ছবির গল্প প্রসঙ্গে শিহাব শাহীন বলেন, ‘কিশোরবেলা একটি ছেলে আর একটি মেয়ের মধ্যে বন্ধুত্ব তৈরি হয়। কিন্তু একটা দুর্ঘটনার কারণে ছেলেটি অনেক দূরে সরে যায়। একদিন সে ফিরে আসে। খুঁজে বের করে তার হারিয়ে যাওয়া বন্ধুকে।’
