

কিংবদন্তি অভিনেতা নায়করাজ রাজ্জাকের মৃত্যুতে শোকে বিহ্বল সাংস্কৃতিক অঙ্গন। তাঁর প্রয়াণের খবর শুনে সাংস্কৃতিক অঙ্গনের অসংখ্য মানুষ রাজধানীর ইউনাইটেড হাসপাতালে ভিড় করেন। হাসপাতালে যেতে না পারলেও অনেকে দূর থেকে প্রিয় মানুষটির জন্য শোক প্রকাশ করেছেন। ফোনে কথা হলো কয়েকজনের সঙ্গে—

আপদমস্তক চলচ্চিত্রের মানুষ ছিলেন: শাবানানায়করাজের মৃত্যুর সংবাদ শুনে হাউমাউ করে কাঁদছিলেন যুক্তরাষ্ট্রপ্রবাসী অভিনেত্রী শাবানা। আবেগ সামলে নিয়ে ফোনে তিনি বলেন, অনেক দিন তাঁর সঙ্গে কথা হয়নি। এবারের জাতীয় চলচ্চিত্র পুরস্কার প্রদান অনুষ্ঠানে একবার শুধু কথা হয়েছিল। তখন কথা ছিল সামনের ডিসেম্বরে যখন আবার আমি দেশে ফিরব, তখন আড্ডা দেব। কিন্তু তা আর হলো না।
শাবানা বলেন, রাজ্জাক শুধু একজন গুণী অভিনেতা ছিলেন না, তিনি আপদমস্তক চলচ্চিত্রের একজন মানুষ ছিলেন। চলচ্চিত্রের নানা বিষয় নিয়ে তিনি এখনো ভাবতেন। বেশ পরিশ্রমী ও সৎ একজন চলচ্চিত্রপ্রেমিককে হারালাম আমরা।
স্মৃতিগুলো ভেসে উঠছে: ববিতাঅভিনেত্রী ববিতা বলেন, হঠাৎ এই সংবাদটা শোনার পর কিছুতেই বিশ্বাস করতে পারছি না। তাঁর সঙ্গে অনেকগুলো ছবিতে জুটিবদ্ধ হয়ে কাজ করেছি। সব স্মৃতি ভেসে উঠছে একে একে। আমি কিছুতেই মানতে পারছি না নায়করাজ আর নেই। আল্লাহ তাঁকে বেহেশত নসিব করুন।
কিছুতেই যেন মেনে নিতে পারছি না: কবরীচলচ্চিত্র অভিনেত্রী কবরী বলেন, নায়করাজ রাজ্জাকের চলে যাওয়ার কথা বিশ্বাসই করতে পারিনি। অনেকক্ষণ মনে হচ্ছিল আমি ভুল শুনছি। কিন্তু সত্যটাকে মেনে নিতে হলো। তাঁর সঙ্গে আমার জুটি দর্শকেরা সাদরে গ্রহণ করেছিলেন। অনেক ছবিতে অভিনয় করেছি আমরা। কত যে স্মৃতি রয়েছে তা বলে শেষ করা যাবে না। এই মৃত্যুটা কিছুতেই যেন মেনে নিতে পারছি না। তাঁর আত্মা যেন শান্তি পায় সেই দোয়া করি।
অত্যন্ত ভালো মনের মানুষ ছিলেন: ফারুকঅভিনেতা ফারুক বলেন, আমি সিঙ্গাপুরে চিকিৎসার জন্য অবস্থান করছি। হঠাৎ শুনলাম নায়ক রাজ আর নেই আমাদের মাঝে। অত্যন্ত কঠিন ও সত্য। কিন্তু সত্যিটা কিছুতেই বিশ্বাস করতে ইচ্ছে করছে না। তিনি শুধু একজন অসাধারণ অভিনেতাই ছিলেন না, ছিলেন অত্যন্ত ভালো মনের একজন মানুষ। আমি তাঁর আত্মার শান্তি কামনা করছি। আর তাঁর পরিবারকে বলব, ধৈর্য সহকারে এই শোক কাটিয়ে উঠতে।
তাঁর মতো অভিনেতা আর আসবে না: আলাউদ্দিন আলী সংগীত পরিচালক আলাউদ্দিন আলী বলেন, রাজ্জাক ভাইয়ের মতো অভিনেতা কোনো দিনই আর আসবে না। আল্লাহ রাজ্জাক ভাইকে স্বর্গ দান করুক সেই দোয়া করি।
অসাধারণ ব্যক্তিত্বের মানুষ ছিলেন: আজিজুর রহমানপরিচালক আজিজুর রহমান বলেন, নায়করাজ রাজ্জাকের মৃত্যুর খবর কিছুতেই মানতে পারছি না। তিনি কত বড় মাপের অভিনেতা ছিলেন সেটা সবারই জানা। কিন্তু অসাধারণ ব্যক্তিত্বের মানুষ ছিলেন তিনি, এটা যারা তাঁকে কাছ থেকে দেখেছেন সবাই জানে। আমি তাঁর আত্মার শান্তি কামনা করছি।
তাঁর কোনো বিকল্প নেই: আনোয়ারাঅভিনেত্রী আনোয়ারা বলেন, নায়করাজ সম্পর্কে নতুন করে বলার কিছু নেই। তাঁর এই মৃত্যু অত্যন্ত বেদনাদায়ক। কারণ তাঁর চলে যাওয়ায় যে ক্ষতি হলো সেটা পূরণ হওয়া সম্ভব নয়। তাঁর কোনো বিকল্প নেই। আমি তাঁর আত্মার শান্তি কামনা করছি।
নায়করাজ প্রেরণা হয়ে থাকবেন: শাকিব খানঅভিনেতা শাকিব খান বলেন, বর্তমান ও আগামী প্রজন্মের কাছে নায়করাজ রাজ্জাক প্রেরণা হয়ে থাকবেন। আমরা একজন আইডল হারালাম। আমি তাঁর আত্মার শান্তি কামনা করছি।
অনেক বড় ক্ষতি হয়ে গেল: মৌসুমিঅভিনেত্রী মৌসুমি বলেন, নায়করাজ রাজ্জাক তো নায়করাজ রাজ্জাকই। তিনি অভিনয় জগতের রাজ ছিলেন। অত্যন্ত ভালো মানুষ ছিলেন। তাঁর কাছ থেকে আমরা সব সময় শিখেছি। চলতি প্রজন্মের আরও অনেক শেখার বাকি ছিল তাঁর কাছ থেকে। তাঁর চলে যাওয়ায় অনেক বড় ক্ষতি হয়ে গেল। আল্লাহ তাঁকে বেহেশত নসিব করুন—সেই দোয়া করি।
তিনি আজীবন আইডল হিসেবে বেঁচে থাকবেন: ওমর সানীঅভিনেতা ওমর সানী বলেন, নায়করাজ রাজ্জাককে আমরা অনেক অবেলায় হারালাম। তাঁর আরও অনেক কিছু দেওয়ার ছিল চলচ্চিত্রকে। তরুণ প্রজন্মের আইডল হিসেবে তিনি আজীবন বেঁচে থাকবেন। আমি তাঁর আত্মার শান্তি কামনা করি।
মেনে নিতে পারছি না: অপু বিশ্বাসঅভিনেত্রী অপু বিশ্বাস বলেন, রাজ্জাক আঙ্কেল নেই। এটা মেনে নিতে পারছি না। আমি এখনো বিশ্বাস করতে পারছি না। তাঁর সম্পর্কে নতুন করে কিছু বলতে চাই না। এতটুকুই বলব, পরপারেও যেন রাজ্জাক আঙ্কেল শান্তিতে থাকেন।
