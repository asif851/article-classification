
বিচারকের আসনে রিয়াজ ও কুসুম শিকদার। চ্যানেল আইয়ের রিয়ালিটি শো ‘হ্যান্ডসাম দ্য আলটিমেট ম্যান’ প্রতিযোগিতার প্রধান দুই বিচারক হয়েছেন তাঁরা। সম্প্রতি চ্যানেল আইয়ের স্টুডিওতে অনুষ্ঠানটির দৃশ্য ধারণে অংশ নেন এই দুই অভিনয়শিল্পী।রিয়াজ বলেন, ‘বিচারকাজ করাটা অনেক কষ্টসাধ্য ব্যাপার। হ্যান্ডসাম দ্য আলটিমেট ম্যান অনুষ্ঠানের বিচারক হয়ে তা ভালোভাবেই টের পাচ্ছি। আর এটা আমার জন্য একেবারে নতুন অভিজ্ঞতা।’কুসুম বলেন, ‘এটি এই প্রতিযোগিতার দ্বিতীয় আসর। প্রথম আসরের বেশ কয়েকটি পর্ব আমার দেখা হয়েছে। ভাবনাটা অনেক ভালো লেগেছিল। আমাদের দেশে কিন্তু অনেক হ্যান্ডসাম পুরুষ রয়েছে। আমার বিশ্বাস, এ ধরনের অনুষ্ঠানের মধ্য দিয়ে তাঁরা নিজেদের বিকশিত করার সুযোগ পাবেন।’জানা গেছে, ১০ জুলাই থেকে প্রতি সোম ও বৃহস্পতিবার রাতে চ্যানেল আইতে প্রচারিত হবে হ্যান্ডসাম দ্য আলটিমেট ম্যান। এটি এই প্রতিযোগিতার দ্বিতীয় আসর। হ্যান্ডসাম দ্য আলটিমেট ম্যান প্রতিযোগিতার প্রথম আসরের চ্যাম্পিয়ন হয়েছিলেন সাজ্জাদ।যৌথভাবে এই প্রতিযোগিতার আয়োজন করেছে ইমামি ফেয়ার অ্যান্ড হ্যান্ডসাম ও চ্যানেল আই।
