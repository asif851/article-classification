
গত মাসে কানাডার ভ্যাঙ্কুভারে ‘টেড টক’-এ হাজির হয়েছিলেন বলিউড অভিনেতা শাহরুখ খান। তাঁর অসাধারণ বুদ্ধিমত্তা ও রসিকতা দিয়ে সেখানে তিনি কুড়িয়েছেন অসংখ্য শ্রোতার হাততালি। এর আগেও বহু মঞ্চে বক্তব্য দেওয়ার অভিজ্ঞতা ছিল শাহরুখের। কিন্তু বিশ্বখ্যাত এই প্ল্যাটফর্মে কথা বলার আগে ‘কিং খান’-এর মতো মানুষেরও দুশ্চিন্তায় ঘাম ছুটে গিয়েছিল। বক্তব্যের আগে শাহরুখ খানের অনুশীলনের একটি ভিডিও সম্প্রতি টুইটারে প্রকাশ করেছেন তাঁর ব্যবস্থাপক পূজা দালদানি।
মজার সেই ভিডিওতে দেখা যাচ্ছে, শাহরুখ খেতে বসে, ঘুমানোর সময়, সব জায়গায় বক্তব্য মুখস্থ করছেন। আর এই ভেবে ভয় পাচ্ছেন, শেষমেশ তিনি টেডের মঞ্চে ঠিকমতো বক্তব্য দিয়ে পারবেন তো?
পরে অবশ্য বেশ ভালোমতোই বক্তব্য দিতে পেরেছেন শাহরুখ। সব সময়ের মতো টেড টকেও তিনি সাবলীলভাবে কথা বলে গেছেন। উপস্থিত শ্রোতাদের সামনে হাসিঠাট্টার ছলে তিনি তাঁর জীবনের চড়াই-উতরাইয়ের গল্প তুলে ধরেন। কিং খানের অনুপ্রেরণামূলক এ বক্তব্য বেশ প্রশংসিত হচ্ছে।
কিন্তু এত ভালো বক্তব্য দেওয়ার পেছনের রহস্য যে পূজা ফাঁস করে দিলেন, তাঁর কী হবে? শাহরুখ তাঁর ব্যবস্থাপক পূজা দালদানির প্রকাশকৃত সেই ভিডিওর নিচে মন্তব্য করেছেন, ‘তুমি আমার প্র্যাকটিস সেশন সবার সামনে প্রকাশ করে দিলে। এখন মানুষ আমাকে আনস্মার্ট ভাববে।’
উল্লেখ্য, টেড টক প্রথম শুরু হয় ১৯৮৪ সালে। এটি মূলত একটি প্ল্যাটফর্ম, যেখানে বক্তারা বিভিন্ন বিষয় নিয়ে অনুপ্রেরণামূলক বক্তব্য দেন। ভারতের টিভি চ্যানেলও সম্প্রতি ‘টেড টক ইন্ডিয়া : নায়ি সোচ’ নামের একটি অনুষ্ঠান প্রচারের উদ্যোগ নিয়েছে। অনুষ্ঠানটি উপস্থাপনা করবেন শাহরুখ খান। ইন্ডিয়ান এক্সপ্রেস।
