
বিশ্বখ্যাত মুষ্টিযোদ্ধা মোহাম্মদ আলীকে নিয়ে ছবি তৈরির কাজ হাতে নিয়েছেন ‘লাইফ অব পাই’খ্যাত অস্কারজয়ী চলচ্চিত্র নির্মাতা অ্যাং লি। ছবিটির চিত্রনাট্য লিখছেন ‘স্কাইফল’খ্যাত ব্রিটিশ চিত্রনাট্যকার পিটার মরগ্যান। অ্যাং লি ত্রিমাত্রিক প্রযুক্তি ব্যবহার করে এমনভাবে ছবিটি তৈরি করতে চান, যাতে ছবিটি দেখে দর্শকের মনে হয় তাঁরা যেন বক্সিং রিংয়ের ভেতরেই আছেন।আলীর সমসাময়িক আরেকজন বিখ্যাত মুষ্টিযোদ্ধা জো ফ্রেজিয়ার। সত্তরের দশকে বহুবার বক্সিংয়ের রিঙে ঝড় তুলে ইতিহাস গড়েছেন জো ও আলী। এই দুই হেভিওয়েট চ্যাম্পিয়নের মুখোমুখি হওয়ার বিষয়বস্তু নিয়ে নির্মিত হবে নতুন এ ছবি। অবশ্য এখন পর্যন্ত ছবিটির নাম চূড়ান্ত হয়নি। সম্প্রতি এক খবরে এমনটিই জানিয়েছে যুক্তরাজ্যের ডেইলি মেইল পত্রিকা।এ প্রসঙ্গে চিত্রনাট্যকার পিটার মরগ্যান বলেন, ‘থ্রিডি ফরম্যাটে ছবিটির শুটিংয়ের পাশাপাশি জো ও আলীর শ্বাসরুদ্ধকর লড়াইয়ের ভিডিও ফুটেজও যুক্ত করা হবে। বক্সিং রিংয়ের ভেতর জো এবং আলীর লড়াইয়ের সময় নৃশংসতার চিত্র ফুটে উঠবে এই ছবিতে। আশা করছি, সামনের বছরেই ছবিটির চিত্রনাট্য লেখার কাজ শেষ হবে।’এর আগে মোহাম্মদ আলীর জীবনীভিত্তিক চলচ্চিত্র ‘আলী’ মুক্তি পেয়েছিল ২০০১ সালে। মাইকেল ম্যান পরিচালিত ছবিটির নাম ভূমিকায় অভিনয় করেছেন উইল স্মিথ।
