
একের পর এক বক্স অফিসে ঝড় তোলা ছবি উপহার দিয়ে চলেছেন বলিউডের জনপ্রিয় তারকা অভিনেত্রী দীপিকা পাড়ুকোন। এই সাফল্য উদযাপন করতে সম্প্রতি জমকালো এক অনুষ্ঠানের আয়োজন করেছিলেন দীপিকা। অনুষ্ঠানে শাহরুখ খান, আমির খানসহ বলিউডের অনেক রথী-মহারথী হাজির হলেও অনুপস্থিত ছিলেন দীপিকার সহ-অভিনেতা ও সাবেক প্রেমিক রণবীর কাপুর। এর পেছনের কারণ সম্পর্কে ঘনিষ্ঠ সূত্রের বরাতে জিনিউজ জানিয়েছে, অনুষ্ঠানে ক্যাটরিনা কাইফ আমন্ত্রণ পাননি বলেই সেখানে যাননি রণবীর।সম্প্রতি মুম্বাইয়ের ওরলি এলাকায় একটি হোটেলে জমকালো অনুষ্ঠানের আয়োজন করেন দীপিকা। অনুষ্ঠানে অনেকের সঙ্গে রণবীর কাপুরও আমন্ত্রণ পান। কিন্তু রণবীর যখন জানতে পারেন, অনুষ্ঠানে আমন্ত্রিত অতিথিদের তালিকায় ক্যাটরিনার নাম নেই, তখন তিনি সেখানে না গিয়ে বাড়িতেই সময় কাটানোর সিদ্ধান্ত নেন।এ প্রসঙ্গে ঘনিষ্ঠ একটি সূত্রের ভাষ্য, ‘দীপিকা যেদিন অনুষ্ঠানের আয়োজন করেছিলেন সেদিন রণবীরের হাতে শুটিং কিংবা অন্য কোনো কাজ ছিল না। তিনি চাইলেই অনুষ্ঠানে যোগ দিতে পারতেন। কিন্তু তিনি ইচ্ছে করেই সেখানে যাননি। কারণ, আমন্ত্রিত অতিথিদের তালিকায় ক্যাটরিনার নাম ছিল না।’
এদিকে অনুষ্ঠানে ক্যাটরিনা আমন্ত্রণ পেয়েছিলেন কি না, জানতে চাইলে তাঁর কাছের একটি সূত্রের দাবি, ‘আমি যত দূর জানি, দীপিকার কাছ থেকে ক্যাটরিনা কোনো আমন্ত্রণ পাননি। তা ছাড়া সেদিন একটি বিজ্ঞাপনচিত্রের শুটিংয়ে ব্যস্ত ছিলেন ক্যাটরিনা।’
ক্যাটকে আমন্ত্রণ না জানিয়ে তাঁর সঙ্গে চলমান দীর্ঘদিনের দ্বন্দ্বকে আরও উসকেই দিলেন দীপিকা। তিনি কিছুদিন আগেই ক্যাটকে খোঁচা মেরে কথা বলে খবরের শিরোনাম হয়েছিলেন। রণবীরের সঙ্গে স্পেনে অবকাশযাপনে গিয়ে ক্যাটের বিকিনি পরা ছবি ফাঁসের ঘটনায় দীপিকার মন্তব্য ছিল, ‘বিখ্যাত ব্যক্তিদের জীবনে এ ধরনের ঘটনা নতুন কিছু নয়। এমন ঘটনার মুখোমুখি হওয়ার জন্য সব সময় তাঁদের প্রস্তুত থাকা উচিত। বিখ্যাত প্রতিটি ব্যক্তিকে সতর্ক থাকতে হয় যাতে করে তাঁর সঙ্গে এ ধরনের ঘটনা ঘটতে না পারে। এমন পরিস্থিতির সুযোগ করে না দেয়াটা তাঁর নিজস্ব দায়দায়িত্বের মধ্যেই পড়ে।’
এ ছাড়া ‘কফি উইথ করণ’ অনুষ্ঠানের গত মৌসুমে ক্যাটকে উদ্দেশ করে দীপিকা বলেছিলেন, ‘আমি ক্যাটরিনা কাইফের পাসপোর্ট দেখতে চাই।’ এমন উক্তির মধ্য দিয়ে ক্যাটরিনার প্রকৃত বয়স জানতে চেয়েছিলেন দীপিকা। বলাই বাহুল্য, একের পর এক দীপিকার এমন বিতর্কিত মন্তব্যে তাঁর ওপর বেজায় খ্যাপা ক্যাটরিনা।
