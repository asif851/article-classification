
আগামীকাল ১৩ সেপ্টেম্বর ঢাকাসহ সারা দেশে প্রায় ৮০টি প্রেক্ষাগৃহে মুক্তি পাচ্ছে উত্তম আকাশ পরিচালিত চলচ্চিত্র ঢাকা টু বোম্বে। গোধূলী ফিল্মসের ব্যানারে নির্মিত এ ছবিতে অভিনয় করেছেন শাকিব খান, সাহারা, ওমর সানি, সুচরিতা, সাদেক বাচ্চু, কাবিলা, নাসরিনসহ আরও অনেকে। গান লিখেছেন উত্তম আকাশ ও বাপ্পীরাজ। কণ্ঠ দিয়েছেন কনা, নির্ঝর, জীবন মুরাদ, বাপ্পীরাজ, শাহীন ও অনিমা ডি কস্তা। সংগীত পরিচালনা করেছেন কাজী জামাল, জীবন মুরাদ ও বাপ্পীরাজ। ছবি প্রসঙ্গে পরিচালক উত্তম আকাশ বলেন, ‘গল্পের প্রয়োজনে ছবির বেশি অংশ মুম্বাইয়ের বিভিন্ন লোকেশনে ধারণ করা হয়েছে। এটি একটি ব্যয়বহুল ছবি। আশা করছি, প্রেক্ষাগৃহে গিয়ে দর্শক ছবিটি উপভোগ করবেন।’ ছোটবেলায় পাচারকারী দলের শিকার হয়ে বোম্বে পাচার হয় শাকিব খান। পরে এক হূদয়বান লোকের সহযোগিতায় বোম্বেতে আশ্রয় পায় সে। এরপর কী ঘটে? পাঠক, পুরো ঘটনা জানতে হলে আপনাকে প্রেক্ষাগৃহে গিয়ে চলচ্চিত্রটি দেখতে হবে। 
