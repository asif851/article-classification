
‘বলিউড বাদশাহ’ শাহরুখ খানের মান্নাত বাসভবনের পর এবার বলিউডের অভিনেত্রী শ্রীদেবীর বাড়িতে আগুন লাগার ঘটনা ঘটেছে। গতকাল শনিবার সন্ধ্যায় বৈদ্যুতিক শর্টসার্কিট থেকে অগ্নিকাণ্ডের সূত্রপাত। শ্রীদেবীর উপস্থিত বুদ্ধিমত্তা এবং সময়মতো ফায়ার সার্ভিসের কর্মীরা আগুন নিভিয়ে ফেলায় বড় ধরনের কোনো অঘটন ঘটেনি। শ্রীদেবীসহ তাঁর পরিবারের সবাই অক্ষত আছেন।এ প্রসঙ্গে শ্রীদেবীর পরিবারের কাছের একটি সূত্রের বরাতে মিড-ডে ডটকম জানিয়েছে, মুম্বাইয়ের আন্ধেরি এলাকার একটি বাড়িতে সপরিবারে বসবাস করেন শ্রীদেবী। গতকাল সন্ধ্যায় তাঁর শোবার ঘরের শীতাতপ নিয়ন্ত্রণযন্ত্রের বৈদ্যুতিক লাইনে শর্ট সার্কিট থেকে অগ্নিকাণ্ডের সূত্রপাত। আগুনে পুরো শোবার ঘর পুড়ে গেছে। সে সময় দুই মেয়ে ও শাশুড়িসহ বাড়িতেই ছিলেন শ্রীদেবী।
শ্রীদেবীর ব্যবস্থাপক পঙ্কজ খারবান্দা জানিয়েছেন, বৈদ্যুতিক শর্টসার্কিট থেকে আগুন লাগার সঙ্গে সঙ্গে দ্রুত মেইন সুইচ বন্ধ করে দেন শ্রীদেবী। এজন্য আগুন বাড়ির অন্যান্য অংশে ছড়িয়ে পড়তে পারেনি। মেইন সুইচ বন্ধ করে একটুও কালক্ষেপণ না করে দুই মেয়ে এবং শাশুড়িকে নিরাপদে বাড়ির বাইরে নিয়ে যান শ্রীদেবী। আগুনে শোবার ঘরের প্রায় সবকিছুই পুড়ে গেছে। শ্রীদেবীর পোশাকের পাশাপাশি তাঁর আঁকা সব চিত্রকর্মও পুড়ে গেছে।
খবর পেয়ে দ্রুত ফায়ার ইঞ্জিন এবং ট্যাংকার নিয়ে ঘটনাস্থলে পৌঁছান ফায়ার সার্ভিসের সদস্যরা। এ প্রসঙ্গে ফায়ার সার্ভিসের একজন কর্মকর্তা জানিয়েছেন, আগুনের ব্যাপ্তি খুব বেশি ছিল না। কয়েক মিনিটের মধ্যেই তা নিয়ন্ত্রণে আনা সম্ভব হয়। আধা ঘণ্টা পর ফায়ার ইঞ্জিন এবং ট্যাংকার ফিরিয়ে নিয়ে যাওয়া হয়।
অগ্নিকাণ্ডের সময় বাড়িতে ছিলেন না শ্রীদেবীর স্বামী চলচ্চিত্র প্রযোজক বনি কাপুর। খবর শুনে হন্তদন্ত হয়ে বাড়িতে পৌঁছান তিনি। রাত সাড়ে নয়টা পর্যন্ত তিনি সেখানেই ছিলেন। বাড়ির বৈদ্যুতিক সংযোগ বিচ্ছিন্ন করে দেওয়ায় রাতে হোটেলে থাকতে হয়েছে শ্রীদেবীর পরিবারের সদস্যদের।
এর আগে গত ২১ নভেম্বর রাত ১১টায় বৈদ্যুতিক শর্টসার্কিট থেকে শাহরুখ খানের মান্নাত বাসভবনে আগুন লেগেছিল। ভবনের সপ্তম তলার একটি স্নানঘরের এগজস্ট ফ্যানের বৈদ্যুতিক লাইনে শর্টসার্কিট থেকে অগ্নিকাণ্ডের সূত্রপাত। এরপর এগজস্ট ফ্যানের কাঠের ফ্রেমে আগুন ধরে যায়। সঙ্গে সঙ্গে ভবনের ফায়ার অ্যালার্ম বেজে উঠলে ফায়ার সার্ভিসে খবর দেওয়া হয়।
খবর পেয়ে দ্রুত শাহরুখের বাড়িতে ফায়ার ইঞ্জিন ও জাম্বো ট্যাংকার পাঠানোর ব্যবস্থা করে ফায়ার সার্ভিস কর্তৃপক্ষ। মান্নাত বাসভবনের অগ্নিনির্বাপণ ব্যবস্থা যথেষ্ট শক্তিশালী। ফায়ার সার্ভিসের কর্মীরা ঘটনাস্থলে পৌঁছার আগেই শাহরুখের পরিবারের সদস্য ও বাড়ির নিরাপত্তাকর্মীরা ডিসিপি পাউডার ছিটিয়ে আগুন নিয়ন্ত্রণে আনতে সক্ষম হন।  
