
ফ্রাঙ্কফুর্ট বইমেলায় প্রথমবারের মতো বাংলাদেশ আনুষ্ঠানিকভাবে অংশগ্রহণ করছে। এই মেলায় ইন্টারন্যাশনাল পাবলিশার্স অ্যাসোসিয়েশনের সদস্যপদ পেয়েছে বাংলাদেশ। গত শুক্রবার জার্মানির ফ্রাঙ্কফুর্টে অনুষ্ঠিত আইপিএর কংগ্রেসে বাংলাদেশকে এই সদস্যপদ দেওয়া হয়। কংগ্রেসে বক্তব্য দেন বাংলাদেশ জ্ঞান ও সৃজনশীল প্রকাশক সমিতির সহসভাপতি মাজহারুল ইসলাম এবং নির্বাহী পরিচালক কামরুল হাসান। তাঁরা সামাজিক যোগাযোগমাধ্যম ফেসবুকে প্রথম আলোকে এসব তথ্য জানান।কামরুল হাসান জানান, এবার ফ্রাঙ্কফুর্ট বইমেলায় বাংলাদেশ প্রতিনিধিদলে যোগ দিয়েছেন সংস্কৃতিমন্ত্রী আসাদুজ্জামান নূর এবং জ্যেষ্ঠ সচিব কবি কামাল চৌধুরী, প্রধানমন্ত্রীর বিশেষ সহকারী মাহাবুবুল হক শাকিল প্রমুখ। গত শনিবার ইন্টারন্যাশনাল পাবলিশার্স অ্যাসোসিয়েশনের মহাসচিব হোসে বারগিয়ানোর সঙ্গে নির্ধারিত সভা অনুষ্ঠিত হয়। এতে সংস্কৃতিমন্ত্রীর নেতৃত্বে উপস্থিত ছিলেন বাংলাদেশের প্রতিনিধিরা।
