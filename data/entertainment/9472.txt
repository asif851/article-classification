
এ বিউটিফুল ডে
মাছরাঙা টেলিভিশনে ঈদের তৃতীয় দিন সন্ধ্যা ৭টা ৪০ মিনিটে দেখানো হবে একক নাটক এ বিউটিফুল ডে। ইমরাউল রাফাতের রচনায় ও ওয়াসিম সিতারের পরিচালনায় নাটকে অভিনয় করেছেন নাঈম, সাবিলা নূর প্রমুখ। আবীর ও প্রিয়তা একই বিশ্ববিদ্যালয়ে পড়ে। প্রিয়তাকে খুব পছন্দ করে আবীর, কিন্তু প্রিয়তার মধ্যে সব সময় কেমন একটা জড়তা। আসলে প্রিয়তার ভাইয়েরা তাকে অতিমাত্রায় শাসনের মধ্যে রাখে বলে সে বন্ধুত্ব, ভালোবাসা—এসবে জড়াতে ভয় পায়। ভাইদের কথার বাইরে কিছুই করতে সাহস পায় না। একদিন বন্ধুদের সঙ্গে প্রিয়তা ও আবীর দুজনই বাইরে বেড়াতে যায়। সেখানে তারা একে অন্যকে ভালোবাসার কথা বলে। একসময় বোনের আবেগ, ভালোবাসা আর ইচ্ছাকেও ভাইয়েরা প্রাধান্য দেয়।
 
মিট মি নেভার
মাছরাঙা টেলিভিশনে ঈদের তৃতীয় দিন রাত ১১টা ৩০ মিনিটে প্রচারিত হবে টেলিছবি মিট মি নেভার। শাহ মোহাম্মদ নাঈমুল করিমের রচনায় ও সকাল আহমেদ পরিচালনায় এ টেলিছবিতে অভিনয় করেছেন আফরান নিশো, অপর্ণা প্রমুখ। স্নেহা ও জিসানের পরিচয় হয় ফেসবুকে। একে অন্যকে ভালোবাসে তারা। প্রথম যেদিন তারা দেখা করতে যায় সেদিনই জিসান শুনতে পায় তার মামা মারা গেছে। এরপর দ্বিতীয় দিন দেখা করতে গিয়ে স্নেহা ফোনে খবর পায় তার বাবা মারা গেছে। এভাবে ওরা যতবারই দেখা করতে যায় একটা বড় বিপদ ঘটে। এরপর থেকে তারা আর দেখা করে না। তবে তাদের সম্পর্ক থেকে যায়। দীর্ঘ ২৭ বছর তারা দূরে থেকেও সম্পর্ক ধরে রাখে। বৃদ্ধ হওয়ার পর একদিন হঠাৎ তাদের দেখা হয়ে যায়। কথা হয়, গল্প হয়। কিন্তু সেবার কোনো দুর্ঘটনা ঘটেনি।
 
স্টার নাইট
মাছরাঙা টেলিভিশনে ঈদের তৃতীয় দিন রাত ৯টায় দেখানো হবে সেলিব্রেটি শো ‘স্টার নাইট’। এতে এবার অতিথি হয়ে এসেছেন অভিনেতা জাহিদ হাসান। অনুষ্ঠানটি উপস্থাপনা করেছেন মারিয়া নূর।
জনপ্রিয় অভিনেতা জাহিদ হাসানকে নিয়ে সাজানো হয়েছে এবারের ‘স্টার নাইট’। শোবিজের দীর্ঘ ক্যারিয়ার এবং ব্যক্তিজীবনের নানা অজানা তথ্য ও গল্প বলেছেন তিনি এ অনুষ্ঠানে। সেই সঙ্গে নিজের লেখা কবিতা আবৃত্তি করেও শুনিয়েছেন। তাঁকে নিয়ে বলেছেন তাঁর কাছের বন্ধু, শুভাকাঙ্ক্ষীরা।
 
পুতুল পুতুল
মাছরাঙা টেলিভিশনে ঈদের দিন রাত ১১টা ৩০ মিনিটে দেখানো হবে টেলিছবি পুতুল পুতুল। তপু খানের পরিচালনায় এতে অভিনয় করেছেন আফজাল হোসেন, পিয়া বিপাশা প্রমুখ। তামারা একজন উদীয়মান চলচ্চিত্র অভিনেত্রী। এ যাবৎ পাঁচটি চলচ্চিত্রে অভিনয় করেছে। তবে এর মধ্যে তিনটিই ছিল ফ্লপ। তামারার সময় এখন ভালো যাচ্ছে না। নতুন কোনো ভালো সিনেমার অফারও তার কাছে নেই। এমন সময় তামারার ম্যানেজার আনাফ সায়েদ নামক এক গণকের ঠিকানা জোগাড় করে। তামারা তার সঙ্গে দেখা করে। এরপর থেকে তামারার হাতে একের পর এক সিনেমার কাজ আসতে থাকে। সে আরও ঘনিষ্ঠভাবে মিশতে থাকে ওই গণকের সঙ্গে। একসময় গণক তামারার প্রেমে পড়ে যায়। 
