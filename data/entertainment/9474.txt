
ঈদকে ঘিরে ব্যস্ততা শুরু হয়েছে এখন থেকেই। টিভি নাটক প্রযোজনা প্রতিষ্ঠান, টিভি চ্যানেল, নির্মাতা ও শিল্পীরা নতুন কাজ নিয়ে এখন থেকেই ভাবতে শুরু করেছেন। সেই ধারাবাহিকতায় বেসরকারি টিভি চ্যানেল এনটিভি ও এশিয়াটিক মাইন্ড শেয়ার ‘ভালোবাসার কবিতা উৎসব’ নামে একটি আয়োজনের পরিকল্পনা করেছে। এর সঙ্গে যুক্ত হয়েছে ধ্বনিচিত্র। তারা আগামী ঈদে সাতজন প্রখ্যাত কবির সাতটি কবিতার ছায়া অবলম্বনে সাতটি নাটক নির্মাণ করবে।নাটকগুলো নির্মাণ করবেন দেশের প্রথম সারির সাত নির্মাতা। এ তথ্য জানালেন এশিয়াটিক মাইন্ড শেয়ারের হেড অব কনটেন্ট মারুফ রেহমান। তিনি জানান, রবীন্দ্রনাথ ঠাকুরের ‘ক্যামেলিয়া’, কাজী নজরুল ইসলামের ‘গোপন প্রিয়ার চাহনী’, জীবনানন্দ দাশের ‘১৩৩৩’, সুনীল গঙ্গোপাধ্যায়ের ‘হঠাৎ নীরার জন্য’, পূর্ণেন্দু পত্রীর ‘কথোপকথন’, আবুল হাসানের ‘যুগলসন্ধি’ এবং হুমায়ুন আজাদের ‘তোমার দিকে যাচ্ছি’ কবিতাগুলোর ছায়া অবলম্বনে তৈরি হবে নাটক। এগুলো প্রচারিত হবে এনটিভির ঈদ অনুষ্ঠানমালায়।
 
