
নভেম্বর মাসে মার্কিন পপ তারকা টেলর সুইফট তাঁর অ্যালবাম রেপুটেশন প্রকাশ করেছেন। এরপরই টেলর এই অ্যালবামের গানগুলো নিয়ে বছরজুড়ে ‘রেপুটেশন ট্যুর’ করার ঘোষণা দেন। পৃথিবীর বিভিন্ন দেশে ঘুরে ঘুরে গানগুলো গেয়ে শোনাবেন তিনি। অগ্রিম টিকিটও বিক্রি শুরু হয়ে গেছে। আর টিকিট বিক্রি শুরু হতে না হতেই টেলর হয়ে যান ‘হিট’। কারণ, এ পর্যন্ত তাঁর কনসার্টের টিকিট বিক্রি বাবদ আয় হয়ে গেছে ১৮ কোটি মার্কিন ডলার, বাংলাদেশি টাকায় প্রায় ১ হাজার ৫০০ কোটি!
বিলবোর্ডের তথ্য অনুযায়ী, মাত্র সাত দিনে এই আয় হয়েছে। সুইফটের দল এবার নিরাপত্তার কথা মাথায় রেখে খুব গোপনে টিকিট বিক্রির পরিকল্পনা করেছিল। কনসার্টের দিন-তারিখ প্রকাশ করেনি। রাখঢাক রেখেই করা হয়েছে এ কাজ। কিন্তু সুইফট-ভক্তরা কি আর এসব রাখঢাক মানেন? অন্যবারের চেয়ে টিকিটের দামও ছিল বেশি। এরপরও শ্রোতারা হুমড়ি খেয়ে কনসার্টের টিকিট কিনছেন।কনসার্টের আয়োজক বিলবোর্ডকে জানিয়েছে, সুইফট মঞ্চে ওঠার আগেই সব টিকিট বিক্রি হয়ে যাবে বলে আশা করা হচ্ছিল। কিন্তু এখন মনে হচ্ছে, সব টিকিট আরও অনেক আগেই ফুরিয়ে যাবে। আয়োজকদের হিসাবে ‘রেপুটেশন ট্যুর’ হতে যাচ্ছে টেলর সুইফটের সর্বকালের সবচেয়ে বেশি আয় করা ট্যুর। সূত্র : জাস্ট জারেড
