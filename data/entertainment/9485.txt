
অক্ষয় কুমার আর সোনম কাপুর এখন ‘প্যাডম্যান’ ছবির প্রচারণায় ব্যস্ত। ছবির প্রচারের জন্য অক্ষয় সম্প্রতি ভারতের ১৬ জন উদ্ভাবকের প্রত্যেককে পাঁচ লাখ টাকা দেওয়ার ঘোষণা দিয়েছেন। এই প্রচারণা অনুষ্ঠানে ভারতের কয়েকজন তরুণ উদ্ভাবক তাঁদের উদ্ভাবিত জিনিস প্রদর্শন করেন। তার মধ্যে একটি খুব পছন্দ হয়েছে অক্ষয়ের। মঞ্চে বসে অক্ষয় জানিয়ে দেন, সোনমের বিয়েতে তিনি উপহার দেবেন এটি।
এটা কী? ভারতীয় এক উদ্ভাবকের নতুন তৈরি একটি রান্নার যন্ত্র দেখে সোনম সেটি তাঁর মায়ের জন্য নিতে চান। কারণ, সোনমের বাবা অভিনেতা অনিল কাপুর নাকি তাঁর স্ত্রীকে একেবারেই রান্নাঘরে যেতে দিতে চান না। এ সময় অক্ষয় তাঁকে জিজ্ঞেস করেন, ‘সোনম, তুমি কি এ বছর বিয়ে করবে? তোমার বিয়েতে আমি এই রান্নার যন্ত্রটি উপহার দেব। তাহলে তুমি তোমার স্বামীকে রান্না করে খাওয়াতে পারবে। অথবা সে তোমাকে খাওয়াবে।’
রসিক স্ত্রী টুইংকেল খান্নার সঙ্গে থাকতে থাকতে অক্ষয়ের মধ্যেও রসবোধ বেড়ে গেছে। যখন চারদিকে সোনমের বিয়ের গুঞ্জন শোনা যাচ্ছে, তখন সরাসরি তাঁর বিয়ের কথা তুলে অক্ষয় আসলে সাংবাদিকদের উসকে দেন।
শোনা যাচ্ছে, এ বছরের এপ্রিল মাসে ভারতের যোধপুরে সোনম আর তাঁর প্রেমিক আনন্দ আহুজার জমকালো বিয়ের আয়োজন করা হবে। সেখানে উপস্থিত থাকবেন প্রায় ৩০০ জন অতিথি। তবে এখন পর্যন্ত এ বিষয়ে সোনম ও আনন্দ কোনো মন্তব্য করেননি। মুখ খোলেননি তাঁদের পরিবারের কেউ। এদিকে, গত সপ্তাহে কলকাতায় ডিজাইনার রাজ মেহতানির গয়নার দোকানে আনন্দের মাকে সঙ্গে নিয়ে সোনমকে কেনাকাটা করতে দেখা গেছে।  এদিকে কয়েক দিন আগে বিয়ের ব্যাপারে সোনম পিংক ভিলা পত্রিকাকে বলেন, ‘আমার ১০ বছরের অভিনয় ক্যারিয়ারে আমি কোনো দিন নিজের ব্যক্তিগত বিষয় নিয়ে কথা বলিনি। মে মাসে আমার “ভিরে দ্য ওয়েডিং” ছবি মুক্তি পাবে। এর আগে আসছে “প্যাডম্যান” আর “দত্ত”। এখন আমার অন্য কিছু করার সময় কোথায়?’
আর বালকি পরিচালিত ছবি ‘প্যাডম্যান’ মুক্তি পাবে ২৬ জানুয়ারি। এখানে আরও অভিনয় করেছেন রাধিকা আপ্তে। ডেকান ক্রনিকল
