
গত সোমবার সকাল থেকে ক্যাটরিনা কাইফ নিখোঁজ— এমন খবরে হইচই পড়ে গিয়েছিল বলিউডে। বহু নাটকীয়তার পর অবশেষে জানা গেছে, ক্যাটরিনা আসলে নিখোঁজই হননি। মুম্বাইয়ে এক শুটিংয়ে ব্যস্ত ছিলেন তিনি।ক্যাটরিনার নিখোঁজ হওয়ার খবর চাউর হওয়ার পর ক্যাট ও তাঁর ব্যবস্থাপকের মোবাইল ফোন বন্ধ পাওয়া যায়। এ অবস্থায় কয়েকটি তদন্ত সংস্থা সেল ট্র্যাকার ব্যবহার করে ক্যাটরিনার মোবাইল ফোনের অবস্থান খুঁজে বের করার চেষ্টা করেও ব্যর্থ হয়। নিশ্চিত না হয়ে ক্যাট সম্পর্কে কোনো রকম তথ্য প্রকাশ করা থেকে সবাইকে বিরত থাকতে বলা হয় তদন্ত সংস্থাগুলোর পক্ষ থেকে।ক্যাটরিনার নিখোঁজ নাটকের রহস্য এখন পর্যন্ত উদ্ধার করা না গেলেও ধারণা করা হচ্ছে, একটি ব্র্যান্ডের প্রচারণার অংশ হিসেবেই এমনটা করা হয়েছে। মুম্বাইয়ে অনুষ্ঠিত লরিয়াল প্যারিস ফেমিনা উইমেন অ্যাওয়ার্ডস ২০১৫ আসরেও হাজির ছিলেন তিনি। এক খবরে বলিউডলাইফ ডটকম জানিয়েছে, ক্যাটরিনা একটি ব্র্যান্ডের দূত হিসেবে দায়িত্ব পালন করছেন। ব্র্যান্ডটির প্রচারণার জন্যই সম্ভবত ক্যাটের নিখোঁজ হওয়ার নাটক সাজানো হয়েছে।
বলিউডের অনেক তারকাই সামাজিক যোগাযোগ রক্ষার বিভিন্ন ওয়েবসাইটে সক্রিয় হলেও, ক্যাটরিনা এসব সাইট ব্যবহার করেন না। তারপরও ক্যাটের নিখোঁজ হওয়ার খবর শুনে এসব সাইটে তোলপাড় ওঠান ক্যাটের ভক্তেরা। মুহূর্তের মধ্যে সাইটগুলোতে ক্যাটের নিখোঁজ হওয়া নিয়ে মন্তব্যের পাহাড় জমে যায়। টুইটারে তো রীতিমতো #ক্যাটরিনামিসিং ট্রেন্ড শুরু হয়ে যায়। সেখানে ক্যাটরিনাকে নিয়ে দুশ্চিন্তা প্রকাশের পাশাপাশি কেউ কেউ হাসি-ঠাট্টায় মেতে ওঠেন।ক্যাটরিনার নিখোঁজ হওয়ার পেছনের কারণ, কোথায় যেতে পারেন- এমন সব বিষয় নিয়ে নানা গল্প ছড়িয়ে পড়ে। কেউ কেউ বলেন, ক্যাটরিনার মোবাইলে চার্জ ছিল না কিংবা তিনি ইচ্ছে করেই মোবাইল ফোন বন্ধ রেখেছিলেন। এ জন্য তাঁকে মোবাইলে পাওয়া যায়নি। এমনও বলা হয়, সোয়াইন ফ্লুতে আক্রান্ত হয়েছেন ক্যাট। বেশ কিছুদিন ধরে প্রেমিক রণবীর কাপুরের সঙ্গে এক বাড়িকেই থাকছেন ক্যাট। তিনি রণবীরের সঙ্গে ঝগড়া করে অজানা কোথাও চলে গেছেন বলেও মত দেন অনেকে। এ ছাড়া একাধিক সূত্র জানায়, অনেক দিন থেকেই নির্জনে একা একা ছুটি কাটাতে চাচ্ছিলেন ক্যাট। এ জন্য কাউকে কিছু না বলে হাওয়া হয়ে গেছেন তিনি।ক্যাটরিনা বর্তমানে ‘ফিতুর’ ছবির শুটিং নিয়ে ব্যস্ত আছেন। ছবিটিতে তাঁর বিপরীতে আছেন ‘আশিকি ২’ তারকা আদিত্য রয় কাপুর। কিছুদিন আগে ‘ফিতুর’ ছবির সেটে গাড়ি দুর্ঘটনার কবলে পড়েন ক্যাট। অবশ্য সৌভাগ্যক্রমে অক্ষত অবস্থায় রক্ষা পান তিনি।এদিকে, ২৭ মার্চ লন্ডনের মাদাম তুসো জাদুঘরে ক্যাটরিনার মোমের মূর্তি উন্মোচন করা হবে। শোনা যাচ্ছে, সেখানে পরিবারের সদস্যদের নিয়ে উপস্থিত থাকবেন ক্যাটের সাবেক প্রেমিক ও বলিউডের প্রভাবশালী তারকা অভিনেতা সালমান খান।আরও পড়ুন:ক্যাটরিনা নিখোঁজ!
