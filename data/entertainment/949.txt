
খুব ইচ্ছা ছিল অপির, শূন্যে ভেসে ভেসে নাচবেন। কোমরে বাঁধা থাকবে দড়ি কিংবা হারনেস। নাচের এ ধরনকে বলা হয় ‘এরিয়েল অ্যাক্ট’। কিন্তু বাংলাদেশে এ নাচ খুব একটা প্রচলিত নয়। তাই ইচ্ছা থাকলেও অপি এরিয়েল অ্যাক্ট করতে পারেননি আগে। সম্প্রতি অপি করিমের সেই ইচ্ছা পূরণ হলো। একটি বিজ্ঞাপনে কাজের সুবাদে এরিয়েল অ্যাক্টের সুযোগ পেলেন তিনি।গত ডিসেম্বরে ভারতের মুম্বাইয়ে বিজ্ঞাপনচিত্রের শুটিং হয়েছে। অপি করিম বছর দুই পর আবার বিজ্ঞাপনে কাজ করলেন। একটি ইলেকট্রিক পণ্য প্রস্তুতকারক প্রতিষ্ঠানের জন্য তৈরি বিজ্ঞাপনে দেখা যাবে তাঁকে। একই পণ্যের দুটি বিজ্ঞাপনে কাজ করেছেন তিনি। দুটি বিজ্ঞাপনচিত্রেরই নির্দেশনা দিয়েছেন শাহরিয়ার শাকিল।খুব শিগগির বিজ্ঞাপনচিত্র দুটির প্রচার শুরু হবে। অপি করিম বলেন, ‘প্রথমে বিজ্ঞাপনের প্রতি একটা অনীহা ছিল আমার। কিন্তু যখন শুনলাম এতে আমি শূন্যে ভেসে ভেসে নাচার সুযোগ পাব, তখন আর না করতে পারলাম না। বিজ্ঞাপনের কাজ তো, তাই একেবারে পুরোদস্তুর এরিয়েল অ্যাক্ট নয়, কিছুটা হলেও শূন্যে ভেসে নাচ করতে পেরেছি। এটা ভেবেই খুশি আমি।’
