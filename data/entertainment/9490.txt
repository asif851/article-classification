
চেনা পরিবেশে অনেক কিছুই করা যায়। কিন্তু অচেনা জায়গায় গিয়ে একা কিছু করতে গেলে ভয় লাগাই স্বাভাবিক। যেমনটা ঘটেছিল অভিনেত্রী জ্যাকুলিন ফার্নান্দেজের ক্ষেত্রে। শ্রীলঙ্কার এই সুন্দরী প্রথমবার ভারতে পা রেখে কতটা অসহায় বোধ করেছিলেন, সেই স্মৃতি কিছুদিন আগে স্মরণ করলেন এক অনুষ্ঠানে। জ্যাকুলিনের ভাষায়, ‘মুম্বাইয়ে এসে নিজের পথ তৈরি করা আমার জন্য সত্যিই সহজ ছিল না। প্রথম যেদিন এই শহরে পা রাখি, সেদিনের কথা আমার আজও মনে আছে। বিমানবন্দর থেকে আমার গন্তব্যে পৌঁছাতে একটি ট্যাক্সি ঠিক করতে গিয়েই ভীষণ ভয় লাগছিল।’ অবশ্য জ্যাকুলিন মনে করেন, এই কঠিন পথে হেঁটেই তাঁর জীবন পাল্টেছে। বলিউডের ক্যারিয়ার তাঁর জীবনকে দিয়েছে এক নতুন রূপ। ২০০৬ সালের মিস শ্রীলঙ্কা জ্যাকুলিন ফার্নান্দেজ বলিউডে আসার আগে মডেলিং ও সাংবাদিকতা করেছেন। তখন আর তাঁকে কয়জনই বা চিনত? অথচ বলিউডে অভিনয় করার সুবাদে আজ কতশত ভক্ত তাঁর। জ্যাকুলিনকে শেষ দেখা গেছে গত বছর ‘ফ্লাইং জাট’ ছবিতে। এখন তিনি কাজ করছেন ডেভিড ধাওয়ানের ‘জুড়য়া’ ছবির সিক্যুয়েল ‘জুড়য়া টু’তে। এখানে তাঁর নায়ক হবেন বরুণ ধাওয়ান। নিউজ এইটিন।
