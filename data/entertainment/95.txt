
মডেল, উপস্থাপক ও অভিনয়শিল্পী শ্রাবণ্য তৌহিদা মা হয়েছেন। ছেলের নাম রেখেছেন সারহান আবিয়ান খান শুদ্ধ। গত বৃহস্পতিবার রাতে মালয়েশিয়ার সুবাং জয়া মেডিকেল সেন্টারে অস্ত্রোপচারের হয় শ্রাবণ্যর। সেখান থেকে প্রথম আলোকে শ্রাবণ্য জানান, আগামীকাল রোববার অথবা পরশু সোমবার বাসায় ফিরবেন তিনি। নাতি আর ছেলের বউকে দেখাশোনা করার জন্য এরই মধ্যে তাঁর শাশুড়ি সেখানে পৌঁছেছেন।
শ্রাবণ্য জানান, তিনি এখন মালয়েশিয়ার ইউনিভার্সিটি অব মালেতে ইমার্জেন্সি মেডিসিন বিষয়ে এক বছরের ফেলোশিপ করছেন। এই কোর্স শেষ করে ছেলেকে নিয়ে দেশে ফিরবেন।
ছেলের মা হওয়ার পর শ্রাবণ্য ফেসবুকে ‘কুয়াশায় রৌদ্দুর’ শিরোনামে লিখেছেন, ‘তোমাদের শহরে নাকি রোদ মেপে মেপে কুয়াশা আসছে রোজ, তোমরা আবার কুয়াশা বিলাসও করছ। সেই প্রিয় শহর ছেড়ে আমিও এক শহরে। সেই শহরে বৃষ্টি দেখছি রোজ। আমার মধ্যে হাহাকার জেগে উঠছে। এখন ঠিক আমার বৃষ্টি নয়, কুয়াশায় ভেজা রোদ্দুর চাই। আমি অপেক্ষা করছি, আমার একমুঠো আলো চাই। আমি যে অন্ধকারকে ভয় পাই বেশ, দূর আকাশে আমার শূন্য দৃষ্টি ঝাপসা হয়ে আসছে।’
তিনি আরও লিখেছেন, ‘কিন্তু আমি অনুভব করছি নতুন প্রাণ। গাছে গাছে নতুন পাতার আগমনে আনমনা হয়ে ভাবছি, ২০১৭ আমার জন্য অনেক আবেগের, অনেক অন্য রকম এক পাওয়া হতে যাচ্ছে। এই সালে এসেই আমি বুঝতে পারলাম আমার রৌদ্রছায়ার খেলায় নতুন এক প্রাণের উৎস, সে একান্তই আমার। আমার আনমনা হয়ে জানালায় তাকিয়ে থাকার দিন শেষ হওয়ার অপেক্ষায়, তার ছোট দুটি পা হাটি হাটি পা পা করে দুহাতের মুঠোয় রোদ চুরি করে নিয়ে এসে বলবে—“মা, এই দেখো তোমার জন্য আলো এনেছি, ভয় পেও না প্লিজ।” আমার অপেক্ষা শেষ হলো বলে।’
মালয়েশিয়াপ্রবাসী সফটওয়্যার প্রকৌশলী সাব্বির খানের সঙ্গে ২০১৪ সালে বিয়ে হয় শ্রাবণ্যর। সাব্বির খান এখন মালয়েশিয়ায় হিলটির হেড অব বিজনেস ইন্টেলিজেন্স পদে কর্মরত আছেন।
