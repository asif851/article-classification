
‘বিগ বস ১১’ জয়ী হয়েছেন শিল্পা শিন্ডে। ১০৫ দিন ‘বিগ বস’ বাড়িতে থেকে বাকি ১৮ জন প্রতিযোগীকে পেছনে ফেলে চ্যাম্পিয়ন হয়েছেন জনপ্রিয় টিভি সিরিয়াল ‘ভাবিজি ঘর পর হ্যায়’-এর এই ‘ভাবিজি’। শিল্পার হাতে ট্রফি তুলে দেন এই প্রতিযোগিতার সঞ্চালক বলিউড তারকা সালমান খান। জানা গেছে, সামাজিক যোগাযোগমাধ্যমেও দর্শকদের ভোটে জয়ী হয়েছেন শিল্পা। তিনি পুরস্কার হিসেবে পেয়েছেন ৪৪ লাখ রুপি।
গতকাল রোববার রাতে জয়ী হওয়ার পর ভক্তদের ধন্যবাদ জানান শিল্পা শিন্ডে। আর সালমান খান বলেন, ‘কোনো স্ট্র্যাটেজি ছাড়াই এই প্রতিযোগিতায় ছিলেন শিল্পা। তাঁর বুদ্ধি এবং জনপ্রিয়তায় তিনি “বিগ বস”-এর সবার প্রিয় হয়ে ওঠেন।’
শিল্পা শিন্ডে ছাড়াও ফাইনালে ছিলেন বিকাশ গুপ্ত, পুনীষ শর্মা ও হিনা খান। বিকাশ ও পুনীষ আগেই বাদ পড়েন। শেষ লড়াইয়ে হিনাকে হটিয়ে শিরোপা জিতেছেন শিল্পা শিন্ডে। প্রথম রানারআপ হয়েছেন হিনা খান। ‘ইয়ে রিস্তা কেয়া কেহলাতা হ্যায়’ সিরিয়ালের জন্য তিনি খুবই জনপ্রিয়। ‘বিগ বস ১১’ প্রতিযোগিতায় অংশ নেওয়ার আগে ‘খতরোঁ কে খিলাড়ি’ রিয়্যালিটি শোতে বিজয়ী হন হিনা।
‘বিগ বস ১১’ প্রতিযোগিতার গ্র্যান্ড ফিনালের জমকালো আয়োজনে পারফর্ম করেছেন সালমান খান। বিশেষ অতিথি ছিলেন আরেক বলিউড তারকা অক্ষয় কুমার। অনুষ্ঠানে উপস্থিত ছিলেন ‘বিগ বস ১১’ আসরের অন্য প্রতিযোগীরাও।
