
বলিউড তারকা রণবীর সিং বোধ হয় এবার তাঁর জন্মদিনে অন্যতম সেরা ও মূল্যবান উপহারটি পেতে চলেছেন। আবার বলা যায়, সেরা সম্মানটাও এবার তিনি পাবেন। আগামীকাল বৃহস্পতিবার বলিউড অভিনেতা রণবীর সিং বত্রিশে পা দেবেন। আর তাঁর জন্মদিন উপলক্ষে ফ্রান্সের রাজধানী প্যারিসের বিখ্যাত ওয়াক্স মিউজিয়াম গ্রেভিনে জন্ম হবে ‘বাজিরাও মস্তানি’খ্যাত অভিনেতার মোমের প্রতিকৃতির। প্যারিসের ১৩৫ বছরের ঐতিহ্যবাহী এই মিউজিয়ামে সারা বিশ্বের দুই শতাধিক ব্যক্তির মোমের মূর্তি স্থাপন করা হয়েছে। রণবীরের এই মূর্তি গ্রেভিনের সবচেয়ে সম্মানীয় স্থান ‘দ্য হল অব কলিউমস’-এ শোভা পাবে। এর কিছু দূরেই আছে শাহরুখ খান, সেলিন ডিওন, লিওনার্দো ডিক্যাপ্রিও, অ্যাঞ্জেলিনা জোলিসহ আরও অনেক ব্যক্তিত্বের মূর্তি।
রণবীর সিংয়ের সঙ্গে প্যারিসের সম্পর্ক তৈরি হয় যশরাজ ব্যানারের ছবি ‘বেফিকরে’-এর শুটিংয়ের সময়। আদিত্য চোপড়া পরিচালিত এই ছবি বলিউড ইতিহাসের প্রথম ছবি, যার পুরো শুটিং হয়েছে ফ্রান্স এবং তার রাজধানী প্যারিসে। আর তখনই সুন্দরী প্যারিসের প্রেমে পড়ে যান রণবীর। ‘বেফিকরে’ ছবির প্রদর্শনীর দিন ভাস্কর এরিক সেন্ট ক্যাফরে ও গ্রেভিনের শিল্পীর দল এই বলিউড তারকার সঙ্গে দেখা করে। রণবীরের থেকে তাঁরা তাঁদের প্রয়োজনীয় সব তথ্য সংগ্রহ করেন। এই বৈঠকটি হয় পুলম্যান ট্যুর আইফেল হোটেলে। বলিউড অভিনেতার ত্বক, চুল, চোখ, সবকিছুই তাঁরা পুঙ্খানুপুঙ্খভাবে রেকর্ড করেন, যাতে কোনো ফাঁকফোকর না থেকে যায়। এরিককে শুধু একটাই সমস্যার সম্মুখীন হতে হয়। তখন বলিউড সুপারস্টারের মুখে দাড়ি ছিল। তাই তাঁর মুখের গঠন পেতে রীতিমতো বেগ পেতে হয় প্রখ্যাত এই ভাস্করকে। রণবীর তাঁর পরনের কাপড় মুম্বাই থেকে গ্রেভিনে পাঠান। জানা গেছে, রণবীরের ব্যবহৃত আউটফিটটাই তাঁর মোমের মূর্তিতে শোভা পাবে।
জন্মদিনে এই অভিনব উপহারের জন্য রীতিমতো উচ্ছ্বসিত রণবীর সিং। তিনি বলেন, ‘সত্যি এটা আমার জন্মদিনের বিশেষ উপহার। আর এই সুন্দর স্মৃতির জন্য আমাকে বারবার প্যারিসে ফিরে আসতে হবে। আমি প্যারিসকে ভালোবাসি। ফরাসিদের সবকিছুই আমার দুর্দান্ত লাগে। গ্রেভিন মিউজিয়ামের কাছে আমি কৃতজ্ঞ যে তারা এই মোমের মূর্তির মাধ্যমে আমাকে তাদের বাড়িতে তথা হৃদয়ে স্থান দিয়েছে।’
