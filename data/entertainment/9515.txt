
ঠিক যেন সিনেমার কোনো দৃশ্য। নায়িকার বাবা মৃত্যুশয্যায়। পাশে দাঁড়িয়ে নায়ক-নায়িকা। অসুস্থ, যন্ত্রণায় কাতর বাবা মেয়ের হাত তুলে দিলেন নায়কের হাতে। রানী মুখার্জির বিয়েটাও নাকি হয়েছে একইভাবে।যশরাজ ফিল্মস জানিয়েছে, বিয়ে হয়েছে পুরোপুরি ঘরোয়া আয়োজনে। রানী জানিয়েছেন, জীবনের সবচেয়ে আনন্দের মুহূর্তটি সারা পৃথিবীতে ছড়িয়ে থাকা ভক্তদের সঙ্গে ভাগ করে নিতে চান। বলেছেন, ‘বরাবর রূপকথায় বিশ্বাস করেছি। আমার জীবনটাও ঠিক তা-ই। জীবনের সবচেয়ে গুরুত্বপূর্ণ অধ্যায়ে পৌঁছেও দেখছি সেই রূপকথাই চলছে।’বিয়েটা ঠিক করা ছিল অনেক আগে থেকেই। কিন্তু কিছুতেই হয়ে উঠছিল না। রানী-আদির সম্পর্ক নিয়ে দীর্ঘদিন জল্পনা চললেও প্রথম থেকেই সেটা গোপন রাখার চেষ্টা করেছে দুই পক্ষ। আবার প্রথমে নাখোশ থাকলেও রানীকে শেষ পর্যন্ত আপনই করে নিয়েছিল চোপড়া পরিবার। আদিত্যকেও বরণ করে নিয়েছিল মুখার্জিরা। ২০০২ সালে যশরাজ ফিল্মসের ব্যানারে প্রথম ছবি করেন রানী। মুঝসে দোস্তি করোগি ছবিতে তাঁর সঙ্গে অভিনয় করেছিলেন আদিত্যর ভাই উদয়। কাজের সূত্রেই আদিত্যর সঙ্গে পরিচয়। এরপর একে একে হাম তুম, বীর জারা, বান্টি অওর বাবলির মধ্য দিয়ে পরিচয় পৌঁছেছে ঘনিষ্ঠতায়। শোনা যায়, ২০০৯ সালে নাকি দিল বোলে হাড়িপ্পা ছবিটি কেবল রানীর জন্যই বানিয়েছিলেন আদিত্য। সে বছরই প্রথম স্ত্রী পায়েল খান্নার সঙ্গে আদির বিচ্ছেদের আনুষ্ঠানিকতাও চূড়ান্ত হয়েছিল। কিন্তু গেরোটা কোথায় যেন আটকে ছিল। সেই গেরো আকস্মিকভাবে খোলার কারণ রানীর বাবা রাম মুখার্জির অসুস্থতা।রামের হূৎপিণ্ডে পেসমেকার বসানো আছে। তিন সপ্তাহ আগে তিনি গুরুতর অসুস্থ হয়ে পড়েন। হাসপাতালের বিছানায় শুয়ে একটা কথাই বারবার বলেন, চোখ বোজার আগে মেয়ের বিয়ে দেখে যেতে চান। ‘দিলওয়ালা’ আদিও কথা দেন, ‘দুলহান’কে নিজের ঘরে নিয়ে যাওয়ার।শুক্রবার রাতে বিয়ের স্থান ঠিক করা হয় ইতালি। শনিবার বর-কনে, অতিথি এবং পুরুত ঠাকুর উড়াল দেন। সোমবারে বাঙালি রীতিতে হয়ে যায় বিয়ে। টিএনএন।
