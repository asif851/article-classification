
একটি আবাসন প্রকল্পের দূত হিসেবে কাজ করতে সম্প্রতি চুক্তিবদ্ধ হলেন অপু বিশ্বাস। গত সোমবার রাজধানীর এক রেস্তোরাঁয় এই চুক্তি স্বাক্ষর অনুষ্ঠান হয়। অনুষ্ঠান শেষে সংবাদ সম্মেলনে উঠে আসে অপুর সঙ্গে চিত্রনায়ক শাকিব খানের সম্পর্ক ভাঙার গুঞ্জনটি। সেখানেই এক ফাঁকে প্রথম আলোকে অপু বলেন তাঁর কাজ, সংসার ও ভবিষ্যৎ পরিকল্পনার কথা।
শাকিবের সঙ্গে নাকি আপনার সম্পর্ক ভেঙে যাচ্ছে, এর সত্যতা কতটুকু?
বিবাহবিচ্ছেদ-সংক্রান্ত যে খবর শুনছেন, বিষয়টি একান্তই ব্যক্তিগত। যদি এমন কিছু ঘটেই থাকে, তা আমি নিজ থেকে আপনাদের ডেকে জানাব।
শিগগিরই কি জানাতে যাচ্ছেন এমন কিছু? 
বিষয়টি আমি এখনই স্পষ্ট করতে চাইছি। এরই মধ্যে অনেক পত্রিকা, নিউজ পোর্টাল, টেলিভিশনে দেখেছেন যে আমার স্বামী শাকিব খান বলেছেন, তিনি শুটিং নিয়ে ব্যস্ত। এ ব্যাপারে তিনি কিছুই জানেন না। সে ক্ষেত্রে এ বিষয়টি নিয়ে আমারই-বা কী বলার আছে!
পত্রিকা, ওয়েব পোর্টাল বা টেলিভিশনে এ-সংক্রান্ত যে খবর বেরোচ্ছে, আপনি কি বলতে চাইছেন সংবাদকর্মীরা আপনাদের সঙ্গে কথা না বলেই তা প্রকাশ করছেন? 
বিষয়টি তো তা-ই। যাঁরা লিখছেন, তাঁরা কোথায় পেলেন এ খবর? সবখানে ‘গোপন সূত্র’ ব্যবহার করে খবর ছাপা হচ্ছে। আমার সঙ্গে বেশ কয়েকজন কথা বলেছেন। কিন্তু সেখানে ডিভোর্সের প্রশ্নে আমার উত্তর ছিল: ‘আমি জানি না।’
তাহলে প্রতিবাদ করছেন না কেন? 
প্রতিবাদ করার জন্য তো আরেকজনকে লাগবে। তিনি (শাকিব খান) তো দেশের বাইরে। শুটিং নিয়ে ব্যস্ত। তবে অস্থির হবেন না, শাকিব খান এলে সব পরিষ্কার হবে।
সামনে ব্যাপারটা যদি সত্যিই হয়, তাহলে? 
সেটা তো এখনই বলা যাবে না। বিষয়টি আমার একার নয়। পরিবারের সিদ্ধান্তেই সব হবে। আমার বিয়ে, সন্তানের ব্যাপারটা সামনে আনার বিষয়টিও কিন্তু পরিবারের সিদ্ধান্তেই হয়েছিল। যদি আমি একা একা সব করতাম, তাহলে আট বছর আগেই আমার বিয়ের খবর পেয়ে যেত সবাই।
ডিভোর্স-সংক্রান্ত খবর সামনে আসার পর শাকিব খানের সঙ্গে কথা হয়েছে? 
না, তাঁর সঙ্গে কোনো কথা হয়নি।
শেষ কবে শাকিব খানের সঙ্গে কথা হয়েছে? 
এটি ব্যক্তিগত বিষয়। প্রত্যেক স্বামী-স্ত্রীর ব্যক্তিগত বিষয় থাকে। আপনাদের উচিত এ ধরনের প্রশ্ন আমাকে না করা। যুক্তরাজ্য থেকে এসে শাকিব খান ভারতের কলকাতা, হায়দরাবাদ হয়ে থাইল্যান্ডে গিয়েছেন। সেখানে টানা শুটিং চলছে। আমি যত দূর জানি সেখান থেকে ফিরে আবার ভারতে যাবেন। তিনি তাঁর শুটিং নিয়ে ব্যস্ত। আর আমি আমার সন্তানকে সময় দিচ্ছি।
সম্প্রতি নতুন দুটি ছবিতে চুক্তিবদ্ধ হয়েছেন। শুটিং কবে থেকে? 
কাঙাল ও কানা গলি নামে দুটি ছবিতে চুক্তিবদ্ধ হয়েছি। শুটিংয়ের জন্য নিজের প্রস্তুতি প্রায় শেষ। ওজন আরেকটু কমাচ্ছি। মাঝে আব্রামের জন্মের সময় মুটিয়ে গিয়েছিলাম। যত দূর জানি, কাঙাল ছবির শুটিং শিগগিরই শুরু হবে। কানা গলির শুটিং হবে জানুয়ারির শেষ দিকে।
সাক্ষাৎকার: শফিক আল মামুন
