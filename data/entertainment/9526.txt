
বেশ কিছুদিন আগে খবরটা জানিয়েছিলেন সংগীতশিল্পী বাপ্পা মজুমদার। জানিয়ে অবশ্য কদিন অপেক্ষা করতে বলেছিলেন তিনি। সবকিছু চূড়ান্ত হলে তবেই খবরটা জানাতে চান দলছুট ও সঞ্জীব চৌধুরীর ভক্তদের। অবশেষে গতকাল শুক্রবার নিশ্চিত করলেন তিনি। প্রায় ছয় বছর পর আসছে দলছুটের নতুন অ্যালবাম। এরই মধ্যে অ্যালবামের কাজ শুরু করেছেন। দলছুটের নতুন এই অ্যালবামের নাম ‘সঞ্জীব চৌধুরী’। আর প্রকাশও পাবে প্রয়াত এই শিল্পীর জন্মদিন, অর্থাৎ আগামী ২৫ ডিসেম্বর। বাপ্পা মজুমদার জানালেন, এরই মধ্যে চারটি গান চূড়ান্ত করেছেন। আরও চারটি গান এই সময়ের মধ্যে শেষ করে ফেলবেন।
বাপ্পা মজুমদার বলেন, ‘২০১২ সালে দলছুটের “আয় আমন্ত্রণ” নামে একটি অ্যালবাম প্রকাশ পেয়েছিল। তারপর প্রায় ছয় বছর কেটে গেছে। অ্যালবাম করার তাড়না অনেক দিন ধরেই অনুভব করছিলাম সবাই। আর শ্রোতারও অপেক্ষায় ছিলেন।’
বাপ্পা মজুমদার জানান, এই বৈশাখেই অ্যালবামের দুটি গান প্রকাশ করার চিন্তা করেছিলেন। কিন্তু সেটা আপাতত হচ্ছে না। সব গানই একসঙ্গে অ্যালবামে শোনা যাবে। তবে অ্যালবাম থেকে না হলেও বৈশাখে নতুন দুটি গান প্রকাশের চিন্তা করছেন তাঁরা।
