
আজ দেশের একাধিক প্রেক্ষাগৃহে মুক্তি পাচ্ছে রয়েল অনিক পরিচালিত গেইম ছবিটি। প্রায় এক বছর ধরে আটকে থাকার পর শেষমেশ ছবিটি মুক্তি দেওয়া হচ্ছে। গত অক্টোবরে কোনো কর্তন ছাড়াই সেন্সর বোর্ড থেকে ছবিটি ছাড়পত্র পায়।এ ছবিতে অভিনয় করছেন নিরব ও অমৃতা। তা ছাড়া এতে দেখা যাবে প্রমিথিউস ব্যান্ডের সদস্য বিপ্লবকেও। তিনি ছবিতে খলনায়ক চরিত্রে অভিনয় করেছেন। গেইম-এর মধ্য দিয়ে চলচ্চিত্রে অভিষেক ঘটছে নৃত্যশিল্পী ও মডেল অমৃতা খানের। তাই প্রথম চলচ্চিত্র মুক্তির আগে উচ্ছ্বাসিত তিনি। অমৃতা বলেন, ‘আমি এই দিনটির জন্য অপেক্ষা করছিলাম। এর মধ্যে আরও অনেকগুলো ছবিতে কাজ করেছি, করছি। কিন্তু প্রথম ছবি মুক্তির স্বাদ সবচেয়ে আলাদা।’এমটি মিডিয়া অ্যান্ড ফিল্মসের ব্যানারে নির্মিত ছবিতে আরও অভিনয় করেছেন ইরফান খান, মুকিত জাকারিয়া, সাদেক বাচ্চু, ডিজে সোহেল, রুমাসহ অনেকে।
