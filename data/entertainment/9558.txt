
ঈদুল আজহার দেড় মাসের মতো বাকি। এরই মধ্যে শুরু হয়ে গেছে ঈদের ছবির হিসাব-নিকাশ। রাজধানীর কাকরাইলে ছবিপাড়ার অফিসে চলে এসেছে নতুন ছবির রঙিন পোস্টার। মুক্তির সম্ভাব্য তালিকায় থাকা এই ছবিগুলোর মধ্যে রয়েছে রংবাজ, অহংকার, মনে রেখো, অন্তর জ্বালা, পাষাণ ও যৌথ প্রযোজনার নূর জাহান।
তবে যৌথ প্রযোজনার নূর জাহান ও দেশীয় ছবি পাষাণ নিয়ে রয়েছে জটিলতা। সম্প্রতি তথ্য মন্ত্রণালয়ের এক আদেশে যৌথ প্রযোজনার নীতিমালা পুনর্গঠন ও প্রিভিউ কমিটি আপাতত স্থগিত করা হয়েছে। ঈদের আগে আগে নতুন প্রিভিউ কমিটি গঠিত না হলে নূর জাহান–এর মুক্তি অনিশ্চিত। অন্যদিকে প্রদর্শক সমিতি ঘোষণা দিয়েছে, মিশা সওদাগর অভিনীত কোনো ছবি তারা প্রেক্ষাগৃহে চালাবে না। পাষাণ ছবির খলনায়ক মিশা সওদাগর। ফলে ঈদে এই ছবিটির মুক্তিও অনিশ্চিত। এ ব্যাপারে ছবি দুটির প্রযোজক আবদুল আজিজ বলেন, ‘দুটি ছবিই ঈদে মুক্তি দেওয়ার ইচ্ছা আছে। ঈদ আসতে দেরি আছে। তার আগেই হয়তো নতুন প্রিভিউ কমিটি গঠিত হতে পারে। ঈদের আগে মিশার সঙ্গে প্রদর্শক সমিতির মীমাংসা হয়ে গেলে ছবিটি চালানো যাবে, না হলে যাবে না।’
অন্যদিকে রংবাজ ও অহংকার মুক্তি নিশ্চিত করেছেন ছবি দুটির পরিচালক। ইতিমধ্যে প্রেক্ষাগৃহ বুকিং শুরু হয়ে গেছে। অহংকার ছবির পরিচালক সাহাদত হোসেন বলেন, ‘এরই মধ্যে ৮৩টি হল চূড়ান্ত হয়েছে। সব মিলিয়ে দেড় শ হলে মুক্তি দেওয়ার ইচ্ছা আছে।’
রংবাজ ছবির হল বুকিং শুরু হয়েছে সেই ঈদুল ফিতরের আগেই। সে সময়ই ছবিটি মুক্তির কথা ছিল। নানা জটিলতায় ছবির শুটিং আর শেষ হয়নি। তবে আগামী ঈদে এর মুক্তি চূড়ান্ত। ছবির অন্যতম প্রযোজক মোজাম্মেল হক জানিয়েছেন, ৮০টির মতো প্রেক্ষাগৃহ বুকিং হয়ে গেছে। তাঁদের লক্ষ্য দেড় শ প্রেক্ষাগৃহ।
রংবাজ ও অহংকার ছবি দুটির নায়ক-নায়িকা শাকিব খান ও বুবলী। গত বছরের ঈদুল আজহায় একসঙ্গে দুটি ছবি মুক্তির মধ্য দিয়ে ঢালিউডে অভিষেক হয় বুবলীর। এক বছর পর আবারও ঈদুল আজহাতেই একসঙ্গে তাঁর দুটি ছবি মুক্তি পাচ্ছে। বুবলী বলেন, ‘রংবাজ ছিল ঈদের ছবি। রোজার ঈদে সম্ভব হয়নি। তাই কোরবানিতে মুক্তি দেওয়া হচ্ছে। কিন্তু অহংকার ছবিটি ঈদের আগেই মুক্তি দেওয়ার কথা ছিল। এটি কাকতালীয় হলেও আমার জন্য ভালো হয়েছে।’
মাহি ও কলকাতার বনি অভিনীত মনে রেখো কোরবানির ঈদেই মুক্তি পাবে বলে জানিয়েছেন পরিচালক ওয়াজেদ আলী। তিনি বলেন, ‘ঈদুল আজহায় মুক্তির লক্ষ্য নিয়ে কাজ চলছে। পরিবেশকের অফিসে পোস্টার লাগানো হয়ে গেছে।’ এদিকে পরীমনি ও জায়েদ খান অভিনীত অন্তর জ্বালা ঈদুল আজহায় মুক্তির কথা থাকলেও পরিচালক মালেক আফসারী নিশ্চিত করেননি।
