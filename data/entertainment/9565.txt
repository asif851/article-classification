
তরুণ প্রজন্মের মধ্যে প্রেমে প্রত্যাখ্যাত হয়ে আত্মহত্যার প্রবণতা দিন দিন বেড়েই চলেছে। এ-সংক্রান্ত এক প্রশ্নের জবাবে ‘বলিউড বাদশাহ’ শাহরুখ খান বলেন, ‘ভালোবাসা সর্বজনীন। প্রত্যেকের কাছেই ভালোবাসার ভিন্ন ভিন্ন সংজ্ঞা থাকে। এ বিষয়ে আমার উপলব্ধি, ভালোবাসার চেয়ে জীবনকে অনেক বেশি শ্রদ্ধা করা উচিত আমাদের।’
শাহরুখ আরও বলেন, সবার জীবনেই কঠিন সময় আসে। কিন্তু দুঃসময়ে হাল ছেড়ে দিলে চলবে না। জীবনের প্রতি অনেক বেশি শ্রদ্ধাশীল হতে হবে। জীবনে কোনো সমস্যাই চিরস্থায়ী হয় না। কোনো না কোনোভাবে ঠিকই সমাধানের পথ বের হয়ে আসে। সব সময় আশাবাদী থাকতে হবে। মুক্তির প্রতীক্ষিত ‘চেন্নাই এক্সপ্রেস’ ছবির একটি অনুষ্ঠানে এসব কথা বলেন কিং খান। জানিয়েছে ইন্দো-এশিয়ান নিউজ।
ছবির কাহিনির সঙ্গে বাস্তব জীবনকে না মেলানোর পরামর্শ দিয়েছেন শাহরুখ। এ প্রসঙ্গে ‘কিং অব রোমান্স’ তকমা পাওয়া এই তারকা অভিনেতার ভাষ্য, ‘অনেক ছবিতেই আমি প্রেমিক চরিত্রে অভিনয় করেছি। ভালোবাসার মানুষকে না পেয়ে আত্মহত্যার বিষয়টি চলচ্চিত্রের কাহিনিতে তুলে ধরা হলেও, সেটা কাহিনিকারের নিতান্তই ব্যক্তিগত দৃষ্টিভঙ্গি। ছবির কাহিনির সঙ্গে বাস্তব জীবনকে মেলানো উচিত নয়। কখনোই জীবনের চেয়ে ভালোবাসা গুরুত্বপূর্ণ হতে পারে না।’
গত বছরের নভেম্বরে মুক্তি পায় শাহরুখ অভিনীত ‘যব তক হ্যায় জান’ ছবিটি। প্রয়াত যশ চোপড়া পরিচালিত সর্বশেষ ছবিটিতে আরও অভিনয় করেছেন ক্যাটরিনা কাইফ, আনুশকা শর্মা, ঋষি কাপুর, নিতু সিং, অনুপম খের প্রমুখ। ৬০ কোটি রুপি বাজেটের ছবিটির বক্স অফিসের আয়ের পরিমাণ ২১১ কোটি রুপি।
নয় মাস বিরতির পর চলতি বছরের ৮ আগস্ট শাহরুখ আবার বড় পর্দায় হাজির হচ্ছেন ‘চেন্নাই এক্সপ্রেস’ ছবির মাধ্যমে। অ্যাকশন-কমেডিধর্মী ছবিটিতে শাহরুখের বিপরীতে আছেন দীপিকা পাড়ুকোন। রোহিত শেঠির পরিচালনায় ছবিটির সহ-প্রযোজক হিসেবে দায়িত্ব পালন করছেন শাহরুখপত্নী গৌরী খান।
