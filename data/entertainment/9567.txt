
২০১২ সালের জাতীয় চলচ্চিত্র পুরস্কার দেওয়া হবে আজ৷ বঙ্গবন্ধু আন্তর্জাতিক সম্মেলন কেন্দ্রে আয়োজিত আড়াই ঘণ্টার এই অনুষ্ঠান বিকেল চারটা থেকে সরাসরি সম্প্রচার করবে বাংলাদেশ টেলিভিশন৷ জানা গেছে, এবার জাতীয় চলচ্চিত্র পুরস্কার অনুষ্ঠানটি উপস্থাপনা করবেন ফেরদৌস ও মৌসুমী৷ এর আগে তাঁরা দুবার এই অনুষ্ঠান উপস্থাপনা করেছিলেন৷আজকের অনুষ্ঠান নিয়ে কথা হলো তথ্যমন্ত্রণালয়ের অতিরিক্ত সচিব ও বাংলাদেশ চলচ্চিত্র উন্নয়ন করপোরেশনের (এফডিসি) ব্যবস্থাপনা পরিচালক হারুন অর রশীদের সঙ্গে৷ তিনি জানান, এবার পুরস্কার পাওয়া শিল্পীদের পক্ষ থেকে একজন বক্তব্য দেবেন৷ আজীবনা সম্মাননা পাচ্ছেন খলিল৷ তাঁকেই বক্তব্য দেওয়ার জন্য আমন্ত্রণ জানানো হয়েছে৷ আজ গান করবেন সৈয়দ আব্দুল হাদী, সাবিনা ইয়াসমীন, এস আই টুটুল, হাবিব ও কনা৷ চলচ্চিত্রের শিল্পীদের অংশগ্রহণে থাকছে নাচ৷ এই পর্বে অংশ নেবেন ওমর সানী-নিপুণ, ফেরদৌস-মৌসুমী, জায়েদ খান-শিমলা, অমৃতা-নিরব, ইমন-পরিমনি, তমা মির্জা-রোজ প্রমুখ৷ থাকবে পুরস্কারপ্রাপ্তদের ওপর নির্মিত তথ্যচিত্র৷ বাংলাদেশের ইতিহাস ও ঐতিহ্য নিয়ে নাচ করবে বাংলাদেশ শিল্পকলা একাডেমী৷গত বৃহস্পতিবার এফডিসিতে মহড়ায় অংশ নেন ফেরদৌস ও মৌসুমী৷ মহড়ার ফাঁকে ফেরদৌস বলেন, ‘আমি তো দেশে ও দেশের বাইরে অনেক অনুষ্ঠান করেছি, কিন্তু এই একটি মাত্র অনুষ্ঠানে নিজের মধ্যে চাপ অনুভব করি৷ কারণ, সামনে থাকেন দেশের প্রধানমন্ত্রী৷ বুঝতেই পারছেন৷’
