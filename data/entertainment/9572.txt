
প্রয়াত চলচ্চিত্রকার ও কথাসাহিত্যিক জহির রায়হানের ছোটগল্প ‘হারানো বলয়’ অবলম্বনে তৈরি নাটক আজ বুধবার বাংলাদেশ টেলিভিশনে দেখা যাবে রাত আটটার বাংলা সংবাদের পর। নাটকের নাম ‘হারানো অধ্যায়’। জানা গেছে, বিশ্ব টেলিভিশন দিবস উপলক্ষে প্রচারিত হবে নাটকটি। নাট্যরূপ দিয়েছেন রাব্বী আহমেদ। মনস্তাত্ত্বিক দ্বন্দ্ব, সম্পর্কের টানাপোড়েন, বিশ্ববিদ্যালয় জীবনের বিচিত্র অনুষঙ্গ, স্মৃতিময়তা, যাপিত জীবনের নানা দিক ফুটে উঠেছে নাটকের গল্পে। প্রধান দুটি চরিত্রে অভিনয় করেছেন আদনান ফারুক হিল্লোল ও অপর্ণা ঘোষ।
নাটকে দেখা যাবে, অনেক বছর পর বিশ্ববিদ্যালয় জীবনের প্রেমিকার সঙ্গে দেখা হয় আলম নামের এক যুবকের। বিভিন্ন কারণে তাদের সম্পর্ক পূর্ণতা পায় না। দেখা হওয়ার পর দুজনের মাঝে নানা বিষয়ে দ্বন্দ্ব তৈরি করে। একসময় অভাব আর দারিদ্র্য এসে ঘিরে ধরে দুজনের জীবনকে। দ্বিধা-দ্বন্দ্বের দোলাচলে এগিয়ে যাওয়া সম্পর্কের নানা সংকট দেখা যাবে নাটকে।
নাটকের বিভিন্ন দৃশ্য ধারণ করা হয়েছে ঢাকা বিশ্ববিদ্যালয়ের ক্যাম্পাসে। রাব্বী আহমেদ বলেন, ‘বিভিন্ন নির্মাণ এবং বিনির্মাণের ভেতরেই মানুষের সম্পর্ক এগিয়ে চলে। অভাব ও দারিদ্র্য সম্পর্কের সংকট হয়ে দাঁড়ায় কখনো কখনো। সময়ের পরিক্রমায় প্রিয়জন প্রাক্তন হয় ঠিকই, কিন্তু পুরোনো অনুভূতিগুলো মানুষ মনের মাঝে লালন করে যত্নে। অনেক বছর পর দেখা হলে তা জাগ্রত হয়। এটি তেমনই মননধর্মী একটি নাটক। যাঁরা নাটকের মাঝে সংলাপ আর জীবনের দর্শন খোঁজেন, তাঁদের কাছে নাটকটি ভালো লাগবে।’
নাটকটি প্রযোজনা করেছেন এল রুমা আক্তার।
