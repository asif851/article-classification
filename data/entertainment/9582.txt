
জনপ্রিয় কথাসাহিত্যিক হুমায়ূন আহমেদের ‘দেবী’ উপন্যাস অবলম্বনে নির্মিত হচ্ছে চলচ্চিত্র। ‘দেবী’ ছবিতে মিসির আলী চরিত্রে অভিনয় করছেন চঞ্চল চৌধুরী। এরই মধ্যে শুটিংও হয়ে গেছে এক ধাপও। অগণিত পাঠকের পছন্দের মিসির আলী চরিত্রে অভিনয় করতে গিয়ে কোন কোন বিষয় মাথায় রেখেছেন এ অভিনেতা? 
জানতে চাইতেই খোলাসা করলেন চঞ্চল চৌধুরী। ‘আমি মূলত তিনটি বিষয় খেয়াল রেখেছি। এক. মিসির আলীর চেহারা বা অবয়বটা কেমন! ভক্তরা কীভাবে মিসির আলীকে দেখেন, ভাবেন। সেটা যেন ঠিক থাকে। দুই. দর্শকের চাওয়ার সঙ্গে অভিনয়ের সংযোগটা ঠিক রাখা। তিন. হুমায়ূন আহমেদের তৈরি করা চরিত্র। তাই নিজের সেরাটা দিয়ে অভিনয় করা। যদিও আগের চলচ্চিত্রগুলোতে আমি সেরাটাই দিয়েছি।’ তবে এই তিনের মিশ্রণে মিসির আলীরূপী চঞ্চলকে দেখতে হলে দর্শকদের অপেক্ষা করতে হবে অনেক দিন। কারণ, মিসির আলীর সাজসজ্জা অর্থাৎ গেটআপ আপাতত খোলাসা করেননি ‘দেবী’ সংশ্লিষ্ট কেউই। সরকারি অনুদানে নির্মীয়মাণ চলচ্চিত্রটি নির্মাণ করছেন অনম বিশ্বাস। আর প্রযোজনা করছেন জয়া আহসান। গেল বছর চঞ্চল চৌধুরী অভিনীত ‘আয়নাবাজি’ চলচ্চিত্রটি ব্যাপক আলোচিত হয়। ওই ছবিতে চঞ্চল একাই অভিনয় করেছেন ছয়টি চরিত্রে।
