
গুণী চলচ্চিত্র পরিচালক মোস্তফা মেহমুদ আর নেই (ইন্না লিল্লাহি ওয়া ইন্না ইলাইহি রাজিউন)। গতকাল রোববার রাত ১১টা ৪০ মিনিটে চট্টগ্রামের মিরসরাই উপজেলার মিঠানালা গ্রামের নিজ বাড়িতে মারা যান তিনি। মৃত্যুকালে তাঁর বয়স হয়েছিল ৮০ বছর। তিনি দুই ছেলে, আত্মীয়স্বজনসহ অসংখ্য গুণগ্রাহী রেখে গেছেন।
মোস্তফা মেহমুদের পরিবারের পক্ষ থেকে শহীদুল ইসলাম প্রথম আলোকে জানান, তাঁর দুই ছেলেই প্রবাসী। তাঁদের দেশে ফিরে আসার পর তাঁর মরদেহ দাফন করা হবে। আগামী বুধবার দুপুরে মিঠানালার ফকিরহাট বাজারের বর্ণমালা স্কুল প্রাঙ্গণে তাঁর জানাজা অনুষ্ঠিত হবে।১৯৭২ সালের ১৪ ফেব্রুয়ারি এফডিসি থেকে মুক্তি পায় মোস্তফা মেহমুদ পরিচালিত সিনেমা ‘মানুষের মন’। এতে অভিনয় করেন নায়করাজ রাজ্জাক, ববিতা ও আনোয়ার হোসেন। ষাট, সত্তর ও আশির দশকে তাঁর পরিচালিত আরও ১৫টি পূর্ণদৈর্ঘ্য বাংলা ছায়াছবি মুক্তি পায়।১৯৬৬ সালে জহির রায়হানের ‘বেহুলা’ সিনেমায় সহকারী পরিচালক হিসেবে কাজ শুরু করেন মোস্তফা মেহমুদ। আশির দশক পর্যন্ত তিনি চলচ্চিত্র পরিচালনার সঙ্গে যুক্ত ছিলেন। এরপর সিনেমা পরিচালনা ছেড়ে দিয়ে কিছুদিন তিনি গার্মেন্টস ব্যবসার জড়িত ছিলেন। একটা সময় পর চলচ্চিত্রকে বিদায় জানিয়ে তিনি চলে যান জন্মস্থান মিরসরাইয়ের মিঠানালায়।১৯৬৮ সালে মিতা ফিল্মসের ব্যানারে মোস্তফা মেহমুদের পরিচালিত প্রথম ছবি ‘মোমের আলো’ মুক্তি পায়। তিনি পাকিস্তান আমলে ছয়টি এবং স্বাধীনতার পর নয়টি ছবি পরিচালনা করেন।মোস্তফা মেহমুদ পরিচালিত উল্লেখযোগ্য সিনেমার মধ্যে রয়েছে ‘মায়ার সংসার’, ‘অবাক পৃথিবী’, ‘জয় পরাজয়’, ‘মধুমিতা’, ‘মাটির মানুষ’, ও ‘মণিহার’।১৯৩৬ সালের ১৬ জানুয়ারি জন্মগ্রহণ করেন মোস্তফা মেহমুদ। ২০১০ সালের ২১ জানুয়ারি মারা যান সহধর্মিণী ফিরোজা মেহমুদ। সেই থেকে বাড়িতে একাই থাকতেন তিনি।
