
এবারের ক্রিকেট বিশ্বকাপে ধারাভাষ্যকার হচ্ছেন বলিউডের প্রভাবশালী তারকা অভিনেতা অমিতাভ বচ্চন। ক্রিকেট বিশ্বকাপ ২০১৫ শুরু হচ্ছে ১৪ ফেব্রুয়ারি। পরদিন ১৫ ফেব্রুয়ারি ভারত-পাকিস্তান ম্যাচে ধারাভাষ্য দেবেন ৭২ বছর বয়সী এ ‘শাহেনশা’ তারকা।স্টার স্পোর্টস চ্যানেল ১৫ ফেব্রুয়ারি ভারত-পাকিস্তান ম্যাচটি সরাসরি সম্প্রচার করবে। সেদিন ধারাভাষ্যকার হিসেবে অমিতাভকে দেখার সুযোগ পাবেন দর্শকেরা। এ প্রসঙ্গে অমিতাভ বলেন, ‘আমাদের দেশের মানুষের আবেগ পরিচালিত হয় দুটি জিনিসে-ক্রিকেট এবং সিনেমা। দুদিক থেকেই উত্তেজনাকর মুহূর্ত অপেক্ষা করছে আমার সামনে। আমার অভিনীত নতুন ছবি মুক্তি পাচ্ছে ৬ ফেব্রুয়ারি। এরপর ধারাভাষ্যকার হওয়ার সুযোগ পাব আমি।’ সম্প্রতি এক খবরে এমনটিই জানিয়েছে টাইমস অব ইন্ডিয়া।অমিতাভ অভিনীত ‘শমিতাভ’ ছবিটি মুক্তি পাচ্ছে ৬ ফেব্রুয়ারি। আর বাল্কি পরিচালিত ছবিটির কেন্দ্রীয় নারী চরিত্রে অভিনয়ের মাধ্যমে বলিউড অভিষেক হচ্ছে প্রখ্যাত অভিনেতা কমল হাসানের মেয়ে অক্ষরা হাসানের। ছবির অন্যান্য চরিত্রে রয়েছেন ধানুশ, রেখা প্রমুখ।
‘শমিতাভ’ ছবির কাহিনিতে দেখা যাবে, শ্রবণ ও বাকপ্রতিবন্ধী একজন অভিনেতার দারুণ অভিনয়-দক্ষতা রয়েছে। তিনি বৃদ্ধ ও জনপ্রিয়তা হারানো একজন সুপারস্টারের সহায়তায় চলচ্চিত্র জগতে প্রতিষ্ঠা পান। চলচ্চিত্রে তাঁর হয়ে কণ্ঠ দেন ওই সুপারস্টার।
ছবির গল্পের সঙ্গে মিল রেখে অমিতাভের ভরাট কণ্ঠে ধারাভাষ্য দেওয়ার উদ্যোগ নিয়েছে স্টার স্পোর্টস ও ‘শমিতাভ’ ছবির নির্মাতারা। ১৫ ফেব্রুয়ারি ভারত-পাকিস্তান ক্রিকেট ম্যাচে কপিল দেব, শোয়েব আকতার, হর্ষ ভোগলেসহ অন্যান্য ধারাভাষ্যকারের সঙ্গে মিলে ধারাভাষ্য দেবেন অমিতাভ।
