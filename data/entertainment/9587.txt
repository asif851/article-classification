
শুটিংয়ের পর সব ধরনের প্রস্তুতি থাকা সত্ত্বেও দেশের রাজনৈতিক অস্থিরতার কারণে বাপ্পি-মাহি অভিনীত ‘কী দারুণ দেখতে’ চলচ্চিত্রটির মুক্তি পিছিয়ে দেওয়া হয়েছে। প্রথম আলো ডটকমকে দিনক্ষণ পিছিয়ে দেওয়ার কথা জানিয়েছেন ছবিটির পরিচালক ওয়াজেদ আলী।সারা দেশের ৭০টি প্রেক্ষাগৃহে আজ ২৯ নভেম্বর শুক্রবার বাপ্পি ও মাহি অভিনীত ‘কী দারুণ দেখতে’ সিনেমাটি মুক্তি পাওয়ার কথা ছিল। তবে ছবিটির মুক্তির নতুন তারিখ এখনো চূড়ান্ত হয়নি বলে জানিয়েছেন ওয়াজেদ আলী। এ প্রসঙ্গে তিনি বলেন, ‘তিন দিনের অবরোধ আপাতত শেষ হলেও আগামী রবি-সোমবার কিংবা যেকোনো সময় হরতাল-অবরোধের কর্মসূচি আসতে পারে। দেশের এমন অস্থিরতায় ছবিটি মুক্তি দিলে বড় ধরনের একটা ঝুঁকি নেওয়া হবে। তাই চাহিদা থাকার পরও আমরা ছবির মুক্তি স্থগিত করলাম। এতে অনেক বড় রকমের আর্থিক লোকসানে পড়ে যাব।’
কবে নাগাদ ছবিটি মুক্তি পেতে পারে—এ ব্যাপারে ওয়াজেদ আলী বলেন, ‘দেশের পরিস্থিতি একটু স্বাভাবিক হলেই পরবর্তী তারিখ ঘোষণা করা হবে।’
‘কী দারুণ দেখতে’ ছবিতে বাপ্পি-মাহি ছাড়া আরও অভিনয় করেছেন সাদেক বাচ্চু, ওমর সানী, শাহরিয়াজ, লাক্স তারকা বিপাশা ও মিশা সওদাগর।
উল্লেখ্য, এখন ভোলায় নতুন ছবির শুটিং নিয়ে ব্যস্ত আছেন বাপ্পি ও মাহি। জাকির হোসেন রাজু পরিচালিত ‘ময়নামতি’ নামের এ ছবিতে আরেকটি গুরুত্বপূর্ণ চরিত্রে অভিনয় করছেন আনিসুর রহমান মিলন। ডিসেম্বরের মাঝামঝি সময়ে ‘ময়নামতি’ ছবিটির শুটিং শেষ হতে পারে বলে জানান মাহি।
