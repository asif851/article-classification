
একজনে বয়স ৭৪, অন্যজনের ২৪। বলা হচ্ছে, ‘বিগ বি’ অমিতাভ বচ্চন ও আলিয়া ভাটের কথা। দুজনের বয়সের পার্থক্য ৫০ বছরের। কিন্তু নাচের তালে তাল মেলানোর সময় যেন দুজনেই সমবয়সী। সম্প্রতি এক ফ্যাশন শোয়ের রানওয়েতে আলিয়া ভাট ও অমিতাভ বচ্চন দুটি গানে নেচেছেন। সঙ্গে ছিলেন অভিনেতা বরুণ ধাওয়ানও।
মঞ্চে অমিতাভের বিখ্যাত ‘মেরি আঙ্গনে মে’ গানের সঙ্গে নাচেন ‘বদরিনাথ কি দুলহানিয়া’ ছবির দুই তারকা আলিয়া ও বরুণ। তাঁদের সঙ্গে অমিতাভও তাল মিলিয়েছেন। এরপর তরুণ জুটি আলিয়া-বরুণের নতুন গান ‘তাম্মা তাম্মা অ্যাগেইন’-এর সঙ্গেও নাচেন অমিতাভ। ছবিতে দেখা যাচ্ছে, নাচের ধাপ কেমন হবে সেগুলো মঞ্চেই ‘বিগ বি’ শিখে নিচ্ছেন আলিয়ার কাছ থেকে।
গত রোববার মুম্বাইয়ে এই ফ্যাশন শোতে আবু জানি ও সন্দীপ খোসলার নকশা করা পোশাকে এই তিন তারকা ছাড়াও র‍্যাম্পে হেঁটেছেন অভিনেত্রী সোনালি বেন্দ্রে ও হৃতিকের সাবেক স্ত্রী সুজানা খান। ইন্ডিয়া টুডে।
