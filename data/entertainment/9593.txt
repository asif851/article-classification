
কলকাতার নন্দন প্রেক্ষাগৃহে আজ অনুষ্ঠিত হচ্ছে হঠাৎ দেখা চলচ্চিত্রের উদ্বোধনী প্রদর্শনী। বাংলাদেশ ও ভারতের যৌথ প্রযোজনায় নির্মিত এই চলচ্চিত্রটি পরিচালনা করেছেন রেশমি মিত্র। এতে বাংলাদেশ থেকে অভিনয় করেছেন ইলিয়াস কাঞ্চন, মুনিরা ইউসুফ মেমি ও হিমি। আর কলকাতা থেকে অভিনয় করেছেন দেবশ্রী রায়, দ্বীপ ভট্টাচার্য প্রমুখ। কলকাতা থেকে গতকাল পরিচালক রেশমি মিত্র মুঠোফোনে বলেন, ‘রবীন্দ্রনাথ ঠাকুরের “হঠাৎ দেখা” কবিতা অবলম্বনে নির্মিত হয়েছে সিনেমাটি। আমরা গত বছর চট্টগ্রাম, ঢাকা ও কলকাতার বিভিন্ন জায়গায় শুটিং করেছি। বাংলাদেশ ও কলকাতার অভিনয়শিল্পীরা দারুণ কাজ করেছেন।’উদ্বোধনী প্রদর্শনীতে অংশ নিতে গতকাল কলকাতা গিয়েছেন হঠাৎ দেখার অভিনয়শিল্পী হিমি। যাওয়ার আগে বললেন, ‘প্রথমবারের মতো চলচ্চিত্রে অভিনয় করেছি। শুরুতেই রেশমি মিত্রর মতো পরিচালক পাওয়া আমার জন্য আনন্দের। দর্শকদের সঙ্গে বসে সিনেমাটি দেখব।’রেশমি মিত্র জানান, কিছুদিন আগে কলকাতা চলচ্চিত্র উৎসবে প্রদর্শিত হয়েছে ছবিটি। সেখানে ছবিটি দেখে অনেকেই প্রশংসা করেছিলেন। এরপরই উদ্বোধনী প্রদর্শনীর আয়োজন করা হয়েছে। আগামী বছরের জানুয়ারিতে দুই দেশে একসঙ্গে চলচ্চিত্রটি মুক্তি দেওয়ার পরিকল্পনা করেছেন পরিচালক।
