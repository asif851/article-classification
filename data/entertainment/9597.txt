
এর আগে অনেক নাটকেরই শীর্ষ সংগীত গেয়েছেন জনপ্রিয় সংগীতশিল্পী এস আই টুটুল। এবার ‘পাগলের মেলা’ নামের একটি ধারাবাহিক নাটকের শীর্ষ সংগীতে কণ্ঠ দিলেন তিনি।গতকাল শনিবার রাতে মগবাজারের ‘বাজনা’ স্টুডিওতে এই গানটিতে কণ্ঠ দেন টুটুল। গানটির কথা এমন— ‘পাগলের মেলারে ভাই পাগলের মেলা/ভাঙ্গা গড়ার এ সংসারে আমরা সবাই ফানুস/ভাগ্যের বেড়াজালে আবার ঘুরছে কত মানুষ।’গানটি প্রসঙ্গে এস আই টুটুল জানিয়েছেন, গানের কথাগুলো জীবনঘনিষ্ঠ। কেউ প্রেমের পাগল, কেউবা টাকার পাগল। পাগলের যেন নেই কোনো শেষ এই ভুবনে।টুটুল বলেন, ‘আমরা মানুষ কোনো না কোনোভাবে নিজের অবচেতনেই পাগলামি করে থাকি, তাই-ই ফুটে উঠেছে এ গানের কথার মাধ্যমে।’গানটি প্রসঙ্গে টুটুল আরও বলেন, ‘কথা, সুর, সংগীত সবকিছু মিলেই অসাধারণ একটি গান হয়েছে। আমার মনে হয়, ‘পাগলের মেলা’ শীর্ষ সংগীত ও নাটকটি দর্শক শ্রোতাদের ভালো লাগবে।’‘পাগলের মেলা’ ধারাবাহিক নাটকটির এখন সম্পাদনার টেবিলে। চলছে সম্পাদনার কাজ। খুব শিগগিরই একটি বেসরকারি টিভি চ্যানেলে নাটকটির প্রচার শুরু হবে। এ নাটকের শীর্ষ সংগীতের কথা লিখেছেন রাজীব মণি দাস। আর যৌথভাবে সুর করেছেন বিপ্লব বড়ুয়া ও যাদু রিছিল।
