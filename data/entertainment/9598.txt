
‘আমরা জুটি হয়ে একটা সিনেমা করলে কেমন হয়?’ বছর কয়েক আগে আড্ডাচ্ছলেই আরেফিন শুভকে বলেছিলেন জাকিয়া বারী মম। এবার তা সত্যি হয়েছে। ছোট পর্দার নির্মাতা শিহাব শাহীনের ছবিতে জুটি হয়েছেন তাঁরা। কাল ১০ এপ্রিল প্রেক্ষাগৃহে মুক্তি পাচ্ছে এই জুটির প্রথম ছবি ছুঁয়ে দিলে মন। অবশ্য ছবিটি অনেক কারণেই প্রথম। এই যেমন শিহাব শাহীন পরিচালক হিসেবে বড় পর্দায় প্রথম। অ্যাকশন হিরো বলে পরিচিতি পাওয়া আরেফিন শুভ রোমান্টিক হিরো হিসেবে প্রথম। সেসব গল্প শোনাতেই ৬ এপ্রিল দুপুরে প্রথম আলো কার্যালয়ে এলেন শুভ আর মম। শুভ এসেছেন সরাসরি কলকাতা থেকে বিমানবন্দরে নেমে, আর মম ঢাকার বাসা থেকে। দুজন প্রায় একই সময়েই হাজির হন কার্যালয়ে। শুরুতেই সিনেমার গল্প। কিন্তু দুজনই ঠোঁটে আঙুল চাপা দেন। সেই আঙুলের ফাঁক গলে যতটুকু বলা যায় মেপে মেপে, ঠিক অতটুকুই বললেন শুভ, ‘এটা আসলে হৃদয়পুরের গল্প। হৃদয়পুর নামে একটি জায়গা আছে। ওই এলাকার আবির ও নীলা। তাদের গল্পই দেখানো হবে সিনেমায়। তবে হৃদয়পুরের গল্প হলেও এটা আসলে সবার গল্প।’মম বললেন, ‘এই সিনেমা দেখে সবাই আবেগতাড়িত হবেন। সিনেমা শেষ হওয়ার পর অনেক দর্শকই প্রেমে পড়বেন।’ আবারও ঠোঁটে আঙুল চাপা দেন দুজন। আমরা পৃষ্ঠা ওল্টাই। ছুঁয়ে দিলে মন ছবির শুটিংয়ের মজার অভিজ্ঞতা তো বলা যাবে। মজার ঘটনা বলার আগে কয়েকটি তথ্য দিলেন শুভ। ছবির শুটিং শুরু হয়েছিল গত বছর মার্চ মাসে। কাজ হয়েছে ঢাকা আর সিলেটের বিভিন্ন লোকেশনে। শুভর থলেতে মজার ঘটনা নেই। আছে কষ্টের ঘটনা। বললেন, ‘একবার একটা হাসপাতালে শুটিং করা হবে। সব আয়োজন শেষ। লাইটও ঠিক করা হয়েছে। কিন্তু নানা ধরনের সমস্যার কারণে প্রথম দিন শুটিং হয়নি। এভাবে পর পর তিন দিন লাইট ঠিক করে রাখা হলেও শুটিং করা হয়নি। কোনো দিন বৃষ্টি, কোনো দিন অন্য সমস্যায় পড়েছে পুরো ইউনিট।’মম বললেন, ‘এই সিনেমার বেশির ভাগ শুটিং হয়েছে আউটডোরে। তাই আনন্দময় ঘটনার চেয়ে কষ্টই বেশি। তবে একটা ভালো কাজের জন্য এই কষ্ট কোনো সমস্যা না।’‘আসলেই ছুঁয়ে দিলে মন ছবিতে ভালো কাজ হয়েছে। আমার ক্যারিয়ারের অন্য রকম সেরা কাজ বলতে পারেন।’ যোগ করেন শুভ। মম এগিয়ে রাখলেন ছবির গানগুলোকে। বললেন, ‘আমার বিশ্বাস অনেক দিন পর দর্শক ভালো কিছু গান শুনবেন। গানগুলোর শুটিংও হয়েছে অসাধারণ সব লোকেশনে।’  ছুঁয়ে দিলে মন ছবির সংগীতায়োজন করেছেন হাবিব ওয়াহিদ ও সাজিদ সরকার। কয়েক দিন আগে দুটি গান ছাড়া হয়েছিল অনলাইনে। কয়েক লাখ শেয়ার হয়েছে গান দুটি। শেয়ার হয়েছে ছবির ট্রেলারও। এসব কিছু অবশ্য নতুন বার্তা দিচ্ছে ছুঁয়ে দিলে মন ছবির জন্য। আড্ডার মাঝপথে দুজন সতর্ক করে দিলেন। উঠতে হবে। যেতে হবে একটি টিভি চ্যানেলে। ছবি মুক্তির আগে কয়েকটি টিভিতে হাজির হচ্ছেন দুজন। কথা বলছেন ছবিটি নিয়ে। তবে ওঠার আগে মম বললেন, ‘আমি এশিয়াটিক-ধ্বনিচিত্র এবং মনফড়িংকে ধন্যবাদ জানাই। এমন একটি ছবি তৈরির উদ্যোগ নেওয়ার জন্য।’ শুভ ধন্যবাদ জানালেন পরিচালক শিহাব শাহীনকে। সবশেষে তাঁরা দুজন আমন্ত্রণ জানালেন দর্শকদের। প্রেক্ষাগৃহে বসে হৃদয়পুরের দুই বাসিন্দা আবির আর নীলার হৃদয় ছোঁয়ার জন্য।
