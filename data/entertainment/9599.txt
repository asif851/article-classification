

* সালমান খানের বিশাল হৃদয়। * ভাইজানের এই রূপের আড়ালে একটি কঠিন হৃদয়ও আছে। * অরিজিত সিং পড়েছেন সালমানের ‘কুনজরে’।

বলিউডের তারকা সালমান খানের বিশাল হৃদয়। ক্যারিয়ার নিয়ে কখনোই নিরাপত্তাহীনতায় ভোগেননি এই ‘সুলতান’। বরং নতুন অনেক ছেলেমেয়েকে বলিউডে এনেছেন তিনি। সুরজ পাঞ্চোলি, ক্যাটরিনা কাইফ, জেরিন খান, অর্জুন কাপুর ও ডেইজি শাহ তো হিন্দি ছবিতে সালমানের হাত ধরেই এসেছেন। কিন্তু ভাইজানের এই রূপের আড়ালে একটি কঠিন হৃদয় আছে। সালমানকে একবার চটিয়ে দিলে খবর আছে। বেচারা অরিজিত সিং পড়েছেন সালমানের এমন ‘কুনজরে’।
প্রায় ছয় বছর আগে অরিজিত সিংয়ের সঙ্গে একটি ঝামেলা বেধেছিল সালমানের। কিন্তু সেই রেশ এই অভিনেতা এখনো বয়ে বেড়াচ্ছেন। ‘সুলতান’ ছবিতে অরিজিতের গাওয়া একটি গান ছেঁটে ফেলেন সালমান। পরে পাকিস্তানি শিল্পী রাহাত ফতেহ আলী খানকে দিয়ে সেই গান গাওয়ানো হয়। কারণ, এক অ্যাওয়ার্ড অনুষ্ঠানের মঞ্চে সালমানকে কটাক্ষ করার চেষ্টা করেন অরিজিত। এটা সালমান সাধারণভাবে নিতে পারেননি। এরপর থেকে অরিজিত সাল্লুর চক্ষুশূল। এবার সালমানের নতুন ছবি ‘ওয়েলকাম টু নিউইয়র্ক’-এর ক্ষেত্রেও এমনটা ঘটতে যাচ্ছে। এখানে সালমান একটি বিশেষ চরিত্রে অভিনয় করেছেন। এ ছাড়া নির্মাতা করণ জোহর ও সোনাক্ষী সিনহাকে এখানে দেখা যাবে। শোনা যাচ্ছে, এই সিনেমা থেকে অরিজিতের একটি গান সরিয়ে সেটি রাহাত ফতেহ আলী খানকে দিয়ে গাওয়ানোর কথা বলেছেন সালমান।
‘সুলতান’ ছবির গানটি বাদ দেওয়ার পর অরিজিত দীর্ঘ এক ফেসবুক পোস্টে সালমানের কাছে তাঁর ভুলের জন্য ক্ষমা চেয়েছেন। তবু কেন যে ভাইজানের মন গলছে না কে জানে? জি নিউজ
