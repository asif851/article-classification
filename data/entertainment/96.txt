
আশরাফ শিশির পরিচালিত গাড়িওয়ালা চলচ্চিত্রটি পেলো আরও তিনটি পুরস্কার। ইমপ্রেস টেলিফিল্মের এ ছবিটি কদিন আগে জয় করে নেয় যুক্তরাষ্ট্রের সিনেরকম ইন্টারন্যাশনাল ফিল্ম ফেস্টিভ্যালের তিনটি পুরস্কার।গত ১ থেকে ৭ সেপ্টেম্বর যুক্তরাষ্ট্রের হলিউড ও লাস ভেগাসে অনুষ্ঠিত হয়েছে সিনেরকম ইন্টারন্যাশনাল ফিল্ম ফেস্টিভ্যাল। এর প্রতিযোগিতা বিভাগে ৩টি পুরস্কার অর্জন করেছে ছবিটি। এর মধ্যে শ্রেষ্ঠ চলচ্চিত্র পরিচালক ক্যাটাগরিতে ‘প্লাটিনাম অ্যাওয়ার্ড’ পেয়েছেন পরিচালক আশরাফ শিশির। শ্রেষ্ঠ শিশুশিল্পী ক্যাটাগরিতে ‘গোল্ড’ ও ‘এমারেল্ড’ অ্যাওয়ার্ড পেয়েছে ছবির দুই খুদে অভিনেতা কাব্য ও মারুফ।পুরস্কার পাওয়ার অনুভূতি জানিয়ে পরিচালক আশরাফ শিশির বলেন, ‘এ অর্জন আমার একার নয়, সারা বাংলাদেশের প্রত্যেকটি মানুষের। আমি চেয়েছি ছবিটি পৃথিবীর এপ্রান্ত থেকে ওপ্রান্তের শহরের এবং গ্রামের মানুষ এই বাংলা ভাষার ছবিটি দেখুক।’গাড়িওয়ালা দুই ভাই এবং তাদের মায়ের গল্প। গ্রামের মাঠে-নদীতে ভেসে বেড়ানো দুই ভাই, জীবনসংগ্রামে বিপর্যস্ত তাদের মা, তাদের স্বপ্ন, স্বপ্নভঙ্গ আর জীবনের কশাঘাতে ছোট্ট এক শিশুর সামর্থ্য পুরুষ হয়ে ওঠার গল্প। তারা প্রচণ্ড দারিদ্র্যের মধ্যেও কীভাবে গাড়িওয়ালা হয়ে উঠেছিল সেই গল্প।
উল্লেখিত তিনটি পুরস্কার ছাড়াও ‘গাড়িওয়ালা’র এর আগে যুক্তরাষ্ট্র, ইতালি, ভারত, স্পেন ও চিলি’র আন্তর্জাতিক চলচ্চিত্র উৎসব থেকে মোট ১৪টি আন্তর্জাতিক পুরস্কার পেয়েছে। এ ছাড়া যুক্তরাষ্ট্র, যুক্তরাজ্য, কানাডা, সংযুক্ত আরব আমিরাত, গ্রিস, পর্তুগাল, রাশিয়া, কম্বোডিয়া, ভারত, পাকিস্তান, বাংলাদেশ, ইতালি, চিলি, ভেনেজুয়েলা, কসোভো, রাশিয়া, কেনিয়া, মেক্সিকো মোট ৫ মহাদেশের ১৮টি দেশের ৫১টি শহরে ৫১টি আন্তর্জাতিক চলচ্চিত্র উৎসবে প্রদর্শিত হয়েছে ছবিটি।ইমপ্রেস টেলিফিল্মের ব্যানারে নির্মিত এ ছবিতে অভিনয় করেছেন রোকেয়া প্রাচী, রাইসুল ইসলাম আসাদ, মাসুম আজিজ, ইমরান, সানসি ফারুক, আব্দুর রহমান, আরজে মুকুল, সিডর সুমন, সাজ্জাদ লিটন, মুক্তা, সম্রাট, শুভ, ইদ্রিস আলী, জগন্ময় পালসহ প্রায় চার শ’ নাট্যকর্মী।গাড়িওয়ালা ছবিটি শিগগির দেশেও মুক্তি পাবে বলে জানিয়েছেন পরিচালক।
