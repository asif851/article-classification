
কিছুদিন আগে মারা গেলেন লিনকিন পার্কের মূল কণ্ঠশিল্পী চেস্টার বেনিংটন। গলায় ফাঁস লাগিয়ে আত্মহত্যা করেছিলেন তিনি। ধারণা করা হচ্ছে, অতিরিক্ত মাদক সেবনই এই মৃত্যুর কারণ। তারকাদের সঙ্গে মাদকের ব্যাপারটি যেন জোড়া লেগে আছে। কেউ নিজেই আসক্ত, কেউবা পরিবারের কারও আসক্তির কারণে বেশ ভুগেছেন।
সম্প্রতি অভিনেত্রী শার্লিজ থেরন একটি সাক্ষাৎকারে এমনটাই জানালেন। তাঁর বাবা ছিলেন মাদকাসক্ত। তাঁর মা নিজেকে রক্ষা করতে বাবাকে হত্যা করতে বাধ্য হয়েছিলেন। এর আগে বাবার মৃত্যুকে গাড়ি দুর্ঘটনা বলেই চালিয়ে দিতেন থেরন। বললেন, ‘আমি কাউকে বলিনি। আমি কাউকে বলতেও চাইনি। কেউ আমাকে যখন প্রশ্ন করে আমি বলেছি, বাবা গাড়ি দুর্ঘটনায় মারা গেছেন। কে এ ঘটনা বলতে চায়? কেউ বলতে চায় না।’
কেমন ছিল সেই দিনগুলো? থেরন জানালেন, তখন তাঁর বাবার আচরণ ছিল খুবই অনিশ্চিত। থেরন যখন ঘুম থেকে জাগতেন, তখন বুঝে উঠতে পারতেন না কী ঘটতে যাচ্ছে এই দিনে। সবকিছু নির্ভর ছিল তাঁর বাবার পান করতে যাওয়া আর না যাওয়ার ওপর। পুরো অবস্থাটা থেরনের কাছে মনে হতো ভয়ংকর। এ সময় পাশে দাঁড়িয়েছিলেন তাঁর মা। মা তাঁর জীবনের সেরা অনুপ্রেরণাদায়ী। তবে বাবার এ অবস্থার জন্য কিন্তু ভীত ছিলেন না থেরন। তাঁর ভাষায়, এটা জীবনের অংশ ঠিকই, কিন্তু এটা জীবনকে চালিত করতে পারে না। হাফিংটন পোস্ট।
 
