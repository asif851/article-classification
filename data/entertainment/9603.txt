
শুনতে কি পাও! ছবির নির্মাতা জুটি কামার আহমাদ সাইমন ও সারা আফরীন এবার আমন্ত্রণ পেলেন কান চলচ্চিত্র উৎসবে। ইনস্টিটিউট ফ্রান্সিসের সহযোগিতায় কান চলচ্চিত্র উৎসবে উদীয়মান নির্মাতাদের বিশেষ আসর ‘সিনেমা দ্যু মন্দ’ অনুষ্ঠানে এই পরিচালক-প্রযোজক জুটির ১০ দিনের আমন্ত্রণ নিশ্চিত করেছে ঢাকার ফরাসি দূতাবাস।ফরাসি দূতাবাস সূত্রে জানা গেছে, বিশ্বব্যাপী তরুণ নির্মাতাদের প্রতিযোগিতামূলক এই আসরে কামার আহমাদ সাইমন তাঁর চিত্রনাট্য শঙ্খধ্বনির জন্য এই আমন্ত্রণ পেলেন। ছবিটি তিনি পরিচালনাও করবেন। আর প্রযোজক হিসেবে আমন্ত্রণ পেয়েছেন সারা। কান চলচ্চিত্র উৎসব ও বিশ্বখ্যাত চলচ্চিত্র বাজার মার্স দ্যু ফিল্মের তত্ত্বাবধানে তরুণ নির্মাতাদের পরবর্তী ছবির যোগাযোগ এবং কো-প্রোডাকশনে গুরুত্বপূর্ণ মাধ্যম হিসেবে কাজ করে এই সিনেমা দ্যু মন্দ কার্যক্রম।
এই আমন্ত্রণের ব্যাপারে কামার আহমাদ সাইমন বলেন, ‘ফরাসি দূতাবাস থেকে আমাদের সঙ্গেও যোগাযোগ করেছে। আমরা তাদের আমন্ত্রণ গ্রহণ করেছি। কিন্তু কান উৎসবে যাওয়ার পর আমাদের একটি প্রশ্নের মুখোমুখি হতে হবে, তা হলো আমাদের ছবির ব্যাপারে বাংলাদেশের প্রযোজকদের আগ্রহের ব্যাপারটি। দুঃখজনক হলেও সত্য, আমরা বিশ্বের বিভিন্ন বড় ও নামী উৎসব থেকে দেশের জন্য সম্মান বয়ে আনছি, কিন্তু আমাদের ছবির জন্য দেশেই প্রযোজক পাওয়া যায় না।’
শুনতে কি পাও! ছবির জন্য এর আগে ফ্রান্সে অনুষ্ঠিত ইউরোপের অন্যতম প্রামাণ্য চলচ্চিত্র উৎসব সিনেমা দ্যু রিলেতে শ্রেষ্ঠ ছবির পুরস্কার ‘গ্রাঁ প্রি’ জয় করেছিলেন কামার আহমাদ সাইমন ও সারা আফরীন। ছবিটি এখন ঢাকার স্টার সিনেপ্লেক্সে প্রদর্শিত হচ্ছে।
