
আজ রবীন্দ্রসংগীতশিল্পী অণিমা রায়ের একক সংগীত সন্ধ্যার আয়োজন করা হয়েছে। রাজধানীর গুলশানের স্পেকট্রা কনভেনশন সেন্টারে এ আয়োজন শুরু হবে সন্ধ্যা ৬টায়। তবে এই একক সংগীত সন্ধ্যার আয়োজন সম্পর্কে এ রবীন্দ্রসংগীত শিল্পী বলেন, ‘আমার নতুন অ্যালবাম প্রাণের মাঝে আয় এর মোড়ক উন্মোচন করা হবে অনুষ্ঠানে। এটা খুব অল্প সময়ের আনুষ্ঠানিকতা। মূলত এ কারণেই একক সংগীত সন্ধ্যার আয়োজন। এতে উপস্থিত থাকবেন আমন্ত্রিত অতিথিরা।’অনুষ্ঠানে তথ্যমন্ত্রী হাসানুল হক ইনু, জগন্নাথ বিশ্ববিদ্যালয়ের উপাচার্য অধ্যাপক মীজানুর রহমান, রবীন্দ্রসংগীতশিল্পী সাদি মোহাম্মদ, প্রযোজনা প্রতিষ্ঠান লেজার ভিশন এর চেয়ারম্যান এ কে এম আরিফুর রহমানসহ অনেকেই অতিথি হিসেবে উপস্থিত থাকবেন বলে জানিয়েছেন এই শিল্পী।সংগীতসন্ধ্যায় কী ধরনের গান পরিবেশন করবেন এমন প্রশ্নের জবাবে অণিমা রায় বলেন, ‘রবীন্দ্রনাথের প্রেমের গান। কারণ পরপর দুটি রবীন্দ্রনাথের প্রেমের গানের অ্যালবাম প্রকাশ পেল আমার। চেষ্টা করব সেই গানগুলি গাইতে।’ তিনি বলেন, ‘এর মধ্যে আমার আগের অ্যালবামের কিছু এবং নতুন অ্যালবামের ৬-৭টি গান গাওয়ার ইচ্ছে আছে। এ ছাড়া যে গানগুলি আমার শ্রোতারা নিয়মিত শুনতে চান সেই গান গুলিই গাইব।’
অণিমা রায়ের ‘প্রাণের মাঝে আয়’ অ্যালবামটি কদিন আগেই প্রকাশিত হয়েছে। এই অ্যালবামের মোড়ক উন্মোচন করা হবে আজ। ‘প্রাণের মাঝে আয়’ অ্যালবামটিতে রবীন্দ্রনাথের প্রেমের গানগুলি গেয়েছেন তিনি। অ্যালবামে গান রয়েছে মোট ১২টি। এর আগে রবীন্দ্রনাথের ১৩টি প্রেমের গান নিয়ে সাজানো অণিমা রায়ের ‘তোমারও বিরহে’ নামের একটি অ্যালবামও প্রকাশ পেয়েছিল।
