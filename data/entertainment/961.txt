
নিউইয়র্কে গতকাল শনিবার বসেছিল ১৮তম ইন্টারন্যাশনাল ইন্ডিয়ান ফিল্ম একাডেমি (আইফা) অ্যাওয়ার্ডের আসর। কিন্তু বলিউডের এই তারকা মেলায় দেখা মেলেনি প্রিয়াঙ্কা চোপড়ার। অথচ হলিউডের নতুন একটি ছবির শুটিংয়ে যুক্তরাষ্ট্রেই আছেন প্রিয়াঙ্কা।
আইফা শুরুর দুই দিন আগেই মার্কিন মুলুক থেকে মুম্বাইয়ে উড়াল দিয়েছেন অভিনেত্রী প্রিয়াঙ্কা চোপড়া। ‘বেওয়াচ’ তারকার এমন আচরণ অনেকেই ভ্রু কুঁচকেছেন। নিন্দুকেরা কানাঘুষা করছেন, প্রিয়াঙ্কা এখন নিজেকে সম্পূর্ণ হলিউড তারকা বলে ভাবছেন। এ জন্য নিউইয়র্কে বলিউডের অ্যাওয়ার্ড অনুষ্ঠান চলাকালীন এর ধারেকাছে থাকতে চাননি প্রিয়াঙ্কা।
১৮ জুলাই প্রিয়াঙ্কার জন্মদিন। আর জন্মদিন উপলক্ষে নাকি কয়েক দিনের বিরতি নিয়ে ভারতে এসেছেন তিনি। জন্মদিনের সময়টা পরিবার ও বন্ধুদের সঙ্গে কাটাতে চাইছেন। একটানা কাজ করে ভীষণ হাঁপিয়ে উঠেছিলেন। প্রিয়াঙ্কা বলেন, ‘আমার মনে হয়, আমার পাঁচ থেকে ছয় দিন ছুটি কাটানো উচিত। মুম্বাই, পুনে আর যুক্তরাষ্ট্র যাতায়াত করতে করতে একেবারে ক্লান্ত।’
জন্মদিনে যদি দেশেই থাকার ইচ্ছা প্রিয়াঙ্কার, তাহলে আইফাতে অংশ নিয়েও তো যেতে পারতেন। এ প্রসঙ্গে প্রিয়াঙ্কা উল্টো সাংবাদিকদের কাছেই প্রশ্ন ছুড়ে দিয়েছেন, ‘প্রতিবছর কি সব শিল্পী প্রতিটি অ্যাওয়ার্ড অনুষ্ঠানে যান? ‘আইফা’তেও কি বলিউডের সব শিল্পী গিয়েছেন? তাহলে যাঁরা যাননি, তাঁদের সবাইকেই কি এ জন্য জবাবদিহি করতে হচ্ছে?’
প্রিয়াঙ্কা ও তাঁর মা মধু চোপড়া তাঁদের প্রযোজিত মারাঠি ছবি ‘কে রে রাসকালা’র প্রচারের জন্য আজ ভারতের মুম্বাইয়ে একটি সংবাদ সম্মেলনের আয়োজন করেছিলেন। সেখানেই সাংবাদিকদের এসব কথা বলেন সাবেক এই বিশ্বসুন্দরী। শুধু কাজের কথা নয়, সম্মেলনে প্রিয়াঙ্কাকে কিছু ব্যক্তিগত প্রশ্নও করা হয়েছে।এক সাংবাদিক বিয়ের পরিকল্পনা সম্পর্কেও জানতে চেয়েছেন। জবাবে সরাসরি কিছুই বলেননি প্রিয়াঙ্কা। বরং ‘এ বিষয়টি আমি প্রকাশ করতে চাই না। আমার জীবনে এখন কী ঘটছে, সেটা কেউ জানে না’ বলে রহস্য আরও বাড়িয়ে দিয়েছেন। সূত্র: বলিউড বাবল
 
