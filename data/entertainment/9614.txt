
শুরুটা দারুণ। দাপুটেও বটে। প্রথম ছবিতেই বগলদাবা করে নিলেন সেরা অভিনেতার পুরস্কার। তুরস্কের বসফরাস আন্তর্জাতিক চলচ্চিত্র উৎসবে জোটে এই সম্মাননা।
ভাগ্যও যে সঙ্গে ছিল ইশান খাট্টারের। ফিল্মি দুনিয়ায় পা দিলেন বিখ্যাত এক পরিচালকের হাত ধরে। প্রথম ছবির জন্য পুরস্কার জিতে তা উৎসর্গ করলেন মা নীলিমা আজিম ও ছবির পরিচালক মাজিদ মাজিদিকে। বললেন, ‘সত্যিই এটা সম্মানের। আমার মা বসে আছেন দর্শকের আসনে। আমার কাজের সফলতা সব সময় তোমার জন্য। আর এই পুরস্কার উৎসর্গ করছি অসাধারণ, বিস্ময়কর, সত্যিকারের লিজেন্ড মাজিদ মাজিদিকে। তিনি আমার ওপর আস্থা রেখেছেন। আমাকে প্রথমবারের মতো প্রধান চরিত্রে অভিনয়ের সুযোগ করে দিয়েছেন।’বিয়ন্ড দ্য ক্লাউডস নামের সিনেমাটিতে ইশানের সঙ্গে অভিনয় করেছেন মালবিকা মোহনান। ভাইবোনের সম্পর্ক নিয়ে ছবিটি। বলে রাখা ভালো, ইশান খাট্টার বলিউড অভিনেতা শহিদ কাপুরের ভাই। শহিদ অনেক আগেই বলিউডে পোক্ত আসন গেড়েছেন। এবার পালা ছোট ভাইয়ের। বলিউডযাত্রায় বেশ মসৃণ রাস্তাই পাচ্ছেন ইশান। মাজিদ মাজিদিকে দিয়ে শুরু হলো। এবার করণ জোহরের প্রযোজনায় মারাঠি ছবি সাইরাত-এর রিমেক ধাড়াক ছবিতেও দেখা যাবে তাঁকে। সেখানে জুটি হবেন আরেক নতুন মুখ শ্রীদেবী-কন্যা জাহ্নবী কাপুরের সঙ্গে। করণ জোহর টুইটারে অভিনন্দনও জানিয়েছেন অভিনেতাকে।সূত্র: এনডিটিভি।
