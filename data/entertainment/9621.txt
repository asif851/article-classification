
সিনেমাপ্রেমীদের মুখে এখন শুধু একটিই নাম আর একই আলোচনা। আর সেটি হলো ‘বাহুবলী’। অবশ্য শুধু সিনেমাপ্রেমীরাই নন, এই জগতের সামান্য খোঁজখবর যাঁরা রাখেন, তাঁরাও জেনে গেছেন ‘বাহুবলী-জ্বরের’ কথা। এস এস রাজামৌলি পরিচালিত ‘বাহুবলী’ সিরিজের দ্বিতীয় ও চূড়ান্ত কিস্তি ‘বাহুবলী: দ্য কনক্লুশন’ আজ আনুষ্ঠানিকভাবে ১০০০ কোটি রুপির ক্লাবে প্রবেশ করল।
গত ২৮ এপ্রিল মুক্তির প্রথম দিনেই ছবিটি বিশ্বজুড়ে আয় করেছিল ১২১ কোটি রুপি। চলচ্চিত্র ও বক্স অফিস বিশেষজ্ঞরা তখনই অনুমান করেছিলেন, এই ছবি শিগগিরই ১০০০ কোটি রুপি আয় করবে। ভারতীয় সিনেমার ১০৪ বছরের ইতিহাসে এটিই প্রথম ছবি, যা ১০০০ কোটি রুপি আয় করল। ছবির আয়ের অঙ্ক শেষ পর্যন্ত কোথায় গিয়ে ঠেকে, এখন সেটিই দেখার অপেক্ষা।
‘বাহুবলী: দ্য কনক্লুশন’ বা ‘বাহুবলী ২’ এখন পর্যন্ত ভারতে আয় করেছে ৮০০ কোটি রুপি। আর ভারতের বাইরে এর আয় ২০০ কোটি রুপি। ভারতীয় বাণিজ্য বিশেষজ্ঞ রমেশ মালা আজ রোববার সকালে টুইটারে আনুষ্ঠানিকভাবে এই হিসাব প্রকাশ করেছেন।
একের পর এক রেকর্ড গড়ছে এই ছবি। মুক্তির আগেই স্বত্ব বিক্রি করে ‘বাহুবলী ২’ আয় করেছিল ৫০০ কোটি রুপি।
২০১৫ সালে মুক্তি পেয়েছিল ‘বাহুবলী’ সিরিজের প্রথম ছবি ‘বাহুবলী: দ্য বিগিনিং’। এই ছবিটিও তখন বক্স অফিসে বেশ সাড়া ফেলেছিল। ৬৫০ কোটি রুপির বেশি অর্থ আয় করেছিল দক্ষিণের এই সিনেমা।
‘বাহুবলী: দ্য কনক্লুশন’-এ অভিনয় করেছেন প্রভাস, আনুশকা শেঠি, তামান্না ভাটিয়া, দাগ্গুবতী, রামাইয়া কৃষ্ণান ও সত্যরাজ। ইন্ডিয়া টুডে, জুম টিভি।
