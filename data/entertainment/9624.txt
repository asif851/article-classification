
প্রমা আবৃত্তি সংগঠনের যুগপূর্তি উপলক্ষে গত ২৮ নভেম্বর জেলা শিল্পকলা একাডেমিতে তিন দিনব্যাপী অনুষ্ঠানের আয়োজন করা হয়। অনুষ্ঠানে দেশের ছয়টি বিভাগের ১৪ জেলার আবৃত্তিশিল্পী ছাড়াও ভারতের আবৃত্তিশিল্পীরাও অংশ নেন। অনুষ্ঠান উদ্বোধন করেন সংস্কৃতিবিষয়ক মন্ত্রণালয়ের সচিব রণজিৎ কুমার বিশ্বাস। অতিথি ছিলেন প্রিমিয়ার বিশ্ববিদ্যালয়ের উপাচার্য অনুপম সেন, চট্টগ্রামে ভারতের সহকারী হাইকমিশনার সোমনাথ হালদার, কবি হেলাল হাফিজ, আবৃত্তি সমন্বয় পরিষদের সাধারণ সম্পাদক আহকাম উল্লাহ, কবি ওমর কায়সার প্রমুখ।অনুষ্ঠানে একক ও বৃন্দ আবৃত্তি পরিবেশন করেন দেশের ছয়টি বিভাগের ১৪ জেলার আবৃত্তিশিল্পী ও চট্টগ্রামের বিভিন্ন আবৃত্তি সংগঠন। ২৯ নভেম্বর অনুষ্ঠানের দ্বিতীয় দিন মঙ্গলপ্রদীপ জ্বালিয়ে, ফানুস উড়িয়ে, কেক কেটে জন্মদিন উদ্যাপন করা হয়। অনুষ্ঠানে উপস্থিত ছিলেন শহীদজায়া মুশতারী শফী, কবি ও সাংবাদিক অরুণ দাশগুপ্ত, প্রফেসর রীতা দত্ত, সাংবাদিক ইউনিয়নের সভাপতি কবি এজাজ ইউসুফি, কবি ও সাংবাদিক বিশ্বজিৎ চৌধুরী প্রমুখ। ৩০ নভেম্বর ভারতের কলকাতা এবং আগরতলার আবৃত্তিশিল্পীরা আবৃত্তি পরিবেশন করেন। আবৃত্তি করেন স্মিতা ভট্টাচার্য, বৈসম্পায়ন চক্রবর্তী, সৌরেন চট্টোপাধ্যায় ও মলি দেবনাথ।
