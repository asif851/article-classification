
অবশেষে রানা প্লাজা ছবিটি আলোর মুখ দেখছে। প্রায় আট মাস সেন্সর বোর্ডে আটকে থাকার পর হাইকোর্টের রায় নিয়ে গত ১১ জুলাই ছবিটি ছাড়পত্র পায়। এরপর ছবির মুক্তির দিনক্ষণ ঠিক হয় আগামী ৪ সেপ্টেম্বর। তথ্যটি দিয়েছেন ছবির পরিচালক নজরুল ইসলাম খান। পরিচালক জানান, ছবিটিতে নেতিবাচক কিছু নেই। বরং ছবিটির মধ্যে গার্মেন্টস মালিক-শ্রমিক আরও সচেতন হওয়ার সুযোগ খুঁজে পাবেন বলে তিনি মনে করেন। গতকাল শনিবার রাজধানীর একটি রেস্তোরাঁয় আয়োজিত অনুষ্ঠানে এসব তথ্য জানানো হয়।ছবির প্রধান চরিত্র দুটিতে অভিনয় করেছেন সাইমন ও পরীমনি। ছবিটি মুক্তির খবরে রোমাঞ্চিত পরীমনি। তিনি বলেন, ‘এই ছবিতে দর্শকেরা আলাদা পরীমনিকে খুঁজে পাবেন। অনেক বাধা পেরিয়ে শেষ পর্যন্ত ছবিটি মুক্তি পেতে যাচ্ছে। আমি আনন্দিত।’ছবিতে আরও অভিনয় করেছেন আবুল হায়াত, প্রবীর মিত্র, মিজু আহমেদ, শিরিন আলম, কাবিলা, রেহেনা জলি প্রমুখ।
