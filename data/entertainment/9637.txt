
খুদে ব্লগসাইট টুইটারে ২০১০ সালের জানুয়ারি মাসে অ্যাকাউন্ট খোলার পর থেকেই সামাজিক যোগাযোগের এই মাধ্যমে ভক্ত-অনুসারীদের সংখ্যা দ্রুত বাড়ছিল শাহরুখ খানের। ভারতীয় তারকা ও জনপ্রিয় ব্যক্তিত্বদের মধ্যে অনুসারীর সংখ্যা বিবেচনায় দেশটির প্রধানমন্ত্রী নরেন্দ্র মোদির ঠিক পেছনেই ছিলেন এই তারকা। অমিতাভ বচ্চন, নরেন্দ্র মোদির পরেই ছিল শাহরুখের অবস্থান। সম্প্রতি অনুসারীদের সংখ্যার হিসাবে ভারতের বর্তমান প্রধানমন্ত্রীকে টপকে গেছেন শাহরুখ খান।১৭.৬ মিলিয়ন (এক কোটি ছিয়াত্তর লাখ) অনুসারী নিয়ে টুইটারে সবচেয়ে এগিয়ে বলিউডের কিংবদন্তি অভিনেতা অমিতাভ বচ্চন। তিনি এখনো এই যোগাযোগ মাধ্যমে প্রথম স্থানটি তাঁর দখলে রেখেছেন। এরপরের অবস্থানটিতেই ছিলেন ভারতের বর্তমান প্রধানমন্ত্রী নরেন্দ্র মোদি। কিন্তু টুইটারে শাহরুখ খানের অনুসারীর সংখ্যা বেড়ে ১৬ মিলিয়ন (এক কোটি ষাট লাখ) হওয়ায় ১৫.৮ মিলিয়ন (এক কোটি আটান্ন লাখ) অনুসারী নিয়ে শাহরুখের পেছনে পড়লেন তিনি। তৃতীয় অবস্থানে নেমে গেছেন ভারতের প্রধানমন্ত্রী ও জনপ্রিয় এই রাজনীতিবিদ। টুইটারে জনপ্রিয়তায় বলিউডের তারকা অভিনেতা শাহরুখ খান পেছনে ফেললেন তাঁকে।শাহরুখ খান স্বতঃস্ফূর্তভাবে টুইটারে তাঁর অনুসারীদের কাছে বিভিন্ন বিষয় নিয়েই টুইট করে থাকেন। পারিবারিক ও ব্যক্তিগত মুহূর্তের বিভিন্ন ছবি ও লেখা টুইট করার পাশাপাশি এই অভিনেতা টুইটারে প্রশ্নোত্তর পর্বও চালু করেছিলেন। টুইটারে বিভিন্ন কবিতা ও দার্শনিক উক্তি টুইট করার পাশাপাশি ভক্ত-অনুসারীদের নানা প্রশ্নের উত্তরও দেন তিনি। আর এসব কারণে টুইটারে তুমুল জনপ্রিয়তা পান শাহরুখ।এ ছাড়া, সম্প্রতি ভারতের চলমান ‘অসহিষ্ণুতা’-এর বিপক্ষে শাহরুখের অবস্থান নেওয়ার পর ক্ষমতাসীন দল বিজেপির (ভারতীয় জনতা পার্টি) কয়েকজন নেতা তাঁকে ‘পাকিস্তানি এজেন্ট’ বলার কারণে শাহরুখের পক্ষে জনমত তৈরি হতে থাকে। এই বিষয়টিই এ ক্ষেত্রে সবচেয়ে বেশি প্রভাব ফেলেছে বলে অনেকে মনে করছেন। ভারতের বর্তমান প্রধানমন্ত্রী নরেন্দ্র মোদির দল বিজেপির কয়েকজন জ্যেষ্ঠ নেতা অবশ্য শাহরুখ খানের বিরুদ্ধে তাদের দলের দু-একজন নেতার এই বিরূপ মন্তব্যকে দলের মন্তব্য বলে মনে করেননি। তাঁদের বক্তব্য ছিল, এটি ব্যক্তির মন্তব্য, দলের নয়।
