
একজন তাঁর অতীতের প্রেম, অন্যজন বর্তমানের। রণবীর কাপুর আর রণবীর সিং। পাঠক নিশ্চয়ই আন্দাজ করতে পারছেন কার কথা হচ্ছে? বলিউডের জনপ্রিয় অভিনেত্রী দীপিকা পাডুকোণ সম্প্রতি তাঁর সাবেক প্রেমিক রণবীর কাপুর আর বর্তমান প্রেমিক রণবীর সিংয়ের সঙ্গে ছবি তুলে সে ছবি পোস্ট করেছেন টুইটারে।রণবীর কাপুরের সঙ্গে ‘তামাশা’ ছবিতে অভিনয় করেছেন দীপিকা পাডুকোণ। ‘তামাশা’ ছবির প্রচার নিয়ে মহাব্যস্ত এই তারকা অভিনেত্রী সম্প্রতি টুইটারে একটি ছবি পোস্ট করেছেন। টুইটারে তাঁর পোস্ট করা এ ছবিতে হাস্যোজ্জ্বল দীপিকাকে দেখা যাচ্ছে রণবীর কাপুরের পাশে আর এ দুজনের মাঝে সানগ্লাস পরা রণবীর সিং মুখ বাড়িয়ে দিয়েছেন ছবির ফ্রেমে। ছবির ক্যাপশন হিসেবে দীপিকা যে টুইটটি করেছেন সেটাই সবার নজর কেড়েছে বেশি। দীপিকা তাঁর টুইটে লিখেছেন, ‘মি অ্যান্ড মাই হটিজ!! টু মাচ টু হ্যান্ডেল!! (Me & My Hotties!! 2 much to handle!!)। এই টুইট লেখার পাশাপাশি বলিউডের এই তারকা অভিনেত্রী কয়েকটি ‘ইমোকন’ও দিয়েছেন তাঁর সে মুহূর্তের অভিব্যক্তি বোঝাতে।প্রসঙ্গত, ২০০৮ সালে ‘বাঁচনা অ্যায় হাসিনো’ ছবির মাধ্যমেই রণবীর কাপুর ও দীপিকা পাডুকোণের প্রথম পরিচয়। সেই ছবিতে একসঙ্গে কাজ করতে গিয়ে প্রেমের সম্পর্ক গড়ে ওঠে দুজনের মধ্যে। কিন্তু এর মাত্র এক বছরের মাথায় তাঁদের সম্পর্ক ভেঙে যায়। দীপিকা-রণবীরের ঘনিষ্ঠ বলিউডের অনেকেই বলেন, তাঁদের প্রেম ভেঙে যাওয়ার পেছনে রণবীর কাপুরের মা নীতু সিংয়ের ভূমিকা রয়েছে। রণবীর কাপুরের সঙ্গে দীপিকা পাডুকোণের প্রেমের সম্পর্কটি ভেঙে যাওয়ার পর কিছুদিন মানসিকভাবেও বিপর্যস্ত হয়ে পড়েছিলেন দীপিকা। সে সময় তাঁকে চিকিৎ​সকের শরণাপন্নও হতে হয়েছিল।যা হোক, রণবীর কাপুরের সঙ্গে প্রেমের ইতি ঘটার পর ২০১২ সালের দিকে রণবীর সিংয়ের দেখা পান দীপিকা। রণবীর সিং ও দীপিকা পাডুকোণ প্রথম একসঙ্গে পর্দায় এসেছিলেন সঞ্জয় লীলা বনশালীর ‘রামলীলা’ ছবিতে। ‘রামলীলা’ ছবিতে জুটি হয়েছিলেন তাঁরা। এ ছবির সময়েই তাঁদের প্রথম সাক্ষাৎ। আর এরপর সখ্য থেকে প্রেম। ‘রামলীলা’ ছবির পর থেকেই জুটি হিসেবে দীপিকা-রণবীর সিং বলিউডের সংবাদমাধ্যমগুলোর আলোচনায়। তাঁদের চলচ্চিত্র নিয়ে খবর প্রকাশের চাইতে রণবীর সিং-দীপিকা পাডুকোণের ব্যক্তিজীবনের বিভিন্ন মুহূর্ত ফ্রেমবন্দী করার প্রতিই বেশি আগ্রহ মুম্বাইয়ের সংবাদমাধ্যমগুলোর।
