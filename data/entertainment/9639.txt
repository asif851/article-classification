
একুশে পদকপ্রাপ্ত গণসংগীতশিল্পী ফকির আলমগীর ৬৫ বছরে পদার্পণ উপলক্ষে অনুষ্ঠান হলো গতকাল। বিকেলে তাঁর জন্মদিন পালন উপলক্ষে রাজধানীর শাহবাগের গণগ্রন্থাগারের সেমিনার হলে অনুষ্ঠানটির আয়োজন করা হয়েছিল। অনুষ্ঠানে প্রধান অতিথি ছিলেন ইমেরিটাস অধ্যাপক আনিসুজ্জামান, সভাপতিত্ব করেন মুক্তিযুদ্ধ একাডেমির চেয়ারম্যান ড. আবুল আজাদ। আলোচনা করেন সম্মিলিত সাংস্কৃতিক জোটের সভাপতি গোলাম কুদ্দুছ ও সাধারণ সম্পাদক হাসান আরিফ, জাতীয় কবিতা পরিষদের সভাপতি ড. মুহাম্মদ সামাদ, সাবেক সচিব আজিজুর রাহমান আজিজ, সাউথ এশিয়ান মিউজিক ইনস্টিটিউটের চেয়ারম্যান ড. শরীফ আশরাফউজ্জামান।কবি আফরোজা সোমা ফকির আলমগীরের জীবনী পাঠ করেন। অনুষ্ঠানে শিল্পী ফকির আলমগীর রচিত মুক্তিযুদ্ধের বিদেশী বন্ধুরা বইটির মোড়ক খোলা হয়।বিভিন্ন সাংস্কৃতিক সংগঠন শিল্পীকে শুভেচ্ছা জানিয়ে আবৃত্তি ও সংগীত পরিবেশন করে।
