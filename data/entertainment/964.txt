
উর্দু ভাষার প্রখ্যাত লেখক সাদাত হাসান মান্টোর তিনটি গল্প—‘কালি সালোয়ার’, ‘হাতাক’ ও ‘লাইসেন্স’ নিয়ে এবার ঢাকার মঞ্চের জন্য একটি নাটক তৈরি হচ্ছে৷ নাটকটি মঞ্চে আনছে নাগরিক নাট্য সম্প্রদায়৷ আর নির্দেশনা দিচ্ছেন ভারতের কলকাতার মঞ্চের খুব পরিচিত মুখ ঊষা গাঙ্গুলী৷ জানা গেছে, এই তিন গল্পে রয়েছে তিনটি নারী চরিত্র৷ আর এই চরিত্রগুলোয় অভিনয় করছেন সারা যাকের, অপি করিম ও শ্রিয়া সর্বজয়া৷ মঞ্চে সারা যাকের সর্বশেষ অভিনয় করেন কাঁঠালবাগান আর অপি করিম অপেক্ষমাণ নাটকে৷ আলী যাকের ও সারা যাকেরের মেয়ে শ্রিয়া মঞ্চে এবারই প্রথম অভিনয় করছেন৷গতকাল সোমবার সকালে কথা হলো ঊষা গাঙ্গুলীর সঙ্গে৷ গত ২১ মে ঢাকায় এসেছেন তিনি৷ নাটকটির নিয়মিত মহড়া করাচ্ছেন৷ বললেন, ‘নাটকটির নাম এখনো চূড়ান্ত হয়নি৷ বাংলাদেশে তো অনেক এসেছি, তবে এবারই প্রথম নির্দেশনা দিচ্ছি৷ এই নাটকে জ্যেষ্ঠ শিল্পীদের সঙ্গে আছেন নতুনেরাও৷ মান্টো জীবনবোধের গল্প লিখেছেন৷ তাঁর গল্পে অন্য রকম আবেদন আছে৷’নাগরিক নাট্য সম্প্রদায়ের ৪৫ নম্বর নাটকটি মঞ্চে আসছে ২৬ জুন৷ উদ্বোধনী প্রদর্শনী হবে বাংলাদেশ শিল্পকলা একাডেমীর জাতীয় নাট্যশালায়৷
