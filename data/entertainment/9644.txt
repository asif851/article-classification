
রাজকুমার সন্তোষী পরিচালিত ‘আন্দাজ আপনা আপনা’ ছবিতে অভিনয় করেছিলেন আমির খান ও সালমান খান। ১৯৯৪ সালে মুক্তি পাওয়া ছবিটি সেসময় খুব বেশি সাড়া না ফেললেও, বলিউডের অন্যতম ক্ল্যাসিক ছবি হিসেবে আজও উচ্চারিত হয় এর নাম। এবার ছবিটির সিক্যুয়েল তৈরির কাজ হাতে নিয়েছেন রাজকুমার। ছবিটিতে আমির-সালমানকে অন্তর্ভুক্ত করার সবরকম চেষ্টাই চালিয়ে যাচ্ছেন তিনি।এর মধ্যেই আমির ও সালমানের সঙ্গে বিষয়টি নিয়ে আলোচনা করেছেন রাজকুমার। তিনি তাঁদের দুজনকেই ছবিটির চিত্রনাট্যও দিতে চেয়েছেন। ‘আন্দাজ আপনা আপনা’ ছবির কাহিনি যেখানে শেষ হয়েছিল সেখান থেকেই শুরু হবে এর সিক্যুয়েলের গল্প। সম্প্রতি এক খবরে এমনটিই জানিয়েছে ‘টাইমস অব ইন্ডিয়া’। মূল ছবিতে অমর ও প্রেম চরিত্রে অভিনয় করেছিলেন যথাক্রমে আমির ও সালমান। আর তাঁদের বিপরীতে ছিলেন কারিশমা কাপুর ও রাভিনা ট্যান্ডন। সিক্যুয়েলেও এ দুই অভিনেত্রীকে ফিরিয়ে আনার চেষ্টা করছেন রাজকুমার সন্তোষী। 
