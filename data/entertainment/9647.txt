
হলিউডের ‘প্রবলেম সেলেব্রেটি’ অভিনেত্রী লিন্ডসে লোহান সম্প্রতি এক টিভি চ্যানেলের বিরুদ্ধে মানহানির মামলা করেছিলেন। ভেবেছিলেন, এ মামলায় জিতবেন তিনি। পোড়া কপাল লিন্ডসের। এখানেও হার হয়েছে তাঁর। আদালত সম্প্রতি তাঁর মামলা খারিজ করে দিয়েছেন।বেশ কিছুদিন আগে মার্কিন এক টিভি চ্যানেল লিন্ডসে এবং তাঁর মাকে জড়িয়ে একটি সংবাদ পরিবেশন করেছিল। টিভি চ্যানেলটি জানিয়েছিল, লিন্ডসে এবং তাঁর মা ডিনা একসঙ্গেই মাদক নেন। আর এ খবর প্রকাশিত হওয়ার পরপরই তিতি-বিরক্ত লিন্ডসে মামলা ঠুকে দিয়েছিলেন মার্কিন সেই টিভি চ্যানেলের বিরুদ্ধে।শুধু লিন্ডসেই নন। বিষয়টি নিয়ে ওই টিভি চ্যানেলটির বিরুদ্ধে লিন্ডসের মা ডিনা আলাদা আরেকটি মামলা করেছিলেন।লিন্ডসে ও তাঁর মায়ের অভিযোগ ছিল টিভি চ্যানেলটি তাদের সম্পর্কে মিথ্যা ও মানহানিকর তথ্য প্রকাশ করেছে। আশা ছিল এ মামলায় জিতবেন তাঁরা। তবে শেষপর্যন্ত তাদের এই আশা আর পূরণ হয়নি।হলিউডের অভিনেত্রী লিন্ডসে লোহান বরাবরই ‌‌‌‘অঘটনঘটনপটিয়সী’। অঘটন ঘটানোই যেন তাঁর স্বভাব। কখনো মধ্যরাতে পানাহারের পর হল্লা-চেঁচামেচি করে পুলিশের কাছে আটক হয়ে; কখনো নিজের সাবেক গাড়িচালককে পাওনা না দিয়ে মামলায় ফেঁসে, কখনো আবার দোকান থেকে মূল্যবান অলংকার না বলে ব্যাগে ভরে।এসব কারণে কম মামলাতে ফাঁসেনসি তিনি। আর মদ্যপ অবস্থায় গাড়ি চালানোর মামলা ও নেকলেস চুরির মামলায় সাজাও পেয়েছিলেন হলিউডের এই তারকা।২০০৭ সালেও একবার মাতাল অবস্থায় গাড়ি চালানোর দায়ে গ্রেপ্তার হয়েছিলেন লিন্ডসে। পরে শর্তসাপেক্ষে জামিন পান তিনি। কিন্তু এরপর জামিনের শর্তের কোনোকিছু না মানায় এবং আদেশ অমান্যে করার জন্য সে সময় আবারও তাঁকে জেলে পাঠানোর নির্দেশ দিয়েছিলেন আদালত।
যা হোক, টিভি চ্যানেলটির বিরুদ্ধে লিন্ডসের করা মানহানির এই মামলা খারিজ হয়ে যাওয়ার পর অবশ্য এ প্রসঙ্গে লিন্ডসের কোনো প্রতিক্রিয়া জানা যায়নি।এর আগে, ২০১৩ সালেও একবার লিন্ডসে লোহান ১১ লাখ ডলারের ক্ষতিপূরণ মামলা করেছিলেন একটি পোশাক প্রস্তুতকারী প্রতিষ্ঠানের বিরুদ্ধে। ওই প্রতিষ্ঠানের বিরুদ্ধে প্রতারণা ও চুক্তিভঙ্গের অভিযোগ তুলেছিলেন হলিউডের এই ‘প্রবলেম সেলিব্রিটি’র তকমা পাওয়া তারকা।
