
প্রয়াত অভিনয়শিল্পী সালমান শাহ্‌র ৪৪ তম জন্মবার্ষিকী উপলক্ষে সালমান শাহ্‌ স্মৃতিপদকের সেরা অভিনয়শিল্পীর ক্যাটাগরিতে পুরস্কার পেলেন অভিনেতা জায়েদ খান ও অভিনেত্রী ববি।তিন বছর ধরে সালমান শাহ স্মৃতি পরিষদ চলচ্চিত্র-সংশ্লিষ্ট ১৬টি ক্যাটাগরিতে এই পুরস্কার দিয়ে আসছে। আজ শনিবার সন্ধ্যায় বিএফডিসির চত্বরের উন্মুক্ত মঞ্চে বিজয়ীদের হাতে পুরস্কার তুলে দেন প্রয়াত সালমান শাহের মা নীলা চৌধুরী।অনুষ্ঠানে বিশেষ অতিথি ছিলেন পরিচালক দেলোয়ার জাহান ঝন্টু, সোহানুর রহমান সোহান, চিত্রনায়ক রুবেল ও অমিত হাসান।পুরস্কার পাওয়ার বিষয়টি জেনে জায়েদ খান বলেন, ছোটবেলা থেকেই তাঁর ভক্ত আমি। সালমান শাহ্‌ অভিনীত প্রায় সব ছবিই আমি দেখেছি। আজ তাঁর স্মৃতি পুরস্কার পাওয়ায় নিজেকে ভাগ্যবান বলে মনে করছি।এ প্রসঙ্গে অভিনেত্রী ববি বলেন, ‘বিষয়টি জানার পর আমি যেন সত্যিই বাকরুদ্ধ হয়ে গিয়েছিলাম। চলচ্চিত্রে তাঁর যে অভাব তা কখনোই পূরণ করা যাবে না। খুবই আফসোসের বিষয় যে, আমাদের প্রজন্মের কারোরই তাঁর সঙ্গে অভিনয় করার সুযোগ হয়নি। এ ধরনের পুরস্কার আমাকে ভালো কাজের উৎসাহ জোগাবে।’অনুষ্ঠানে সংগীত পরিবেশন করেন শিল্পী আগুন, প্রতীক হাসান, বেলাল খান ও সাবা।সালমান শাহ্‌ স্মৃতিপরিষদ ২০১৩ সাল থেকে সালমান শাহর জন্মবার্ষিকী উপলক্ষে এই স্মৃতিপদক প্রদান অনুষ্ঠানের আয়োজন করে আসছে। এর আগে সেরা অভিনয়শিল্পীর পুরস্কার পেয়েছেন শাকিব খান, ওমর সানি, মৌসুমী, তানহা তাসনিয়া।
