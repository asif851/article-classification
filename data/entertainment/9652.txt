
আগামী ঈদুল ফিতরে দেশজুড়ে যৌথ প্রযোজনার ছবি বস ২ মুক্তি পাওয়ার কথা রয়েছে। কিন্তু সেন্সর ছাড়পত্র পাওয়ার আগেই ছবির ভবিষ্যৎ নিয়ে দেখা দিয়েছে শঙ্কা। ছবির একটি গান নিয়ে জটিলতা কাটতে না কাটতেই সেন্সর বোর্ডের প্রাথমিক প্রিভিউ কমিটির বিবেচনায় কিছু অনিয়ম ধরা পড়েছে। তাঁরা জানিয়েছেন, অভিনয়শিল্পী নির্বাচনের বেলায় যৌথ প্রযোজনার নীতিমালা মানা হয়নি ছবিতে। গত মঙ্গলবার ছবিটির প্রিভিউ করার পর এ তথ্য প্রথম আলোকে জানান কমিটির প্রধান বিএফডিসির (বাংলাদেশ চলচ্চিত্র উন্নয়ন সংস্থা) ব্যবস্থাপনা পরিচালক তপন কুমার ঘোষ।
বাংলাদেশের যৌথ প্রযোজনার নীতিমালায় আছে, ছবি নির্মাণে সবকিছুতেই দুদেশের অর্ধেক অর্ধেক অংশগ্রহণ থাকতে হবে। কিন্তু বস ২ ছবিতে অন্য সব ক্ষেত্রে দুদেশের সমান অংশগ্রহণ থাকলেও অভিনয়শিল্পী নির্বাচনের বেলায় নীতিমালা মানা হয়নি।
তপন কুমার ঘোষ বলেন, ‘বস ২ ছবিতে বাংলাদেশ থেকে নুসরাত ফারিয়া, অমিত হাসান ছাড়া তেমন কেউ নেই। বেশির ভাগ শিল্পীই ভারতের। আমার কাছে মনে হয়েছে, অভিনয়শিল্পীদের বেলায় এখানে যৌথ প্রযোজনার নীতিমালা মানা হয়নি।’
এখন এর সমাধান কী হবে? জানতে চাইলে কমিটির এই প্রধান বলেন, ‘আমরা প্রাথমিক প্রিভিউ করে যা পেয়েছি, সঠিক তথ্য নোট করে তথ্য মন্ত্রণালয়ের বরাবর পাঠানোর প্রস্তুতি নিচ্ছি। সেখানে চূড়ান্ত সেন্সর হবে ছবিটির। এরপর মন্ত্রণালয়ই সিদ্ধান্ত দেবে।’
এদিকে যৌথ প্রযোজনার নীতিমালা মেনেই ছবিটি নির্মাণ করা হয়েছে বলে জানিয়েছেন ছবির বাংলাদেশ অংশের প্রযোজক ও পরিচালক আবদুল আজিজ। তিনি বলেছেন, ‘ছবিতে দুই দেশের অভিনয়শিল্পী সমান সমানই আছে। বাংলাদেশের অনেক নতুন শিল্পী এখানে কাজ করেছেন, প্রিভিউ বোর্ডের সদস্যরা হয়তো তাঁদের চিনতে পারেননি।’
বস ২ ছবিটি ভারতের অংশ থেকে প্রযোজনা করেছে জিৎ এন্টারটেইনমেন্ট লিমিটেড। ছবিতে প্রধান তিনটি চরিত্রে অভিনয় করেছেন জিৎ, শুভশ্রী ও নুসরাত ফারিয়া। উল্লেখ্য, কয়েক দিন আগে নবাব ও বস ২ ছবি দুটি যৌথ প্রযোজনার নীতিমালা ভঙ্গ করেছে কি না, বিষয়টি গভীরভাবে পর্যবেক্ষণের জন্য চলচ্চিত্র ঐক্যজোট প্রাথমিক প্রিভিউ বোর্ড বরাবর চিঠি দেয়। তখন থেকেই বস ২ ছবিটি নিয়ে শুরু হয় বিতর্ক।
 
