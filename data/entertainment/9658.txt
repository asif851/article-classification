
পুরোনো বছরকে বিদায় আর নতুন বছরকে স্বাগত জানাতে নুসরাত ইমরোজ তিশা ও মোস্তফা সরয়ার ফারুকীর বনানীর বাসায় ছিল ভিন্নধর্মী এক আয়োজন। এতে অভিনয় ও গানের মানুষদের পাশাপাশি ছিলেন সাহিত্যিক ও ক্রিকেটারদের আড্ডা। বর্ষবরণে আড্ডার কিছু স্থিরচিত্র নিজের ফেসবুকে পেজে পোস্ট করে তিশা লেখেন, ‘নতুন বছরে সবার শান্তি কামনা করছি! ভালোবাসি সবাইকে। বন্ধুদেরকে ধন্যবাদ, যারা আমার বাসার পার্টিতে অংশ নিয়েছেন।’
ফারুকী ও তিশার বাসায় বর্ষবরণের পার্টিতে স্বপরিবারে উপস্থিত ছিলেন ক্রিকেটার সাকিব আল হাসান, কথা সাহিত্যিক আনিসুল হক। অন্যদের মধ্যে আরও ছিলেন কলকাতার জনপ্রিয় নায়ক পরমব্রত, বাংলাদেশের অভিনয়শিল্পী ও গানের জগতের মানুষদের মধ্যে বিপাশা হায়াত, জাহিদ হাসান, বিজরী বরকতুল্লাহ, ইন্তেখাব দিনার, নাদের চৌধুরী, এলিটা, প্রযোজক আবদুল আজিজ, প্রধানমন্ত্রীর উপ-প্রেস সচিব আশরাফুল আলম খোকনসহ আরও অনেকে।
ফারুকী এখন ‘স্যাটারডে আফটারনুন’ বা ‘শনিবার বিকেল’ সিনেমার কাজ নিয়ে ব্যস্ত। এই সিনেমায় গুরুত্বপূর্ণ একটি চরিত্রে অভিনয় করছেন তিশা।
