
সোনম কাপুর ও আনন্দ আহুজার বিয়ে নিয়ে জল্পনা যেন শেষ হচ্ছে না। ভারতীয় গণমাধ্যমগুলো পাত্রপাত্রীর কুষ্ঠি ছাড়াই গণকের ভূমিকা পালন করে চলেছে। মানে এই নায়িকার বিয়ের দিনক্ষণ, এমনকি স্থান পর্যন্ত গণমাধ্যমগুলো ঠিক করে দিচ্ছে। যদিও সোনমের পরিবার থেকে এখনো কোনো আনুষ্ঠানিক ঘোষণা আসেনি। কিন্তু ভারতীয় সংবাদমাধ্যমগুলো এই তারকার বিয়ের খবর বের করার জন্য নানা জায়গায় লোক লাগিয়ে রেখেছে। শোনা যাচ্ছে, এ মাসের শেষ দিকে শুভ কাজ সম্পন্ন করবেন সোনম ও আহুজা। 
এর আগে শোনা যাচ্ছিল, সুইজারল্যান্ডে ‘ডেসটিনেশন ওয়েডিং’ করবেন তাঁরা। তখন বিয়ের তারিখ কেউ বলেছিল মে মাসে, আবার কেউ বলেছিল জুলাইয়ের কথা। তার আগে আবার বছরের গোড়ার দিকে গুঞ্জন উঠেছিল, এ বছর এপ্রিল মাসে ভারতের যোধপুরে সোনম আর আনন্দের জমকালো বিয়ের আয়োজন করা হবে। সেখানে উপস্থিত থাকবেন প্রায় তিন শ অতিথি। এখন বলা হচ্ছে, দেশের বাইরে নয়, দেশেই হবে সোনম-আহুজার বিয়ে। আর বিয়ের সানাই নাকি বাজবে এ মাসেই। সোনমদের পরিবারের এক বন্ধু নাম প্রকাশ না করার শর্তে সাংবাদিকদের জানান, ‘এই বিয়ে কখনোই সুইজারল্যান্ডে হওয়ার কথা ছিল না। এমনকি সোনম ডেস্টিনেশন ওয়েডিং করবেন, এমন কোনো আলোচনাও হয়নি। সোনম আর আনন্দের বিয়ে মুম্বাইয়ে হবে। তবে তাঁরা কেউ বিয়ে নিয়ে সংবাদমাধ্যমে কথা বলতে চান না।’
সূত্রটি আরও জানিয়েছে, কাছের আত্মীয় আর কয়েকজন বন্ধুকে নিয়ে ঘরোয়া পরিসরে আয়োজন করা হবে এই বলিউড তারকার বিয়ে। কারণ, মাত্র দুই মাস আগে সোনমের চাচি ও অভিনেত্রী শ্রীদেবী মারা গেছেন। এ সময়ে জমকালো কোনো আয়োজন করতে চান না সোনম আর তাঁর বাবা অনিল কাপুর। এমনকি বিয়ের অনুষ্ঠানের তারিখ পিছিয়ে আগামী বছর নেওয়ার কথা ভাবছিলেন অনিল কাপুর। তবে অনিলকে তাঁর বড় ভাই ও শ্রীদেবীর স্বামী বনি কাপুরকে অনুরোধ করেছেন, সোনমের বিয়ে পূর্বনির্ধারিত তারিখেই যেন হয়। বিয়ের আয়োজনে দুই মেয়ে খুশি আর জাহ্নবীকে নিয়ে তিনি অংশ নেবেন। তাই আর দেরি না করে ২৯ এপ্রিল ও ৩০ এপ্রিলেই সোনমের বিয়ের দিন চূড়ান্ত করা হয়েছে। ডেকান ক্রনিকল
