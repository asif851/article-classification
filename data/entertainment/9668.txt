
তবে কি হৃতিক রোশন ও সুজান রোশনের দাম্পত্যে ফাটল ধরেছে! সম্প্রতি হৃতিকের বাবা রাকেশ রোশনের জন্মদিন উদযাপন অনুষ্ঠানে সুজান তাঁর বাবা-মা ও ভাইয়ের সঙ্গে অতিথি হিসেবে হাজির হন। শুধু তা-ই নয়, মাত্র আধঘণ্টা পরেই সেখান থেকে চলে যান তিনি। উপস্থিত অনেকেরই ধারণা হয়েছে, টানাপোড়েন চলছে হৃতিক-সুজানের দাম্পত্যে।বাবার ৬৪তম জন্মদিন উদযাপন করতে মুম্বাইয়ের একটি নৈশ ক্লাবে অনুষ্ঠানের আয়োজন করেছিলেন হূতিক। অমিতাভ বচ্চন, রেখা, ধর্মেন্দ্র, জাভেদ আখতারসহ বলিউডের অনেক রথী-মহারথীই এসেছিলেন সেই অনুষ্ঠানে। কিন্তু শ্বশুরের জন্মদিনে সুজানকে কোথাও না দেখে আমন্ত্রিত অতিথিরা বেশ অবাক হন। সম্প্রতি এক খবরে এমনটিই জানিয়েছে ‘জিনিউজ’। অবশেষে রাত ১০টা ৪৫ মিনিটে বাবা সঞ্জয় খান, মা জেরিন খান ও ভাই জায়েদ খানের সঙ্গে অনুষ্ঠানস্থলে হাজির হন সুজান; কিন্তু কেক কাটার পর্ব শেষ হতে না হতেই রাত সোয়া ১১টার দিকে চলে যান সুজান। অথচ রাকেশের কাছের মানুষ ও বন্ধুবান্ধবেরা সেখানেই ছিলেন। সুজানের এমন সংক্ষিপ্ত উপস্থিতি ও হঠা চলে যাওয়ার বিষয়টি উপস্থিত সবাইকে বেশ ধাক্কা দেয়। তাঁদের কেউ কেউ ফিসফাস করতে থাকেন, রোশন পরিবারে অশান্তির ঢেউ ওঠেনি তো!
অনুষ্ঠানের আরেকটি উল্লেখযোগ্য বিষয় হয়ে দাঁড়িয়েছিল, একসময়ের বহুল আলোচিত তারকা জুটি অমিতাভ বচ্চন ও রেখার মুখোমুখি হওয়া। তবে তাঁরাও সামনাসামনি হয়ে এমন ভাব করছিলেন যেন কেউ কারও উপস্থিতি টেরই পাননি।
এ ছাড়া, অমিতাভ ও বিবেক ওবেরয়ের দীর্ঘ বাতচিতও সবার মনোযোগ কেড়েছিল। একটা সময়ে অমিতাভের পুত্রবধূ ঐশ্বরিয়া রাই বচ্চনের প্রেমে দিওয়ানা হয়েছিলেন বিবেক।
