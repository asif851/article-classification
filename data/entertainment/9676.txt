
সুস্মিতা সেন ও ঐশ্বরিয়া রাই বচ্চনের নাম বহুবার একসঙ্গে উচ্চারিত হয়েছে। হবেই তো, তাঁরা দুজন যে একই বছর ‘মিস ইন্ডিয়া’ প্রতিযোগিতায় অংশ নিয়ে ছিলেন। সেই প্রতিযোগিতায় সুস্মিতা সেন চ্যাম্পিয়ন ও ঐশ্বরিয়া রাই বচ্চন দ্বিতীয় রানার আপ হয়েছিলেন। ১৯৯৪ সালে ‘মিস ইউনিভার্স’ ও ‘মিস ওয়ার্ল্ড’ খেতাবও জিতে নেন তাঁরা। তবে, বলিউডে দুজনের অবস্থানে অনেক ফারাক। যেখানে অ্যাশ ধীরে ধীরে হয়ে উঠেছিলেন বলিউড সম্রাজ্ঞী, সেখানে সুস্মিতা এই জগতে তেমন সাড়া জাগাতে পারেননি। এ জন্য অ্যাশকে কি কখনো হিংসা হয় না সুশ্যের? 
এমন প্রশ্নে অকপটে মনের কথা জানিয়েছেন সুস্মিতা। তাঁর ভাষ্য, ‘দেখুন, যাঁরা ভাবেন আমি আর অ্যাশ শত্রু, তাঁদের একটা জিনিস বোঝা দরকার। অ্যাশ ওর মতো করে জীবন যাপন করে। আমি ওকে শুটিং স্পটে ভীষণ পরিশ্রম করতে দেখেছি। কিন্তু আমি এমন কঠোর পরিশ্রম করতে পারব না।’ সুস্মিতা আরও যোগ করেন, দিনে আট ঘণ্টার বেশি কাজ করতে পারেন না তিনি। জানান, ‘কাউকে কথা দিলে দরকার হলে আমি খাওয়াদাওয়া বাদ দিয়ে একটানা কাজ করে যাব। কিন্তু সন্ধ্যার পর আমি আর কোনো কাজ রাখি না। তখন আমি মোবাইল ফোন বন্ধ করে দিই। এ জন্য অনেকে আমার সঙ্গে রাগও করেন।’ এ কথাতেই তিনি বুঝিয়ে দিলেন যে তাঁর কাছে ক্যারিয়ার থেকে পারিবারিক সময়টাই বেশি গুরুত্বপূর্ণ। বিয়ে না করলেও দত্তক নেওয়া দুই সন্তানের মা সুস্মিতা সেনকে সর্বশেষ দেখা গেছে কলকাতার ছবি ‘নির্বাক’-এ। বলিউড বাবল।
