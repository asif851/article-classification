
আমাদের পাবনা অফিস জানায়, স্মৃতিচারণ, কেক কাটা, চলচ্চিত্র প্রদর্শনীসহ নানা আয়োজনের মধ্য দিয়ে গতকাল পাবনায় বাংলা চলচ্চিত্রের কিংবদন্তি মহানায়িকা ও পাবনার মেয়ে প্রয়াত সুচিত্রা সেনের জন্মদিন পালিত হয়েছে। পাবনা জেলা প্রশাসন, সুচিত্রা সেন স্মৃতি সংরক্ষণ পরিষদসহ বিভিন্ন সংগঠন দিনব্যাপী এসব অনুষ্ঠানের আয়োজন করেছে।
বেলা ১১টায় জেলা শহরের হেমসাগর লেনে অবস্থিত সুচিত্রা সেনের পৈতৃক বাড়িতে জেলা প্রশাসনের আয়োজনে জন্মদিনের কেক কাটার মধ্য দিয়ে দিনের কর্মসূচি শুরু করে। পরে স্মৃতিচারণ অনুষ্ঠানে বক্তব্য দেন শিক্ষাবিদ মোহাম্মদ কামরুজ্জামান, অতিরিক্ত জেলা প্রশাসক (রাজস্ব) রুহুল আমিন, সুচিত্রা সেন স্মৃতি সংরক্ষণ পরিষদের সাধারণ সম্পাদক প্রলয় চাকী প্রমুখ।
