
বহু বছর ধরে তিনি ‘আমেরিকাস ড্যাড’ হিসেবে পরিচিত ছিলেন। জনপ্রিয় টিভি শো ‘দ্য কসবি শো’-এর সৌজন্যে লাখ লাখ মানুষের প্রিয়পাত্র হয়ে উঠেছিলেন বিল কসবি। এখন যৌন নির্যাতনের অভিযোগে করা মামলায় বিচারের মুখোমুখি হতে হচ্ছে তাঁকে। আগামী সোমবার থেকে ৭৯ বছর বয়সী এই অভিনেতা ও স্ট্যান্ডআপ কমেডিয়ানের বিচার শুরু হচ্ছে।
১৩ বছর আগে ফিলাডেলফিয়াতে একটি বিশ্ববিদ্যালয়ের কর্মকর্তাকে যৌন নির্যাতনের ঘটনায় এ মামলা হয়। তাঁকে ওষুধ খাইয়ে অচেতন করেছিলেন বলে বিল কসবির বিরুদ্ধে অভিযোগ রয়েছে। তবে শুধু এই নারীই নন, গত চার দশকে প্রায় ৬০ জন নারী কসবির বিরুদ্ধে যৌন নির্যাতনের অভিযোগ এনেছেন। প্রত্যেক অভিযোগেই তাঁর বিরুদ্ধে চেতনানাশক ব্যবহারের কথা বলা হয়েছে। এসব অভিযোগে কসবির ক্যারিয়ারেও বিরূপ প্রভাব পড়েছিল।
তবে পেনসিলভানিয়ার নরিসটাউনে বিচারকাজ শুরু হতে যাওয়া মামলাটিই কসবির বিরুদ্ধে আনা একমাত্র ফৌজদারি মামলা। ধারণা করা হচ্ছে, দুই সপ্তাহের মধ্যে এ মামলার বিচারকাজ শেষ হতে পারে। মন্টেগোমারি কাউন্টি কোর্ট হাউসে বিচারকাজে থাকবেন ১২ জন জুরি।
মামলায় দোষী সাব্যস্ত হলে ন্যূনতম ১০ বছরের কারাদণ্ড হতে পারে কসবির। এর সঙ্গে জরিমানা দিতে হবে ২৫ হাজার ডলার।
 
