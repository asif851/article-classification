
সিলেট বিভাগে যখন শিল্পমানোত্তীর্ণ নাটকের ক্রান্তিকাল, তখন নিরবচ্ছিন্ন নাট্যচর্চায় স্বকীয় অবস্থান সংহত রেখেছে হবিগঞ্জের জীবন সংকেত নাট্যগোষ্ঠী। এই পরিচয় যেমন গৌরবের, সমানভাবে দায়বদ্ধতার বটে। দলটির যাত্রা শুরু ১৯৮৬ সালে। সেই থেকে তাদের নতুন নতুন নাট্যনির্মাণ প্রচেষ্টা দেশজুড়ে পরিচিতি পেয়েছে। ১৯৮৬ থেকে ২০১৬, দীর্ঘ ৩০ বছরের কর্মমুখর নাট্য পথচলায় জীবন সংকেত মুখোমুখি হয়েছে নানা সম্ভাবনা ও সংকটের। হাজার বছরের বাঙালি ঐতিহ্য ও শিল্পবিশ্বাসকে সাথি করে বৈচিত্র্যময় আর নিরীক্ষাধর্মী নাট্যপ্রযোজনায় ঋদ্ধ হয়ে চলেছে নাট্যদলটি। রুমা মোদকের রচনায়, সুদীপ চক্রবর্তীর নির্দেশনায় আর বাংলাদেশ শিল্পকলা একাডেমির প্রযোজনা সহযোগিতায় দলটি মঞ্চে এনেছে তাদের ৩৫তম প্রযোজনা জ্যোতিসংহিতা।‘তারুণ্যের অন্তহীন যাত্রা’ আহ্বান নিয়ে প্রযোজনাটি মূলত গবেষণাধর্মী ও নিরীক্ষার ছায়ায় বর্ণনাত্মক ধারার নাট্য উপস্থাপনা। রুমা মোদকের এই নাটক কেবলই সরল নাট্যরচনা নয়। ভাটি বাংলার বীর মুক্তিযোদ্ধা শহীদ জগৎজ্যোতি দাস ও কিংবদন্তিসম তাঁর দাস পার্টির অদম্য যুদ্ধগাথা জ্যোতিসংহিতা মূলত বিস্মৃতপ্রায় এক যোদ্ধাকে ইতিহাস থেকে খুঁজে আনার প্রয়াস; প্রয়াস সমকালীন প্রজন্মকে আত্ম অনুসন্ধান আর আত্মপরিচয়ের মুখোমুখি দাঁড় করানোর। শহীদ জগৎজ্যোতিকে নিয়ে নাট্যরচনা তাই কেবলই একটি শিল্পপ্রয়াসে সীমাবদ্ধ থাকেনি। বরং হয়ে উঠেছে এক অনিবার্য অনুসন্ধানী দর্পণ। যে দর্পণের মুখোমুখি আমরা স্বাধীনতার সুফলভোগী মানুষ বারবার তাড়িত হই প্রায় অনুচ্চারিত কিন্তু অবশ্যম্ভাবী এক প্রশ্নের। স্বপ্নের স্বদেশে এই বীর যোদ্ধারা কি অভিষিক্ত হয়েছেন যথার্থ মর্যাদায়? সাধারণ মানুষের সারি থেকে উঠে আসা কাদামাখা বীর যোদ্ধাদের কেন জোটেনি বীরত্বের সর্বোচ্চ খেতাব? পাকিস্তানি হানাদারদের বিরাট বহরের সঙ্গে মুখোমুখি তীব্র লড়াইয়ে ভাটির বীর জগৎজ্যোতি দাসের শহীদ হওয়ার পর মুক্তিযুদ্ধকালীন অস্থায়ী সরকার কর্তৃক ঘোষিত মর্যাদা কেন স্বাধীনতা-উত্তর বাংলাদেশে মুছে গেল? নাট্যক্রিয়া, কথা আর বর্ণনায় স্পষ্ট হয়ে ওঠে, আদৌ এসব খেতাব, পদক বা মর্যাদা পাওয়ার জন্য তাঁরা জীবনপণ করে যুদ্ধে আসেননি। তবে তাঁরা কী চেয়েছিলেন? যে চেতনায় উন্মাতাল হয়ে যুদ্ধের ময়দানে অগণিত মানুষ, যে চেতনা পতপত উড়েছে রক্ত আর সম্ভ্রমে ভেজা বাংলার বুকে ১৬ ডিসেম্বরে, যা দিয়েছে স্বাধীন ভূ-খণ্ড, তা বিকশিত না হয়ে কোথায় মিলিয়ে গেল? এমন প্রশ্নের জন্মভূমি হয়ে ওঠে জ্যোতিসংহিতা।নাট্যভাষ্যটি রচনার জন্য রুমা মোদক কোনো একটি প্রামাণ্য গ্রন্থের সাহায্য না নিয়ে সংগ্রহ করেছেন ভাটি বাংলার বীর মুক্তিযোদ্ধা শহীদ জগৎজ্যোতি দাস সম্বন্ধে প্রাপ্ত নানা তথ্য উপাত্ত, জীবিত সহযোদ্ধাদের সাক্ষাৎকার। এ ক্ষেত্রে পথ প্রদর্শন করেছে অপূর্ব শর্মা সংকলিত জগৎজ্যোতি দাসের জীবনীগ্রন্থ। সাক্ষাৎকার নিয়েছেন জগৎজ্যোতির বিশ্বস্ত সহযোদ্ধা ইলিয়াস আলীর। সৃজনশীলতা আর শিল্পবিশ্বাসের সমন্বয়ে ইতিহাস থেকে বিচ্যুত না হয়ে ঐতিহাসিক চরিত্র নির্মাণ হয়ে উঠেছে অনবদ্য শিল্পমানানুসারী।সুদীপ চক্রবর্তী নাটকটি নির্দেশনা ও পরিকল্পনায় এনেছেন অভিনবত্বের বহুমাত্রা। যুদ্ধগাথা উপস্থাপনে বন্দুক, কামান বা এলএমজির প্রচলিত উপকরণের পরিবর্তে ব্যবহার করেছেন প্রতীকী উপকরণ। যে উপকরণ তিনি গ্রহণ করেছেন, তা ভাটি বাংলার যাপিত জীবনের সঙ্গে আবশ্যিক অনুষঙ্গ হয়ে মিশে আছে নিত্য। প্রায়োগিক অভিনবত্বে মাছ ধরার জাল হয়ে উঠেছে পাকিস্তানি বধের অন্যতম হাতিয়ার, পলো বা বাঁশের লাঠি হয়ে উঠেছে রাজাকার দমনের দুর্নিবার এলএমজি। এ যেন এক অভূতপূর্ব অভিজ্ঞতা। অদম্য তরুণ যোদ্ধাদের যুদ্ধগাথা পরিবেশনে এসব উপকরণের সার্থক প্রয়োগ দর্শককে মুখোমুখি করে মুগ্ধ বিস্ময়ের।দৃষ্টিনন্দন ও অনন্য শৈল্পিকতাময় নাট্যপ্রযোজনাটি মঞ্চে প্রাণবন্ত হয়ে ওঠে জীবন সংকেতের একঝাঁক তরুণ উদ্যমী শিল্পীর শ্রমে আর মেধায়। অপূর্ব তাদের যূথবদ্ধ কর্মযজ্ঞ। অনবদ্য প্রাণশক্তিতে ভরপুর একুশ শতকের একদল নাট্য তরুণ এবং মুক্তিযুদ্ধকালের একদল জীবন বাজি রেখে ঝাঁপিয়ে পড়া তরুণ যোদ্ধার অদম্য যুদ্ধগাথা যেন একাকার হয়ে যায় পরিবেশনায়। জগৎজ্যোতির তারুণ্যের গৌরবগাথা যেন মঞ্চালোকে গেয়ে যায় কালে কালে সব তারুণ্যের জয়গাথা, আর এই বিশ্বাসে স্থিত করে যে সর্বকালেই তারুণ্যের জয় অবশ্যম্ভাবী।১৫ মার্চ চট্টগ্রামে অরিন্দম নাট্যোৎসবে আর ১৬ মার্চ কক্সবাজার থিয়েটারের আমন্ত্রণে কক্সবাজারে জ্যোতিসংহিতা নাটকের দুটি প্রদর্শনী হয়েছে। আজ ১৭ মার্চ কুমিল্লা জেলা প্রশাসনের আমন্ত্রণে নাটকটির আরেকটি প্রদর্শনী হবে কুমিল্লা টাউন হলে।
