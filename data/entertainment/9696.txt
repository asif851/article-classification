
ফুল কুমার, রূপান্তর, মেহেরজান, আয়না কাহিনী, গেরিলাসহ আরও অনেক ছবিতে অভিনয় করেছেন নাটকের মানুষ শতাব্দী ওয়াদুদ। আজ শুক্রবার সারা দেশে মুক্তি পাচ্ছে তাঁর আরও একটি ছবি, বাপজানের বায়োস্কোপ। মাসুম রেজার কাহিনি ও চিত্রনাট্য নিয়ে ছবিটি পরিচালনা করেছেন রিয়াজুল রিজু। ছবিতে বায়োস্কোপওয়ালার চরিত্রে দেখা যাবে শতাব্দী ওয়াদুদকে।বায়োস্কোপওয়ালার চরিত্রটি কীভাবে আয়ত্ত করলেন?আমার জন্ম ঢাকাতেই। বায়োস্কোপের প্রচলন গ্রামে বেশি থাকলেও আমার ছেলেবেলায় ঢাকা শহরেও দু-একজন বায়োস্কোপওয়ালাকে ঘুরতে দেখেছি। এই ছবিতে ছেলেবেলার সেই ঝাপসা স্মৃতিকে কাজে লাগিয়েছি। তা ছাড়া অভিনয়ের আগে আমি আর পরিচালক মিলে টাঙ্গাইল গিয়ে একজন সত্যিকারের বায়োস্কোপওয়ালার সঙ্গে সময় কাটিয়েছি। বায়োস্কোপ চালানোর সময় তাঁর কথা বলার ঢং, তাঁর বেশভূষা ও গ্রামে গ্রামে তাঁর ঘুরে বেড়ানোর কায়দা—বেশ কয়েকদিন অনুসরণ করেছি।চরিত্রটি করতে গিয়ে কোনো মজার অভিজ্ঞতা হয়েছে?তা তো হয়েছেই। আমরা শুটিং করেছি সিরাজগঞ্জের লাঙলমুরা চরে। বায়োস্কোপ নিয়ে যখন পাড়ায় পাড়ায় ঘুরছিলাম, তখন ওখানকার সাধারণ মানুষও শুটিংয়ের অংশ হয়ে যায়। শুটিংয়ের অংশ হিসেবে যখন তাদের বায়োস্কোপ দেখাতে হতো, তখন মানুষ যেন হুমড়ি খেয়ে পড়ত। মজার ব্যাপার হলো, শুটিং করছি জেনেও বায়োস্কোপ দেখার পর অনেকে টাকা বের করে দিত।আর নতুন কোনো ছবিতে কাজ করছেন?শিগগিরই শুটিং শুরু হবে তানিম রহমানের আদি, তারেক শিকদারের বাঘ ও ওয়াকিল আহমেদের একটি ছবির। এ ছাড়া তৌকীর আহমেদের অজ্ঞাতনামা ছবির কাজ এরই মধ্যে শেষ হয়েছে।আপনি এখন নিয়মিত বড় পর্দায় কাজ করছেন। ছোট পর্দায় কাজের আগ্রহ কি কমে গেছে?অবশ্যই না। আমি ছোট পর্দারই অভিনেতা। সেখান থেকে সরে যাব না। নাটকে কাজ করার ফাঁকে ফাঁকে সুযোগ মিললে চলচ্চিত্রে কাজ করি।মঞ্চে নতুন কোনো নাটকে দেখা যাচ্ছে না কেন আপনাকে?প্রায় চার বছর হলো প্রাচ্যনাটের নতুন নাটকে কাজ করা হয়নি। ছোট পর্দা ও চলচ্চিত্রে ব্যস্ততার কারণে সম্ভব হয়নি। তবে প্রাচ্যনাটের পুরোনো প্রযোজনা যেমন—সার্কাস সার্কাস, কইন্যা, রাজা, গন্ডার, ম্যান ফর অল সিজনস নাটকগুলোতে আমি এখনো নিয়মিত অভিনয় করি।
