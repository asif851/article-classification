
আজ আবার ঢাকায় আসছেন কলকাতার অভিনেতা জিৎ। তবে কোনো শুটিং বা চুক্তি স্বাক্ষর অনুষ্ঠানে যোগ দিতে নয়, জিৎ আসছেন তাঁর নতুন ছবি ‘বাদশা’-র প্রচারণার কাজে। সবকিছু ঠিক থাকলে আজ দুপুরের মধ্যে ঢাকায় আসার কথা রয়েছে তাঁর।জিতের নতুন ছবি ‘বাদশা’ যৌথভাবে পরিচালনা করেছেন বাংলাদেশের আব্দুল আজিজ ও কলকাতার বাবা যাদব। ছবিটি আসছে ঈদে মুক্তি পাবে বলে নিশ্চিত করেছে বাংলাদেশের প্রযোজনা প্রতিষ্ঠান জাজ মাল্টিমিডিয়া। সেখান থেকে জানানো হয়, জিৎ ঢাকায় এসে ছবিটির নানা ধরনের প্রচারণার কাজে অংশ নেবেন। তাঁর সঙ্গে থাকবেন ‘বাদশা’ ছবির তাঁর সহশিল্পী বাংলাদেশের নুসরাত ফারিয়া। দুজনই প্রচারণার কাজ শেষে বিকেলে ঢাকা ক্লাবে আয়োজিত সংবাদ সম্মেলনে যোগ দেবেন। সব কাজ শেষে জিৎ আগামীকাল কলকাতা ফিরে যাবেন বলে জানা গেছে।
‘বাদশা’ ছবিতে আরও অভিনয় করেছেন ফেরদৌস, সুষমা সরকার, শ্রদ্ধা দাস, রজতাভ দত্ত প্রমুখ।উল্লেখ্য, প্রথমবারের মতো বাংলাদেশে মুক্তি পেতে যাচ্ছে কলকাতার নায়ক জিৎ অভিনীত ‘বাদশা’ এবং শ্রাবন্তী অভিনীত ‘শিকারি’ ছবি দুটি। গত মঙ্গলবার ‘শিকারি’ ছবির প্রচারণায় অংশ নিতে ঢাকায় এসেছিলেন শ্রাবন্তী।
