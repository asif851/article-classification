
১৩ নভেম্বর জনপ্রিয় কথাসাহিত্যিক হ‌ুমায়ূন আহমেদের জন্মদিন। দিনটি ঘিরে তাঁর ভক্তরা নানা ধরনের আয়োজন করার উদ্যোগ নিয়েছেন। একই সঙ্গে বিভিন্ন টিভি চ্যানেলেও চলবে বিভিন্ন অনুষ্ঠান। এরই মধ্যে চ্যানেল আই ঘোষণা দিয়েছে নভেম্বর মাসজুড়ে তারা হ‌ুমায়ূন আহমেদ পরিচালিত পাঁচটি চলচ্চিত্র দেখাবে।
আগামীকাল বৃহস্পতিবার বেলা ৩টা ৫ মিনিটে প্রচারিত হবে ‘চন্দ্রকথা’। ৫ নভেম্বর বেলা ১টা ৫ মিনিটে প্রচারিত হবে ‘দুই দুয়ারী’। আর ১০ নভেম্বর বেলা ৩টা ৫ মিনিটে দেখানো হবে ‘নয় নম্বর বিপদ সংকেত’। এ ছাড়া ১২ ও ১৯ নভেম্বর বেলা ১টা ৫ মিনিটে দেখানো হবে যথাক্রমে ‘আমার আছে জল’ ও ‘শ্রাবণ মেঘের দিন’।
তবে শুধু চলচ্চিত্রই নয়, হ‌ুমায়ূন আহমেদের জন্মদিন ঘিরে চ্যানেল আই প্রচার করবে নানা ধরনের অনুষ্ঠান।

