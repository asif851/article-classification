
ভারতের কোনো তারকা হলিউডের ছবিতে ডাক পেলেই গোটা বলিউডে শোরগোল পড়ে যায়। দেশের তারকা আন্তর্জাতিক খ্যাতি পেলে সম্মান বোধ যেমন হয়, তেমনি ঘরের শিল্পী পর হয়ে যাওয়ার আশঙ্কাও সেখানে কম থাকে না। তবে, দীপিকা পাড়ুকোন নাকি বলিউড আর হলিউডের মধ্যে কোনো তফাত করেন না। তাঁর কাছে কাজটাই আসল। বলিউড এই তারকা নিজেকে সমৃদ্ধ করতেই হলিউডের ছবিতে কাজ করেন বলে জানালেন। দীপিকা বলেন, ‘আমি হলিউড আর বলিউডের ক্যারিয়ারকে আলাদা করে দেখি না। সেখানে (হলিউডে) নিশ্চয়ই আমার নতুন নতুন অভিজ্ঞতা হয়। আমি নতুন কিছু শিখতে পারি। কিন্তু সিনেমার সেট এখানেই হোক আর ওখানেই সে তো আমার জন্য একই জায়গা। আমাকে তো দুই জায়গাতেই অভিনয় করতে হয়। বিষয়টাকে তাই আমি আলাদা করে দেখতে চাই না। হলিউডটা আমার কাজ করার একটা ক্ষেত্র মাত্র।’ এই ‘পিকু’ তারকা মনে করেন পশ্চিমা ছবিতে কাজের অভিজ্ঞতা যেমন বলিউডে কাজে লাগে, তেমনি বলিউডে কাজের অভিজ্ঞতাও তাঁকে ‘ট্রিপল এক্স: রিটার্ন অব জ্যান্ডার কেইজ’-এর সময় সাহায্য করেছে। এই ছবিতে অভিনয় করতে গিয়ে নতুন সংস্কৃতি ও নতুন সব মানুষের সংস্পর্শে আসতে পেরেছেন দীপিকা। তাছাড়া হলিউডের কাজ করার ধরন সম্পর্কেও জানতে পেরেছেন। আর এভাবেই নাকি নিজেকে সমৃদ্ধ করতে চান এই অভিনেত্রী। হিন্দুস্থান টাইমস।
