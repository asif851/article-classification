
আজ দিনটা নিশ্চয়ই অন্যদিনগুলোর চাইতে একটু হলেও আলাদা। অন্তত বলিউডের ‘এজলেস বিউটি’ রেখার ভক্তদের কাছে তো বটেই। আজ বলিউডের তারকা ‘সিলসিলা’, ‘উমরাও জান’খ্যাত অভিনেত্রী রেখার জন্মদিন। আজ শনিবার ১০ অক্টোবর ৬১ বছরে পৌঁছলেন বলিউডের ‘চিরসবুজ’ এই অভিনেত্রী। আজ জন্মদিনে অনেক অনেক শুভেচ্ছা পেয়েছেন তিনি। ভক্তের প্রাণঢালা ভালোবাসা, কাছের মানুষদের অজস্র শুভকামনা। আজকাল সামাজিক যোগাযোগের মাধ্যমের কল্যাণে খুব সহজেই শুভেচ্ছা জানানো যায় প্রিয় মানুষকে। সামাজিক যোগাযোগের মাধ্যমেও অনেক শুভেচ্ছা পেয়েছেন বলিউডের এই অভিনেত্রী।বলিউডের প্রায় ১৮০টিরও বেশি হিন্দি ছবিতে অভিনয় করেছেন রেখা। ‘খুবসুরত’ ও ‘খুন ভরি মাঙ্গ’ চলচ্চিত্রে অভিনয়ের জন্য তিনি ১৯৮১ ও ১৯৮৯ সালে জিতেছিলেন সেরা অভিনেত্রীর ফিল্মফেয়ার পুরস্কার। ১৯৮২ সালে জাতীয় চলচ্চিত্র পুরস্কার পেয়েছেন ‘উমরাও জান’ চলচ্চিত্রে অভিনয়ের জন্য।  রেখার জন্মদিনে টুইটারে বলিউডের অভিনেতা ঋষি কাপুর টুইট করে তাঁর শুভেচ্ছা জানিয়েছেন রেখাকে। ঋষি তাঁর টুইটে লিখেছেন, রেখা রানি বঢ়ি সেয়ানি! জন্মদিনের অনেক অনেক শুভেচ্ছা।... অনেক অনেক ভালোবাসা। টুইটারে শুভেচ্ছা জানাতে শাবানা আজমী লিখেছেন, শুভ জন্মদিন প্রিয় প্রিয় রেখা। তুমি চিরকাল উজ্জ্বল হয়ে থাক। অনেক ভালোবাসা। ১৯৬৯ সালে ‘গোয়াদাল্লি সিআইডি ৯৯৯’ ছবিতে অভিনয়ের মাধ্যমে রুপালি পর্দায় তাঁর প্রথম আবির্ভাব। সে বছরই তিনি তাঁর প্রথম হিন্দি চলচ্চিত্র ‘দো শিকারি’তে অভিনয় করেন। ১৯৭০ সালে ভানু রেখা গণেশন অভিনয় করেছিলেন বলিউডের ছবি ‘শাওন ভাদো’তে। অমিতাভ বচ্চনের সঙ্গে ‘দো আনজানে’ ছবিতে অভিনয়ই তাঁর তারকা জীবনের বনিয়াদ তৈরি করে দিয়েছিল। ১৯৭৬ সালে অমিতাভ বচ্চনের বিপরীতে ‘দো আনজানে’ ছবিতে অভিনয়ের পরই প্রথম আলোচনায় আসেন তিনি। এরপর পর্দায় বলিউডের তুমুল জনপ্রিয় এই জুটির রসায়নই ‘মুকাদ্দর কা সিকান্দার’, ‘সুহাগ’, ‘সিলসিলার’ মতো জনপ্রিয় ছবিতে লাখো দর্শককে মুগ্ধ করে এসেছে।বিনোদ মেহরার বিপরীতে ‘ঘর’ ছবিতে তাঁর অনবদ্য অভিনয়ের কথাও বলিউডের ছবির দর্শক চিরকাল আবেগভরে স্মরণ করবে। এভাবেই অভিনেত্রী রেখা বিকশিত হয়েছেন, মেলে ধরেছেন ‘সিলসিলা’, ‘উমরাও জান’, ‘খুন ভরি মাঙ্গ’, ‘ইজাজত’, ‘আস্থা’ ছবিতে। তাঁর অসাধারণ অভিনয়শৈলীর স্বতন্ত্র এক ধারাই যেন তৈরি করেছেন তিনি। যেখানে তাঁর পাশে আসতে পারে এমন আর কেউ নেই। ১৯৮২ সালে ‘উমরাও জান’ ছবির জন্য শ্রেষ্ঠ অভিনেত্রীর জাতীয় পুরস্কারও জেতেন রেখা।রহস্যময়ী রেখা। তাঁর নামের সঙ্গে অনেকে এমন বিশেষণও জুড়ে দিয়েছেন। রেখার ভীষণ বর্ণাঢ্য কিন্তু আপাত রহস্যময় ব্যক্তিজীবনও অবশ্য এর জন্য কম দায়ী নয়। অমিতাভ বচ্চনের সঙ্গে প্রেম, তিন তিনটি ভঙ্গুর ও স্বল্পস্থায়ী বিয়ের সম্পর্ক; রেখাকে আরও রহস্যময়ী বানিয়েছে। আর ক্রমশ তিনিও যেন ঢুকে পড়েছেন এক মায়া-হেঁয়ালির স্বপ্নরাজ্যে। যেখানে তাঁর বয়স স্থীর। যেখানে তিনি রহস্যময়ী এক চিরসবুজ ‘এজলেস বিউটি’।
