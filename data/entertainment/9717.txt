
ভারতের ‘ফার্স্ট লেডিস অ্যাওয়ার্ড’ পেয়েছেন বলিউড তারকা ঐশ্বরিয়া রাই বচ্চন। গতকাল শনিবার বিকেলে নয়াদিল্লির রাষ্ট্রপতি ভবনে আয়োজিত অনুষ্ঠানে তাঁর হাতে এই পুরস্কার তুলে দেন রাষ্ট্রপতি রামনাথ কোবিন্দ। যে নারীরা তাঁদের কর্মক্ষেত্রে কোনো মাইলস্টোন তৈরি করতে পেরেছেন, তাঁরাই রাষ্ট্রপতির কাছ থেকে এই পুরস্কার পান।
জানা গেছে, প্রথম ভারতীয় অভিনেত্রী হিসেবে কানের জুরি সদস্য হয়েছেন ঐশ্বরিয়া রাই বচ্চন। তিনি প্রথম এ উৎসবে অংশ নিয়েছেন ২০০২ সালে। ওই বছর কান উৎসবে শাহরুখ খান, মাধুরী দীক্ষিত ও ঐশ্বরিয়া রাই বচ্চন অভিনীত ‘দেবদাস’ ছবিটির উদ্বোধনী প্রদর্শনী হয়। ১৫ বছর ধরে কান চলচ্চিত্র উৎসবে নিয়মিত যাচ্ছেন তিনি। এই মাইলস্টোন তৈরি করার জন্য তাঁকে ‘ফার্স্ট লেডিস অ্যাওয়ার্ড’ দেওয়া হয়েছে।
এ অনুষ্ঠানে সব্যসাচী মুখোপাধ্যায়ের ডিজাইন করা ধূসর রঙের শাড়িতে সেজেছিলেন ঐশ্বরিয়া রাই বচ্চন। ছিল লাল টিপ, সঙ্গে মানানসই সিলভার গয়না। পুরো অনুষ্ঠানের মূল আকর্ষণ ছিলেন তিনি।
ভারতে বিভিন্ন ক্ষেত্রে গুরুত্বপূর্ণ অবদান রাখার জন্য এবার ১১২ জন নারীকে ‘ফার্স্ট লেডিস অ্যাওয়ার্ড’-এর জন্য বেছে নেওয়া হয়।
