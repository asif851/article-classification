
ভাবুন তো, সংগীতশিল্পী অর্ণব আজিজ সুপার মার্কেটের কোনো এক দোকানে বসে নিজের গানের অ্যালবাম বিক্রি করছেন! খবরটি চমকে ওঠার মতো হলেও এটাই কিন্তু ঘটতে যাচ্ছে! অর্ণবের গানের নতুন একক অ্যালবাম খুব ডুব বাজারে আসছে। আর এই অ্যালবামের কপি নিয়ে তিনি নিজেই নামবেন রাস্তায়, ঘুরবেন দোকানে দোকানে। অর্ণব জানান, বাজারে ছাড়া হবে অ্যালবামটির আড়াই হাজার কপি। কোনো সিডি পরিবেশক প্রতিষ্ঠানের ব্যানারে নয়, নিজ খরচেই অ্যালবামটি বাজারে আনছেন তিনি। ২৮ মে বুয়েটে অনুষ্ঠিত এক কনসার্টে নতুন অ্যালবামের মোড়ক উন্মোচন করা হবে। অর্ণব বলেন, ‘শ্রোতাদের কারণেই আমি আজ অর্ণব হয়েছি। তাই তাঁদের কাছে সরাসরি অ্যালবামের কপি বিক্রি করব। যাঁরা আমার গান পছন্দ করেন, আমাকে ভালোবাসেন, তাঁরা আমার হাত থেকে অটোগ্রাফসহ অ্যালবামের কপি সংগ্রহ করতে পারবেন।’১০টি গান দিয়ে সাজানো হয়েছে খুব ডুব। অ্যালবামটি প্রকাশ পাওয়ার পরদিন থেকে ২ জুন পর্যন্ত আড়ং, পাঠক সমাবেশ, যাত্রাসহ ঢাকার বেশ কিছু জায়গায় পর্যায়ক্রমে সরাসরি এই অ্যালবামটি বিক্রি করবেন অর্ণব। তিনি জানান, অ্যালবাম বিক্রি থেকে পাওয়া অর্থের প্রায় অর্ধেকই বান্দরবানে অবস্থিত একটি স্কুল মেরামতের জন্য দান করবেন তিনি। স্কুলটি বুনো হাতির হানায় ক্ষতিগ্রস্ত হয়েছিল।এদিকে অ্যালবাম বিক্রির কাজ শেষ করে ৩ জুন ‘অর্ণব অ্যান্ড ফ্রেন্ডস’ নিয়ে ভারতে রওনা হবেন অর্ণব। সেখানে ভূমিকম্পে ক্ষতিগ্রস্ত নেপালবাসীর সাহায্যার্থে এক চ্যারিটি শোতে অংশ নেবেন। কলকাতার ‘বাংলা নাটক’-এর আমন্ত্রণে ‘ভালো থেকো নেপাল’ শিরোনামে ৫ জুন কলকাতার নজরুল মঞ্চে গান গাইবেন তাঁরা। এরপর একই শোর জন্য ভারতের দিল্লি ও গোয়ায় কনসার্টে গান গাওয়ার কথা আছে তাঁদের।
