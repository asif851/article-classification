
বন্ধন নাটকের ‘তিতির’ নামের মেয়েটার কথা মনে আছে? সেই নাটকে ঢাকাইয়া ভাষায় কথা বলা জাহিদ হাসানের ভাতিজির চরিত্রে অভিনয় করেছিলেন। জাহিদ হাসানের পুেরানো ভেসপার পেছনে চেপে স্কুলে যেত মেয়েটা। সেই ‘তিতির’ এখন বড় হয়ে গেছেন। তাঁর নাম প্রমা পাবণী। শিগগিরই তাঁকে দেখা যাবে বড় পর্দায়, নায়িকা হিসেবে। মা চলচ্চিত্র নির্মাতা শামীম আখতারের নতুন চলচ্চিত্রের মধ্য দিয়ে পুরোদস্তুর নায়িকা হিসেবে বড় পর্দায় হাজির হচ্ছেন তিনি। এমনটাই জানালেন প্রমার মা শামীম আখতার।ছবির নাম হবে রিনা ব্রাউন। তবে তারাশঙ্কর বন্দ্যোপাধ্যায়ের উপন্যাস সপ্তপদীর রিনা ব্রাউন নয়। নতুন এক রিনা ব্রাউনকে পর্দায় হাজির করবেন এ নির্মাতা। শামীম আখতার বললেন, ‘আমি শুধু চরিত্রের নামটা নিয়েছি। তারপর গল্পটা নিজের মতো করে লিখেছি। এখানে দুই বয়সী প্রমাকে দেখবেন সবাই।’এরই মধ্যে চিত্রনাট্যের কাজ গুছিয়ে এনেছেন তিনি। চলছে লোকেশন বাছাইয়ের কাজ। জানালেন, সেটাও খুব তাড়াতাড়ি চূড়ান্ত হয়ে যাবে। এই ফাঁকে চূড়ান্ত করবেন অভিনয়শিল্পীর তালিকাও। আপাতত এ তালিকায় আছেন ফারহানা মিঠু।শুটিংয়ের তারিখ প্রসঙ্গে শামীম জানালেন, ‘আশা করছি, আগামী মাস বা এর পরের মাসেই শুটিং শুরু করতে পারব। এর মধ্যে আমার মেয়ের অনার্সের শেষ সেমিস্টারের পরীক্ষাও হয়ে যাবে। একটু গুছিয়ে নিয়েই শুরু করতে চাই কাজটি।’১৯৯৯ সালে চলচ্চিত্র ইতিহাস কন্যা নির্মাণ করেছিলেন শামীম আখতার। আর আজ থেকে ১৩ বছর আগে ২০০২ সালে নির্মাণ করেছিলেন শিলালিপি। মাঝে বেশ কিছু নাটক ও তথ্যচিত্র বানিয়েছেন। শামীম আখতারের দুটি চলচ্চিত্রেই শিশুশিল্পী হিসেবে অভিনয় করেছেন প্রমা। ধারাবাহিক নাটক ডলস হাউস–এ দেখা গেছে তাঁকে।
