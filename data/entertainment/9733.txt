
লিজা ক্লোজআপ তারকা, আর নদী সেরাকণ্ঠের। দুই প্রতিযোগিতা থেকে আসা এই দুই সংগীত তারকা এক অ্যালবামে গান করলেন এবারই। ছয়টি গান নিয়ে অ্যালবামটির নাম রাখা হয়েছে ‘চাঁদমুখ’। সেখানে আলাদাভাবে তিনটি করে গান করেছেন তাঁরা দুজন। অ্যালবামে তাঁর গান প্রসঙ্গে লিজা বলেন, ‘আমার গানগুলো একটু ব্যান্ডের গানের আদলে, একটু রক ঘরানার। আগে এ ধরনের গান করিনি।’ একসঙ্গে এক অ্যালবামে গান করা লিজা ও নদীর কাছে নতুন অভিজ্ঞতা। এ প্রসঙ্গে নদী বলেন, ‘আমাদের দুজনেরই আলাদা ভক্ত-শ্রোতা আছেন। অ্যালবামটি বেশি শ্রোতাদের কাছে পৌঁছানোর সুযোগ হবে।’ এখানে সব কটি গান লিখেছেন জিয়াউদ্দিন আলম। সুর ও সংগীত করেছেন জে কে মজলিশ, প্রত্যয় খান, নাহিদ নোমান, রেজোয়ান শেখ ও মেহতাজ। আগামী ঈদে জিসান মাল্টিমিডিয়ার ব্যানারে এক্সক্লুসিভ জিপি মিউজিকে শোনা যাবে যাবে ‘চাঁদমুখ’ অ্যালবামের গানগুলো।
