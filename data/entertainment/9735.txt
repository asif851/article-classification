
গত বছরের প্রথম প্রান্তিকের (জানুয়ারি-এপ্রিল) তুলনায় এ বছরের প্রথম প্রান্তিকে ছবি মুক্তির সংখ্যা কমেছে। ২০১৭ সালের ১ জানুয়ারি থেকে ২১ এপ্রিল পর্যন্ত মুক্তি পেয়েছিল ২৪টি ছবি। এ বছর একই সময় পর্যন্ত ছবি মুক্তি পেয়েছে ১৫টি।
চলচ্চিত্র-সংশ্লিষ্ট ব্যক্তিরা বলছেন, চলচ্চিত্র ব্যবসায় নিয়মিত লোকসান গুনতে গুনতে অনেক প্রযোজকই হাত গুটিয়ে নিয়েছেন। ছবি নির্মাণে আর ঝুঁকি নিতে চাইছেন না তাঁরা। ফলে ছবির নির্মাণ কমে যাচ্ছে দিন দিন। কারও কারও মতে, বড় বাজেটের, ভালো গল্পের, ভালো উপস্থাপনার ছবির দর্শক এখনো আছে। প্রযোজনা প্রতিষ্ঠান জাজ মাল্টিমিডিয়ার চেয়ারম্যান আবদুল আজিজ বলেন, ‘ব্যবসা না হওয়ার কারণে প্রযোজক কমছে, ছবি কমছে। অনেক প্রেক্ষাগৃহও ছবি প্রদর্শনে অনিয়মিত হয়ে পড়ছে। যৌথ প্রযোজনার নীতিমালা সহজ করলে ছবি নির্মাণের সুযোগ থাকত, তাহলে বড় বাজেটের ভালো ছবি তৈরি হতো। দর্শক হলে আসতেন, ব্যবসা হতো, প্রযোজক ও হলের মালিক বাঁচতেন।
প্রযোজক কামাল মোহাম্মদ কিবরিয়ার শেরপুর শহরে তিনটি সিনেমা হল ছিল। ব্যবসা না হওয়ার কারণে বছর পাঁচেক আগে মেঘনা ও পদ্মা নামে দুটি সিনেমা হল বন্ধ হয়ে গেছে। এখন একমাত্র কাকলী হলটি চালু আছে। তবে কয়েক বছর ধরে লোকসান গুনতে গুনতে এখন হলটি শিগগিরই বন্ধ করার সিদ্ধান্তের কথা জানালেন এই প্রযোজক। তিনি বলেন, ‘সপ্তাহখানেকের মধ্যেই হলটি বন্ধ ঘোষণা করে ভাঙার কাজ শুরু করব। পারিবারিক ব্যবসা টিকিয়ে রাখতে এত দিন লোকসান দিয়ে হলটি চালু রেখেছিলাম। কিন্তু গত বছরের চেয়ে এ বছরে এসে আরও বেশি লোকসানের মুখে পড়েছে হলটি।’
বাংলাদেশ চলচ্চিত্র প্রদর্শক সমিতি সূত্রে জানা গেছে, গত বছর নিয়মিতভাবে সিনেমা চললেও এ বছরের প্রথম ভাগে এসে দেশের প্রায় দুই ডজন সিনেমা হলে নিয়মিত চলচ্চিত্র প্রদর্শনী হচ্ছে না। প্রদর্শনীতে অনিয়মিত হয়ে পড়া প্রেক্ষাগৃহগুলোর মধ্যে আছে চাঁপাইনবাবগঞ্জের রাজমহল, বগুড়ার ধুনটের ক্লিওপেট্রা, নাটোরের ছায়াবাণী, পাতার হাটের রাজলক্ষ্মী, ফুলবাড়িয়ার উর্বশী, পিরোজপুরের মঠবাড়িয়ার আলীম, ঠাকুরগাঁওয়ের বলাকা, লালমনিরহাটের লালমনি, লক্ষ্মীপুরে হ্যাপী ইত্যাদি।এদিকে গত বছর প্রথম প্রান্তিকে মুক্তিপ্রাপ্ত ২৫টি ছবির মধ্যে সত্তা, প্রেমী ও প্রেমী, ধ্যাত্তেরিকি, ভুবন মাঝি, সুলতানা বিবিয়ানা, আপন মানুষ, কত স্বপ্ন কত আশা ছবিগুলো খানিকটা আলোচনায় ছিল। সেই তুলনায় এ বছরে প্রথম প্রান্তিকে ছবি মুক্তির সংখ্যা কম থাকলেও মুক্তিপ্রাপ্ত ১৫টি ছবির মধ্যে ৮টি কিছুটা দর্শক আলোচনা তৈরি করতে পেরেছে। ছবিগুলো হলো আমি নেতা হব, পাষাণ, নূর জাহান, ভালো থেকো, স্বপ্নজাল, বিজলী, পলকে পলকে তোমাকে চাই, একটি সিনেমার গল্প।
 
