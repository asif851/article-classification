
দেব আনন্দকে বলা হয় বলিউডের চিরসবুজ নায়ক। আজ তাঁর ৯৩তম জন্মদিন। ভারতের অন্যতম ‘স্টাইলিশ’ অভিনেতাও তিনি। ২০১১ সালে ৮৮ বছর বয়সে মৃত্যুবরণ করেন জাতীয় চলচ্চিত্র পুরস্কারপ্রাপ্ত এই অভিনেতা। বার্ধক্য তাঁকে কখনোই স্পর্শ করতে পারেনি। কারও শেষকৃত্য অনুষ্ঠানে তিনি যেতে চাইতেন না। চাইতেন না তাঁর মৃত্যুকালেও কেউ এসে চোখের জল ফেলুক। তাই বুঝি নিজের দেশ থেকে অনেক দূরে যুক্তরাজ্যে শেষ নিঃশ্বাস ত্যাগ করেন তিনি। চিকিৎসার জন্য লন্ডনে গিয়েছিলেন। সেখানেই একটি হোটেলে হার্ট অ্যাটাক করে মারা যান। পদ্মভূষণপ্রাপ্ত এই অভিনেতার আসল নাম দেবদূত বিশ্বমিরল আনন্দ। জন্ম অবিভক্ত ভারতবর্ষের পাঞ্জাবে। নায়ক হওয়ার আশায় যখন মুম্বাই পাড়ি জমান, তখন পকেটে সম্বল ছিল মোটে ৩০ রুপি। দেব আনন্দের প্রথম ছবি ‘হাম এক হ্যায়’ মুক্তি পায় ১৯৪৬ সালে। ‘হাম দোনো’, ‘তেরে মেরে সাপনে’, ‘গাইড’ তাঁর জনপ্রিয় কয়েকটি চলচ্চিত্র। এই অভিনেতার ঝুলিতে আছে অসংখ্য পুরস্কার। ফিল্মফেয়ার পুরস্কার পেয়েছেন মোট চারবার। সেরা অভিনেতা হিসেবে ভারতের জাতীয় চলচ্চিত্র পুরস্কার জিতেছেন দুইবার। অর্জন করেছেন দাদা সাহেব ফালকে পুরস্কার।প্রায় ৬৫ বছরের চলচ্চিত্রজীবনে দেব আনন্দ অভিনয় করেছেন ১১৪টি হিন্দি ছবিতে। দুটি ইংরেজি ছবিতেও অভিনয় করেছেন তিনি। এ ছাড়া সিনেমা প্রযোজনা ও পরিচালনার সঙ্গেও যুক্ত ছিলেন। জন্মদিনে এই কিংবদন্তি অভিনেতার প্রতি শ্রদ্ধাঞ্জলি। হিন্দুস্তান টাইমস।
