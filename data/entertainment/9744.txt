
গত কয়েক দিন ধরে গাজীপুরের ভাওয়াল জাতীয় উদ্যানে শুটিং করছেন অভিনয়শিল্পী মৌসুমী হামিদ। সাখাওয়াত মানিকের দুটি নাটকের শুটিং চলছে সেখানে। শুটিংয়ের ফাঁকে ফাঁকে তুলছেন উদ্যানের ছবি। তারই কয়েকটি দিয়েছেন ফেসবুকে। কথাপ্রসঙ্গে জানালেন, ‘মনবাস’ ও ‘নীল বসন্ত’ নামে দুটি নাটকের শুটিং করছেন উদ্যানের ভেতরের বিভিন্ন জায়গায়। ‘মনবাস’ নামের নাটকটিতে মৌসুমী হামিদের বিপরীতে অভিনয় করেছেন অপূর্ব এবং ‘নীল বসন্ত’ নাটকে ইমন। আসছে ঈদের জন্য নির্মিত হচ্ছে নাটক দুটি। শুটিংয়ের অভিজ্ঞতা প্রসঙ্গে বললেন, ‘খুবই সুন্দর জায়গা। আমরা রাতে একটা রিসোর্টে থাকি। একটু ভয় ভয় করে। ঝিঁঝিঁ পোকার ডাক শুনতে শুনতে ঘুমাই। আর ঘুম ভাঙে পাখির কিচির মিচির শুনে।’ জানালেন, শুটিং শেষ করে পুরো দল গতরাতে ঢাকায় ফিরেছে।
