
আবার অসুস্থ হলেন বলিউডের কিংবদন্তি অভিনেতা দিলীপ কুমার। নিউমোনিয়ায় আক্রান্ত হয়ে হাসপাতালে ভর্তি হন এই বর্ষীয়ান অভিনেতা। তবে চিকিৎসক তাঁকে বাসায় বিশ্রাম নিতে বলেছেন। চিকিৎসকের মতে, হালকা ধরনের নিউমোনিয়ায় আক্রান্ত হয়েছেন দিলীপ কুমার। তাই তাঁকে বাসায় থাকার পরামর্শ দেওয়া হয়েছে। দিলীপ কুমারের টুইটার অ্যাকাউন্ট থেকেও তা-ই বলা হয়েছে।
চিকিৎসকের কথা অনুযায়ী, দিলীপ কুমার এখন বিপদের বাইরে। দিলীপ কুমারের পক্ষ থেকে তাঁর টুইটারে মাউথশাট ডটকম-এর প্রতিষ্ঠাতা এবং সিইও ফয়জল ফারুকি লিখেছেন, ‘ডাক্তারি পরীক্ষায় ধরা পড়েছে, সাবের (দিলীপ কুমার) হালকা নিউমোনিয়া হয়েছে। তাঁকে বাসায় থেকে আরাম করার পরামর্শ দেওয়া হয়েছে। আল্লাহ অসীম করুণাময় যে ওনার বাকি সবকিছু স্বাভাবিক। সাব এখন অনেকটাই সুস্থ। অনুগ্রহ করে আপনারা তাঁর জন্য প্রার্থনা এবং দোয়া করুন।’
দিলীপ কুমারের শারীরিক অবস্থার কথা জানতে তাঁর বাসায় ফোন করা হয়। দিলীপ কুমারের পারিবারিক বন্ধু বাসির প্রথম আলোকে জানান, এখন দিলীপ কুমার অনেকটাই সুস্থ। হালকা ধরনের নিউমোনিয়া হয়েছিল। বাসায়ই তাঁর চিকিৎসা হচ্ছে। তবে আগস্ট মাসে হাসপাতাল থেকে ফেরার পর থেকে মাঝেমধ্যেই তিনি অসুস্থ হয়ে পড়ছেন। তাঁর স্ত্রী সায়রা বানু সব সময় দিলীপ কুমারের পাশে আছেন। তবে শারীরিক, মানসিক, আর্থিক—সবদিক থেকে বিপর্যস্ত হয়ে পড়েছেন সায়রা।
এ বছর আগস্ট মাসে শারীরিক অবস্থার অবনতি হওয়ায় মুম্বাইয়ের লীলাবতী হাসপাতালে ভর্তি করা হয় দিলীপ কুমারকে। তাঁকে ঘিরে রীতিমতো উদ্বিগ্ন ছিল বলিউড এবং তাঁর অসংখ্য গুণগ্রাহী। পরে সুস্থ হয়ে বাড়ি ফিরে যান প্রবাদপ্রতিম এই অভিনেতা।
বলিউডের জনপ্রিয় দম্পতি দিলীপ কুমার ও সায়রা বানু গত ১১ অক্টোবর তাঁদের বিবাহিত জীবনের ৫১ বছর পূর্ণ করেছেন। তাঁরা তাঁদের বিবাহবার্ষিকী উদ্‌যাপন করেন মুম্বাইয়ে ৪৮ পালি হিলের বাংলোতে। তবে দিলীপ কুমার এবং সায়রাকে পালি হিলের এই বাসা ফিরে পেতে অনেক কাঠখড় পোড়াতে হয়। বাসাটি আগে পরাজিতা ডেভেলপারসের দখলে ছিল।
 
