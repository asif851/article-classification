
ভালো-মন্দ মিশিয়ে কাটল বলিউডের ছবির বাজার। তবে বলিউডের ছবিকে ঘিরে উন্মাদনা শুধু দেশে নয়, বিদেশেও ক্রমেই বেড়ে চলেছে। আর তার প্রমাণ বাহুবলী, দঙ্গল-এর মতো ছবি। তবে এবার ২০১৮-তে বলিউড কী কী ছবি উপহার দিতে চলেছে চলচ্চিত্রপ্রেমীদের। হিন্দি ছবির ক্ষেত্রে ২০১৮ কি টেক্কা দিতে পারবে ২০১৭-কে? আর এই ফিল্মি দুনিয়ায় কী কী ঘটতে চলেছে। বিস্তারিত লিখেছেন দেবারতি ভট্টাচার্য
প্রতিবছরের মতো এ বছরও লাখ লাখ হিন্দি চলচ্চিত্রেপ্রেমী অপেক্ষায় আছে ২০১৮-তে কী কী ছবি তাদের উপহার দিতে চলেছে বলিউড। খুশির খবর, এই বছরে বলিউডে দেখা যাবে একঝাঁক নতুন মুখ।
২৬ জানুয়ারি মুক্তি পেতে চলেছে অক্ষয় কুমারের প্যাড ম্যান। গত বছর সামাজিক সমস্যার ওপর নির্মিত ছবি টয়লেট: এক প্রেম কথা খুবই সফলতা পেয়েছে। আবার সেই পথ ধরে হেঁটেছেন অক্ষয়। এবার তাঁর অভিনীত এবং আর বাল্কি পরিচালিত ছবি প্যাড ম্যান নিয়ে আসছে আরেক সামাজিক বার্তা। একই দিনে মুক্তি পেতে চলেছে নীরজ পান্ডের ছবি আইয়ারি। বেবি, স্পেশাল ২৬ সহ আরও সফল কিছু ছবির পরিচালকের আগামী ছবি আইয়ারিতে অভিনয় করেছেন মনোজ বাজপেয়ী, অনুপম খের, নাসিরুদ্দিন শাহ, রাকুল প্রীতি িসং এবং সিদ্ধার্থ মালহোত্রা। একই সঙ্গে মুক্তি পাবে চন্দা মামা দূর কে। এই ছবিতে সুশান্ত সিং রাজপুত, আর মাধবন, শ্রদ্ধা কাপুর এবং ভূমি পেডনেকরকে দেখা যাবে। এই ছবিটির জন্য সুশান্ত নাসায় গিয়ে রীতিমতো প্রশিক্ষণ নিয়েছেন। আর এই ঘটনা বলিউডের ইতিহাসে প্রথম।
ফেব্রুয়ারি মাসে মুক্তি পেতে যাচ্ছে আনুশকা শর্মা অভিনীত থ্রিলার ছবি পরি। বিয়ের পর এটাই হবে তাঁর প্রথম ছবি। পরিতে আনুশকার সঙ্গে দেখা যাবে কলকাতার পরমব্রত চট্টোপাধ্যায়কে। একই মাসে মুক্তি পাবে রানী মুখার্জি অভিনীত হিচকি ছবিটি। যশ রাজ ফিল্মসের এই ছবির মাধ্যমে বলিউডে আবার সদর্পে ফিরে আসছেন এই বলিউড অভিনেত্রী। মা হওয়ার পর হিচকি হতে চলেছে রানীর অভিনীত প্রথম ছবি। ফেব্রুয়ারিতে রিলিজ পাবে জন আব্রাহাম অভিনীত পরমাণু: দ্য স্টোরি অব পোখরান। অনেক দিন সফলতার মুখ দেখেননি এই বলিউড তারকা।
মার্চে মুক্তি পাবে অজয় দেবগন, ইলেনা ডিসুজা অভিনীত রেইড ছবিটি। একই মাসে মুক্তি পাবে রাজকুমার হিরানি পরিচালিত বহু প্রতীক্ষিত ছবি সঞ্জু। বলিউড তারকা সঞ্জয় দত্তের জীবনের ওপর নির্মিত এই ছবিটিকে ঘিরে ইতিমধ্যে অনেক প্রত্যাশা তৈরি হয়েছে বিটাউনে। সঞ্জয় দত্তের চরিত্রে দেখা যাবে রণবীর কাপুরকে। ইরফান খানকে দেখা যাবে ব্ল্যাক ছবিতে। অভিনব দেও পরিচালিত এই কমেডি ছবিতে ইরফান জুটি বেঁধেছেন কীর্তি কুলহারির সঙ্গে। এপ্রিলে ইয়ামলা পাগলা দিওয়ানার ফ্র্যাঞ্চাইজির তৃতীয় ছবি ইয়ামলা পাগলা দিওয়ানা: ফির সে-এর মাধ্যমে আবার বড় পর্দায় ফিরে আসবে পুরো দেওল পরিবার। এই মাসেই মুক্তি পাবে সুজিত সরকারের ছবি অক্টোবর। সুজিতের এই ছবিতে অভিনয় করেছেন বরুণ ধাওয়ান ও নবাগতা বণিতা সান্ধু।
এপ্রিলেই মুক্তি পেতে চলেছে বলিউডের অন্যতম ব্যয়বহুল ছবি ২.০। রজনীকান্ত, অক্ষয় কুমার ও অ্যামি জ্যাকশন অভিনীত এই ছবিটিকে ঘিরে ইতিমধ্যে চলচ্চিত্রপ্রেমীদের মনে প্রত্যাশা তৈরি হয়েছে। শঙ্কর পরিচালিত ২.০ ছবিতে অক্ষয় কুমারকে দেখা যাবে নতুন রূপে। কঙ্গনা রনৌত ও সোনু সুদ অভিনীত মণিকর্ণিকা: দ্য কুইন অব ঝাঁসি ছবিটিও রিলিজ হতে চলেছে এই মাসে। সিমরান-এর ব্যর্থতার পর মণিকর্ণিকা কঙ্গনার ভাগ্য কতটা ফেরাতে পারে, তা-ই দেখার। ক্রিশ পরিচালিত এই ছবিতে শুটিং চলাকালীন একাধিকবার আহত হয়েছেন বলিউডের ‘কুইন’ কঙ্গনা। সুশান্ত সিং রাজপুতের সাবেক প্রেমিকা অঙ্কিতা লোখন্ডে মণিকর্ণিকা ছবির মাধ্যমে বলিউডে আত্মপ্রকাশ করছেন। তাই এই ছবিটার সঙ্গে দুই নায়িকার ভাগ্যরেখা অনেকটা জড়িয়ে। এই মাসেই মুক্তি পেতে চলেছে আরেকটি সিক্যুয়েল ছবি। বাগী ছবির সিক্যুয়েল বাগী ২-তে টাইগার শ্রফের সঙ্গে জুটি বেঁধেছেন দিশা পাটানি।
মে মাসে মুক্তি পাওয়ার সম্ভাবনা মেঘনা গুলজারের ছবি রাজি। এই ছবিতে আলিয়া ভাটকে দেখা যাবে এক কাশ্মীরি মেয়ের চরিত্রে। রাজি ছবিতে আলিয়া জুটি বেঁধেছেন ভিকি কৌশলের সঙ্গে। শশাঙ্ক ঘোষ পরিচালিত রোমান্টিক-কমেডি ছবি বিরে দি ওয়েডিং-এ কারিনা কাপুর খান এবং সোনম কাপুরকে প্রথম একসঙ্গে বড় পর্দায় দেখা যাবে। জুন মাসে আসছে অত্যন্ত সফল ছবি রেস-এর সিক্যুয়েল রেস থ্রি। এই ছবিতে দেখা যাবে বলিউডের ‘ভাইজান’ সালমান খানকে। এই মাসেই মুক্তি পাবে রাজকুমার গুপ্তা পরিচালিত সিনেমা ফ্যানি খান। অনিল কাপুর ও ঐশ্বরিয়া রাই বচ্চনকে ১৬ বছর পর আবার একসঙ্গে বড় পর্দায় দেখা যাবে। শশাঙ্ক খৈতান পরিচালিত ধড়াক সিনেমার মাধ্যমে বলিউডে অভিষেক হতে চলেছে শ্রীদেবী-বনি কাপুরকন্যা জাহ্নবী এবং শহিদ কাপুরের ভাই ইশান খাট্টারের। ইশকজাদের সফল জুটি অর্জুন কাপুর ও পরিণীতি চোপড়াকে আবার একসঙ্গে দেখা যাবে সন্দীপ অর পিঙ্কি ফারার ছবিতে।
আগস্টে মুক্তি পাওয়ার কথা বহু প্রতীক্ষিত সিনেমা সাহো। সাহোর নায়িকা নিয়ে একসময় বলিউডে প্রচুর জল্পনা-কল্পনা হয়েছে। আনুশকা শেঠি, দিশা পাটানি, সোনম কাপুরসহ একাধিক নায়িকার নাম উঠে আসে প্রভাসের নায়িকা হিসেবে। অবশেষে এই অ্যাকশনধর্মী ছবির জন্য শ্রদ্ধা কাপুরকে নির্বাচন করা হয়। প্যাড ম্যান-এর পর আবার একটি আত্মজীবনীমূলক ছবিতে দেখা যাবে অক্ষয় কুমারকে। রীমা কাগতি পরিচালিত গোল্ড ছবিতে অক্ষয়ের বিপরীতে অভিনয় করেছেন টেলি অভিনেত্রী মৌনি রায়। যশরাজ ফিল্মসের সুই ধাগা: মেড ইন ইন্ডিয়া সিনেমায় অভিনয় করেছেন বরুণ ধাওয়ান ও আনুশকা শর্মা। সানি দেওলপুত্র করণ পল পল দিল কে পাস ছবির মাধ্যমে বলিউডে আত্মপ্রকাশ করতে চলেছেন। করণের বিপরীতে দেখা যাবে নবাগতা শাহের বম্বাকে। পল পল দিল কে পাস ছবিটি পরিচালনা করেছেন সানি দেওল। সম্ভবত নভেম্বরে মুক্তি পেতে চলেছে যশরাজের সবচেয়ে ব্যয়বহুল ছবি থাগস অব হিন্দুস্তান। বিজয় কৃষ্ণা আচার্য পরিচালিত এই ছবিতে প্রথমবার একসঙ্গে দেখা যাবে বলিউডের দুই তারকা অমিতাভ বচ্চন ও আমির খানকে। থাগস-এর দুই নায়িকা হলেন ক্যাটরিনা কাইফ ও সানা ফতিমা শেখ। কাবিল-এর সফলতার পর হৃতিক রোশনকে দেখা যাবে সুপার থার্টি সিনেমায়। বিপুল শাহর নমস্তে ইংল্যান্ড ছবির মাধ্যমে তৃতীয়বার জুটি বাঁধতে চলেছেন অর্জুন কাপুর ও পরিণীতি চোপড়া। কমেডি ছবি ডবল ধামাল-এর সিক্যুয়েল টোটাল ধামাল-এ দীর্ঘ কয়েক বছর পর আবার একসঙ্গে দেখা যাবে অজয় দেবগন ও মাধুরী দীক্ষিতকে। একই সঙ্গে মুক্তি পেতে চলেছে শাহরুখ খান অভিনীত জিরো এবং সুশান্ত সিং রাজপুতের কেদারনাথ। আনন্দ এল রাই পরিচালিত বহু অপেক্ষিত ছবি জিরোতে বলিউডের বাদশাকে দেখা যাবে বামনের চরিত্রে। শাহরুখের সঙ্গে এই ছবিতে আছেন ক্যাটরিনা কাইফ ও আনুশকা শর্মা। যব তক হ্যায় জান-এর পর এই ত্রয়ীকে আবার একসঙ্গে বড় পর্দায় দেখা যাবে। তবে এই ছবিটার ওপর অনেক কিছু নির্ভর করছে শাহরুখের। এদিকে সুশান্তের হাত ধরে হিন্দি চলচ্চিত্র দুনিয়ায় আসতে চলেছেন সাইফ-অমৃতা কন্যা সারা আলী খান। অভিষেক কাপুর পরিচালিত কেদারনাথ ছবিতে সুশান্তের বিপরীতে দেখা যাবে সারাকে। সম্ভবত বছরের শেষ ছবি হতে চলেছে রোহিত শেঠির কমেডি সিনেমা সিম্বা। এই ছবিতে রণবীর সিংকে দেখা যাবে। তবে এই বছর মুক্তি পাওয়ার কথা বহু প্রত্যাশিত ছবি ১০২ নট আউট। এই ছবিতে বাবা ও ছেলের ভূমিকায় অভিনয় করেছেন অমিতাভ বচ্চন ও ঋষি কাপুর। গত বছরের ডিসেম্বরে ছবিটি মুক্তি পাওয়ার কথা ছিল। আর এই দিনই মুক্তি পেতে চলেছিল সঞ্জয় লীলা বনসালির বিতর্কিত ছবি পদ্মাবতী। বনসালির এই ছবির জন্য ১০২ নট আউট মুক্তির দিন পিছিয়ে দেওয়া হয়। তবে ছবিটি কবে মুক্তি পাবে তা জানা যায়নি।
যা ঘটতে পারে
বলিউডের মাটিতে অনেক ঘটনা ঘটতে পারে, যার ইঙ্গিতও ইতিমধ্যে পাওয়া গেছে। এ বছর শাহরুখ খান-কন্যা সুহানার বলিউডে আত্মপ্রকাশ করার সম্ভাবনা প্রবল। সম্প্রতি এই স্টার কন্যাকে দেখা গেছে ‘স্কিন ক্লিনিক’-এর বাইরে। অনেকের ধারণা, এসব সুহানার বলিউডে পা রাখার আগে প্রস্তুতি। কানাঘুষা এ-ও শোনা গেছে করণ জোহরের হাত ধরে বলিউডে পা রাখবেন সুহানা। আবার এদিকে চাঙ্কি পান্ডে-কন্যা অনন্যারও হিন্দি ছবির দুনিয়ায় আসার সম্ভাবনা জোরদার। করণ জোহরের স্টুডেন্ট অব দ্য ইয়ার-এর সিক্যুয়েল ছবিতে তাঁকে সম্ভবত দেখা যাবে টাইগার শ্রফের বিপরীতে।
একাধিক বিয়ের গুঞ্জনও উঠেছে বিটাউনে। শোনা গেছে, বরুণ ধাওয়ান এ বছর বিয়ের পিঁড়িতে বসতে চলেছেন। নিজের নতুন ফ্ল্যাট মনের মতো করে সাজিয়েছেন বরুণ। আর তাঁকে এই ব্যাপারে সাহায্য করেছেন মা করুণা ধাওয়ান ও গৌরী খান। এবার শুধু বউ আসার অপেক্ষা। এত দিন বরুণ সবার থেকে লুকিয়ে রেখেছিলেন তাঁর প্রেমিকা নাতাশা দালালকে। এবার জনসমক্ষে নিয়ে এসেছেন তাঁর প্রেমকে। তবে এ ব্যাপারে মুখ খোলেননি বরুণ। তবু সবকিছু মিলিয়ে এবার হয়তো বরুণ-নাতাশার চার হাত এক হতে চলেছে। বলিউডে হয়তো আরেকটা বিয়ের ঘটনাও ঘটতে পারে। এবার হয়তো মা-বাবার পছন্দ করা মেয়েকে বিয়ে করবেন রণবীর কাপুর। ক্যাটরিনার পর মাহির সঙ্গে তাঁর সম্পর্ক নিয়ে নানা কথা উঠেছিল। এদিকে জ্যাকুলিন ফার্নান্দেজ আবার নাকি ফিরে গেছেন তাঁর সাবেক প্রেমিক বাহরিনের রাজপুত্র শেখ হাসান বিন রশিদ অল খালিফার কাছে। তাঁদের বিয়ের রবও উঠেছে বলিউডে। তবে এ নিয়ে সঠিক কোনো তথ্য পাওয়া যায়নি।
এ তো গেল বিয়ের কথা। বলিউড নায়িকার মা হওয়ার সম্ভাবনার কথাও উঁকি দিয়েছে। কিছুদিন আগে রব উঠেছিল, বিপাশা মা হতে চলেছেন। এই সম্ভাবনাকে একদম উড়িয়ে দেওয়া যাচ্ছে না। আবার ঘুরেফিরে এসে যায় পদ্মাবতীর প্রসঙ্গ। আশা করা যায়, পদ্মাবতী তার সব বিতর্ক ঝেড়ে ফেলে সদর্পে পর্দায় আসবে।
