
চলছে ‘টাইগার জিন্দা হ্যায়’ ছবির প্রচারণার কাজ। এবার বড়দিন উপলক্ষে মুক্তি পাবে বলিউড তারকা সালমান খানের এই ছবি। অধীর আগ্রহে সালমান-ভক্তরা যখন ছবিটির জন্য অপেক্ষায় আছেন, তখন পরিচালক আলী আব্বাস জাফর দিলেন আরেক চমক। টুইটারে সালমান খানের একটি অ্যাকশন দৃশ্যের ছবি পোস্ট করেছেন। সেখানে দেখা যায়, সল্লু ভাই একটি ভারী মেশিনগান নিয়ে গুলি ছুড়ছেন। পরিচালক লিখেছেন, ‘সালমান এই মেশিনগান থেকে ৫ হাজার গুলি করেছেন!’
এক সংবাদ সম্মেলনে ‘টাইগার জিন্দা হ্যায়’ ছবির পরিচালক আলী আব্বাস জাফর ব্যাখ্যা দেন সালমান খানের প্রচারণামূলক এই স্থিরচিত্র সম্পর্কে। তিনি বলেন, ‘যখন আপনি সালমান খানের মতো একজন বড় তারকাকে ছবিতে নেবেন, যিনি নাকি ছবির অ্যাকশনের ভার বজায় রাখতে জানেন; তখন আপনাকে ওই ধরনের ভারী অস্ত্র ব্যবহার করতে হবে, যেটা তাঁকে মানায়। যেমনটা “টাইগার জিন্দা হ্যায়” ছবিতে করেছি।’
সালমানের হাতের এই এমজি ৪২ মেশিনগানের ওজন ২৫-৩০ কেজির মতো। কার্তুজের ম্যাগাজিন এর ওজন আরও বাড়িয়ে দিয়েছে। এই অস্ত্র নিয়ে শুটিং করতে অনেক পরিশ্রম হয়েছে সালমানের। পরিচালক জানান, তিন দিনের শুটিংয়ে সালমান প্রায় ৫ হাজার রাউন্ড গুলি ছুড়েছেন।
‘টাইগার জিন্দা হ্যায়’ ছবিতে অ্যাকশন দৃশ্যগুলো সমন্বয় করেছেন হলিউডের টম স্ট্রুথারস। তিনি হলিউডের ‘ব্যাটম্যান’ সিরিজের ‘ডার্ক নাইট’ ও ‘ডার্ক নাইট রাইজেস’ ছবির অ্যাকশন দৃশ্যগুলোর সমন্বয়কারী। ২০১২ সালের ‘এক থা টাইগার’ ছবির সিক্যুয়াল ‘টাইগার জিন্দা হ্যায়’ ছবিটি। আগের মতো এটাতেও গুপ্তচরের চরিত্রে অভিনয় করছেন সালমান খান ও ক্যাটরিনা কাইফ। ‘এক থা টাইগার’ পরিচালনা করেছিলেন কবির খান। হিন্দুস্তান টাইমস
 
