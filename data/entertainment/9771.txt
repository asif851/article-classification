
গাজী টিভিতে প্রচারিত হচ্ছে আশুতোষ সুজনের পরিচালনায় ‘থ্রি সিস্টার্স’ ধারাবাহিকটি। ২৬ পর্বের পর থেকে সরে দাঁড়িয়েছিলেন নাটকটির রাইসা চরিত্রের তানজিন তিশা। এরপর আর কাজ করেননি নাটকটিতে। ৫০ পর্বে এসে আবারও নাটকটির সঙ্গে যুক্ত হলেন ছোট পর্দার এই তারকা। ২৮ অক্টোবর থেকে ধারাবাহিকটিতে শুটিং করছেন তিনি।
মাঝে সরে দাঁড়ানোর কারণ কী ছিল? তানজিন তিশা বলেন, ‘সে সময় পেশাদারিভাবে কাজটি করতে পারছিলাম না বলে মনে হচ্ছিল আমার কাছে। এ কারণে সরে দাঁড়িয়েছিলাম। তা ছাড়া চরিত্রের মধ্যে কোনো নতুনত্বও পাচ্ছিলাম না।’পুনরায় ফিরে আসা প্রসঙ্গে ছোট পর্দার এই তারকা বলেন, ‘ইচ্ছা ছিল না। পরিচালক ও প্রযোজকের অনুরোধেই ফিরেছি।’তবে তিনি জানান, নতুন করে এক লটের বেশি কাজ করবেন না এই ধারাবাহিকটিতে ।তাঁর কথা, ‘ধারাবাহিকে কখনোই নিয়মিত অভিনয় করিনি আগে। এখনো করছি না। এখানে কাজের আগ্রহটাই কম আমার।’ধারাবাহিকটিতে আরও অভিনয় করেছেন আবুল হায়াত, মারজুক রাসেল, সুজানা, মৌসুমী হামিদ, তানিয়া হোসাইন, নিলয়, তুষ্টি, সাফা কবির, তারিন রহমান, তৌসিফ মাহবুব প্রমুখ। ‘থ্রি সিস্টার্স’ নাটকটি যৌথভাবে লিখেছেন আশুতোষ সুজন ও শেখ কোরাশানি।
