
কানাডার বাংলাদেশ ফেস্টিভ্যালে অংশ নিতে সপ্তাহখানেক আগে ঢাকা ছাড়েন তারকা দম্পতি মৌসুমী-ওমর সানি। গেল ২২ ও ২৩ মে সফলভাবে দুই দিনের সফর শেষ করেন তারা। অনুষ্ঠানে অংশ নেওয়ার পর সেখানে একটি টেলিছবির কাজও সেরে ফেলছেন। ঠিক যেন রথ দেখতে গিয়ে কলা বেচা। গত বুধবার থেকে ‘অতীত হারায়ে খুঁজি’ নামের একটি টেলিছবির শুটিং শুরু করেছেন মৌসুমী ও ওমর সানি। আফতাব বিন তমিজের রচনায় টেলিছবিটির পরিচালনা করছেন আল হাজেন। মুঠোফোনে ওমর সানি জানান, আগে থেকেই এর পরিকল্পনা ছিল। টেলিছবির গল্পটি সুন্দর। এ ধরনের গল্পই দর্শকেরা পছন্দ করেন। ওমর সানি বলেন, ‘কানাডার নায়াগ্রা জলপ্রপাত, ফ্লাওয়ার ক্লক, হ্যামিলটন সিটির বিভিন্ন জায়গায় টেলিছবিটির দৃশ্যধারণের কাজ হচ্ছে। এতে আরও একটি চরিত্রে অভিনয় করছেন আফতাব বিন তমিজ।টেলিছবিটি নিয়ে মৌসুমীও আশাবাদী। তিনি জানান, গল্পটার জন্য কানাডার ওই লোকেশনগুলোই যথাযথ। সব ধরনের প্রস্তুতি আগে থেকে নেওয়া ছিল। ফলে বাংলাদেশ ফেস্টিভ্যাল শেষ করে এই কাজ করা হয়েছে। শুটিং শেষে আগামী সপ্তাহে ঢাকায় ফিরবেন মৌসুমী। তবে ওমর সানি কানাডা থেকে যুক্তরাষ্ট্রে যাবেন। সেখানে সন্তানের সঙ্গে কয়েকটি দিন কাটাবেন তিনি।‘অতীত হারায়ে খুঁজি’ টেলিছবিটি ঈদে প্রচারিত হবে।
