

চোখ থেকে রোদচশমা খুললেন না একবারও। কারণ, চোখে তাঁর লেগে আছে লম্বা সফরের ধকল। একসঙ্গে চালিয়ে যাচ্ছেন দু-দুটো ছবির প্রচারকাজ। একটি বাংলাদেশ-ভারতের ডুব, আরেকটি বলিউডের ছবি কারিব কারিব সিঙ্গেল। কিন্তু ক্লান্তি ইরফান খানের বিনয়ে প্রভাব ফেলেনি। বাংলাদেশ থেকে এসেছি জেনে স্থানীয় গণমাধ্যমকে পাশ কাটিয়ে বলিউডের এই বাঁক ঘোরানো অভিনেতা প্রথম আলোর সঙ্গে বসলেন আলাদাভাবে। আড্ডা দিলেন দীর্ঘ সময়। কথা বললেন নানা বিষয় নিয়ে। সেই আড্ডার চুম্বক অংশ আদর রহমান তুলে ধরলেন এখানে। ছবি তুলেছেন ভাস্কর মুখোপাধ্যায়]

 
২৬ অক্টোবর দুপুরের ঘটনা। ভারতের মুম্বাই থেকে কলকাতায় পৌঁছে ইরফান খান ওঠেন নতুন শহরের (নিউ টাউন) এক পাঁচতারকা হোটেলে। দুপুরের খাবার সেরে লবিতে নেমে আসেন। তাঁকে একটু সময়ের জন্য ধরতে তখন লবিতে ওত পেতে বসা স্থানীয় গণমাধ্যমকর্মীরা। ইরফানের ম্যানেজার আগে নেমে তাঁদের জানালেন, ১০ মিনিট করে ইরফান সবাইকে সময় দেবেন। ঠিক তা-ই হলো। ইরফান নামলেন, গিয়ে বসলেন হোটেলের একটি রেস্টুরেন্টে। পাক্কা ১০ মিনিট করে একেকজনকে সাক্ষাৎকার নেওয়ার সুযোগ দিচ্ছিলেন। স্থানীয়দের ভিড়ে ভিন দেশ থেকে আসা সংবাদকর্মী ঠিক কতটা পাত্তা পাবে? এ কথা ভাবতে ভাবতেই আমাদের পালা এসে গেল। ইরফানের ব্যবস্থাপক মনপ্রীত অভিনেতাকে জানালেন, ‘বাংলাদেশ থেকে এসেছেন তিনি। আপনার সঙ্গে কথা বলবেন।’ শুনেই অবাক ইরফান। বললেন, ‘শুধু আমার জন্য এসেছেন? বসুন বসুন।’ এরপর শুরু হলো ম্যারাথন আলাপ।আলাপ শুরুর মিনিট সাতেকের মাথায় রেস্টুরেন্টের ভেতর বড্ড ঠান্ডা লাগতে শুরু করল ৫০ বছর বয়সী ইরফানের। ভাবলাম, ‘এই রে, ১০ মিনিটের সাক্ষাৎকারে বুঝি এখনই ইতি টানতে হবে!’ কিন্তু না। ওই যে শুরুতে বললাম, ইরফান খানের বিনয় সত্যি মুগ্ধ করার মতো। তিনি বললেন, ‘চলুন, বাইরে বসে কথা বলি। মাত্র তো আলাপ শুরু হলো।’ইরফান খান অনেক ‘রাশভারী মানুষ’—বলিউডে এমনটাই প্রচলিত। কিন্তু একান্ত আলাপে তাঁকে পাওয়া গেছে খোলা বইয়ের মতোই। তিনি তাঁর অভিনয়জীবনের শুরুর দিকের কথা থেকে শুরু করে সমসাময়িক প্রতিযোগিতা—কথা বললেন সবকিছু নিয়েই।ইরফানের কাছে জানতে চেয়েছিলাম, ‘শাহরুখের বিল্লু বাদে আর কোনো বড় “খান”-এর (সালমান, আমির) সঙ্গে কোনো ছবিতে দেখা যায়নি আপনাকে। এটা কি তাঁর কোনো সুচিন্তিত সিদ্ধান্ত?’ইরফান যেন এই প্রশ্ন শুনেই প্রথম আবিষ্কার করলেন যে তাঁর এখনো আমির কিংবা সালমানের সঙ্গে কাজ করা হয়নি। বললেন, ‘আমি তো এভাবে কখনো ভাবিনি। ওহহো! আমিরের সঙ্গে এখনো অভিনয় করা হলো না!—এত সব ভেবেচিন্তে কিছু করিনি। এ ব্যাপারে কোনো ধরাবাঁধা নিয়ম নেই। ভালো কাজের সুযোগ এলে করব অবশ্যই।’
নিজেকে গণ্ডির বাইরে রাখতেই বেশি ভালোবাসেন ইরফান। সীমাবদ্ধতা পেরিয়ে ছুঁতে চান নতুন মাইলফলক। এ জন্যই কোনো বিতর্কের তোয়াক্কা করেন না। বাংলাদেশের হলি আর্টিজান হামলার সময় তিনিই তো সেই বলিউড অভিনেতা, যিনি মৌলবাদ-উগ্রবাদের ভয় না করেই কট্টরদের দিকে আঙুল তুলে বলেছিলেন, ‘বিজ্ঞরা কি এমন সময়েও চুপ করে বসে থেকে আমাদের ধর্মকে বদনামের মুখে পড়তে দেবেন? নাকি সবাইকে বোঝাবেন যে আমাদের ধর্ম কতটা উদার? এটা আমার প্রশ্ন!’
নিজেকে প্রতিটি ছবিতে দুমড়ে-মুচড়ে নতুন এক চরিত্রের ছাঁচে ঢালা ইরফানের জন্য নিয়ম হয়ে দাঁড়িয়েছে। তাঁর গম্ভীর চরিত্রগুলো বরাবরই ছাপ ফেলেছে বোদ্ধা থেকে শুরু করে সাধারণ দর্শকের মনেও। হাসিল, নেমসেক, মকবুল, পান সিং তোমার, দ্য লাঞ্চবক্স, হায়দার-এর মতো গম্ভীর সব ছবিতে অভিনয় করা শিল্পীই যখন থ্যাংক ইউ, ক্রেজি ফোর, জজবা আর গুন্ডে-এর মতো একদম বলিউডের মসলাদার ছবিতে অভিনয় করেন, তখন প্রশ্ন জাগে মনে, ‘কী ভেবে এমন হঠাৎ হঠাৎ ধারা বদলে সিরিয়াস ছবি থেকে ফর্মুলা বলিউড ছবিতে নিজেকে শামিল করেন?’ ইরফানের সহজ জবাব, ‘এই যে কমার্শিয়াল ফিল্ম (বাণিজ্যিক ছবি) আর আর্ট ফিল্মের মাঝে যে পার্থক্যের রেখাটা আছে, আমি তা মুছে ফেলতে চাই। আমি চাই সিনেমাকে মানুষ ‘সিনেমা’ হিসেবে দেখুক। বাণিজ্যিক বা বিকল্প ধারা বলে ভেদাভেদ না করুক। এটা মাথায় রেখেই আমি ছবি বাছাই করি। তাই কোনো সূত্র সেভাবে মানি না। আমার সূত্র একটাই, ভেদাভেদের এই মাত্রা মুছে ফেলার।’
সাত খুন মাফ, স্লামডগ মিলিয়নিয়ার, ইনফার্নো, পিকু—ছবিগুলোয় নিজের আদর্শের সঙ্গে অভিনয় করার সুযোগ পেয়েছেন তিনি। কাজ করেছেন অমিতাভ বচ্চন, নাসিরুদ্দিন শাহ, টম হ্যাঙ্কসের সঙ্গে। অভিনয়ের অনুপ্রেরণার কথা জানতে চাইলে এঁদের নামই বলেন ইরফান। সঙ্গে যোগ করেন, ‘দিলীপ কুমার, মারলন ব্র্যান্ডো আমার ছোটবেলার আদর্শ। পাশাপাশি ওয়াকিন ফিনিক্স, ফিলিপ সেমর হফম্যানের অভিনয় খুব উপভোগ করি।’ এ সময় বলিউডের সমসাময়িক অভিনেতা খান, কাপুর, কুমার, রোশনদের ব্যাপারে জানতে চাইলে তিনি অনুপ্রেরণা হিসেবে তাঁদের নাম নেননি। তবে বলেছেন, তাঁরা সবাই একই দলের খেলোয়াড়। এঁদের মধ্যে কোনো একজনের নাম বলতে তিনি নারাজ। বুঝিয়ে বলেন ইরফান, ‘এটা একটা খেলার মতো। কোনো একজন ভালো ব্যাটসম্যানের ওপরই সব নির্ভরতা থাকবে, এমন নয়। একটা দলে একাধিক ভালো বোলার থাকবে, ভালো ব্যাটসম্যান থাকবে—তবেই এগিয়ে যাবে দল। আমাদের ইন্ডাস্ট্রিটাও (বলিউড) তেমন। আমরা সবাই যে যার বিশেষত্ব নিয়ে, নিজ নিজ পজিশনে ভালো খেলছি। তাই এগিয়ে যাচ্ছি।’
কথা বলতে বলতে বিদায়ের সময় এসে যায়। শেষমেশ পরিবারের কথা জানতে চাইলে, খোলা বইয়ের মতো উন্মুক্ত ইরফান কিছুটা গুটিয়ে নেন নিজেকে। বলেন, ‘ব্যক্তিজীবন, প্রেম, সম্পর্ক নিয়ে কথা বলতে আমি খুব অস্বস্তি বোধ করি। আজ না হয় সে কথা থাক।’ ইরফান এতটা বিনয় দেখালেন আমাদের, আমাদেরও তাই তাঁর অনুরোধ রাখতেই হয়। তাই বাঙালি স্ত্রী সুতপা সরকারের সঙ্গে প্রেমের গল্পটা আরেক দিনের জন্য রেখে ইরফান, তিশা ও মোস্তফা সরয়ার ফারুকীর সঙ্গে রওনা হই ডুব ছবির উদ্বোধনী প্রদর্শনী দেখতে।
 
ইরফানের কিছু সেরা কাজ
স্লামডগ মিলিয়নিয়ার 
(পরিচালক: ড্যানি বয়াল)
লাইফ অব পাই
(পরিচালক: অ্যাং লি)
দ্য নেমসেক
(মীরা নায়ার)
মকবুল
(বিশাল ভরদ্বাজ)
পিকু
(সুজিত সরকার)
দ্য লাঞ্চবক্স
(রিতেশ বাত্রা)
পান সিং তোমার
(তিঘমাংশু ধুলিয়া)
ইয়ে শালি জিন্দেগি
(প্রকাশ ঝা)
হাসিল
(তিঘমাংশু ধুলিয়া)
তালভার
(মেঘনা গুলজার)
লাইফ ইন আ মেট্রো
(অনুরাগ বসু)
হায়দার
(বিশাল ভরদ্বাজ)
সাত খুন মাফ
(বিশাল ভরদ্বাজ)
হিন্দি মিডিয়াম
(সাকেত চৌধুরী)
 
অর্জন
রাষ্ট্রীয় সম্মাননা : পদ্মশ্রী (২০১১)
জাতীয় চলচ্চিত্র পুরস্কার: সেরা অভিনেতা বিভাগে, পান সিং তোমার (২০১২)
আরও জিতেছেন: ফিল্মফেয়ার অ্যাওয়ার্ড, আইফা অ্যাওয়ার্ড, স্ক্রিন অ্যাক্টরস গিল্ড অ্যাওয়ার্ড, ইন্ডিয়ান ফিল্ম ফেস্টিভাল অব মেলবোর্ন (সেরা অভিনেতা), এশিয়া প্যাসিফিক ফিল্ম ফেস্টিভাল (আউটস্ট্যান্ডিং অ্যাচিভমেন্ট অ্যাওয়ার্ড), এশিয়ান ফিল্ম অ্যাওয়ার্ড (সেরা অভিনেতা), জিকিউ সাময়িকীর ভারত সংস্করণের ‘ম্যান অব দ্য ইয়ার’।
