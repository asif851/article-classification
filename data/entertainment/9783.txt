
জেমস বন্ড সিরিজের ছবি মানেই ধুন্ধুমার সব অ্যাকশন দৃশ্য। সিরিজের নতুন ছবি ‘স্পেকটার’-এ দুর্ধর্ষ গোয়েন্দা জেমস বন্ড চরিত্রে অভিনয় করছেন ব্রিটিশ অভিনেতা ড্যানিয়েল ক্রেইগ। ছবিটির ঝুঁকিপূর্ণ দৃশ্যে অভিনয় করতে গিয়ে হাঁটুতে চোট পান ৪৭ বছর বয়সী এ তারকা অভিনেতা। চোট সারাতে সম্প্রতি হাঁটুর অস্ত্রোপচার করিয়েছেন তিনি।জেমস বন্ড সিরিজের ২৪ তম ছবি ‘স্পেকটার’। গত বছরের ডিসেম্বরে যুক্তরাজ্যের পাইনউড স্টুডিওতে এর শুটিং শুরু হয়। এরপর মেক্সিকো ও রোমে শুটিং হয়।পাইনউড স্টুডিওতে ঝুঁকিপূর্ণ অ্যাকশন দৃশ্যে অভিনয় করতে গিয়ে গত ফেব্রুয়ারি মাসে হাঁটুতে চোট পান ক্রেইগ। বিষয়টি জানিয়ে ৬ ফেব্রুয়ারি সাবেক বন্ড তারকা রজার মুর এক টুইটার বার্তায় লেখেন, ‘ড্যানিয়েল ক্রেইগ ‘‘স্পেকটার’’ ছবির সেটে হাঁটুতে আঘাত পেয়েছেন শুনে দুঃখ হচ্ছে। আসলে জেমস বন্ড চরিত্রে অভিনয়ে সব সময়ই ঝুঁকি থাকে।’ রজার মুর মজা করে আরও লেখেন, ‘জেমস বন্ড চরিত্রে ক্রেইগের পরিবর্তে কারও দরকার হলে আমি অভিনয় করতে রাজি আছি।’হাঁটুতে চোট পেলেও বিষয়টিকে পাত্তা না দিয়ে ‘স্পেকটার’ ছবির শুটিং চালিয়ে যান ক্রেইগ। অবশেষে সম্প্রতি হাঁটুর চোট সারাতে নিউইয়র্কে অস্ত্রোপচার করান তিনি। এক খবরে এ তথ্য জানিয়েছে বিবিসি অনলাইন।
এদিকে কয়েকটি সংবাদমাধ্যমে প্রকাশিত খবরে দাবি করা হয়, হাঁটুর অস্ত্রোপচারের কারণে বেশ কিছুদিন ‘স্পেকটার’ ছবির শুটিং থেকে দূরে থাকতে হয়েছে ক্রেইগকে। হাঁটুর অস্ত্রোপচারের খবর নিশ্চিত করলেও, ক্রেইগের শুটিং করতে না পারার খবরকে অস্বীকার করেছেন তাঁর মুখপাত্র। তিনি জানিয়েছেন, ‘স্পেকটার’ ছবির শুটিং শিডিউলে বিরতি থাকার সময়টাতে হাঁটুর চোট সারাতে আর্থোস্কোপিক সার্জারি করিয়েছেন ক্রেইগ। ২২ এপ্রিল থেকে পাইনউড স্টুডিওতে আবার শুটিং শুরু করবেন তিনি।২০১২ সালে মুক্তি পাওয়া বন্ড সিরিজের ২৩ তম ছবি ‘স্কাইফল’ পরিচালনা করেন স্যাম মেন্ডেস। ছবিটির ব্যাপক সাফল্যের পর আবারও তাঁকে বন্ড সিরিজের ছবি পরিচালনার দায়িত্ব দেন ছবির প্রযোজকেরা। গত বছরের ডিসেম্বরে ‘স্পেকটার’ ছবির শুটিং শুরু হয়। সাত মাসে ছবির শুটিং শেষ করবেন বলে জানিয়েছেন স্যাম মেন্ডেস।‘স্পেকটার’ ছবির বিভিন্ন চরিত্রে রয়েছেন ড্যানিয়েল ক্রেইগ, মনিকা বেলুচ্চি, স্টেফানি সিগম্যান, ক্রিস্টোফার ওয়াল্টজ, র‌্যালফ ফিয়েনেস, নাওমি হ্যারিস প্রমুখ। ছবিটি মুক্তি পাবে চলতি বছরের ৬ নভেম্বর।
আরও পড়ুন:জেমস বন্ডের নতুন ছবি ‘স্পেকটার’ নতুন বন্ড গার্ল স্টেফানি সিগম্যান  
