
আন্তর্জাতিক অঙ্গনে সংগীতশিল্পী হিসেবে পরিচিতি পেয়েছেন বলিউডের অভিনেত্রী ও সাবেক বিশ্বসুন্দরী প্রিয়াঙ্কা চোপড়া। চলতি বছরের শুরুর দিকে প্রিয়াঙ্কা ৪৫টি গান লিখেছেন বলে জানিয়েছিল তাঁর কাছের একটি সূত্র। এত দিন গান লেখার পারদর্শিতার কথা জনসমক্ষে না জানালেও এবার এই গুণের কথা নিজের মুখেই স্বীকার করলেন প্রিয়াঙ্কা।সম্প্রতি একটি সংবাদমাধ্যমের সঙ্গে আলাপচারিতার সময় প্রিয়াঙ্কা জানান, নতুন কয়েকটি গানের কথা লিখতে যাচ্ছেন তিনি। এ প্রসঙ্গে তাঁর ভাষ্য, ‘ব্যক্তি হিসেবে আমি অসাবধানী। নিজের খেয়াল-খুশিমতো চলতেই পছন্দ করি। ব্যালাড, রোমান্টিক থেকে শুরু করে সব ধরনের গানই থাকবে আমার অ্যালবামে। গানের মাধ্যমে শক্তিশালী কোনো বার্তা কিংবা ক্ষুব্ধ গর্জনও শোনাতে চাই আমি।’মূলত, প্রয়াত বাবার স্বপ্ন পূরণের জন্যই গানের জগতে নিজেকে প্রতিষ্ঠিত করতে চান প্রিয়াঙ্কা। এ প্রসঙ্গে এক সাক্ষাত্কারে তিনি বলেছিলেন, ‘সব সময় বাবা চাইতেন, আমি যেন গান করি। তাঁর স্বপ্ন পূরণের পথেই হাঁটছি আমি।’
ইউনিভার্সেল মিউজিকের ব্যানারে এ বছর মুক্তি পেতে যাচ্ছে প্রিয়াঙ্কার অভিষেক অ্যালবাম। গত বছর প্রকাশিত হয়েছে অ্যালবামটির একটি গান ‘ইন মাই সিটি’। গানটিতে প্রিয়াঙ্কার সঙ্গে কণ্ঠ দিয়েছেন আন্তর্জাতিক খ্যাতিসম্পন্ন র্যাপ সংগীতশিল্পী উইলিয়াম। গানটির জন্য বিভিন্ন মহলে ব্যাপক প্রশংসিত হয়েছেন প্রিয়াঙ্কা।
চলতি বছরের ৯ জুলাই মুক্তি পায় প্রিয়াঙ্কার আরেকটি গান ‘এগজোটিক’। গানটিতে তাঁর সঙ্গে কণ্ঠ দিয়েছেন মার্কিন র্যাপ সংগীতশিল্পী পিটবুল। জুলাই মাসে বিলবোর্ড টপ চার্টে সেরা বিশের মধ্যে জায়গা করে নেয় গানটি। এ ছাড়া কানাডিয়ান হট হান্ড্রেড চার্টেও ঠাঁই পায় ‘এগজোটিক’।  
২০০২ সালে প্রিয়াঙ্কার অভিনয়ে অভিষেক হয়েছিল তামিল ছবি ‘থামিঝান’-এর মাধ্যমে। সেই ছবির একটি গানে তিনি কণ্ঠ দিয়েছিলেন। তিনি ২০০৫ সালে ‘ব্লাফমাস্টার’ ছবির একটি গানের রেকর্ডিংয়ে অংশ নেন। অবশ্য শেষ পর্যন্ত প্রকাশিত হয়নি গানটি।      
