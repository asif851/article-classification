
আজ জাতীয় চলচ্চিত্র দিবস। এবারের স্লোগান ‘ডিজিটাল চলচ্চিত্র সম্ভাবনার নতুন দিগন্ত’। তথ্য মন্ত্রণালয়ের উদ্যোগে ও বাংলাদেশ চলচ্চিত্র উন্নয়ন করপোরেশনের (বিএফডিসি) তত্ত্বাবধানে এই দিনকে ঘিরে থাকছে নানা আয়োজন। শোভাযাত্রা ছাড়াও রয়েছে সেমিনার, স্মরণিকা প্রকাশ, লাইভ টক শো, রেড কার্পেট সংবর্ধনা, মেলা, স্থিরচিত্র প্রদর্শনী, চলচ্চিত্র প্রদর্শনী, পুতুলনাচ, নাগরদোলা ও বায়োস্কোপ।সকাল ১০টায় বর্ণিল শোভাযাত্রার মধ্য দিয়ে শুরু হবে জাতীয় চলচ্চিত্র দিবসের আয়োজন। উদ্বোধন করবেন তথ্যমন্ত্রী হাসানুল হক ইনু। বিশেষ অতিথি থাকবেন সংস্কৃতিমন্ত্রী আসাদুজ্জামান নূর। অতিথি থাকবেন সাংসদ সুকুমার রঞ্জন ঘোষ ও তথ্যসচিব মরতুজা আহমদ। বিকেল পাঁচটায় ২ নম্বর শুটিং ফ্লোরে বাংলাদেশের তারকাদের নিয়ে রয়েছে সাংস্কৃতিক পরিবেশনা।পুরো আয়োজন এফডিসি থেকে সরাসরি সম্প্রচার করবে একুশে টেলিভিশন।
