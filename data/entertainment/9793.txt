
বলিউডের বহুল আলোচিত অভিনেত্রী সানি লিওনকে বহনকারী তাঁর ব্যক্তিগত উড়োজাহাজটি বিধ্বস্ত হতে হতে রক্ষা পেয়েছে। অত্যন্ত দক্ষতার সঙ্গে তা সামলে নিয়েছেন পাইলট। সেই উড়োজাহাজে সানির স্বামী ও বন্ধুরা ছিলেন।
আজ বৃহস্পতিবার ভারতীয় গণমাধ্যম টাইমস অব ইন্ডিয়া ও দ্য ইন্ডিয়ান এক্সপ্রেসের প্রতিবেদনে এ তথ্য জানানো হয়েছে।
সৌভাগ্যবান সানি তাঁর ভক্তদের উদ্দেশে টুইট করে বলেন, মহারাষ্ট্রে দুর্গম এক এলাকার ওপর দিয়ে যাওয়ার সময় উড়োজাহাজটি বৈরী আবহাওয়ার কবলে পড়ে। কিন্তু পাইলট খুব দক্ষতার সঙ্গে সামলে নেন। এতে দুর্ঘটনা হতে হতেও আর হয়নি। তবে দলটি গন্তব্যে না গিয়ে বাড়ি ফিরে আসে।
সানি টুইটারে লিখেছেন, ‘এখনো সবাই আতঙ্কে আছেন। তাই আমি তাঁদের সাহস দিতে কিছু হয়নি এমন ভাব করছি। ঈশ্বরকে ধন্যবাদ। বৈরী আবহাওয়ার কারণে আমাদের উড়োজাহাজ প্রায় বিধ্বস্ত হচ্ছিল। এখন আমরা সবাই বাড়ি ফিরে যাচ্ছি। আমাদের পাইলটকেও তাঁর অসাধারণ দক্ষতার জন্য ধন্যবাদ। তিনি আমাদের জীবিত ফিরিয়ে এনেছেন। কিন্তু জানেন, মধ্য আকাশে পাইলট যখন ঈশ্বরকে ডাকছিলেন, তখন কেমন লাগছিল!’
