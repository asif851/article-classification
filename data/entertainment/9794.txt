
চারদিকে শীতের হিমেল পরশ। বাতাস কি এতক্ষণে জানিয়ে দেয়নি উচ্চাঙ্গসংগীত উৎসবের আগমনধ্বনি? পণ্ডিত হরিপ্রসাদ চৌরাসিয়ার অপূর্ব বাঁশির সুরে এবারও মুখরিত হবে প্রাণ। পণ্ডিত অজয় চক্রবর্তী, ওস্তাদ রশিদ খান, পণ্ডিত উলহাস কাশালকার, পণ্ডিত শিবকুমার শর্মা, পণ্ডিত উদয় ভাওয়ালকারের গানে ও বাদনে আবার রূপকথার মতো হয়ে উঠবে ঢাকার রাত। সুর-ছন্দে রাতগুলো ভোর হবে। সুর-মোহিত মানুষেরা যখন ঘরে ফিরবেন, হয়তো তখন তাঁদের হৃদয়ে আনমনে বেজে চলবে রাগ বিলাবল, এমনকি রাগ ভৈরবীর আবহ। উচ্চাঙ্গ নাচের ছন্দ ঘরফিরতি লোকগুলোর মনে যে ঝংকার তুলবে না, এ কথা কে বলতে পারে!
এতক্ষণে নিশ্চয় বুঝে গেছেন, ‘বেঙ্গল উচ্চাঙ্গসংগীত উৎসব ২০১৬’-এর আকাঙ্ক্ষিত মৌসুম শুরু হয়েছে আবার। স্কয়ার নিবেদিত সুবিশাল আয়োজনের এটি পঞ্চম বছর। অপেক্ষার প্রহর শেষ। আজ সন্ধ্যা থেকে রাজধানীর আর্মি স্টেডিয়ামের সামনে সারি ধরে দাঁড়াবেন তরুণ সংগীতপ্রেমীরা। আজ থেকে শুরু করে পাঁচ রাতের এ উৎসবের প্রস্তুতি নিশ্চয় নিয়ে ফেলেছেন সবাই। তবে বেঙ্গল ফাউন্ডেশনের আয়োজনে যে শিল্পীদের পরিবেশনার জন্য আলাদা ঔৎসুক্য থাকবে, তাঁদের মধ্যে পণ্ডিত লক্ষ্মীনারায়ণ সুব্রামানিয়াম, বিদুষী প্রভা আত্রে, বিদুষী মাধবী মুদগালের দিকে আলাদা নজর থাকবে সবার।
আজ রাতে আসর মাতাবেন বিশ্বখ্যাত সরোদশিল্পী ওস্তাদ আশিস খাঁ। ভারতীয় রাগসংগীতের কিংবদন্তি ওস্তাদ আলাউদ্দিন খাঁর পৌত্র ও ওস্তাদ আকবর আলী খাঁর ছেলে তিনি। এ উৎসবে তাঁর বাদন শোনা যাবে এবারই প্রথম। আশিস খাঁর মতো আরও অনেক ‘প্রথম’ এবারের আসরের অন্যতম আকর্ষণ। কারা তাঁরা? বাঁশিশিল্পী প্রবীণ পণ্ডিত গোদখিন্ডি, খেয়ালশিল্পী বিদুষী আরতি অঙ্কলিকার, পণ্ডিত সঞ্জীব অভয়ঙ্কর, পণ্ডিত বিক্রম ঘোষ—আরও যে কত কত তারকা। প্রথম আলোর বিনোদন পাতা​ থেকে এরই মধ্যে আপনি হয়তো তাঁদের অনেকের সম্বন্ধে যৎকিঞ্চিত তথ্যও জেনে গেছেন। জেনেছেন যে শিল্পী-সংগতকারী মিলে উৎসবে পরিবেশনা করবেন দেশের ১৬৫ এবং ভারতের ৮২ জন। এর মধ্যে প্রথমবারের মতো উৎসবে আসছেন খ্যাতনামা বিদেশি নতুন ১৭ শিল্পী।
তো এরপর শুধুই সুর-তাল এবং নৃত্যছন্দে ভেসে যাওয়া। স্টেডিয়াম প্রস্তুত, প্রস্তুত আমাদের কান ও মন; শিল্পীরাও। এখন কেবল ক্ষণ আর পল গণনার পালা—কখন পর্দা উঠবে, অপূর্ব সুর-মাধুর্যে ভেসে যেতে যেতে রূপকথা হয়ে উঠবে সুরেলা সেই মুহূর্তগুলো।
