
কোরবানির পরপর টাটকা যে মাংসটা রান্না হয়, সেটা আমার প্রিয়। সারা বছর লাল মাংস এড়িয়ে চলার চেষ্টা থাকে। কিন্তু কোরবানির ঈদে প্রচুর মাংস খাওয়া হয়। মা একটা বিশেষ রান্না করেন। গরু জবাই করার পরের প্রথম মাংস। সেটার একটা অদ্ভুত মজা। এই রান্নাটার জন্যই সারা বছর অপেক্ষা করে থাকি। সকালে পাতলা খিচুড়ির সঙ্গে মায়ের রান্না ওই মাংসের কোনো তুলনা নেই।রাতে খাওয়া হয় শাশুড়ির রান্না। আমার শাশুড়ি গরুর মাংস দিয়ে একটা সাদা কোরমা রান্না করেন। সেটাও আমার অনেক প্রিয়। সারা বছরের রান্নার সঙ্গে মা ও শাশুড়ির এই রান্না দুটো একেবারেই মেলে না। এ দুটো একেবারেই আলাদা। তবে এবারের ঈদের প্রস্তুতিটা একেবারেই আলাদা। এবারে আমার বড় মেয়ে নুজহাত রান্না করবে। সে রান্না করতে খুব পছন্দ করে। ইউটিউব দেখে চায়নিজ রান্না শিখেছে। দেখলাম ঈদের জন্য মাংস রান্নার বেশ কিছু প্রস্তুতি নিয়ে রেখেছে। মা ও শাশুড়ির রান্নার পাশাপাশি এবার মেয়ের হাতের রান্না খাব। সেটার জন্য অধীর আগ্রহে অপেক্ষা করছি। 
কিছু খাবার আমি সারা বছর খাই না। কিন্তু ঈদের সময় সেসব খাওয়া হয়। যেমন সকালের পায়েস। সেটা না খেলে তো মনেই হয় না যে ঈদ। মা পায়েস আর লুচি বানান। আমার স্ত্রী পেশাজীবী। বিয়ের এক যুগ হয়ে গেলেও সে এখনো রান্না করতে শেখেনি। এই শিখব শিখব করছে। মেয়ে প্রায়ই তাঁর মাকে বলে, তোমার কি কখনোই ইচ্ছে হয় না যে একটু রান্না করি! বয়স মাত্র ১০, কিন্তু সে খুব ভালো রান্না করে। দারুণ কেক বানায়। আমি মোটামুটি নিশ্চিত যে ভবিষ্যতে সে খুব ভালো রান্না করবে। রান্না একটা দারুণ শিল্প। সেটা আনন্দ নিয়ে করতে হয়। আমার মেয়ের ভেতরে রান্না করার আনন্দটা লক্ষ করেছি। কিন্তু স্ত্রী তানিয়া সেটা কখনো করে না। সবাইকে করতেই হবে ব্যাপারটা কিন্তু তেমনও না। তবে তানিয়া খেতে ভালোবাসে। ভালো ভালো খাবার খেতে পছন্দ করে সে। ঈদের সময় অনেক গরুর মাংস খাওয়া হবে বলে আমরা ইউটিউব দেখে নানা ধরনের সবজির আইটেম রান্নার প্রস্তুতি নিচ্ছি। সুযোগ পেলে পুরো পরিবার মিলে রান্নায় বসে যাই। কিছুদিন আগেও আমার শাশুড়ি ব্যাংকক গিয়েছিলেন। জানতে চেয়েছিলেন কী আনবেন। আমি বলেছি, সবজি নিয়ে আসতে। যে সবজিগুলো আমাদের এখানে পাওয়া যায় না, সেগুলো আর কিছু ফিশ ফিলে। তিনি এনেছিলেন। এই ঈদটা নিয়ে আমি খুবই রোমাঞ্চিত। এবারই প্রথম ঈদ, আমার কন্যা রান্না করবে।
