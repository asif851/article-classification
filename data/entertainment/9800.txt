
নারী দিবস উপলক্ষে এটিএন বাংলায় প্রচারিত হবে বিশেষ টেলিছবি ‘একলা আকাশ’। ইরাজ আহমেদের রচনায় টেলিছবিটি পরিচালনা করেছেন চয়নিকা চৌধুরী। অভিনয় করেছেন সৈয়দ হাসান ইমাম, লায়লা হাসান, অপূর্ব, রিচি, শামস সুমন প্রমুখ।‘একলা আকাশ’ টেলিছবির কাহিনিতে দেখা যাবে, স্বামী জামান আর একমাত্র মেয়ে শ্রেয়াকে নিয়ে শিরিনের তরঙ্গহীন জীবন শ্বশুরবাড়িতে ভালোই কাটছিল। কিন্তু আচমকাই একদিন তার সাজানো সংসারে ঝড় ওঠে। সড়ক দুর্ঘটনায় মৃত্যু হয় স্বামী জামানের। ধনাঢ্য ব্যবসায়ী সাদেক আহমেদের ছেলে জিসান গাড়ি চালাতে গিয়ে চাপা দেয় জামানকে। ঘটনাস্থলেই মৃত্যু ঘটে তার।বিপর্যস্ত ও দিশাহারা শিরিনের সামনে এসে দাঁড়ায় ভিন্ন এক সংকট। জিসানের বিরুদ্ধে হত্যাকাণ্ডের মামলা তুলে নেওয়ার জন্য অনুরোধ আসে সাদেক আহমেদের কাছ থেকে। অনেক টাকার বিনিময়ে সাদেক সাহেব ছেলের মামলা তুলে নিতে আগ্রহী। শিরিন প্রথমেই সেই প্রস্তাব প্রত্যাখ্যান করে। কিন্তু টাকা এবং আরও অনেক কিছুর প্রলোভন মুহূর্তেই শিরিনের শ্বশুরবাড়ির মানুষগুলোকে বদলে দেয়। এত দিনের চেনা চেহারাগুলো শিরিনের কাছে অচেনা হয়ে যায়। শিরিনকে বিস্মিত করে শ্বশুরবাড়ির স্বজনেরা তাকে প্রস্তাব মেনে নেওয়ার জন্য চাপ দিতে থাকে।জামানের মা, বড় ভাই ও ছোট ভাই সাদেক আহমেদের প্রস্তাবে রাজি হয়ে যায়। তারা টাকা আর একটা দোকান পেলে ভুলে যেতে চায় জামানের অপঘাতে মৃত্যুর ঘটনা। তৈরি হয় নতুন জটিলতা। সাদেক আহমেদ পুলিশ দিয়েও চাপ প্রয়োগ করতে শুরু করে শিরিনের ওপর। শ্বশুরবাড়িতে তখন শিরিনের অবস্থান, তার মেয়ে শ্রেয়ার পৈতৃক সম্পত্তির ওপর অধিকারসহ আরও নানা বিষয় নিয়ে কথা ওঠে। বিস্ময়ে হতবাক হয়ে যায় শিরিন।
এ অবস্থায় অসহায় শিরিনের পাশে এসে দাঁড়ায় তার স্বামীর বন্ধু আহসান। অবিবাহিত আহসান ঘটনা বুঝতে পেরে শিরিনকে সাহায্য করতে প্রস্তুত হয়। এ অবস্থায় জামানের বাড়ি থেকে আহসানের বিরোধিতা করা হয়। একপর্যায়ে শিরিনের প্রতি দুর্বলতা প্রকাশ করে আহসান। শিরিনকে বিয়ে করারও প্রস্তাব দেন আহসান। কিন্তু শিরিন সে প্রস্তাবে রাজি হয় না। কারণ নিজের অধিকার আর সম্মানকে বেশি মূল্য দেয় শিরিন। সাদেক সাহেবের সব প্রলোভন আর ক্রমাগত হুমকির মুখোমুখি দাঁড়িয়ে শ্বশুরবাড়িতে নিজের অবস্থান হারিয়ে ফেলে শিরিন। একটা সময়ে মেয়েকে নিয়ে অসহায় শিরিন গৃহত্যাগ করে অনিশ্চয়তার পথে পা বাড়ায়।‘একলা আকাশ’ টেলিছবি এটিএন বাংলায় প্রচারিত হবে ৭ মার্চ রাত ১১টায়।
