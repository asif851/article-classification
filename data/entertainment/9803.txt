
বাংলাদেশের পাশাপাশি এখন ভারতেও বেশ নামডাক জয়ার। কলকাতার ছবিতে অভিনয় জয়াকে এই পরিচিতি এনে দিয়েছে। সে দেশ থেকে অর্জন করেছেন বেশ কয়েকটি সম্মাননাও। কলকাতায় বিশেষ কোনো অনুষ্ঠান হলেও অতিথি হিসেবে হাজির হওয়ার অনুরোধ থাকে তাঁর। সে রকমই একটি অনুষ্ঠানে সম্প্রতি আমন্ত্রিত হয়ে গিয়েছিলেন জয়া আহসান। অতিথি হিসেবে তিনি হাজির হয়েছিলেন ভারতের সাবেক অধিনায়ক ক্রিকেটার সৌরভ গাঙ্গুলীর বইয়ের মোড়ক উন্মোচন অনুষ্ঠানে।
‘দাদা’ নামের সেই বইয়ের মোড়ক উন্মোচন করা হয় ‘দাদাগিরি’ অনুষ্ঠানের সেটে। এ অনুষ্ঠানের উপস্থাপকও সৌরভ। ভারতের জি বাংলার জনপ্রিয় অনুষ্ঠান ‘দাদাগিরি’র সেদিনের পর্বটির দৃশ্যধারণ করা হয় কলকাতার পার্পল মুভি টাউনে। সেখানে সারপ্রাইজ অতিথি হিসেবে আমন্ত্রণ জানানো হয় বাংলাদেশের জনপ্রিয় অভিনেত্রী জয়া আহসানকে। এমন চমৎকার একটি আয়োজনের সঙ্গে যুক্ত হতে পেরে দারুণ কিছু মুহূর্ত কেটেছে বলে জানান জয়া।আজ মঙ্গলবার দুপুরে প্রথম আলোর সঙ্গে আলাপে জয়া আহসান বলেন, ‘আমরা সবাই জানি, দাদাগিরি একটি অন্য রকম অনুষ্ঠান। বাংলাদেশেও এই অনুষ্ঠান দারুণ জনপ্রিয়। তবে আমি কিন্তু পুরো অনুষ্ঠানজুড়ে ছিলাম না। আমি শুধুই সৌরভের বইয়ের মৌড়ক উন্মোচনের সারপ্রাইজ অতিথি ছিলাম। “দাদা” বইটি সৌরভের বিভিন্ন সময়ে প্রকাশিত সাক্ষাৎকারের সংকলন। আছে বিভিন্ন গুণীজনের মন্তব্যও।’এদিকে জয়া এখন বাংলাদেশের সিরাজগঞ্জে নতুন একটি ছবির শুটিং নিয়ে ব্যস্ত সময় পার করছেন। নুরুল আলম আতিক পরিচালিত এই ছবির নাম ‘পেয়ারার সুবাস’।
