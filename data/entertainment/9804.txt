
গত বছর ভারতের কংগ্রেস নেতা বাবা সিদ্দিকের ইফতার অনুষ্ঠানে কোলাকুলি করে হইচই ফেলে দেন শাহরুখ খান ও সালমান খান। এক আলিঙ্গনের মধ্য দিয়ে দীর্ঘ পাঁচ বছরের দ্বন্দ্বের অবসান ঘটান বলিউডের এ দুই যুযুধান খান। গতকাল রোববার আবারও এই দুই তারকাকে ইফতার অনুষ্ঠানে হাজির করেন বাবা সিদ্দিক। গত বছরের মতো এবারও একে অন্যকে উষ্ণ আলিঙ্গন উপহার দিয়ে খবরের শিরোনাম হয়েছেন সালমান-শাহরুখ।গত বছরের ২১ জুলাই সালমান ও শাহরুখ মুম্বাইয়ের যে হোটেলে আলিঙ্গন করেছিলেন, একই হোটেলে গতকাল সন্ধ্যার পর ইফতার অনুষ্ঠানের আয়োজন করেন বাবা সিদ্দিক। ঠিক সময়েই অনুষ্ঠানে হাজির হন শাহরুখ। অন্যদিকে অনুষ্ঠান শুরুর আধঘণ্টা পর বাবা সেলিম খান ও দুই ভাই আরবাজ ও সোহেলের সঙ্গে সেখানে যান সালমান। শাহরুখের পরনে ছিল কালো রঙের পোশাক। আর সালমান পরেছিলেন নীল শার্ট। অনুষ্ঠানের একপর্যায়ে একে অন্যকে আলিঙ্গন করার সময় ক্যামেরাবন্দী হন ‘করণ-অর্জুন’ তারকা সালমান ও শাহরুখ।উষ্ণ আলিঙ্গন ও কুশল বিনিময়ের পর মহারাষ্ট্রের মুখ্যমন্ত্রী পৃথ্বীরাজ চৌহান ও সালমানের বাবা সেলিম খানের পাশে বসেন শাহরুখ। অন্যদিকে দুই ভাই আরবাজ ও সোহেলের সঙ্গে বসেন সালমান। এক খবরে এ তথ্য জানিয়েছে এনডিটিভি।এদিকে শিগগির ইফতার অনুষ্ঠানের আয়োজন করতে যাচ্ছেন সদ্য বিবাহিত তারকা-নির্মাতা দম্পতি রানী মুখার্জি ও আদিত্য চোপড়া। তাঁরা এবারই প্রথম ইফতার অনুষ্ঠানের আয়োজন করতে যাচ্ছেন। বলিউডের প্রভাবশালী তিন খান সালমান, শাহরুখ ও আমিরের সঙ্গে রানী-আদিত্যর দহরম-মহরম অনেক দিনের। ধারণা করা হচ্ছে, রানী-আদিত্যর ইফতার অনুষ্ঠানে আমন্ত্রণ পাবেন সালমান, শাহরুখ ও আমির। সেখানেও সালমান ও শাহরুখ আলিঙ্গন করেন কি না, সেটাই এখন দেখার বিষয়।
প্রসঙ্গত, একটা সময়ে শাহরুখ ও সালমানের ভেতর দারুণ বন্ধুত্বপূর্ণ সম্পর্ক ছিল। কিন্তু তাঁদের সেই বন্ধুত্বে ফাটল ধরে ২০০৮ সালের ১৬ জুলাই। সেদিন সালমানের সাবেক প্রেমিকা ক্যাটরিনা কাইফের জন্মদিনের অনুষ্ঠানে তুমুল বাগবিতণ্ডায় জড়িয়ে পড়েন শাহরুখ-সালমান। সেই থেকে তাঁদের মধ্যে দূরত্বটা ক্রমেই বাড়তে থাকে। তাঁরা বছরের পর বছর কথা বলেননি। শুধু তা-ই নয়, একে অপরের ছায়াও মাড়াতেন না। সুযোগ পেলেই কথার মারপ্যাঁচে একে অপরকে ঘায়েল করার চেষ্টা করতেন। এভাবে বলিউডের চিরশত্রু দুই তারকায় পরিণত হন তাঁরা। তবে গত বছরের রমজান মাসে বাবা সিদ্দিকের ইফতার অনুষ্ঠানে আলিঙ্গন করে পাঁচ বছরের দ্বন্দ্বের অবসান ঘটান ‘বলিউড বাদশাহ’ শাহরুখ ও ‘দাবাং’ তারকা সালমান।

