
‘২ অক্টোবর।শুভ জন্মদিন গুরু।বেঁচে থাকুন অন্তত এক কোটি বছর।অনেক অনেক শ্রদ্ধা ও ভালোবাসা আপনার জন্য।গুরু জেমস।’জেমসের ছবিসহ বিশাল আকারের বিলবোর্ডটি কাল বুধবার দুপুর থেকে দেখা যাচ্ছে রাজধানীর শ্যাওড়া বাসস্ট্যান্ডের পাশে। বিলবোর্ডের নিচে রয়েছে ভক্তের নাম প্রিন্স মোহাম্মদ ও তাঁর ফোন নম্বর।বিকেলে মুঠোফোনে কথা হয় প্রিন্স মোহাম্মদের সঙ্গে। তাঁর বাসা পূর্ব রাজাবাজার। একটি বেসরকারি প্রতিষ্ঠানে কর্মরত আছেন তিনি। বললেন, ‘পাঁচ বছর বয়স থেকে জেমসের গান শুনছি। একসময় দেশে তাঁর কোনো কনসার্ট মিস করিনি। জেমস আছেন শুনলেই ছুটে যেতাম। তাঁকে কাছ থেকে দেখেছি। তাঁর বাসায়ও গিয়েছি। কথা বলেছি। তিনি আমাকে কিশোরগঞ্জের প্রিন্স নামে চেনেন।’জানালেন, ২০০০ সাল থেকে প্রতিবছর জেমসের জন্মদিন উদযাপন করেন। নিজের বাসায় প্রিয় শিল্পীর নামে কেক কাটেন। সারা দিন বন্ধুদের সঙ্গে নিয়ে জেমসের গান শোনেন। এবার প্রিয় শিল্পীর জন্মদিন একটু বড় করে উদযাপন করতে চেয়েছেন। তাই ঢাকা শহরের সাতটি উল্লেখযোগ্য স্থানে বড় আকারের বিলবোর্ড এক দিনের জন্য ভাড়া নিয়েছেন তিনি। শ্যাওড়া বাসস্ট্যান্ডের সামনে দিয়ে জেমস নিজের বাসায় যাওয়া-আসা করেন—তাই এখানে বিলবোর্ডটি ভাড়া নিয়েছেন। অন্য বিলবোর্ডগুলো স্থাপন করা হচ্ছে এয়ারপোর্ট সড়ক, মহাখালী, গুলশান ২, কারওয়ান বাজার, শাহবাগ ও নীলক্ষেতে প্রধান সড়কের পাশে। এই বিলবোর্ডগুলো থাকবে ২ অক্টোবর পর্যন্ত।এমন ভক্তের জন্য জেমস কী বলবেন? ততক্ষণে জেমসের কাছেও পৌঁছে গেছে খবরটি। তিনি তো অবাক! মুঠোফোনে পাওয়া গেল জেমসকে। তিনি সেই ভক্তকে ধন্যবাদ জানালেন। বললেন, ‘খুব ভালো লাগছে। ভক্তের এমন ভালোবাসায় অনেক খুশি হয়েছি।’জেমসের ব্যবস্থাপক রবিন ঠাকুর জানান, আজ ১ অক্টোবর রাতে ফ্রান্সের প্যারিস শহরে যাচ্ছেন জেমস। সেখানে ৪ অক্টোবর প্রবাসী বাঙালিদের আয়োজনে একটি কনসার্টে গান করবেন তিনি। ২ অক্টোবর প্যারিসে জেমসের জন্মদিন উদযাপন করবেন কনসার্টের আয়োজকেরা।
