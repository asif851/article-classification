
বিয়ের পর নাকি নায়িকাদের কদর থাকে না। আর মা হওয়ার পর তো অনেক পরিচালক নায়িকাদের গোনায়ই ধরতে চান না। বলিউডে এই প্রথা বুঝি এবার ভাঙতে চলল। আর প্রচলিত এই ধারণার পরিবর্তন এনেছেন কারিনা কাপুর খান। পতৌদি পরিবারের বউ কারিনা কাপুর খানের সন্তান গর্ভে আসার পরও নিজেকে দর্শকদের চোখের আড়াল করেননি। বুদ্ধিমতী এই নায়িকা ঠিকই জানেন, ‘চোখের আড়াল, তো মনের আড়াল।’ গর্ভকালীন নিজের নতুন ফ্যাশন স্টেটমেন্ট দাঁড় করিয়ে ছিলেন এই তারকা। ছেলে তৈমুরের জন্মের মাস খানেক পরই পা রেখেছেন র‍্যাম্পে। নতুন কোনো ছবি মুক্তি না পাওয়ায় দর্শক যেন তাঁকে একেবারে ভুলে না যান, এ জন্যই সব সময় আলোচনায় থাকার মতো কাজ করে যাচ্ছেন তিনি।
সন্তান জন্ম দেওয়ার এক মাস পর থেকেই শরীরচর্চা শুরু করেন। শরীরের বাড়তি মেদ ঝরিয়ে আগের রূপে ফিরেছেন মাত্র কয়েক মাসে। ফিল্মফেয়ার ম্যাগাজিনের নতুন সংখ্যার প্রচ্ছদ হয়ে সবাইকে তাক লাগিয়ে দিয়েছেন কারিনা। আর গত সপ্তাহে ভারতের মুকেশ আম্বানির বাড়ির দাওয়াতে ছিপছিপে গড়নের কারিনাকে দেখে তো সবাই হতবাক। কিন্তু শরীরকে এই গড়নে নিয়ে আসতে দিন-রাত কতটা পরিশ্রম করতে হচ্ছে কারিনাকে, তা শুধু তিনি-ই জানেন। এই তারকার ঘনিষ্ঠ একটি সূত্র জানায়, দৈনিক ১০ ঘণ্টার মতো জিমে সময় কাটাচ্ছেন তিনি। শুটিং যেদিন থাকে, সেদিনও জিম করেন, আবার ছুটির দিনেও।
নতুন ছবি ‘ভিরে দি ওয়েডিং’-এর শুটিং করতে গত মাসেই ছেলে তৈমুরকে সঙ্গে নিয়ে দিল্লি যান কারিনা। কিছু অংশের কাজ শেষ হয়েছে ইতিমধ্যেই। জানা গেছে, এই ছবিতে কারিনাকে দুই অবতারে দেখা যাবে। এর একটিতে কারিনার বয়স কিছু কম দেখাতে হবে বলে এখনকার চেয়েও স্লিম হওয়া প্রয়োজন। সেই লুক আনার জন্যই দিনের প্রায় অর্ধেক সময় জিমে কাটাচ্ছেন কারিনা। এই তারকার জন্য দিল্লির হোটেল রুমে শরীরচর্চার যন্ত্রপাতি বসিয়েছেন প্রযোজক। বোঝাই যাচ্ছে, পর্দায় নতুনভাবে ফিরে আসতে একেবারে কোমর বেঁধে নেমেছেন কারিনা কাপুর খান।
কিন্তু শুকনা গড়ন পেতে মরিয়া হয়ে ওঠা কারিনার দিকে অভিযোগের তিরও কম উঠছে না। তাঁর সন্তানের বয়স মাত্র সাড়ে নয় মাস। এখন তার সবচেয়ে বেশি প্রয়োজন মাকে। কিন্তু ছেলেকে সঙ্গে নিয়ে গেলেও কারিনা তাকে বেশির ভাগ সময় আয়ার কাছেই রাখছেন। আগামী সপ্তাহ থেকে কারিনার নতুন লুকের শুটিং শুরু হওয়ার কথা। সন্তানকে সময় দিলে তো আর এত অল্প সময়ে ছিপছিপে হওয়া সম্ভব নয়। তাই কারিনা কয়েকটি দিন সন্তানকে খুব একটা সময় দিতে পারছেন না। নিন্দুকেরা অবশ্য নায়িকার পেশাদারি মনোভাব না দেখে মাতৃত্বের দায়িত্বে অবহেলা নিয়েই বারবার প্রশ্ন তুলছেন। মিড-ডে।
