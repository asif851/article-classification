
অক্ষয় কুমারের ছবির নামটা বড় অদ্ভুত—‘টয়লেট: এক প্রেম কথা’। ভারতীয় প্রধানমন্ত্রী ‘স্বচ্ছ ভারত অভিযানে’র কর্মসূচির ওপর ভিত্তি করেই এই ছবি। গতকাল শুক্রবার মুক্তি পাওয়া এই ছবিটি নিয়ে আগ্রহ দেখিয়েছেন হলিউড অভিনেত্রী সালমা হায়েক। ছবি মুক্তির আগে দিয়ে তিনি শুভকামনা জানিয়েছেন অক্ষয়কে।সালমার এক শুভকামনাই ছবিটিকে সবার আগ্রহের কেন্দ্রে নিয়ে ফেলেছে। শ্রী নারায়ণ সিং পরিচালিত এই ছবিটিতে উঠে এসেছে যেখানে-সেখানে মলত্যাগের সমস্যা। সালমা এই সমস্যাটিকে ‘বৈশ্বিক’ বলেই মনে করেন। তাঁর আশা, এই ছবিটি পরিবেশের জন্য মারাত্মক ক্ষতিকর এই সমস্যা সমাধানে ভূমিকা রাখবে। গত বছর দুবাইয়ে ‘গ্লোবাল টিচার্স প্রাইজ’ অনুষ্ঠানে অক্ষয়ের সঙ্গে পরিচয় হয় সালমার।শুভকামনা পেয়ে দারুণ খুশি অক্ষয়। ধন্যবাদ দিতে ভোলেননি ‘ফ্রিডা’ ছবির তারকাকে। অক্ষয় সালমার টুইটের জবাবে লেখেন, ‘আমাদের ছোট্ট প্রচেষ্টা “টয়লেট: এক প্রেম কথা”-কে শুভকামনা জানানোর জন্য আপনাকে ধন্যবাদ।’ভাগ্য যেন সুপ্রসন্ন। শুধু সালমা হায়েক নন, এই ছবি নিয়ে টুইট করেছে জাতিসংঘ পরিবেশ কর্মসূচি (ইউনেপ)। তারা লিখেছে, ‘যেখানে-সেখানে মলত্যাগ—একটি বৈশ্বিক সমস্যা, এই ছবি কোটি কোটি মানুষকে সচেতন করতে ভূমিকা রাখবে।’ সূত্র: হিন্দুস্তান টাইমস
