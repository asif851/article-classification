
অন্তঃপ্রাণ ৭০ জন দর্শক। স্টার ওয়ার্স সিরিজের নতুন ছবি দ্য ফোর্স অ্যাওয়েকেনস দেখবেন। কিন্তু সমস্যা হলো, ছবিটি তাঁদের দেশ যুক্তরাষ্ট্রের আগে মুক্তি পেয়েছে ফ্রান্স, বেলজিয়ামের মতো দূরের কয়েকটি দেশে।তাতে কী হয়েছে? ঝটপট সিদ্ধান্ত, তারপর লস অ্যাঞ্জেলেস থেকে আটলান্টিক পেরিয়ে প্যারিসে গিয়ে গতকাল বুধবার ছবিটির প্রথম প্রদর্শনী দেখে এলেন তাঁরা। এ জন্য গুনতে হয়েছে জনপ্রতি প্রায় পাঁচ হাজার ডলার করে। অথচ দুদিন পরই চলচ্চিত্রটি যুক্তরাষ্ট্রে বসে দেখার সুযোগ ছিল। কিন্তু তাই বলে তাঁরা কি প্রিয় ছবিটি অন্যদের চেয়ে পরে দেখবেন?জর্জ লুকাসের অনন্য সৃষ্টি স্টার ওয়ার্স-এর প্রথম পর্ব আ নিউ হোপ বড় পর্দায় এসেছিল সেই ১৯৭৭ সালে। প্রায় ৪০ বছর পরও এই সিরিজের ছবি নিয়ে ভক্তদের এতটা উন্মাদনা!কী আছে এতে? ‘অনেক অনেক দিন আগে দূর নক্ষত্রপুঞ্জে সংঘটিত এক যুদ্ধের’ কাহিনি। আর তার রূপ দিয়েছেন হ্যাট সোলো (হ্যারিসন ফোর্ড), প্রিন্সেস লিয়া (ক্যারি ফিশার) আর লুক স্কাই ওয়াকারের (মার্ক হ্যামিল) মতো জনপ্রিয় সব চরিত্র। তাঁদের ঘিরেই আবর্তিত হয়েছে ছবিটির মহাজাগতিক কল্পকাহিনি। এতে ভালো বনাম মন্দের চিরন্তন দ্বন্দ্বের পাশাপাশি আছে বন্ধুত্ব, বিশ্বস্ততা আর ভালোবাসার গল্প। হলিউডের সিরিজ চলচ্চিত্রগুলোর মধ্যে এত লম্বা সময় ধরে জনপ্রিয়তার দিক থেকে স্টার ওয়ার্সকে প্রথম সারিতে না রেখে উপায় নেই।সিরিজের সপ্তম ছবিটি যুক্তরাষ্ট্রের চার হাজারের বেশি প্রেক্ষাগৃহে মুক্তি পাচ্ছে কাল শুক্রবার। বাংলাদেশের দর্শক ছবিটি দেখতে পাবেন ২৫ ডিসেম্বর। সেদিন স্টার সিনেপ্লেক্সে মুক্তি পাবে ছবিটি।এদিকে ১৪ ডিসেম্বর সন্ধ্যায় লস অ্যাঞ্জেলেসে ছবিটির ‘রেড কার্পেট প্রিমিয়ার’ অনুষ্ঠিত হয়। সেখানেও ছিল ভক্ত-অনুরাগীদের উপচে পড়া ভিড়। বৈজ্ঞানিক কল্পকাহিনি নিয়ে তৈরি ছবিটির পরিচালক জে জে অ্যাব্রামস গোপনীয়তা পছন্দ করেন। তাই দ্য ফোর্স অ্যাওয়েকেনস-এর গল্পের বিস্তারিত অপ্রকাশিত রাখা হয়েছে। বিশ্বজুড়ে অধীর আগ্রহে অপেক্ষমাণ লাখো দর্শকের উদ্দেশে অ্যাব্রামস বলেন, ‘এবারের পর্বে শিল্পীরা যেমন ভালো কাজ করেছেন, তেমনি দৃশ্যায়নও আমার মনের মতো হয়েছে। আর গল্পের গাঁথুনিটাও জোরালো।’অস্কারজয়ী তারকা লুপিতা নিয়োঙ্গো অভিনয় করেছেন দ্য ফোর্স অ্যাওয়েকেনস-এ। ছবিটি নিয়ে সব বয়সী মানুষের এতটা উচ্ছ্বাস আর উন্মাদনা দেখে তিনি রীতিমতো অভিভূত। পুরোনো তারকাদের সঙ্গে স্টার ওয়ার্স-এর এই পর্বে নিয়োঙ্গো ছাড়াও নতুন যোগ দিয়েছেন ডেইজি রিডলি, জন বোয়েগা, অস্কার আইজ্যাক, অ্যাডাম ড্রাইভার ও গোয়েন্ডোলিন ক্রিস্টি। তবে ৭৩ বছর বয়সী হ্যারিসন ফোর্ডই এ ছবির প্রধান তারকা। তিনি আছেন হ্যান সোলোর ভূমিকায়।ওয়াল্ট ডিজনি কোম্পানি নতুন এই ছবি থেকে অন্তত ৫০০ কোটি ডলার আয় করতে চায়। আর তাদের লক্ষ্যটা অপূর্ণ থাকার কোনো কারণও আপাতত দেখা যাচ্ছে না। কারণ, যুক্তরাষ্ট্রের হলগুলোতে দ্য ফোর্স অ্যাওয়েকেনস-এর প্রথম প্রদর্শনীর টিকিট জোগাড় করা প্রায় অসম্ভব। বহু আগেই সব টিকিট বিক্রি হয়ে গেছে। মার্কিন সংবাদমাধ্যম জানিয়েছে, দ্য ফোর্স অ্যাওয়েকেনস-এর অগ্রিম টিকিট বিক্রি হয়েছে পাঁচ কোটি ডলারের, যা কিনা ২০১২ সালের দ্য হাঙ্গার গেমস সিরিজের ছবিটির রেকর্ড ছাড়িয়েছে। দ্য ফোর্স অ্যাওয়েকেনস-এর আগাম টিকিট বিক্রি শুরু হয় গত ২০ অক্টোবর। এরপর প্রথম ২৪ ঘণ্টায় ফ্রান্সে তিন লাখ অগ্রিম টিকিট বিক্রির রেকর্ড হয়েছে। আর যুক্তরাজ্যে বিক্রি হয়েছে দুই লাখ। চলচ্চিত্র সমালোচকেরা খুব বেশি নম্বর না দিলেও স্টার ওয়ার্স-এর শক্তি যে কতটা জেগে উঠেছে, ব্যবসায়িক সাফল্যই তার প্রমাণ।এএফপি ও রয়টার্স অবলম্বনে
