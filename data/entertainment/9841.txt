
সংগীতশিল্পী তৌসিফ এবার অভিনয় করছেন। একটি বেসরকারি টিভি চ্যানেলের জন্য তৈরি হচ্ছে এই নাটকটি। নাম ‘ডার্ক নাইট উইন্ডচাইমস’। বিদেশি গল্প অবলম্বনে এর নাট্যরূপ ও পরিচালনা করেছেন তারেক হাসান।গত বুধবার থেকে শুক্রবার নাটকটির শুটিং হয়েছে রাজধানীর হাতিরঝিল ও গুলশানে। হঠাৎ অভিনয়ে? এ প্রসঙ্গে তৌসিফ বললেন, ‘অভিনয় করার কোনো ইচ্ছা বা শখ আমার ছিল না। পরিচালক অনেক দিন থেকেই অনুরোধ করছিলেন। তাঁর অনুরোধেই শেষপর্যন্ত কাজটা করতে রাজি হয়েছি।’জানালেন, শুরুটা তিনি খুব উপভোগ করেছেন। শুটিং শুরু করার আগে কেক কেটেছেন তিনি। ‘ডার্ক নাইট উইন্ডচাইমস’ নাটকের গল্প প্রসঙ্গে তৌসিফ জানিয়েছেন, দীর্ঘদিন পর তিনি দেশে ফিরেছেন। কাছের মানুষের জন্য দুটি উইন্ডচাইম উপহার নিয়ে এসেছেন। এরই মধ্যে একটি উইন্ডচাইম চুরি হয়ে যায়। এই উইন্ডচাইম উদ্ধার করতে গিয়েই নানা জটিলতা তৈরি হয়।এ নাটকে তৌসিফ অভিনয় করেছেন শবনম ফারিয়া ও স্পর্শিয়ার সঙ্গে। এদিকে, গত কোরবানির ঈদে বেরিয়েছে তৌসিফের অ্যালবাম ‘ভালোবাসার বায়না’। অ্যালবাম প্রসঙ্গে তৌসিফ জানালেন, আগামী বছর ভালোবাসা দিবসের জন্য তিনি কয়েকজন শিল্পীকে নিয়ে একটি অ্যালবাম তৈরি করছেন। অ্যালবামের সব কটি গানের সুর ও সংগীত পরিচালনা করছেন তিনি। এখন পর্যন্ত গানে কণ্ঠ দিয়েছেন কাজী শুভ, সাফায়াত ও পূজা।
