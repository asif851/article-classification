
হাজার হাজার দর্শকের উপস্থিতিতে উন্মুক্ত হলো ভারতের বাংলা ছবি ‘অ্যামাজন অভিযান’-এর পোস্টার। যেনতেন পোস্টার নয় এটি, টালিউডের ইতিহাসে সবচেয়ে বড় পোস্টার! মেপে মেপে পুরো ৬০ হাজার ৮০০ বর্গফুট! দৈর্ঘ্যে ৩২০ ফুট আর প্রস্থে ১৯০ ফুট! কলকাতার মোহনবাগান ফুটবল মাঠে উন্মুক্ত করা হয় এই বিশাল পোস্টার।
ছবির প্রযোজনা প্রতিষ্ঠান এসভিএফের পক্ষ থেকে বলা হয়, ‘দৈত্যকার’ এই পোস্টার ৩২টি অংশ জোড়া লাগিয়ে নির্মাণ করা হয়েছে। তাদের দাবি, পোস্টারটিকে যদি লম্বাভাবে দাঁড় করানো যায়, তাহলে এটি বিশ্বের কয়েকটি বিখ্যাত স্থাপনা থেকেও বড় হবে। যেমন বিগ বেন (৩১৫ ফুট), দ্য স্ট্যাচু অব লিবার্টি (নিচের অংশসহ ৩০৫.৬ ফুট) এবং কুতুব মিনার (২৩৮ ফুট)।
এসভিএফের সহপ্রতিষ্ঠাতা মহেন্দ্র সোনি বলেন, ‘বাংলা ছবির সবচেয়ে বড় পোস্টারটি উন্মুক্ত করার মধ্য দিয়ে বাংলা ছবির শিল্পে মার্কেটিংয়ের এক নতুন মাত্রা যোগ হয়েছে।’
বিভূতিভূষণ বন্দ্যোপাধ্যায়ের কিশোর উপন্যাস (চাঁদের পাহাড়, ১৯৩৭) অবলম্বনে ২০১৩ সালে মুক্তি পায় ‘চাঁদের পাহাড়’ ছবি। এই ছবির দ্বিতীয় পর্ব ‘অ্যামাজন অভিযান’ মুক্তি পাবে ১২ ডিসেম্বর। দুটি ছবিই পরিচালনা করেছেন কমলেশ্বর মুখার্জি। পোস্টার উন্মুক্তের সময় উপস্থিত ছিলেন ছবির নায়ক দেব। হিন্দুস্তান টাইমস
