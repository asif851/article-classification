
বলিউডের প্রেমের চিরায়ত রীতি ভেঙে গত ফেব্রুয়ারি মাসে প্রণয়ের সম্পর্কের কথা জনসমক্ষে স্বীকার করেছেন বিপাশা বসু ও হারমান বাওয়েজা। এবার যত দ্রুত সম্ভব বাগদান সম্পন্ন করে নিজেদের সম্পর্ক আরেক ধাপ এগিয়ে নেওয়ার সিদ্ধান্ত চূড়ান্ত করেছেন বলিউডের এ তারকা যুগল। বিষয়টি নিয়ে এর মধ্যেই আলাপ-আলোচনাও হয়েছে হারমান ও বিপাশার অভিভাবকদের মধ্যে। এ প্রসঙ্গে ঘনিষ্ঠ সূত্রের বরাতে মিড-ডে জানিয়েছে, এক বছরেরও বেশি সময় ধরে প্রেম করছেন হারমান ও বিপাশা। এবার প্রেমের সম্পর্কটাকে স্থায়ী রূপ দিতে পুরোপুরি প্রস্তুত তাঁরা। ২৮ মার্চ মুক্তি পাচ্ছে হারমান অভিনীত নতুন ছবি ‘ঢিশকিয়াও’। ছবিটি মুক্তির পরপরই বাগদান পর্ব সেরে ফেলার সিদ্ধান্ত পাকাপাকি করেছেন হারমান ও বিপাশা।এদিকে, বিপাশার কাছের একজন বন্ধু জানিয়েছেন, বিপাশা ও হারমান দ্রুত বিয়ে করে থিতু হোক, এমনটাই চাইছেন তাঁদের মা-বাবা। সম্প্রতি হারমানের বাসায় গিয়ে তাঁর বাবা-মায়ের সঙ্গে সাক্ষাতে আলাপ-আলোচনা করেছেন বিপাশার মা-বাবা। বিশেষ করে গত ফেব্রুয়ারি মাসে হারমান ও বিপাশা জনসমক্ষে প্রেমের কথা স্বীকার করে নেওয়ার পর তাঁদের অভিভাবকেরা এই জুটিকে আজীবনের সঙ্গী হিসেবে দেখার জন্য অধীর আগ্রহে অপেক্ষা করছেন।অনেক দিন ধরেই হারমান-বিপাশার প্রেম নিয়ে বলিউডে জোর গুঞ্জন চলছিল। শুরু থেকে মুখে কুলুপ এঁটে রাখলেও অবশেষে ফেব্রুয়ারি মাসের মাঝামাঝিতে বিপাশার সঙ্গে প্রেমের কথা স্বীকার করেন হারমান। এক সাক্ষাত্কারে বিপাশার সঙ্গে প্রেম করছেন কি না, জানতে চাইলে অকপটে তা স্বীকার করে নেন হারমান। তিনি বলেন, ‘হ্যাঁ, আমরা প্রেম করছি। আমাদের প্রথম সাক্ষাত্ হয়েছিল অমিতাভ বচ্চনের ৭০তম জন্মদিনের অনুষ্ঠানে। তার আগে আমাদের জানাশোনা থাকলেও সেবারই প্রথম সামনাসামনি হই আমরা। প্রথম দেখাতেই বিপাশাকে ভালো লেগে যায়। ভালো লাগার মতোই মেয়ে সে। আমাদের চলচ্চিত্রশিল্পে অনেক আকর্ষণীয় ব্যক্তিত্ব থাকলেও আমার চোখে কেউই বিপাশার মতো এত বেশি আকর্ষণীয় নয়।’
হারমান আরও বলেন, ‘প্রথম দেখার পর থেকে আমাদের সখ্য বাড়তে থাকে। আমরা কথা বলা শুরু করি। ধীরে ধীরে তা বাড়তে থাকে। আমাদের ভেতর অনেক বিষয়ে মিল খুঁজে পেয়েছি আমরা। মূলত এ কারণেই আমাদের মধ্যে সুন্দর একটি সম্পর্ক গড়ে উঠেছে। বিপাশা অনেক বেশি ভালোবাসাপ্রবণ ও যত্নশীল। তার ভেতর-বাহির একই রকম। সে কোনো রকম ভনিতা করতে জানে না। বাস্তবতাকে মেনে নেওয়ার দারুণ এক শক্তি রয়েছে তার ভেতর। আবেগের জায়গা থেকে আমরা দুজনই যথেষ্ট দুর্বল। অল্পতেই অনেক বেশি আবেগপ্রবণ হয়ে পড়ি আমরা।’
হারমান প্রেমের কথা স্বীকার করার পরপরই তাঁকে মনের মানুষ হিসেবে স্বীকৃতি দেন বিপাশা। এ প্রসঙ্গে এক টুইটার বার্তায় তিনি লেখেন, ‘আমি স্পষ্ট করে সত্য কথাটাই বলছি। হ্যাঁ, আমি আর হারমান প্রেমিক যুগল। আমি হারমানের ভালোবাসায় ডুবে আছি। শেষ পর্যন্ত এমন একজন মনের মানুষের সন্ধান আমি পেয়েছি যাঁর মানবিক গুণাবলি আমার চেয়ে অনেক বেশি উন্নত। পবিত্র এ ভালোবাসা পেয়ে নিজেকে আশীর্বাদপুষ্ট ও সৌভাগ্যশালী মনে করছি আমি।’
বয়সে দুই বছরের ছোট হারমানের প্রেমে পড়ার আগে বলিউডের আরও দুই অভিনেতার সঙ্গে প্রণয়ে জড়িয়েছিলেন ৩৫ বছর বয়সী বিপাশা। ‘রাজ’ ছবির সহ-অভিনেতা ডিনো মোরিয়ার সঙ্গে ১৯৯৬ থেকে ২০০২ সাল পর্যন্ত টানা ছয় বছর চুটিয়ে প্রেম করার পর বিপাশার জীবনে আসেন জন আব্রাহাম। ২০০৩ সালে মুক্তি পাওয়া ‘জিসম’ ছবিতে জুটি বেঁধে অভিনয় করতে গিয়ে একে অন্যের প্রতি দুর্বল হয়ে পড়েন জন-বিপাশা। নয় বছর প্রেম করেছেন তাঁরা। দীর্ঘদিন এক ছাদের নিচেও বসবাস করেছেন। কিন্তু শেষ পর্যন্ত টেকেনি তাঁদের প্রেম। ২০১১ সালে বিচ্ছেদের ঘোষণা দেন জন ও বিপাশা।
চলতি বছরের শুরুর দিকে প্রিয়া রাঞ্চালের সঙ্গে বিয়ের খবর নিশ্চিত করেন বিপাশার সাবেক প্রেমিক জন আব্রাহাম। এর দুই মাস না পেরোতেই হারমানকে মনের মানুষ হিসেবে স্বীকৃতি দেন বিপাশা।   

     

