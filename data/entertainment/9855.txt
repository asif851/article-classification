
বলিউড অভিনেতা সঞ্জয় দত্ত সম্প্রতি ‘ভূমি’ সিনেমার সেটে আহত হয়েছেন। জেল থেকে মুক্তির পর ওমাং কুমারের এই ছবি দিয়েই বলিউডে প্রত্যাবর্তন হবে এই তারকার। ছবির একটি অ্যাকশন দৃশ্যে অভিনয় করতে গিয়ে পাঁজরে আঘাত পেয়েছেন তিনি। পরে চিকিৎসকের কাছে গেলে জানতে পারেন, তাঁর পাঁজরের হাড়ে চিড় ধরেছে। চিকিৎসক তাঁকে কিছুদিন পূর্ণ বিশ্রামে থাকার পরামর্শ দিয়েছেন।
একটি সূত্র জানায়, ‘ভূমি’ সিনেমার সেটে একটি অ্যাকশন দৃশ্যে অভিনয় করার সময় বুকে ব্যথা পান সঞ্জয় দত্ত। কিন্তু ব্যথাকে পাত্তা না দিয়েই শুটিং চালিয়ে যেতে থাকেন তিনি। পরে ব্যথা বাড়লে তিনি ব্যথানাশক ওষুধ খান। এরপরেও অবস্থার উন্নতি না হলে তাঁকে স্থানীয় একজন চিকিৎসকের কাছে নেওয়া হয়। চিকিৎসক পরীক্ষা-নিরীক্ষা করে জানান, সঞ্জয়ের পাঁজরের হাড়ে সামান্য ফাটল দেখা দিয়েছে। আপাতত তাই শুটিং বন্ধ রাখতে হবে তাঁকে।
‘ভূমি’ ছবিতে সঞ্জয় দত্তের মেয়ের চরিত্রে অভিনয় করেছেন অভিনেত্রী অদিতি রাও হায়দারি। বলিউড হাঙ্গামা
