
সংগীতশিল্পী শাহনাজ রহমান স্বীকৃতি দুরারোগ্য ব্যাধি ব্লাড ক্যানসারে আক্রান্ত হয়েছেন। আগস্ট মাসের ২৪ তারিখে শারীরিক অসুস্থতা নিয়ে ব্যাংককের বামরুনগ্রাদ হাসপাতালে ভর্তি হয়েছিলেন তিনি। সেখানে তাঁর রক্তের বিভিন্ন পরীক্ষার পর ডাক্তাররা জানান, স্বীকৃতির ক্যানসার হয়েছে। চিকিৎ​সকরা আরও জানিয়েছেন, একমাত্র উন্নত চিকিৎসা দিলে এ রোগের কবল থেকে হয়তো সেরে উঠতে পারেন তিনি।স্বীকৃতির সঙ্গে কথা বলার একপর্যায়ে কান্নায় ভেঙে পড়েন তিনি। কান্নাজড়িত কণ্ঠে তিনি বলেন, ‘আমি ভালো হতে চাই, বাঁচতে চাই। প্লিজ, আপনারা আমার পাশে এসে দাঁড়ান।’ এর মধ্যেই তাঁর পাশে এসে দাঁড়িয়েছেন দেশের সংগীতভুবনের অনেকেই। এর মধ্যে আছেন সংগীত পরিচালক আহমেদ ইমতিয়াজ বুলবুল। বুলবুল তাঁর ফেসবুক স্ট্যাটাসে লিখেছেন, ‘স্বীকৃতি, তুমি ভেঙে পড়ো না, তুমি কেঁদো না। দেখ, তোমার ফেসবুক বন্ধুরা তোমার রোগমুক্তির জন্য দোয়া করছেন। নিশ্চয়ই তুমি দুই মাসের মধ্যে সুস্থ হয়ে উঠবে। আবারও লাখো দর্শক-শ্রোতার সামনে তুমি গান করবে।’এ ছাড়া, ফেসবুকের মাধ্যমে শিল্পী এন্ড্রু কিশোর, সংগীত পরিচালক শওকত আলী ইমনসহ আরও অনেকেই স্বীকৃতির পাশে দাঁড়ানোর ঘোষণা দিয়েছেন।প্রসঙ্গত, বাজারে স্বীকৃতির আধুনিক গানের ৮টি একক অ্যালবাম, অসংখ্য মিশ্র অ্যালবাম রয়েছে। চলচ্চিত্রেও অসংখ্য ছবিতে প্লেব্যাক করেছেন এই শিল্পী।
