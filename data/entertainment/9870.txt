
স্বাস্থ্য-সচেতনতার জন্য সুপরিচিত বাঙালি বংশোদ্ভূত বলিউডের অভিনেত্রী বিপাশা বাসু। সম্প্রতি শরীর ঠিক রাখার রহস্য উন্মোচন করেছেন ৩৪ বছর বয়সী এই তারকা অভিনেত্রী।শরীর ঠিক রাখতে বিপাশা নিয়মিত ব্যায়াম করেন। এ সুঅভ্যাসটি সবার মাঝে ছড়িয়ে দিতে শরীরচর্চা-বিষয়ক দুটি ডিভিডিও প্রকাশ করেছেন তিনি। নিয়মিত ব্যায়ামের পাশাপাশি সুষম খাবার গ্রহণ তাঁর শরীর ঠিক রাখার অন্যতম মূলমন্ত্র। সম্প্রতি নিজের খাদ্যাভ্যাস সম্পর্কে মুখ খুলেছেন এই বঙ্গসুন্দরী। এক খবরে এ তথ্য জানিয়েছে ‘জিনিউজ’।বিপাশা জানিয়েছেন, ‘শরীরের জন্য প্রয়োজনীয় পুষ্টি খাবার থেকেই নেওয়ার চেষ্টা করি। আমি কখনোই সম্পূরক খাবার গ্রহণ করি না। পুষ্টিকর খাবারকেই প্রাধান্য দিই। আমার খাদ্যতালিকায় রয়েছে সেদ্ধ শাকসবজি, স্পিনাচ, চিকেন স্যুপ, মাশরুম, ডিম, মাছ ও মাংস। মাংসের সঙ্গে প্রচুর পরিমাণে সবুজ শাকসবজি মিশিয়ে তারপর খাই। দিনে ছয়বার খাবার গ্রহণের পরিবর্তে এখন আমি আটবার হালকা খাবার খাচ্ছি।’তিনি আরও বলেন, ‘সকালে উঠেই একটি আপেল খেয়ে আগে পেট ঠান্ডা করে নিই। পরে গুনে গুনে পাঁচটি কাঠবাদাম খাই। আরও খাই হুইট গ্রাস। নাশতায় থাকে ডিম ও জব। মিষ্টি আমার খুবই প্রিয়। কিন্তু গত এক মাসে আমি তা খাইনি। কখনো বেশি খেয়ে ফেললে খুব একটা মাথা ঘামাই না, শুধু শরীরের ঘাম ঝরিয়ে বাড়তি ক্যালরি পুড়িয়ে ফেলি।’
সম্প্রতি প্রকাশিত হয়েছে বিপাশা বাসুর শরীরচর্চা-বিষয়ক দ্বিতীয় ডিভিডি ‘বিবি লাভ ইয়োরসেলফ’।
