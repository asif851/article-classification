
এশিয়া আর্জেন্টো ইতালির চলচ্চিত্রের অভিনয়শিল্পী, গান করেন, পরিচালনাও করেন। আবার যুক্ত আছেন মডেলিংয়ের সঙ্গেও। কাজ করেছেন হলিউডের ছবিতে। তাঁর অভিনীত চলচ্চিত্রের সংখ্যা ৩৮। এবার তিনি বাংলাদেশের একটি চলচ্চিত্রে অভিনয় করেছেন। নাম সংগ্রাম।সংগ্রাম ছবির পরিচালক মনসুর আলী বলেন, ‘ছবিতে তাঁর চরিত্রটি একজন সাংবাদিকের। আর চরিত্রটি খুব গুরুত্বপূর্ণ। এশিয়া আর্জেন্টোর নেওয়া সাক্ষাৎকারের মধ্য দিয়ে বাংলাদেশের মুক্তিযুদ্ধের কিছু চিত্র সামনে চলে আসে। ছবির গল্পে দেখা যাবে ১৯৭১ সালে মুক্তিযুদ্ধে অংশ নেওয়া করিম ব্রিটেনে বসবাস করছেন। তাঁর গল্প জনসম্মুখে তুলে ধরার জন্য মরিয়া হয়ে উঠেন সাংবাদিক সারাহ (এশিয়া আর্জেন্টো)। একসময় করিম তাঁকে সাক্ষাৎকার দেন। ক্যামেরা চলে যায় ১৯৭১ সালে।’মনসুর আলী জানান, মাস তিনেক আগে যুক্তরাজ্যে ছবিটির শুটিংয়ে অংশ নেন এশিয়া আর্জেন্টো।
