
এই পয়লা বৈশাখে ঐশী আসছেন তাঁর নতুন একক অ্যালবাম নিয়ে। নাম বেলাল খান ফিচারিং ঐশী’স মায়া। লেজার ভিশন থেকে অ্যালবামটি বাজারে আসছে। এটি ঐশীর দ্বিতীয় অ্যালবাম। গত বছরের ভালোবাসা দিবসে প্রকাশিত হয়েছিল তাঁর প্রথম একক গানের অ্যালবাম ঐশী এক্সপ্রেস।ঐশী জানান, তাঁর নতুন অ্যালবামে থাকছে সাতটি গান। এর মধ্যে ছয়টি গান তাঁর একক কণ্ঠে। একটি গান তিনি গেয়েছেন বেলাল খানের সঙ্গে। বেলাল খান ঐশীর নতুন অ্যালবামের সব কটি গানের সুর করেছেন। গানগুলোর সংগীতায়োজন করেছেন জিকে। জাহিদ আকবর, অনুরূপ আইচ, রবিউল ইসলাম ও সোমেশ্বর অলি লিখেছেন গানগুলো। ঐশীর প্রথম একক অ্যালবামের গানগুলো ছিল রোমান্টিক ও রক-ঘরানার। আর নতুন অ্যালবামের গান তৈরি হয়েছে লোকগানের ধাঁচে। ঐশী বলেন, ‘আগে থেকেই ফোক ধাঁচের গান করার আগ্রহ ছিল। সেই সুযোগটি এবার বেলাল খান ও লেজার ভিশনের কাছ থেকে পেয়েছি। অ্যালবামটির “মায়া” গানটি নিয়ে শিগগিরই মিউজিক ভিডিও তৈরি করা হবে।’
