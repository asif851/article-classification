
বলিউড তারকা আমির খানের অনেক দিনের স্বপ্ন ‘মহাভারত’ নিয়ে তিনি একটি ছবি বানাবেন। এবার তাঁর সেই স্বপ্নকে বাস্তবে রূপ দিতে এগিয়ে এসেছেন ভারতের প্রখ্যাত শিল্পপতি মুকেশ আম্বানি।
জানা গেছে, আমির খানের এই ছবি প্রযোজনা করবে মুকেশ আম্বানির প্রযোজনা প্রতিষ্ঠান ‘ভায়াকম এইটিন’। ‘থাগস অব হিন্দুস্তান’ ছবির শুটিং শেষ করে আমির খান কিছুদিন বিশ্রাম নেবেন। তারপর তাঁর স্বপ্নের ‘মহাভারত’ ছবির শুটিং শুরু করবেন। বলিউডের ছবিপাড়ার খবর, এই ছবিতে মুকেশ আম্বানি খরচ করবেন এক হাজার কোটি রুপি। কেউ কেউ বলছেন, হলিউডের ‘লর্ড অব দ্য রিংস’ কিংবা ‘গেম অব থ্রোনস’-এর মতো করে ‘মহাভারত’ ছবিটি নির্মাণ করা হবে।
আমির খানের ‘মহাভারত’ ছবিটি পাঁচ ভাগে প্রযোজনা করবেন মুকেশ আম্বানি। ছবিটি পরিচালনা করবেন একাধিক পরিচালক। এই চলচ্চিত্রে অভিনয় করবেন বলিউডের অনেক তারকা। ছবিতে আমির খান নিজে অভিনয় করবেন? এর আগে বিভিন্ন সাক্ষাৎকারে আমির খান বলেছেন, ‘মহাভারত’ নিয়ে তাঁর অনেক স্বপ্ন। আর তাঁর পছন্দের চরিত্র মহাভারতের কর্ণ।
সংবাদমাধ্যমে খবর প্রকাশিত হলেও আমির খান বা মুকেশ আম্বানি কেউই ‘মহাভারত’ নিয়ে এখনো আনুষ্ঠানিকভাবে কিছু বলেননি।
