
বিয়ের পর স্ত্রীকে উপহার দিলেন একটি নতুন শাড়ি। স্ত্রী যেখানে খুশি হয়ে স্বামীর উপহারটি গ্রহণ করার কথা, সেখানে কিনা উল্টো সন্দেহ! বিয়ের বয়স দেড় বছর হলেও স্ত্রীর নানা ধরনের সন্দেহ থেকে উদ্ধার হতে পারছেন না স্বামী। পরে অবশ্য জানা যায় এটি তাঁর স্ত্রীর একটি মানসিক রোগ। ‘ওথেলো সিনড্রোম’ নামের এই নাটকে অভিনয় করেছেন রওনক হাসান ও সিফাত তাহসিন। এটি রচনা করেছেন শফিকুর রহমান। পরিচালনায় ছিলেন সায়েদুজ্জামান। স্ত্রীর চরিত্র প্রসঙ্গে তাহসিন বলেন, ‘আমি স্বামীকে প্রচুর সন্দেহ করি। নাটকে আমি সন্দেহপ্রবণ একটা মানুষ।’ রওনক বলেন, ‘বর্তমান সময় আমাদের স্বামী-স্ত্রীর মধ্যে প্রচুর সন্দেহ দেখা যায়। সে রকম একটি গল্প নিয়েই নাটকটি।’ পরিচালক জানান, নাটকটি সম্প্রতি ঢাকার গুলশান, মগবাজার ও তার আশপাশের লোকেশনে দৃশ্যধারণ শেষ হয়েছে। এটি আসছে ঈদে একটি বেসরকারি স্যাটেলাইট চ্যানেলে প্রচারিত হবে।
