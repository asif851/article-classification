
আজ সেলিম আল দীনের প্রয়াণ দিবস। সেলিম আল দীন স্মরণে সেলিম আল দীন ফাউন্ডেশন আজ থেকে তিন দিনের অনুষ্ঠান আয়োজন করেছে। সহযোগিতা করছে ঢাকা থিয়েটার ও বাংলাদেশ গ্রাম থিয়েটার। আয়োজনের মধ্যে থাকছে শ্রদ্ধার্ঘ্য অর্পণ, সেমিনার, নির্বাচিত পাঠ ও নাটক মঞ্চায়ন। আজ বেলা তিনটায় বাংলাদেশ শিল্পকলা একাডেমীর জাতীয় নাট্যশালার সেমিনার কক্ষে হবে সেমিনার ‘বাঙলার গীতরঙ্গ ও নাট্য: স্বাতন্ত্র্যের সূত্রপাত’। কাল বুধবার সন্ধ্যা সাড়ে ছয়টায় জাতীয় নাট্যশালার স্টুডিও থিয়েটার হলে হবে সেলিম আল দীনের ‘নিমজ্জন’ ও ‘দিনলিপি’ থেকে পাঠ। ঢাকা থিয়েটার সেলিম আল দীন রচিত ধাবমান নাটকের মঞ্চায়ন করবে বৃহস্পতিবার সন্ধ্যায় জাতীয় নাট্যশালার মূল মিলনায়তনে।এ ছাড়া স্বপ্নদল বুধবার সন্ধ্যায় জাতীয় নাট্যশালার পরীক্ষণ থিয়েটার হলে মঞ্চস্থ করবে সেলিম আল দীনের হরগজ নাটকটি।
