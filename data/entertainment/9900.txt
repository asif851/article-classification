
ওয়েন্ডি উইলিয়ামসের ওপর ভীষণ খেপেছেন আরিয়ানা গ্রান্ডের ভক্তরা। টুইটারে তাঁরা রীতিমতো যুদ্ধ ঘোষণা করেছেন এই অনুষ্ঠান উপস্থাপিকার বিরুদ্ধে। কারণ? ওয়েন্ডি মন্তব্য করেছেন, ‘আরিয়ানার বয়স ২১। অথচ দেখে মনে হয় ১২। আমার ধারণা বাকি জীবনটাও তাকে দেখতে ১২ বছর বয়সী বাচ্চা মেয়েই মনে হবে।’ এটুকু বললেও না হয় মেনে নেওয়া যেত। আরিয়ানার পাঁচ ফুট উচ্চতা নিয়ে ব্যঙ্গ করে ওয়েন্ডি যোগ করেছেন, ‘আমি বলছি না বয়স কম দেখানোটা খুব ভালো একটা ব্যাপার। আমি তাঁকে একজন পরিপূর্ণ নারী হিসেবে দেখি না।’ভক্তরা মানতে না পারলেও আরিয়ানা বোধ হয় এসব কথায় খুব একটা গা করছেন না। তাঁর জন্য এমন মন্তব্য নতুন নয়। মঞ্চে যিনি বিড়ালের সাজে গান করেন, মিনি মাউস সেজে বেরিয়ে পড়েন রাস্তায়, তাঁর কাছে সম্ভবত ছোট হয়ে থাকাটাই প্রিয়। শ্রোতাদের তিনি অনুরোধ করেছেন, ‘আমি দেখতে কেমন, সেই বিচার না করে বরং আমার গান শুনুন।’প্রিয় তারকার অনুরোধ রেখেছেন ভক্তরা। ‘টিন চয়েজ অ্যাওয়ার্ড ২০১৫’-এর আয়োজনে সেরা গায়িকা বিভাগে পুরস্কার জিতে নিয়েছেন আরিয়ানা গ্রান্ডে। গত বছর মুক্তি পাওয়া ‘ওয়ান লাস্ট টাইম’ গানটির জন্য পেয়েছেন এই সম্মান। মজার ব্যাপার হলো, শুধু গানের ক্ষেত্রেই নয়, ইনস্টাগ্রামে ‘সবচেয়ে প্রিয় তারকা’ হিসেবেও তরুণদের পছন্দ আরিয়ানাকেই। ‘চয়েজ ইনস্টাগ্রামার’ বিভাগে তাঁর পুরস্কার জয়ই প্রমাণ করে, যুক্তরাষ্ট্রের এই গায়িকার ছবি দেখতেও ভালোবাসেন অনেকে।টিভি সিরিজে অভিনয়ের মাধ্যমে শুরুতে পরিচিতি পেলেও গানের ভুবনে তাঁর যাত্রা শুরু ২০১১ সালে। ২০১৩ সালে বেরোনো প্রথম অ্যালবাম ইয়োরস ট্রুলি ছিল বিলবোর্ড টপচার্টের শীর্ষে। দ্বিতীয় অ্যালবাম মাই এভরিথিংও যুক্তরাষ্ট্রে সেরার আসন দখল করেছিল। বিভিন্ন অ্যাওয়ার্ড অনুষ্ঠানে হাসিমুখে পুরস্কার হাতে তাঁকে দেখা গেছে, দুবার গ্র্যামির জন্যও মনোনয়ন পেয়েছেন।অথচ এই সব ছাপিয়ে আরিয়ানা গ্রান্ডে তুমুল সমালোচিত হয়েছেন এক ‘ডোনাট’-কাণ্ডের জন্য। যুক্তরাষ্ট্রে একটি ফাস্টফুডের দোকানে সাজানো ডোনাট চুপি চুপি চেটে খাচ্ছিলেন আরিয়ানা, সিসিটিভি ক্যামেরায় এই ঘটনা ধরা পড়ে গেছে। ভিডিওটি ইন্টারনেটে ছড়িয়ে পড়ার পর বেচারির আর মুখ লুকানোরও উপায় ছিল না। বাধ্য হয়েই ভক্তদের কাছে ক্ষমা চেয়ে একটি ভিডিও আপলোড করেছেন তিনি। তাতেও রেহাই পাননি। ‘বাচ্চা মেয়ে’ তকমার সঙ্গে এই ‘ডোনাট-কাণ্ডে’র অনুশোচনাও তাঁকে বয়ে বেড়াতে হবে বলেই মনে হচ্ছে।ডেইলি মেইল অবলম্বনে
