
আমেরিকান টিভি সিরিজ ‘কোয়ান্টিকো’ দিয়ে হলিউড মাতানো বলিউড তারকা প্রিয়াঙ্কা চোপড়া ব্যক্তিগত গোপন কথা বলতে গিয়ে বেশ অস্বস্তির মধ্যেই পড়েছিলেন। এক টিভি শোতে গিয়ে খোলামেলা প্রশ্নের উত্তর দেওয়ার আগে তিনি তাই বলেছিলেন, ‘খুব ভালো হয়, যদি আমার মা এই পর্বটি না দেখেন।’
তাহলে কী সেই গোপন কথা, যেটা মা জানুক—তা চান না পরপর দুবার পিপলস চয়েস অ্যাওয়ার্ড জয়ী অভিনেত্রী প্রিয়াঙ্কা?
আজ সোমবার ইন্ডিয়া টুডের এক প্রতিবেদনে বলা হয়েছে, সম্প্রতি শুটিং হওয়া টিভি শো ‘কফি উইথ করণ’-এর একটি পর্বে ব্যক্তিগত বিষয় নিয়ে উপস্থাপক করণ জোহরের খোলামেলা কয়েকটি প্রশ্নের জবাব দিয়েছেন প্রিয়াঙ্কা। জবাব দেওয়ার আগে তিনি লাজুক ভঙ্গিতে জানিয়েছেন, তাঁর এই কথা মায়ের কানে যাক, তা তিনি চান না।প্রতিবেদনে বলা হয়, শোয়ে উপস্থাপক করণ জোহর প্রিয়াঙ্কাকে প্রশ্ন করেছিলেন, বিচ্ছেদ হওয়ার পরও সাবেক প্রেমিককে তিনি কখনো চুমু খেয়েছিলেন কি না? এর উত্তরে ‘কোয়ান্টিকো’ তারকা জানিয়েছেন, বিচ্ছেদ হওয়ার পরও সাবেক প্রেমিককে চুমু দিয়েছিলেন তিনি। শুধু এই একটি প্রশ্নই নয়, প্রিয়াঙ্কাকে এ ধরনের একান্ত ব্যক্তিগত বিষয় নিয়ে একের পর এক প্রশ্ন করেছেন করণ। আর সে সবের যথাযথ উত্তরও দিয়েছেন প্রিয়াঙ্কা।
প্রতিবেদনে আরও বলা হয়, ‘কফি উইথ করণ’-এর ওই পর্বে ব্যক্তিগত বিষয় নিয়ে প্রশ্নের উত্তরে প্রিয়াঙ্কা বিস্ফোরক উত্তরও দিয়েছেন। তিনি করণকে জানিয়েছেন, কোনো একজনের সঙ্গে তিনি শাওয়ারও নিয়েছেন। এ ছাড়া প্রিয়াঙ্কা স্বীকার করেছেন, কোনো একজনের সঙ্গে তিনি ফোনেই রোমান্স করেছিলেন এবং এ ধরনের বার্তা আদান-প্রদান করেছিলেন। ব্যক্তিগত জীবন নিয়ে এর বেশি আর কিছু বলেননি প্রিয়াঙ্কা।
দ্য ইন্ডিয়ান এক্সপ্রেসের এক প্রতিবেদনে বলা হয়েছে, শোয়ে বিশ্ব সুন্দরী তারকা প্রিয়াঙ্কা বলেছেন, ২৫টি স্ক্রিপ্ট পড়ার পরেই তিনি ‘কোয়ান্টিকো’–এ অভিনয়ের জন্য রাজি হয়েছিলেন। আর অভিনয়ের জন্য এটাই ছিল প্রথম অডিশন।
