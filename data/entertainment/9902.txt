
আজ বুধবার রাতে ফেসবুকে দেওয়া একটি ভিডিও বার্তায় জান্নাতুল নাঈম বলেন, ‘হ্যালো বাংলাদেশ, কী খবর? আমি কিন্তু একদম ভালো আছি। মন খারাপ করার মতো কিছুই নেই।’নিজেকে মাফিয়া গার্ল পরিচয় দিয়ে ফেসবুকে তিনি লিখেছেন, ‘আমি আপনাদের এভ্রিল, আপনাদের চোখে চ্যাম্পিয়ন ছিলাম, চ্যাম্পিয়ন আছি এবং আপনাদের ভালোবাসায় থাকব। যত দিন বেঁচে আছি, বাল্যবিবাহ নিয়ে আমি কাজ করব, যাতে আর কোনো মেয়ের স্বপ্ন না ভাঙে। এটা বাস্তবায়ন করার জন্য আপনাদের সাহায্য এবং সহযোগিতা কামনা করছি।’
ভিডিও বার্তায় তিনি আরও বলেন, ‘আমি মুকুটের জন্য এখানে আসিনি। এসেছি একটি ম্যাসেজ দেওয়ার জন্য, আর সেটি হলো বাল্যবিবাহ। আমি চাই এই বাল্যবিবাহ বন্ধ করতে। এ জন্য আমার যা করা দরকার আমি সব করব।’
জান্নাতুল নাঈম বাল্যবিবাহে ক্ষতিগ্রস্ত মেয়েদের পাশে দাঁড়াতে চান। তিনি বলেন, ‘আমি তাদের কাউকে কষ্ট পেতে দেব না।’
নতুন ‘মিস ওয়ার্ল্ড বাংলাদেশ’ জেসিয়া ইসলামকে শুভেচ্ছা জানান জান্নাতুল নাঈম। তিনি আশা প্রকাশ করেন, জেসিয়া মিস ওয়ার্ল্ডের মুকুট জয় করবে।
আর ‘মিস ওয়ার্ল্ড বাংলাদেশ’ খেতাব পাওয়ার পর সংবাদ সম্মেলনে জেসিয়া বলেন, ‘এভ্রিল অনেক শক্তিশালী মেয়ে। যেকোনো প্ল্যাটফর্মে তাঁর সেরা হওয়ার সম্ভাবনা আছে।’
বিয়ের তথ্য গোপনের অভিযোগে আজ সন্ধ্যায় রাজধানীর হোটেল ওয়েস্টিনে আয়োজিত সংবাদ সম্মেলনে ‘মিস ওয়ার্ল্ড বাংলাদেশ’ খেতাব খোয়ালেন জান্নাতুল নাঈম। আবার এই মঞ্চেই ‘মিস ওয়ার্ল্ড বাংলাদেশ’ আয়োজনের পৃষ্ঠপোষক প্রতিষ্ঠান লাভেলো তাঁকে শুভেচ্ছাদূত হিসেবে ঘোষণা করেছে। এ ঘোষণা দিয়েছেন লাভেলোর ব্যবস্থাপনা পরিচালক মো. একরামুল হক।
জান্নাতুল নাঈম এখন দেশের অন্যতম আলোচিত ব্যক্তি। ‘মিস ওয়ার্ল্ড বাংলাদেশ’ খেতাব খোয়ালেও ফেসবুক লাইভ আর টিভি সাক্ষাৎকারে তাঁর দেওয়া বক্তব্য সাধারণ মানুষের খুব পছন্দ হয়েছে। বাল্যবিবাহের ব্যাপারে তিনি যা বলেছেন, তা নিয়ে অনেকেই সামাজিক যোগাযোগমাধ্যমে তাঁর প্রতি সহানুভূতি প্রকাশ করেছেন।
২৯ সেপ্টেম্বর সন্ধ্যায় ঢাকার বসুন্ধরা আন্তর্জাতিক কনভেনশন সেন্টারের নবরাত্রী মিলনায়তনে ‘মিস ওয়ার্ল্ড বাংলাদেশ’ আয়োজনের গ্র্যান্ড ফিনালে অনুষ্ঠিত হয়। সেদিন উপস্থাপক শিনা চৌহান এ প্রতিযোগিতার চ্যাম্পিয়ন হিসেবে জান্নাতুল সুমাইয়ার নাম ঘোষণা করেন। উপস্থাপকের নাম ঘোষণার পরই মাইক্রোফোন হাতে তুলে নেন এ প্রতিযোগিতার আয়োজক প্রতিষ্ঠান অন্তর শোবিজের চেয়ারম্যান স্বপন চৌধুরী। তিনি চ্যাম্পিয়ন হিসেবে জান্নাতুল নাঈমের নাম ঘোষণা করেন। তা নিয়ে আয়োজক ও বিচারকের মধ্যে ভুল বোঝাবুঝি তৈরি হয়।
এরপর প্রথম আলোর অনুসন্ধানে বেরিয়ে আসে আরেক তথ্য, জান্নাতুল নাঈম বিবাহিত।
