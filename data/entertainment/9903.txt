
এবার ঈদুল ফিতরে শাহরুখ খানের ‘রইস’ ছবিটি মুক্তি দেওয়ার কথা ছিল । কিন্তু সালমান খানের ‘সুলতান’-এর সঙ্গে টেক্কা দেওয়া মুশকিল হবে আঁচ করতে পেরেই ছবি মুক্তির তারিখ পিছিয়ে আনার সিদ্ধান্ত নেন শাহরুখ। তাজ্জবের ব্যাপার হলো ‘বলিউড বাদশা’ এখন পর্যন্ত এই ছবি মুক্তির জন্য আর কোনো জুতসই তারিখই খুঁজে পাচ্ছেন না। পরিচালক রাহুল ঢোলাকিয়া ঈদে ছবি মুক্তি না দিতে পারার দুঃখ বুঝি তাই ছবির সংলাপ মুক্তি দিয়ে ভোলার চেষ্টা করছেন। ঈদের দিন টুইটারে ‘রইস’ ছবির একটি সংলাপ প্রকাশ করেছেন রাহুল। টুইটারে এই নির্মাতা লিখেছেন, ‘ঈদে ছবি মুক্তি নাহয় নাই হলো, ছোট একটা সংলাপ দিয়েই চালিয়ে দেওয়া যাক।’এই ছবিতে শাহরুখের দেওয়া একটি সংলাপ প্রকাশ করেছেন তিনি। সংলাপটির বাংলা অনুবাদ করলে এর অর্থ দাঁড়ায় অনেকটা এমন—‘রাগ শয়তানের একটি যোগ্যতা, এই জন্য রাগ করা হারাম।’মাস খানেক আগে ইউটিউবে ‘রইস’-এর টিজার মুক্তি দেওয়া হয়। ঈদে এবং দেওয়ালিতে মুক্তি দিতে না পেরে শেষমেশ ২০১৭ সালের জানুয়ারি মাসে, ভারতের প্রজাতন্ত্র দিবসে ছবিটি মুক্তি দিতে চাইছিলেন এই ছবির প্রযোজকেরা। কিন্তু একই দিনে মুক্তি পাবে হৃতিক রোশনের ছবি ‘কাবিল’। এই ছবির প্রযোজক হৃতিকের বাবা রাকেশ রোশন। শাহরুখের ‘রইস’-এর জন্য তিনি তাঁর ছবি মুক্তির দিন পেছাতে নারাজ। ‘রইস’-এর মুক্তি এ জন্য আরও পিছিয়ে যাবে, নাকি প্রযোজক হৃতিকের ‘কাবিল’-এর সঙ্গেই ছবি মুক্তি দেবেন, সেই বিষয়ে এখনো চূড়ান্ত কোনো সিদ্ধান্ত হয়নি।‘রইস’-এ শাহরুখের বিপরীতে অভিনয় করেছেন পাকিস্তানি নায়িকা মাহিরা খান । এ ছাড়া এই ছবিতে আরও আছেন নওয়াজুদ্দিন সিদ্দিক। এটি যৌথভাবে প্রযোজনা করেছেন গৌরী খান, ফারহান আখতার ও রিতেশ সিধওয়ানি। দ্য ইন্ডিয়ান এক্সপ্রেস।
