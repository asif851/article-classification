
লালন সাঁইর ১২৫তম তিরোধান দিবস ১৭ অক্টোবর। সংগীতশিল্পী মাকসুদুল হকের মতে, ‘যাঁরা লালনের গানের ভক্ত, তাঁকে শ্রদ্ধা করেন, তাঁদের কাছে দিনটি খুবই গুরুত্বপূর্ণ।’ এ বছর দিনটি উপলক্ষে একটি গান তৈরি করেছে মাকসুদ ও ঢাকা। আজ বৃহস্পতিবার দুপুরে মুঠোফোনে এই ব্যান্ডের প্রধান মাকসুদুল হক বলেন, ‘আমার ফোনে যে রিংটোনটি শুনতে পেলেন, এই গানের শিরোনাম “ভাঙাতরী”। এখানে গানটি গেয়েছেন একজন বাউল। আমরা সুর আর কথা ঠিক রেখে রক ফরম্যাটে গানটা গেয়েছি।’ আলাদা কোনো অ্যালবাম নয়, গানটি তৈরি হচ্ছে মাকসুদ ও ঢাকার তৃতীয় অ্যালবাম ‘শব্দচিত্র’র জন্য। ‘শব্দচিত্র’ বেরিয়েছিল গত বছরের ১০ অক্টোবর। ওই অ্যালবামে ছিল তিনটি গান ‘যুগের মন্ত্রণা’, ‘হরিবোল’ আর ‘আমার কোনো অভিযোগ নেই’। এবার চার নম্বর গানটি যুক্ত হচ্ছে। এ মাসের শেষ নাগাদ ‘ভাঙাতরী’ গানটি শোনা যাবে বিভিন্ন অনলাইনে। মাকসুদুল হক বলেন, ‘লালনের তিরোধান দিবস উপলক্ষে আয়োজিত অনুষ্ঠানে অংশ নিতে ১৬ অক্টোবর কুষ্টিয়া যাচ্ছি। ফিরব ১৯ অক্টোবর। এরপর গানটির টুকটাক কাজ যা বাকি আছে, তা শেষ করব।’ 
মাকসুদ ও ঢাকার প্রথম অ্যালবাম ‘প্রাপ্তবয়স্কের নিষিদ্ধ’ বেরিয়েছিল ১৯৯৭ সালে আর দ্বিতীয় অ্যালবাম ‘ওগো ভালোবাসা’ ১৯৯৯ সালে। মাকসুদুল হক জানান, অনেক বছর পর ‘ওগো ভালোবাসা’ অ্যালবামের মূল মাস্টার কপি পাওয়া গেছে। এবার ডিজিটাল প্রযুক্তিতে নতুন করে মাস্টার কপি তৈরির কাজ শুরু হয়েছে। সব শেষ হলে এ বছর ডিসেম্বর মাসে শ্রোতারা নতুন করে শুনতে পাবেন ‘ওগো ভালোবাসা’ অ্যালবামের গানগুলো। সম্প্রতি ঢাকা এফএমে পরিচালক (অপারেশন) হিসেবে যোগ দিয়েছেন মাকসুদুল হক। পাশাপাশি অ্যাম্বার রেকর্ডস প্রতিষ্ঠানটিও দেখাশোনা করছেন। ‘ওগো ভালোবাসা’ অ্যালবামটি এই প্রতিষ্ঠান থেকে সিডি আকারে বাজারে আসবে। পাশাপাশি শোনা যাবে অনলাইনেও।
