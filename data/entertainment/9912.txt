
ঈদকে সামনে রেখে নতুন আরও একটি গান গাইলেন সংগীতশিল্পী মিনার। গানের শিরোনাম ‘চাঁদের গল্প’। গানটি লিখেছেন ফয়সাল রাব্বিকীন। সুর ও সংগীতায়োজন করেছেন সাজিদ সরকার। মিনার সাধারণত নিজের কথা ও সুরে গান গেয়ে থাকেন। এবার সেটার ব্যতিক্রম হলো। এটা নিয়ে কথা হলো মিনারের সঙ্গে। বললেন, ‘আমার জন্য নতুন অভিজ্ঞতা। সাধারণত অন্য কার‍ও কথা ও সুরে গান করা হয় না। কিন্তু এই কথা ও সুরটা ভালো লেগেছে। এ কারণেই করা।’ গানটি প্রকাশ করছে ঈগল মিউজিক। তবে কথা প্রসঙ্গে মিনার জানালেন, একক গান নয়, তিনি বেশি রোমাঞ্চিত নতুন একক অ্যালবাম নিয়ে। ৫ গানের একটি একক অ্যালবাম প্রকাশ পেয়েছে জিপি মিউজিক থেকে। ‘দূর থেকে’ নামের এ অ্যালবামটি নিয়ে একটি টিভি বিজ্ঞাপনও নির্মাণ করা হয়েছে। আগামীকাল থেকে সেট প্রচারের কথা রয়েছে। নতুন আরও একটা খবর দিলেন তরুণ এ সংগীতশিল্পী। বললেন, ‘ন্যান্সি আপুর অ্যালবামে তার সঙ্গে একটা ডুয়েট গান গেয়েছি। সেটিও ঈদের আগেই বের হবে।’ সব মিলিয়ে মিনার ভক্তদের জন্য এবারের ঈদটা জমজমাটই হবে।
