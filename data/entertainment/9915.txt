
যে চলচ্চিত্রের কারণে এত জনপ্রিয়তা পেয়েছেন সেই চলচ্চিত্র থেকে কিছুদিনের জন্য দূরে সরে থাকবেন বাংলা চলচ্চিত্রের জনপ্রিয় অভিনয়শিল্পী শাবনূর! অবশ্য এ বিচ্ছেদ খুব বেশিদিনের হবে না, চলচ্চিত্র থেকে মাত্র তিন মাসের ছুটিতে যাচ্ছেন শাবনূর।নাম প্রকাশে অনিচ্ছুক শাবনূরের ঘনিষ্ঠ একটি সূত্র প্রথম আলো ডটকমকে জানিয়েছেন, ‘মুটিয়ে যাওয়া শরীরটাকে আগের অবয়বে ফিরিয়ে আনার জন্যই প্রাথমিকভাবে তিন মাসের চ্যালেঞ্জ নিয়েছেন শাবনূর।  তবে এ সময়টা বাড়তেও পারে।’এদিকে, গত ২০ মে এক মাসের জন্য আবারও অস্ট্রেলিয়া গেছেন শাবনূর। তাঁর এবারের অস্ট্রেলিয়া যাওয়ার প্রধান কারণ হিসেবে যা জানা গেছে, তা হচ্ছে মায়ের অসুস্থতা। গত বেশ কয়েক মাস ধরে শাবনূরের মা অস্ট্রেলিয়াতে অবস্থান করছেন। সেখানে তাঁর চিকিত্সা চলছে বলেও জানা গেছে। আরও এক মাস পর মাকে সঙ্গে নিয়ে দেশে ফিরবেন শাবনূর। তবে দেশে ফিরলেও কোনো ধরনের শুটিংয়ে অংশ নেবেন না তিনি।অস্ট্রেলিয়া যাওয়ার আগে শাবনূর মোস্তাফিজুর রহমান মানিকের ‘কিছু আশা কিছু ভালোবাসা’ ছবির শুটিং ও ডাবিংয়ের কাজ শেষ করে গেছেন। ছবিটিতে শাবনূর ছাড়াও অভিনয় করেছেন মৌসুমী ও ফেরদৌস।
