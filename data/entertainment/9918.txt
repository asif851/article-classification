
ফ্রান্সের কান চলচ্চিত্র উৎসবে যাচ্ছে বাংলাদেশের ছবি দাগ। উৎসবের ৭০তম আসরের স্বল্পদৈর্ঘ্য বিভাগের জন্য নির্বাচিত হয়েছে ছবিটি। স্বাধীনতাযুদ্ধের পটভূমিতে ছবিটি নির্মাণ করেছেন জসীম আহমেদ। আগামী ১৭ থেকে ২২ মে অনুষ্ঠেয় কান চলচ্চিত্র উৎসবে প্রদর্শিত হবে এটি।দাগ মুক্তিযুদ্ধের গল্প। ১৯৭১ সালের মুক্তিযুদ্ধ, ১৯৭৫ সালের রাজনৈতিক পটপরিবর্তনের মাধ্যমে স্বাধীনতাবিরোধীদের পুনর্বাসন—সবই আছে সেখানে। নির্মাতা জানান, এর আগে টেলিভিশনের জন্য প্রামাণ্যচিত্র ও বেশ কয়েকটি নাটক নির্মাণ করেছিলেন তিনি। বেশির ভাগ প্রামাণ্যচিত্রের বিষয় মুক্তিযুদ্ধ। তবে দাগ তাঁর প্রথম স্বল্পদৈর্ঘ্য চলচ্চিত্র। পাকিস্তানে বঙ্গবন্ধু শেখ মুজিবুর রহমানের কারাজীবন নিয়ে তিনি নির্মাণ করেছিলেন বন্দীশালায় নয় মাস। নব্বইয়ের দশকে টেলিভিশনে প্রচারের পর সেটি ব্যাপক আলোচিত হয়। তাঁর সর্বশেষ নাটক প্রত্যাবর্তন ২০০১ সালে একুশে টেলিভিশনে সম্প্রচারিত হয়। দাগ চলচ্চিত্রটির কাহিনি ও পরিচালনা করেছেন জসীম আহমেদ, চিত্রনাট্য ও সংলাপ পান্থ শাহরিয়ার, সংগীত পরিচালনা করেছেন পার্থ বড়ুয়া। অভিনয় করেছেন শতাব্দী ওয়াদুদ, শারমিন জোহা, শশী, বাকার বকুল প্রমুখ।
