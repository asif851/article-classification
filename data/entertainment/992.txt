
বলিউডের প্রবীণ অভিনেত্রী জয়া বচ্চন বরাবরই ঠোঁটকাটা স্বভাবের। মুখের ওপর সত্যি কথা বলতে কখনোই বাঁধে না তাঁর। এবার বলিউডের বর্তমান অবস্থা নিয়ে সমালোচনা করলেন তিনি। বললেন, শিল্প নয়, টাকার জন্য ছবি বানানো হয় এখানে।জয়া বচ্চনেরা যে সময়ের অভিনেত্রী, তখনকার সঙ্গে এখনকার বলিউডের বিস্তর ফারাক। এ অভিনেত্রী মনে করেন, আগে ভারতে ছবি নির্মিত হতো শিল্পচর্চার তাগিদে, এখন হয় শুধুই টাকার জন্য। তিনি বলেন, ‘এখন কোন ছবি কত টাকায় বানানো হলো আর কত টাকা ব্যবসা করল, এটাই মুখ্য। শিল্পের কথা কেউ ভাবে না।’ এখনকার বলিউড ছবির খোলামেলা দৃশ্যগুলোর সমালোচনা করে জয়া বচ্চন বলেন, ‘আজকাল লজ্জা বলে আর কিছু অবশিষ্ট নেই। খোলামেলাভাবে নিজেকে উপস্থাপন করতে পারাটাই বর্তমানের প্রধান যোগ্যতা বলে বিবেচিত হচ্ছে।’ হিন্দি ছবির মুম্বাইকেন্দ্রিকতা ও পাশ্চাত্য জীবনযাপনের প্রভাব এই অভিনেত্রীকে ভীষণ পীড়া দেয়। এখনকার নায়িকাদের পোশাক ও আইটেম গানে নাচ দেখে জয়া বচ্চনের মনে হয় উদ্ভট ও ভুতুড়ে।
শুক্রবার মুক্তি পেতে যাচ্ছে জয়া বচ্চনের পুত্রবধূ ঐশ্বরিয়া রাই বচ্চনের ‘অ্যায় দিল হ্যায় মুশকিল’ ছবিটি। ছবিটিতে রণবীরের সঙ্গে ঐশ্বরিয়ার কয়েকটি রোমান্টিক দৃশ্য ও স্থিরচিত্র নিয়ে ভারতীয় গণমাধ্যমে তোলপাড় শুরু হয়েছে। তবে এসব নিয়ে শাশুড়ি জয়ার কোনো অবস্থানের কথা জানা যায়নি। ইন্ডিয়ান এক্সপ্রেস।
