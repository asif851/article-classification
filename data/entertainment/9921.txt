
পয়লা বৈশাখের প্রস্তুতি এরই মধ্যে শুরু হয়েছে। ঢাকা বিশ্ববিদ্যালয়ের চারুকলাজুড়ে উৎসব আয়োজকেরা ব্যস্ত। দেয়ালে আলপনা, মুখোশ তৈরি—কত-কী! শুধু নগর নয়, দেশজুড়েও চলবে নানা আয়োজন। বিভিন্ন লোকজ মেলার পাশাপাশি থাকছে যাত্রা, লোকগান, পুতুলনাচ, চলবে কনসার্টও। কনসার্টে শিল্পীদের গানে মুগ্ধ হবেন শ্রোতারা। বৈশাখে শিল্পীদেরও তাই দম ফেলার ফুরসত নেই। শ্রোতাদের গান উপহার দিতে প্রস্তুত তাঁরা।
বৈশাখের গানের আয়োজন মানেই জেমস ও মমতাজের গান। এবারের বৈশাখে শিল্পী মমতাজ নির্বাচনী কাজের জন্য কনসার্টে কম অংশগ্রহণ করবেন। এমনটাই জানিয়েছেন এই ফোকসম্রাজ্ঞী। এই বৈশাখে দুটি কনসার্টে অংশ নেবেন তিনি। ১৩ এপ্রিল রাতে ফরিদপুরে গান করবেন। এ ছাড়া মুক্তিযুদ্ধবিষয়ক মন্ত্রণালয়ের আমন্ত্রণে ১৭ এপ্রিল গান করবেন চুয়াডাঙ্গায়।
এদিকে জেমস পয়লা বৈশাখ দুপুরে রমনা বটমূলে গান গাইবেন। এটি আয়োজন করেছে ঢাকা মেট্রোপলিটন পুলিশ। বিকেলেই ঢাকা বিশ্ববিদ্যালয়ের মল চত্বরে থাকছে আরেকটি কনসার্ট। সেখানেও গাইবেন জেমস। আয়োজন করেছে ফ্রেম কমিউনিকেশন।
এ ছাড়া সংস্কৃতি মন্ত্রণালয়ের আয়োজনে ১২ এপ্রিল বরিশাল স্টেডিয়ামেও থাকছে জেমসের কনসার্ট। আর ১৬ এপ্রিল থাকছে ফেনীর মহিপাল সরকারি কলেজে একটি গানের আসর।
