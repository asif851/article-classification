
মার্কিন অভিনেতা জর্জ ক্লুনি ও তাঁর আইনজীবী স্ত্রী আমাল ক্লুনি এখন মহাব্যস্ত। শিগগিরই তাঁদের সংসারে যুক্ত হচ্ছেন নতুন দুই সদস্য। যমজ সন্তানদের পৃথিবীতে স্বাগত জানাতে আয়োজনের কোনো কমতি রাখছেন না ক্লুনি দম্পতি। ৮ কোটি ৩০ লাখের বেশি টাকা খরচ করে সন্তানদের পৃথিবীতে আনার প্রস্তুতি নিচ্ছেন দুজন। তাই তাঁদের সন্তানদের ‘মিলিয়ন ডলার বেবি’ তো বলাই যায়। 
ক্লুনি দম্পতির সন্তানেরা জন্ম নেবে ইংল্যান্ডের চেলসি অ্যান্ড ওয়েস্ট মিনিস্টার হাসপাতালে। জর্জ ক্লুনি হাসপাতালের পুরো একটি অংশ এক সপ্তাহের জন্য ভাড়া করে নিয়েছেন। এ জন্য ক্লুনিকে গুনতে হবে ৪ কোটি ৮৮ লাখ টাকা। এদিকে লস অ্যাঞ্জেলেস থেকে আমাল ও তাঁর সন্তানদের দেখাশোনা করার জন্য যাঁদের নিয়ে আসা হচ্ছে, তাঁদের জন্য খচর হবে প্রায় ২৫ লাখ টাকা। সন্তান জন্ম দেওয়ার পর আমালের বডি ম্যাসাজ করানোর জন্য ইতালি থেকে যিনি আসছেন, তিনি নেবেন সাড়ে ৪১ লাখ টাকা। এটা তো গেল সন্তান জন্মের আগের সব খরচের হিসাব। জন্মের পর আরও কোটি কোটি টাকা এই দম্পতি ওদের জন্য খরচ করবেন, এতে অবাক হওয়ার কিছু নেই। প্রতিবেশীকে যাঁরা ক্ষতিপূরণ হিসেবে দিতে পারে ৪৫ লাখ টাকা, তাঁরা নিজের সন্তানের জন্য এত পয়সা খরচ করবেন, এটাই তো স্বাভাবিক। হিন্দুস্তান টাইমস।
