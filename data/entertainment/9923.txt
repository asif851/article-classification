
মাহি-বাপ্পি এখন কক্সবাজারে ‘হানিমুন’ নিয়ে ব্যস্ত। বাংলা চলচ্চিত্রের আলোচিত এই জুটি সাফিউদ্দিন সাফির ‘হানিমুন’ ছবিটির শুটিং করছেন সেখানে।নতুন চলচ্চিত্র ‘হানিমুন’-এর শুটিং করতে গত সোমবার কক্সবাজার যান মাহি ও বাপ্পি। টানা পাঁচ দিন শুটিং শেষে ৮ মার্চ ঢাকায় ফিরবে ছবিটির পুরো ইউনিট।কী আছে ‘হানিমুনে’? পরিচালক সাফি উদ্দিন জানান, ‘মন ছুঁয়ে যাওয়ার মতো গল্প নিয়ে “হানিমুন” ছবিটির কাজ করা হচ্ছে। দর্শক আমার আগের চলচ্চিত্রগুলোর মতো এটিও সাদরে গ্রহণ করবেন বলে আশা করি।’সাফি উদ্দিন এ-ও বলেন, ‘একটানা “হানিমুন” ছবির কাজ করা হচ্ছে। যত তাড়াতাড়ি সম্ভব ছবিটির কাজ শেষ করতে চাই।’‘হানিমুন’ প্রসঙ্গে মাহি বলেন, ‘ছবির নাম “হানিমুন” আর গল্পটিও অসাধারণ। এর আগে আমি আর বাপ্পি বেশ কয়েকটি ছবিতে অভিনয় করেছি। আমাদের সব কটি ছবিই দর্শকপ্রিয়তা পেয়েছে। “হানিমুন” ছবির গল্পও দর্শকের ভালো লাগবে আশা করি।’মাহি আরও বলেন, “‘হানিমুন” করতে এসে আমাদের সময়টা দারুণ কাটছে। যেভাবে যত্ন নিয়ে ছবিটির কাজ করা হচ্ছে তাতে সবারই ভালো লাগবে। অন্যরকম একটি ছবি হচ্ছে।’
মাহি ও বাপ্পি ছাড়া ‘হানিমুন’ ছবির অন্য অভিনয়শিল্পীরা হলেন সৈয়দ হাসান ইমাম, আহমেদ শরীফসহ অনেকে।
‘হানিমুন’ ছবিটি ছাড়া মাহি এখন ‘দেশা-দ্যা লিডার’ নামের নতুন আরেকটি ছবির শুটিং নিয়ে ব্যস্ত। এই ছবিতে মাহির সহশিল্পী নবাগত শিপন।
এদিকে গত ১৪ ফেব্রুয়ারিতে মুক্তি পেয়েছে মাহি অভিনীত ছবি ‘অগ্নি’। ইফতেখার চৌধুরী পরিচালিত এই ছবিতে মাহি অভিনয় করেন আরিফিন শুভর বিপরীতে। এটি ছিল ওই জুটির প্রথম ছবি।
