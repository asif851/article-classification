
শীতের শেষ, বসন্তের শুরু। সন্ধ্যার হিমেল হাওয়া মনে দোলা দিয়ে যায়। স্মৃতির পটে জাগিয়ে তোলে ফেলে আসা দিনের গানের সুর। সেই সুরে মনকে রাঙাতে গত শুক্রবার রাজধানীর সোনারগাঁও হোটেলের ওয়েসিস চত্বরে আয়োজন করা হয় ‘মনেরও রঙে রাঙাব’ অনুষ্ঠানের।
হংকং অ্যান্ড সাংহাই ব্যাংকিং করপোরেশন (এইচএসবিসি) বাংলাদেশ তার গ্রাহক, শুভানুধ্যায়ীদের জন্য আয়োজন করে এ অনুষ্ঠান। সন্ধ্যা ঘনাতেই ওয়েসিস চত্বরে ছড়িয়ে পড়ে সুরের মূর্ছনা। রাত ১০টা পর্যন্ত চলে শিল্পীদের একের পর এক পরিবেশনা। অভিনেতা আফজাল হোসেন ও টিভি ব্যক্তিত্ব মিথিলা ফারজানার সঞ্চালনায় অনুষ্ঠান হয়ে উঠেছিল আরও প্রাণবন্ত।
অনুষ্ঠানের নামকরণ করা হয় ১৯৭৩ সালে মাসুদ পারভেজ (সোহেল রানা) পরিচালিত মাসুদ রানা সিনেমার গান ‘মনেরও রঙে রাঙাব’র স্মরণে। গানটির গীতিকার ও সুরকার আজাদ রহমান। শিল্পী ছিলেন সেলিনা আজাদ। তাঁরা দুজনই অনুষ্ঠানে উপস্থিত ছিলেন। আরও উপস্থিত ছিলেন পর্দায় গানটি ফুটিয়ে তোলা অভিনেত্রী সারাহ বেগম কবরী।
গানের বিরতির ফাঁকে অতিথিদের শুভেচ্ছা জানিয়ে এইচএসবিসি বাংলাদেশের প্রধান নির্বাহী ফ্রাঁসোয়া দ্য ম্যারিকো বলেন, ‘ভালো সংগীত এবং আর্টকে আমরা সব সময় সমাদর করি। আমাদের গ্রাহকদের সঙ্গে এই সংগীতের আনন্দ ভাগ করে নিতেই এ সন্ধ্যা। গ্রাহকদের সঙ্গে মূল্যবান অংশীদারত্বকে আমরা সব সময় উদ্‌যাপন করি।’ ম্যারিকো ভাষার মাসে ভাষাশহীদদের প্রতি শ্রদ্ধা জানিয়ে বক্তব্য শেষ করেন।
অনুষ্ঠানের বিষয়বস্তু ছিল ‘মন’। এইচএসবিসি বাংলাদেশের উপপ্রধান নির্বাহী ও করপোরেট ব্যাংকিং প্রধান মাহবুবউর রহমান বলেন, মনকে স্বচক্ষে দেখি না। কিন্তু প্রচণ্ডভাবে অনুভব ও অনুধাবন করি। মনের রং বহু বর্ণের, বহু বিচিত্র। ফেলে আসা দিনের গানগুলো কখনো পুরোনো হয় না। সুরে সুরে স্মৃতিকে উসকে দেওয়ার জন্যই এ আয়োজন।
অনুষ্ঠানে সংগীত পরিচালনা করেন স্বাধীন বাংলা বেতার কেন্দ্রের শিল্পী সুজেয় শ্যাম। গান শোনান সুবীর নন্দী, মিতালী মুখার্জি, দিলরুবা খান, সামিনা চৌধুরী, পার্থ বড়ুয়া ও সোলস, অদিতি মহসিন, বাদশা বুলবুল, অনুপমা মুক্তি, অনিরুদ্ধ সেনগুপ্ত, অলোক সেন এবং সৈয়দ আশিকুর রহমান।
গান পরিবেশনার ফাঁকে পার্থ বড়ুয়া মঞ্চে ডেকে নেন ‘মন শুধু মন ছুঁয়েছে’ গানটির গীতিকার নকীব খানকে। নকীব খান জানালেন, এ বছর ‘মন শুধু মন ছুঁয়েছে’ গানটির ৪০ বছর পূর্তি হচ্ছে।
 
 
