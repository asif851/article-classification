
সালমান খানের ‘ঘাড়ে চড়ে’ অনেকেই বলিউডে প্রবেশ করেছেন, তারকা হয়েছেন। কথিত আছে, তাঁর প্রেমিকাদের মধ্যে কয়েকজন নাকি সালমানকে ব্যবহার করেছিলেন ওপরে ওঠার ‘সিঁড়ি’ হিসেবে। ‘ভাইজান’ সালমান অবশ্য এসব থোড়াই কেয়ার করেন। দিল দরিয়া স্বভাবের সাল্লু যখন যাঁর জন্য করেন, মন খুলে করেন। শুধু একবার সালমানকে খুশি করতে পারলেই হলো, তাহলেই কম্ম সাবাড়। এবার তিনি দর্শকদের সামনে উপস্থিত করতে যাচ্ছেন কথিত প্রেমিকা ইউলিয়া ভাঞ্চুর আর জনপ্রিয় উপস্থাপক মনীশ পালকে। মনীশ পাল ইন্ডাস্ট্রিতে নতুন নন। তবে তাঁকে এত দিন দর্শকেরা অভিনেতা আর উপস্থাপক হিসেবেই দেখেছেন। তাঁর গান কখনো শোনেননি। অন্যদিকে রোমানিয়ার মডেল ইউলিয়ার গান শ্রোতারা শুনেছেন ‘সুলতান’ আর ‘ও তেরি’ ছবিতে। কিন্তু ইউলিয়ার সেই কাজগুলো ছিল পর্দার পেছনে। এবার ইউলিয়ার গান শোনার পাশাপাশি দেখা যাবে। ‘হারজাই’ শিরোনামের একটি একক গানের ভিডিওতে অংশ নিয়েছেন ইউলিয়া ও মনীশ। আর পুরো প্রকল্পটি তৈরি হয়েছে সালমান খানের তত্ত্বাবধানে। এই প্রেমের গানে ইউলিয়া ও মনীশ ছাড়া কণ্ঠ দিয়েছেন শচীন গুপ্ত। ভিডিওটি প্রকাশ করা হবে ১৭ জানুয়ারি। এখন প্রশ্ন আসতে পারে, ইউলিয়াকে নাহয় সালমান আগে থেকেই বলিউডে গায়িকা হিসেবে প্রতিষ্ঠিত করার প্রতিজ্ঞা করে রেখেছন। কিন্তু উপস্থাপনা থেকে মনীশ হঠাৎ গানে এলেন কী মনে করে? কৌতুকে পটু হলেও গান কিন্তু খারাপ গান না মনীশ। সালমান খানের সঙ্গে সম্পর্কটাও তাঁর ভালো। এই সুযোগে নিজের গানের একটি ভিডিও প্রকাশ করার ইচ্ছা জানান ভাইজানকে। বাকিটা সালমানেরই কৃতিত্ব। ডেকান ক্রনিকল
