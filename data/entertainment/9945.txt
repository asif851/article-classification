
হলিউড অভিনেত্রী ড্রিউ ব্যারিমোর নাচতে জানেন না, গাইতেও জানেন না। শুধু অভিনয়টাই করতে জানেন। খুব ভালোবেসেই করেন অভিনয়। তাই যখন মিউজিক্যাল ধাঁচের কোনো ছবির প্রস্তাব আসে, তখন নিজেকে মেধাহীন মনে হয় তাঁর। কারণ, মিউজিক্যাল ঘরানার ছবি করার মেধা নেই তাঁর। তবে হ্যাঁ, ড্রিউ ব্যারিমোর বিশ্বাস করেন, যে ব্যক্তি যে কাজে পটু, সেটা মন দিয়ে করতে গেলে সবই তাঁর পক্ষে সম্ভব। তখন মেধাহীন অকর্মা মানুষটিও পারে অনেক কঠিন কাজ করে ফেলতে।
সম্প্রতি ড্রিউ ব্যারিমোর মিউজিক্যাল ধাঁচে বানানো একটি বিজ্ঞাপনচিত্রে মডেল হয়েছেন। এ জন্য তাঁকে নিজ কণ্ঠে গান গাইতে হয়েছে, নাচতেও হয়েছে। এই কাজ নাকি ড্রিউয়ের জন্য খুব কঠিন ছিল। কিন্তু অভিনয়শিল্পী হিসেবে ড্রিউ ব্যারিমোর যখন নিজেকে একজন সংগীতশিল্পীর জায়গায় নিয়ে বসালেন, তখন সবকিছু খুব সহজ হয়ে গেল। সেই অভিজ্ঞতা নিয়ে হলিউডের এই অভিনেত্রী বলেন, ‘নিজের কাজের ওপর আস্থা ও এর প্রতি একাগ্রতা থাকলে সব সম্ভব, তখন স্বাচ্ছন্দ্যে সব অসাধ্য সাধন করা যায়।’
দুই সন্তানের মা ড্রিউ ব্যারিমোর। ফ্র্যাংকি ও অলিভ নামে তাঁর দুই মেয়ে আছে। এখন এই অভিনেত্রী ব্যস্ত আছেন ‘সান্তা ক্ল্যারিটা ডায়েট’ নামের একটি সিরিজের দ্বিতীয় কিস্তি নিয়ে। এটা দেখা যাচ্ছে নেটফ্লিক্সে। পিপল।
