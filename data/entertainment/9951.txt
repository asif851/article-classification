
একসঙ্গে সিনেমায় কাজ করতে যাচ্ছেন মিলন ও মৌসুমী। ছবির নাম রাত্রির যাত্রী। হাবিবুল ইসলামের রচনা ও পরিচালনায় নির্মিত এই ছবিতে অভিনয়ের জন্য এরই মধ্যে চুক্তিবদ্ধ হয়েছেন তাঁরা। এর আগে টিভিতে কাজ করলেও এবারই দুজন একসঙ্গে সিনেমায় অভিনয় করছেন।মৌসুমীর সঙ্গে জুটিবদ্ধ হয়ে অভিনয় প্রসঙ্গে মিলন বলেন, ‘আমার সঙ্গে মৌসুমীর এটাই প্রথম ছবি। আশা করছি, আমাদের দুজনের জুটি দর্শক ভালোভাবে গ্রহণ করবেন।’এক রাতের গল্প নিয়ে নির্মিত হচ্ছে রাত্রির যাত্রী। একটি মেয়ের স্বপ্নের পথে যাত্রা এবং স্বপ্ন পূরণের আকাঙ্ক্ষা নিয়েই ছবিটির গল্প। ছবিটিতে আরও অভিনয় করছেন সালাউদ্দিন লাভলু। পরিচালক জানিয়েছেন, সবকিছু ঠিক থাকলে আগামী মাসেই ছবিটির শুটিং শুরু হবে।
