
আলভি ‘লাক্স-চ্যানেল আই সুপারস্টার প্রতিযোগিতায়’ ২০০৭ সালে প্রথম রানারআপ হয়েছিলেন। এরপর তিনি ব্যস্ত হয়ে পড়েন টিভি নাটকে। আজ ঢাকার মঞ্চে প্রথম অভিনয় করবেন তিনি। নাটকের নাম বকফুলকন্যা। দলের নাম বোধন থিয়েটার। আলভি জানান, নাটকটির মূল চরিত্রে অভিনয় করবেন তিনি।২৬ আগস্ট কুষ্টিয়ার বোধন থিয়েটারের ৩৪ বছর পূর্ণ হলো। এ উপলক্ষে আজ সন্ধ্যা সাতটায় বাংলাদেশ শিল্পকলা একাডেমীর পরীক্ষণ থিয়েটার হলে নাটকটির বিশেষ প্রদর্শনীর আয়োজন করা হয়েছে।আলভি বলেন, ‘কুষ্টিয়ার বোধন থিয়েটারের সঙ্গে আমাদের পরিবারের অনেকেই জড়িত। আমিও ছোটবেলায় বোধন থিয়েটারে নিয়মিত শিশুতোষ নাটকে অভিনয় করতাম। পরে পড়াশোনার জন্য ঢাকায় চলে আসি। দলের সঙ্গে সেভাবে আর জড়িত থাকা সম্ভব হয়নি। তবে এখন থেকে আবার নিয়মিত মঞ্চে অভিনয় করব।’বকফুলকন্যা নাটকটি প্রথম মঞ্চস্থ হয় ২০০১ সালে। গত ৫ এপ্রিল কুষ্টিয়ায় এই নাটকে প্রথম অভিনয় করেন আলভি।
