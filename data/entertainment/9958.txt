
একসময় ঢাকাই চলচ্চিত্র দাপিয়ে বেড়িয়েছেন কলকাতার নায়িকা ঋতুপর্ণা সেন। অনেক দিন তাঁকে আর ঢাকার নতুন কোনো ছবিতে দেখা যায়নি। সর্বশেষ ফেরদৌসের বিপরীতে এক কাপ চা ছবিতে অভিনয় করেছেন তিনি। সুখবর হলো, নতুন আরও একটি ছবিতে অভিনয় করতে যাচ্ছেন এ অভিনেত্রী। রাজু আহমেদ পরিচালিত উপমা ছবিতে দেখা যাবে তাঁকে। এরই মধ্যে সিনেমার চারটি গানের রেকর্ডিং শেষ হয়েছে। পরিচালক বলেন, এটা অনেক বড় বাজেটের ছবি। এরই মধ্যে সবকিছু চূড়ান্ত হয়ে গেছে। কলকাতা থেকে মুঠোফোনে ঋতুপর্ণা বলেন, ‘অনেক দিন পর বাংলাদেশের একটি ছবিতে কাজ করছি। এটা আমার জন্য অনেক আনন্দের। ছবির গল্পটি ভালো।’উপমাতে বাংলাদেশ থেকে মৌসুমী ও ওমর সানির অভিনয় করার ব্যাপারটি চূড়ান্ত হয়েছে। সবকিছু ঠিক থাকলে ১৬ নভেম্বর লন্ডন থেকে ছবিটির শুটিং শুরু হবে। পরিচালক জানান, সিনেমার প্রয়োজনে লন্ডন যেতে হচ্ছে। এ ছাড়া আমেরিকা ও বাংলাদেশের বিভিন্ন এলাকায়ও শুটিং হবে ছবিটির।
