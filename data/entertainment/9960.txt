
প্রায় দেড় বছর আগে খুঁটিনাটি খুনসুটি নাটকে শেষ অভিনয় করেছিলেন তিনি। আশফাক নিপুণ পরিচালিত নাটকটি সেবার ঈদুল ফিতরে প্রচারিত হয়েছিল। এরপর আর অভিনয় করতে দেখা যায়নি ছোট পর্দার জনপ্রিয় অভিনেত্রী অপি করিমকে। ঢাকা মেট্রো গ-৯১০৬ নামে একটি ওয়েব সিরিজে অভিনয়ের মধ্য দিয়ে আবার অভিনয়ে ফিরলেন তিনি।
গত বছরের ১৭ থেকে ২৬ ডিসেম্বর পর্যন্ত দিনাজপুর, গাইবান্ধা ও বগুড়ার লোকেশনে সিরিজের প্রথম মৌসুমের শুটিং শেষ হয়েছে।
তিনজন মানুষের যাত্রা নিয়ে এর গল্প। তাঁদের একজন অপি করিম। তাঁর চরিত্রের নাম জয়গুন, কখনো কখনো তাঁকে জবা বলেও ডাকা হয়। এ ছাড়া আবদুল কুদ্দুস চরিত্রে নিভেল এবং রহমান চরিত্রে শরিফুল ইসলাম অভিনয় করেছেন।
সিরিজটির চিত্রনাট্য করেছেন নাসিফ আমিন। পরিচালনা করেছেন অমিতাভ রেজা।
অপি করিম বলেন, ‘শুধু কাজের জন্যই কাজ করতে হবে, এমনটি চাইনি। মাঝে অনেক চিত্রনাট্য পেয়েছিলাম, ভালো লাগেনি। অমিতাভ রেজা ভাইয়ের সঙ্গেও একটা-দুটো কাজের কথা হয়েছিল, সময়-সুযোগের অভাবে করা হয়নি। কিন্তু এই চিত্রনাট্যটি পড়তে গিয়ে দেখলাম, আমি যে চরিত্রটি করছি, তা বাংলাদেশের সব মেয়ের গল্প, যেন প্রতিটি মেয়েকেই উপস্থাপন করা হয়েছে চরিত্রটির মধ্যে। খুবই শক্তিশালী চরিত্র।’
এখন থেকে নিয়মিত কাজ করবেন? ছোট পর্দার এই অভিনেত্রী বলেন, ‘সহকারী অধ্যাপক হিসেবে একটি বিশ্ববিদ্যালয়ে কর্মরত আছি। নিজের একটি আর্কিটেকচার ফার্ম আছে। এসব কাজের বাইরের সময়টুকু সুন্দর, আনন্দময় করে রাখতে ভালো গল্পের, ভালো পরিচালকের নাটকে কাজ করব।’
শুটিং নিয়ে ভালো লাগার কথা জানালেন সিরিজটির পরিচালক অমিতাভ রেজা। তিনি বলেন, ‘প্রথম মৌসুমের পুরো শুটিং হয়েছে উত্তরবঙ্গের পথে পথে। সেখানকার প্রকৃতি যেমন সুন্দর, মানুষগুলোও সহজ–সরল। কাজটি করতে গিয়ে দারুণ উপভোগ করেছি।’
পরিচালক জানান, আগামী মার্চ মাসে সিরিজটি একটি নতুন ওয়েব চ্যানেলে দেখানো হবে। এর মধ্য দিয়েই শুরু হবে চ্যানেলটির সম্প্রচার।
