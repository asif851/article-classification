
এ বছরের ৩০ মার্চ প্রথম আলো বিশেষ ক্রোড়পত্র ‘আনন্দ’-তে প্রকাশিত হয়েছিল মোশাররফ করিমের পাঁচ ভক্তের গল্প। এই পাঁচজনের একজন প্রান্ত। এ ভক্তের উদাহরণ হলো মোশাররফ করিমের নাটকের বিভিন্ন অংশে নিজেই অভিনয় করে সামাজিক মাধ্যম ফেসবুকে আপলোড করেন।হাজার হাজার ভক্তের মধ্যে থেকে এমন পাগলা ভক্তকে মনে রেখেছেন অভিনেতা মোশাররফ করিম। এ কারণেই সম্ভবত ভক্ত থেকে সহশিল্পী হয়ে গেলেন প্রান্ত। অভিনয় করলেন মোশাররফ করিমের সঙ্গে একটি নাটকে। ঈদ উপলক্ষে ‘মধ্যবিত্তনামা’ নামের এই নাটকটি নির্মাণ করেছেন মুরসালিন শুভ। রচনা করেছেন মেহরাব জাহিদ।গত সপ্তাহে উত্তরায় হলো নাটকটির শুটিং। নাটকটির পরিচালক ও মোশাররফ করিমের ভাগনে মুরসালিন শুভ বলেন, ‘প্রান্ত মামার (মোশাররফ করিম) খুব ভালো একজন ভক্ত। ওর নির্মিত ভিডিওগুলি দেখেছি। তারপর থেকেই পরিকল্পনা ছিল ওকে নিয়ে কাজ করার। এবার হয়ে গেল।’মুরসালিন জানান, নাটকে প্রান্তকে শুরুতেই দেখা যাবে। রাস্তায় দুই-তিনটি দৃশ্য অভিনয় করেছেন তিনি। ঈদের সাত দিন ‘মধ্যবিত্তনামা’ প্রচারিত হবে দেশ টিভিতে।
