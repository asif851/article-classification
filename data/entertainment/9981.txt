
সারা জীবন তো আর নায়িকা থাকা যাবে না। কবি সুকান্তের সেই বিখ্যাত কবিতা ‘ছাড়পত্র’-এর সেই পঙ্‌ক্তি ‘এসেছে নতুন শিশু তাকে ছেড়ে দিতে হবে স্থান’—এই নীতিকে মেনে নিয়েই একসময়ের নায়িকারা পরবর্তী সময়ে নায়ক-নায়িকাদের মায়ের চরিত্রে অভিনয় করেন। যেমন ডিম্পল কাপাডিয়া, অমৃতা সিং, শাবানা আজমি, রেবতী—একসময়ের সাড়া জাগানো নায়িকা। এখন তাঁদের দেখা যায় তারকাদের মায়ের চরিত্রে অভিনয় করতে।অবশ্য বলিউডে এমন অনেক অভিনেত্রী আছেন, যাঁরা শুরু থেকেই মা। মানে অভিনয়ের ক্যারিয়ার তাঁদের শুরুই হয়েছে মায়ের চরিত্রে কাজ করে। কেউ কেউ আবার আগে টুকটাক অভিনয় করলেও পর্দায় মায়ের ভূমিকার অভিনয় করেই কুড়িয়েছেন দর্শকদের অকৃত্রিম ভালোবাসা। বলিউডের অসংখ্য ছবিতে মায়ের চরিত্রে অভিনয় করে যাঁরা পরিচিতি লাভ করেছেন, তেমন কয়েকজনকে নিয়েই এই প্রতিবেদন। নিরুপা রায়হিন্দি সিনেমার সবচেয়ে ত্যাগী ও দুঃখিনী মা হলেন নিরুপা রায়। ৭০ থেকে ৮০ দশকের প্রায় প্রতিটি মহাতারকার মায়ের চরিত্রে অভিনয় করেছিলেন তিনি। তাঁর মতো চোখের জল বুঝি হিন্দি সিনেমার ইতিহাসে আর কেউ ফেলেননি। এই অভিনেত্রীর জন্ম ১৯৩১ সালে ভারতের গুজরাটে। মজার বিষয় হলো, পর্দায় তিনি যেসব অভিনেতার মা হতেন, তাঁদের অনেকের সঙ্গেই তাঁর বয়সের পার্থক্য ছিল খুব কম। নিরুপা রায় ২০০৪ সালে মৃত্যুবরণ করেন। সেই বছরই ফিল্মফেয়ার তাঁকে আজীবন সম্মাননা প্রদান করে। ১৯৭৫ সালে ‘দিওয়ার’ ছবিতে তিনি অমিতাভ বচ্চন ও শশী কাপুরের মায়ের চরিত্রে অভিনয় করে ব্যাপক জনপ্রিয়তা পান। এরপর অসংখ্য ছবিতে একই চরিত্রে অভিনয় করে গেছেন তিনি।  রিমা লাগোবলিউডের এই মা অবশ্য দুঃখী নন। তিনি সদাহাস্যময়ী। কোমল ও মমতাময়ী মায়ের চরিত্রেই বেশি দেখা গিয়েছে তাঁকে। রাজশ্রী প্রডাকশনের প্রায় সব ছবির মায়ের চরিত্রে থাকত রিমার উপস্থিতি। ‘ম্যায়নে প্যায়ার কিয়া’, ‘হাম সাথ সাথ হ্যায়’, ‘হাম আপকে হ্যায় কৌন’ ছবিতে তিনি সালমান খান ও মাধুরী দীক্ষিতের মতো বড় তারকাদের মা হয়েছিলেন। শাহরুখ খান, কাজলের মায়ের চরিত্রেও তিনি অভিনয় করেছেন। তাঁর জন্ম ১৯৫৮ সালে। আশির দশকে ক্যারিয়ার শুরু করেন। ইদানীং বড় পর্দায় তাঁর উপস্থিতি কম। কাজ করেছেন ছোট পর্দাতেও।
কিরণ খের৬১ বছর বয়সী এই অভিনেত্রীকে বলা হয় বলিউডের সবচেয়ে ফ্যাশনেবল ও সুন্দরী মা। ‘রং দে বাসন্তি’, ‘দোস্তানা’, ‘ওম শান্তি ওম’সহ অনেক জনপ্রিয় ও হিট ছবিতে তিনি মায়ের ভূমিকায় অভিনয় করেছেন। এই চরিত্রে অভিনয় করে নামের সঙ্গে যে কেবল ‘মা’ তকমা জুটেছে তা-ই নয়, অনেক পুরস্কারও ঝুলিতে উঠিয়েছেন। সর্বশেষ ২০১৪ সালে সোনম কাপুর ও ফাওয়াদ খান অভিনীত ‘খুবসুরত’ ছবিতে অভিনয় করেছেন তিনি। বলা বাহুল্য, সেখানেও মায়ের চরিত্রে দেখা গেছে তাঁকে। কিরণ খের এই ছবিতে অভিনেত্রী সোনমের মা হয়েছিলেন।সূত্র: হ্যালো ট্রাভেল।
