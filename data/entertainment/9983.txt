
এলিটার প্রথম গান রেকর্ড করা হয় ২০০৩ সালে। ব্ল্যাক ব্যান্ডের অবাক পৃথিবী অ্যালবামে ‘মিথ্যা’ শিরোনামের গানটিতে এলিটার সঙ্গে কণ্ঠ দেন জন। পরের বছর এলিটা নিজেই ‘রাগা’ নামের একটি ব্যান্ড গঠন করেন। এক বছরের মাথায় ব্যান্ডের নামের সঙ্গে মিল রেখে একটি অ্যালবামও প্রকাশ করেন। এরপর পড়াশোনার কারণে বেশির ভাগ সদস্য দেশের বাইরে চলে যাওয়ায় ব্যান্ডের কার্যক্রম বন্ধ হয়ে যায়। বিভিন্ন মিশ্র অ্যালবামে গান করার পাশাপাশি বছর দুয়েক আগে ‘এলিটা অ্যান্ড ফ্রেন্ডস’ নামের একটি দল নিয়ে গান শুরু করেন এলিটা।এবার আসছে এলিটার প্রথম একক গানের অ্যালবাম। নাম অতঃপর। এলিটা বলেন, ‘অনেক বছর ধরে গান করছি। অনেকেরই সঙ্গে গান করেছি। বিভিন্ন শিল্পীর মিশ্র অ্যালবামে গান গেয়েছি। নাটক ও চলচ্চিত্রের গানে কণ্ঠ দিয়েছি। কিন্তু এবারই প্রথম পূর্ণাঙ্গ অ্যালবাম প্রকাশিত হতে যাচ্ছে।’অতঃপর অ্যালবামের গানগুলো নিয়ে এলিটা বলেন, ‘হালকা মেজাজের গান রেখেছি। অ্যাকুস্টিক বাদ্যযন্ত্রের ব্যবহার করেছি বেশি। চমৎকার কিছু কথা আর সুরের সঙ্গে শ্রোতাদের পরিচয় করিয়ে দেওয়ার চেষ্টা করেছি।’অতঃপর অ্যালবামের গানের সুর ও সংগীত পরিচালনা করেছেন বাপ্পা মজুমদার, অদিত, পলাশ, শাকের, সন্ধি প্রমুখ। অ্যালবামটি প্রকাশ করবে আজব রেকর্ডস।
 
