
নূর ছবির ট্রেলারে একটা সংলাপ আছে এমন, ‘সোজা সাবিত্রী থেকে, এবার ত্যাড়া সাবিত্রী হব!’ শুরুতে এ সংলাপটি এমন ছিল না। প্রথমে ‘সোজা সাবিত্রী’র জায়গায় ছিল ‘সতী সাবিত্রী’। কিন্তু বলিউডের বহুল সমালোচিত সেন্সর বোর্ড ‘সতী’কে বানিয়ে দেয় ‘সোজা’। কারণ হিসেবে বলা হয়, এটা নাকি অনেকের অনুভূতিতে আঘাত হানতে পারে। সেন্সর বোর্ড থেকে এমনই মজার কিছু কাটছাঁটের শিকার হয়েছে সোনাক্ষী সিনহার নূর ছবিটি।
আগামীকাল মুক্তি পাবে সোনাক্ষী সিনহা অভিনীত নূর। এই ছবি তৈরি হয়েছে সাবা ইমতিয়াজের করাচি, ইউ আর কিলিং মি উপন্যাস অবলম্বনে। ছবিতে সোনাক্ষী একজন বিনোদন সাংবাদিকের চরিত্রে অভিনয় করেছেন। সেই সাংবাদিকের নাম ‘নূর’। সাংবাদিকতায় নূরের অনুপ্রেরণা ভারতীয় টিভি সাংবাদিক বারখা দত্ত। ছবিতে সোনাক্ষীকে এ কথা কয়েকবার নাকি বলতেও শোনা গেছে। কিন্তু সোনাক্ষীর এই অনুপ্রেরণায় ভারতের সেন্ট্রাল বোর্ড অব ফিল্ম সার্টিফিকেশনের (সিবিএফসি) দারুণ আপত্তি। সিবিএফসি তাই ছবি থেকে ছেঁটে ফেলতে বলেছে বারখা দত্তের নাম। পরে অবশ্য দর-কষাকষি করে শুধু ডাকনাম ‘বারখা’ পর্যন্তই রাখা গেছে। সেন্সর বোর্ডের এমন অদ্ভুত কাটছাঁটের আবদার বলিউডে নানা সময় আলোচনা-সমালোচনার ঝড় তুলেছে।সোনাক্ষীর আরেক ছবি আকিরার কথাই ধরা যাক। ওই ছবিতে গল্পের খাতিরে কয়েকবার ‘শালা’ শব্দটি ব্যবহার করতে হয়েছিল। কিন্তু শালা শব্দে সেন্সর বোর্ডের ছিল প্রবল আপত্তি। তারা নির্মাতাদের স্পষ্ট জানিয়ে দেয়, সংলাপে দুবারের বেশি শালা ব্যবহার করাই যাবে না। এ ধরনের বাজে কথা নাকি সামাজিক অবক্ষয়ের কারণ। পরে ছবিকে আলোর মুখ দেখানোর স্বার্থে নির্মাতা দুবারের বেশি ব্যবহার করেননি শালা শব্দটি।তবে এনডিটিভির সাংবাদিক বারখা দত্তের নামে সেন্সর বোর্ডের কী আপত্তি, তা এখনো স্পষ্ট নয়। যেখানে খোদ বারখা দত্ত নিজের নাম ব্যবহারে কোনো রা করেননি, সেখানে সেন্সর বোর্ড কেন নামের বেলায় রক্ষণশীল হচ্ছে, তা নূর টিমের কাছে এক বিস্ময়!
আদর রহমান
বলিউড হাঙ্গামা, দ্য হিন্দু, ইন্ডিয়ান এক্সপ্রেস ও এনডিটিভি অবলম্বনে
