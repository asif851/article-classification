

বাংলাদেশে প্রথমবার এসেছেন বলিউডের জনপ্রিয় অভিনেতা হৃতিক রোশন। বাংলাদেশ প্রিমিয়ার লীগের (বিপিএল) উদ্বোধনী আসরে বলিউডের এই অভিনেতা ঢাকার দর্শকদের যেমন মাতিয়েছেন, তেমনি নিজেও মেতেছেন দর্শকের ভালোবাসায়। গতকাল ঢাকার মানুষের প্রতি তাঁর ভালোবাসার উচ্ছ্বাসে হঠাৎই অনুষ্ঠানমঞ্চে ডিগবাজি খেলেন তিনি।
হৃতিকের এই হঠাৎ​ ডিগবাজির পুরো ব্যাপারটিতে স্টেডিয়ামে আসা দর্শকেরা চমৎকৃত হয়েছেন। তাঁদের ভালোবাসার প্রকাশের বিপরীতে এই প্রিয় তারকার এমন উচ্ছ্বসিত আচরণে উপ​স্থিত দর্শকেরা অন্যরকম আনন্দ পেয়েছেন গতকাল।ঢাকার মঞ্চে হৃতিকের ছয় মিনিটের পরিবেশনা শেষে উপস্থাপিকা নুসরাত ফারিয়ার সঙ্গে কথোপকথন চলছিল। একপর্যায়ে উপস্থাপিকা নুসরাত ঢাকার দর্শকদের হৃতিকের প্রতি ভালোবাসা জানাতেই অভিভূত হৃতিক মঞ্চে হঠাৎ ডিগবাজি দেন।ঢাকায় তাঁর প্রথম সফরে গতকাল বিপিএলের উদ্বোধনী অনুষ্ঠানের মঞ্চে ওঠার আগে এ অনুষ্ঠানের আরেক উপস্থাপিকা পামেলা সিংকে হৃতিক তাঁর অনুভূতি জানান। প্রশংসা করেন এখানকার খাবারের।হৃতিক বলেন, ‘ঢাকায় অনেক ভালোবাসা পাচ্ছি। আমি অভিভূত। এখানে আসতে পেরে খুব ভালো লাগছে। ভক্তরাই আমার সাহস, প্রেরণা, সবকিছু।’
