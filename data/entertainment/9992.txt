
২০১১ সালে মুক্তি পাওয়া তুমুল জনপ্রিয় ‘ফোর্স’ ছবিতে জন এব্রাহামের স্ত্রীর ভূমিকায় প্রাঞ্জল অভিনয় করে সবার প্রশংসা কুড়িয়েছিলেন জেনেলিয়া ডিসুজা। ছবিটির সিক্যুয়েল ‘ফোর্স ২’ মুক্তি পাবে এ বছর শেষের দিকে। আগেরবারের মতো নতুন এই ছবিতেও থাকছেন জেনেলিয়া, তবে এবার আর মুখ্য চরিত্রে নয়। নতুন ‘ফোর্স ২’ ছবিতে অতিথি চরিত্রে অভিনয় করবেন জেনেলিয়া।ছবিটি যাঁরা দেখেছেন, তাঁদের নিশ্চয়ই মনে থাকার কথা, ‘ফোর্স’ ছবিটির শেষটা হয়েছিল ‘মায়া’ চরিত্রের সমাপ্তির মধ্য দিয়ে। চরিত্রটি রূপদান করেছিলেন দক্ষিণের তারকা অভিনেত্রী জেনেলিয়া। ছবিটির পরিণতিতে, স্ত্রী মায়া হত্যার প্রতিশোধ নিয়েছিলেন পুলিশের এসিপি যশবর্ধন। যশবর্ধনের চরিত্রটি রূপ দিয়েছিলেন তারকা জন এব্রাহাম। এবার ছবিটির দ্বিতীয় কিস্তিতে, মূল নারী চরিত্রে জেনেলিয়ার পরিবর্তে থাকছেন সোনাক্ষী সিনহা। আর যশবর্ধনের চরিত্রে এবারও ফিরছেন জন এব্রাহাম। তথ্যগুলো নিশ্চিত করেছেন ছবিটির পরিচালক অভিনয় ডিও।ভায়াকম১৮–এর সঙ্গে মিলে অ্যাকশন-থ্রিলার ঘরানার ‘ফোর্স ২’ ছবিটি প্রযোজনা করছেন বিপুল শাহ। ছবিটি নভেম্বরের ১৮ তারিখে মুক্তি পাওয়ার কথা রয়েছে। বলিউড হাঙ্গামা।
