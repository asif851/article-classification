
মোস্তফা সরয়ার ফারুকীর ‘ডুব’ ছবির গান এসেছে। শিরোনাম ‘আহারে জীবন’। গেয়েছে দেশের অন্যতম জনপ্রিয় ব্যান্ড চিরকুট। আজ বৃহস্পতিবার রাত সাড়ে আটটায় গানটি জাজ মাল্টিমিডিয়া ও এসকে মুভিজের ইউটিউব চ্যানেলে অবমুক্ত করা হয়। এক ঘণ্টার মধ্যে এই দুটি চ্যানেলে গানটি প্রায় নয় হাজারবার ভিউ হয়েছে। আর গানটি নিজের ফেসবুক পেজে শেয়ার করে মোস্তফা সরয়ার ফারুকী লিখেছেন, ‘অবশেষে। আহারে জীবন। আসুন শুনি, ডুব দেই।’
১০ আগস্ট সারা রাত ‘আহারে জীবন’ গান ভিডিওর শুটিং হয়েছে রাজধানীর মধুমিতা প্রেক্ষাগৃহে। তাতে অংশ নেন চিরকুটের সদস্যরা। শুটিং শেষে এই ব্যান্ডের অন্যতম সদস্য সুমি বলেন, ‘রাত তিনটা। ফিরলাম ক্লান্ত হয়ে শুটিং করে। মতিঝিলের ঐতিহাসিক মধুমিতা সিনেমা হলে হলো শুটিং। ভরা পূর্ণিমা, ব্যান্ডের সবাই একসঙ্গে, ফারুকী ভাই আর তার মজার বাহিনী। ক্লান্ত হলেও কেটেছে দুর্দান্ত উপভোগ্য কিছু সময়।’
‘আহারে জীবন’ গান তৈরির অভিজ্ঞতার কথা পরিচালক ফারুকী ফেসবুকে জানালেন এভাবে, ‘এই গানের জন্য চিরকুটকে অনেক জ্বালানো হয়েছে। জানি না কয়টা ড্রাফট ওরা করেছে, আর কতবার লেখা হয়েছে। শ খানেক তো হবেই। প্রায় চার মাস আমরা ব্যর্থতার বৃত্তে ঘুরপাক খেয়ে একপর্যায়ে ধরেই নিয়েছিলাম, এবার আর গান হবে না। আশা ছেড়ে দিয়ে একদিন বিজ্ঞাপনের কাজের ফাঁকে স্টুডিওতে আড্ডা দিচ্ছি। ছোকরা মিউজিক ডিরেক্টর গিটার নিয়ে এমনিতেই টুংটাং করছে। আমি শুনে বললাম, কী বাজালে? আবার বাজাও তো। আমি বললাম, সুমি আপা এই ধুনের ওপর গান লেখেন। তার ফলাফল এই গান।’
‘আহারে জীবন’ গান তৈরি করেছে ব্যান্ড চিরকুট। ‘ডুব’ সিনেমায় একটিমাত্র গানই থাকছে। এটি ফারুকীর সঙ্গে চিরকুটের তৃতীয় কাজ। এর আগে ব্যান্ডটি একই নির্মাতার ‘টেলিভিশন’ ও ‘পিঁপড়াবিদ্যা’ সিনেমায় গান করেছে।

চিরকুট এখন পর্যন্ত চলচ্চিত্রে যে কয়টি গান গেয়েছে, তার সব কটি শ্রোতাপ্রিয় হয়েছে। সর্বশেষ ‘আয়নাবাজি’ সিনেমার ‘দুনিয়া’ গানটিও অনেকের মুখে মুখে। ‘আহারে জীবন’ গান প্রসঙ্গে সুমি বলেন, ‘গানটি নিরীক্ষাধর্মী। এই গানের পেছনে অনেক সময় দিতে হয়েছে। সাধারণত একটি গান লিখতে আমাদের সময় লাগে ১৫ থেকে ২০ মিনিট। কিন্তু “আহারে জীবন” লিখতে সময় লেগেছে সাড়ে তিন মাস। এর পেছনে নির্মাতা ফারুকী ভাইয়েরও অবদান ছিল অনেক।’
‘আহারে জীবন’ গানের কথা লিখেছেন শারমীন সুলতানা সুমি, সুর করেছেন শারমীন সুলতানা সুমি ও পাভেল অরীন। তবে সুমি বলেন, ‘সবাই মিলে গানটি তৈরি করেছি। মনে হচ্ছে, আসলেই দারুণ একটি গান তৈরি হয়েছে। যাঁরা শুনবেন, তাঁদের কলিজায় টান পড়বে। গানটির পোস্ট প্রোডাকশন হয়েছে মুম্বাইয়ে। আমাদের এই গানে মুম্বাই থেকে সরাসরি অর্কেস্ট্রা বাজানোও হয়েছে।’পোস্ট প্রোডাকশন ও অর্কেস্ট্রা বাজানোর ব্যাপারটি কেন মুম্বাই থেকে করতে হয়েছে? সুমি বলেন, ‘এই গানের জন্য আমরা যা চেয়েছি, সেই সহযোগিতা বাংলাদেশ থেকে পাচ্ছিলাম না বলে মুম্বাই থেকে করতে হয়েছে। গান তৈরির ব্যাপারে মানের প্রশ্নে আমাদের কোনো আপস থাকে না বলেই এমনটি করা। গানটি শোনার পর আমাদের আয়োজনটির কথা নিশ্চয়ই সবাই প্রশংসা করবেন।’
২৭ অক্টোবর বাংলাদেশ ও ভারতে মুক্তি পাবে ‘ডুব’। তার আগে ২৫ অক্টোবর ঢাকায় আসবেন ছবির অন্যতম অভিনয়শিল্পী বলিউডের জনপ্রিয় তারকা ইরফান খান। অংশ নেবেন ছবির প্রচারণায়। থাকবেন ‘ডুব’ ছবির উদ্বোধনী প্রদর্শনীতে। সংবাদ সম্মেলনেও থাকবেন তিনি। ২৭ অক্টোবর মুম্বাই ফিরে যাবেন ইরফান খান। ছবিটি প্রযোজনা করছে বাংলাদেশে জাজ মাল্টিমিডিয়া আর ভারতের এসকে মুভিজ। ছবিটির সহপ্রযোজক ইরফান খান। ‘ডুব’ ছবিতে অভিনয়ও করেছেন তিনি। ছবিতে আরও অভিনয় করেছেন তিশা, রোকেয়া প্রাচী, পার্ণো মিত্র প্রমুখ।
