
বড় বোনের স্বামীর সঙ্গে দারুণ সখ্য জমেছে বিদ্যা সিনহা মিমের। কখনো বড় ভাই, কখনো আবার বাবার মতো। খুনসুটি শুরু হলে বোঝা মুশকিল হয়ে যায়, দুলাভাই, নাকি বন্ধু? শ্যালিকা-দুলাভাইয়ের এই রসায়ন জমেছে সাভারের এক গ্রামে। ‘দুলাভাই জিন্দাবাদ’ ছবির শুটিংয়ে।
ছবিতে মিমের বড় বোন মৌসুমী ও দুলাভাই ডিপজল। এ রকম চরিত্রে আগে কাজ করা হয়নি মিমের। দারুণ উপভোগ করছেন তিনি। ছবির গল্প বলতে গিয়ে মিম জানালেন, ছোটবেলা থেকে দুলাভাই বড় করবেন তাঁকে। বাবা ও বড় ভাইয়ের মতো মিমের সব আবদার দুলাভাইকে ঘিরেই। কাজ করতে গিয়ে তাঁর মনে হয়েছে, বাস্তব জীবনে দুলাভাই এমনই হওয়া উচিত।তবে প্রথম দিন ডিপজলের সঙ্গে অভিনয় করতে গিয়ে অনেকটা লজ্জায় পড়েছিলেন মিম। বললেন, ‘ডিপজল ভাইয়ের সঙ্গে চলচ্চিত্রে প্রথম কাজ। প্রথম দৃশ্যেই তিনি আমার চুল বেণি করে দেন। কী যে লজ্জা লাগছিল আমার।’ডিপজলকে নিয়ে এই সাবেক লাক্স তারকার বলেন, ‘পর্দায় যতটা ভয়ংকর লাগে, ডিপজল ভাই বাস্তবে উল্টো। তাঁর সঙ্গে কাজ না করলে বিশ্বাসই হতো না যে বাস্তবে মানুষটা এত ভালো।’ ‘দুলাভাই জিন্দাবাদ’ ছবিতে মিমের বিপরীতে অভিনয় করছেন বাপ্পি চৌধুরী।
