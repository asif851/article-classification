
মিসরের সরকার ক্ষমতাচ্যুত প্রেসিডেন্ট মোহাম্মদ মুরসির সংগঠন মুসলিম ব্রাদারহুডের আধ্যাত্মিক নেতা মোহাম্মদ বাদিকে গ্রেপ্তার করেছে। সরকারি কর্মকর্তারা এ খবর দিয়েছেন।এদিকে যুক্তরাষ্ট্র সোমবার জানিয়েছে, তারা মিসরকে দেওয়া অর্থনৈতিক বা সামরিক সহায়তা কাটছাঁট করতে পারে। তবে এ বিষয়ে এখনো চূড়ান্ত সিদ্ধান্ত নেওয়া হয়নি।ব্রাদারহুড নেতা বাদি এত দিন পলাতক ছিলেন। তাঁর বিরুদ্ধে সহিংসতা উসকে দেওয়া এবং গত জুন মাসে কায়রোতে ব্রাদারহুডের সদর দপ্তরের বাইরে বিরোধী আট বিক্ষোভকারীকে হত্যার ঘটনায় সম্পৃক্ততার অভিযোগ রয়েছে।মিসরের রাষ্ট্রীয় গণমাধ্যমের খবরে বলা হয়, উত্তর-পূর্ব কায়রোর নাসর সিটির একটি ফ্ল্যাট থেকে বাদিকে আটক করা হয়। এই নাসর সিটির রাব্বা আল-আদাবিয়া মসজিদের বাইরেই মুরসি-সমর্থকদের সবচেয়ে বড় বিক্ষোভ শিবির ছিল।মার্কিন সহায়তা কাটছাঁট হবে?: এদিকে মিসরকে দেওয়া অর্থনৈতিক বা সামরিক সহায়তা কাটছাঁট করা হতে পারে বলে জানিয়েছে যুক্তরাষ্ট্র। রোববার প্রিজন ভ্যানে ৩৭ ইসলামপন্থী বন্দী নিহত হওয়ার ঘটনায় প্রশ্ন তুলেছে দেশটি। মার্কিন পররাষ্ট্র দপ্তরের মুখপাত্র জেন পিসাকি সোমবার উদ্বেগ প্রকাশ করে বলেন, তাঁদের কাছে ঘটনাটি ‘সন্দেহজনক’ বলে মনে হয়েছে।এদিকে মিসরের কর্তৃপক্ষ বলছে, সিনাই উপত্যকায় নিহত ২৫ পুলিশ সদস্য ঘটনার সময় কর্তব্যরত ছিলেন না। তাঁদের বাস থেকে নামিয়ে পিঠে ও মাথায় গুলি করে হত্যা করা হয়।পৃথক ঘটনায় উত্তর সিনাইয়ের আল-আরিশ শহরে আরেক পুলিশ কর্মকর্তাকে হত্যা করা হয়েছে।সাংবাদিক হত্যা: মিসরের রাষ্ট্রীয় সংবাদপত্র আল-আহরাম-এর একজন প্রাদেশিক ব্যুরোর প্রধানকে গুলি করে হত্যা করেছে নিরাপত্তা বাহিনীর সদস্যরা। এ ছাড়া রাষ্ট্রীয় আরেকটি সংবাদপত্র আল জমহুরিয়ার একজন সাংবাদিক আহত হয়েছেন।মিসরের সেনাবাহিনী বলেছে, আল-আহরামের বুহাইরা প্রদেশের ব্যুরোপ্রধান তামের আবদেল রউফ ও আল জমহুরিয়ার একজন সাংবাদিক সোমবার রাতে কারফিউয়ের সময় গাড়িতে করে যাচ্ছিলেন। সেনাদের থামার সংকেত না মানায় গাড়িতে গুলি করা হয়।মুরসির আটকাদেশ আবার বাড়ল: মিসরের সরকারি অভিযোক্তারা নতুন কয়েকটি অভিযোগে ক্ষমতাচ্যুত প্রেসিডেন্ট মোহাম্মদ মুরসির আটকাদেশ আরও ১৫ দিন বাড়িয়েছেন। মুরসির বিরুদ্ধে গত ডিসেম্বর মাসে কায়রোতে প্রেসিডেন্ট প্রাসাদের বাইরে বিক্ষোভকারীদের ওপর সহিংসতা চালানোর অভিযোগ আনা হয়েছে।মোবারক মুক্তি পাচ্ছেন?: এদিকে ক্ষমতাচ্যুত দীর্ঘদিনের স্বৈরশাসক হোসনি মোবারকের একজন আইনজীবী জানিয়েছেন, মোবারক আগামী দুই দিনের মধ্যে কারাগার থেকে মুক্তি পাবেন বলে তিনি আশা করছেন।২০১১ সালে মিসরে ‘আরব বসন্তের’ সময় বিক্ষোভকারীদের মৃত্যুর ঘটনায় মোবারকের বিরুদ্ধে মামলার পুনর্বিচার চলছে। বিশ্লেষকেরা বলছেন, তাঁকে মুক্তি দেওয়া হলে অনেক মিসরীয়ই বিষয়টিকে দেখবে ২০১১ সালের বিপ্লবের মাধ্যমে আসা পরিবর্তনকে সেনাবাহিনীর উল্টো পথে নেওয়ার একটা সংকেত হিসেবে। বিবিসি, এএফপি ও রয়টার্স।
