
সীমান্ত সমস্যা সমাধানের লক্ষ্যে গতকাল শুক্রবার চীনের রাজধানী বেইজিংয়ে ভারত ও চীনের মধ্যে আলোচনা শুরু হয়েছে। গত মার্চে চীনের নতুন নেতৃত্ব ক্ষমতা নেওয়া এবং এরপরই লাদাখ সীমান্তে চীনা সেনাদের ঢুকে পড়ার ঘটনার পর এই প্রথম আলোচনায় বসল দেশ দুটি। আলোচনায় নেতৃত্ব দিচ্ছেন ভারতের পক্ষে সে দেশের জাতীয় নিরাপত্তা উপদেষ্টা শিবশঙ্কর মেনন এবং চীনের পক্ষে স্টেট কাউন্সিলর ইয়াং জেইসি। বিশেষ প্রতিনিধি হিসেবে মেনন এর আগে এ আলোচনায় থাকলেও ইয়াং এই প্রথম যোগ দিচ্ছেন। এর আগে এ আলোচনায় চীনের বিশেষ প্রতিনিধি ছিলেন দাই বিংগুয়ো। চীনে স্টেট কাউন্সিলর পদটি উপপ্রধানমন্ত্রীর নিচে এবং সব মন্ত্রীর ওপরে। ভারতীয় প্রতিনিধিদলকে স্বাগত জানিয়ে ইয়াং জেইসি বলেছেন, সীমান্ত সমস্যা সমাধানে আলোচনার নতুন ক্ষেত্র তৈরিতে এবং চীন-ভারত সহযোগিতাকে আরও এগিয়ে নিতে কাজ করার জন্য তিনি প্রস্তুত। মেননের উদ্দেশে জেইসি বলেন, ‘দুই দেশের সম্পর্ক এগিয়ে নেওয়ার ক্ষেত্রে আপনার দীর্ঘদিনের অবদান আছে।...বহুদিন ধরেই আমরা একে অপরের পরিচিত।’ আইএএনএস ও পিটিআই।
