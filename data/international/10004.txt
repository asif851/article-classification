
ভারতীয় বংশোদ্ভূত নোবেল বিজয়ী বিজ্ঞানী ভি. রামকৃষ্ণান ভারতীয় বিজ্ঞান কংগ্রেসের কঠোর সমালোচনা করেছেন। তিনি বলেছেন, তিনি জীবনে আর বিজ্ঞান কংগ্রেসে যোগ দেবেন না। খবর টাইমস অব ইন্ডিয়ার। ভারতের মহিশুরে ভারতীয় বিজ্ঞান কংগ্রেসের বার্ষিক অধিবেশনে যোগ দেননি রামকৃষ্ণান। এর কারণ প্রসঙ্গে টাইমস অব ইন্ডিয়াকে গত মঙ্গলবার চণ্ডীগড়ে দেওয়া এক সাক্ষাৎকারে রামকৃষ্ণান বলেন, ‘এর আগের অধিবেশনে আমি এক দিন যোগ দিয়েছিলাম। সেখানে বিজ্ঞান নিয়ে তেমন কথাবার্তা হয়নি। এটা একটা সার্কাস। আমার এখন মনে হয়, এটি এখন এমন একটি প্রতিষ্ঠানে পরিণত হয়েছে, যেখানে বিজ্ঞান খুবই কম আলোচিত হয়। আমি আমার জীবনে বিজ্ঞান কংগ্রেসে আর যাব না।’
