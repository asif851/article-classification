
রাশিয়ার বিরোধীদলীয় নেতা অ্যালেক্সেই নাভালনিকে গ্রেপ্তার করেছে দেশটির পুলিশ। রাজধানী মস্কোতে দুর্নীতিবিরোধী বিক্ষোভ থেকে আজ রোববার তাঁকেসহ বেশ কয়েকজন বিক্ষোভকারীকে গ্রেপ্তার করা হয়।
বিবিসি অনলাইনের এক প্রতিবেদনে বলা হয়, সরকারের বিরুদ্ধে দুর্নীতির অভিযোগ তুলে রুশ প্রধানমন্ত্রী দিমিত্রি মেদভেদেভের পদত্যাগের দাবিতে বিক্ষোভে নামে হাজারো মানুষ। নাভালনির দল এই বিক্ষোভ কর্মসূচির আয়োজন করে। ওই বিক্ষোভে নাভালনি যোগ দিলে তাঁকে গ্রেপ্তার করা হয়।
প্রত্যক্ষদর্শীরা বলেন, অ্যালেক্সেই নাভালনিকে গ্রেপ্তার করে নিয়ে যাওয়ার সময় আন্দোলনকারীরা পুলিশের গাড়ি রোধ করার চেষ্টা করে। এর আগে আজ এই আন্দোলনকে কেন্দ্র করে রাজধানীতে অসংখ্য পুলিশ মোতায়েন করা হয়।
টিভিতে সম্প্রচার করা একটি ভিডিও চিত্রে দেখা গেছে, মস্কোর প্রধান সড়কে ‘পুতিনের পতন হোক’, ‘পুতিন মুক্ত রাশিয়া চাই’ প্রভৃতি স্লোগান তুলে হাজারো মানুষ বিক্ষোভে অংশ নেয়।
পুলিশ গ্রেপ্তার করে নিয়ে যাওয়ার পর নাভালনি এক টুইট বার্তায় বিক্ষোভকারীদের আন্দোলন চালিয়ে যেতে আহ্বান জানিয়েছেন। তিনি বলেন, ‘ভাইয়েরা, আমি ভালো আছি। আমাকে মুক্ত করার জন্য আন্দোলনের দরকার নেই। আমাদের মূল উদ্দেশ্য দুর্নীতির বিরুদ্ধে সংগ্রাম। মস্কোর প্রধান সড়কে থেকে আপনারা সেই আন্দোলন চালিয়ে যান।’
দুর্নীতিবিরোধী প্রচারণার জন্য নাভালনির নাম বেশ পরিচিত। একটি মামলায় দোষী সাব্যস্ত হওয়ায় গত প্রেসিডেন্ট নির্বাচনে ভ্লাদিমির পুতিনের বিরুদ্ধে প্রতিদ্বন্দ্বিতা করতে পারেননি নাভালনি। যদিও নাভালনির দাবি, রাজনৈতিক উদ্দেশ্যপ্রণোদিতভাবে তাঁকে দোষী সাব্যস্ত করা হয়।
 
