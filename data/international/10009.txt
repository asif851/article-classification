
স্কুলের অধ্যক্ষকে রিভলবার দিয়ে গুলি করে হত্যার অভিযোগ উঠেছে ওই স্কুলের দ্বাদশ শ্রেণির এক ছাত্রের বিরুদ্ধে। আজ শনিবার ভারতে হরিয়ানার যমুনানগর এলাকার স্বামী বিবেকানন্দ পাবলিক স্কুলে এই ঘটনা ঘটে।
হিন্দুস্তান টাইমসের প্রতিবেদনে বলা হয়, ঘটনার পরপরই ওই ছাত্রকে আটক করা হয়েছে।
স্কুল কর্তৃপক্ষ জানিয়েছে, বাণিজ্য বিভাগের ওই ছাত্রের ক্লাসে উপস্থিতির হার একদম কম। এ ছাড়া সে স্কুলে ঝামেলা করত। এ কারণে প্রায় ১৫ দিন আগে তাঁকে স্কুল থেকে বহিষ্কার করা হয়।
পুলিশ জানায়, স্কুল থেকে বহিষ্কার হওয়ার অপমানে ওই ছাত্র তার বাবার লাইসেন্স করা রিভলবার দিয়ে অধ্যক্ষ রিতু ছাবরাকে পর পর তিনটি গুলি করেন। পরে তাঁকে হাসপাতালে নেওয়ার পর তাঁর মৃত্যু হয়।
কলেজ কর্তৃপক্ষ জানায়, দুপুরের দিকে ওই ছাত্র অস্ত্র নিয়ে স্কুলে এসে অধ্যক্ষের সঙ্গে দেখা করতে চায়। পরে সে নিজেই সরাসরি অধ্যক্ষের কক্ষে গিয়ে প্রকাশ্যে রিতু ছাবরারকে গুলি করে। সেখান থেকে পালানোর সময় স্কুলের শিক্ষক ও কর্মকর্তা-কর্মচারীরা তাকে আটক করে পুলিশ দেয়।
যমুনানগরের পুলিশ সুপার রাজেশ কালিয়া বলেন, ওই ছাত্রকে আটক করা হয়েছে। তদন্ত চলছে। ওই ছাত্রের বাবার বিরুদ্ধেও অস্ত্র আইনে মামলা করা হয়েছে।
