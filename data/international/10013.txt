
যুক্তরাষ্ট্রের ইতিহাসে প্রথম নারী হিসেবে প্রেসিডেন্ট প্রার্থী পদে মনোনয়ন প্রায় নিশ্চিত করায় দেশটির সাবেক ফার্স্ট লেডি ও পররাষ্ট্রমন্ত্রী হিলারি ক্লিনটনকে অভিনন্দন জানিয়েছেন মার্কিন প্রেসিডেন্ট বারাক ওবামা। 
আজ বুধবার এএফপির খবরে জানানো হয়, প্রেসিডেন্ট পদে প্রার্থী হতে প্রয়োজনীয়সংখ্যক প্রাইমারি ডেলিগেট নিশ্চিত করায় ওবামা টেলিফোনে হিলারি ক্লিনটনকে অভিনন্দন জানান। একই সঙ্গে ডেমোক্রেটিক পার্টির হয়ে প্রেসিডেন্ট প্রার্থী পদে হিলারির প্রতিদ্বন্দ্বী বার্নি স্যান্ডার্সকেও জোরালো প্রতিদ্বন্দ্বিতার জন্য ধন্যবাদ দিয়েছেন। স্যান্ডার্সের অনুরোধে তাঁর সঙ্গে কাল বৃহস্পতিবার হোয়াইট হাউসে সাক্ষাৎ করবেন বারাক ওবামা।টেলিফোনে হিলারিকে অভিনন্দন জানানোর পর গতকাল মঙ্গলবার রাতে এক বিবৃতিতে ওবামা বলেন, তাঁর (হিলারি) ঐতিহাসিক প্রচারণা লাখো মানুষকে অনুপ্রাণিত করেছে। তিনি মধ্যবিত্ত পরিবার ও শিশুদের জন্য তাঁর জীবনব্যাপী লড়াইকে আরও সম্প্রসারিত করেছেন।প্রেসিডেন্ট ওবামা হিলারি ক্লিনটনের প্রতিদ্বন্দ্বী প্রার্থী বার্নি স্যান্ডার্সের সঙ্গেও টেলিফোনে কথা বলেন। প্রচারণার মাধ্যমে লাখ লাখ মার্কিন নাগরিককে সক্রিয় করার জন্য স্যান্ডার্সকে ধন্যবাদ জানান। অর্থনৈতিক অসমতা ও রাজনীতিতে প্রভাব ফেলে এমন স্বার্থসংশ্লিষ্ট বিষয়ে স্যান্ডার্সের প্রতিশ্রুতির বিষয়টিও উল্লেখ করেন মার্কিন প্রেসিডেন্ট। নির্বাচনে প্রার্থী হওয়ার জন্য স্যান্ডির এভাবে বিদ্রোহ হয়ে ওঠা রীতিমতো চ্যালেঞ্জের মুখে ফেলে দেয় সাবেক পররাষ্ট্রমন্ত্রী হিলারি ক্লিনটনকে। এএফপি হোয়াট হাউস মুখপাত্রের বরাত দিয়ে আরও জানিয়েছে, স্যান্ডার্সের অনুরোধে বৃহস্পতিবার হোয়াইট হাউস তাঁর সঙ্গে সাক্ষাৎ করবেন প্রেসিডেন্ট ওবামা। প্রেসিডেন্ট পদে মনোনয়ন নিশ্চিত করায় হিলারির সমর্থকেরা গতকাল রাতে নিউইয়র্কের ব্রুকলিনে প্রাইমারি নাইট র‍্যালির আয়োজন করে আনন্দ-উল্লাসে মেতে ওঠে। মার্কিন বার্তা সংস্থা অ্যাসোসিয়েটেড প্রেস (এপি) জানিয়েছে, গত রোববার যুক্তরাষ্ট্রনিয়ন্ত্রিত ভূখণ্ড পুয়েতোর্রিকোতে অনুষ্ঠিত প্রাইমারির পর হিলারি মনোনয়নের জন্য প্রয়োজনীয় ২ হাজার ৩৮৩ ডেলিগেটের সমর্থন পেয়ে গেছেন। এটাকেই তাঁর মনোনয়ন নিশ্চিত হওয়ার ভিত্তি হিসাবে ধরা হচ্ছে।
