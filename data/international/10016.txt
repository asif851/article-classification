
মিয়ানমারের উত্তরাঞ্চলে দেশটির সেনাবাহিনীর সঙ্গে সংঘর্ষে অন্তত ১২ জন বিদ্রোহী নিহত হয়েছে। আজ রোববার দেশটির রাষ্ট্রীয় গণমাধ্যমে জানানো হয়, চীনের সীমান্তবর্তী একটি এলাকায় সংঘর্ষের এ ঘটনা ঘটে। এ সময় গুরুতর আহত অবস্থায় আটজন বিদ্রোহীকে আটক করেছে মিয়ানমারের সেনাবাহিনী।
বার্তা সংস্থা এএফপির প্রতিবেদনে জানানো হয়, গত সপ্তাহে কোকাং এলাকায় সেনাবাহিনীর একটি গুরুত্বপূর্ণ কার্যালয়ে হামলা হয়। এতে বেশ কিছু সেনাসদস্য নিহত হয়। ওই ঘটনার পর বিদ্রোহীদের অবস্থান লক্ষ্য করে বিমান ও স্থল হামলা শুরু করে সেনাবাহিনী।
গ্লোবাল নিউজ লাইট অব মিয়ানমার জানায়, সর্বশেষ গতকাল শনিবার সকালে বিদ্রোহীদের সঙ্গে সেনাবাহিনীর সংঘর্ষ শুরু হয়। সংঘর্ষ শেষে সন্ধ্যায় ১৩টি মৃতদেহ উদ্ধার করে সেনাবাহিনী। গুরুতর আহত অবস্থায় আটজনকে আটক করা হয়েছে। এ ছাড়া ১০০টি ছোট অস্ত্র উদ্ধার করা হয়েছে।
