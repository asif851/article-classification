
পাকিস্তানের পেশোয়ারে ২০১৪ সালে সেনাবাহিনী পরিচালিত স্কুলে হামলার মূল পরিকল্পনাকারী ওমর মনসুর আফগানিস্তানে ড্রোন হামলায় নিহত হয়েছেন। পাকিস্তান সেনাবাহিনীর জ্যেষ্ঠ কর্মকর্তারা হামলাকারীর নিহত হওয়ার খবর নিশ্চিত করেছেন। স্কুলের সেই ভয়াবহ জঙ্গি হামলায় ছাত্রসহ ১৪৪ জন নিহত হয়েছিল।
সেনাবাহিনীর কর্মকর্তারা বলেন, মার্কিন ড্রোন হামলায় আফগানিস্তানে মনসর নানগারহর প্রদেশের বন্দর এলাকায় ওমর মনসুর ওরফে খলিফা মনসুর ওরফে ওমর নারায় নিহত হন। এ সময় তাঁর সহযোগী আরেক জঙ্গি নেতা কারি সাইফুল্লাহও নিহত হন। এক কর্মকর্তা বলেন, ওমর মনসুর ও তাঁর সহযোগী নিহত হওয়ার খবর ‘যথেষ্ট বিশ্বাসযোগ্য’। ওই কর্মকর্তা এটাও বলেন, স্কুলে আত্মঘাতী হামলা পরিচালনার দায়িত্বে ছিলেন ওমর মনসুর।
মনসুরের মৃত্যু অনেকটা নিশ্চিত হলেও কারি সাইফুল্লাহর মৃত্যু নিয়ে সংশয় রয়েই গেছে। এক কর্মকর্তা বলেন, হামলার সময় সাইফুল্লাহ নিহত হওয়ার সম্ভাবনা ৯০ শতাংশ। তবে আরেক কর্মকর্তা বলেন, ড্রোন হামলার সময় সাইফুল্লাহ সেখানে ছিলেন কি না, তা নিশ্চিত হওয়ার চেষ্টা করছেন তাঁরা।
