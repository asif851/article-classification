
ভারতের লোকসভা নির্বাচনে উত্তর প্রদেশ রাজ্যের বারানসি আসনে লড়ছেন ভারতীয় জনতা পার্টির প্রধানমন্ত্রী প্রার্থী ও গুজরাট রাজ্যের মুখ্যমন্ত্রী নরেন্দ্র মোদি। তবে তাঁর বিরুদ্ধে ক্ষমতাসীন দল কংগ্রেসের প্রার্থী কে হবেন, তা এখনো ধোঁয়াশা-ই রয়ে গেছে।কংগ্রেসের প্রার্থী ঘোষণায় এই দীর্ঘসূত্রতা রাজনৈতিক অঙ্গনে নানা জল্পনা-কল্পনার জন্ম দিচ্ছে। হিন্দু জাতীয়তাবাদী নেতা মোদির বিপক্ষে ওই আসনে লড়াই নিয়ে ‘ধর্মনিরপেক্ষ’ দলগুলো সম্ভাব্য কী পরিকল্পনা আঁটছে, তা জানার চেষ্টা চলছে।বারানসিতে আগেই প্রার্থীর নাম ঘোষণা করেছে আঞ্চলিক দল সমাজবাদী পার্টি (এসপি) ও বহুজন সমাজ পার্টি (বিএসপি)। তবে সূত্রগুলো বলছে, তার অর্থ এই নয়, সেখানে মোদিকে রুখতে ওই দুটি দল ও কংগ্রেসের মধ্যে সমঝোতা হওয়ার ব্যাপারটি একেবারে অসম্ভব হয়ে গেছে। বরং গুজরাটের মুখ্যমন্ত্রীর বিরুদ্ধে কঠিন একটা চ্যালেঞ্জ তৈরি করতেই কংগ্রেস সেখানে প্রার্থী ঘোষণায় বিলম্ব করছে বলেমনে হচ্ছে।কংগ্রেস সূত্র নিশ্চিত করেছে, ওই আসনে দলের পছন্দ দুজনের যেকোনো একজন। তাঁরা হলেন, অজয় রায় ও সাবেক পার্লামেন্ট সদস্য রাজেশ মিশ্র। দুজনই স্থানীয় মানুষ। তবে চূড়ান্তভাবে যিনিই মনোনীত হোন না কেন, নির্বাচনের প্রস্তুতি নিতে অনেক সময় লাগবে—এই বাস্তবতা জেনেও কংগ্রেস এখনই প্রার্থী ঘোষণা দিচ্ছে না।শোনা যাচ্ছে, কংগ্রেস, বিএসপি ও এসপির মধ্যে তলে তলে সমঝোতা একটা আছে। তারা প্রার্থী চূড়ান্ত করার ক্ষেত্রে কোন রাজনীতিকের প্রতি কোন জাতের মানুষের সমর্থন কেমন, সেটি আমলে নিতে পারেন। এর মাধ্যমে যতটা সম্ভব মোদিকে ঘায়েল করার চেষ্টা করবে তারা।এসপি ও বিএসপির দুই প্রার্থী স্থানীয় বিভিন্ন উপজাতির সমন্বয়ে গঠিত সর্ববৃহৎ সম্প্রদায় বৈশ্য গোত্রীয় সদস্য। এই সম্প্রদায়ের লোকজন মোদির প্রতি সাহানুভূতিশীল বলেই পরিচিত। আম আদমি পার্টির (এএপি) প্রধান অরবিন্দ কেজরিওয়ালও একই সম্প্রদায়ের সদস্য। তিনিও বারানসিতে মোদির বিরুদ্ধে লড়াই করার ঘোষণা দিয়েছেন।মোদির বিরুদ্ধে বারানসিতে বিজেপির বাইরের দলগুলোর ‘যৌথ প্রার্থী’ দেওয়ার কথাও উঠেছিল। তবে তা হালে পানি পায়নি। তার মূল কারণ হচ্ছে, এসব দল নিজেদেরকে ‘সাম্প্রদায়িক’ বিজেপির প্রধানমন্ত্রী পদপ্রার্থী-বিমুখ হিসেবে তকমা পেতে চায় না।সূত্রগুলোর ভাষ্যমতে, বারানসিতে প্রার্থী দেওয়ার বিষয়টি চূড়ান্ত করতে গতকাল রোববারই কংগ্রেসের বৈঠক করার কথা ছিল। অজয় রায় বা রাজেশ মিশ্রকে সেখানে প্রার্থী করার ক্ষেত্রেও জাতের বিষয়টি প্রাধান্য পেয়েছে। অজয় স্থানীয় ভূমিহর সম্প্রদায়ের পরিচিত মুখ। ওই আসনে এই সম্প্রদায়ের লোকজনের উপস্থিতি উল্লেখ করার মতো। আর রাজেশকে কংগ্রেসের সংক্ষিপ্ত তালিকায় রাখার কারণ হচ্ছে, তাঁর ব্রাহ্মণ সম্প্রদায়ের ভোট বারানসি আসনে জয়ের জন্য বিরাট গুরুত্ব বহন করে।স্থানীয় কংগ্রেসের একটি অংশ চাইছিল, মোদির বিরুদ্ধে বারানসিতে কংগ্রেস সভাপতি সোনিয়া গান্ধীর মেয়ে ও সহসভাপতি রাহুল গান্ধীর বোন প্রিয়াঙ্কা গান্ধীকে প্রার্থী দেওয়া হোক। মোদির বিরুদ্ধে প্রিয়াঙ্কা-ই শক্ত প্রতিরোধ গড়ে তুলতে পারেন বলে তাদের মত। তবে এই আবেদন শেষ পর্যন্ত কংগ্রেস নেতৃত্বের কাছে টেকেনি। কারণ, কংগ্রেস নেতৃত্ব মনে করে, প্রিয়াঙ্কাকে এত বড় দায়িত্বে বসালে, তা তালগোল পাকিয়ে দিতে পারে। টাইমস অব ইন্ডিয়া।
 
