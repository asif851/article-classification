
বিশ্বের সবচেয়ে ধনী নারী লিলিয়ান বেতনক্যুঁ মারা গেছেন। ফরাসি প্রসাধনসামগ্রী নির্মাতা প্রতিষ্ঠান লরিয়ালের উত্তরাধিকারী ছিলেন তিনি। গতকাল বৃহস্পতিবার লিলিয়ানের পরিবার তাঁর মৃত্যুর খবর নিশ্চিত করেছে।
সিএনএনের খবরে বলা হয়েছে, লিলিয়ানের বয়স হয়েছিল ৯৪ বছর। তিনি লরিয়াল কোম্পানির প্রতিষ্ঠাতা ইউজিন শ্যুলারের মেয়ে। বিখ্যাত ম্যাগাজিন ফোর্বস ও ব্লুমবার্গের বিলিয়নিয়ার সূচক অনুযায়ী, তিনি বিশ্বের সবচেয়ে ধনী নারী। লিলিয়ানের মোট সম্পদের পরিমাণ প্রায় ৪ হাজার ৪০০ কোটি ডলার।
বর্তমানে লরিয়াল কোম্পানির মালিকানার ৩৩ শতাংশ বেতনক্যুঁ পরিবারের হাতে রয়েছে। এই কোম্পানির বিখ্যাত ব্র্যান্ডের মধ্যে রয়েছে লঁকোম, গার্নিয়ার ও লাঁ হোস-পুসে।
বিবিসির খবরে বলা হয়েছে, লিলিয়ানের মৃত্যুর খবরটি এক বিবৃতিতে নিশ্চিত করেছে তাঁর পরিবার। তাতে বলা হয়েছে, নিজ বাড়িতে শান্তিতে মৃত্যু হয়েছে তাঁর।
লরিয়াল কোম্পানির প্রেসিডেন্ট জ্যঁ পল আগোঁ এক বিবৃতিতে বলেন, ‘লিলিয়ান সব সময় লরিয়াল ও এর কর্মীদের খোঁজখবর রাখতেন। আমরা সবাই তাঁর গুণমুগ্ধ ছিলাম। তিনি এ কোম্পানির সফলতা ও উন্নতির জন্য নিজেকে উৎসর্গ করেছিলেন।’
লিলিয়ান ১৫ বছর বয়সে একজন শিক্ষানবিশ হিসেবে বাবার কোম্পানিতে যোগ দিয়েছিলেন। ১৯৫৭ সালে তিনি কোম্পানির মালিকানার উত্তরাধিকার পান। ২০১২ সাল পর্যন্ত কোম্পানির বোর্ডসভায় প্রতিনিধিত্ব করেছিলেন তিনি। ৮৯ বছর বয়সে কাজ থেকে অবসর নিয়েছিলেন লিলিয়ান।
১৯২২ সালে জন্মগ্রহণ করেছিলেন তিনি।
