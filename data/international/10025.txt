
জনসমক্ষে এলেন জিম্বাবুয়ের প্রেসিডেন্ট রবার্ট মুগাবে। আজ শুক্রবার দেশটির একটি বিশ্ববিদ্যালয়ের সমাবর্তন অনুষ্ঠানে যোগ দেন তিনি। গত মঙ্গলবার মধ্যরাতে সেনাবাহিনী দেশটির নিয়ন্ত্রণ নেওয়ার পর এটাই মুগাবের প্রথম জনসমক্ষে আসা।
বিবিসি অনলাইনের খবরে বলা হয়, শুক্রবার জিম্বাবুয়ে ওপেন ইউনিভার্সিটির সমাবর্তনে যোগ দেন মুগাবে। তিনি বিশ্ববিদ্যালয়টির আচার্য। নীল রঙের গাউন ও হ্যাট পরে লালগালিচা বিছানো পথে হেঁটে সমাবর্তন অনুষ্ঠানে যোগ দেন মুগাবে। তবে এ অনুষ্ঠানে তাঁর স্ত্রী গ্রেস মুগাবে বা শিক্ষামন্ত্রী জনাথন মোয়োকে দেখা যায়নি। আয়োজনে উপস্থিত সবাই একযোগে জাতীয় সংগীত গাওয়ার পর পর সমাবর্তন অনুষ্ঠানের উদ্বোধন করেন মুগাবে।
বার্তা সংস্থা এএফপির খবরে বলা হয়, এর আগে সেনাবাহিনীর পক্ষ থেকে বলা হয় প্রেসিডেন্ট মুগাবের সঙ্গে তাঁরা আলোচনা করছেন। শিগগিরই এ ব্যাপারে সবাইকে জানানো হবে। তবে শুক্রবার পর্যন্ত এ ব্যাপারে সেনাবাহিনীর পক্ষ থেকে কিছু জানানো হয়নি। যদিও বৃহস্পতিবার সেনাবাহিনীর সঙ্গে মুগাবের আলোচনা হয়েছে বলে জানা যায়।
রাজধানী হারারেতে আয়োজিত ওই সমাবর্তন অনুষ্ঠানে মুগাবের উপস্থিতিতে দেশটিতে চলমান পরিস্থিতিতে আরও ধোঁয়াশার সৃষ্টি করেছে। গত মঙ্গলবার সেনাবাহিনী দেশটির নিয়ন্ত্রণ নেওয়ার পর ৯৩ বছর বয়সী মুগাবেকে গৃহবন্দী করে। কিন্তু তাঁকে পদত্যাগ করতে বলা হয়নি। সেনাবাহিনীর পক্ষ থেকে দাবি করা হয়, তারা কোনো অভ্যুত্থান ঘটাননি। মুগাবে ৩৭ বছর ধরে জিম্বাবুয়ের ক্ষমতায় আছেন।
বিবিসি জানিয়েছে, প্রেসিডেন্ট মুগাবে গত সপ্তাহে তাঁর ভাইস প্রেসিডেন্ট এমারসন নানগাগওয়াকে বরখাস্ত করার পর থেকে রাজনৈতিক সংকটের সূত্রপাত। এত দিন নানগাগওয়াকেই মুগাবের উত্তরসূরি ভাবা হচ্ছিল। কিন্তু মুগাবে সম্প্রতি তাঁর স্ত্রী ৫২ বছর বয়সী গ্রেস মুগাবেকে উত্তরসূরি করার পরিকল্পনা করেন। এই প্রক্রিয়ার অংশ হিসেবে তিনি বরখাস্ত করেন ভাইস প্রেসিডেন্ট নানগাগওয়াকে। ৭৫ বছর বয়সী নানগাগওয়া দেশটির সেনাবাহিনীর কাছে বেশ জনপ্রিয়। মুগাবের সিদ্ধান্তে ক্ষুব্ধ হয় সেনাবাহিনী। আর এ কারণেই প্রেসিডেন্ট পদে নানগাগওয়াকে বসাতে মঙ্গলবার মধ্যরাতে দেশটির নিয়ন্ত্রণ নেয় সেনাবাহিনী। বরখাস্ত হওয়ার পর দক্ষিণ আফ্রিকায় পালিয়ে যাওয়া নানগাগওয়া পরদিন বুধবার দেশে ফেরেন। এরপর শুরু হয় মুগাবের সঙ্গে আলোচনা।
