
মাত্র ১৬ দিন বয়সী নবজাতকটি বিছানায় ঘুমিয়ে ছিল। হঠাৎ এক হনুমান এসে তার ওপর হামলে পড়ল। মুহূর্তেই উধাও হয়ে গেল তাকে নিয়ে।
গতকাল শনিবার সকালে এই হৃদয়বিদারক ঘটনাই ঘটল ভারতের ওডিশা রাজ্যের কটক জেলার বাঁকি মহকুমার তালাবাস্তা গ্রামে।
তালাবাস্তা গ্রামবাসী সূত্রে জানা গেছে, ওই গ্রামের রামকৃষ্ণ নায়েকের ১৬ দিন বয়সী ছেলেশিশুটি প্রতিদিনের মতো বাড়ির বিছানায় ঘুমিয়ে ছিল। পরিবারের লোকজন নিজ নিজ কাজে ব্যস্ত ছিলেন। হঠাৎ একটি হনুমান এসে শিশুটিকে তুলে নিয়ে বাড়ির দেয়াল টপকে পালিয়ে যায়। বাড়ির লোকজন পিছু নিলে হনুমান বা শিশুটিকে খুঁজে পাচ্ছিল না। পরে বন দপ্তর ও দমকল বাহিনীকে খবর দেওয়া হয়।
স্থানীয় বন দপ্তর সূত্রে জানা গেছে, ঘটনার পরপরই খবর পায় বন দপ্তর ও দমকল বাহিনী। তাঁরা তন্ন তন্ন করে চারপাশ খুঁজে দেখে। কিন্তু নবজাতকের কোনো অস্তিত্ব পাওয়া যায়নি। পরদিন রোববার সকালে গ্রামবাসী বাড়ির পাশের একটি কুয়াতে শিশুটির মরদেহটি ভাসতে দেখে পুলিশে খবর দেয়। পুলিশ বলছে, দেয়াল টপকানোর সময় হয়তো হনুমানের কাছ থেকে নবজাতকটি ফসকে কুয়ায় পড়ে যায়। লাশ উদ্ধার করে ময়নাতদন্তের জন্য বাঁকি মহকুমা হাসপাতালে পাঠানো হয়েছে।
স্থানীয় লোকজন বলছেন, কয়েক দিন ধরে এই হনুমানটি এলাকায় একপ্রকার তাণ্ডব চালাচ্ছে। গ্রামের অনেককে কামড় দিয়েছে। অনেককে আঁচড়ে দিয়েছে। কিন্তু হনুমানটি ধরা যাচ্ছে না।
