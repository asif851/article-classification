
মার্কিন সরকারি কম্পিউটার থেকে হ্যাক হওয়া তথ্যের মধ্যে রয়েছে তিন দশক আগের সরকারি কর্মীদের নিরাপত্তা ছাড়পত্র ও অতীত রেকর্ড যাচাই-বাছাই সংক্রান্ত তথ্য। পর্যবেক্ষকেরা বলছেন, এটি ওই সাইবার হামলার ব্যাপ্তির বিষয়টিই তুলে ধরেছে। খবর এএফপি ও রয়টার্সের।মার্কিন সরকারের কর্মী ব্যবস্থাপনা দপ্তরের (ওপিএম) কম্পিউটার ব্যবস্থায় সন্দেহভাজন চীনা হ্যাকারদের প্রবেশের ওই খবর গত বৃহস্পতিবার প্রকাশ করা হয়। ওপিএমের হিসাবে, আনুমানিক ৪০ লাখ বর্তমান ও সাবেক সরকারি কর্মীর ব্যক্তিগত তথ্য চুরি করেছে হ্যাকাররা।মার্কিন কেন্দ্রীয় সরকারের বিরুদ্ধে এ পর্যন্ত সবচেয়ে বড় এ সাইবার হামলার প্রেক্ষাপটে সাইবার নিরাপত্তা নিশ্চিত করতে কংগ্রেসকে নতুন আইন করার আহ্বান জানিয়েছে হোয়াইট হাউস।এফবিআইয়ের তদন্তের সঙ্গে ঘনিষ্ঠ একটি সূত্র জানিয়েছে, মার্কিন সরকারের ২১ লাখ বর্তমান কর্মী এই হ্যাকিংয়ে প্রভাবিত হয়েছেন।কয়েকজন মার্কিন কর্মকর্তা বলেছেন, চীনের ভেতর থেকেই এই হ্যাকিং করা হয়েছে বলে তাঁদের ধারণা। তবে এতে চীনা সরকারের ইন্ধন আছে, নাকি কোনো অপরাধী চক্র এ ঘটনা ঘটিয়েছে, সে বিষয়ে তাঁরা নিশ্চিত নন।
