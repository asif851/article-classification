
স্পেনের প্রধানমন্ত্রী মারিয়ানো রাহয় বলেছেন যে তিনি কাতালান সংসদ ভেঙে দিয়েছেন এবং সেখানে আঞ্চলিক নির্বাচন আহ্বান করা হয়েছে। শুক্রবার কাতালোনিয়ার স্বাধীনতা ঘোষণা করার প্রেক্ষাপটে এমন সিদ্ধান্ত নেওয়া হয়েছে বলে বিবিসি অনলাইনের এক খবরে জানানো হয়েছে।
 প্রধানমন্ত্রী মারিয়ানো রাহয় বলেন, এ অঞ্চলের স্বাভাবিক অবস্থা পুনরুদ্ধারের জন্য কাতালোনিয়ার ওপর প্রত্যক্ষ শাসন অব্যাহত রাখা প্রয়োজন ছিল। তিনি কাতালান নেতা কার্লোস পুজেমন এবং তাঁর মন্ত্রিসভার ওপরও খড়গহস্ত হয়েছেন। এর আগে কাতালান সংসদ একতরফাভাবে স্বাধীনতা ঘোষণার পক্ষে ভোট দেয়।
স্প্যানিশ সিনেট কাতালোনিয়ার স্বায়ত্তশাসন স্থগিত করার জন্য রাহয় সরকারের হাতে সাংবিধানিক ক্ষমতা প্রদান করেছে এবং মন্ত্রিসভার বৈঠক শেষে রাহয় এ ঘোষণা দেন। এ ঘটনাকে ‘দুঃখজনক’ উল্লেখ করে তিনি বলেন, ‘আমরা এমন কিছু হোক, সেটা কখনোই চাইনি।’ সেই সঙ্গে তিনি ‘অবাধ, সুষ্ঠু ও আইনি’ নির্বাচন অনুষ্ঠানে প্রতিশ্রুতিবদ্ধ বলে জানান। আগামী ২১ ডিসেম্বর এই নির্বাচন অনুষ্ঠিত হবে। এ সময় প্রধানমন্ত্রী রাহয় কাতালান পুলিশপ্রধানকে বরখাস্ত করারও ঘোষণা দেন।
এদিকে, কাতালান সংসদ স্বাধীনতা ঘোষণা করার পক্ষে ভোট দেওয়ার পর হাজার হাজার মানুষ রাস্তায় নেমে আসে। তারা বলে, এই পদক্ষেপের মানে হচ্ছে, তারা আর স্পেনের অধীনে নেই। কিন্তু স্পেনের সাংবিধানিক আদালত এটি অবৈধ ঘোষণা করতে পারেন, যখন ইউরোপীয় ইউনিয়ন, মার্কিন যুক্তরাষ্ট্র, যুক্তরাজ্য, জার্মানি ও ফ্রান্সের মতো দেশগুলো স্পেনের ঐক্যে সমর্থন করে। অারও পড়ুন কাতালোনিয়াকে কঠোর বার্তা দিল স্পেন
