
জঙ্গিগোষ্ঠী ইসলামিক স্টেটের (আইএস) কথিত যুদ্ধবিষয়ক মন্ত্রী গত শুক্রবার সিরিয়ায় মার্কিন নেতৃত্বাধীন জোটের বিমান হামলায় নিহত হয়ে থাকতে পারেন বলে বলা হচ্ছে। একাধিক মার্কিন কর্মকর্তা গতকাল মঙ্গলবার এমনটাই বলেছেন।
মার্কিন কর্মকর্তাদের ভাষ্যের বরাত দিয়ে বার্তা সংস্থা রয়টার্স জানিয়েছে, আইএসের ওই কমান্ডারের নাম আবু ওমর আল-শিশানি। তিনি ওমর দ্য চেচেন নামেও পরিচিত। তাঁকে আইএসের যুদ্ধবিষয়ক মন্ত্রী হিসেবে বর্ণনা করে পেন্টাগন।
ওমর যুক্তরাষ্ট্রের তালিকাভুক্ত শীর্ষ জঙ্গির একজন। তাঁর ব্যাপারে তথ্য দিতে ৫০ লাখ মার্কিন ডলার পুরস্কারও ঘোষণা করে যুক্তরাষ্ট্র।
আইএসের কথিত নেতা আবু বকর আল-বাগদাদির ঘনিষ্ঠ সামরিক পরামর্শক হিসেবে ওমরের খ্যাতি রয়েছে।
মার্কিন কর্মকর্তাদের ভাষ্য, গত ৪ মার্চ যুক্তরাষ্ট্রের নেতৃত্বাধীন জোট সিরিয়ার আল-শাদানি শহরের কাছ বিমান হামলা চালায়। এ সময় ওমর নিহত হয়ে থাকতে পারেন।
মার্কিন কর্মকর্তারা যা-ই বলুন না কেন, দেশটির সরকার এখনই ওমরকে নিহত ঘোষণা করতে নারাজ।
নাম প্রকাশ না করে যুক্তরাষ্ট্রের এক কর্মকর্তা বলেন, একটি গাড়ি লক্ষ্য করে বিমান হামলা চালানো হয়। ওই গাড়িতে ওমর ছিলেন বলে ধারণা করা হয়।
