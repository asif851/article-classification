
সরকারবিরোধী বিক্ষোভের মুখে পদত্যাগ করতে বাধ্য হয়েছেন আর্মেনিয়ার প্রধানমন্ত্রী সার্জ সার্গসিয়ান। কয়েক দিন ধরে চলা বিক্ষোভে সোমবার শত শত সেনাসদস্য যোগ দিলে বিক্ষোভ নতুন মাত্রা পায়। এরপরই পদত্যাগের ঘোষণা দেন তিনি। দেশটির রাষ্ট্রীয় টেলিভিশন এ তথ্য জানায়।
সার্গসিয়ান প্রধানমন্ত্রী হিসেবে শপথ নেওয়ার পর ১৭ এপ্রিল থেকে বিক্ষোভ শুরু হয়। কয়েক দশকের মধ্যে দেশটিতে এটিই সবচেয়ে বড় রাজনৈতিক সংকট। বিক্ষোভকারীদের অভিযোগ, প্রধানমন্ত্রী হয়ে সার্গসিয়ান নিজের ক্ষমতা কুক্ষিগত করেছেন। দুর্নীতি, কর্তৃত্ববাদী একব্যক্তির শাসন থেকে দেশকে বাঁচাতে তাঁরা সার্গসিয়ানের পদত্যাগের দাবিতে আন্দোলন শুরু করেন।
বিক্ষোভের মধ্যে এক বিবৃতিতে সার্গসিয়ান বলেন, ‘আমার প্রধানমন্ত্রিত্বের বিরুদ্ধে রাস্তায় বিক্ষোভ হচ্ছে। আমি তাদের দাবি পূরণ করছি।’ তিনি আরও বলেন, ‘দেশের নেতা হিসেবে শেষবারের মতো আমি আর্মেনিয়া রিপাবলিকানের সব নাগরিককে সম্ভাষণ জানাচ্ছি।’
দেশটির রাজধানী ইয়েরেভান সাধারণ বিক্ষোভকারীদের সঙ্গে সেনাবাহিনীর সদস্যরা বিক্ষোভে যোগ দেন। এতে বিক্ষোভ নতুন মাত্রা পায়। এর ফলে সার্গসিয়ানের ওপর বাড়তে থাকে চাপ। ইয়েরেভানের প্রধান প্রধান সড়কগুলোয় বিক্ষোভকারীদের সঙ্গে সেনাদের হেঁটে যাওয়ার ছবি ও ভিডিও ছড়িয়ে পড়ে। পদধারী সেনা সদস্যদেরও সড়কে নেমে এসে বিক্ষোভে অংশ নিতে দেখা যায়।
প্রধানমন্ত্রী হিসেবে নিয়োগ পাওয়ার আগে ৬৩ বছর বয়সী সার্গসিয়ান এক দশক ধরে দেশটির প্রেসিডেন্টের দায়িত্ব পালন করেন। এরপর সব ধরনের রাষ্ট্রীয় ক্ষমতা ব্যবহার করে সংবিধান সংশোধনের মাধ্যমে প্রধানমন্ত্রী হন তিনি।
 
