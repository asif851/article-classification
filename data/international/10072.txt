
যুক্তরাষ্ট্রের জর্জিয়া অঙ্গরাজ্যে গত মঙ্গলবার অনুষ্ঠিত বিশেষ কংগ্রেস নির্বাচনে ডেমোক্র্যাটদের হতাশায় ডুবিয়ে বিজয়ী হয়েছেন রিপাবলিকান প্রার্থী ক্যারেন হ্যান্ডেল। রিপাবলিকানদের জন্য অত্যন্ত নিরাপদ বিবেচিত জর্জিয়ার ৬ নম্বর নির্বাচনী এলাকার এ ভোটে প্রায় ৪ শতাংশ ভোটের ব্যবধানে তিনি ডেমোক্রেটিক প্রার্থী জন অসফকে পরাজিত করেন। রিপাবলিকানদের ঘাঁটি হলেও ডেমোক্রেটিক পার্টি আশা করেছিল, রাজনৈতিকভাবে ক্রমশ কোণঠাসা হয়ে আসা প্রেসিডেন্ট ট্রাম্পের ক্রমবর্ধমান সমর্থনহীনতা কাজে লাগিয়ে অসফ এই নির্বাচনে জয়ী হবেন।
জর্জিয়ার ভোটের এই ফলাফল প্রেসিডেন্ট ডোনাল্ড ট্রাম্পকে দারুণ উজ্জীবিত করেছে। সন্তুষ্ট ট্রাম্প এক টুইটার বার্তায় তাঁর প্রতিক্রিয়া ব্যক্ত করেছেন এভাবে, ‘এত টাকা, এত মিথ্যা সংবাদ, তারপরেও ফলাফল শূন্য।’
এই নির্বাচনকে ট্রাম্পের ওপর ‘গণভোটে’ পরিণত করার লক্ষ্যে ডেমোক্র্যাটরা জাতীয় পর্যায় থেকে সম্ভাব্য সব সাহায্য পাঠিয়েছিল। তৃণমূল পর্যায়েও বিপুল সাড়া মিলেছিল। কিন্তু শেষ পর্যন্ত রক্ষণশীল হিসেবে পরিচিত এই এলাকার ভোটাররা ট্রাম্পের রিপাবলিকান দলের পক্ষেই তাঁদের আস্থা প্রকাশ করলেন।
রিপাবলিকান কংগ্রেসম্যান টম প্রাইস ট্রাম্পের মন্ত্রিপরিষদে যোগ দেওয়ায় পদটি শূন্য হয়। এর আগে অনুষ্ঠিত প্রথম দফা নির্বাচনে ৪৮ শতাংশ ভোট পেয়ে ৩০ বছর বয়সী অসফ সবাইকে চমকে দিয়েছিলেন। আসনটি যাতে হাতছাড়া না হয়, সে জন্য রিপাবলিকান পার্টি চেষ্টার কোনো কমতি রাখেনি। দুই দল মিলে এই নির্বাচনের পেছনে ব্যয় করেছে প্রায় ৫ কোটি ডলার, যা কংগ্রেসের কোনো আসনের জন্য নির্বাচনে মার্কিন ইতিহাসে সর্বোচ্চ। প্রেসিডেন্ট ট্রাম্প নিজে নির্বাচনী প্রচারণায় অংশ নেন, বারবার টুইটার বার্তা পাঠিয়ে নিজের সমর্থকদের কারেন হ্যান্ডেলকে ভোট দেওয়ার আহ্বান জানান। নির্বাচনের ফল প্রকাশের পর পাঠানো এক টুইটার বার্তায় উৎফুল্ল ট্রাম্প লেখেন, ‘যারা যুক্তরাষ্ট্রকে মহান করতে চায়, তারা ৫, প্রতিপক্ষ ০।’
উল্লেখ্য, এ পর্যন্ত আইনপ্রণেতারা ট্রাম্পের মন্ত্রিসভায় যোগ দেওয়ার কারণে শূন্য চারটি আসনে ‘বিশেষ নির্বাচন’ হয়েছে। চারটিতেই পরাস্ত হয়েছে ডেমোক্র্যাটরা। মঙ্গলবার জর্জিয়া ছাড়াও সাউথ ক্যারোলাইনায় একটি বিশেষ নির্বাচন অনুষ্ঠিত হয়, তাতে ডেমোক্র্যাট প্রার্থী আর্চি পার্নেল মাত্র ৩ শতাংশ ভোটের ব্যবধানে হেরে যান।
ডেমোক্রেটিক পার্টি অবশ্য উভয় নির্বাচনকেই নিজেদের জন্য ‘নৈতিক বিজয়’ হিসেবে বিবেচনা করছে। গত বছরের নভেম্বরে অনুষ্ঠিত জাতীয় নির্বাচনে এই দুই আসনেই রিপাবলিকান প্রার্থীরা ২০ বা তার চেয়ে অধিক পয়েন্টের ব্যবধানে জয়ী হন। ট্রাম্পের প্রতি অসন্তুষ্ট রিপাবলিকান ভোটাররা দল ত্যাগ করে ডেমোক্রেটিক শিবিরে ভোট দেওয়ার কারণেই তাঁদের পক্ষে ব্যবধান কমিয়ে আনা সম্ভব হয়েছে। ডেমোক্র্যাটরা আশা করছে, এই ধারা অব্যাহত থাকলে ২০১৮ সালের মধ্যবর্তী নির্বাচনে কংগ্রেসের নিয়ন্ত্রণ ছিনিয়ে নেওয়া অসম্ভব হবে না। সে জন্য তাঁদের অবশ্য কমপক্ষে ২৫টি অতিরিক্ত আসন দখল করতে হবে।
ট্রাম্প ও রিপাবলিকান নেতৃত্ব আপাতত ২০১৮ সালের কথা ভাবছেন না। এই বিজয় ট্রাম্পের সমর্থনে একটি ম্যান্ডেট—এভাবেই তাঁরা এগোতে চাইছেন। 
