
ভারতের অন্ধ্রপ্রদেশের কডাপ্পা জেলায় ‘চুমু বাবা’ বলে পরিচিত এক গুরুকে গ্রেপ্তার করেছে পুলিশ। গত বৃহস্পতিবার রাতে কডাপ্পা জেলার আয়াপ্পা মন্দিরের পেছনে একটি ঘর থেকে তাঁকে গ্রেপ্তার করা হয়। একই সঙ্গে সুভাষ রেড্ডি নামে তাঁর এক সহযোগীকেও গ্রেপ্তার করা হয়েছে। মন্দিরের পেছনের ওই ঘরে বসেই তিনি ভক্তদের জড়িয়ে ধরে চুমু দিয়ে আশীর্বাদ করতেন।
গতকাল শুক্রবার চুমু বাবাকে আদালতে হাজির করা হলে আদালত তাঁকে বিচার বিভাগীয় হেফাজতে রেখে মানসিক চিকিৎসা করানোর সুপারিশ করেছেন।
পুলিশ জানায়, ভক্তদের যেকোনো সমস্যায় চুমু বাবাকে ভক্তদের পাশে পাওয়া যেত। কোনো রোগ বা অন্য কোনো সমস্যা নিয়ে কোনো নারী তাঁর কাছে গেলে তিনি তাঁকে জড়িয়ে ধরে চুমু দিতেন। আর এই চুমুতেই সেই রোগ বা সমস্যার সমাধান হবে বলে দাবি করতেন তিনি। কিন্তু পুরুষদের বেলায় ছিল তাঁর ভিন্ন পদ্ধতি। নারীদের জড়িয়ে ধরে চুমু দিলেও পুরুষদের সমস্যায় শুধু একটি লেবু দিয়েই তাঁদের বিদায় করে দিতেন। আর তাঁর এসব কাজের প্রচার করতেন সুভাষ রেড্ডি। চুমু বাবার এই ভণ্ডামি নিয়ে স্থানীয় লোকজন অভিযোগ করার পর একটি টেলিভিশন চ্যানেলে নারী ভক্তদের জড়িয়ে ধরা ও চুমু দেওয়ার দৃশ্য প্রচার করা হয়। এরপরই অভিযান চালিয়ে ওই ভণ্ড চুমু বাবাকে গ্রেপ্তার করা হয়।
