
পশ্চিমবঙ্গের নাম পরিবর্তন করে ‘বাংলা’ রাখার সিদ্ধান্তে আপত্তি জানিয়েছে ভারতের পররাষ্ট্র মন্ত্রণালয়। প্রতিবেশী দেশ বাংলাদেশের নামের সঙ্গে অনেকটা মিলে যাওয়ায় এই আপত্তি তোলা হয়েছে বলে জানিয়েছে কলকাতার গণমাধ্যম।পররাষ্ট্র মন্ত্রণালয়ের সূত্রের উদ্ধৃতি দিয়ে কলকাতার দৈনিক বর্তমান লিখেছে, বাংলা নামটি প্রতিবেশী দেশের সঙ্গে মিলে যাচ্ছে। এতে কূটনৈতিক কার্যক্রমের ক্ষেত্রে অসুবিধা হতে পারে।গত আগস্টে পশ্চিমবঙ্গের বিধানসভায় নাম পরিবর্তনের প্রস্তাবটি পাস হয়। নতুন নাম করা হয় বাংলা। ইংরেজিতে বেঙ্গল আর হিন্দিতে বাঙাল। মূলত রাজ্যের মুখ্যমন্ত্রী মমতা বন্দ্যোপাধ্যায়ের আগ্রহের কারণেই এই নাম পরিবর্তন করা হয়। কিন্তু এতে সায় নেই কেন্দ্রীয় মন্ত্রণালয়গুলোর।পররাষ্ট্র মন্ত্রণালয় সূত্র জানিয়েছে, পশ্চিমবঙ্গ সরকার রাজ্যের নাম বাংলা রাখার প্রস্তাব করেছে। ইংরেজিতে ‘বেঙ্গল’ রাখার সুপারিশ করা হয়েছে। এই আলাদা নামের ব্যাপারে আপত্তি রয়েছে তাদের। এই নিয়ে ভারতের কেন্দ্রীয় সরকার কোনো চিঠি দেয়নি পশ্চিমবঙ্গ সরকারকে। তবে পররাষ্ট্র মন্ত্রণালয় তাদের এই আপত্তির কথা জানিয়ে দিয়েছে কেন্দ্রীয় স্বরাষ্ট্র মন্ত্রণালয় ও পশ্চিমবঙ্গ রাজ্য সরকারকেও।রাজ্যের বাংলা নাম নিয়ে রাজনৈতিক মহলে প্রশ্ন উঠেছিল। অনেকে বলছেন, প্রতিবেশী রাষ্ট্রের নাম বাংলাদেশ। এর জবাবে মমতা বলেন, ‘পাশে বাংলাদেশ তো একটা দেশ। আর রাজ্যের নাম বাংলা হলে অসুবিধা কোথায়? পাকিস্তানেও পাঞ্জাব আছে, আমাদের দেশেও পাঞ্জাব আছে।’
 
