
যুক্তরাষ্ট্রের ক্যালিফোর্নিয়া অঙ্গরাজ্যের সান বার্নার্দিনোতে গতকাল শুক্রবার জরুরি অবস্থা জারি করেছেন গভর্নর জেরি ব্রাউন। ২ ডিসেম্বর গুলি ছুড়ে ১৪ জনকে হত্যা করার পর এ ব্যবস্থা নেওয়া হলো। খবর এএফপির।
কর্তৃপক্ষ বলছে, কোনো আতঙ্ক থেকে নয়, দুর্ঘটনার পর স্বাভাবিক নিয়মেই এই জরুরি অবস্থা জারি করা হয়েছে।
সান বার্নার্দিনোতে ২ ডিসেম্বর নির্বিচারে গুলি ছুড়ে ১৪ জনকে হত্যা করা হয়। সন্দেহভাজন হামলাকারী সৈয়দ রিজওয়ান ফারুক ও তাঁর স্ত্রী তাশফিন মালিক পুলিশের গুলিতে নিহত হন। তাঁরা আইএস জঙ্গি দলের সঙ্গে জড়িত থাকতে পারেন বলে সন্দেহ রয়েছে। হামলায় আহত হয়েছেন ২৬ জন। সরকারি তথ্যমতে, তা ২২ জন।
সন্দেহভাজন হামলাকারী সৈয়দ রিজওয়ান ফারুকের এক বন্ধুকে ওই ঘটনায় জড়িত থাকার অভিযোগে অভিযুক্ত করা হয়েছে। অভিযুক্ত ব্যক্তির নাম এনরিক মারকুয়েজ (২৪)। তাঁর বিরুদ্ধে তিনটি অভিযোগ আনা হয়েছে। পুলিশ বলেছে, রিজওয়ানের বন্ধু এনরিক মারকুয়েজের বিরুদ্ধে প্রথম দুটি অভিযোগ হলো, তিনি ২০১১ ও ২০১২ সালে রিজওয়ানের সঙ্গে একটি বিশ্ববিদ্যালয়ে হামলার পরিকল্পনা করেছিলেন। তাঁর বিরুদ্ধে আরেকটি অভিযোগ, তিনি দুটি অবৈধ বন্দুক কিনেছিলেন, যা রিজওয়ান ও তাঁর স্ত্রী তাশফিন হামলায় ব্যবহার করেছেন।
