
ভারতের বিভিন্ন রাজ্যে ছড়িয়ে থাকা প্রায় এক লাখ কোটি রুপির ‘শত্রু সম্পত্তি’ এবার নিলামে বিক্রি করার উদ্যোগ নিয়েছে ভারতের কেন্দ্রীয় সরকার। সংবাদমাধ্যম সূত্রে আজ বলা হয়েছে, গোটা দেশে রয়েছে ৯ হাজার ৪০০টি শত্রু সম্পত্তি। ইতিমধ্যে এই শত্রু সম্পত্তির জরিপ শুরু হয়েছে। জরিপ শেষ হলে তা ওঠানো হবে নিলামে।
ভারত থেকে যাঁরা সম্পত্তি ফেলে চীন ও পাকিস্তানে চলে গেছেন, মূলত তাঁদের সম্পত্তিকে শত্রু সম্পত্তি হিসেবে চিহ্নিত করা হয়েছে। স্বরাষ্ট্র মন্ত্রণালয়ের এক কর্মকর্তা বলেছেন, ৪৯ বছর ধরে চলে আসা ‘এনিমি প্রপার্টি অ্যাক্ট’ (শত্রু সম্পত্তি আইন) সংশোধন করে এবার এই শত্রু সম্পত্তি নিলামে বিক্রি করার উদ্যোগ নিয়েছে ভারতের কেন্দ্রীয় সরকার। সংশোধিত আইনবলে ১৯৪৭ সালে দেশ বিভাগের পর বা তারপর যাঁরা চীন বা পাকিস্তান চলে গিয়ে সেখানের নাগরিক হয়েছেন, তাঁদের সম্পত্তিকে আনা হয়েছে শত্রু সম্পত্তির তালিকায়। যদিও আইনে বলা হয়েছে, চলে যাওয়া মালিকদের উত্তরাধিকারীদের এই সম্পত্তিতে কোনো অধিকার থাকবে না।স্বরাষ্ট্র মন্ত্রণালয়ের এক কর্মকর্তা বলেছেন, ইতিমধ্যে এই তালিকার ৬ হাজার ২৮৯টি সম্পত্তির জরিপ শেষ হয়েছে। বাকি ২ হাজার ৯৯১টি সম্পত্তির জরিপের কাজও খুব শিগগিরই শেষ হবে। স্বরাষ্ট্র মন্ত্রণালয় নির্দেশে বলেছে, এসব সম্পত্তি খালি না থাকলে অবিলম্বে তা খালি করতে হবে। স্বরাষ্ট্র মন্ত্রকের কর্মকর্তা এ কথাও বলেছেন, এই সম্পত্তির মূল্য এখন আনুমানিক এক লাখ কোটি রুপির বেশি হবে। তিনি আরও বলেন, পাকিস্তানেও এ ধরনের সম্পত্তি বিক্রি করে দেওয়া হয়েছে।এদিকে বিভিন্ন রাজ্যে থাকা এসব সম্পত্তি চিহ্নিত করে তাঁর দাম নির্ধারণের জন্য রাজ্য সরকারগুলো নোডাল অফিসার নিয়োগ করেছেন।জানা গেছে, পাকিস্তানে চলে যাওয়া বাসিন্দাদের এ দেশে রয়েছে ৯ হাজার ২৮০টি সম্পত্তি। এর মধ্যে সবচেয়ে বেশি রয়েছে উত্তর প্রদেশে। সংখ্যা ৪ হাজার ৯৯১। আর পশ্চিমবঙ্গে রয়েছে ২ হাজার ৭৩৫টি। এর মধ্যে রাজধানী দিল্লিতে রয়েছে ৪৮৭টি। আর ১২৬টি সম্পত্তি রয়েছে চীনাদের। যাঁরা এখন সে দেশে বসবাস করছেন। চীনের নাগরিকদের ৫৭টি সম্পত্তি রয়েছে মেঘালয় রাজ্যে। পশ্চিমবঙ্গে চীনের নাগরিকদের রয়েছে ২৯টি এবং আসামে ৭টি। ১৯৬৫ সালে ভারত-পাকিস্তান যুদ্ধের পর ১৯৬৮ সালে শত্রু সম্পত্তি আইন করা হয়। ২০১৭ সালে এই আইনের সংশোধন করা হয়। সেই সংশোধিত আইন বলে এবার ভারত সরকার শত্রু সম্পত্তি নিলামে বিক্রি করার উদ্যোগ নিয়েছে।
