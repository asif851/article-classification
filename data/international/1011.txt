
গত জুলাইয়ে ব্যর্থ সামরিক অভ্যুত্থানের পর তুরস্কে ‘শুদ্ধি’ অভিযান অব্যাহত রয়েছে। জরুরি অবস্থার মধ্যে গতকাল মঙ্গলবার ১৫ হাজারের বেশি সামরিক-বেসামরিক কর্মকর্তা-কর্মচারী ও পুলিশ সদস্যকে চাকরি থেকে অব্যাহতি দেওয়া হয়েছে। ‘শুদ্ধি’ অভিযান থামার কোনো লক্ষণও দেখা যাচ্ছে না।
অভ্যুত্থান-চেষ্টার সঙ্গে জড়িত থাকার সন্দেহে চার মাসের বেশি সময় ধরে সামরিক, পুলিশ, বিচার বিভাগ ও শিক্ষা খাতের এক লাখের বেশি লোককে গ্রেপ্তার, চাকরি থেকে স্থায়ী ও সাময়িকভাবে বরখাস্ত করা হয়েছে।
গতকাল সরকারি নির্দেশনার মাধ্যমে অব্যাহতি দেওয়া লোকজনের মধ্যে পুলিশ সদস্য রয়েছেন ৭ হাজার ৫৮৬ জন। এর মধ্যে পুলিশপ্রধান ও বিভিন্ন শহরের পুলিশ কমিশনারও রয়েছেন। এ ছাড়া নৌবাহিনী ও বিমানবাহিনীর প্রায় ২ হাজার সদস্য এবং অভ্যন্তরীণ নিরাপত্তা বাহিনীর আরও ৪০০ সদস্যকে অব্যাহতি দেওয়া হয়েছে।
স্বরাষ্ট্র মন্ত্রণালয় এবং এ-সংশ্লিষ্ট বিভিন্ন প্রতিষ্ঠানের ৩ হাজার কর্মকর্তাকেও চাকরি থেকে সরিয়ে দেওয়া হয়েছে। এর পাশাপাশি ৩৭৫টি সংস্থা, ৯টি প্রাদেশিক গণমাধ্যম এবং ১৯টি সেবা প্রতিষ্ঠানও বন্ধের নির্দেশ দেওয়া হয়েছে।
