
যুক্তরাষ্ট্রের প্রেসিডেন্ট নির্বাচনে প্রতিদ্বন্দ্বী প্রার্থীদের জন্য ২০টি প্রশ্ন তৈরি করেছে বিভিন্ন বিজ্ঞান সংগঠনের শীর্ষ জোট আমেরিকান অ্যাসোসিয়েশন ফর দ্য অ্যাডভান্সমেন্ট অব সায়েন্স (এএএএস)। আগামী নভেম্বরের নির্বাচন সামনে রেখে প্রশ্নগুলো তৈরি করা হয়েছে।মোট ৫৫টি বিজ্ঞান সংগঠনের জোট এএএএস। এটি এক কোটির বেশি বিজ্ঞানী ও প্রকৌশলীর প্রতিনিধিত্বকারী জোট। এর আওতাভুক্ত সব সংগঠন অরাজনৈতিক বলে বিবেচিত। সংগঠনগুলোর মধ্যে উল্লেখযোগ্য হলো ন্যাশনাল একাডেমি অব সায়েন্সেস, দ্য আমেরিকান জিওফিজিক্যাল ইউনিয়ন, দ্য আমেরিকান কেমিক্যাল সোসাইটি এবং দ্য ইউনিয়ন অব কনসার্নড সায়েন্টিস্ট।নানা ধরনের টিকার গবেষণায় সহায়তা কেমন হবে, মহাকাশ নিয়ে যুক্তরাষ্ট্রের লক্ষ্য কী, জলবায়ু পরিবর্তন নিয়ে প্রার্থীদের ভাবনা কী বা নির্বাচিত হলে এ বিষয়ে তাঁদের পদক্ষেপ কেমন হবে—এসব প্রশ্ন রয়েছে এই ২০টির মধ্যে। পরমাণু জ্বালানি, মহাসাগরগুলো রক্ষা—এমনকি মানসিক অসুস্থতার মানবিক এবং অর্থনৈতিক ক্ষতি পোষানোর বিষয়ে প্রার্থীদের অবস্থানও জানতে চাওয়া হয়েছে এই প্রশ্নমালায়।আগামী ৬ সেপ্টেম্বরের মধ্যে প্রশ্নগুলোর জবাব দিতে প্রার্থীদের প্রতি আহ্বান জানিয়েছে এএএএস। প্রশ্নগুলো তুলে ধরা হয়েছে সায়েন্সডিবেট ডট ওআরজি—এই ওয়েবসাইটে। এএএএসের প্রধান নির্বাহী কর্মকর্তা রাশ হোল্ট বলেন, ‘তাঁদের প্রেসিডেন্ট প্রার্থীরা কী ভাবছেন, তা জানার সুযোগ জনগণের থাকা উচিত। আমরা চাই, সাংবাদিক এবং সাধারণ ভোটাররা নির্বাচনী প্রচারণার সময় এসব প্রশ্ন প্রার্থী বা তাঁদের নির্বাচনী কর্মকর্তাদের জিজ্ঞেস করুন।’সায়েন্সডিবেট ডট ওআরজির চেয়ারম্যান শান ওটো প্রশ্নগুলোর উত্তর লিখে দিতে ডেমোক্রেটিক পার্টির হিলারি ক্লিনটন, রিপাবলিকান পার্টির ডোনাল্ড ট্রাম্প, লিবারটেরিয়ান পার্টির গ্যারি জনসন ও গ্রিন পার্টির জিল স্টেনের কাছে আহ্বান জানান। প্রশ্নগুলো নিয়ে টেলিভিশনেও আলোচনা করার দাবি জানান তিনি।
