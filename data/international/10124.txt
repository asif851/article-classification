
জাপানে একটি পার্কে আত্মঘাতী হামলায় একজন নিহত হয়েছে। এ ঘটনায় আহত হয়েছে বেশ কয়েকজন। আজ রোববার ওই পার্কে একটি অনুষ্ঠান চলাকালে এ হামলা হয় বলে পুলিশ জানিয়েছে।
জাপানের রাজধানী টোকিও থেকে ১০০ কিলোমিটার উত্তরে উসুনোমিয়া শহরের একটি পার্ক এলাকায় পরপর কয়েকটি বিস্ফোরণে এ হতাহতের ঘটনা ঘটে। ওই পার্কে ঐতিহ্যবাহী সংস্কৃতি উদ্‌যাপনে উৎসব চলছিল। সে সময় দুটি বিস্ফোরণের ঘটনা ঘটে। পরে সেখান থেকে জাপানের সেলফ ডিফেন্স ফোর্সের ৭২ বছর বয়সী সাবেক এক সদস্যের মরদেহ উদ্ধার করা হয়। পুলিশ বলছে, ওই ব্যক্তিই আত্মঘাতী হামলা চালিয়েছেন। পুলিশ নিহত ব্যক্তির মোজার ভেতর থেকে একটি সুইসাইড নোট উদ্ধার করে। এ থেকে পুলিশের ধারণা করছেন, তিনিই আত্মঘাতী হামলাকারী।
