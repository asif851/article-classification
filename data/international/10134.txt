
আড়াই মাসের মধ্যে প্রথম জ্বালানি তেলের দাম সমন্বয় করল ভারত। গতকাল শুক্রবার পেট্রলের দাম লিটারে ৩ দশমিক ৭৭ রুপি এবং ডিজেলের দাম ২ দশমিক ৯০ রুপি কমিয়েছে সরকার।
গতকাল মধ্যরাত থেকেই নতুন দাম কার্যকর হয়েছে।
নতুন দাম অনুযায়ী এখন এক লিটার পেট্রল পাওয়া যাবে ৬৮ দশমিক ৯৭ রুপিতে। এ ছাড়া ডিজেলের দাম লিটারে হয়েছে ৫৭ দশমিক ৮৬ রুপি। তবে অঞ্চলভেদে এই দামের কিছুটা পার্থক্য দেখা যায়। মূলত আন্তর্জাতিক বাজারের সঙ্গে সমন্বয় করেই জ্বালানি তেলের দাম কমানো হয়েছে বলে জানিয়েছে ভারতের রাষ্ট্রায়ত্ত তেল সংস্থা ইন্ডিয়ান ওয়েল করপোরেশন (আইওসি)।
এর আগে গত জানুয়ারিতে পেট্রল ও ডিজেলের দাম বাড়ায় সরকার। লিটারে ৫৪ পয়সা বাড়ানো হয় পেট্রলের দাম এবং ডিজেলের দাম বাড়ান হয় লিটারে ১ দশমিক ২০ রুপি।
