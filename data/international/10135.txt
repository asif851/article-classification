
যুক্তরাষ্ট্রের ১৯টি অঙ্গরাজ্যে নিম্ন আয়ের কর্মজীবীদের জন্য সুখবর নিয়ে আসছে নতুন বছর।
নিউইয়র্ক, ক্যালিফোর্নিয়াসহ গুরুত্বপূর্ণ অঙ্গরাজ্যগুলোয় বর্ধিত ন্যূনতম মজুরি কার্যকর হবে ১ জানুয়ারি থেকে।
ম্যাসাচুসেটস ও ওয়াশিংটনে সর্বোচ্চ ন্যূনতম মজুরি বাড়ছে। এই দুই অঙ্গরাজ্যে নিম্ন আয়ের কর্মজীবীরা প্রতি ঘণ্টায় ন্যূনতম ১১ ডলার করে মজুরি পাবেন।
ক্যালিফোর্নিয়া অঙ্গরাজ্যের যেসব প্রতিষ্ঠানে ২৬ জন বা তার বেশি কর্মচারী রয়েছেন, সেখানে ন্যূনতম মজুরি হবে প্রতি ঘণ্টায় সাড়ে ১০ ডলার।
নিউইয়র্ক অঙ্গরাজ্যের নগর কেন্দ্রে মজুরি হবে প্রতি ঘণ্টায় ১১ ডলার। নগর প্রান্তে ১০ ডলার। আর প্রান্তিক এলাকায় ৯ ডলার ৭৫ সেন্ট।
নিউইয়র্কের নিম্ন আয়ের কর্মজীবীদের মজুরি ঘণ্টায় দেড় ডলার করে বৃদ্ধি পাবে।
নিউইয়র্কের একটি ফাস্টফুডের কর্মজীবী এলবিন মেজর সংবাদমাধ্যমকে বলেছেন, ঘণ্টায় দেড় ডলার মজুরি বৃদ্ধির ইতিবাচক প্রভাব পড়বে লাখ লাখ কর্মজীবীর ওপর।
অ্যারিজোনা, মেইন, কলোরাডো ও ওয়াশিংটন অঙ্গরাজ্যে গত নির্বাচনে ন্যূনতম মজুরি বৃদ্ধির জন্য জনগণ গণভোটে অনুমোদন করেছেন।
আলাস্কা, ফ্লোরিডা, মিজৌরি, মনটানা, নিউজার্সি, ওহাইও ও সাউথ ডাকোটায় পূর্বনির্ধারিত সূচি অনুযায়ী আগামী ১ জানুয়ারি থেকে ন্যূনতম মজুরি বৃদ্ধি পাবে।
একই সঙ্গে আরকানসাস, কানেটিকাট, হাওয়াই, মিশিগান ও ভারমন্ট নিম্ন আয়ের কর্মজীবীদের মজুরি বৃদ্ধি করবে।
বছরের শেষদিকে ওরেগন, ওয়াশিংটন ডিসি ও মেরিল্যান্ড অঙ্গরাজ্যের নিম্ন আয়ের কর্মজীবীদের মজুরি বাড়বে।
অ্যারিজোনায় বর্তমান ন্যূনতম মজুরি ৮ ডলার ৫ সেন্ট থেকে ১০ ডলারে উন্নীত করার বিরুদ্ধে অঙ্গরাজ্যে চেম্বার অ্যান্ড কমার্স ইন্ডাস্ট্রিজ আদালতের শরণাপন্ন হয়েছে। অঙ্গরাজ্য সুপ্রিম কোর্ট মজুরি বৃদ্ধির ওপর সাময়িক স্থগিতাদেশ প্রত্যাখ্যান করেছেন।
যুক্তরাষ্ট্রের শ্রমিক ও নাগরিক সংগঠনগুলো নিম্ন আয়ের কর্মজীবীদের মজুরি বৃদ্ধির পক্ষে ব্যাপকভাবে সংগঠিত। তারা বলছে, এই মজুরি বৃদ্ধির ফলে দেশের অর্থনৈতিক চাঞ্চল্য বৃদ্ধি পাবে। লোকজনের কর্মক্ষমতা বাড়বে। লেনদেনে গতি বৃদ্ধি পাবে।
নিউইয়র্ক অঙ্গরাজ্য রেস্টুরেন্ট অ্যাসোসিয়েশনের প্রেসিডেন্ট মেলিসা প্লিসচাট বলেছেন, মজুরি বৃদ্ধির ফলে রেস্টুরেন্টে খাবারের মূল্য বৃদ্ধি পাবে। ব্যবসার নেতিবাচক প্রভাব কাটানোর জন্য ক্রেতাকে খাবারের পরিমাণ কমিয়ে ক্ষতিটা পুষিয়ে নেওয়ার চিন্তা করছেন অনেক রেস্টুরেন্ট ব্যবসায়ী।
নিউইয়র্ক, ক্যালিফোর্নিয়াসহ গুরুত্বপূর্ণ কয়েকটি অঙ্গরাজ্যে ন্যূনতম মজুরি ঘণ্টায় ১২ থেকে ১৫ ডলার পর্যন্ত করার প্রক্রিয়া শুরু হয়েছে।
মজুরি বৃদ্ধির এই প্রক্রিয়াকে শ্রমিকসংগঠনগুলো তাদের বিজয় হিসেবে দেখছে। যুক্তরাষ্ট্রে সবশেষ ২০০৯ সালে ন্যূনতম মজুরি ঘণ্টায় সোয়া ৭ ডলার করা হয়েছিল।
দীর্ঘ আট বছর পর নিম্ন আয়ের কর্মজীবীদের ন্যূনতম মজুরি বৃদ্ধির প্রতিক্রিয়া জানিয়ে ন্যাশনাল এমপ্লয়মেন্ট ল প্রজেক্টের নির্বাহী টসেডি গ্রেবব্রেসেলাসি বলেছেন, মজুরি বৃদ্ধির এই অর্থ শিশু-কিশোরদের পকেটে যাচ্ছে না। যাচ্ছে পূর্ণবয়স্ক ব্যক্তিদের কাছে, যাঁরা পরিবার লালন-পালনে এই অর্থ ব্যয় করবেন।
