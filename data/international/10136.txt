
আট ভারতীয় কূটনীতিকের বিরুদ্ধে গুপ্তচরবৃত্তির অভিযোগ এনেছে পাকিস্তান। কাশ্মীর নিয়ে দুই দেশের চলমান উত্তেজনার মধ্যে এমন অভিযোগ উঠল। তবে ভারত এ ধরনের অভিযোগ প্রত্যাখ্যান করেছে। বার্তা সংস্থা রয়টার্স আজ বৃহস্পতিবার এ খবর জানায়।
পাকিস্তানের পররাষ্ট্র মন্ত্রণালয় এক বিবৃতিতে অভিযোগ করেছে, পাকিস্তানে ভারতীয় দূতাবাসে কাজ করেন এমন ছয়জন কূটনীতিক ভারতের গোয়েন্দা সংস্থা ‘র’-এর জন্য কাজ করেন। আরও দুজন ভারতের ইনটেলিজেন্স ব্যুরোর হয়ে কাজ করেন। তাঁদের নাম পাকিস্তানের গণমাধ্যমে প্রকাশ পেয়েছে।  বিবৃতিতে আরও অভিযোগ করা হয়, এসব কূটনীতিক পাকিস্তানের সিন্ধু ও বেলুচিস্তানের স্বাধীনতার দাবির প্রতি সমর্থন জানিয়ে তাদের উসকে দিচ্ছেন। ৪ হাজার ৬০০ কোটি ডলারের চীন-পাকিস্তান অর্থনৈতিক করিডরের মতো গুরুত্বপূর্ণ প্রকল্প নস্যাতের নীলনকশায় জড়িত তাঁরা। এ ছাড়া তাঁরা প্রতিবেশী আফগানিস্তানের সঙ্গে পাকিস্তানের সম্পর্ক নষ্ট করার বিষয়েও সক্রিয়।
এ ধরনের অভিযোগ প্রত্যাখ্যান করে ভারত বলেছে, এটি পুরোপুরি ভিত্তিহীন ও কাল্পনিক অভিযোগ। তবে তাৎক্ষণিকভাবে এটা স্পষ্ট হয়নি যে পাকিস্তান এই কূটনীতিকদের বহিষ্কার করবে, নাকি ভারত নিরাপত্তার স্বার্থে কূটনীতিকদের সরিয়ে নেবে।
গত সপ্তাহে গুপ্তচরবৃত্তির অভিযোগে ভারত ও পাকিস্তান পরস্পরের একজন করে কূটনীতিককে বহিষ্কার করে। ভারতের পররাষ্ট্র মন্ত্রণালয়ের মুখপাত্র বিকাশ স্বরূপ বলেন, ভারতে পাকিস্তানের ছয় কূটনীতিক গুপ্তচরবৃত্তির সঙ্গে জড়িত—এমন তথ্য গণমাধ্যমে প্রকাশিত হলে পাকিস্তান তাদের প্রত্যাহার করে নেয়।
