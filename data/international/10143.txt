
পুলিশ আর অপরাধীর সম্পর্ক সাধারণত আদায়-কাঁচকলায়। অপরাধীকে বাগে পেলে পুলিশ যেমন কয়েদখানায় পোরে, তেমনি অপরাধীও সুযোগ পেলে পুলিশকে নাস্তানাবুদ কম বানায় না। কিন্তু এবার ভারতনিয়ন্ত্রিত কাশ্মীরের বন্যায় দেখা গেছে ভিন্ন চিত্র। বন্যার পানিতে বিপদগ্রস্ত পুলিশকে স্বেচ্ছায় সহযোগিতা করেছে অপরাধীরা। এর মধ্যে দাগি আসামিও ছিল।আজ মঙ্গলবার টাইমস অব ইন্ডিয়া অনলাইনের খবরে জানানো হয়, ৭ থেকে ১১ সেপ্টেম্বর পর্যন্ত শ্রীনগরের প্রায় সব থানায় বন্যার পানি ছিল। হাজতের বন্দীদের নিয়ে পুলিশ এসব থানা ভবনের ছাদে আশ্রয় নিতে বাধ্য হয়। এর মধ্যে অনেক পুলিশ সদস্যের সাঁতার জানা নেই। সঙ্গে থাকা মুঠোফোনের সংযোগ বিচ্ছিন্ন হয়ে গেছে। ওয়্যারলেসও বিকল। বিদ্যুৎ সরবরাহ নেই। বন্যার পানিতে জেনারেটর ডুবে যাওয়ায় বিদ্যুৎ পাওয়ার বিকল্প পথও বন্ধ । এমন পরিস্থিতিতে পুলিশের একমাত্র সহযোগী ছিল সঙ্গে থাকা হাজতিরা।চার দিন ধরে শাহিদগঞ্জ থানার হাজতের বন্দীরা সবাই ছাদে আশ্রয় নিয়েছেন। সেখান থেকে কিছুটা দূরেই কুখ্যাত অপরাধী ফায়াজের বাড়ি। নিজের জীবন বাজি রেখে ফায়াজ পানিতে নেমে বেশ কয়েকজন পুলিশ সদস্যের জীবন বাঁচিয়েছেন।নাম প্রকাশ না করে একজন পুলিশ কর্মকর্তা বলেন, এক সময় পুলিশের কবজা থেকে পালানো এক চোরও তাঁদের কাজে সহায়তা করেছে। বন্যায় এক ভবনের ছাদে আটকে পড়েছিল একটি পরিবার। ওই পুলিশ কর্মকর্তা বলেন, যখন আমরা চিন্তা করছিলাম যে কীভাবে ওই ভবনের ছাদে উঠে বিপদগ্রস্ত ব্যক্তিদের বাঁচাব, তখন চোরটি আমাদের দেখাল কীভাবে দড়ি বেয়ে ওপরে ওঠা যায়। পরে ওই চোরই ছাদ থেকে পরিবারটির সব সদস্যকে উদ্ধার করে।’ ওই পুলিশ কর্মকর্তা তাঁর নাম প্রকাশ করতে রাজি হননি।
গত রোববার সকালে ঝিলম নদীর পানি বেড়ে শ্রীনগর প্লাবিত হয়। ওই দিন সন্ধ্যার মধ্যে শ্রীনগরের সদর পুলিশ স্টেশন, জওহর নগর, বেমিনা, রাজবাগ, বাতামালো থানায় বন্যার পানি ঢুকে পড়ে। রাজবাগ ও করন নগরের থানার দোতলা ভবন বন্যার পানিতে তলিয়ে যায়।
পুলিশ কর্মকর্তারা জানান, ‘৩৫টি থানার মধ্যে কেবলমাত্র হারওয়ান থানার কাজকর্ম চালু ছিল।’ এই দুরবস্থার মধ্যে পুলিশকে সহায়তা করেন জননিরাপত্তা আইনে গ্রেপ্তার হওয়া এক ব্যক্তি।
