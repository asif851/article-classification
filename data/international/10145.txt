
দক্ষিণ আফ্রিকার বর্ণবাদবিরোধী আন্দোলনের নেতা নেলসন ম্যান্ডেলার অবস্থা এখনো ‘সংকটাপন্ন, তবে স্থিতিশীল’। এক সপ্তাহের বেশি সময় ধরে তিনি এ অবস্থায় আছেন।ম্যান্ডেলার অবস্থা সম্পর্কে সর্বশেষ গত শনিবার সরকারিভাবে জানানো হয়েছিল। প্রেসিডেন্ট জ্যাকব জুমা ওই দিন সাংবাদিকদের জানান, ৯৪ বছর বয়সী ম্যান্ডেলা এখনো ‘সংকটাপন্ন, তবে স্থিতিশীল’। এর পর থেকে তাঁর অবস্থা সম্পর্কে সরকার আর কিছু জানায়নি।রোববার দেশটির সাবেক আর্চবিশপ মানবতাবাদী ডেসমন্ড টুটু বলেন, ম্যান্ডেলার ‘শান্তি ও স্বাচ্ছন্দ্য’ কামনা করে প্রার্থনা করছে দক্ষিণ আফ্রিকাবাসী।গত ৮ জুন রাজধানী প্রিটোরিয়ার একটি হাসপাতালে ভর্তি করা হয় ম্যান্ডেলাকে। সপ্তাহ খানেক আগে বলা হয়, তাঁর অবস্থার অবনতি হয়েছে। তাঁকে যন্ত্রের সাহায্যে কৃত্রিমভাবে শ্বাস-প্রশ্বাস দেওয়া হচ্ছে। একপর্যায়ে ম্যান্ডেলার পরিবারের সদস্যরা বলেছিলেন, তাঁর অবস্থা বেশ খারাপ। যখন-তখন যেকোনো কিছু ঘটে যেতে পারে।দক্ষিণ আফ্রিকার প্রথম কৃষ্ণাঙ্গ প্রেসিডেন্ট ম্যান্ডেলার সাবেক স্ত্রী উইনি মাদিকিজেলা-ম্যান্ডেলা প্রায় প্রতিদিন হাসপাতালে যাচ্ছেন সাবেক স্বামীকে দেখতে। গতকাল তিনি একটি টেলিভিশন চ্যানেলকে বলেন, ‘যে অবস্থার মধ্যে দিয়ে তিনি (ম্যান্ডেলা) যাচ্ছেন, তা দেখা খুবই কষ্টকর। তার পরও সবকিছু ঈশ্বরের ইচ্ছা।’তবে ম্যান্ডেলার মেয়ে জিন্দজি ম্যান্ডেলা গতকাল আইটিভিকে বলেন, তাঁর বাবার অবস্থা মোটামুটি ভালো। হাসপাতালের কক্ষে কেউ ঢুকলে তিনি তাঁকে চিনতে পারছেন।বর্ণবাদবিরোধী আন্দোলনের কারণে ২৭ বছর কারাভোগ করা ম্যান্ডেলা ১৯৯৪ সালে দেশের প্রথম কৃষ্ণাঙ্গ প্রেসিডেন্ট নির্বাচিত হন। এএফপি ও রয়টার্স।
