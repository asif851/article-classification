
ক্যাথলিক খ্রিষ্টান সম্প্রদায়ের সর্বোচ্চ ধর্মীয় নেতা পোপ ফ্রান্সিস গতকাল শনিবার মিসরে হাজারো মানুষের প্রার্থনা সভায় অংশ নেন। একের পর এক জঙ্গি হামলায় উদ্বিগ্ন সংখ্যালঘু খ্রিষ্টানদের প্রতি সমর্থন জানাতে এবং মুসলিম সম্প্রদায়ের সঙ্গে আলোচনার জন্য তিনি কায়রো সফরে গেছেন। জঙ্গি সংগঠন ইসলামিক স্টেট (আইএস) গত ডিসেম্বরে এবং চলতি মাসে মিসরের কপটিক খ্রিষ্টান সম্প্রদায়ের কয়েকটি গির্জায় বোমা হামলা করে বেশ কয়েকজনকে হত্যা করেছে। পোপের সফর উপলক্ষে কায়রোর একটি স্টেডিয়ামে গতকালের প্রার্থনা সমাবেশে প্রায় ১৫ হাজার মানুষ অংশ নেয়। মিসরে ক্যাথলিক খ্রিষ্টান সম্প্রদায়ের প্রায় ২ লাখ ৭২ হাজার মানুষ রয়েছে।
