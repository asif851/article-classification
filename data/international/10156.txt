
প্রিয়াঙ্কা গান্ধী ও তাঁর দাদি ইন্দিরা গান্ধী। প্রিয়াঙ্কার সবকিছুই দাদির মতো। কথা বলা, হাসি, চুলের ছাঁট, পোশাক-পরিচ্ছদ—সবকিছুই। এমনকি, দুই হাত তুলে মানুষকে নমস্তে জানানোর ভঙ্গিটাও।সবকিছু দেখে মনে হতেই পারে, প্রিয়াঙ্কা খুব সযত্নে দাদিকে অনুসরণ করেন। দাদির মতো হতে চান। কিন্তু তা কতটা সম্ভব, সেটা ভিন্ন কথা।ইন্দিরা প্রায় ১৮ বছর ভারতের প্রধানমন্ত্রী ছিলেন। দেশকে নেতৃত্ব দিয়েছেন সাফল্যের সঙ্গে। নেতৃত্বগুণের পাশাপাশি তাঁর ব্যক্তিত্ব ছিল দারুণ চোখা।প্রিয়াঙ্কা এখনো রাজনৈতিক কর্মকাণ্ডে নিজেকে সেভাবে জড়াননি। তাঁর মা সোনিয়া গান্ধী কংগ্রেসের সভানেত্রী, ভাই রাহুল গান্ধী দলের সহসভাপতি। কিন্তু প্রিয়াঙ্কা দলের কোনো পদে নেই। রাজনৈতিক উচ্চাশা আছে বলেও কখনো বোঝা যায়নি।চলমান লোকসভা নির্বাচনে সোনিয়া উত্তর প্রদেশের রায়বেরিলি থেকে এবং রাহুল একই রাজ্যের আমেথি আসন থেকে প্রতিদ্বন্দ্বিতা করছেন। নিজে নির্বাচন না করলেও মা ও ভাইয়ের জন্য প্রচার-প্রচারণা চালিয়ে যাচ্ছেন।ভারতবিখ্যাত নেহরু-গান্ধী পরিবারের রক্ত যাঁর শরীরে, তিনি কত দিন সক্রিয় রাজনীতির বাইরে থাকতে পারেন, সেটাই দেখার বিষয়। এমনও হতে পারে, তিনি নিজেকে প্রস্তুত করছেন। তৈরি করছেন আরেকজন ‘ইন্দিরা’ হওয়ার জন্য। হিন্দুস্তান টাইমস।
