
ভারতশাসিত কাশ্মীরে গতকাল রোববারও পুলিশের সঙ্গে বিক্ষোভকারীদের সংঘর্ষ হয়েছে। গতকাল পৃথক ঘটনায় পুলিশের এক সদস্য ও চার জঙ্গি নিহত হয়েছে।সেনাবাহিনীর এক কর্মকর্তা জানিয়েছেন, প্রধান শহর শ্রীনগরের উত্তর-পশ্চিমে ভারত ও পাকিস্তানের বিরোধপূর্ণ সীমান্ত পার হয়ে অনুপ্রবেশের চেষ্টা করার সময় চার জঙ্গিকে গুলি করে হত্যা করেন ভারতের সেনারা। সেনাবাহিনীর মুখপাত্র এন এন জোশি বলেন, তারা নওগাম সেক্টর দিয়ে ভারত সীমান্তে প্রবেশের চেষ্টা করে। চার জঙ্গিকে গুলি করে হত্যা করা হয়েছে এবং তাদের কাছ থেকে একে ৪৭ রাইফেল উদ্ধার করা হয়েছে।এদিকে শ্রীনগরের দক্ষিণে পুঞ্চ সেক্টরে অজ্ঞাতসংখ্যক জঙ্গির সঙ্গে বন্দুকযুদ্ধ চলাকালে পুলিশের এক কর্মকর্তা নিহত হয়েছেন। ওই অঞ্চলে পুলিশের নিয়ন্ত্রণ কক্ষ থেকে এক কর্মকর্তা এএফপিকে নাম প্রকাশ না করার শর্তে জানিয়েছেন, জঙ্গিদের অবস্থানের খবর পেয়ে পুলিশ ওই এলাকায় অভিযান চালায়। এ সময় উভয় পক্ষের মধ্যে বন্দুকযুদ্ধ হয়। এতে পুলিশের এক কর্মকর্তা নিহত হন।পুলিশ কর্মকর্তারা জানিয়েছেন, একই দিন কাশ্মীর উপত্যকার দক্ষিণাঞ্চলের পুলওয়ানাসহ দুটি স্থানে ভারতীয় শাসনের বিরুদ্ধে বিক্ষোভ চলাকালে স্থানীয় বাসিন্দাদের সঙ্গে নিরাপত্তা বাহিনীর সংঘর্ষ হয়। এতে বেশ কয়েকজন আহত হন।২০১০ সালের পর থেকে মুসলিম-অধ্যুষিত এই এলাকায় ভয়াবহ সহিংসতায় ৮০ জন বেসামরিক লোক নিহত হন। আহত হন কয়েক হাজার লোক।
