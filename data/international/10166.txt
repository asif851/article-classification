
ইসরায়েলি নিরাপত্তা বাহিনীর সঙ্গে সংঘর্ষে তিন ফিলিস্তিনি নিহত হয়েছেন। ফিলিস্তিনি কর্মকর্তারা জানান, আজ শুক্রবার পূর্ব জেরুজালেম ও ইসরায়েল অধিকৃত পশ্চিম তীরে ইসরায়েলি বাহিনীর সঙ্গে সংঘর্ষে তাঁরা নিহত হন। এ সংঘর্ষে অন্তত ২০০ জন আহত হয়েছেন।
১৪ জুলাই পবিত্র আল-আকসা মসজিদ এলাকায় এক হামলায় ইসরায়েলের দুই পুলিশ সদস্য নিহত হওয়ার পর থেকে জেরুজালেমে উত্তেজনা বেড়েই চলছে। ওই ঘটনার পর আল-আকসা মসজিদে ৫০ বছরের কম বয়সী মুসলিম পুরুষদের প্রবেশে নিষেধাজ্ঞা জারি করেছে ইসরায়েলের পুলিশ। তারা ওই মসজিদের প্রবেশপথে মেটাল ডিটেক্টর বসায়। এসবের প্রতিবাদে মুসলিম নেতারা আজ শুক্রবার জুম্মার নামাজের পর গণবিক্ষোভের ডাক দেন। মুসলিম নেতারা বলছেন, নিরাপত্তা সরঞ্জাম বসিয়ে ইসরায়েল সেখানকার নিয়ন্ত্রণ বাড়ানোর চেষ্টা করছে।
মেটাল ডিটেক্টর পার হয়ে মসজিদে না গিয়ে পাশের রাস্তায় নামাজ পড়ার জন্য মুসল্লিদের প্রতি আহ্বান জানান মুসলিম নেতারা। এরপর থেকে সড়কে নামাজ আদায় করা মুসল্লিদের সংখ্যা বাড়ছে। আজ শুক্রবার ফিলিস্তিনিদের সঙ্গে ইসরায়েলি পুলিশের ব্যাপক সংঘর্ষ হয়। পুলিশ রাবার বুলেট, কাঁদানে গ্যাস ও সাউন্ড গ্রেনেড ছুড়ে বিক্ষোভকারীদের ছত্রভঙ্গ করে দেয়। পুলিশ জানায়, বিক্ষোভকারীরা তাদের ওপর পাথর ও বোতল নিক্ষেপ করে।

