
যুক্তরাজ্যে অজ্ঞাত বস্তুর সান্নিধ্যে আসার পর রাশিয়ার সাবেক গোয়েন্দা সের্গেই স্ক্রিপাল গুরুতর অসুস্থ হয়ে পড়েছেন। আজ মঙ্গলবার বার্তা সংস্থা রয়টার্সের খবরে জানানো হয়, যুক্তরাজ্যের হয়ে চরবৃত্তির দায়ে রাশিয়ায় দোষী সাব্যস্ত হন স্ক্রিপাল। পরে তিনি যুক্তরাজ্যে আশ্রয় পান।
যুক্তরাজ্যের পুলিশ বলছে, গত রোববার সলসবারি শহরের একটি বিপণিকেন্দ্রের বেঞ্চিতে ৬৬ বছর বয়সী এক পুরুষ ও ৩৩ বছর বয়সী এক নারীকে অচেতন অবস্থায় পাওয়া যায়। অজ্ঞাত বস্তুর সান্নিধ্যে আসার পর তাঁরা অচেতন হয়ে পড়েন।
অচেতন অবস্থায় উদ্ধার হওয়া দুজনের অবস্থা গুরুতর। তাঁদের নিবিড় যত্নে রাখা হয়েছে। একে বড় ধরনের ঘটনা বলছে পুলিশ। অসুস্থ দুজনের নাম-পরিচয় প্রকাশ করেনি পুলিশ। তবে তদন্তের সঙ্গে সংশ্লিষ্ট সূত্র জানিয়েছে, দুজনের একজন ৬৬ বছর বয়সী স্ক্রিপাল।
স্ক্রিপাল একসময় রাশিয়ার সামরিক গোয়েন্দা সংস্থা জিআরইউয়ের কর্নেল ছিলেন। বিশ্বাসঘাতকতার দায়ে ২০০৬ সালে রাশিয়ায় তাঁর ১৩ বছরের কারাদণ্ড হয়। ১০ জন মার্কিন গুপ্তচরের বিনিময়ে ২০১০ সালে তিনি ছাড়া পান। পরে স্ক্রিপাল যুক্তরাজ্যে পাড়ি জমান। পুলিশ বলছে, যে দুজনকে পাওয়া গেছে, তাঁদের শরীরে আঘাতের দৃশ্যমান কোনো চিহ্ন নেই। তবে তাঁদের অচেতন অবস্থায় পাওয়া গেছে।
কোন অজ্ঞাত বস্তুর সান্নিধ্যে ওই দুজন অচেতন হলেন, তা এখন পর্যন্ত শনাক্ত করা যায়নি।
ঘটনাটি গুরুত্বের সঙ্গে নিয়ে তা খতিয়ে দেখছে পুলিশ।
কেজিবির সাবেক চর আলেকসান্দর লিতভিনেঙ্কো ২০০৬ সালে লন্ডনে খুন হওয়ার পর যুক্তরাজ্য ও রাশিয়ার মধ্যে টানাপোড়েন চলছে। এই খুনে ক্রেমলিনের যোগসাজশ দেখছে যুক্তরাজ্য। অভিযোগ অস্বীকার করে আসছে রাশিয়া।
