
পাকিস্তানের সিন্ধু হাইকোর্ট গতকাল বৃহস্পতিবার সাবেক প্রেসিডেন্ট জেনারেল পারভেজ মোশাররফকে দেশ ছাড়ার অনুমতি দিয়েছেন৷ সাবেক এই সেনাশাসকের বিরুদ্ধে বর্তমানে বহাল ভ্রমণ নিষেধাজ্ঞা ১৫ দিনের মধ্যে প্রত্যাহার করতে সরকারকে নির্দেশ দিয়েছেন আদালত৷ খবর এএফপি, বিবিসি ও ডনের৷পাকিস্তানের বহির্গমন নিয়ন্ত্রণ তালিকায় (ইসিএল) মোশাররফের নাম রয়েছে৷ তালিকা থেকে মোশাররফের নাম বাদ দিতে এক আবেদনের ওপর শুনানি শেষে সিন্ধু হাইকোর্টের দুই বিচারকের একটি বেঞ্চ গতকাল ওই আদেশ দেন৷ আদালত আরও বলেন, এই আদেশের বিরুদ্ধে কারও আপত্তি থাকলে ১৫ দিনের মধ্যে সুপ্রিম কোর্টে আবেদন জানাতে পারবে৷ এই সময়ে মোশাররফ দেশ ছাড়তে পারবেন না৷মোশাররফের আইনজীবী ফারোঘ নাসিম সাংবাদিকদের বলেন, ‘আদালত আমাদের আবেদন গ্রহণ করে ইসিএল থেকে মোশাররফের নাম বাদ দিতে বলেছেন৷ এই আদেশ ১৫ দিন পর কার্যকর হবে৷’ তিনি জানান, সরকার চাইলে যাতে উচ্চ আদালতে আপিল করতে পারে, সেজন্য ওই সময় দেওয়া হয়েছে৷৭০ বছর বয়সী মোশাররফ এখন গৃহবন্দী৷ গত এপ্রিলে তিনি স্বাস্থ্য পরীক্ষার জন্য করাচিতে যান৷ মোশাররফ বলেন, তিনি দুবাইয়ে তাঁর অসুস্থ মাকে দেখতে যাওয়ার স্বার্থে ভ্রমণ নিষেধাজ্ঞা প্রত্যাহার চান৷ তবে অনেকে মনে করেন, নিজের বিরুদ্ধে বিভিন্ন মামলার বিচার এড়াতেই তিনি দেশ ছাড়তে চান৷ রাষ্ট্রদ্রোহের অভিযোগে পাঁচটি মামলাসহ মোশাররফের বিরুদ্ধে বেশ কয়েকটি মামলা রয়েছে৷
