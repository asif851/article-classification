
কয়েদির ভারে যখন বাংলাদেশের কারাগারগুলো ন্যুব্জ, তখন উল্টো ঘটনা ঘটেছে নেদারল্যান্ডসে। কয়েদির অভাবে দেশটির আটটি কারাগার বন্ধ করে দেওয়া হয়েছে।দেশটির বিচার মন্ত্রণালয় এ ঘোষণা দিয়েছে বলে হাফিংটন পোস্ট-এর খবরে আজ মঙ্গলবার জানানো হয়েছে।খবরে বলা হয়, এমনিতেই নেদারল্যান্ডসে অপরাধের হার অনেক কম। দেশটির কারাগারে ১৪ হাজার কয়েদি রাখার ব্যবস্থা আছে। তবে এখন বন্দী আছে ১২ হাজার।অপরাধীর সংখ্যা আরও কমবে, এমন আশাবাদের কথা জানিয়েছেন দেশটির উপবিচারমন্ত্রী নেবাহাত আলবেরাক। কয়েদির সংখ্যা কম হওয়ার পরও অপ্রয়োজনে এই খাতে খরচের কোনো প্রয়োজনও দেখছে না সরকার।
তবে এর আগে ৬০টির বেশি সংস্থার প্রতিনিধিত্বকারী প্রতিষ্ঠান দ্য ক্রিমিনাল জাস্টিস অ্যালায়েন্স (সিজেএ) কারাগারের অপ্রয়োজনীয় ব্যবহার সীমিত করার জন্য সরকারের প্রতি আহ্বান জানিয়েছিল। কারাগারে শুধু গুরুতর ও সহিংস অপরাধীদের রাখার পক্ষে মত ছিল তাদের। এমন আহ্বানের কিছুদিন পরই সরকার এ পদক্ষেপ নিল।
