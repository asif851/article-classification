
পাকিস্তানের বিদায়ী প্রেসিডেন্ট আসিফ আলী জারদারি আবার পাকিস্তান পিপলস পার্টির (পিপিপি) প্রধান হিসেবে দায়িত্ব নেবেন। আদালতের রায়ে তিনি পাঁচ মাস আগে ওই পদ ছাড়তে বাধ্য হয়েছিলেন।দেশের প্রেসিডেন্ট পদে জারদারির পাঁচ বছরের মেয়াদ আজ রোববার পূর্ণ হয়েছে। এখন পিপিপির প্রধান পদে ফিরে যেতে তাঁর কোনো বাধা নেই। দলটির মহাসচিব সরদার লতিফ খোসা গত শুক্রবার বলেন, দলের কেন্দ্রীয় নির্বাহী কমিটির সিদ্ধান্ত অনুযায়ী জারদারিই আবার চেয়ারম্যান হচ্ছেন। দলের কর্মীরা তাঁকে এখনো প্রধান হিসেবে বিবেচনা করেন। কাজেই নতুন করে তাঁর দায়িত্ব গ্রহণের ব্যাপারটি আনুষ্ঠানিকতা ছাড়া আর কিছুই নয়।নবনির্বাচিত প্রেসিডেন্ট মামনুন হোসাইন দায়িত্ব বুঝে নেওয়ার পর লাহোরের উদ্দেশে ইসলামাবাদ ছাড়বেন জারদারি। পিপিপির নেতাদের আশা, পরবর্তী সাধারণ নির্বাচন সামনে রেখে দলীয় কর্মকাণ্ডে আরও সক্রিয় হবেন জারদারির দুই সন্তান আসিফা ও বিলওয়াল। ওয়াকেবহাল সূত্র বলেছে, বিলাওয়াল পিপিপির প্রধান পৃষ্ঠপোষকের পদে বহাল থাকবেন। ডন।
