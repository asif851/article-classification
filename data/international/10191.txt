
 
ইরাকের রাজধানী বাগদাদসহ বিভিন্ন শহরে গতকাল সোমবার একের পর এক বোমা হামলায় নিহতের সংখ্যা বেড়ে ৭০ জনে পৌঁছেছে। আহত হয়েছে দুই শতাধিক। পুলিশ ও স্বাস্থ্যকর্মীরা এই তথ্য জানিয়েছেন।
কর্মকর্তাদের বরাত দিয়ে বিবিসির অনলাইনে প্রকাশিত প্রতিবেদনে বলা হয়, বাগদাদের শিয়া-অধ্যুষিত এলাকাগুলোর বাসস্টেশন ও বিপণিবিতানের বাইরে বোমা হামলা চালানো হয়। এতে অন্তত ২০ জন নিহত হয়।
বাগদাদ থেকে ৪২০ কিলোমিটার দূরে দক্ষিণ-পূর্বাঞ্চলীয় শহর বসরায় দুটি পৃথক গাড়িবোমা হামলা চালানো হয়। প্রথমটি হানানিয়ার পাশে একটি ব্যস্ততম বাজার ও রেস্তোরাঁর কাছে এবং দ্বিতীয়টি সাদ মোড়ের একটি বাস টার্মিনালের ভেতরে চালানো হয়। এতে ১১ জন নিহত হয়। এ ছাড়া বোমা হামলা হয়েছে সামারা, বসরা ও হিল্লায়।
গতকালের হামলার দায় কেউ স্বীকার করেনি। ইরাকের নিরাপত্তা কৌশলে শিগগিরই পরিবর্তন আনার কথা জানিয়েছেন দেশটির প্রধানমন্ত্রী নুরি আল মালিকি।
শিয়া-অধ্যুষিত বসরানগর তুলনামূলকভাবে অনেকটা শান্ত ছিল। কিন্তু সাম্প্রতিক মাসগুলোতে সেখানেও সহিংসতা বেড়েছে।
