
ভিয়েতনামে রাশিয়ার প্রেসিডেন্ট ভ্লাদিমির পুতিনের সঙ্গে যুক্তরাষ্ট্রের প্রেসিডেন্ট ডোনাল্ড ট্রাম্পের সাক্ষাৎ হয়েছে। গতকাল শুক্রবার এশিয়া-প্রশান্ত মহাসাগরীয় অঞ্চলের অর্থনৈতিক সহযোগিতা শীর্ষ সম্মেলনের (অ্যাপেক) প্রথম দিন এই দুই দেশের রাষ্ট্রপ্রধানের সাক্ষাৎ হয়।
রুশ সংবাদমাধ্যম জানায়, ভিয়েতনামের দানাং শহরে এই সম্মেলনে ট্রাম্প সেশন পর্ব ও ব্যবসায়িক উপদেষ্টা পরিষদের সভায় অংশ নেননি। তাই অংশগ্রহণকারী অতিথিরা যখন দলগত ছবি তুলতে সমবেত হন, তখন ট্রাম্পের সঙ্গে পুতিনের দেখা হয়।
এর আগে গত জুলাই মাসে জার্মানিতে অনুষ্ঠিত জি-টোয়েন্টি সম্মেলনে দুই নেতার সাক্ষাৎ হয়।
রাশিয়ার গণমাধ্যমের সংবাদে বলা হয়, ছবি তোলার সময় পুতিন ও ট্রাম্প পাশাপাশি দাঁড়ান। এ সময় দুই নেতা করমর্দন করেন। ট্রাম্প আন্তরিকতার সঙ্গে তাঁর বাঁ হাত পুতিনের কাঁধে রাখেন। এ সময় ভিয়েতনামের জাতীয় পোশাকে থাকা দুজনকে ফুরফুরে মেজাজে দেখা যায়।
আজ শনিবার সম্মেলনের শেষ দিন। ক্রেমলিনের ওয়েবসাইটে সদ্য প্রকাশিত বিজ্ঞপ্তিতে বলা হয়, আজ ভোরে শীর্ষ সম্মেলনের পাশাপাশি এক বৈঠকে মিলিত হয়েছেন পুতিন ও ট্রাম্প। উভয় নেতাই সিরিয়া সংকট নিয়ে বিবৃতি দিয়েছেন।
