
 
বেলজিয়ামের রাজধানী ব্রাসেলসে আত্মঘাতী বোমা হামলাকারী সন্দেহে এক ব্যক্তিকে গুলি করে হত্যা করা হয়েছে। ব্রাসেলস সেন্ট্রাল স্টেশনে সেনাদের গুলিতে নিহত হওয়ার আগে ওই ব্যক্তি ছোটখাটো একটি বিস্ফোরণ ঘটান। তবে ওই ঘটনায় কেউ হতাহত হননি বলে ধারণা করা হচ্ছে। আজ বুধবার বিবিসি অনলাইনের খবরে এ তথ্য জানানো হয়।
গত বছরের মার্চে ব্রাসেলসে এক হামলায় ৩২ জন নিহত হয়েছিলেন। আইএস ওই হামলার দায় স্বীকার করেছিল।
নিকোলাস ভ্যান হেরেওয়েজেন নামের এক প্রত্যক্ষদর্শী রেলওয়ে কর্মী জানান, তিনি একজনকে ‘আল্লাহ আকবর’ বলে চিৎকার করে চাকা লাগানো একটি সুটকেসের বিস্ফোরণ ঘটাতে শোনেন। তিনি বলেন, ‘বিস্ফোরণের সময় আমি একটি দেয়ালের পেছনে ছিলাম। আমি সেখান থেকে সরে আসি। পরে স্টেশন থেকে বেরিয়ে যাওয়ার জন্য আমার সহকর্মীদের সতর্ক করি। হামলাকারী ব্যক্তি সেই সময়ও আশপাশে ছিলেন। কিন্তু আমরা আর তাঁকে দেখতে পাইনি।’ তিনি বলেন, ‘এটা খুব বড় বিস্ফোরণ না হলেও এর প্রভাব ছিল বড় আকারের। লোকজন দৌড়ে পালাচ্ছিল।’
হামলাকারী ব্যক্তির বর্ণনা দিতে গিয়ে ওই প্রত্যক্ষদর্শী বলেন, ‘ওই ব্যক্তি সুঠামদেহী ও শ্যামলা। চুল ছোট। পরনে ছিল সাদা শার্ট ও জিনস। তাঁর সঙ্গে তার বেরিয়ে থাকা কিছু জড়ানো ছিল। সম্ভবত সেটা আত্মঘাতী ভেস্ট।’
স্টেশন ও গ্র্যান্ড প্লেস খালি করা পর রেস্টুরেন্ট ও অন্যান্য ব্যবসা প্রতিষ্ঠানকে বন্ধ রাখার নির্দেশ দেওয়া হয়। ওই স্টেশন দিয়ে মেট্রো চলাচলও সাময়িকভাবে বন্ধ রাখার নির্দেশ দেয় পুলিশ।
