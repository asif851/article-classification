
পাকিস্তানে আগামী বছর অনুষ্ঠেয় সাধারণ নির্বাচনে প্রধানমন্ত্রীর পদে প্রতিদ্বন্দ্বিতার ইঙ্গিত দিয়েছেন দেশটির ক্ষমতাচ্যুত প্রধানমন্ত্রী নওয়াজ শরিফের কন্যা মরিয়ম নওয়াজ। এ ধরনের চিন্তাভাবনার কথা জানালেও এ ক্ষেত্রে পাকাপাকি সিদ্ধান্ত তাঁর পরিবারের ওপর নির্ভর করছে বলেও জানান তিনি।গত শুক্রবার দ্য নিউইয়র্ক টাইমসকে দেওয়া এক সাক্ষাৎকারে ওই ইঙ্গিত দেন মরিয়ম। সাক্ষাৎকারে মরিয়ম বলেন, তাঁর ঘনিষ্ঠজন ও বন্ধুবান্ধব মহল তাঁকে নেতৃত্বের আসনে দেখতে চান।পাকিস্তানের ভবিষ্যৎ নেতা হিসেবে নিজেকে কখনো ভাবেন কি না? এ প্রশ্নের জবাবে মরিয়ম বলেন, ‘আমার আশপাশের লোকজন আমাকে বলেন, দেশের জন্য আমার সুনির্দিষ্ট কিছু ভূমিকা রাখা উচিত।’গতকাল শনিবার মরিয়ম তাঁর ৪৪তম জন্মদিন উদ্‌যাপন করেন। এ উপলক্ষে এক টুইটে তিনি বলেন, শরিফ পরিবার তাঁর ওপর ক্ষমতাসীন পাকিস্তান মুসলিম লিগের (পিএমএল-এন) নেতৃত্বদানের ভার দেওয়ার সিদ্ধান্ত নিয়েছে বলে যে বিবৃতি প্রচারের কথা বলা হচ্ছে, তা তাঁর ক্ষেত্রে ভুলভাবে উপস্থাপন করা হয়েছে।
শাহবাজ আমার নায়ক
সাক্ষাৎকারে মরিয়ম নওয়াজ জোর দিয়ে বলেন, তাঁর পরিবারের সদস্যদের মধ্যে মতপার্থক্য নিয়ে যেসব খবরাখবর প্রকাশ হচ্ছে, সেগুলো অতিরঞ্জিত। তিনি বলেন, এটা কোনো বিভক্ত বাড়ি নয়। তাঁর পরিবার পারিবারিক মূল্যবোধ ও ন্যায়নীতি ধারণ করে।
সাক্ষাৎকারে মরিয়মকে তাঁর চাচা ও পাঞ্জাবের মুখ্যমন্ত্রী শাহবাজ শরিফের ব্যাপারে দৃশ্যত ইতিবাচক বলে মনে হয়। নওয়াজের ভাই শাহবাজই সম্ভবত আগামী দিনের প্রধানমন্ত্রী বলে ব্যাপকভাবে ধারণা করা হয়। তাঁর বিষয়ে মরিয়মের ভাষ্য, ‘তিনি এই পদের সবচেয়ে উপযুক্ত ব্যক্তি। তিনি আমার নায়ক।’
‘আমিও মানুষ’
সাক্ষাৎকারে মরিয়ম তাঁর ব্যক্তিগত জীবনধারা নিয়েও খোলামেলা কথা বলেছেন। বলেন, তাঁর এখন কাজে মনোনিবেশ করার সময় রয়েছে। এ জন্য তিনি তাঁর অল্পবয়সে বিয়ে হওয়াকে সাধুবাদ জানান।
মরিয়ম বলেন, ‘যখন আমার বাচ্চারা বেড়ে উঠছিল, তখন আমি তাদের পুরো সময়টা দিয়েছি। এখন  আমি স্বাধীন। এখন আমার বাচ্চারা ছোট থাকলে আমি এত কাজের সুযোগ পেতাম না।’ 
