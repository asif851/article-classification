
ইরানের ঘাঁটি ব্যবহার করে সিরিয়ায় ইসলামিক স্টেটসহ (আইএস) বিভিন্ন জিহাদি গোষ্ঠীর বিরুদ্ধে বিমান হামলা চালিয়েছে রাশিয়া। মধ্যপ্রাচ্যের কোনো দেশ থেকে সিরিয়ায় এই প্রথমবারের মতো হামলার কথা জানালো রুশ প্রতিরক্ষা মন্ত্রণালয়।রাশিয়ার প্রতিরক্ষা মন্ত্রণালয় এক বিবৃতিতে জানিয়েছে, ইরানের হামেদান বিমানঘাঁটি থেকে আইএস এবং জাবহাত আল-নুসরার অবস্থান লক্ষ্য করে সিরিয়ার আলেপ্পো, দের ইজর ও ইদলিবে বিমান হামলা চালানো হয়। এ হামলায় জিহাদি গোষ্ঠীগুলোর পাঁচটি বড় অস্ত্রাগার, বোমা-বারুদের ভান্ডার ও জ্বালানি ধ্বংস হয়ে গেছে। আলেপ্পো ও দের ইজরের কাছাকাছি, ইদলিব অঞ্চলের সারাকেব গ্রাম এবং আলেপ্পো প্রদেশে আইএস অধ্যুষিত আল-বাব শহরে জিহাদিদের প্রশিক্ষণ শিবির বিমান হামলায় ধ্বংস হয়ে গেছে। এ ছাড়া জাফরা ও দের ইজরে তিনটি কমান্ড কেন্দ্রে হামলায় জিহাদি গোষ্ঠীর বহু যোদ্ধা নিহত হয়েছে বলে বিবৃতিতে দাবি করা হয়েছে।
খবরে বলা হয়, মস্কো সিরিয়ায় হামলা চালানোর ক্ষেত্রে ইরানের ঘাঁটি ব্যবহার করলে সময় অনেক কম লাগবে। মস্কো থেকে সিরিয়ায় বোমা হামলা চালাতে যত সময় লাগে, তার চেয়ে আরও কম সময়ে ইরান থেকে তা সিরিয়ায় ফেলা যাবে। রাশিয়ার দক্ষিণাঞ্চল থেকে সিরিয়ায় এর আগে এই বিমান হামলা চালানো হয়েছিল।বর্তমানে সিরিয়ার প্রেসিডেন্ট বাশার আল–আসাদের সবচেয়ে বড় মিত্র হিসেবে পরিচিত রাশিয়া। বাশার সরকারের পক্ষ নিয়ে মস্কো সিরিয়ায় আইএস ও সরকারবিরোধী পক্ষের বিরুদ্ধে হামলা চালিয়ে যাচ্ছে।
