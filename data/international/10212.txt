

কোটি ডলারের আইপিএলে আর নয়। আগামী অক্টোবরে অনুষ্ঠেয় চ্যাম্পিয়নস লিগ টি-টোয়েন্টির পরই আইপিএলকে বিদায় জানাবেন রাজস্থান রয়্যালসের অধিনায়ক রাহুল দ্রাবিড়।
দ্রাবিড়ের বয়স চলছে ৪১ বছর। বার্তা সংস্থা পিটিআই জানিয়েছে, আইপিএলকে বিদায় জানানোর কারণ হিসেবে নিজের বয়সকেই উল্লেখ করেছেন ভারতের সাবেক এই অধিনায়ক।
গতকাল শুক্রবার রাতে দ্বিতীয় কোয়ালিফায়ারে মুম্বাইয়ের কাছে চার উইকেটে হেরে এবারের আইপিএল থেকে বিদায় নেয় রাজস্থান। ম্যাচ শেষে দ্রাবিড় ইঙ্গিত দেন, চ্যাম্পিয়নস লিগই হবে আইপিএলের কোনো ফ্র্যাঞ্চাইজির হয়ে তাঁর শেষ প্রতিযোগিতা। তিনি বলেন, ‘৪১ বছর বয়সে ১২ মাস বেশ দীর্ঘ সময়। সৌভাগ্যক্রমে আমরা চ্যাম্পিয়নস লিগে স্থান করে নিয়েছি। হতে পারে, আইপিএল ফ্র্যাঞ্চাইজির হয়ে সেটাই হবে আমার শেষ লড়াই।’
আইপিএলকে বিদায় জানানোর পেছনে বয়সকে তুলে ধরলেও এর পেছনে সাম্প্রতিক ‘তিক্ত’ অভিজ্ঞতা কাজ করেছে কি না, প্রশ্নটা থেকেই যায়। স্পট ফিক্সিংয়ে জড়িত থাকার সুনির্দিষ্ট অভিযোগে সম্প্রতি দিল্লি পুলিশের হাতে গ্রেপ্তার হয়েছেন রাজস্থান রয়্যালসের তিন ক্রিকেটার শ্রীশান্ত, অজিত চান্ডিলা ও অঙ্কিত চাভান। তাঁদের অপকর্মের সঙ্গে কোনো ধরনের সংশ্লিষ্টতা না থাকলেও অধিনায়ক হিসেবে ব্যাপারটা অবশ্যই দ্রাবিড়ের জন্য অস্বস্তিকর। এ ছাড়া আইপিএলের ভাবমূর্তিও এখন প্রশ্নের সম্মুখীন। তিন ক্রিকেটার গ্রেপ্তার হওয়ার পর ফিক্সিং কেলেঙ্কারি ডালাপালা ছড়াচ্ছে প্রতিনিয়ত। দ্রাবিড়ের মতো একজন পরিচ্ছন্ন ক্রিকেটারের এসব থেকে দূরে থাকাই প্রত্যাশিত।
প্রত্যাশা মতোই আইপিএলকে বিদায় বলতে যাচ্ছেন ‘দ্য ওয়াল’।
