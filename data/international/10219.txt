
দুই বছর বা তার চেয়ে বেশি সাজাপ্রাপ্তদের আজীবন নির্বাচনে লড়ার ওপর নিষেধাজ্ঞা জারির পক্ষে সমর্থন জানিয়েছে ভারতের নির্বাচন কমিশন (ইসি)। ভারতের সুপ্রিম কোর্টে দায়ের করা এ সংক্রান্ত একটি মামলায় গতকাল সোমবার আদালতে দেওয়া হলফনামায় এই মত দিয়েছে কমিশন।
দিল্লি বিজেপির মুখপাত্র অশ্বিনী কুমার উপাধ্যায় এই মামলা দায়ের করেছিলেন। তিনি তাঁর আবেদনে বলেছিলেন, রাজনীতিতে দুর্নীতি ও ফৌজদারি মামলায় অভিযুক্তরা যেন নির্বাচনে লড়তে না পারেন। বর্তমানে ছয় বছর নির্বাসনের পর যেকোনো ব্যক্তি নির্বাচনে লড়তে পারেন। কিন্তু এই বিধানের পরিবর্তন চেয়ে অশ্বিনী কুমার সাজাপ্রাপ্তদের আজীবন রাজনীতি থেকে নির্বাসনের দাবি জানান সর্বোচ্চ আদালতে।
আদালত এই মামলার পরিপ্রেক্ষিতে নির্বাচন কমিশনের মতামত চান। তখন নির্বাচন কমিশন থেকে দায়ের করা অ্যাফিডেভিটে উল্লেখ করা হয়, সাজাপ্রাপ্তদের আজীবন নির্বাচনে লড়ার ওপর নিষেধাজ্ঞা জারি করা উচিত।
বর্তমানে বিভিন্ন রাজনৈতিক দলের বহু নেতার বিরুদ্ধে ঝুলছে নানা ফৌজদারি মামলা।
