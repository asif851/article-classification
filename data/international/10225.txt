
পবিত্র নগরী জেরুজালেমকে ভাগ করে এর কোনো অংশ যাতে ভবিষ্যতে ফিলিস্তিনের হাতে সহজে ছাড়তে না হয়, সে লক্ষ্যে একটি বিল অনুমোদন করেছেন ইসরায়েলের পার্লামেন্ট সদস্যরা।
ইসরায়েলের স্থানীয় গণমাধ্যমের খবর অনুযায়ী, গতকাল মঙ্গলবার সকালে দেশটির পার্লামেন্ট নেসেট ওই বিল পাস করে। বিলে এই শর্ত আরোপ করা হয়েছে যে, কোনো বিদেশি শক্তির (ফিলিস্তিন) কাছে জেরুজালেমের কোনো অংশের নিয়ন্ত্রণ ছাড়ার আগে ইসরায়েলি কর্তৃপক্ষকে পার্লামেন্টের দুই-তৃতীয়াংশ সদস্যের সমর্থন নিতে হবে।
ফিলিস্তিনের কাছে জেরুজালেমের কোনো অংশের নিয়ন্ত্রণ তুলে দেওয়ার চেষ্টাকে আরও জটিল করাই এ বিলের লক্ষ্য বলে ব্যাপকভাবে মনে করা হচ্ছে। পূর্ব জেরুজালেমকে ফিলিস্তিন তার ভবিষ্যৎ রাষ্ট্রের রাজধানী করতে চায়। ইসরায়েলি পত্রিকা হারেৎস জানায়, বিলটির পক্ষে ভোট দেন ৬৪ জন সদস্য; বিপক্ষে ৫২ জন।
গত মাসে জেরুজালেমকে ইসরায়েলের রাজধানী হিসেবে স্বীকৃতির ঘোষণা দেন যুক্তরাষ্ট্রের প্রেসিডেন্ট। এর প্রতিবাদ এবং জেরুজালেমের পূর্বাংশকে ফিলিস্তিনের রাজধানী করার পক্ষে ব্যাপক আন্তর্জাতিক জনমত সৃষ্টি হয়েছে।
এদিকেএএফপি জানায় অধিকৃত পশ্চিম তীরে দুই ইসরায়েলি সেনাকে লাথি ও চড় মারার দায়ে গ্রেপ্তার করা ফিলিস্তিনি তরুণী নূর তামিমির (২০) বিরুদ্ধে অভিযোগ দাখিল করেছে ইসরায়েল। নূর ও তাঁর বোনের হাতে ওই দুই সেনার নিগৃহীত হওয়ার ভিডিওদৃশ্য ছড়িয়ে পড়ার পর গত রোববার আফার সামরিক আদালতে এ অভিযোগ গঠন করা হয়। গত ২০ ডিসেম্বর গ্রেপ্তার করা হয় নূরকে। সোমবার তাঁকে আদালতে হাজির করার কথা ছিল।
 
