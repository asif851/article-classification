
ফিলিপাইনে গত শুক্রবার সন্ধ্যায় ফেরিডুবির ঘটনায় এখন পর্যন্ত কমপক্ষে ৩১ জন নিহতের বিষয়ে নিশ্চিত হওয়া গেছে। ওই ফেরির ৬০০ জন যাত্রীকে জীবিত উদ্ধার করা গেলেও এখনো ১৭১ জন নিখোঁজ রয়েছেন। সংশ্লিষ্ট কর্মকর্তাদের বরাত দিয়ে বিবিসি অনলাইনে প্রকাশিত প্রতিবেদনে জানানো হয়, প্রতিকূল আবহাওয়ার কারণে নিখোঁজ যাত্রীদের উদ্ধার অভিযান ব্যাহত হচ্ছে।গত শুক্রবার রাতে দেশটির সেবু বন্দরের কাছে সমুদ্র উপকূলে একটি মালবাহী জাহাজের সঙ্গে ধাক্কা লেগে এমভি থমাস অ্যাকুইনাস নামের ফেরিটি ডুবে যায়। ফেরিটিতে ৭১৫ জন যাত্রী ও ১১৬ জন কর্মী ছিলেন। যাত্রীদের মধ্যে ৫৮টি শিশু ছিল। ফেরিতে পানি ওঠা শুরু করলে শতাধিক যাত্রী সাগরে ঝাঁপ দেন। এ সময় ফেরিতে থাকা অনেক যাত্রী ঘুমাচ্ছিলেন। কার্গো জাহাজের সঙ্গে যাত্রীবাহী ফেরির সংঘর্ষের সঠিক কারণ এখনো জানা যায়নি। ফিলিপাইনে প্রায়ই এ ধরনের দুর্ঘটনা ঘটে। দেশটিতে ১৯৮৭ সালের ডিসেম্বরে একটি ফেরিডুবির ঘটনায় চার হাজারেরও বেশি মানুষ প্রাণ হারায়।
