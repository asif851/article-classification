
মার্কিন কেন্দ্রীয় গোয়েন্দা সংস্থার (সিআইএ) সাবেক কর্মকর্তা এডওয়ার্ড স্নোডেন নিকারাগুয়া ও ভেনেজুয়েলায় আশ্রয় পেতে পারেন বলে আভাস দিয়েছেন দেশ দুটির প্রেসিডেন্ট। ভেনেজুয়েলার প্রেসিডেন্ট নিকোলা মাদুরো বলেন, লাখ লাখ সাধারণ মানুষের ফোনকল ও অনলাইন তত্পরতায় মার্কিন প্রশাসনের নজরদারির কথা ফাঁস করে দেওয়া স্নোডেনকে তাঁরা আশ্রয় দিতে চান। স্নোডেন এখন মস্কোর শেরেমেয়িতেভো বিমানবন্দরের ট্রানজিট এলাকায় আটকা পড়ে আছেন।আজ শনিবার বিবিসির এক খবরে জানানো হয়, গতকাল শুক্রবার ভেনেজুয়েলার স্বাধীনতা দিবসের বক্তৃতায় প্রেসিডেন্ট মাদুরো এ ঘোষণা দেন। মাদুরো বলেন, ‘দেশের প্রধান হিসেবে আমি সিদ্ধান্ত নিয়েছি, তরুণ মার্কিন নাগরিক এডওয়ার্ড স্নোডেনকে এ দেশে আশ্রয় দেওয়া হবে। তাই যুক্তরাষ্ট্রের ওই মামলা থেকে বাঁচতে স্নোডেন এখানে চলে আসতে পারেন।’নিকারাগুয়ার প্রেসিডেন্ট দানিয়েল ওরতেগা বলেন, পরিস্থিতি অনুকূলে থাকলে তাঁর দেশও স্নোডেনকে আশ্রয় দিতে চায়।উইকিলিকস জানায়, গতকাল স্নোডেন রাজনৈতিক আশ্রয় চেয়ে আরও ছয়টি দেশে আবেদন করেছেন। যুক্তরাষ্ট্র হস্তক্ষেপ করতে পারে বলে এখনই এসব দেশের নাম প্রকাশ করা হবে না। এ ছাড়া, স্নোডেন ইতিমধ্যে ২১টি দেশে একই ধরনের আবেদন করেছেন, যার বেশির ভাগ দেশই ওই আবেদন নাকচ করে দিয়েছে।
এডওয়ার্ড স্নোডেন লাখ লাখ সাধারণ মানুষের ফোনকল ও অনলাইন তত্পরতায় মার্কিন প্রশাসনের নজরদারির কথা ফাঁস করে গত ২০ মে যুক্তরাষ্ট্র থেকে চীনের বিশেষ প্রশাসনিক অঞ্চল হংকংয়ে চলে যান। এরপর গত ২৩ জুন তিনি হংকং ছেড়ে রাশিয়া যান। তখন থেকে স্নোডেন মস্কোর শেরেমেয়িতেভো বিমানবন্দরের ট্রানজিট এলাকায় অবস্থান করছেন।
