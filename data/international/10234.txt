
মুক্তি পেয়েছেন মিসরের ক্ষমতাচ্যুত প্রেসিডেন্ট হোসনি মোবারক। ছয় বছর ধরে বন্দী থাকার পর আজ শুক্রবার মুক্তি পেলেন তিনি। ২০১১ সালে সরকারবিরোধী বিক্ষোভকারীদের হত্যা করার অভিযোগে গ্রেপ্তার হয়েছিলেন মিসরের সাবেক এই একনায়ক।
হোসনি মোবারকের আইনজীবীর বরাত দিয়ে বিবিসি অনলাইনের খবরে বলা হয়, হোসনি মোবারক মিসরের রাজধানী কায়রোর দক্ষিণাঞ্চলের একটি সামরিক হাসপাতাল ছেড়ে নিজ বাড়িতে চলে গেছেন। অসুস্থ থাকায় ওই হাসপাতালে আইনশৃঙ্খলা রক্ষাকারী বাহিনীর হেফাজতে ছিলেন তিনি।
এর আগে চলতি মাসের শুরুর দিকে মিসরের উচ্চ আদালত বিক্ষোভকারীদের হত্যার অভিযোগ থেকে মোবারককে খালাসের আদেশ দেন। ২০১১ সালে আরব বসন্তের সময় মোবারকের সরকারবিরোধী আন্দোলনে পুলিশ ও সেনাবাহিনীর গুলিতে ৮৪৬ জন বিক্ষোভকারী নিহত হন। পরে ক্ষমতাচ্যুত হন মোবারক। ওই বছরের এপ্রিলে বন্দী করা হয় মোবারককে, মুখোমুখি করা হয় বিচারের।
বর্তমানে ৮৮ বছর বয়সী হোসনি মোবারক ১৯৮১ সালে আনোয়ার সাদাত নিহত হওয়ার পর মিসরের প্রেসিডেন্ট হন। টানা তিন দশকের বেশি সময় তিনি মিসরের ক্ষমতায় ছিলেন।
