
উত্তর কোরিয়ার নেতা কিম জং-উনের নামে নাম রাখার ব্যাপারে নিষেধাজ্ঞা আরোপ করা হয়েছে। সে দেশে যাদের এই নাম আছে, তাদেরও তা বদলে ফেলতে নির্দেশ দেওয়া হয়েছে। আজ বৃহস্পতিবার বিবিসি অনলাইনের খবরে এ কথা জানানো হয়।কেবিএস টিভি ও ইউনাপের খবরে বলা হয়েছে, ২০১১ সাল থেকেই এ নির্দেশ বহাল আছে। তবে সম্প্রতি এটি জনসমক্ষে আসে।সরকারি নির্দেশে জানানো হয়েছে, কোনো নবজাতকের নাম কিম জং-উন রাখা যাবে না। যাদের এই নাম আছে, তাদের জন্মসনদ সংশোধন করতে হবে। কিমের বাবা কিম জং-ইল ও দাদা কিম ইল-সাংয়ের নামে নাম রাখার ক্ষেত্রেও একই নিষেধাজ্ঞা কার্যকর থাকবে।২০১১ সালে কিম জং-উন উত্তরাধিকারী হিসেবে ক্ষমতায় বসেন। তবে এর আগ পর্যন্ত তিনি পর্দার অন্তরালেই ছিলেন। দেশটির বেশির ভাগ মানুষই তাঁর ছবি দেখেনি বা তাঁর সম্পর্কে জানত না।
