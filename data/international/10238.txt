
তুরস্কে বিক্ষোভকারীদের বিরুদ্ধে প্রধানমন্ত্রী রিসেপ তাইয়েপ এরদোয়ান কঠোর অবস্থান নেওয়ায় যুক্তরাষ্ট্রসহ কয়েকটি পশ্চিমা দেশ উদ্বেগ প্রকাশ করেছে। ইস্তাম্বুলের তাকসিম স্কয়ারে রাতভর সংঘর্ষের পর সাঁড়াশি অভিযান চালিয়ে পুলিশ গতকাল বুধবার ভোরে বিক্ষোভকারীদের হটিয়ে দিয়েছে। মঙ্গলবার প্রধানমন্ত্রী রিসেপ তাইয়েপ এরদোয়ান বিক্ষোভকারীদের প্রতি কড়া হুঁশিয়ারি উচ্চারণ করেন। এর পর গতকালের পুলিশি অভিযানের পর সেখানে পরিস্থিতি শান্ত রয়েছে। হোয়াইট হাউসের মুখপাত্র কেইটলিন হেইডেন মঙ্গলবার এক বিবৃতিতে বলেন, ‘আমরা উদ্বেগের সঙ্গে তুরস্কের ঘটনাপ্রবাহ দেখে আসছি। শান্তিপূর্ণ প্রতিবাদের অধিকারসহ মত প্রকাশ এবং সমাবেশের অধিকারের প্রতি আমাদের সমর্থন অব্যাহত থাকবে।’ হেইডেন সরকার ও বিরোধীদের বিরোধ অবসানের জন্য সংলাপের আহ্বান জানান। এ ছাড়া জার্মান চ্যান্সেলর আঙ্গেলা মেরকেলও বিক্ষোভকারীদের বিরুদ্ধে কঠোর পদক্ষেপ নেওয়া থেকে তুরস্কের সরকারকে বিরত থাকার আহ্বান জানিয়েছেন। আন্তর্জাতিক মানবাধিকার সংস্থা হিউম্যান রাইটস ওয়াচ (এইচআরডব্লিউ) ও অ্যামনেস্টি ইন্টারন্যাশনাল বিক্ষোভকারীদের ওপর পুলিশি অভিযানের নিন্দা জানিয়েছে এবং দুই পক্ষকেই আলোচনায় বসার আহ্বান জানিয়েছে। গতকালই বিক্ষোভের আয়োজকদের সঙ্গে এরদোয়ানের আলোচনা হওয়ার সম্ভাবনা ছিল। মঙ্গলবার রাতে তাকসিম স্কয়ারে বিক্ষোভকারীদের বিরুদ্ধে অভিযান শুরু করে পুলিশ। এ সময় বিক্ষোভকারীদের লক্ষ্য করে পুলিশ কাঁদানে গ্যাসের শেল, রাবার বুলেট ও পেপার সেপ্র ছোড়ে এবং জলকামান থেকে পানি ছিটায়। বিক্ষোভকারীরাও পুলিশকে লক্ষ্য করে পটকা, ককটেল ও পাথর নিক্ষেপ করে। ইস্তাম্বুলের গেজি পার্কের গাছ কেটে সেখানে বিপণিবিতান নির্মাণের সরকারি উদ্যোগের প্রতিবাদে এ বিক্ষোভ শুরু হয়। পরে তা সরকারবিরোধী আন্দোলনে রূপ নেয়। এএফপি ও রয়টার্স।
