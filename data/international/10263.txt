
ভারতের মহারাষ্ট্র রাজ্যের মুম্বাইয়ে থাকা পাকিস্তানের জাতির জনক মোহাম্মদ আলী জিন্নাহর বাসভবন ভেঙে ফেলার দাবি তুলেছেন রাজ্য বিজেপির এক বিধায়ক। বিধানসভায় গত সোমবার এই দাবি তুলে বিধায়ক মঙ্গলপ্রভাত লোঢা বলেন, বাড়িটি ভেঙে সেখানে একটি সংস্কৃতিকেন্দ্র গড়া উচিত, যেখানে ভারতের ইতিহাস-ঐতিহ্য স্থান পাবে।ভারতের পার্লামেন্টের উভয় কক্ষ রাজ্যসভা ও লোকসভায় সম্প্রতি পাস হয় শত্রু সম্পত্তি (সংশোধনী) বিল ২০১৬। এই আইন অনুযায়ী দেশভাগের সময় পাকিস্তান ও চীনে চলে যাওয়া নাগরিকদের বংশধরেরা ভারতে ফেলে যাওয়া সম্পত্তিতে কোনো অধিকার দাবি করতে পারবেন না।ওই আইনের কথা উল্লেখ করে মহারাষ্ট্র বিধানসভায় বিজেপির বিধায়ক মঙ্গলপ্রভাত লোঢা দাবি করেন, জিন্নাহর কোনো বংশধর এই প্রাসাদোপম বাড়ি দাবি করতে পারবেন না। ওই বাড়িতেই ‘দেশভাগের চক্রান্ত’ হয়েছিল মন্তব্য করে তিনি সেটি ভেঙে সেখানে একটি সংস্কৃতিকেন্দ্র প্রতিষ্ঠার দাবি তোলেন। বিধায়কের পরামর্শ, সেই কেন্দ্রে থাকবে মহারাষ্ট্রের গৌরবগাথা ও সাংস্কৃতিক ঐতিহ্যগুলোর নিদর্শন। তুলে ধরা হবে ভারতের ইতিহাসও।১৯৩০ সালে দক্ষিণ মুম্বাইয়ের মালাবার হিলসে আড়াই একর জায়গাজুড়ে তৈরি করা হয় বিশাল বাড়িটি। ব্রিটিশ ডেপুটি হাইকমিশনারের বাসভবন হিসেবেও কয়েক দশক ব্যবহার করা হয় এটি। ১৯৮২ সালের পর থেকে বাড়িটি তালাবদ্ধ রয়েছে। ২০০৭ সালে জিন্নাহর মেয়ে দিনা ওয়াদিয়া বাড়িটির মালিকানা দাবি করে মুম্বাই হাইকোর্টের দ্বারস্থ হয়েছিলেন। এখন এর রক্ষণাবেক্ষণের দায়িত্বে রয়েছে পূর্ত দপ্তর।
 
