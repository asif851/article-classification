
এই বয়সেই তার ভক্ত জুটে গেছে মেলা। ইনস্টাগ্রামে তার অনুসারীর সংখ্যাও ধাম ধাম করে বাড়ছে। এ সংখ্যা ছাড়িয়ে গেছে সাড়ে পাঁচ লাখ। সে আজ কোন সাজে, কীভাবে হাজির হবে—সেদিকেই সবার দৃষ্টি। ভাবা যায়!
তবে এমনটিই ঘটছে জোয়ে মেরি চোইয়ের বেলায়। তবে যাকে ঘিরে এত হইচই, সেই মেরির কিন্তু এসবে কোনো খবর নেই। সে যে এই বয়সেই অনলাইন সেলিব্রিটি, সে সম্পর্কেও কোনো ধারণাই নেই তার। আর থাকবেই–বা কীভাবে! তার বয়স যে মাত্র এক বছর!
মেরিকে ঘিরে মানুষের এই কৌতূহল সৃষ্টির কৃতিত্ব সম্পূর্ণই তার আলোকচিত্রী মা যুক্তরাষ্ট্রের লস অ্যাঞ্জেলেসে বসবাসরত লরা ইজুমাইকাওয়ার। মেরি যখন ঘুমিয়ে পড়ে, তখন তাকে দারুণ সব সাজে সাজান মা। সেসব ছবি দেখে এক বাক্যে সবাই বলে উঠবেন, ওয়াও...। কখনো সে ডুবুরি, কখনো রুটি-কেক বিক্রেতা, গোয়ালা, মৎস্যকন্যা, সানটা, রাজকন্যা, পপ তারকা; আবার কখনো সে কার্টুন ছবির জনপ্রিয় চরিত্র পিকাচু, এরিয়েল, গোকু, জেসমিন, এমনকি ‘গেমস অব থ্রোনস’–এর জন স্নো! যা যা কল্পনা করা যায়, সব চরিত্রের সাজে হাজির মেরি।  আরও মজার বিষয়, তার শাড়ি পরা ছবিও রয়েছে। যা দেখে এ অঞ্চলের মানুষের হৃদয় গলতে বাধ্য! সে এত সুন্দর, গোলগাল এক শিশু যে তার ছবি শুধু দেখতেই মন চায়। ইনস্টাগ্রামে এখন তার অনুসারীর সংখ্যা সাড়ে পাঁচ লাখেরও বেশি।
ঘুমন্ত মেয়ের ছবি তোলার কারণ ব্যাখ্যা করে মা লরা বলেছেন, মূলত মেরির নানা-নানি ও স্বজনদের আনন্দ দিতেই তিনি এ কাজ শুরু করেন। ছবিতে বৈচিত্র্য আনতে ব্যবহার শুরু করেন নানা রকমের পোশাক। তিনি বলেন, আমি তাঁদের কাছে মেয়ের ঘুমের একঘেয়ে ছবি পাঠাতে চাইনি। আর শিশু অবস্থায় সে বেশির ভাগ সময় ঘুমিয়েই থাকত। আমি ভাবলাম, ছবিতে কিছু সাজসজ্জা যুক্ত করা গেলে তা দারুণ হবে।’
তবে বড় হলে মেরি এসব ছবি দেখে কি ভাববে জানতে চাইলে মা লরা বলেন, ‘আমরা ওকে বলতে চাই, তাকে কত মানুষ ভালোবাসত। আমরা তাকে তার ভক্তদের কাছ থেকে আসা চিঠি দেখাব। কত মানুষের হৃদয় সে ছুঁয়েছে তা জানাব। তার কত আন্টি-আংকেল আছে জানাব। আমি মনে করি, সে এসব জেনে খুশি হবে।’
সূত্র: এনডিটিভিসহ বিভিন্ন আন্তর্জাতিক গণমাধ্যম
