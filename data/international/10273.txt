
মার্কিন প্রেসিডেন্ট নির্বাচনে জয়ী ডোনাল্ড ট্রাম্প নতুন স্বাস্থ্যমন্ত্রী হিসেবে টম প্রাইসকে বেছে নিয়েছেন। সিনেট অনুমোদন করলে তিনিই হবেন ট্রাম্প প্রশাসনের স্বাস্থ্যমন্ত্রী। জর্জিয়ার এই রিপাবলিকান নেতা বিদায়ী প্রেসিডেন্ট বারাক ওবামার স্বাস্থ্যনীতির কঠোর সমালোচক। এই সিদ্ধান্ত-সংশ্লিষ্ট সূত্রে এ কথা জানা যায়।টাইমস অব ইন্ডিয়া অনলাইনের খবরে জানানো হয়, প্রাইস স্বাস্থ্যমন্ত্রী হিসেবে দায়িত্ব নেওয়ার পর ওবামার স্বাস্থ্যনীতি বাতিল ও প্রতিস্থাপনে রিপাবলিকান পার্টির জোর প্রচেষ্টায় মূল ভূমিকা পালন করবেন।আজ মঙ্গলবার প্রাইসকে স্বাস্থ্যমন্ত্রী হিসেবে নিয়োগ দেওয়ার ঘোষণা দিতে পারেন ট্রাম্প। ৬২ বছর বয়সী অর্থোপেডিক সার্জন টম প্রাইস ছয়বার কংগ্রেস সদস্য হিসেবে নির্বাচিত হয়েছেন। হাউসে তিনি গত দুই বছর বাজেট কমিটির সভাপতি হিসেবে দায়িত্ব পালন করেছেন।
