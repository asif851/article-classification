
চীনের গোলযোগপূর্ণ শিনজিয়াং অঞ্চলের রাজধানী উরুমকিতে একটি বাজারে সন্ত্রাসী হামলায় ৩১ জন নিহত হয়েছে। আজ বৃহস্পতিবার স্থানীয় সময় সকাল আটটার দিকে এ ঘটনা ঘটে। চীনের গণমাধ্যমগুলোর বরাত দিয়ে বিবিসি অনলাইনের খবরে এ তথ্য জানানো হয়।
এ ঘটনায় ৯০ জনের বেশি লোক আহত হয়।
দেশটির জননিরাপত্তাবিষয়ক মন্ত্রণালয় এই ঘটনাকে ‘সহিংস সন্ত্রাসী হামলা’ বলে উল্লেখ করেছে।
গত মাসে উরুমকিতে একটি স্টেশনে বোমা হামলার ঘটনায় তিনজন নিহত ও বেশ কয়েকজন আহত হয়। ওই ঘটনার জন্য চীন উইঘুর বিচ্ছিন্নতাবাদীদের দায়ী করেছে।
প্রত্যক্ষদর্শীদের বরাত দিয়ে সিনহুয়া জানায়, সকাল সাতটা ৫০ মিনিটে বাজারের উত্তর ও দক্ষিণ দিক থেকে দুটি গাড়ি বাজারে লোকজনের ওপর উঠে পড়ে। এরপর গাড়ি থেকে বাইরে বিস্ফোরক ছুড়ে মারা হয়।
সংখ্যালঘু উইঘুর সম্প্রদায়ের আবাসভূমি শিনজিয়াং অঞ্চলে। তারা তুর্কি মুসলিম। চীনা হান সম্প্রদায়ের সঙ্গে তাদের প্রায়ই সংঘর্ষ বাধে।
