
বাসার সামনের পুকুরে মোবাইল ফোনসেট হারালো এক জার্মান কিশোর। যেভাবেই হোক, হারিয়ে যাওয়া ফোনটি তার চাই। ফোনটি ফিরে পেতে এক অভিনব কৌশল বেছে নিল ওই কিশোর।পুকুরে পানি সেচের জন্য পাম্প বসাল সে। কিন্তু এত পানি ফেলবে কোথায়? বেছে নিল কাছের একটি মত্স্য সমিতির শৌচাগার।পুকুরটিতে প্রায় ১৮ লাখ লিটার পানি ছিল। স্থানীয় ওই শৌচাগারের ট্যাংকির ধারণক্ষমতা ছিল মাত্র এক হাজার লিটার। তার ওপর আবার শৌচাগারটি পয়ঃনিষ্কাশন ব্যবস্থার সঙ্গেও যুক্ত ছিল না।পানি নিষ্কাশন শুরু করার কিছুক্ষণের মধ্যেই ছড়িয়ে পড়ল শৌচাগারের ময়লা পানি। সমিতির পুরোটা ভবন এতে সয়লাব। ঘটনায় শোরগোল পড়লে বার্তা সংস্থা রয়টার্সের গতকালের এক খবরে বিষয়টি তুলে ধরে হয়।১৬ বছর বয়সী ওই কিশোর বলেন, ‘দুটি পাম্প এনে আমি পুকুরের সম্পূর্ণ পানি নিষ্কাশন শুরু করেছিলাম। কাজটি প্রায় শেষ করেও ফেলেছিলাম। যেকোনো মূল্য আমি ফোন সেটটি পেতে চেয়েছিলাম। জানি, ফোনটি এখন হয়তো অকেজো হয়ে গেছে, কিন্তু ডেটা কার্ডটি খুবই দরকার। এতে বন্ধুদের অনেক নম্বর, ছবি ও ভিডিও আছে।’পরে ওই কিশোরের ভাগ্যে কী ঘটেছে, তা জানা যায়নি।
