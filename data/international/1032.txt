
ফিলিপাইনে আজ মঙ্গলবার সকালে শক্তিশালী সামুদ্রিক ঝড় ‘টাইফুন মেলর’ আঘাত হেনেছে। শক্তিশালী এই ঝড়ের আঘাতে দেশটির নারকেল-সমৃদ্ধ এলাকায় বন্যা দেখা দিয়েছে। বিদ্যুৎ বিপর্যয়ের কারণে দুর্ভোগ পোহাচ্ছে লাখো মানুষ। এর মধ্যে প্রায় আট লাখ মানুষকে নিরাপদ স্থানে সরিয়ে নেওয়া হয়েছে।
এ ঘটনায় তিনজন নিহত হওয়ার খবর পাওয়া গেলেও সত্যতার বিষয়ে নিশ্চিত হওয়া যায়নি। ঝড়ের কারণে কিছু এলাকার বিদ্যুৎ সংযোগ বিচ্ছিন্ন করা হয়েছে।বার্তা সংস্থা রয়টার্সের খবরে জানানো হয়, ঘূর্ণিঝড়টির স্থানীয় নাম নোনা। স্থানীয় সময় আজ মঙ্গলবার সকালে দেশটির উত্তর দিকে রম্বলন দীপপুঞ্জে এই ঘূর্ণিঝড় আঘাত হানার পর দুর্বল হয়ে পশ্চিম দিকে সরে যাচ্ছে। আঘাত হানার সময় ঘূর্ণিঝড়টির গতিবেগ ছিল ঘণ্টায় ১৪০ কিলোমিটার।দেশটির আবহাওয়া বার্তা দেওয়া সংস্থা ‘আকুওয়েদার’ থেকে জানানো হয়েছে, মেলর দুর্বল হয়ে ফিলিপাইনের মধ্যাঞ্চল অতিক্রম করছে। আকস্মিক দমকা হাওয়ার গতি ঘণ্টায় ১৩০ কিলোমিটারেরও বেশি। এই গতিবেগের বাতাস প্রবাহিত হয়ে দক্ষিণাঞ্চলের লুজন থেকে মিনদ্রোর দিকে যাচ্ছে।দেশটির জাতীয় দুর্যোগ ব্যবস্থাপনা সংস্থার নির্বাহী পরিচালক আলেক্সান্ডার পামা বলেন, মেলরের কারণে প্রায় আট লাখ মানুষকে নিরাপদ স্থানে সরিয়ে নেওয়া হয়েছে। তিনি বলেন, এ ঘটনায় এখন পর্যন্ত কোনো হতাহতের খবর পাওয়া যায়নি।
ঘূর্ণিঝড়ের কারণে শিক্ষাপ্রতিষ্ঠান ও অফিস বন্ধ ঘোষণা করা হয়েছে। বিরূপ আবহাওয়ার কারণে অভ্যন্তরীণ ফ্লাইট বাতিল করা হয়েছে। ৪৬ ফুট উচ্চতার ঢেউয়ের কারণে মাছ ধরার নৌকা ও মৎস্যজীবীদের নিরাপদ স্থানে সরিয়ে নেওয়া হয়েছে।
ফিলিপাইনে প্রতি বছর কমপক্ষে ২০টি বড় ধরনের সামুদ্রিক ঝড় আঘাত হানে। ২০১৩ সালের ‘হাইয়ান’ ঝড়ের আঘাতে ছয় হাজার ৩০০ জনের প্রাণ হানি ঘটেছে ও ১৪ লাখ মানুষ ঘরবাড়ি হারায়।
