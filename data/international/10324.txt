
৮ জুনের নির্বাচন সামনে রেখে যুক্তরাজ্যের ক্ষমতাসীন কনজারভেটিভ পার্টি বৈদেশিক সাহায্যের পরিমাণ কমাতে পারে—এ আশঙ্কা থাকলেও তা নাকচ করে দিয়েছেন দলের নেতা ও প্রধানমন্ত্রী থেরেসা মে। শুক্রবার এক নির্বাচনী ভাষণে প্রধানমন্ত্রী মে বলেন, বৈদেশিক সাহায্যের নির্ধারিত বাজেট তিনি রক্ষা করবেন।চার বছর ধরে জাতীয় আয়ের শূন্য দশমিক ৭ শতাংশ অর্থ অনুন্নত ও উন্নয়নশীল দেশগুলোর সহায়তায় ব্যয় করছে যুক্তরাজ্য। ২০১৬ সালে এর অঙ্ক ছিল প্রায় ১৩ দশমিক ৩ বিলিয়ন পাউন্ড।থেরেসা মে বলেন, ব্রিটিশ করদাতাদের অর্থে দেশে দেশে দরিদ্র শিশুরা শিক্ষার সুযোগ পাচ্ছে, সিরীয় শরণার্থীরা সাহায্য পাচ্ছে, ইবোলার মতো ভয়ংকর রোগ মোকাবিলায় কাজে লাগছে এই অর্থ—এটা যুক্তরাজ্যের জন্য গৌরবের। তিনি বলেন, শূন্য দশমিক ৭ শতাংশ অর্থ ব্যয়ের প্রতিশ্রুতি আছে এবং থাকবে। কিন্তু এই অর্থ কীভাবে আরও কার্যকর উপায়ে ব্যবহার করা যায় তা দেখতে হবে।সাম্প্রতিক সময়ে যুক্তরাজ্যের অভ্যন্তরীণ রাজনীতিতে বৈদেশিক সাহায্যের বিষয়টি গুরুত্বপূর্ণ ইস্যু হিসেবে আবির্ভূত হয়। বিশেষ করে ক্ষমতাসীন কনজারভেটিভ দলের পেছন সারির এমপি ও ডানপন্থী দলগুলো সমালোচনা করে বলে যে সরকার একদিকে দেশে একের পর এক সেবায় কাটছাঁট করছে, অন্যদিকে বৈদেশিক সাহায্যের প্রতিশ্রুতি রক্ষা করছে।যুক্তরাজ্যের বিরোধী দল লেবার পার্টি, লিবারেল ডোমোক্র্যাটস ও স্কটিশ ন্যাশনালিস্ট পার্টি বৈদেশিক সাহায্যের ওই প্রতিশ্রুতির জোরালো সমর্থক।অর্থনীতিবিষয়ক আন্তর্জাতিক গবেষণা সংস্থা ওইসিডির তথ্য অনুযায়ী, ২০১৬ সালে মোট ৮টি দেশ জাতীয় আয়ের শূন্য দশমিক ৭ শতাংশ বৈদেশিক সাহায্য খাতে ব্যয়ের লক্ষ্য পূরণ করে। দেশগুলো হলো যুক্তরাজ্য, জার্মানি, তুরস্ক, সুইডেন, ডেনমার্ক, নরওয়ে, লুক্সেমবার্গ ও সংযুক্ত আরব আমিরাত।
 
