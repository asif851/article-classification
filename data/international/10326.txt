
কিউবার বিপ্লবী নেতা ফিদেল কাস্ত্রো বলেছেন, যুক্তরাষ্ট্রের হুমকি এবং নিষেধাজ্ঞা মোকাবিলা করতে প্রস্তুত আছে ভেনেজুয়েলা। কিউবার এই সাবেক প্রেসিডেন্ট আরও বলেছেন, ভেনেজুয়েলা কখনোই বিপ্লবের আগের সেই ‘লজ্জাজনক সময়ে’ ফিরে যাবে না। দেশটির প্রেসিডেন্ট নিকোলাস মাদুরোকে লেখা এক চিঠিতে এই আশা প্রকাশ করেন কাস্ত্রো। প্রেসিডেন্ট মাদুরো রাষ্ট্রীয় নিরাপত্তা-সংক্রান্ত বিষয়ে অধ্যাদেশ জারির ক্ষমতা পাওয়ার দুই দিন পর কিউবার রাষ্ট্রীয় গণমাধ্যমে প্রকাশিত হলো কাস্ত্রোর এই চিঠি। এদিকে গতকালই ভেনেজুয়েলা সরকার যুক্তরাষ্ট্রের নিউইয়র্ক টাইমস পত্রিকায় এক পাতাজোড়া বিজ্ঞাপন ছাপিয়েছে। মার্কিন জনগণের উদ্দেশে ওই বিজ্ঞাপনে বলা হয়েছে, ভেনেজুয়েলা যুক্তরাষ্ট্রের জন্য হুমকি নয়। সম্প্রতি মার্কিন প্রেসিডেন্ট দেশটিকে জাতীয় নিরাপত্তার জন্য হুমকি ঘোষণা করেন।এএফপি
