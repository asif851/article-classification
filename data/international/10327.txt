
ভারতের প্রখ্যাত সংগীতশিল্পী ও পরিচালক বাপ্পী লাহিড়ী গতকাল সোমবার বিজেপি প্রার্থী হিসেবে মনোনয়নপত্র দাখিল করেছেন। মনোনয়নপত্রের সঙ্গে দাখিল করেছেন তাঁর ও স্ত্রীর সম্পদ বিবরণী। এতে দেখা যায়, বাপ্পী লাহিড়ীর নিজের প্রায় আট কেজি এবং স্ত্রীর প্রায় ১০ কেজিসোনা রয়েছে।বাপ্পী লাহিড়ীর জমা দেওয়া সম্পদ বিবরণী থেকে জানা যায়, এই সংগীতশিল্পীর সব মিলিয়ে এখন সোনা রয়েছে ৭ দশমিক ৫৪ কেজি। রুপা রয়েছে ৪ দশমিক ৬২ কেজি। এ ছাড়া রয়েছে পাঁচটি বিলাসবহুল গাড়ি, মহারাষ্ট্রে চার কোটি রুপির মূল্যের পাঁচ একর জমি এবং ব্যাংকে দুই কোটি ২৪ লাখ রুপি। একই সঙ্গে দেনা রয়েছে নয় কোটি রুপি।অন্যদিকে, স্ত্রী চিত্রাণী লাহিড়ীর রয়েছে ৯ দশমিক ৬৭ কেজি সোনা, ৮ দশমিক ৯ কেজি রুপা, হীরা ৩ দশমিক ২ ক্যারট, ব্যাংকে ২৮ লাখ ৬২ হাজার রুপি এবং মুম্বাইয়ের জুহুতে লাহিড়ী হাউস, যা কেনা হয়েছিল ৯৯ লাখ ৩২ হাজার রুপিতে। তাঁরও পাঁচ কোটি রুপি দেনা রয়েছে। বাপ্পী লাহিড়ী এবার প্রথমবারের মতো লোকসভা নির্বাচনে লড়ছেন।
