
তুরস্ক-সিরিয়া সীমান্তে গুলি করে রাশিয়ান বিমান ভূপাতিত করার ঘটনায় তুরস্কের প্রেসিডেন্ট রিসেপ তাইয়েপ এরদোয়ানের ‘মন খারাপ’ হয়েছে। এরদোয়ান বলেন, এমন ঘটনা ঘটবে বলে আশা করেননি তিনি। ভবিষ্যতেও যেন তা আর না ঘটে। আজ শনিবার বিবিসি অনলাইনের এক খবরে এ তথ্য জানানো হয়।
এ ঘটনায় এরদোয়ান রাশিয়ার কাছে দুঃখ প্রকাশে অস্বীকৃতি জানান। বরং সিরিয়া অভিযানে রাশিয়া ‘আগুন নিয়ে খেলছে’ বলে অভিযোগ করেন।
এ ঘটনাকে কেন্দ্র করে মস্কোতে তুর্কি দূতাবাসের বাইরে বিক্ষোভ হয়। এর পরিপ্রেক্ষিতে তুরস্কের পররাষ্ট্রমন্ত্রী নিজ দেশের জনগণকে ‘যতক্ষণ না পরিস্থিতি স্বাভাবিক হয়’ ততক্ষণ পর্যন্ত রাশিয়া সফরে না যেতে সতর্ক করেন।
গতকাল শুক্রবার রাশিয়া তুরস্কের সঙ্গে ভিসামুক্ত যাতায়াত-ব্যবস্থা স্থগিত করেছে। একই সঙ্গে দেশটি তুরস্কের ওপর বড় ধরনের অর্থনৈতিক নিষেধাজ্ঞা আরোপের কথা ভাবছে।
