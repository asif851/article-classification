
সিরিয়ার উত্তরাঞ্চলে সরকারি ঘাঁটি লক্ষ্য করে ক্ষেপণাস্ত্র হামলায় ২৬ জন নিহত হয়েছে। তাদের অধিকাংশই সরকার-সমর্থক ইরানি যোদ্ধা।
আজ সোমবার সিরিয়া যুদ্ধ পর্যবেক্ষণকারী গোষ্ঠীর বরাতে এ তথ্য জানিয়েছে এপি।রাতে এ হামলার ঘটনায় ইসরায়েল জড়িত ধারণা করে সংবাদ প্রচার করেছে ইরানের গণমাধ্যম।
মার্কিন প্রেসিডেন্ট ডোনাল্ড ট্রাম্পের সঙ্গে ফোনে ইসরায়েলের প্রধানমন্ত্রী বেনিয়ামিন নেতানিয়াহুর কথা হওয়ার কয়েক ঘণ্টা পর এ হামলার ঘটনা ঘটল। হোয়াইট হাউস জানিয়েছে, দুই নেতা মধ্যপ্রাচ্যের চ্যালেঞ্জ ও ক্রমাগত হামলার ঝুঁকি থাকা নিয়ে আলোচনা করেছেন। ‘বিশেষ করে ইরানের সরকারের অস্থিতিশীল কর্মকাণ্ডের কারণে সৃষ্ট সমস্যা নিয়ে’ আলোচনা হয়েছে।
সিরিয়ায় মানবাধিকার বিষয়ে পর্যবেক্ষণকারী যুক্তরাজ্যভিত্তিক সংগঠন সিরিয়ান অবজারভেটরি ফর হিউম্যান রাইটস জানিয়েছে, গতকাল রোববার রাতে সিরিয়ার উত্তরাঞ্চলের ঘাঁটিতে যেটি ব্রিগেড ৪৭ নামে পরিচিত, সেখানে ইসরায়েল ক্ষেপণাস্ত্র হামলা চালায়। নিহত লোকজনের মধ্যে চারজন সিরিয়ার নাগরিক। মৃতের সংখ্যা আরও বাড়তে পারে। ৬০ যোদ্ধা আহত হয়েছেন। এ ছাড়া কয়েকজন এখনো নিখোঁজ।
সিরিয়ার গণমাধ্যমের বরাত দিয়ে হামলার খবর প্রকাশ করেছে ইরানের রাষ্ট্রীয় টেলিভিশন।যদিও ইরানের আধা-সরকারি এক বার্তা সংস্থা হামলায় ইরানি যোদ্ধা নিহত হওয়া বা ইরান পরিচালিত ঘাঁটিতে হামলার ঘটনা অস্বীকার করেছে। তাসনিম নিউজ নামের ওই বার্তা সংস্থাটি ইরানি এক কর্মকর্তার নাম প্রকাশ না করে এ তথ্য জানিয়েছে। তবে এটা অস্বীকার করার ক্ষেত্রে বিস্তারিত কিছু জানায়নি বার্তা সংস্থাটি।
আইএসএনএ নামে আরেকটি আধা-সরকারি বার্তা সংস্থা বলেছে, এই হামলায় একজন কমান্ডারসহ ১৮ ইরানি নিহত হয়েছেন। স্থানীয় সূত্রের কাছ থেকে তথ্য পাওয়ার কথা জানিয়ে ওই বার্তা সংস্থাটি বলেছে, অস্ত্রভান্ডারসহ ভবন ও কেন্দ্রগুলোতে আঘাত হানে ক্ষেপণাস্ত্র। তবে এ হামলার ব্যাপারে তাৎক্ষণিক কোনো মন্তব্য করেনি ইসরায়েল।
সিরিয়ার প্রেসিডেন্ট বাশার আল-আসাদকে সমর্থন দিয়ে দেশটিতে সাত বছর ধরে চলতে থাকা যুদ্ধে হাজার হাজার সেনা পাঠিয়েছে তেহরান। এই হামলার পর ইরান ও ইসরায়েলের সম্পর্কে উত্তেজনা দেখা দিয়েছে। এ মাসের শুরুতে সিরিয়ায় টি৪ বিমান ঘাঁটিতে হামলায় ইরানের সাতজন সামরিক ব্যক্তি নিহত হন। সিরিয়া, ইরান ও রাশিয়া টি৪ হামলার জন্য ইসরায়েলকে দায়ী করে। এ ঘটনায় প্রতিশোধ নেওয়ার হুংকার দেয় দেশটি। তবে ইসরায়েল ওই হামলার বিষয়টি স্বীকার বা অস্বীকার কোনোটাই করেনি।
