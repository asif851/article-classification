
ফিলিপাইনের রাজধানী ম্যানিলায় ক্যাসিনোতে হামলার দায় আইএস শিকার করলেও দেশটির পুলিশ বলছে, এটি কোনো সন্ত্রাসী হামলা নয়; বরং এক ব্যক্তি ঋণের বোঝায় জর্জরিত হয়ে এ হামলা চালিয়েছেন।
আজ রোববার ম্যানিলা পুলিশের বরাত দিয়ে এএফপি ও রয়টার্সের খবরে বলা হয়, হামলাকারী বন্দুকধারীর পরিচয় পাওয়া গেছে। তাঁর নাম জেসি কার্লোস জেভিয়ার। বয়স ৪২ বছর। তিনি ফিলিপাইনের নাগরিক। জুয়া খেলতে গিয়ে ব্যাপক ঋণ করেছিলেন তিনি। তিনি সন্ত্রাসী ছিলেন না।
গত বৃহস্পতিবার মধ্যরাতের কিছু পরে রিসোর্ট ওয়ার্ল্ড ম্যানিলা নামের একটি ক্যাসিনোতে এক বন্দুকধারী হামলা চালায়। ওই হামলার পর ঘটনাস্থল থেকে ৩৭টি মরদেহ উদ্ধার করেছে পুলিশ।
ম্যানিলা পুলিশের প্রধান অস্কার আলবয়ালদা সাংবাদিকদের বলেন, ‘আমরা বলছি এটি কোনো সন্ত্রাসী হামলা নয়। এটি একজন ব্যক্তির একক হামলা। তাঁর পরিবারের সঙ্গে কথা বলে দেখা গেছে তিনি জুয়া খেলতে গিয়ে ঋণের বোঝার নিচে চাপা পড়েছিলেন।’
স্থানীয় পুলিশ জানায়, ওই ক্যাসিনোতে ঢুকে এক বন্দুকধারী প্রথমে পাশাপাশি রাখা মনিটরগুলোতে গুলি চালায়। পরে গায়ে আগুন ধরিয়ে আত্মহত্যা করে। ঘটনার পরপরই ক্যাসিনোর প্রবেশপথগুলো বন্ধ করে দেওয়া হয়। সকালে ক্যাসিনো কমপ্লেক্সের ভেতর থেকে ৩৭ জনের লাশ উদ্ধারের বিষয়টি নিশ্চিত করেছে কর্তৃপক্ষ। অধিকাংশ মানুষের মৃত্যু হয়েছে ঘন কালো ধোঁয়ায় দম বন্ধ হয়ে। কারণ ওই বন্দুকধারী ক্যাসিনোর টেবিলগুলোতেও আগুন ধরিয়ে দিয়েছিল। ক্যাসিনো থেকে অর্ধশতাধিক মানুষকে আহত অবস্থায় উদ্ধার করে হাসপাতালে পাঠানো হয়েছে।
