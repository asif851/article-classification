
ইউরোপীয় ইউনিয়নের বাজেট ও মানবসম্পদ-বিষয়ক ভাইস প্রেসিডেন্ট বুলগেরিয়ার ক্রিস্তালিনা জর্জিয়েভা গতকাল সোমবার নিউইয়র্কে জাতিসংঘ সাধারণ পরিষদে বিভিন্ন সদস্য রাষ্ট্রের প্রতিনিধিদের মুখোমুখি হন।গত সপ্তাহে বুলগেরীয় সরকার জর্জিয়েভাকে জাতিসংঘের পরবর্তী মহাসচিব পদের জন্য মনোনয়ন দেয়।গতকালের সাক্ষাৎকারে জর্জিয়েভা জাতিসংঘের মহাসচিব পদে নিজের যোগ্যতা তুলে ধরেন। পাশাপাশি বিশ্ব সংস্থার জন্য তাঁর অগ্রাধিকার চিহ্নিত করেন।শান্তিরক্ষা কর্মসূচি জোরদার করা, টেকসই উন্নয়ন লক্ষ্য অর্জন ও জাতিসংঘের অভ্যন্তরীণ প্রশাসনিক স্থবিরতা রোধে কার্যকর উদ্যোগ গ্রহণের প্রতিশ্রুতি দেন জর্জিয়েভা।জানা গেছে, যুক্তরাষ্ট্র, রাশিয়া ও জার্মানি জর্জিয়েভার প্রার্থিতার প্রতি সমর্থন জানাচ্ছে। এ পর্যন্ত জাতিসংঘ নিরাপত্তা পরিষদের সদস্য রাষ্ট্রগুলোর মধ্যে অনুষ্ঠিত পাঁচটি অনানুষ্ঠানিক ভোটে সর্বাধিক সমর্থন পেয়েছেন পর্তুগালের আন্তোনিও গুতিরেস।প্রতিদ্বন্দ্বিতায় জর্জিয়েভার আগমনের ফলে গুতিরেসের নির্বাচিত হওয়ার সম্ভাবনা কমে এসেছে। 
বুলগেরিয়ার অপর প্রার্থী ইউনেসকোর চলতি মহাপরিচালক ইরিনা বোকোভা এখনো প্রতিদ্বন্দ্বিতায় রয়েছেন। তাঁর সমর্থনও ক্রমেই ক্ষীণ হয়ে আসছে।
গতকাল সাংবাদিকদের সঙ্গে আলোচনার সময় জাতিসংঘে রাশিয়ার স্থায়ী প্রতিনিধি ভিতালি চুরকিন বলেন, তাঁর দেশ চায় আগামী মহাসচিব পূর্ব ইউরোপ থেকেই আসুক।
চুরকিন এ কথাও বলেন, মহাসচিব পদে একজন নারীর নির্বাচনকে রাশিয়া সমর্থন করবে। অক্টোবরের মধ্যেই এই প্রশ্নে চূড়ান্ত সিদ্ধান্ত গ্রহণ সম্ভব হবে বলে আশা করেন তিনি।
জাতিসংঘের বর্তমান মহাসচিব বান কি মুনের মেয়াদ আগামী ৩১ ডিসেম্বর শেষ হচ্ছে। তার আগেই বিশ্ব সংস্থার পরবর্তী মহাসচিব নির্বাচন করতে হবে।
