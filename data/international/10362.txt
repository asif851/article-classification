
যুক্তরাজ্যের প্রিন্স উইলিয়াম ও কেট মিডলটন দম্পতির সন্তান প্রিন্স জর্জের প্রথম জন্মদিন গতকাল মঙ্গলবার উদ্যাপন করা হয়েছে। এ উপলক্ষে উইলিয়াম ও কেট তাঁদের শুভাকাঙ্ক্ষীদের ধন্যবাদ জানিয়েছেন। খবর বিবিসির।উত্তরাধিকার সূত্রে ব্রিটিশ সিংহাসনের সম্ভাব্য দাবিদারদের মধ্যে প্রিন্স জর্জের অবস্থান তৃতীয়। তার দুটি নতুন ছবি গতকাল প্রকাশ করা হয়েছে। একটি ছবিতে মা-বাবার পাশে জর্জ ওপরের দিকে তাকিয়ে কিছু একটা দেখছে। অন্য ছবিতে সে মুগ্ধ দৃষ্টিতে একটি নীল প্রজাপতি দেখছে। লন্ডনের ন্যাচারাল হিস্ট্রি মিউজিয়ামে কয়েক সপ্তাহ আগে ছবিগুলো তোলা হয়।উইলিয়াম-কেট দম্পতি তাঁদের কেনসিংটন প্যালেসের অ্যাপার্টমেন্টে ছেলের জন্মদিন উপলক্ষে একটি অনুষ্ঠান আয়োজন করেন বলে সংবাদমাধ্যমে খবর প্রকাশিত হয়। ওই অনুষ্ঠানে বর্তমান রানি এলিজাবেথের উপস্থিত থাকার কথা ছিল। তবে তিনি অনুষ্ঠানে ছিলেন কি না, তা তাৎক্ষণিক জানা যায়নি।উইলিয়াম ও কেট এক বিবৃতিতে বলেন, ‘জর্জের প্রথম জন্মদিনে আমরা ধন্যবাদ জানাতে চাই দেশে-বিদেশে অবস্থানকারী সবাইকে, যাঁরা এক বছর ধরে জর্জসহ আমাদের পরিবারের জন্য উষ্ণ ও আন্তরিক শুভেচ্ছা জানিয়েছেন।’প্রিন্স জর্জকে প্রথম জনসমক্ষে আনা হয় গত বছরের ২৩ জুলাই লন্ডনের সেন্ট মেরি হাসপাতালে। ছেলেকে নিয়ে উইলিয়াম-কেট দম্পতি অস্ট্রেলিয়া ও নিউজিল্যান্ডে রাজকীয় সফরও করেছেন।
