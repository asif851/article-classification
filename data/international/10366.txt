
ইরাকের রাজধানী বাগদাদের শিয়া-অধ্যুষিত এলাকায় গাড়িবোমা হামলায় গতকাল শনিবার কমপক্ষে ৮০ জন নিহত এবং দেড় শতাধিক ব্যক্তি আহত হয়েছে। এক মাসের সিয়াম সাধনার পর পবিত্র ঈদুল ফিতর উদযাপনকালে এ হামলার ঘটনা ঘটে। আজ রোববার রয়টার্সের খবরে এ কথা জানানো হয়।এ ছাড়া বিপণিকেন্দ্র, ব্যস্ত বাজারের সড়ক ও পার্কসহ লোকসমাগম ঘটে এমন স্থানে ১২টি পৃথক বোমা হামলার ঘটনা ঘটেছে। নিয়মিত বোমা হামলার পাশাপাশি এবারের রমজানে রাজধানীতে এটাই সবচেয়ে ভয়াবহ হামলা। গত মঙ্গলবার বাগদাদে একই ধরনের আরেকটি হামলায় অন্তত ৫০ জন নিহত হয়।জাতিসংঘের হিসাবে, গত জুলাই মাসে ইরাকে বোমা হামলায় এক হাজারেরও বেশি ব্যক্তি নিহত হয়েছে। ২০০৮ সাল থেকে এ পর্যন্ত এবারই সবচেয়ে বেশিসংখ্যক ইরাকি বোমা হামলায় নিহত হলো।
দেশটির স্বরাষ্ট্রমন্ত্রী বর্তমান পরিস্থিতিকে প্রকাশ্য যুদ্ধ বলে অভিহিত করেছেন। নিরাপত্তা রক্ষায় টহল বাড়ানো হয়েছে বলে জানালেন তিনি।
ইরাক থেকে মার্কিন সেনা প্রত্যাহারের পর থেকে গত ১৮ মাসে সুন্নি জঙ্গিরা শিয়া মতাবলম্বনকারী সরকারকে উত্খাতে একের পর এক হামলা চালিয়ে যাচ্ছে।

