
ভারতের দিল্লির হবু মুখ্যমন্ত্রী আম আদমি পার্টির (এএপি) প্রধান অরবিন্দ কেজরিওয়াল তাঁর জন্য বরাদ্দ করা সরকারি বাসভবন নেবেন না বলে জানিয়ে দিয়েছেন। এর আগে মুখ্যমন্ত্রী হিসেবে বিশেষ নিরাপত্তা না নেওয়ার কথাও জানিয়ে দেন তিনি। আজ মঙ্গলবার টাইমস অব ইন্ডিয়া ও এনডিটিভি অনলাইনের খবরে এ কথা জানানো হয়।খবরে বলা হয়েছে, দিল্লির মুখ্যসচিব আজ সকালে কেজরিওয়ালের কাছে মুখ্যমন্ত্রী হিসেবে সরকারি বাড়ির সুবিধার প্রস্তাব নিয়ে যান। কেজরিওয়াল আনুষ্ঠানিকভাবে ওই প্রস্তাব ফিরিয়ে দেন। কেজরিওয়ালের মন্ত্রিসভার সদস্যদের নাম জানতে ও শপথ অনুষ্ঠানের আনুষ্ঠানিকতার ব্যাপারে কথা বলতে মুখ্যসচিব বার বার তাঁর কাছে যান। কেজরিওয়াল আইএএস কর্মকর্তা রাজেন্দ্র কুমারকে তাঁর প্রিন্সিপাল সচিব হিসেবে নিয়োগ দিয়েছেন।  
অরবিন্দ কেজরিওয়ালকে দিল্লির সপ্তম মুখ্যমন্ত্রী হিসেবে সরকার গঠনের অনুমোদন দিয়েছেন রাষ্ট্রপতি প্রণব মুখার্জি।
সৃষ্টিকর্তাই তাঁর সবচেয়ে বড় নিরাপত্তা—জানিয়ে গতকাল সোমবার দিল্লি পুলিশের দেওয়া উচ্চপর্যায়ের নিরাপত্তা-সুবিধার প্রস্তাব ফিরিয়ে দেন কেজরিওয়াল। দিল্লির পুলিশকে পাঠানো চিঠিতে তিনি বলেন, ‘আমাকে নিরাপত্তা প্রদানের প্রস্তাব দেওয়ায় ধন্যবাদ। কিন্তু আমি ইতিমধ্যে জানিয়েছি, আমার কোনো নিরাপত্তা লাগবে না। আমার কোনো নিরাপত্তা বহরও লাগবে না। সৃষ্টিকর্তাই আমার সবচেয়ে বড় নিরাপত্তা।’
এএপি ১৮টি প্রতিশ্রুতি দিয়ে ভোটারদের মন কাড়ে। এর মধ্যে অন্তত পাঁচটির দিকে জনগণের কড়া নজর থাকবে। কংগ্রেস ও বিজেপির নজরও থাকবে সেই দিকে। এগুলো হলো: ১. বিদ্যুত্ বিল ৫০ শতাংশ হ্রাস, ২. পরিবারপ্রতি ৭০০ লিটার খাবার পানি বিনা মূল্যে সরবরাহ ৩. জনলোকপাল বিল পাস ৪. রাজ্যজুড়ে ৫০০টি বিদ্যালয় খোলা এবং ৫. আরও বেশি সরকারি হাসপাতাল খুলে স্বাস্থ্য পরিষেবাকে সর্বজনীন করে তোলা। কংগ্রেস ও বিজেপি মনে করে, এসব প্রতিশ্রুতির বাস্তবায়ন কোনোভাবেই সম্ভব নয়।
