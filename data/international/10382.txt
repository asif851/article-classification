
‘অতি শক্তিশালী শিকারি প্রাণী’ হিসেবে মানুষ অতুলনীয়। মানুষের শিকারের ধরন নির্মম। আধুনিক নানা প্রযুক্তি ব্যবহার করে মানুষ নিজেদের সর্বনিম্ন ঝুঁকিতে রেখেই বেশি বেশি শিকার সম্পন্ন করতে পারছে। মানুষের এই আধিপত্যের কারণে নেতিবাচক প্রভাব পড়ছে অন্যান্য প্রাণী প্রজাতির ওপর।শিকারি হিসেবে মানুষের নিষ্ঠুরতা এবং বিভিন্ন প্রাণীর ওপর তার প্রভাব নিয়ে সারা বিশ্বের তথ্য-উপাত্ত বিশ্লেষণের ভিত্তিতে কানাডার একদল বিজ্ঞানী এসব কথা জানিয়েছেন। গত বৃহস্পতিবার এ গবেষণা প্রতিবেদন সায়েন্স সাময়িকীতে প্রকাশিত হয়েছে। এতে বলা হয়, সামুদ্রিক প্রাণীদের শিকার হয়ে পূর্ণবয়স্ক মাছের সংখ্যা যত কমেছে, মানুষের কারণে কমেছে তার চেয়ে ১৪ গুণ বেশি। আর স্থলে ভালুক, নেকড়ে ও সিংহের মতো বিভিন্ন শিকারি প্রাণী হত্যা করছে মানুষ। এসব প্রাণী পরস্পরকে যে হারে শিকার করে, সেই তুলনায় তারা নিজেরাই মানুষের শিকার হচ্ছে নয় গুণ বেশি। গবেষণায় নেতৃত্ব দেন কানাডার ভিক্টোরিয়া বিশ্ববিদ্যালয়ের সংরক্ষণবিদ ক্রিস ড্যারিমন্ট। তাঁরা দেখতে পান, শিকারি মানুষের আগ্রাসন জলে-স্থলে অন্যান্য প্রজাতির জন্য এতটাই বিপর্যয়কর যে, কোনো কোনো ক্ষেত্রে এসব প্রাণীর ক্রমবিকাশের ধারাই বদলে যাওয়ার আশঙ্কা রয়েছে।অন্যান্য শিকারি প্রাণীর চেয়ে মানুষের শিকারের ধরন আলাদা। ড্যারিমন্ট বলেন, আগে মানুষ বিপজ্জনক নানা উপায়ে শিকার করত। এখন অত্যাধুনিক বিভিন্ন প্রযুক্তি ব্যবহার করে প্রাণী হত্যা করা হচ্ছে। স্তন্যপায়ী প্রাণী হত্যায় বন্দুকের গুলি এবং মাছ শিকারে জাল ও হুক ব্যবহার করা হচ্ছে। নিজেদের নিরাপদে রেখেই শিকার করার এই সুবিধাটা অন্য কোনো শিকারি প্রাণী পায় না।সূত্র: বিবিসি ও লস অ্যাঞ্জেলেস টাইমস
