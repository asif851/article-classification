
গ্রিনল্যান্ডের হাঙর (গ্রিনল্যান্ড শার্ক) পৃথিবীর সবচেয়ে দীর্ঘজীবী মেরুদণ্ডী প্রাণী। এদের আয়ু ৪০০ বছর পর্যন্ত হতে পারে। একদল আন্তর্জাতিক গবেষক গত বৃহস্পতিবার এ কথা জানিয়েছেন।
এসব হাঙরের বৃদ্ধি খুব ধীর গতির। এরা বছরে বাড়ে প্রায় এক সেন্টিমিটার করে, যা এদের অত্যন্ত দীর্ঘ জীবনকাল অর্জনের একটা কারণ। প্রাণিজগতের অন্যান্য দীর্ঘজীবীর মধ্যে এক প্রজাতির তিমি এবং গ্যালাপাগোস কচ্ছপও রয়েছে। তবে এদের ছাপিয়ে গেছে গ্রিনল্যান্ডের হাঙর। সায়েন্স সাময়িকীতে প্রকাশিত গবেষণা প্রতিবেদন বলছে, যৌন পরিপক্বতা পেতেই গ্রিনল্যান্ড শার্কের প্রায় ১৫০ বছর লেগে যায়। এই প্রাণীর চেয়ে দীর্ঘায়ু পায় এক ধরনের বড় ঝিনুক (৫০৭ বছর)।
গবেষকেরা বলেন, দীর্ঘজীবী প্রাণীগুলোর বয়স নির্ণয়ের জন্য তাঁরা রেডিও কার্বন পরীক্ষার সাহায্য নিয়েছেন। জেলেদের জালে ২৮টি স্ত্রী হাঙর ধরা পড়েছিল। সেগুলোর চোখের লেন্স পরীক্ষা করে বয়স জানতে পেরেছেন তাঁরা। বিজ্ঞানীদের হিসাব অনুযায়ী, ১৬ ফুট ও সাড়ে ১৬ ফুট লম্বা বড় দুটি হাঙরের বয়স যথাক্রমে ৩৩৫ ও ৩৯২ বছর।
