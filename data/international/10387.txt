
লন্ডনে সন্ত্রাসী হামলার পরিপ্রেক্ষিতে দেশটির আসন্ন সাধারণ নির্বাচনের প্রচারাভিযান সাময়িকভাবে স্থগিত করেছে প্রধান রাজনৈতিক দলগুলো।
বিবিসি ও ইনডিপেনডেন্ট অনলাইনের প্রতিবেদনে জানানো হয়, ক্ষমতাসীন কনজারভেটিভ পার্টি, বিরোধী লেবার পার্টি, লিব ডেম পার্টি, গ্রিন পার্টি ও স্কটিশ ন্যাশনাল পার্টি (এসএনপি) আজ রোববার সকালে সাময়িকভাবে নির্বাচনী প্রচারাভিযান স্থগিতের ঘোষণা দিয়েছে।

কনজারভেটিভ পার্টির এক মুখপাত্র বলেন, আজ দলটি দেশের কোথাও প্রচার চালাবে না। দিনের পরিস্থিতি মূল্যায়ন করে পরবর্তী সিদ্ধান্ত নেওয়া হবে।
লেবার পার্টি জানায়, তারাও নির্বাচনী প্রচার সাময়িকভাবে স্থগিত করেছে।
লেবার নেতা জেরেমি করবিন বলেছেন, অন্যান্য রাজনৈতিক দলের সঙ্গে আলোচনা করে তাঁরা আজ (রোববার) সন্ধ্যা পর্যন্ত নির্বাচনী প্রচার স্থগিত রাখছেন।
এসএনপির এক মুখপাত্র বলেন, তাঁরা আজ সব ধরনের নির্বাচনী প্রচার-কার্যক্রম স্থগিত করেছেন।
গতকাল শনিবার রাতে লন্ডনে সন্ত্রাসী হামলা হয়। লন্ডন ব্রিজে পথচারীদের ওপর দ্রুতগতির একটি ভ্যান তুলে দেয় সন্ত্রাসীরা। পরে গাড়ি থেকে নেমে তারা পার্শ্ববর্তী বারা মার্কেট এলাকায় সাধারণ লোকজনের ওপর ছুরি নিয়ে হামলা চালায়। এই সন্ত্রাসী হামলায় ছয়জন নিহত হয়েছেন। আহত হয়েছেন অন্তত ৪৮ জন। পুলিশের গুলিতে সন্দেহভাজন তিন সন্ত্রাসী নিহত হয়েছে।
গত মাসে যুক্তরাজ্যের ম্যানচেস্টার শহরে সন্ত্রাসী হামলার পর দেশটির প্রধান রাজনৈতক দলগুলো তিন দিন তাদের নির্বাচনী প্রচার স্থগিত রেখেছিল।
৮ জুন যুক্তরাজ্যে সাধারণ নির্বাচনের তারিখ ধার্য রয়েছে। গতকালের হামলার জেরে আসন্ন সাধারণ নির্বাচন স্থগিত হওয়া উচিত নয় বলে মনে করেন লন্ডনের মেয়র সাদিক খান।
 
