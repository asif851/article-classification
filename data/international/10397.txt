
যুক্তরাষ্ট্রের প্রেসিডেন্ট বারাক ওবামার ঠিকানায় ‘সন্দেহজনক চিঠি’ পাঠানো হয়েছে। গত বৃহস্পতিবার প্রেসিডেন্টের নিরাপত্তায় নিযুক্ত কর্মকর্তারা ওই চিঠি শনাক্ত করেছেন।
আইনশৃঙ্খলা রক্ষাকারী বাহিনীর কর্মকর্তাদের বরাত দিয়ে বিবিসির এক খবরে বলা হয়েছে, অবৈধ অস্ত্রবিরোধী আন্দোলনে সোচ্চার নিউইয়র্কের মেয়র মাইকেল ব্লুমবার্গকেও একই ধরনের চিঠি পাঠানো হয়েছিল। ওই চিঠির সঙ্গে ওবামাকে পাঠানো চিঠির যোগসূত্র থাকতে পারে বলে ধারণা করা হচ্ছে। 
তবে ওবামাকে পাঠানো চিঠির বার্তা কী, এ ব্যাপারে বিস্তারিত জানানো হয়নি।
প্রেসিডেন্টের নিরাপত্তার দায়িত্বে নিয়োজিত গোয়েন্দা সংস্থা জানায়, ওবামা বরাবর হোয়াইট হাউসে আসা চিঠিপত্র তদারক করতে গিয়ে সন্দেহজনক চিঠির বিষয়টি নজরে আসে। তবে হোয়াইট হাউসের কর্মকর্তারা কীভাবে চিঠিটি সন্দেহজনক বলে শনাক্ত করেন, তা স্পষ্ট করা হয়নি। 
হুমকি দিয়ে লুইজিয়ানা থেকে মেয়র ব্লুমবার্গের নিউইয়র্কের ঠিকানায় এবং তাঁর প্রতিষ্ঠিত অস্ত্র নিয়ন্ত্রণ সংগঠন মেয়রস অ্যাগেইনস্ট ইলিগ্যাল গানসের ওয়াশিংটন কার্যালয়ের ঠিকানায় চিঠি দুটি পাঠানো হয়েছিল। পরীক্ষা করে ওই চিঠিতে বিষাক্ত রাইসিনের উপস্থিতি পাওয়া যায়। বিবিসি।
