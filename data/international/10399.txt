
কয়েক মাসের টানাপোড়েন শেষে সিরিয়ার রক্তপাত বন্ধে সম্মত হয়েছে যুক্তরাষ্ট্র ও রাশিয়া। এ জন্য সিরিয়ায় সরকার ও বিদ্রোহীদের ওপর প্রভাবশালী এ দুটি দেশ চাপ দেবে। এ ছাড়া সিরিয়ায় শান্তি প্রতিষ্ঠায় একটি আন্তর্জাতিক সম্মেলন করার প্রস্তাবও দিয়েছে তারা।
সিরিয়ার বিদ্রোহীরা বলেছে, সিরিয়া ও ইসরায়েলের সীমান্তবর্তী গোলান মালভূমি থেকে তারা জাতিসংঘের চার শান্তিরক্ষীকে অপহরণ করেছে। গত দুই মাসে ওই অঞ্চলে শান্তিরক্ষীদের অপহরণ করার এটা দ্বিতীয় ঘটনা।
গত মঙ্গলবার রাশিয়া সফরে গিয়ে প্রেসিডেন্ট ভ্লাদিমির পুতিনের সঙ্গে বৈঠক করেন মার্কিন পররাষ্ট্রমন্ত্রী জন কেরি। পরে ওই দিনই তিনি রাশিয়ার পররাষ্ট্রমন্ত্রী সের্গেই লাভরভের সঙ্গে বৈঠক করেন।
বৈঠক শেষে এক যৌথ সংবাদ সম্মেলনে লাভরভ বলেন, ‘রাশিয়া ও যুক্তরাষ্ট্র সিরিয়ার সরকার ও বিদ্রোহী গোষ্ঠীগুলোকে সংকটের রাজনৈতিক সমাধান খুঁজে বের করতে চাপ দেবে—এ বিষয়ে আমরা সমঝোতায় পৌঁছেছি।’ তিনি বলেন, সিরিয়ার সরকার ও বিদ্রোহীদের আলোচনার টেবিলে বসানোর জন্য রাশিয়া ও যুক্তরাষ্ট্র সর্বশক্তি প্রয়োগ করতে প্রস্তুত।
সংবাদ সম্মেলনে কেরি ও লাভরভ বলেন, তাঁরা আশা করছেন, জেনেভা চুক্তির বাস্তবায়নে চলতি মাসের শেষ নাগাদ আন্তর্জাতিক সম্মেলন আয়োজনে সমর্থ হবেন। সিরিয়ার সংকটের শান্তিপূর্ণ সমাধানের লক্ষ্যে গত জুনে বিশ্বের শক্তিধর দেশগুলো জেনেভায় ওই চুক্তি করে।
জন কেরি বলেন, আরব লিগের দূত কফি আনানের মধ্যস্থতায় জেনেভা চুক্তি সই করা হয়। ছয় দফার ওই চুক্তিকে সিরিয়ার সংকট সমাধানের ‘রোডম্যাপ’ হিসেবে ব্যবহার করা উচিত। এটা হলে সিরিয়ার রক্তপাত, হানাহানি ও হত্যাকাণ্ড বন্ধ হতে পারে। এএফপি।
 
