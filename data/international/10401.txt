
জঙ্গি সংগঠন ইসলামিক স্টেট (আইএস) লিবিয়ার উপকূলীয় শহর সির্তে নিরাপত্তা বাহিনীর কাছে পরাজিত হওয়ার পর কয়েক মাস পেরিয়ে গেছে। ওই লড়াইয়ে নিহত কয়েক শ বিদেশি জঙ্গির লাশ এখনো পড়ে আছে সেখানকার হিমঘরে। সেগুলো ফেরত পাঠানোর ব্যাপারে সংশ্লিষ্ট দেশগুলোর সরকারের সঙ্গে আলোচনা চালাচ্ছে স্থানীয় কর্তৃপক্ষ।
লাশগুলো আপাতত মিসরাতা শহরে পাঠানো হয়েছে। লিবিয়ার পশ্চিমাঞ্চলীয় শহরটির একাধিক বাহিনী গত ডিসেম্বরে সির্তে এলাকায় আইএসের বিরুদ্ধে লড়াইয়ে নেতৃত্ব দিয়েছিল। এ লড়াইয়ে নিহত বিদেশি যোদ্ধাদের মধ্যে তিউনিসিয়া, সুদান ও মিসরের মতো কয়েকটি দেশের নাগরিক রয়েছে। জঙ্গিদের লাশ ফেরত নেওয়ার বিষয়টি সংশ্লিষ্ট কর্তৃপক্ষের জন্য সংবেদনশীল। কারণ, এসব দেশের কতজন নাগরিক জঙ্গি হিসেবে ইরাক, সিরিয়া ও লিবিয়ায় লড়াই করতে গিয়েছিল, সরকার সেটা স্বীকার করার ব্যাপারে খুবই সতর্ক।
মিসরাতায় এক কর্মকর্তা নাম প্রকাশ না করার শর্তে বলেন, তাঁরা কয়েক শ লাশ সরিয়েছেন। লাশের সঙ্গে থাকা দলিলপত্র সংরক্ষণ করেছেন, সেগুলোর ছবি তুলেছেন এবং ডিএনএ নমুনা নিয়েছেন। এখন প্রসিকিউটর জেনারেলের সিদ্ধান্তের অপেক্ষা, যিনি বিভিন্ন দেশের সরকারের সঙ্গে এসব লাশ ফেরত পাঠানোর বিষয়ে আলোচনা করছেন। সবশেষ ইরাকের মসুলে পরাজিত হয়েছে আইএস। সিরিয়ার রাকা শহরেও তারা চাপের মুখে।
 
