
গাজায় ইসরায়েলি বাহিনীর রকেট হামলায় আজ শনিবার দুই ফিলিস্তিনি নিহত হয়েছেন। কট্টরপন্থী সংগঠন হামাসের বিভিন্ন স্থাপনায়ও রকেট হামলা চালিয়েছে ইসরায়েল।
যুক্তরাষ্ট্রের প্রেসিডেন্ট ডোনাল্ড ট্রাম্প জেরুজালেমকে ইসরায়েলের রাজধানী হিসেবে স্বীকৃতির ঘোষণা দেওয়ার পর ইসরায়েল ও ফিলিস্তিনের মধ্যে নতুন করে উত্তেজনা সৃষ্টি হয়। এরপর ইসরায়েলি হামলায় শনিবার পর্যন্ত চার ফিলিস্তিনি নিহত হলেন।
বিবিসির খবরে বলা হয়েছে, আজ শনিবার ইসরায়েল থেকে মোট তিনটি রকেট ছোড়া হয়। হামাসের ছোড়া রকেটের জবাবে এই রকেট ছোড়া হয়েছে। ইসরায়েলের প্রতিরক্ষা বিভাগের একটি সূত্র জানিয়েছে, হামাসের সামরিক স্থাপনা লক্ষ্য করে এসব হামলা চালানো হয়। বিশেষ করে হামাসের অস্ত্র তৈরির কারখানা মূল লক্ষ্যবস্তু ছিল।
গাজার শিফা হাসপাতাল কর্তৃপক্ষ জানিয়েছে, হামাসের স্থাপনার ধ্বংসস্তূপ থেকে দুই ফিলিস্তিনির মরদেহ উদ্ধার করা হয়েছে। ইসরায়েলি বাহিনী ওই স্থাপনায় হামলা চালিয়েছিল।
এদিকে জাতিসংঘে নিযুক্ত মার্কিন দূত নিকি হ্যালি গতকাল শুক্রবার বলেন, জেরুজালেম যে ইসরায়েলের রাজধানী, এই বিষয়টিকে যুক্তরাষ্ট্র স্বীকৃতি দেয়। তিনি বলেছেন, মার্কিন কর্তৃপক্ষ একটি কার্যকর শান্তিচুক্তি অর্জনের জন্য প্রতিজ্ঞাবদ্ধ। নিকি হ্যালি উল্টো জাতিসংঘের প্রতি পক্ষপাতিত্বের অভিযোগ এনে বলেন, ‘এই সংস্থাটি ইসরায়েলের বিরুদ্ধে শত্রুভাবাপন্ন শক্তিগুলোর কেন্দ্রে পরিণত হয়েছে।’
নিকি হ্যালি বলেন, ‘ইসরায়েলের নিরাপত্তা নিয়ে উদ্বিগ্ন নয় এমন কোনো দেশ বা জাতিসংঘের তৈরি করে দেওয়া চুক্তি কখনোই মেনে নেবে না ইসরায়েল।’
বার্তা সংস্থা এএফপির খবরে বলা হয়েছে, জেরুজালেমকে ইসরায়েলের রাজধানী স্বীকৃতি দেওয়ার মার্কিন সিদ্ধান্তের বিরুদ্ধে মুসলিম দেশগুলোর ঐক্যবদ্ধ প্রতিক্রিয়া জানানোর ক্ষেত্রে সমন্বয়কের ভূমিকা পালন করার আগ্রহ প্রকাশ করেছেন তুরস্কের প্রেসিডেন্ট রিসেপ তাইয়েপ এরদোয়ান। তিনি বলেছেন, ফিলিস্তিনিরা মুসলিম সম্প্রদায়ের জন্য গুরুত্বপূর্ণ বিবেচিত শহর জেরুজালেমকে তাদের ভবিষ্যৎ রাজধানী হিসেবে মনে করে।
ফিলিস্তিনি নেতারা গতকাল শুক্রবার নামাজের পর পশ্চিম তীরে বিক্ষোভের ডাক দেওয়া ও সংঘর্ষের পরিপ্রেক্ষিতে ইসরায়েল সেখানে অতিরিক্ত সেনা মোতায়েন করেছে। গতকালের সংঘর্ষে পূর্ব জেরুজালেম ও পশ্চিম তীরে কমপক্ষে দুই ফিলিস্তিনি নিহত ও ২১৭ জন আহত হয়েছেন। ফিলিস্তিনের বিভিন্ন হাসপাতাল কর্তৃপক্ষ এ খবর নিশ্চিত করেছে।
পূর্ব জেরুজালেমে প্রায় ৩ লাখ ৩০ হাজার ফিলিস্তিনি বাস করেন। এঁদের সঙ্গেই থাকেন আরও দুই লাখ ইহুদি ইসরায়েলি। আন্তর্জাতিক আইন অনুযায়ী অধিকৃত এই ভূমিতে ইহুদি বসতি বৈধ নয়। তবে ইসরায়েল একে বৈধ বলে দাবি করে।
ইসরায়েল বরাবরই জেরুজালেমকে নিজেদের রাজধানী দাবি করে আসছে। অন্যদিকে ফিলিস্তিনিরাও পূর্ব জেরুজালেমকে নিজেদের বলে দাবি করে থাকে। ১৯৬৭ সালের যুদ্ধে তা দখল করে নেয় ইসরায়েল।
