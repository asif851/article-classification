
ফিলিস্তিন-শাসিত গাজা উপত্যকায় অবিলম্বে যুদ্ধবিরতির আহ্বান জানিয়েছেন মার্কিন প্রেসিডেন্ট বারাক ওবামা। গাজায় চলমান ইসরায়েলের বর্বর হামলায় গতকাল রোববার পর্যন্ত ৪৭৬ জন ফিলিস্তিনি নিহত হয়েছে।আজ সোমবার বার্তা সংস্থা এএফপির প্রতিবেদনে জানানো হয়, ৮ জুলাই থেকে গাজায় শুরু হওয়া ইসরায়েলের প্রায় একতরফা অভিযানের ত্রয়োদশ দিন গতকাল সবচেয়ে বেশি প্রাণহানি হয়েছে। এদিন ১২০ জন ফিলিস্তিনি নিহত হয়। নিহত ব্যক্তিদের মধ্যে এক-তৃতীয়াংশ নারী ও শিশু।ইসরায়েলের দাবি, গতকাল অভিযানের সময় গাজার অভ্যন্তরে তাদের ১৩ জন সেনা নিহত হয়েছে।গত বৃহস্পতিবার থেকে গাজায় শুরু হওয়া স্থল অভিযানের পর গতকাল পর্যন্ত ইসরায়েলের ১৮ জন সেনা নিহত হলো।গাজায় যুদ্ধবিরতির লক্ষ্যে জর্ডানের অনুরোধে আজ সোমবার জরুরি বৈঠকে বসছে জাতিসংঘের নিরাপত্তা পরিষদ।গাজায় ইসরায়েলি হামলাকে ‘নৃশংস’ পদক্ষেপ উল্লেখ করে তীব্র নিন্দা জানিয়েছেন জাতিসংঘের মহাসচিব বান কি মুন। এই সহিংসতা অবিলম্বে বন্ধ করার আহ্বান জানিয়েছেন তিনি।গতকাল ইসরায়েলের বর্বরতার পর গাজায় যুদ্ধবিরতির আহ্বান জানান ওবামা।হোয়াইট হাউসের এক বিবৃতিতে বলা হয়েছে, আজ সোমবার ইসরায়েলের প্রধানমন্ত্রী বেনিয়ামিন নেতানিয়াহুর সঙ্গে ফোনে কথা বলেছেন ওবামা। উভয় পক্ষের প্রাণহানিতে উদ্বেগ প্রকাশ করেছেন তিনি।গত তিন দিনের মধ্যে এ নিয়ে নেতানিয়াহুর সঙ্গে দ্বিতীয় দফায় ফোনে কথা বললেন ওবামা। সর্বশেষ ফোনালাপে ইসরায়েলের নিজের আত্মরক্ষার অধিকারের প্রতি সমর্থন পুনর্ব্যক্ত করেছেন মার্কিন প্রেসিডেন্ট। একই সঙ্গে গাজায় অবিলম্বে যুদ্ধবিরতির আহ্বান জানিয়েছেন তিনি।মার্কিন পররাষ্ট্রমন্ত্রী জন কেরি আজ মিসরের রাজধানী কায়রো যাচ্ছেন। সেখানে তিনি মিসর ও অন্যান্য দেশের নেতাদের সঙ্গে গাজার পরিস্থিতি নিয়ে আলোচনা করবেন।মধ্যপ্রাচ্য-সংকট নিয়ে নেতানিয়াহুর সঙ্গে ব্রিটিশ প্রধানমন্ত্রী ডেভিড ক্যামেরনও কথা বলেছেন। তিনিও ইসরায়েলের আত্মরক্ষার অধিকারের প্রতি সমর্থন জানিয়েছেন।
