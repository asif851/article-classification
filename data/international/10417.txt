
ভারতের নয়াদিল্লির রোহিনী এলাকায় থাকেন রবীন্দ্র-রাখি দম্পতি। তাঁদের তিন সন্তান—আদিত্য, লক্ষ্য ও নীশু। লক্ষ্য ও নীশু যমজ, বয়স মাত্র তিন বছর। দুষ্টুমিতে সারা বাড়ি মাতিয়ে রাখে তারা। স্বামী অফিসে, বড় ছেলে বিদ্যালয়ে; এদিকে ঘরের জন্য কিছু প্রয়োজনীয় জিনিস কিনতে হবে। অগত্যা যমজ সন্তানকে অবন্তিকা হাউজিং কমপ্লেক্সের ফ্ল্যাটে রেখে পাশের দোকানে যান রাখি। ফিরে আর দুই সন্তানের সাড়া-শব্দ পান না। এদিক-সেদিক খুঁজে দুই সন্তানকে পেলেন ওয়াশিং মেশিনের ভেতর, মৃত অবস্থায়। ঘটনাটি গতকাল শনিবারের। খবর টাইমস অব ইন্ডিয়ার।
ঘটনা সম্পর্কে যমজ শিশুদের মা রাখির ভাষ্য, গতকাল বেলা পৌনে একটার দিকে আধা স্বয়ংক্রিয় টপ লোডিং ওয়াশিং মেশিনে কাপড় ধুতে দিয়েছিলেন তিনি। ওয়াশিং মেশিনটি পানিতে পূর্ণ ছিল। এ সময় যমজ সন্তানদের বাড়িতে রেখে প্রয়োজনীয় জিনিস কিনতে পাশের দোকানে যান। এমনকি ফ্ল্যাটের দরজা তালাবদ্ধও করেননি। কিছুক্ষণ পর বাড়ি ফিরে তিনি সন্তানদের দেখতে পাননি। ঘরে খোঁজাখুঁজির পর তিনি প্রতিবেশীদের ফ্ল্যাটেও খোঁজ করেন। সন্ধান না পেয়ে তিনি স্বামী রবীন্দ্রকে খবর দেন। স্বামী অফিস থেকে ফেরার পর বেলা সোয়া একটার দিকে তাঁরা দুজন আবার নিজেদের ফ্ল্যাটে যান। খোঁজাখুঁজির একপর্যায়ে ওয়াশিং মেশিন খুলে দেখেন দুই সন্তান উপুড় হয়ে সেখানে পড়ে আছে।
প্রতিবেশী জয়া শর্মা বলেন, দ্রুত রবীন্দ্র-রাখি দম্পতি দুই সন্তানকে বেসরকারি একটি হাসপাতালে নিয়ে যান। চিকিৎসকেরা শিশু দুটিকে মৃত ঘোষণা করেন। এরপর শিশু দুটিকে জয়পুর গোল্ডেন হাসপাতালে নেওয়া হলে চিকিৎসকেরা জানান যে পানিতে ডুবে তাদের মৃত্যু হয়েছে।
রোহিনী পুলিশের উপকমিশনার এম এন তিওয়ারি বলেন, ওই ওয়াশিং মেশিনে ১২-১৫ লিটারের মতো পানি ছিল। খেলতে গিয়ে দুর্ঘটনাবশত শিশু দুটির মৃত্যু হয়েছে বলে প্রাথমিকভাবে ধারণা করা হচ্ছে। পরিবারও এমনটাই মনে করছে। এ ঘটনায় কোনো মামলা করা হয়নি। তারপরও পুলিশ বিষয়টি তদন্ত করে দেখবে বলে জানিয়েছে। এরই অংশ হিসেবে ময়নাতদন্তের জন্য লাশ দুটি সরকারি হাসপাতালে পাঠানো হয়েছে।
