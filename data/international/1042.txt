
ভারতের ওডিশা রাজ্যের বলেশ্বর জেলায় বাজি তৈরির কারখানায় বিস্ফোরণের ঘটনায় আটজন নিহত হয়েছে। আহত হয়েছে অন্তত ২০ জন। 
গতকাল বুধবার আলোর উৎসব দীপাবলির আগে জেলার বাহাবালপুরের একটি অবৈধ বাজির কারখানায় এই দুর্ঘটনা ঘটে। পরে ফায়ার সার্ভিসের তিনটি গাড়ি ঘটনাস্থলে গিয়ে আগুন নিয়ন্ত্রণে আনে। আহত ব্যক্তিদের উদ্ধার করে স্থানীয় হাসপাতালে ভর্তি করা হয়েছে।   জেলা কালেক্টর প্রমোদ দাস বলেন, বাজি তৈরির ওই কারখানা বেআইনি ছিল।
ওডিশার মুখ্যমন্ত্রী নবীন পট্টনায়েক এ ঘটনায় নিহত ব্যক্তিদের পরিবারকে এককালীন দুই লাখ রুপি ও আহত ব্যক্তিদের পরিবারকে ৫০ হাজার রুপি করে আর্থিক অনুদান দেওয়ার ঘোষণা দিয়েছেন।
গতকাল সকালে ওডিশার রাউরকেল্লায় আরেকটা বাজির দোকানে আগুন লেগে এক কিশোরীর মৃত্যু হয়েছে। আহত হয় পাঁচজন। এ ঘটনায় ৪৬টি অস্থায়ী দোকান ও ১৮টি মোটরসাইকেলও পুড়ে গেছে। আহত ব্যক্তিদের প্রথমে স্থানীয় ক্যাপিটাল হাসপাতালে ভর্তি করা হয়। অবস্থার অবনতি হলে উন্নত চিকিৎসার জন্য তাঁদের এইমস–এ স্থানান্তর করা হয়।
