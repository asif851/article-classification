
উত্তর কোরিয়ার পরমাণু পরীক্ষার কেন্দ্র আগামী মে মাসে বন্ধ করে দেওয়া হবে। দক্ষিণ কোরিয়ার প্রেসিডেন্টের দপ্তর এমনটাই জানিয়েছে। আজ রোববার বিবিসি অনলাইনের প্রতিবেদনে এই তথ্য জানানো হয়।
দক্ষিণ কোরিয়ার প্রেসিডেন্টের এক মুখপাত্র জানান, পুংগেরি পরমাণু পরীক্ষা কেন্দ্রটি প্রকাশ্যে বন্ধ করা হবে। কেন্দ্র পরিদর্শনের জন্য দক্ষিণ কোরিয়া ও যুক্তরাষ্ট্রের বিশেষজ্ঞদের আমন্ত্রণ জানানো হবে।
গত শুক্রবার ঐতিহাসিক বৈঠকে মিলিত হন উত্তর কোরিয়ার নেতা কিম জং-উন ও দক্ষিণ কোরিয়ার প্রেসিডেন্ট মুন জে-ইন। দক্ষিণ কোরিয়ার সীমান্তবর্তী গ্রাম পানমুনজমের পিস হাউসে এই বৈঠক হয়।
দুই কোরিয়ার নেতার মধ্যে দুদফা বৈঠকের পর তাঁরা যৌথ ঘোষণায় ৬৮ বছরের যুদ্ধের ইতি টানা ও কোরীয় উপদ্বীপকে পরমাণু অস্ত্রমুক্ত করার ঘোষণা দেন।
দুই নেতার বৈঠকের পর এবার উত্তর কোরিয়ার পরমাণু পরীক্ষার কেন্দ্র বন্ধের বিষয়ে দক্ষিণ কোরিয়ার কাছ থেকে তথ্য এল। তবে এই তথ্যের বিষয়ে এখন পর্যন্ত উত্তর কোরিয়ার কোনো মন্তব্য পাওয়া যায়নি।
দক্ষিণ কোরিয়ার প্রেসিডেন্টের মুখপাত্র ইয়ুন ইয়াং-চ্যান বলেন, কিম জং-উন জানিয়েছেন, তিনি তাঁর দেশের পরমাণু পরীক্ষার কেন্দ্রটি মে মাসে বন্ধ করে দেবেন।
ইয়ুন ইয়াং-চ্যান আরও বলেন, উত্তর কোরিয়ার নেতা বলেছেন, পরমাণু পরীক্ষার কেন্দ্র বন্ধের প্রক্রিয়া স্বচ্ছতার সঙ্গে আন্তর্জাতিক সম্প্রদায়কে অবহিত করতে তিনি শিগগির দক্ষিণ কোরিয়া ও যুক্তরাষ্ট্রের বিশেষজ্ঞদের তাঁর দেশে আমন্ত্রণ জানাবেন।
এদিকে মার্কিন প্রেসিডেন্ট ডোনাল্ড ট্রাম্প বলেছেন, তিনি আগামী তিন বা চার সপ্তাহের মধ্যে উত্তর কোরিয়ার নেতা কিম জং-উনের সঙ্গে বৈঠকে বসতে পারেন।
