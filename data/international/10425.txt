
ভারতের মনিপুরে ১৪ বছর ধরে অনশন চালিয়ে যাওয়া অধিকারকর্মী ইরোম শর্মিলা মুক্তি পাচ্ছেন। আজ মঙ্গলবার মনিপুরের একটি আদালত শর্মিলার মুক্তির আদেশ দিয়েছেন বলে এনডিটিভির খবরে জানানো হয়েছে।২০০০ সালের নভেম্বরে গ্রেপ্তার হওয়ার পর থেকে শর্মিলা অনশনে আছেন। তখন থেকেই জোর করে নাকে নল ঢুকিয়ে তরল খাবার দিয়ে তাঁকে বাঁচিয়ে রাখা হয়েছে। অনশনের নামে শর্মিলা আত্মহত্যার চেষ্টা করেন বলে তাঁর বিরুদ্ধে অভিযোগ আনা হয়।আদালত জানিয়েছেন, শর্মিলার বিরুদ্ধে আত্মহত্যা চেষ্টার অভিযোগের কোনো ভিত্তি নেই। এ অভিযোগে তাঁকে অভিযুক্ত করে দেওয়া আদেশের বিরুদ্ধে তিনি ২০১২ সালে আবেদন করেছিলেন।বর্তমানে ইরোম শর্মিলার বয়স ৪২ বছর। সংঘাতপূর্ণ এলাকায় যে কাউকে আটক ও জিজ্ঞাসাবাদের ক্ষমতা সেনাবাহিনীকে দিয়ে করা ‘সশস্ত্র বাহিনীর বিশেষ ক্ষমতা আইন’ বাতিলের দাবিতে তিনি অনশন করছেন।আসাম রাইফেলস সদস্যদের গুলিতে ইমফলে ১৪ জন নিহত হওয়ার ঘটনার প্রতিবাদে ২৭ বছর বয়সে ইরোম শর্মিলা প্রথম অনশন শুরু করেন। এর তিন দিন পর মনিপুর পুলিশ তাঁকে গ্রেপ্তার করে। তখন থেকে তিনি বিচারিক হেফাজতে আছেন।
শর্মিলার আইনজীবীরা বরাবরই বলে আসছেন, তিনি আত্মহত্যার চেষ্টা করছেন না। তিনি একটি সুনির্দিষ্ট দাবিতে অনশন করছেন।
