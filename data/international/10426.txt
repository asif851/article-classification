
যুক্তরাজ্যের ম্যানচেস্টারে ভয়াবহ বিস্ফোরণে কমপক্ষে ১৯ জন নিহত হয়েছেন। আহত হয়েছেন অন্তত ৫০ জন। এই বিস্ফোরণকে ‘ভয়ংকর সন্ত্রাসী হামলা’ বলে মনে করছেন দেশটির সরকার।
এই ‘হামলার’ দায় কেউ স্বীকার করেনি। বিবিসি অনলাইনের প্রতিবেদনে জানানো হয়, স্থানীয় সময় গতকাল সোমবার রাত ১০টা ৩৫ মিনিটে ম্যানচেস্টারের একটি ইনডোর স্টেডিয়ামে মার্কিন সংগীতশিল্পী অ্যারিয়ানা গ্র্যান্ডের কনসার্ট শেষ হওয়ার পরপরই এই বিস্ফোরণ ঘটে। সংগীত শিল্পী অ্যারিয়ানা অক্ষত আছেন।
বিস্ফোরণের পর আতঙ্কিত লোকজন ছুটোছুটি করতে থাকেন। তাঁদের ব্যাপক চিৎকার-চেঁচামেচিতে পুরো এলাকায় বিশৃঙ্খল ও ভীতিকর পরিস্থিতির সৃষ্টি হয়। আহত ব্যক্তিদের উদ্ধার করে হাসপাতালে নেওয়া হয়েছে।
অ্যান্ডি হলি নামের এক প্রত্যক্ষদর্শীর ভাষ্য, তাঁর স্ত্রী ও মেয়ে ওই কনসার্টে গিয়েছিলেন। তাঁদের আনতে গিয়ে অপেক্ষায় ছিলেন তিনি। হলি বলেন, হঠাৎ করেই ভয়াবহ বিস্ফোরণ ঘটে। বিস্ফোরণে বেশ কিছুটা দূরে ছিটকে পড়েন তিনি। পরে উঠে দেখতে পান, রক্তাক্ত লোকজন পড়ে আছেন। মানুষজনের মধ্যে স্ত্রী-কন্যাকে খুঁজতে থাকেন তিনি। তাঁদের না পেয়ে পুলিশের কাছে যান। শেষ পর্যন্ত স্ত্রী-কন্যাকে খুঁজে পান। তাঁরা ভালো আছেন।
এই বিস্ফোরণকে আত্মঘাতী বোমা হামলা বলে সন্দেহ করার কথা জানিয়েছেন যুক্তরাষ্ট্রের দুই কর্মকর্তা। তাঁদের ভাষ্য, এক আত্মঘাতী বোমা হামলাকারী এই হামলা চালিয়েছে।
যুক্তরাজ্যের পরিবহন পুলিশ বলছে, কনসার্ট শেষ হতে না হতেই ইনডোর স্টেডিয়ামের প্রবেশ কক্ষে এই বিস্ফোরণ ঘটে। গ্রেটার ম্যানচেস্টার পুলিশ একটি জরুরি টেলিফোন নম্বর চালু করেছে।
ঘটনার কিছু পরেই ইনডোর স্টেডিয়ামের কাছের ভিক্টোরিয়া রেলস্টেশন বন্ধ করে দেওয়া হয়। সব ট্রেনের যাত্রা বাতিল করা হয়।
২৩ বছর বয়সী মার্কিন সংগীতশিল্পী অ্যারিয়ানা গ্র্যান্ডে অক্ষত আছেন বলে তাঁর এক মুখপাত্র জানিয়েছেন। পরে টুইটারে গভীর দুঃখ প্রকাশ করেছেন অ্যারিয়ানা।
ব্রিটিশ প্রধানমন্ত্রী থেরেসা মে বলেছেন, এই বিস্ফোরণকে তাঁরা ‘ভয়ংকর সন্ত্রাসী হামলা’ হিসেবে বিবেচনা করছেন। থেরেসা মে বলেছেন, ম্যানচেস্টারে ঠিক কী ঘটেছে, তার বিস্তারিত জানতে কাজ চলছে। বিস্ফোরণের ঘটনায় ভুক্তভোগীদের পাশে আছেন তিনি। বিস্ফোরণের ঘটনার পরিপ্রেক্ষিতে থেরেসা মে তাঁর নির্বাচনী প্রচারাভিযান স্থগিত করেছেন।
বিরোধী দল লেবার পার্টির নেতা জেরেমি করবিন এক টুইট বার্তায় এই বিস্ফোরণকে ‘ভয়াবহ’ বলে বর্ণনা করেছেন। ভুক্তভোগীদের প্রতি সমবেদনা জানিয়েছেন তিনি।
আরও  পড়ুন...ম্যানচেস্টারে বিস্ফোরণে নিহত ১৯ম্যানচেস্টারের ঘটনায় শোকাহত তাঁরাআমি ভাষা হারিয়ে ফেলেছি: অ্যারিয়ানাছবিতে ম্যানচেস্টার বিস্ফোরণযুক্তরাজ্যে সাম্প্রতিক বড় হামলাগুলোম্যানচেস্টারে কনসার্টে ‘সন্ত্রাসী হামলা’, নিহত ১৯
 
