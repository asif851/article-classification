
মিসরের সিনাইয়ে রাশিয়ার যাত্রীবাহী বিমানটি বোমা হামলার কারণেই বিধ্বস্ত হয়েছে। রাশিয়ার প্রধান নিরাপত্তা সংস্থা ফেডারেল সিকিউরিটি সার্ভিস (এফএসবি) আজ মঙ্গলবার এ কথা জানিয়েছে। বিমানটি সন্ত্রাসী হামলায় বিধ্বস্ত হওয়ার কথা এই প্রথমবারের মতো সরাসরি স্বীকার করল মস্কো।
৩১ অক্টোবর রাশিয়ার কোগালিমাভিয়া এয়ারলাইনসের এয়ারবাস এ-৩২১ সিনাইয়ে বিধ্বস্ত হয়ে ২২৪ আরোহী নিহত হয়। বিমানটি মিসরের লোহিত সাগর-তীরবর্তী অবকাশযাপন কেন্দ্র শারম আল-শেখ থেকে রাশিয়ার সেন্ট পিটার্সবুর্গ শহরে যাচ্ছিল। প্রথম থেকেই রাশিয়া ও মিসর কোনো হামলায় বিমানটি বিধ্বস্ত হওয়ার কথা নাকচ করে আসছিল।বার্তা সংস্থা এএফপির খবরে বলা হয়, ফেডারেল সিকিউরিটি সার্ভিসের (এফএসবি) প্রধান আলেকসান্দার বৎনিকভ দেশটির প্রেসিডেন্ট ভ্লাদিমির পুতিনকে জানান, বোমা হামলার কারণেই বিমানটি বিধ্বস্ত হয়েছে। বোমাটি ছিল এক কিলোগ্রাম ট্রাইনাইট্রোটলুইন (টিএনটি) বিস্ফোরকের সমান ক্ষমতাসম্পন্ন। এফএসবি প্রধান বৎনিকভ বলেন, ‘আমরা এখন দ্ব্যর্থহীনভাবে এটা বলতে পারি যে, ওটা ছিল একটা সন্ত্রাসী হামলা।’ তবে কারা ওই হামলার জন্য দায়ী, তা উল্লেখ করেনি এফএসবি।বৎনিকভ সোমবার রাতে প্রেসিডেন্ট পুতিনের সঙ্গে বৈঠক করে বিষয়টি জানিয়ে দেন। পরে প্রেসিডেন্ট পুতিন ওই হামলায় জড়িতদের বিরুদ্ধে কঠোর ব্যবস্থা নেওয়ার অঙ্গীকার করেন। তিনি বলেন, হামলাকারীরা যেখানেই লুকিয়ে থাকুক না কেন, তাদের খুঁজে বের করা হবে। বিশ্বের যেকোনো স্থান থেকে খুঁজে বের করে ওই অপরাধীদের শাস্তি দেওয়া হবে।সিরিয়ায় জঙ্গি সংগঠন ইসলামিক স্টেটের (আইএস) বিরুদ্ধে হামলা জোরদার করারও ঘোষণা দেন প্রেসিডেন্ট পুতিন। তিনি বলেন, সিরিয়ায় আইএসের বিরুদ্ধে হামলা শুধু অব্যাহত থাকবে না, হামলা আরও জোরদার করা হবে।বিমানটি বিধ্বস্ত হওয়ার পর পর আইএস দাবি করেছিল, তারাই বিমানটি বিধ্বস্ত করেছে। তবে রাশিয়া ও সিরিয়া তা নাকচ করে আসছিল। এখন মস্কো বলছে, এ ব্যাপারে তদন্ত চলছে। চূড়ান্ত তদন্ত প্রতিবেদন পাওয়ার পর বিষয়টি স্পষ্ট হবে।
অারও পড়ুন : রুশ বিমান বিধ্বস্ত, নিহত ২২৪রুশ বিমান বিধ্বস্ত হওয়া নিয়ে চার তত্ত্ব
