
কংগ্রেসের গুরুত্বপূর্ণ নেতা ও সোনিয়া গান্ধীর রাজনৈতিক সচিব আহমেদ প্যাটেল গতকাল মঙ্গলবার বলেছেন, মিত্র দলগুলোকে নিয়ে তাঁর দল নিরঙ্কুশ সংখ্যাগরিষ্ঠতা পাওয়ার ব্যাপারে আশাবাদী। কংগ্রেস টানা তৃতীয় দফায় বিজেপিকে হারাতে সমর্থ হবে।এক প্রশ্নের জবাবে প্যাটেল জানান, বিজেপির প্রধানমন্ত্রী পদপ্রার্থী নরেন্দ্র মোদিকে ঠেকাতে প্রয়োজনে কংগ্রেস অন্যান্য ‘সেক্যুলার’ দলকে সমর্থন দিতে পারে। ‘সাম্প্রদায়িক’ শক্তিকে ক্ষমতা থেকে দূরে রাখতে কংগ্রেস যেকোনো ত্যাগ স্বীকার করতে দ্বিধা করবে না।তবে কংগ্রেসের সাধারণ সম্পাদক দিগিবজয় সিং গতকাল বলেন, নতুন দলকে সমর্থন দিয়ে কোনো জোট গঠনের ধারণা ‘অবাস্তব, কাল্পনিক ও অকার্যকর’। তাঁর ব্যক্তিগত অভিমত, বাইরের সমর্থনে কাজ হয় না। পিটিআই।
