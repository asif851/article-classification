
নগর রাষ্ট্র সিঙ্গাপুরে প্রথমবারের মতো একজন মুসলিম নারী প্রেসিডেন্ট হিসেবে দায়িত্ব নিতে যাচ্ছেন। তাঁর নাম হালিমা ইয়াকুব। মালয় সম্প্রদায়ের ৬২ বছর বয়স্ক এই নারী দেশটির পার্লামেন্টের স্পিকার হিসেবেও দায়িত্ব পালন করেছেন।
বুধবার দেশটির প্রধান নির্বাচনী কর্মকর্তা জানান, প্রেসিডেন্ট নির্বাচনে হালিমাই একমাত্র বৈধ প্রার্থী। সব প্রার্থী নির্বাচনে অযোগ্য ঘোষিত হওয়ায় হালিমা ইয়াকুবই বিনা প্রতিদ্বন্দ্বিতায় দেশটির প্রথম নারী প্রেসিডেন্ট হচ্ছেন। ২৩ সেপ্টেম্বর দেশটিতে প্রেসিডেন্ট নির্বাচন হওয়ার কথা রয়েছে। সিঙ্গাপুরের অষ্টম এবং প্রথম নারী প্রেসিডেন্ট হতে যাচ্ছেন হালিমা।
১৯৫৪ সালের ২৩ আগস্ট কুইন স্ট্রিটে জন্ম নেওয়া হালিমা সিঙ্গাপুরের অষ্টম প্রেসিডেন্ট হিসেবে বৃহস্পতিবার দায়িত্ব নেবেন। পরিবারের পাঁচ সন্তানের সবচেয়ে ছোট হালিমা ১৯৬২ সালে আট বছর বয়সে বাবাকে হারান। আর্থিক অবস্থা খারাপ থাকায় তাঁর মা হকার লাইসেন্স নিয়ে রাস্তার পাশে একটি খাবারের দোকান দিয়েছিলেন। সেখানে হালিমা তাঁর মাকে দোকান পরিষ্কার, বাসনপত্র ধোয়া, টেবিল পরিষ্কার, ক্রেতাদের খাবার পরিবেশন প্রভৃতি কাজে সাহায্য করতেন।
২০১১ সালে হালিমা সামাজিক উন্নয়ন, যুব ও খেলাধুলা মন্ত্রণালয়ের প্রতিমন্ত্রী নিযুক্ত হন। এর দুই বছর বাদে তিনি দেশটির সংসদে প্রথম নারী স্পিকার নিযুক্ত হন।
১৯৬০-এর শেষের দিকে হালিমা সিঙ্গাপুর চায়নিজ গার্লস স্কুলে ভর্তি হন। ১৯৭০ সালে তিনি তানজং ক্যানটং গার্লস স্কুলে এবং পরে সিঙ্গাপুর বিশ্ববিদ্যালয় থেকে আইনে স্নাতক ডিগ্রি নেন। ১৯৭৮ সালে তিনি ন্যাশনাল ট্রেডস ইউনিয়ন কংগ্রেসে (এনটিইউসি) একজন আইন কর্মকর্তা হিসেবে যোগদান করেন। তিনি সেখানে ৩০ বছর কর্মরত ছিলেন। হয়েছিলেন ডেপুটি সেক্রেটারি জেনারেল। ১৯৮০ সালে তিনি তাঁর বিশ্ববিদ্যালয়ের বন্ধু ও ব্যবসায়ী মোহাম্মদ আবদুল্লাহ আল হাবসিকে বিয়ে করেন। তাঁদের সংসারে পাঁচ ছেলেমেয়ে রয়েছে।
সিঙ্গাপুরে প্রেসিডেন্ট প্রধানত একটি আনুষ্ঠানিক পদ; দেশটির নির্বাহী ক্ষমতা প্রধানমন্ত্রীর হাতে। তথ্যসূত্র: বিবিসি ও এএফপি
