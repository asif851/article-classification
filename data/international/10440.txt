
ইউক্রেনের পূর্বাঞ্চলে বিধ্বস্ত মালয়েশিয়ার উড়োজাহাজের (এমএইচ১৭) নিহত ২৯৮ জন আরোহীর মধ্যে মালয়েশীয় ২০ জন যাত্রীর দেহাবশেষ আজ শুক্রবার সে দেশে পৌঁছেছে।এএফপির খবরে জানানো হয়, নেদারল্যান্ডসের রাজধানী আমস্টারডাম থেকে বিশেষ বিমানে করে এসব দেহাবশেষ কুয়ালালামপুর আন্তর্জাতিক বিমানবন্দরে (স্থানীয় সময় সকাল ১০টা) নিয়ে যাওয়া হয়। সেখানে মালয়েশিয়ার রাজা আবদুল হালিম মুয়াদজাম শাহ, প্রধানমন্ত্রী নাজিব রাজাক ও অন্যান্য ঊর্ধ্বতন কর্মকর্তা কফিন গ্রহণ করেন।মালয়েশিয়ায় আজ জাতীয় শোকপালন করা হচ্ছে। জাতীয় পতাকা অর্ধনমিত রাখা হয়েছে। নিহত ব্যক্তিদের স্মরণে এক মিনিটের জন্য নীরবতা পালন করেছেন মালয়েশিয়ার মানুষ। ওই এক মিনিটে থমকে গিয়েছে মালয়েশিয়ার ব্যস্ত রাস্তা, স্কুল, ব্যবসাকেন্দ্র ।দেশটির সরকারি টিভি চ্যানেলগুলোতে পবিত্র কোরআন থেকে তেলাওয়াত পাঠ করা হচ্ছে। দেখানো হচ্ছে ওই ঘটনার সময়কার বিভিন্ন ফুটেজ।মালয়েশিয়ায় এই প্রথমবারের মতো সাধারণ মানুষের মৃত্যুর ঘটনায় জাতীয় পর্যায়ে এভাবে শোকপালন করা হলো। এর আগে রাজা বা বড় কোনো নেতার মৃত্যুর পর এভাবে রাষ্ট্রীয় শোক পালন করা হয়েছে।
গত ১৭ জুলাই ইউক্রেনের পূর্বাঞ্চলে রাশিয়ার সীমান্তবর্তী এলাকায় বিধ্বস্ত হয় মালয়েশিয়ার এয়ারলাইনসের যাত্রীবাহী উড়োজাহাজ। এতে আরোহী ছিলেন ২৯৮ জন। বিধ্বস্ত হওয়ার পর তাঁরা সবাই নিহত হন।
পশ্চিমা বিশ্বের অভিযোগ, রুশপন্থী বিচ্ছিন্নতাবাদীরা উড়োজাহাজটিকে ভূপাতিত করেছে। তবে মস্কোর অভিযোগ, ইউক্রেন এ ঘটনার জন্য দায়ী। বিমানটি কীভাবে বিধ্বস্ত হলো, তা নিয়ে এখনো তদন্ত চলছে।
