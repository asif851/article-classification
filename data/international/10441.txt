
ভারতের উত্তর প্রদেশের মিরাটের স্থানীয় আদালতে গতকাল বুধবার ভারতীয় জনতা পার্টির (বিজেপি) রাজস্থানের একজন বিধায়কের বিরুদ্ধে মামলা করেছেন কংগ্রেসের এক কর্মী। দলের সহ-সভাপতি রাহুল গান্ধীকে ‘বিশ্বাসঘাতক’ বলায় তিনি এই মামলা করেন।টিএনএন-এর খবরে জানানো হয়, রাজস্থানের ওই এমএলএর নাম কৈলাস চৌধুরী। কয়েক দিন আগে ‘কিষান সম্মেলন’ চলাকালে কৈলাস জেএনইউর ঘটনায় রাহুল গান্ধীর নেওয়া অবস্থানের সমালোচনা করেন এবং তাঁকে ‘বিশ্বাসঘাতক’ বলেন। এর পরিপ্রেক্ষিতে কংগ্রেসের কর্মী রিকিন আহলুওয়ালিয়া মামলাটি করেন। তিনি বলেন, কৈলাসের ওই বক্তব্যের পর তিনি ব্যথিত হন। পরে তিনি লালকুর্তি থানায় মামলা করতে চান। কিন্তু তারা অভিযোগ গ্রহণে রাজি হয়নি।আহলুওয়ালিয়া বলেন, এ ঘটনার পর তিনি মিরাটের পুলিশকে বিষয়টি বলেছেন। এ নিয়ে কোনো তদন্ত হয়নি। এ জন্য তিনি মামলা করেছেন। মামলার পরবর্তী শুনানির তারিখ ধার্য করা হয়েছে ১৫ মার্চ।১৭ ফেব্রুয়ারি কিষান সম্মেলনে দেওয়া ওই ভাষণে এমএলএ কৈলাস চৌধুরী বলেন, জেএনইউ আন্দোলনে কয়েকজন আফজাল গুরুর সমর্থনে স্লোগান দেয়। যদি রাহুল গান্ধী তাঁদের পক্ষ নেন, তাহলে তিনি একজন ‘বিশ্বাসঘাতক’। এসব ‘বিশ্বাসঘাতক’কে গুলি করে ও ফাঁসিতে ঝুলিয়ে হত্যা করা উচিত।
