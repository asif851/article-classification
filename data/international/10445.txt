
রিপাবলিকান দলের প্রেসিডেন্ট পদে প্রার্থিতা নিশ্চিত করার পর উল্লাস করার খুব একটা সুযোগ পাননি ডোনাল্ড ট্রাম্প। একের পর এক বিতর্কিত বিষয়ে জড়িয়ে তিনি নিজ দলের ভেতরেই কঠোর সমালোচনার মুখে।লিবিয়ার সাবেক একনায়ক মুয়াম্মার গাদ্দাফির সঙ্গে ট্রাম্পের ব্যবসায়িক সম্পর্ক নিয়ে নতুন বিতর্ক শুরু হয়েছে। ২০০৯ সালে জাতিসংঘের বার্ষিক অধিবেশনে যোগ দিতে নিউইয়র্ক যান গাদ্দাফি। এ সময় তাঁকে তাঁবু খাটানোর জায়গা ভাড়া দিয়ে মোটা অঙ্কের অর্থ বাগিয়েছেন ট্রাম্প। এমন দাবি এই ক্যাসিনো ব্যবসায়ীর নিজেরই। এ নিয়ে সমালোচনার মুখে ট্রাম্প সাংবাদিকদের জানান, গাদ্দাফির কাছ থেকে পাওয়া অর্থ তিনি জনহিতকর কাজে দান করবেন। কিন্তু কোনো জনকল্যাণ সংস্থার কাছে তিনি সে অর্থ দিয়েছেন বলে হদিস মেলেনি। বিভিন্ন সংবাদপত্র তাঁর প্রতিনিধিদের কাছে এ নিয়ে প্রশ্ন করেও কোনো সদুত্তর পায়নি।ট্রাম্প এর আগেও মোটা অঙ্কের অর্থ দান করার ঘোষণা দিয়েছেন। কিন্তু তা হস্তান্তর করেননি। এ বছর জানুয়ারিতে আইওয়াতে রিপাবলিকান প্রার্থীদের মধ্যে বিতর্কে অংশগ্রহণের পরিবর্তে ট্রাম্প যুদ্ধফেরত মার্কিন সৈন্য, যারা ভেটারেন নামে পরিচিত, তাদের জন্য চাঁদা সংগ্রহের এক বিশেষ অনুষ্ঠানের আয়োজন করেন। সে সময় তিনি দাবি করেছিলেন, ওই অনুষ্ঠানের মাধ্যমে তিনি ৬০ লাখ ডলার চাঁদা তুলতে সক্ষম হয়েছেন। তার মধ্যে নিজেই ১০ লাখ ডলার চাঁদা দিয়েছেন। তবে সেই অর্থ কোন ভেটারেন সংস্থা পেয়েছে, তার প্রমাণ দিতে পারেননি। তথ্যমাধ্যমে একের পর এক প্রশ্নের মুখে অনেকটা বাধ্য হয়েই ট্রাম্প সে অর্থ বন্টনের ব্যবস্থা করেন।২০০৯ সালে গাদ্দাফি নিউইয়র্ক শহরে নিজের জন্য তাঁবু খাটানোর জায়গা ভাড়া পাচ্ছিলেন না। এ সময় এগিয়ে যান ট্রাম্প। তিনি গাদ্দাফিকে নিউইয়র্কের ওয়েস্টচেস্টারে তাঁর মালিকানাধীন ২৩০ একর অব্যবহৃত জমি ভাড়া দেন। সে বাবদ গাদ্দাফির কাছ থেকে কী পরিমাণ অর্থ পেয়েছেন, ট্রাম্প কখনো সে হিসাব দেননি। তিনি অবশ্য দাবি করেছিলেন, ১৯৯৬ সালে ৭৫ লাখ ডলারে কেনা সেই জমির সারা বছরের যা ভাড়া, তার চেয়েও বেশি তিনি এক দিনের ভাড়া বাবদ আদায় করে নিয়েছেন।রাজনৈতিক পত্রিকা ‘পলিটিকো’ গাদ্দাফির সে অর্থ কোথায় গেল বা কোনো সংস্থা দান হিসেবে পেয়েছে, এর সন্ধানে গত পাঁচ বছরে ট্রাম্পের ঘোষিত আয়করের নথিপত্র পরীক্ষা করে দেখেছে। কিন্তু আয়কর ঘোষণার কোথাও গাদ্দাফির কাছ থেকে পাওয়া সে অর্থের হিসাব ট্রাম্প দাখিল করেননি।১৯৮৮ সালে স্কটল্যান্ডের লকারবিতে প্যান আমের ফ্লাইট ১০৩ বোমা বিস্ফোরণে বিধ্বস্ত হওয়ার জন্য গাদ্দাফিকে দায়ী করা হয়ে থাকে। মেরিল্যান্ডের স্টেফানি বার্নস্টিনের স্বামী সেই সন্ত্রাসী হামলায় নিহত হন। তিনি ‘পলিটিকো’ পত্রিকাকে বলেছেন, ‘ট্রাম্প অর্থ ছাড়া অন্য আর কিছু বোঝেন না, এই ঘটনা থেকে সে কথাই প্রমাণিত হয়।’
