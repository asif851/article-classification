
পদত্যাগের প্রস্তাব নাকচ করে দিয়ে আলোচনার প্রস্তাব দিয়েছেন পাকিস্তানের প্রধানমন্ত্রী নওয়াজ শরিফ। গতকাল বুধবার জাতীয় পরিষদে দেওয়া ভাষণে তিনি এ প্রস্তাব দেন। চলমান সংকট কাটিয়ে ওঠার ব্যাপারে আশাবাদ ব্যক্ত করেছেন তিনি।সরকারের পদত্যাগের দাবিতে রাজধানীতে ইমরান খান ও তাহির-উল কাদরির অবস্থান কর্মসূচি শুরু হওয়ার পর জাতীয় পরিষদে দেওয়া প্রথম ভাষণে এ আহ্বান জানান প্রধানমন্ত্রী নওয়াজ। খবর ডন ও পিটিআইয়ের।নওয়াজের এই ভাষণের পর ইমরান খানের পিটিআই ও তাহির-উল কাদরির পিএটি দলের পক্ষ থেকে তাৎক্ষণিকভাবে কোনো প্রতিক্রিয়া জানা যায়নি। দল দুটির নেতা-কর্মীরা ইসলামাবাদের কনস্টিটিউশন অ্যাভিনিউয়ে অবস্থান কর্মসূচি চালিয়ে যাচ্ছেন। এদিকে সুপ্রিম কোর্ট দল দুটির নেতা-কর্মী-সমর্থকদের ওই সড়ক ছাড়ার জন্য নতুন করে আজ বৃহস্পতিবার পর্যন্ত সময় বেঁধে দিয়েছে।নওয়াজ পার্লামেন্টে দেওয়া ভাষণে বলেন, ‘এটা ভাবতেই ভালো লাগে যে এই পার্লামেন্ট পাকিস্তানের ২০ কোটি মানুষের প্রতিনিধিত্ব করছে। যাঁরা আমাকে এই পার্লামেন্টের নেতা বানিয়েছেন, তাঁদের প্রতি আমি কৃতজ্ঞ।’নওয়াজ আরও বলেন, ‘আমরা অনেক কঠিন সময় পার করেছি। এ সংকটও কাটিয়ে উঠব। ২০০৮ সালের নির্বাচনের সময় আমাদের হাত বাঁধা ছিল। কিন্তু আমরা নির্বাচনে অংশ নিয়েছি, প্রচারণা চালিয়েছি। জালিয়াতির অভিযোগ তুলিনি।...আজ আমরা নিজেদের সংশোধন করে এগিয়ে গেলেই ইতিবাচক পাকিস্তান প্রতিষ্ঠা সম্ভব।’নির্বাচনী ব্যবস্থার সংস্কার প্রসঙ্গে পাকিস্তানের প্রধানমন্ত্রী বলেন, এ জন্য একটি কমিটি গঠন করা হয়েছে। সব রাজনৈতিক শক্তির উচিত ওই কমিটির সঙ্গে বসা ও নিজেদের মতামত তুলে ধরা।কনস্টিটিউশন অ্যাভিনিউয়ে অবস্থান নিয়ে বিক্ষোভ চালিয়ে যাচ্ছেন পিটিআই ও পিএটির নেতা-কর্মীরা। দাবি আদায়ের জন্য তাঁদের কেউ কেউ ওই সড়কসংলগ্ন সবুজ চত্বরে ‘কবর’ খোঁড়া শুরু করেছেন। কারও কারও হাতে কাফনের কাপড়ও দেখা গেছে। বিক্ষোভকারীদের ভাষ্যমতে, কবর খুঁড়ে কাফনের কাপড় পরে তাঁরা দাবি আদায়ের আন্দোলন চালিয়ে যেতে প্রস্তুত।পিটিআইয়ের প্রধান ইমরান খান ও পিএটির প্রধান তাহির-উল কাদরির সঙ্গে আলোচনার জন্য এই দুই নেতার সঙ্গে সরাসরি যোগাযোগ করার সিদ্ধান্ত নিয়েছে সরকার। কিন্তু কখন, কীভাবে এবং কারা তাঁদের সঙ্গে যোগাযোগ করবে, তা বলা হয়নি।এদিকে পিটিআই ও পিএটির নেতা-কর্মীদের আজকের মধ্যে কনস্টিটিউশন অ্যাভিনিউ থেকে সরে যাওয়ার নির্দেশ দিয়েছেন পাকিস্তানের সুপ্রিম কোর্ট। প্রধান বিচারপতি নাসির-উল-মুলকের নেতৃত্বে গঠিত পাঁচ সদস্যের একটি বেঞ্চ গতকাল বার অ্যাসোসিয়েশনের করা এ-সংক্রান্ত একটি আবেদনের ওপর শুনানি করছিলেন। ওই আবেদনে বলা হয়, বিক্ষোভকারীরা সাধারণ মানুষের অধিকার হরণ করছে। বিভিন্ন পর্যবেক্ষণের ওপর ভিত্তি করে আদালত আজ সকালের মধ্যে পার্লামেন্টের সামনের রাস্তা থেকে সরে যেতে দুটি দলের বিক্ষোভকারীদের নির্দেশ দেন।পাঞ্জাব প্রাদেশিক পরিষদের বিরোধীদলীয় নেতা এবং পিটিআইয়ের নেতা মেহমুদুর রশিদসহ দলটির ২৮ জন সদস্য গতকাল পদত্যাগপত্র জমা দিয়েছেন।
