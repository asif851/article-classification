
পবিত্র আল-আকসা মসজিদে প্রবেশে ইসরায়েলের বিধিনিষেধকে কেন্দ্র করে বিক্ষোভের সময় তিন ফিলিস্তিনি হত্যায় ‘তীব্র নিন্দা’ জানিয়েছেন জাতিসংঘের মহাসচিব আন্তনিও গুতেরেস। তিনি এ ঘটনা তদন্তের আহ্বান জানিয়েছেন।
জেরুজালেমের আল-আকসা মসজিদ প্রাঙ্গণের প্রবেশপথে মেটাল ডিটেক্টর বসানোর প্রতিবাদে গত শুক্রবার সে এলাকায় গণবিক্ষোভের আয়োজন করে ফিলিস্তিনিরা। ইসরায়েলি নিরাপত্তা বাহিনী ওই বিক্ষোভ কঠোরভাবে দমন করার সময় একজনসহ একই দিনে মোট তিন ফিলিস্তিনি নিহত হন। এর মধ্যে একজন নিহত হয়েছেন এক ইসরায়েলি বসতি স্থাপনকারীর গুলিতে। প্রাণহানির এ ঘটনায় জাতিসংঘের মহাসচিব ইসরায়েলের কড়া সমালোচনা করেছেন। তিনি জেরুজালেমের ওল্ড সিটিতে উত্তেজনা বাড়ার মতো পরিস্থিতি যাতে আর তৈরি না হয়, সে জন্য ইসরায়েল ও ফিলিস্তিনের নেতাদের প্রতি আহ্বান জানিয়েছেন।
আল-আকসা মসজিদ প্রাঙ্গণে তিন আরব-ইসরায়েলির হাতে দুই ইসরায়েলি পুলিশ খুন হওয়াকে কেন্দ্র করে ১৪ জুলাই সেখানে কড়াকড়ি বাড়ায় ইসরায়েল। ওই তিন হামলাকারীকেই ইসরায়েলি বাহিনী ধাওয়া করে হত্যা করে। এরপর ওই প্রাঙ্গণের প্রবেশপথে মেটাল ডিটেক্টর বসানোসহ বিভিন্ন নিয়ন্ত্রণ আরোপ করা হয়। গত শুক্রবার জুমার নামাজের সময় আল-আকসা মসজিদে শুধু ৫০ বছরের বেশি বয়সী মুসল্লিদের প্রবেশ করতে দেওয়া হয়। তখন প্রতিবাদে ফেটে পড়া ফিলিস্তিনিদের ওপর টিয়ার গ্যাস, রাবার বুলেট ছোড়ার পাশাপাশি অনেককে গ্রেপ্তার করে ইসরায়েলের পুলিশ ও নিরাপত্তা বাহিনী।
ইসলামের তৃতীয় পবিত্রতম স্থান আল-আকসা মসজিদের অবস্থান জেরুজালেমের হারাম আল-শরিফ প্রাঙ্গণে। এ স্থানটি ইহুদি ধর্মাবলম্বীদের কাছে টেম্পল মাউন্ট হিসেবে পরিচিত, যা তাদের ধর্মের সবচেয়ে পবিত্র স্থান। তবে ফিলিস্তিনিদের সঙ্গে সংঘাত এড়াতে সেখানে ইহুদিদের প্রার্থনার সুযোগ বন্ধ রাখা হয়েছে।
শুক্রবার পূর্ব জেরুজালেমের রাস আল-আমুদের কাছাকাছি ইসরায়েলি এক বসতি স্থাপনকারী হত্যা করে ১৮ বছর বয়সী এক ফিলিস্তিনি তরুণকে। আল-আকসা এলাকার বিক্ষোভে পুলিশের গুলিতে নিহত হন দ্বিতীয় ফিলিস্তিনি। সবশেষ পশ্চিম তীরে ইসরায়েলি সেনাদের সঙ্গে সংঘর্ষে নিহত হন তৃতীয়জন।
স্থানীয় রেড ক্রিসেন্টের ভাষ্য অনুযায়ী, জেরুজালেমে ফিলিস্তিনিদের বিক্ষোভে পুলিশি অ্যাকশনে সাড়ে চার শ লোক আহত হয়েছে। এ ছাড়া পশ্চিম তীরেও অনেক বিক্ষোভকারী আহত হয়েছে। প্যালেস্টাইন প্রিজনার্স ক্লাব বলেছে, জেরুজালেমের বিক্ষোভ সমাবেশ থেকে ১০ জনসহ শুক্রবার ২১ ফিলিস্তিনকে গ্রেপ্তার করা হয়েছে।
তিন ফিলিস্তিনিকে হত্যার পর ইসরায়েল সরকারের সঙ্গে সব ধরনের যোগাযোগ বন্ধের ঘোষণা দিয়েছেন ফিলিস্তিনের প্রেসিডেন্ট মাহমুদ আব্বাস।
 
