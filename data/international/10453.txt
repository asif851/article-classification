
মার্কিন কংগ্রেস অনুমোদন না করলে যুক্তরাষ্ট্র-ইরান সম্ভাব্য পারমাণবিক চুক্তি বেশি দিন টিকবে না। ৪৭ জন রিপাবলিকান সিনেটর এক খোলা চিঠিতে এ হুঁশিয়ারি দিয়েছেন। জবাবে প্রেসিডেন্ট বারাক ওবামা চলমান পারমাণবিক সংলাপে ‘অনধিকার চর্চা’র অভিযোগ তুলেছেন রিপাবলিকানদের বিরুদ্ধে। খবর বিবিসি ও গার্ডিয়ানের।কংগ্রেসের উচ্চকক্ষ সিনেটের সদস্য টম কটন ও অন্য ৪৬ রিপাবলিকান গত সোমবার ইরানের নেতাদের উদ্দেশে ওই খোলা চিঠি লিখেছেন। টম কটনের নিজস্ব ওয়েবসাইটে প্রকাশিত চিঠিটিতে এই রিপাবলিকানরা বলেছেন, কংগ্রেসের অনুমোদন না নিয়ে যুক্তরাষ্ট্র ও ইরানের মধ্যে কোনো চুক্তি করা হলে তা হবে কেবল মার্কিন প্রেসিডেন্ট বারাক ওবামা এবং ইরানের সর্বোচ্চ নেতা আয়াতুল্লাহ আলী খামেনির মধ্যে একটি সমঝোতা মাত্র। চিঠিতে লেখা হয়েছে, ‘পরবর্তী মার্কিন প্রেসিডেন্ট এ ধরনের একটি নির্বাহী চুক্তিকে কলমের এক খোঁচায়ই বাতিল করে দিতে পারেন। এ ছাড়া ভবিষ্যতে কংগ্রেস চুক্তির যেকোনো শর্তকে যেকোনো সময় পরিবর্তন করতে পারবে।’যুক্তরাষ্ট্রসহ ছয় বিশ্বশক্তি তেহরানের বিতর্কিত পারমাণবিক কর্মসূচির বিষয়ে ইরানের সঙ্গে একটি চুক্তি করার চেষ্টা চালাচ্ছে। চুক্তির মাধ্যমে পাশ্চাত্য এ বিষয়ে নিশ্চিত হতে চায় যে ইরান কোনো পারমাণবিক অস্ত্র বানাতে পারবে না। গত সপ্তাহে ইসরায়েলের প্রধানমন্ত্রী বেনিয়ামিন নেতানিয়াহু মার্কিন কংগ্রেসে দেওয়া এক আলোচিত ভাষণে ইরানের সঙ্গে চুক্তির কড়া বিরোধিতা করেন। তিনি বলেন, সম্ভাব্য যে চুক্তির বিষয়ে আলোচনা চলছে, সেটা সত্যিই স্বাক্ষরিত হলে ইরানের পারমাণবিক অস্ত্র তৈরির পথ আরও সুগম হবে।ইরানের সঙ্গে চুক্তির ব্যাপারে কংগ্রেসের অনুমোদন নেওয়ার পক্ষে রিপাবলিকানদের পাশাপাশি ওবামার দল ডেমোক্রেটিক পার্টির কিছু নেতাও দীর্ঘদিন ধরে সরব। তবে হোয়াইট হাউস বলে আসছে, এ ধরনের চুক্তির জন্য আইনপ্রণেতাদের অনুমোদনের কোনো দরকার নেই।রিপাবলিকানদের খোলা চিঠিকে ব্যঙ্গ করেছেন ওবামা। ওই চিঠির বিষয়ে এক প্রতিক্রিয়ায় তিনি বলেন, ‘কংগ্রেসের কিছু সদস্য ইরানের কট্টরপন্থীদের সঙ্গে কাজের সাধারণ ক্ষেত্র তৈরি করতে চাইছেন। এটা দেখতে বেশ হাস্যকর লাগছে। এটা এক অস্বাভাবিক মিত্রতা।’ এর আগে হোয়াইট হাউসের প্রেস সেক্রেটারি জশ আর্নেস্ট অভিযোগ করে বলেন, রিপাবলিকানদের ওই চিঠি কূটনৈতিক আলোচনার ভেতরে অনধিকার চর্চা করার শামিল। চিঠিটিকে ইরানের বিরুদ্ধে ‘যুদ্ধের জন্য তাড়াহুড়ো’, অথবা ‘অন্তত সামরিক বিকল্পের জন্য তাড়াহুড়ো’ বলেও বর্ণনা করেন তিনি।এ ছাড়া সিনেটে সংখ্যালঘু দল ডেমোক্রেটিক পার্টির নেতা হ্যারি রিডসহ ডেমোক্র্যাটরা রিপাবলিকানদের চিঠির কড়া সমালোচনা করেছেন। রিড সোমবার সিনেটে বলেন, ‘আসুন, আমরা এ বিষয়ে পরিষ্কার হই যে রিপাবলিকানরা আমাদের কমান্ডার ইন চিফকে (প্রেসিডেন্ট ওবামা) অবমাননা করছেন। অন্যদিকে তাঁরা ইরানি নেতার হাত শক্তিশালী করছেন।’ইরানের সমালোচনা: রিপাবলিকানদের খোলা চিঠির সমালোচনা করেছে ইরান। দেশটির পররাষ্ট্রমন্ত্রী মোহাম্মদ জাভেদ জারিফ বলেন, রিপাবলিকানদের ওই চিঠি প্রচারণার একটা কৌশলমাত্র। যুক্তরাষ্ট্রের কোনো নতুন সরকার ভবিষ্যতে কোনো চুক্তি বাতিল করলে, তা হবে আন্তর্জাতিক আইনের চরম লঙ্ঘন।
