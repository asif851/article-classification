
ফ্রান্সের রাজধানী প্যারিসে হামলার ঘটনায় জড়িত প্রধান সন্দেহভাজন সালেহ আবদেসসালেমের ব্যবহৃত বাসা খুঁজে পাওয়ার দাবি করেছে বেলজিয়াম কর্তৃপক্ষ। প্যারিসে হামলার পর বেলজিয়ামের রাজধানী ব্রাসেলসের ওই বাসায় আবদেসসালেম লুকিয়ে ছিলেন বলে ধারণা করা হচ্ছে। খবর বিবিসির।
প্যারিসে গত ১৩ নভেম্বর ছয়টি স্থানে চালানো ভয়াবহ সন্ত্রাসী হামলায় অন্তত ১৩০ জন নিহত হন। ওই হামলার মূল পরিকল্পনাকারী বলা হয় বেলজিয়ামে জন্ম নেওয়া ফরাসি নাগরিক আবদেসসালেমকে (২৬)। প্যারিস হামলার পর থেকে তিনি পলাতক। বেলজিয়াম কর্তৃপক্ষ জানিয়েছে, পুলিশ ব্রাসেলসের স্কায়েরবিক এলাকার ওই বাসা থেকে সালেহ আবদেসসালেমের আঙুলের ছাপ ও কিছু বিস্ফোরক পদার্থের নমুনা পেয়েছে। তবে আঙুলের ওই ছাপ ঠিক কোন তারিখের, সেটা জানা যায়নি। ওই বাসাটি মিথ্যা নাম বলে ভাড়া নেওয়া হয়েছিল। যে লোকের নামে বাসা ভাড়া নেওয়া হয়েছিল, তিনি ইতিমধ্যে গ্রেপ্তার হয়েছেন। বেলজিয়ান ফেডারেল প্রসিকিউটরস অফিস বলছে, ওই বাসা থেকে হাতে তৈরি তিনটি বেল্ট পাওয়া গেছে, যা সম্ভবত গত ১০ ডিসেম্বর রু বার্জে অভিযান চালিয়ে জব্দ করা বিস্ফোরক পদার্থগুলো পরিবহনে ব্যবহার করা হয়েছিল। প্যারিসে হামলার ঘটনায় বেলজিয়াম পুলিশ ইতিমধ্যে অনুসন্ধান চালিয়ে ১০ জনকে আটক করেছে। আটক ব্যক্তিদের মধ্যে ওই বাসা যিনি ভাড়া নিয়েছেন, তিনিও আছেন। এ ছাড়া আটক ব্যক্তিদের মধ্যে মোহাম্মদ আমরি ই হামজা আতোউ নামের একজন আছেন। প্যারিসে হামলার পর তিনি আবদেসসালেমকে প্যারিস থেকে ব্রাসেলসে নিয়ে এসেছেন বলে ধারণা করা হচ্ছে।
