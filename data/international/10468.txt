
ফ্রান্সের দক্ষিণ-পশ্চিমাঞ্চলের একটি বাড়ি থেকে গতকাল বৃহস্পতিবার পাঁচ শিশুর লাশ উদ্ধার করেছে পুলিশ। গত পাঁচ বছরের মধ্যে দেশটিতে এটি সবচেয়ে নৃশংস শিশুহত্যার ঘটনা বলে মনে করা হচ্ছে। ফ্রান্সের টেলিভিশন চ্যানেল আইটেলিতে প্রচারিত খবরের বরাত দিয়ে একটি সূত্র এএফপিকে জানায়, বোঁদো শহরের কাছে লোউচা এলাকার ওই বাড়িতে থার্মাল ব্যাগের মধ্যে নবজাতক এক শিশুর লাশ পাওয়া যায়। এরপর বাড়িতে তল্লাশি চালিয়ে ফ্রিজ থেকে আরও চার শিশুর লাশ উদ্ধার করে পুলিশ। এ ঘটনায় শিশুদের ৪০ বছর বয়সী বাবাকে পুলিশ হেফাজতে নেওয়া হয়েছে। মা-কে হাসপাতালে ভর্তি করা হয়েছে। তদন্ত সংশ্লিষ্ট একটি ঘনিষ্ঠ সূত্র এএফপিকে জানান, বাবাই প্রথমে থার্মাল ব্যাগে থাকা শিশুটির লাশ দেখতে পান। প্রাথমিক তদন্তে জানা যায়, ওই মা এ বাড়িটিতে এসব শিশুর জন্ম দেন। শারীরিক ও মানসিক স্বাস্থ্য পরীক্ষার জন্য তাঁকে বোঁদো শহরের একটি হাসপাতালে ভর্তি করা হয়। তবে এই নারীর মানসিক রোগের ইতিহাস নেই।
আজ শুক্রবার এসব শিশুর লাশের ময়নাতদন্ত হবে।
এই দম্পতির ১৩ ও ১৫ বছর বয়সী দুটি মেয়ে রয়েছে।
