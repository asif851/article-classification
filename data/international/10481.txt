
আগ্নেয়াস্ত্র ব্যবহারের অধিকার নিয়ে মন্তব্য করে তীব্র ক্ষোভের মুখে পড়েছেন যুক্তরাষ্ট্রের রিপাবলিকান পার্টির প্রেসিডেন্ট প্রার্থী ডোনাল্ড ট্রাম্প। আজ বুধবার বার্তা সংস্থা রয়টার্সের প্রতিবেদনে এই তথ্য জানানো হয়।গতকাল মঙ্গলবার এক সমাবেশে ট্রাম্প পরামর্শের ভঙ্গিতে বলেন, আগ্নেয়াস্ত্র ব্যবহারের অধিকার কাজে লাগিয়ে তাঁর সমর্থকেরা ডেমোক্রেটিক পার্টির প্রেসিডেন্ট প্রার্থী হিলারি ক্লিনটনকে ঠেকাতে পারেন।ট্রাম্পের ভাষ্য ছিল, আগামী নভেম্বরের প্রেসিডেন্ট নির্বাচনে জয়ী হলে হিলারি সুপ্রিম কোর্টে উদার বিচারক মনোনয়ন দেবেন। এমন হলে আগ্নেয়াস্ত্র রাখার অধিকার হুমকির মুখে পড়বে।আগ্নেয়াস্ত্র অধিকারের পক্ষের লোকজনের প্রতি ইঙ্গিত করে ট্রাম্প বলেন, তাঁরা হিলারির ক্ষমতায় আসা ঠেকাতে পারেন।ট্রাম্পের এই বক্তব্য ব্যাপক বিতর্ক ও সমালোচনার জন্ম দিয়েছে। অনেকে রিপাবলিকান পার্টির প্রেসিডেন্ট প্রার্থীর বিরুদ্ধে সহিংসতায় উসকানি দেওয়ার অভিযোগ এনেছেন।
হিলারির প্রচার শিবির থেকে ট্রাম্পের এই মন্তব্যকে ‘বিপজ্জনক’ বলে অভিহিত করা হয়েছে। তারা বলছে, যুক্তরাষ্ট্রের একজন প্রেসিডেন্ট প্রার্থীর কোনোভাবেই সহিংসতার পরামর্শ দেওয়া উচিত নয়।
অবশ্য ট্রাম্পের প্রচার শিবির থেকে জানানো হয়, রিপাবলিকান পার্টির প্রেসিডেন্ট প্রার্থী আসলে আগ্নেয়াস্ত্র অধিকারকর্মীদের ভোটের মাধ্যমে রাজনৈতিক পরিবর্তন আনতে বলেছেন।
