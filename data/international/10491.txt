
ইরাকজুড়ে গত মে মাসে সহিংসতায় এক হাজার ৪৫ জন নিহত এবং দুই হাজার ৩৯৭ জন আহত হয়েছে। গতকাল শনিবার জাতিসংঘের এক প্রতিবেদনে এ কথা বলা হয়েছে।
২০০৬ ও ২০০৭ সালে ইরাকে শিয়া ও সুন্নিদের মধ্যকার সহিংসতায় হাজার হাজার প্রাণহানি হয়। এরপর হতাহতের দিক থেকে মে-ই ছিল সবচেয়ে ভয়াবহ মাস।
বাগদাদে নিযুক্ত জাতিসংঘের দূত মার্টিন কবলার বলেছেন, ইরাকের রাজনৈতিক নেতৃত্বকে অবিলম্বে এই রক্তপাত বন্ধ করতে হবে। অন্যথায় আবার গৃহযুদ্ধ শুরুর আশঙ্কা রয়েছে।  
বার্তা সংস্থা এএফপি বলেছে, গত মাসে ইরাকে সহিংসতায় ৬২৪ জন নিহত এবং এক হাজার ৫৫০ জন আহত হয়েছে। সংস্থাটি বিভিন্ন নিরাপত্তা বাহিনী ও মেডিকেল সূত্র থেকে ওই হতাহতের তথ্য সংগ্রহ করে। অবশ্য ইরাকের মন্ত্রণালয়গুলো বলছে, সহিংসতায় গত মাসে ৬৮১ জন নিহত এবং এক হাজার ৯৭ জন আহত হয়েছে।  এএফপি।
