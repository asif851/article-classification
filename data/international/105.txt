
বিজেপির প্রধানমন্ত্রী পদপ্রার্থী নরেন্দ্র মোদির স্ত্রী যশোদাবেন ভারতের যোগগুরু রামদেবের আশ্রমে নেই বলে দাবি করেছেন রামদেবেরই ঘনিষ্ঠ সহযোগী।সম্প্রতি ভারতের দ্য উইক নামের একটি সাময়িকীর খবরে দাবি করা হয়, মোদির স্ত্রী যশোদাবেন উত্তরাখন্ডের ঋষিকেশে নীলকণ্ঠ মহাদেব মন্দিরের কাছে রামদেবের একটি আশ্রমে আছেন। লোকসভা নির্বাচন শেষ না হওয়া পর্যন্ত তিনি সেখানেই অবস্থান করবেন। বিশ্ব হিন্দু পরিষদের (ভিএইচপি) একটি সূত্রের বরাত দিয়ে ওই খবর প্রকাশ করা হয়।কিন্তু রামদেবের ঘনিষ্ঠ সহযোগী বালকৃষ্ণ বলেন, তাঁদের আশ্রমে যশোদাবেন থাকার খবরটি হাস্যকর। তবে তিনি আরও বলেন, দেশের বিভিন্ন প্রান্ত থেকে যেমন লোকজন এই আশ্রমে আসে, তেমনি গুজরাট থেকেও একটি দল এসেছিল। আর ওই দলের সঙ্গে যদি যশোদাবেন এসেও থাকেন, তাতে সমস্যা কী?দ্য উইক-এর খবরে বলা হয়, যশোদাবেনকে মোদি স্ত্রী বলে স্বীকার করে নেওয়ার পরপরই হিন্দু জাতীয়তাবাদীর কর্মী ও নিরাপত্তাকর্মীদের একটি দল তীর্থযাত্রীবেশে তাঁকে ওই আশ্রমে নিয়ে যায়। ভাস্কর নিউজ।
