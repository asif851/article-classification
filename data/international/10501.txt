
বাংলাদেশসহ সারা বিশ্বেই লিভাই স্ট্রস কোম্পানির তৈরি জিনস প্যান্ট বেশ জনপ্রিয়। এই ব্র্যান্ডের তৈরি প্যান্টের পেছনের পকেটে লাগানো ছোট্ট একটি লাল রঙের কাপড়ে লেখা থাকে লিভাই’স। ফরাসি একটি প্রতিষ্ঠান এই বৈশিষ্ট্য নকল করেছে বলে অভিযোগ করেছে যুক্তরাষ্ট্রভিত্তিক লিভাই স্ট্রস। ফরাসি ওই কোম্পানির বিরুদ্ধে মামলাও করেছে লিভাই ।
বার্তা সংস্থা রয়টার্সের খবরে বলা হয়েছে, কোম্পানির অভিযোগ, তাদের তৈরি প্যান্টের পকেটের নকশা নকল করেছে ফরাসি কোম্পানি কেনজো। গত মাসে কেনজো একটি নতুন প্যান্ট বাজারে এনেছে। পপ তারকা ব্রিটনি স্পিয়ার্সকে মডেল হিসেবে নিয়ে এই প্যান্টের প্রচারণা চালানো হয়। লিভাই স্ট্রস বলছে, ওই প্যান্টের পেছনের পকেটের ওপরের দিকে ব্র্যান্ডের নাম একটি ছোট কাপড়ে লিখে ভাঁজ করে লাগানো আছে। ঠিক এভাবে লিভাই স্ট্রসও তাদের তৈরি জিনস প্যান্টের পকেটে নাম লিখে থাকে।
যুক্তরাষ্ট্রের সানফ্রান্সিসকোর ডিস্ট্রিক্ট কোর্টে এই মামলাটি দায়ের করেছে লিভাই স্ট্রস। কোম্পানির মূল কার্যালয়ও এখানে। লিভাই স্ট্রস তাদের অভিযোগে বলেছে, ফরাসি কোম্পানিটি এই নকশা ব্যবহার করায় তাদের বিক্রি কমে যাচ্ছে এবং ব্যবসার সুনাম নষ্ট হচ্ছে। এতে করে ক্রেতারাও বিভ্রান্ত হচ্ছে।
তবে এই অভিযোগের পরিপ্রেক্ষিতে কোনো মন্তব্য করেনি ফরাসি কোম্পানি কেনজো।
লিভাই বলছে, প্যান্টের পকেটে ব্র্যান্ডের নাম লেখার এই নির্ধারিত নকশা ১৯৩৬ সাল থেকে ব্যবহার করছেন তারা। এটি ব্যবহার না করার জন্য কেনজোকে আইনি চিঠি পাঠানো হয়েছিল। কিন্তু তাতে পাত্তা দেয়নি কেনজো। এ ঘটনা থামাতে এবং ক্ষতিপূরণ চাইতেই লিভাই স্ট্রসকে আদালতের দ্বারস্থ হতে হয়েছে।
