
হোয়াইট হাউসের কর্মী মনিকা লিউনস্কির সঙ্গে কেলেঙ্কারিতে জড়িয়ে বড় ধরনের হ্যাপা পোহিয়েছিলেন ওই সময়ের মার্কিন প্রেসিডেন্ট বিল ক্লিনটন। এখন সত্তরের দোরগোড়ায় এসে আবার একটা ঘুটা মেরেছেন তিনি। সংবাদমাধ্যমে ঢি ঢি পড়ে গেছে, সেলফি তুলতে আসা এক শ্যামাঙ্গীর বুকের দিকে নাকি তাকিয়ে ছিলেন তিনি। ইন্টারনেটে ছেড়ে দেওয়া ছবিতে সেভাবেই মূর্ত বিল। কটাক্ষ করে বিলের এই দৃষ্টিকে ‘লোলুপ দৃষ্টি’ বলা হচ্ছে। ১৯৯৫ সালে নিহত ইসরায়েলি প্রধানমন্ত্রী আইজান রবিনের কবর পরিদর্শন করতে জেরুজালেম যান বিল ক্লিনটন। সেখানে হার্জল সিমেট্রিতে এ ঘটনা ঘটে। সংবাদমাধ্যমের বরাত দিয়ে আজ শুক্রবার টাইমস অব ইন্ডিয়া অনলাইনের খবরে জানানো হয়, অ্যারিয়েল আভদালি নামের এক শ্যামাঙ্গী নারী বিল ক্লিনটনের সঙ্গে ওই সেলফি তোলেন। তিনি যে সেলফি তুলছেন, তা খেয়াল করেননি সাবেক এই মার্কিন প্রেসিডেন্ট। পরে শ্যামাঙ্গীর এক বন্ধু ছবিটি অনলাইনে ছেড়ে দেন। আর তাতে নানারকম মন্তব্য আসতে থাকে। কেউ লেখেন, ‘বিল কখনো বদলাবেন না।’ কেউবা লেখেন, ‘ক্লাসিক বিল।’
