
ভারতের ক্ষমতাসীন দল ভারতীয় জনতা পার্টির (বিজেপি) জাতীয় সাধারণ সম্পাদক রাম মাধব বলেছেন, একসময় ভারত, পাকিস্তান ও বাংলাদেশ আবার এক হয়ে যাবে। এর ফলে এক অখণ্ড ভারতের সৃষ্টি হবে। খবর এনডিটিভির।কাতারভিত্তিক সংবাদমাধ্যম আল-জাজিরাকে দেওয়া এক সাক্ষাৎকারে রাম মাধব এ কথা বলেন। হিন্দুত্ববাদী রাষ্ট্রীয় স্বয়ংসেবক সংঘের (আরএসএস) সাবেক মুখপাত্র এবং জাতীয় নির্বাহী সদস্য মাধব বলেন, যুদ্ধ নয়, জনগণের মতামতের ভিত্তিতেই এই একত্রীকরণ ঘটবে।মাধব বলেন, আরএসএস এখনো বিশ্বাস করে, আজ থেকে ৬০ বছর আগে ঐতিহাসিক কারণে যে অংশগুলো বিচ্ছিন্ন হয়ে গিয়েছিল, তা জনগণের ইচ্ছাতেই আবার এক হয়ে যাবে। রাম মাধব বলেন, ‘এর অর্থ এই নয় যে কোনো দেশের সঙ্গে যুদ্ধ করে আমরা তাদের যুক্ত করে নেব। যুদ্ধ ছাড়াই জনগণের মতামতের ভিত্তিতেই এটা হতে পারে।’এ বছরের শুরুর দিকে বিজেপির এ জ্যেষ্ঠ নেতা বলেছিলেন, ভারত একটি হিন্দু রাষ্ট্র। এ বিষয়ে প্রশ্ন করা হলে তিনি বলেন, ‘এটা এমন একটা অঞ্চল, যেখানে একটি সুনির্দিষ্ট জীবনধারা, একটি সংস্কৃতি ও সভ্যতার চর্চা হয়। আমরা একে হিন্দু সংস্কৃতি বলি। এ বিষয়ে আপনার কোনো আপত্তি আছে? ভারতের এক সংস্কৃতি, এক জনগোষ্ঠী এবং এক জাতি।’বিজেপির চলতি শাসনামলে ক্রমবর্ধমান ধর্মীয় অসহিষ্ণুতার অভিযোগ নাকচ করে দিয়ে মাধব বলেন, বুদ্ধিজীবীরা ভারতের বদনাম করতেই খেতাব ফিরিয়ে দিয়েছেন। কাশ্মীর প্রসঙ্গে তিনি বলেন, পাকিস্তান নিয়ন্ত্রিত কাশ্মীরই এ ক্ষেত্রে একমাত্র অমীমাংসিত বিষয়। কাশ্মীর ভারতের অবিচ্ছেদ্য অংশ।বিরোধী দল কংগ্রেস রাম মাধবের এই মন্তব্যের সমালোচনা করে বলেছে, এটি নিছক প্রচারণা। কংগ্রেসের মুখপাত্র অজয় কুমার বলেন, আরএসএস ও বিজেপি তাদের সীমাহীন ব্যর্থতা থেকে জনগণের দৃষ্টি অন্যদিকে ঘোরানোর চেষ্টা করছে।
