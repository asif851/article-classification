
আগামী বছর বাংলাদেশে আসছেন রোমান ক্যাথলিক চার্চের প্রধান পোপ ফ্রান্সিস। ২০১৭ সালে বিশ্বের বেশ কয়েকটি দেশে যাওয়ার পরিকল্পনা রয়েছে পোপ ফ্রান্সিসের। এর একটি হলো বাংলাদেশ। তবে আগামী বছরের কোন মাসে বা কবে তিনি আসবেন তা জানা যায়নি।
গতকাল রোববার আজারবাইজান থেকে প্যাপাল প্লেন (পোপের নিজস্ব বিমান) ইতালির রোমে ফেরার পথে আগামী বছরের নিজের ভ্রমণ পরিকল্পনার কথা জানান পোপ। সেখানে তিনি ভারত ও বাংলাদেশে আসার কথা জানান। এ সময় তিন দিনের জন্য বাংলাদেশ এবং ভারত সফরের ব্যাপারে তিনি ‘প্রায় নিশ্চিত’ বলে জানিয়েছেন।
পরের বছরের মে মাসে পর্তুগাল যাবেন পোপ ফ্রান্সিস। ওই সময় তিনি দেশটির ঐতিহ্যবাহী ফাতিমার তীর্থযাত্রায় যোগ দেবেন।
পোপ ষোড়শ বেনেডিক্টের পর ২০১৩ সালে রোমান ক্যাথলিক চার্চের পোপ হন ফ্রান্সিস। দায়িত্ব গ্রহণের পর পোপ এখন পর্যন্ত ১৬টি দেশ ভ্রমণ করেছেন।
