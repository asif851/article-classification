
ভারতের কর্নাটক রাজ্যের বেঙ্গালুরুর বিশেষ আদালতের রায়কে চ্যালেঞ্জ করে গতকাল সোমবার কর্নাটক হাইকোর্টে জামিনের আবেদন করেছেন রাজ্যের সদ্য সাবেক মুখ্যমন্ত্রী জয়রাম জয়ললিতা। আর তাঁর বিশ্বস্ত সহযোগী পান্নিরসেলভাম গতকাল রাজ্যের নতুন মুখ্যমন্ত্রী হিসেবে শপথ নিয়েছেন। খবর পিটিআই ও এনডিটিভির।তিন বছরের বেশি সাজা হওয়ায় জয়ললিতার জামিনের আবেদন মঞ্জুর করতে পারেন একমাত্র উচ্চ আদালত। তাই দুর্নীতির দায়ে কারাদণ্ড ও সম্পত্তি বাজেয়াপ্ত রদ করার আরজি জানিয়ে জয়ললিতার আইনজীবী হাইকোর্টে দুটি আবেদন দাখিল করেন। কিন্তু হিন্দুধর্মাবলম্বীদের উৎসব দশেরার কারণে গতকাল থেকে ৬ অক্টোবর পর্যন্ত কর্নাটক হাইকোর্টের সব কাজকর্ম বন্ধ থাকবে। সে ক্ষেত্রে ‘অবকাশকালীন বেঞ্চ’ তৈরি করে আজ মঙ্গলবার এই মামলার শুনানি হওয়ার কথা রয়েছে।আয়বহির্ভূত সম্পত্তি অর্জনের দায়ে গত শনিবার জয়ললিতার চার বছরের কারাদণ্ড ও ১০০ কোটি রুপি জরিমানা করেন আদালত।টাইমস অব ইন্ডিয়া গতকাল জানায়, এ রায় শোনার পর রাজ্যজুড়ে তাঁর অন্তত ১৬ কর্মী-সমর্থক আত্মহত্যা কিংবা হৃদ্রোগে আক্রান্ত হয়ে মারা যান।
