
যুক্তরাষ্ট্রের প্রেসিডেন্ট নির্বাচনে ডেমোক্রেটিক পার্টির মনোনীত প্রার্থী হিলারি ক্লিনটন রিপাবলিকান প্রার্থী ডোনাল্ড ট্রাম্পের চেয়ে জনপ্রিয়তায় ৮ পয়েন্ট এগিয়ে আছেন। মার্কিন সংবাদপত্র ওয়াশিংটন পোস্ট এবং এবিসি নিউজের এক জরিপে এ তথ্য উঠে এসেছে। গতকাল রোববার এ জরিপ প্রকাশিত হয়।নিবন্ধিত ভোটারদের ওপর পরিচালিত এই জরিপে দেখা গেছে, হিলারি ৫০ শতাংশ সমর্থন নিয়ে এগিয়ে আছেন ট্রাম্পের চেয়ে। ট্রাম্পের প্রতি সমর্থন আছে ৪২ শতাংশ ভোটারের। ১ থেকে ৪ আগস্ট টেলিফোনে এ জরিপ পরিচালিত হয়।মার্কিন নির্বাচনে প্রধান প্রতিদ্বন্দ্বী দুই দলেরই জাতীয় সম্মেলন শেষ হয়েছে। তবে ডেমোক্রেটিক পার্টির সম্মেলন রিপাবলিকান পার্টির চেয়ে অনেক বেশি সংহত এবং কম বিরোধপূর্ণ ছিল। এর সুফল পেয়েছেন হিলারি। এ ছাড়া অসমীচীন মন্তব্যের জন্য হিলারির প্রতি মানুষের সমর্থন বেড়েছে। দলের সম্মেলনের আগে হিলারি ৪ পয়েন্ট এগিয়ে ছিলেন ট্রাম্পের চেয়ে।হিলারি ও ট্রাম্পের বাইরে আরও দুই প্রেসিডেন্ট প্রার্থীকে অন্তর্ভুক্ত করে আরেকটি জরিপ পরিচালিত হয়েছে। এই জরিপেও হিলারি এগিয়ে আছেন ৮ পয়েন্ট নিয়ে। সেই জরিপে দেখা গেছে হিলারির প্রতি সমর্থন আছে ৪৫ শতাংশ ভোটারের, ট্রাম্পের প্রতি ৩৭ শতাংশের। আর লিবার্টেরিয়ান পার্টির প্রার্থী গ্যারি জনসন ৮ শতাংশ এবং গ্রিন পার্টির জিল স্টেইনের প্রতি সমর্থন ৪ শতাংশ ভোটারের।জনপ্রিয়তার পড়তি বুঝতে পেরে ট্রাম্প ইতিমধ্যে কংগ্রেসে রিপাবলিকানদলীয় স্পিকার পল রায়ানের পুনর্নির্বাচনের পক্ষে সমর্থন জানান। এর আগে তিনি এর বিরোধিতা করেছিলেন।
