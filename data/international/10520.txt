
ভারত-নিয়ন্ত্রিত কাশ্মীরের সিয়াচেন হিমবাহে ছয় দিন আগে তুষারধসে চাপা পড়েছিলেন ভারতের ১০ জন সেনাসদস্য। তাঁদের মধ্যে একজনকে জীবিত অবস্থায় পাওয়া গেছে। ঘটনাটিকে অলৌকিক হিসেবে বর্ণনা করা হচ্ছে।
সেনাবাহিনীর কর্মকর্তাদের বরাত দিয়ে বিবিসি অনলাইনের প্রতিবেদনে জানানো হয়, সিয়াচেন হিমবাহের উত্তরাংশে ভারতীয় সেনাবাহিনীর একটি কেন্দ্রে গত বুধবার তুষারধস হয়। এতে ১০ জন সেনাসদস্য চাপা পড়েন। উদ্ধার অভিযান চলাকালে গতকাল সোমবার এক সেনাকে জীবিত পাওয়া যায়। অন্যরা আর বেঁচে নেই।
জীবিত সেনাসদস্যের নাম ল্যান্স নায়েক হানামানথাপ্পা। তিনিসহ অন্যরা তুষারের নিচে চাপা পড়েছিলেন।
গতকাল রাতে সেনাবাহিনীর পক্ষ থেকে বলা হয়, ‘হানামানথাপ্পাকে জীবিত পাওয়া গেছে। অন্যরা আর নেই।’
সেনাবাহিনী বলছে, হানামানথাপ্পার অবস্থা গুরুতর। তাঁকে উদ্ধার করে নয়াদিল্লির সামরিক হাসপাতালে নেওয়া হচ্ছে। শেষ রক্ষা হবে বলে প্রত্যাশা কর্মকর্তাদের।
গণমাধ্যমের খবরে জানানো হয়, তুষারধসের পর সেনা ও বিমানবাহিনীর বিশেষজ্ঞ দল তল্লাশি অভিযান শুরু করে। নিখোঁজ সেনাদের জীবিত পাওয়ার সম্ভাবনা কমই ছিল। এমনকি প্রধানমন্ত্রী নরেন্দ্র মোদি দুঃখ প্রকাশ করে টুইটারে বার্তাও দিয়েছেন। এমন পরিস্থিতিতে এক সেনাকে জীবিত অবস্থায় পাওয়া গেল।
সিয়াচেনে ভারত ও পাকিস্তান উভয় দেশের সেনারা টহল দেয়। অঞ্চলটি নিয়ে বিরোধ রয়েছে। সিয়াচেন বিশ্বের সবচেয়ে উঁচু যুদ্ধক্ষেত্র বলে পরিচিত।
