
সৌদি আরবের ইতিহাসে আজ শনিবার প্রথমবারের মতো ভোট দিচ্ছেন নারীরা। দেশজুড়ে চলমান পৌর নির্বাচনে পুরুষদের পাশাপাশি প্রতিদ্বন্দ্বিতা করছেন নারীরা। স্থানীয় সময় সকাল আটটায় ভোট নেওয়া শুরু হয়েছে।
বিবিসি অনলাইনের খবরে জানানো হয়, নির্বাচনে ৯৭৮ জন নিবন্ধিত নারী প্রার্থী লড়ছেন। পুরুষ প্রার্থী রয়েছেন পাঁচ হাজার ৯৩৮ জন। নির্বাচনে নারী প্রার্থীদের প্রচার চালাতে হয়েছে পর্দার আড়াল থেকে বা পুরুষ প্রতিনিধির মাধ্যমে। নির্বাচন কর্তৃপক্ষ জানায়, ভোটার হিসেবে প্রায় এক লাখ ৩০ হাজার নারী নিবন্ধিত হয়েছেন। পুরুষ ভোটারের সংখ্যার তুলনায় তা খুব কম। পুরুষ ভোটার ১৩ লাখ ৫০ হাজার।
সৌদি আরবে নির্বাচন খুব বিরল ঘটনা। ১৯৬৫ সাল থেকে ২০০৫ পর্যন্ত ৪০ বছর দেশটিতে কোনো নির্বাচন হয়নি। সৌদি ইতিহাসে এ নিয়ে তৃতীয়বারের মতো নির্বাচন হচ্ছে।
দেশটিতে প্রথম নিবন্ধিত নারী ভোটার সালমা আল-রাশেদ। বিবিসিকে তিনি বলেন, ‘পরিবর্তন একটি বিশাল ব্যাপার। নির্বাচন হলো সেই পন্থা, যার মধ্য দিয়ে আমাদের প্রতিনিধিত্ব করার বিষয়টি নিশ্চিত হয়।’
প্রয়াত বাদশাহ আবদুল্লাহ তাঁর নেওয়া সংস্কার উদ্যোগে বলেছিলেন, সৌদি আরবের নারীদের সঠিক মতামত ও উপদেশ দেওয়ার মতো যে যোগ্যতা আছে, তা তাঁরা দেখিয়েছেন। গত ৩০ জানুয়ারি এই বাদশাহ মারা যাওয়ার আগে দেশটির সর্বোচ্চ উপদেষ্টা পর্ষদ শুরা কাউন্সিলে ৩০ জন নারীকে নিয়োগ দিয়ে যান।
আজ ২১০০ কাউন্সিল আসনে নির্বাচন অনুষ্ঠিত হচ্ছে। এর বাইরে এক হাজার ৫০ আসন পূরণ করা হবে বাদশাহর মনোনীত ব্যক্তিদের দিয়ে। এই নির্বাচনের ফল শিগগিরই ঘোষণা করা হবে।
