
যুক্তরাজ্যের রাজধানী লন্ডনে এক নারী তাঁর পোষা বিড়ালকে মাইক্রোওয়েভ ওভেনে পুড়িয়ে মেরে ফেলেছেন। তাঁর ধারণা হয়েছিল, বিড়ালটি তাঁর একটি গোল্ডফিশ খেয়ে ফেলেছে। আর সেই ‘পাপের শাস্তি’ দিতেই বিড়ালটিকে এভাবে পুড়িয়ে মেরেছেন তিনি। আজ  রোববার পিটিআইয়ের খবরে এ কথা জানানো হয়।
 
খবরে বলা হয়, লরা কুনলিফ নামের ২৩ বছর বয়সী ওই নারী তাঁর মোগলি নামের চার মাসের পোষা বিড়ালটিকে টানা পাঁচ মিনিট ধরে মাইক্রোওয়েভ ওভেনে পোড়ান। পাঁচ মিনিট পর ওভেন থেকে বের করে আনার পরও বিড়ালটি বেঁচে ছিল। এর ঠিক ৯০ মিনিট পর সেটি মৃত্যুর কোলে ঢলে পড়ে।
রয়্যাল সোসাইটি ফর দ্য প্রিভেনশন অব ক্রুয়েলটি টু এনিমেলসের সদস্য ব্রায়ান অসবর্ন জানান, তাপে বিড়ালটির শরীরের ভেতরের অঙ্গগুলো পুড়ে গিয়েছিল। এ কারণে তাঁর মৃত্যু হয়।
স্থানীয় গণমাধ্যমে জানানো হয়, কুনলিফের বিরুদ্ধের প্রাণীর প্রতি অযাচিত নৃশংসতার অভিযোগ প্রমাণিত হলে আগামী মাসে তাঁকে সাজার মুখোমুখি করা হবে।
