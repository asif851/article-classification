
সময় বাঁচাতে ভারতের উত্তর প্রদেশের এক প্রতিমন্ত্রীর গাড়িবহর ফসল ধ্বংস করে খেতের ভেতর দিয়ে চালিয়ে দেওয়া হয়েছে। ঘটনাটি ঘটেছে গতকাল বুধবার রাজ্যের অন্যতম দরিদ্র ও উষ্ণ এলাকা বান্ডেলখান্ডে।
দেবেন্দ্র দোহরি নামের ক্ষতিগ্রস্ত এক কৃষক অভিযোগ করেছেন, বান্ডেলখান্ডে এক অনুষ্ঠান থেকে ফেরার পথে প্রতিমন্ত্রীর গাড়িবহরটি কেবল সময় বাঁচানোর জন্য তাঁর খেতের ভেতর দিয়ে চালিয়ে দেওয়া হয়।
গাড়িবহরটি ছিল রাজ্যের কারা-প্রতিমন্ত্রী জয় কুমার সিংয়ের। বান্ডেলখান্ডের গ্রামে একটি গরুর খামার নির্মাণের জন্য এলাকা পরিদর্শনে যান তিনি। অনুষ্ঠান শেষ হওয়ার পর আরেকটি অনুষ্ঠানে যোগ দেওয়ার জন্য প্রতিমন্ত্রীর বহরটি দ্রুত চলতে থাকে। একপর্যায়ে দ্রুত প্রধান সড়কে ওঠার জন্য বহরটি কৃষক দেবেন্দ্র দোহরির খেতে নামিয়ে দেওয়া হয়।
দোহরি বলেন, বহরটি খেতে নামিয়ে দেওয়ার পরপরই তিনি দ্রুত গাড়িগুলোর পেছনে ছুটতে থাকেন। একপর্যায়ে তিনি গাড়িগুলো থামাতে সক্ষম হন। কিন্তু এর মধ্যে বেশির ভাগ শস্যই নষ্ট হয়ে যায়। মন্ত্রী যখন গাড়ি থেকে নেমে আসেন, তখন দোহরি তাঁর পায়ে লুটিয়ে পড়েন এবং সরিষাখেত ধ্বংস হয়ে যাওয়ার জন্য কাঁদতে থাকেন।  প্রতিমন্ত্রীর সফরের খবর সংগ্রহ করতে যাওয়া সাংবাদিকদের কাছে দোহরি বলেন, ‘আমি দরিদ্র কৃষক। খেতে সরিষা বোনার জন্য আমি ঋণ নিই। তিন বিঘা জমির পুরো ফসলই নষ্ট হয়ে গেছে।’ সাংবাদিকদের মুখোমুখি হওয়ার পর মন্ত্রী ওই কৃষকের হাতে চার হাজার রুপি তুলে দেন। তবে দোহরি বলেন, তিনি যা হারিয়েছেন, তার তুলনায় এই অর্থ অতি সামান্য।
প্রতিমন্ত্রী জয় কুমার সিং বলেন, ‘ফসলের যে পরিমাণ ক্ষতিই হোক না কেন, আমরা ইতিমধ্যেই ওই কৃষককে ক্ষতিপূরণ দিয়েছি। আমাদের সরকার কৃষকদের প্রতি খুবই স্পর্শকাতর। এই মুহূর্তে ক্ষতিপূরণ হিসেবে আমি তাঁকে চার হাজার রুপি দিয়েছি।’
ওই কৃষক বলেন, সরিষা বপনের জন্য তিনি আট হাজার রুপি ঋণ নিয়েছেন।
