
জয়ললিতা জয়রামের মৃত্যুতে ভারতের তামিলনাড়ু রাজ্যে সাত দিনের শোক ঘোষণা করা হয়েছে। গতকাল সোমবার রাতে রাজ্য সরকার এই শোক ঘোষণা করে। বার্তা সংস্থা পিটিআই এই তথ্য জানায়।
রাজ্যের মুখ্যসচিব পি রামা মোহনা রাও এক প্রজ্ঞাপনে সাত দিনের এই শোক ঘোষণা করেন।
প্রজ্ঞাপনে বলা হয়, মঙ্গলবার (আজ) থেকে রাজ্যে সাত দিনের শোক পালন শুরু হবে। শোক চলাকালে রাজ্যের সব সরকারি ভবনে জাতীয় পতাকা অর্ধনমিত থাকবে।
এ ছাড়া তামিলনাড়ুর সব শিক্ষাপ্রতিষ্ঠানে তিন দিনের ছুটি ঘোষণা করেছে রাজ্য সরকার।
তামিলনাড়ুর ছয়বারের মুখ্যমন্ত্রী জয়ললিতা গতকাল স্থানীয় সময় রাত সাড়ে ১১টায় চেন্নাইয়ের অ্যাপোলো হাসপাতালে শেষনিশ্বাস ত্যাগ করেন। তাঁর মৃত্যুতে রাজ্যে শোক নেমে এসেছে।
জয়ললিতার মৃত্যুর পর তাঁর দল অল ইন্ডিয়া আন্না দ্রাবিড়া মুনেত্রা কাজাগামের (এআইএডিএমকে) নতুন নেতা নির্বাচিত করা হয়েছে পনিরসেলভামকে। গত রাতেই মুখ্যমন্ত্রী হিসেবে শপথ নিয়েছেন তিনি।
আরও পড়ুন:চলে গেলেন জয়ললিতা‘আম্মা’ হারানোর ধাক্কা সামলাতে পারবে এআইএডিএমকে?
জয়ললিতার পর কে?
