
যুক্তরাষ্ট্রের নিউইয়র্কে গতকাল মঙ্গলবার থেকে শুরু হয়েছে জাতিসংঘ সাধারণ পরিষদের ৭১তম অধিবেশন। উদ্বোধনী দিনে অধিবেশনের নবনির্বাচিত সভাপতি ফিজির স্থায়ী প্রতিনিধি রাষ্ট্রদূত পিটার টমসন এই বছরের ১ জানুয়ারিতে গৃহীত ‘টেকসই উন্নয়ন লক্ষ্য’ অর্জনে সম্মিলিত উদ্যোগের আহ্বান জানান। রাষ্ট্রদূত টমসনের প্রস্তাব অনুসারে, এই অধিবেশনের স্লোগান হল—‘টেকসই উন্নয়ন লক্ষ্য: পৃথিবী বদলে দেওয়ার বৈশ্বিক উদ্যোগ’।অধিবেশনের প্রথম সপ্তাহ যাবে বিভিন্ন আনুষ্ঠানিকতা ও পদ্ধতিগত প্রশ্ন বিবেচনায়। অধিবেশনের প্রধান আকর্ষণ—দুই সপ্তাহব্যাপী সাধারণ বিতর্ক। এটি শুরু হবে ২০ সেপ্টেম্বর। বাংলাদেশের প্রধানমন্ত্রীসহ বিশ্বের বিপুলসংখ্যক নেতৃবৃন্দ এই অধিবেশনে অংশ নেবেন। এবারই প্রথমবারের মতো বিশ্ব সংস্থার বৈঠকে অংশ নেবেন যুক্তরাজ্যের নতুন প্রধানমন্ত্রী থেরেসা মে। অন্যদিকে, বারাক ওবামা এই অধিবেশনে মার্কিন প্রেসিডেন্ট হিসেবে তাঁর অষ্টম ও শেষ ভাষণটি দেবেন।
এই অধিবেশনেই বর্তমান মহাসচিব বান কি-মুনের স্থলে জাতিসংঘের নতুন মহাসচিব নির্বাচিত হবেন। সাধারণ পরিষদের বিদায়ী সভাপতি ডেনমার্কের মগেন্স লিকেটফট তাঁর বিদায়ী ভাষণে মহাসচিব নির্বাচন প্রক্রিয়ায় অধিকতর স্বচ্ছতার ওপর গুরুত্ব আরোপ করে বলেন, এই স্বচ্ছতার ওপর নির্ভর করবে পরবর্তী মহাসচিবের নির্বাচনের বৈধতা।
উল্লেখযোগ্য যে মগেন্স লিকেটফটের ব্যক্তিগত আগ্রহে এই প্রথমবার মহাসচিব নির্বাচনের প্রক্রিয়াটি অধিকতর স্বচ্ছ ও গণতান্ত্রিক করার উদ্যোগ নেওয়া হয়েছে। ইতিমধ্যে চারটি অনানুষ্ঠানিক ভোট গৃহীত হয়েছে। কিন্তু নিরাপত্তা পরিষদ এ ব্যাপারে কোনো ধরনের তথ্য প্রকাশে অনাগ্রহ দেখিয়েছে। লিকেটফট নিরাপত্তা পরিষদের এই নেতিবাচক অবস্থানের কড়া সমালোচনা করেছেন। তাঁর বিদায়ী ভাষণে তিনি পরিষদের সদস্যদের প্রতি এই প্রক্রিয়া সম্পূর্ণ উন্মুক্ত রাখার আবেদন জানান।
৭১তম অধিবেশনের যে খসড়া এজেন্ডা গৃহীত হয়েছে, তাতে রয়েছে মোট ১৭০টি বিষয়। এর মধ্যে উল্লেখযোগ্য হল ১৯ সেপ্টেম্বর সাধারণ পরিষদের উদ্যোগে শরণার্থী ও অভিবাসী বিষয়ক এক শীর্ষ সম্মেলন। রাষ্ট্রপ্রধান ও সরকার প্রধান পর্যায়ের এই শীর্ষ বৈঠকে বিশ্বব্যাপী শরণার্থী ও অভিবাসী সংকট নিরসনের লক্ষ্যে এক সমন্বিত কর্মসূচি গ্রহণ করা হবে। পরের দিন ২০ সেপ্টেম্বর মার্কিন প্রেসিডেন্ট বারাক ওবামার আমন্ত্রণে অনুষ্ঠিত হবে ‘বিশ্বজুড়ে শরণার্থী সংকট’ শীর্ষক রাষ্ট্রনেতাদের এক বৈঠক। এ ছাড়া অধিবেশনের কর্মসূচির মধ্যে জলবায়ু পরিবর্তন নিয়ে প্যারিস চুক্তির আইনগত অনুমোদন নিয়েও সুনির্দিষ্ট পদক্ষেপ গ্রহণের সম্ভাবনা রয়েছে।
