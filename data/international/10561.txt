
গাজায় জাতিসংঘের শরণার্থী শিবির হিসেবে ব্যবহৃত বিদ্যালয়ে ইসরায়েলি বাহিনীর হামলার বর্ণনা দিতে গিয়ে কেঁদে ফেললেন জাতিসংঘের কর্মকর্তা ক্রিস গানেস। এ ঘটনাকে ইসরায়েলবিরোধী একচোখা আবেগের প্রদর্শনী আখ্যা দিয়ে গানেসকে বরখাস্ত করার দাবি জানিয়েছে ইসরায়েল। খবর এনডিটিভির।গাজার ওই শরণার্থী শিবিরে গত বুধবার ইসরায়েলি হামলায় ১৫ ফিলিস্তিনি নিহত ও শতাধিক আহত হয়। একটি টেলিভিশনে সাক্ষাৎকার দেওয়ার সময় ওই হামলার বর্ণনা দিতে গিয়ে কেঁদে ফেলেন জাতিসংঘের রিলিফ অ্যান্ড ওয়ার্কস এজেন্সির (ইউএনআরডব্লিউএ) মুখপাত্র গানেস। জাতিসংঘ এই হামলার জন্য ইসরায়েলকে দায়ী করে এর নিন্দা জানিয়েছে।টেলিভিশনে সাক্ষাৎকারের পর এক বিবৃতিতে গানেস বলেন, যেকোনো পরিসংখ্যান মানবিকভাবে খতিয়ে দেখা অত্যন্ত গুরুত্বপূর্ণ। আন্তরিকভাবেই তা খতিয়ে দেখতে হবে। প্রতিটি তথ্যের আড়ালে যেসব মানবিক বিষয় থাকে, সেগুলো ভুলে গেলে চলবে না।গাজায় ইসরায়েলি হামলা শুরুর পর জাবালিয়া গার্লস ইলিমেন্টারি স্কুল জাতিসংঘের শরণার্থী শিবির হিসেবে ব্যবহৃত হয়ে আসছে। সেখানে আশ্রয় নিয়েছে অন্তত তিন হাজার ৩০০ ফিলিস্তিনি, যাদের অধিকাংশই নারী ও শিশু। ইউএনআরডব্লিউএর প্রধান পিয়েরে ক্রাহেনবুল জানান, তিন হাজারের বেশি গৃহহীন ফিলিস্তিনি প্রাণ বাঁচাতে এই বিদ্যালয় ও বিদ্যালয় চত্বরে আশ্রয় নেয়।হামলা শুরুর পর থেকে ইউএনআরডব্লিউএর পক্ষ থেকে ইসরায়েলি বাহিনীর সঙ্গে ১৭ বার যোগাযোগ করা হয়েছে। প্রতিবারই শরণার্থী শিবিরের বিষয়ে তাদের তথ্য দেওয়া হয়েছে। হামলার কয়েক ঘণ্টা আগেও ইসরায়েলি বাহিনীর সঙ্গে ইউএনআরডব্লিউএর যোগাযোগ হয়। তার পরও হামলা চালানো হলো।হামলার বর্ণনা দিতে গিয়ে কাঁদায় গানেসকে বরখাস্ত করার দাবি জানিয়ে জাতিসংঘে লিখিত অভিযোগ দিয়েছে ইসরায়েল। জাতিসংঘে নিযুক্ত ইসরায়েলের রাষ্ট্রদূত রন প্রসর বলেন, গানেসকে অবশ্যই বরখাস্ত করতে হবে। ইসরায়েলবিরোধী একচোখা আবেগের যে প্রদর্শনী চলছে, জাতিসংঘের কর্মকর্তা হয়েও গানেস সেই প্রদর্শনীতে যোগ দিয়েছেন।
