
যুক্তরাষ্ট্রের গোপন নজরদারির খবর ফাঁস করা মার্কিন গোয়েন্দা সংস্থা সিআইএর সাবেক কর্মী এডওয়ার্ড স্নোডেনের বাবা লন স্নোডেন রাশিয়ার ভিসা পেয়েছেন। শিগগিরই ছেলেকে দেখতে সে দেশে যাবেন তিনি। গতকাল রোববার লন স্নোডেন ও তাঁর মার্কিন আইনজীবী এ তথ্য জানিয়েছেন বলে বার্তা সংস্থা রয়টার্সের খবরে জানানো হয়।অ্যাটর্নি ব্রুস ফেইন বলেন, ‘আমরা ভিসা পেয়েছি। তারিখ ঠিক করেছি। তবে এখনই তা প্রকাশ করা যাবে না। তবে শিগগিরই রাশিয়া সফর করব।’ স্নোডেনের বাবা লন স্নোডেনও সাংবাদিকদের কাছে ভিসা পাওয়ার বিষয়টি নিশ্চিত করেছেন। তিনি জানান, ছেলেকে দেখতে রাশিয়া যাওয়ার তারিখ এখনো ঠিক করেননি।স্নোডেনকে ১ আগস্ট সাময়িক আশ্রয় দেয় রাশিয়া। সে দেশে এক বছরের জন্য আশ্রয় পেয়েছেন তিনি। ওই দিনই তিনি মস্কোর শেরেমেতিয়েভো বিমানবন্দর ছেড়ে রাশিয়ার ভূখণ্ডে প্রবেশ করেন। ভ্রমণের জন্য পাসপোর্ট বা কোনো কাগজপত্র না থাকায় গত ২৩ জুন থেকে স্নোডেন বিমানবন্দরে আটকে ছিলেন।দেশে-বিদেশে মার্কিন সরকারের গোয়েন্দা নজরদারির তথ্য ফাঁস করে দেওয়ার অভিযোগে স্নোডেনের বিরুদ্ধে যুক্তরাষ্ট্রে মামলা হয়েছে। তাঁকে আশ্রয় দেওয়ার কারণে মস্কোর সঙ্গে ওয়াশিংটনের সম্পর্কে টানাপোড়েন দেখা দিয়েছে। রাশিয়ার প্রেসিডেন্ট ভ্লাদিমির পুতিনের সঙ্গে পূর্বনির্ধারিত এক বৈঠক বাতিল করেছেন মার্কিন প্রেসিডেন্ট বারাক ওবামা।স্নোডেন কিছুদিন আগে যুক্তরাষ্ট্র ছেড়ে প্রথমে হংকং যান। সেখান থেকে গত ২৩ জুন রাশিয়ায় পৌঁছান। তিনি বহু দেশে আশ্রয়ের আবেদন জানালেও মূলত লাতিন আমেরিকার কয়েকটি দেশই কেবল আবেদনে সাড়া দেয়। কিন্তু ভ্রমণের বৈধ কাগজপত্র না থাকায় গ্রেপ্তার এড়িয়ে শেরেমেতিয়েভো বিমানবন্দর ছেড়ে যাওয়া তাঁর জন্য কঠিন হয়ে পড়ে। যুক্তরাষ্ট্র তাঁর পাসপোর্ট বাতিল করেছে।
