
চীন ও দক্ষিণ কোরিয়ার সঙ্গে কোনো সম্মেলনে আপাতত অংশ নিচ্ছে না জাপান। দেশটির প্রধানমন্ত্রী শিনজো আবে গতকাল সোমবার বলেন, শিগগিরই চীন ও দক্ষিণ কোরিয়ার শীর্ষ নেতৃত্বের সঙ্গে আলোচনায় বসার সম্ভাবনা তাঁর নেই। নববর্ষ উদ্যাপন-পরবর্তী নিয়মিত সংবাদ সম্মেলনে আবে বলেন, তিনি যুদ্ধের স্মৃতিবিজড়িত স্থান ইয়াসুকুনি সমাধি কী কারণে পরিদর্শন করেছেন, তা সরাসরি চীনের প্রেসিডেন্ট শি জিনপিং এবং দক্ষিণ কোরিয়ার প্রেসিডেন্ট পার্ক গিউন-হির কাছে ব্যাখ্যা করতে চান। জাপানের যুদ্ধে যাঁরা প্রাণ হারিয়েছিলেন, তাঁদের প্রতি সম্মান জানাতেই ইয়াসুকুনি সমাধি পরিদর্শন করেছেন তিনি।ইয়াসুকুনি পরিদর্শন করে গত মাসে প্রতিবেশী দেশগুলোর কঠোর সমালোচনার মুখে পড়েন আবে। যুদ্ধকালীন জাপানি আগ্রাসনের প্রতীক হিসেবে ওই সমাধিস্থলকে বিবেচনা করা হয়। দুই কোরিয়া ও চীন ওই যুদ্ধকালীন আগ্রাসনের শিকার হয়েছিল। আবে বলেন, তিনি বিশ্বাস করেন, আঞ্চলিক শান্তি ও স্থিতিশীলতার স্বার্থেই চীন ও দক্ষিণ কোরিয়ার সঙ্গে আলোচনা অত্যন্ত গুরুত্বপূর্ণ।বিভিন্ন বিষয় ও সমস্যা নিয়ে আলোচনা প্রয়োজনীয় হলেও এই মুহূর্তে আলোচনায় বসার সম্ভাবনা নেই। এক বছরের বেশি আগে জাপানের ক্ষমতায় আসেন আবে। কিন্তু এখন পর্যন্ত তিনি চীন ও দক্ষিণ কোরিয়ার শীর্ষ নেতাদের সঙ্গে কোনো সরাসরি আলোচনায় অংশ নেননি। দ্বিতীয় বিশ্বযুদ্ধের আগে ও পরে বিভিন্ন সহিংসতা ও আগ্রাসী ঘটনায় জাপানি সেনাদের জড়িত থাকার ব্যাপারটি নিয়েই মূলত পারস্পরিক অসন্তোষ দেখা দিয়েছে।আবের সফর নিয়ে যুক্তরাষ্ট্রও উদ্বেগ ও ‘হতাশা’ জানিয়েছে। তাদের ভাষায়, এই ধরনের পদক্ষেপে প্রতিবেশী দেশগুলোর মধ্যে উত্তেজনা ছড়াবে। এএফপি।
