
তুরস্কের অভিজাত প্রেসিডেন্ট গার্ড ভেঙে দেওয়া হবে। আজ রোববার বিবিসি অনলাইনের প্রতিবেদনে এই তথ্য জানানো হয়।গত সপ্তাহে দেশটিতে ব্যর্থ অভ্যুত্থানচেষ্টার পর প্রেসিডেন্ট গার্ডের প্রায় ৩০০ সদস্যকে আটক করা হয়। এখন বাহিনীটি ভেঙে দেওয়ার কথা বলছে তুর্কি সরকার।প্রধানমন্ত্রী বিনালি ইলদিরিম একটি টিভি চ্যানেলকে বলেছেন, এই রেজিমেন্টের কোনো প্রয়োজন নেই।ইলদিরিম বলেন, প্রেসিডেন্ট গার্ড আর থাকবে না।প্রেসিডেন্ট গার্ডের সদস্য সংখ্যা আড়াই হাজারের বেশি। ব্যর্থ অভ্যুত্থানচেষ্টার পর বাহিনীর অন্তত ২৮৩ জন সদস্য আটক হয়েছেন।গত ১৫ জুলাই রাতের অভ্যুত্থানচেষ্টা ব্যর্থ হওয়ার পর তুরস্কে ব্যাপক ধরপাকড় শুরু হয়। শুদ্ধি অভিযানে সেনা, বিচারক, শিক্ষা ও গণমাধ্যমকর্মীসহ ৫০ হাজারের বেশি লোককে গ্রেপ্তার, আটক ও বরখাস্ত করা হয়েছে। ধরপাকড় জোরদার করতে গত বুধবার রাতে প্রেসিডেন্ট রিসেপ তাইয়েপ এরদোয়ান দেশজুড়ে তিন মাসের জন্য জরুরি অবস্থা জারি করেছেন।
কোনো অভিযোগ আনা ছাড়াই কাউকে আটক রাখার সময়সীমা চার দিন থেকে ৩০ দিন পর্যন্ত বাড়িয়ে ডিক্রি জারি করেছেন প্রেসিডেন্ট।
