
২০ থেকে ২৯ বছর বয়সী নারীরা একই বয়সী পুরুষের চেয়ে বেশি উপার্জন করেন। কিন্তু পরে চিত্রটা সম্পূর্ণ পাল্টে যায়। ৩০ কিংবা তার পরের বয়সসীমায় পুরুষের উপার্জন নারীদের ছাড়িয়ে যায়।ব্রিটিশ মাল্টিমিডিয়া সংবাদ সংস্থা প্রেস অ্যাসোসিয়েশনের এক গবেষণায় এমন তথ্য উঠে এসেছে। যুক্তরাজ্যের পরিসংখ্যান সংস্থা অফিস ফর ন্যাশনাল স্ট্যাটিসটিক্সের ২০০৬ থেকে ২০১৩ সালের তথ্য বিশ্লেষণ করে এই গবেষণা করা হয়।গবেষণায় বলা হয়, যেসব নারীর বয়স ২০-এর ঘরে, তাঁরা ওই বয়সের পুরুষের তুলনায় বছরে গড়ে প্রায় ১ হাজার ১১১ পাউন্ড বেশি উপার্জন করেন। কিন্তু নারীদের বয়স ৩০-এর ঘরে গেলে পুরুষের তুলনায় উপার্জন অনেক কমে যায়। এ সময় একজন পুরুষ নারীর চেয়ে বছরে গড়ে প্রায় ৮ হাজার ৭৭৫ পাউন্ড বেশি উপার্জন করেন। টেলিকম কোম্পানি ওটুর মানবসম্পদ ব্যবস্থাপনা বিভাগের পরিচালক অ্যান পিকারিং বলেন, ২০-এর ঘরে নারীদের বেশি উপার্জন হলেও পরবর্তী সময়ে কোনো প্রতিষ্ঠানে তাঁরা বেশি বেতনের পদ পাওয়ার ক্ষেত্রে পুরুষের চেয়ে পিছিয়ে পড়েন। গার্ডিয়ান।
