
সন্তান নিতে চাইলে অনুমতি নিতে হবে। অনুমতি ছাড়া অন্তঃসত্ত্বা হলে গুনতে হবে জরিমানা। চীনা একটি কোম্পানি এমন পরিকল্পনা করছে বলে আজ শুক্রবার এএফপির খবরে জানানো হয়।  চীনের হেনান প্রদেশের জিয়াওজু শহরের একটি ঋণদান সমবায় প্রতিষ্ঠানের কর্তৃপক্ষ কর্মীদের এমন নির্দেশ দিয়েছে। সেখানে বলা হয়েছে, প্রতিষ্ঠানে যেসব বিবাহিত নারী কর্মী এক বছরের বেশি সময় ধরে কাজ করছেন, কেবল তাঁরাই সন্তান নেওয়ার সময়সূচির জন্য আবেদন করতে পারবেন। এটি কার্যকর হওয়ার পর থেকে কর্মীদের অবশ্যই এ নির্দেশনা অনুসরণ করতে হবে। কেউ এ নির্দেশনা লঙ্ঘন করায় যদি কাজের ক্ষতি হয়, তবে তাঁদের আর্থিক জরিমানা করা হবে। নির্দেশে বলা হয়, আদেশ অমান্য করে অন্তঃসত্ত্বা হওয়ার কারণে যদি কাজের বড় ধরনের ক্ষতি হয়, তাহলে তাঁদের পদোন্নতি ও প্রণোদনার বিষয়গুলো বিবেচনা করা হবে না। বোনাসও দেওয়া হবে না।
