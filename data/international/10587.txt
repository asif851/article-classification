
আফগানিস্তানের কুনদুজ শহরে হাসপাতালে বিমান হামলার ঘটনায় ক্ষমা চেয়েছেন মার্কিন প্রেসিডেন্ট বারাক ওবামা।বিবিসি অনলাইনের প্রতিবেদনে জানানো হয়, আফগান প্রেসিডেন্ট আশরাফ গনি ও আন্তর্জাতিক মানবিক সহায়তা সংস্থা এমএসএফের প্রেসিডেন্ট জোয়ান লিউয়ের কাছে ক্ষমা চেয়েছেন ওবামা।এমএসএফ পরিচালিত ওই হাসপাতালে গত শনিবার মার্কিন বিমান হামলায় ২২ জন নিহত এবং বেশ কয়েকজন আহত হয়। এতে হাসপাতালটিও মারাত্মকভাবে ক্ষতিগ্রস্ত হয়েছে।মার্কিন এ হামলার ঘটনাটি আন্তর্জাতিকভাবে ক্ষোভের জন্ম দিয়েছে। একে ‘যুদ্ধাপরাধ’ আখ্যা দিয়ে নিরপেক্ষ আন্তর্জাতিক তদন্ত দাবি করেছে এমএসএফ।অন্যদিকে, যুক্তরাষ্ট্রের ভাষ্য, এটা একটা ভুল ছিল।হোয়াইট হাউসের মুখপাত্র জোশ আর্নেস্ট বলেন, এমএসএফের প্রেসিডেন্টের কাছে শোক ও দুঃখ প্রকাশ করেছেন ওবামা। মুখপাত্র বলেন, ‘যুক্তরাষ্ট্রে আমরা যখন ভুল করি, আমরা সে বিষয়ে সৎ। আমরা তা স্বীকার করি।’ওই হামলায় ভুক্তভোগীদের ক্ষতিপূরণ দেওয়ার সম্ভাবনার বিষয়েও ইঙ্গিত দিয়েছেন আর্নেস্ট।এমএসএফ এক বিবৃতিতে যুক্তরাষ্ট্রের ক্ষমা চাওয়ার বিষয়টি জানিয়েছে। তবে সংস্থাটি বলেছে, তারা এখনো ওই হামলার আন্তর্জাতিক তদন্ত দাবি করছে।
আরও পড়ুন:হাসপাতালে হামলা: যুক্তরাষ্ট্রের ভুল স্বীকারযুক্তরাষ্ট্রের ওপর চাপ বাড়ছে
