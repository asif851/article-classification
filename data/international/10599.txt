
ইউরোপের দেশগুলোতে তুষারপাত কোনো নতুন ব্যাপার নয়। তবে সেখানকার, বিশেষ করে পূর্ব ইউরোপের কয়েকটি দেশের লোকজন সম্প্রতি তুষারপাত দেখে বেশ অবাক হয়েছেন। কারণ, এ তুষার ‘কমলা রঙের’। রাশিয়া, বুলগেরিয়া, ইউক্রেন ও মলদোভার লোকজন তাঁদের সামাজিক যোগাযোগমাধ্যমে ‘কমলা রঙের তুষারের’ ছবি শেয়ার করছেন।

কিছুদিন আগে সাহারা মরুভূমির তপ্ত বালুতে পড়েছিল তুষারের ছোঁয়া। বছরের শুরুতে সাহারার কোলঘেঁষা আলজেরিয়ার ছোট্ট শহর এইন সেফরা ঢেকে গিয়েছিল প্রায় ১৫ ইঞ্চি পুরু বরফে। লাল বালুর সমুদ্রে দেখা মেলে হঠাৎ সাদা চাদরের। সেই ছবিও ওই সময় ছড়িয়ে পড়েছিল সামাজিক যোগাযোগমাধ্যমে।
তবে আবহাওয়াবিদেরা বলছেন, এটা কোনো কাকতালীয় ব্যাপার নয়। সাহারা মরুভূমিতে উৎপন্ন ধুলোঝড়ের সঙ্গে বৃষ্টি ও তুষারের মিশ্রণে এমন অবস্থার সৃষ্টি হয়েছে। প্রতি পাঁচ বছরে একবার এমন ঘটনা ঘটতে পারে। কিন্তু এবার ধুলোঝড়ের পরিমাণ বেশি।
আবহাওয়াবিদেরা আরও জানান, বছরের এ সময়ে সাহারায় ধুলোঝড়ের পরিমাণ বেড়ে যায় বলে পূর্ব ইউরোপের অনেকগুলো দেশেই কমলা রঙের তুষারপাত হয়। মরুভূমির বালুর কারণে তুষারের রং সাদা থেকে পাল্টে কমলা হয়ে গেছে বলেও জানান তাঁরা।
রাশিয়া, বুলগেরিয়া, ইউক্রেন ও মলদোভার মানুষ অভিযোগ করেছে, বাইরে বের হলে মুখে বালুর ঝাপটা লাগছে।  রাশিয়ার সোচি থেকে পাঠানো কয়েকটি ছবি ছড়িয়ে পড়েছে সামাজিক যোগাযোগমাধ্যম। তথ্যসূত্র: বিবিসি
