
ভারতের কেন্দ্রীয় স্বরাষ্ট্রমন্ত্রী রাজনাথ সিং আবারও জানিয়ে দিলেন, ভারতে বসবাসকারী রোহিঙ্গারা শরণার্থী নয়। তারা প্রত্যেকেই অনুপ্রবেশকারী। অতএব তাদের মিয়ানমারে চলে যেতেই হবে।
রোহিঙ্গা প্রশ্নে যাঁরা সহানুভূতিশীল, তাঁদের উদ্দেশে রাজনাথ স্পষ্ট করে বলেন, ভারতের নিরাপত্তা বিঘ্নিত করে রোহিঙ্গাদের থাকতে দেওয়া হবে না। তাঁর প্রশ্ন, মিয়ানমার সরকার যখন রোহিঙ্গাদের ফেরত নিতে আগ্রহী, তখন কেন সামান্য কিছু মানুষ তার বিরোধিতা করছেন, তা তাঁর বোধগম্য হচ্ছে না।
গতকাল বৃহস্পতিবার নয়াদিল্লিতে ভারতের জাতীয় মানবাধিকার রক্ষা কমিশন (এনএইচআরসি) আয়োজিত এক আলোচনা সভায় রাজনাথ সিং রোহিঙ্গা প্রসঙ্গে এই মন্তব্য করেন। তিনি বলেন, রোহিঙ্গাদের ফেরত পাঠানোর সরকারি সিদ্ধান্ত কোনোভাবেই আন্তর্জাতিক কোনো চুক্তি লঙ্ঘন বা বিধির খেলাপ করছে না। কারণ, শরণার্থীদের জন্য জাতিসংঘে সম্পাদিত কোনো চুক্তিতে ভারত সই করেনি।
ভারতে আশ্রয় নেওয়া রোহিঙ্গারা কেন শরণার্থী নয়, কেনই–বা তারা অবৈধভাবে চলে আসা মানুষ বা অনুপ্রবেশকারী, তার ব্যাখ্যা দিয়ে কেন্দ্রীয় স্বরাষ্ট্রমন্ত্রী বলেন, শরণার্থী হওয়ার কিছু নিয়মকানুন আছে। সেই বিধি বা নিয়ম তারা পালন করেনি। এ দেশে থাকতে চেয়ে তারা কোনো আবেদনও জানায়নি। সেই কারণেই তারা অনুপ্রবেশকারী। এদিকে সুপ্রিম কোর্টে রোহিঙ্গা মামলার পরবর্তী শুনানি আগামী সোমবার। সেই মামলায় পশ্চিমবঙ্গ সরকারও শামিল হয়েছে। রাজ্যের মুখ্যমন্ত্রী মমতা বন্দ্যোপাধ্যায় বলেছেন, রোহিঙ্গাদের মধ্যে কেউ কেউ সন্ত্রাসবাদী থাকতে পারে। কিন্তু তাই বলে সব রোহিঙ্গাই সন্ত্রাসী নয়। 
