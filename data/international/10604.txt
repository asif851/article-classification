
বাতিল লোহায় পরিণত হচ্ছে ভারতের প্রথম বিমানবাহী রণতরি ‘আইএনএস বিক্রান্ত’। ঐতিহাসিক জাহাজটি রক্ষার শেষ চেষ্টাও বিফল হয়েছে। গত শুক্রবার মুম্বাইয়ের এক জাহাজভাঙা কারখানায় ভাঙা শুরু হয়েছে বিক্রান্তকে। জাহাজটির টুকরোগুলো বাতিল লোহাহিসেবে বিক্রি করা হবে। খবর দ্য হিন্দুর।বিক্রান্তকে রক্ষা করে জাদুঘরে রূপ দেওয়ার আবেদন খারিজ করেছিলেন বম্বে হাইকোর্ট। সেই সঙ্গে রণতরিটি নিলামে তোলারও নির্দেশ দিয়েছিলেন। সরকারের পক্ষ থেকে বলা হয়েছিল, জাহাজটি অতি পুরোনো হয়ে পড়ায় সংস্কার-অযোগ্য।গত জানুয়ারিতে ৬৩ কোটি রুপি দিয়ে নিলামে নৌবাহিনীর কাছ থেকে এটি কিনে নেয় আইবি কমার্শিয়াল প্রাইভেট লিমিটেড নামের একটি প্রতিষ্ঠান। পরে তা মুম্বাইয়ের দারুখানা জাহাজভাঙা কারখানায় নেওয়া হয়।বাংলাদেশের ১৯৭১ সালের মুক্তিযুদ্ধ চলার সময় ভারত আইএনএস বিক্রান্ত দিয়ে সহায়তা করেছিল। এখান থেকে ওড়া যুদ্ধবিমানগুলো পাকিস্তানি বাহিনীর প্রতিরক্ষা অবস্থানে প্রচণ্ড হামলা চালিয়ে তাদের পর্যুদস্ত করে।প্রায় ১৬ হাজার টনের বিক্রান্তকে ১৯৫৭ সালে যুক্তরাজ্যের কাছ থেকে কিনেছিল ভারত। তখন এর নাম ছিল এইচএমএস হারকিউলিস। ১৯৬১ সালের ৩ নভেম্বর বম্বে নৌঘাঁটিতে আনুষ্ঠানিকভাবে এটি মোতায়েন করা হয়। ১৯৯৭ সালে নৌবাহিনীর দায়িত্ব থেকে প্রত্যাহার করা হয় একে।ইতিহাসের সাক্ষী রণতরিটি রক্ষা করার প্রতিশ্রুতি দিয়েছিলেন ভারতীয় জনতা পার্টির (বিজেপি) যে নেতারা, আজ তাঁরাও চুপ। কেন্দ্রীয় সরকারের পক্ষ থেকে বলা হয়েছে, জাহাজটির রক্ষণাবেক্ষণ কঠিন হয়ে পড়েছিল। তাদের দাবি, কংগ্রেস নেতৃত্বাধীন আগের সরকার যদি সময়মতো এর দেখাশোনা করত, তাহলে হয়তো এই পরিণতি হতো না।তবে ‘বিক্রান্ত রক্ষা কমিটি’র পক্ষ থেকে এ জন্য বিজেপি সরকারকেই দোষ দেওয়া হয়েছে। কমিটির নেতা কিরণ পেইনগানকর আক্ষেপ করে বলেছেন, ‘একজন নাগরিক হিসেবে গৌরবোজ্জ্বল রণতরিটি রক্ষার সর্বাত্মক চেষ্টা করেছিলাম। কিন্তু পারিনি। এ জন্য আমরা সরকার ও নৌবাহিনীকে দায়ী করব। কারণ, বিক্রান্তকে রক্ষায় বিবৃতি আর জনসমক্ষে প্রতিশ্রুতি দেওয়া সত্ত্বেও এই দুই পক্ষ কোনো উদ্যোগ নেয়নি।’বিজেপির এমপি কিরীট সোমাইয়াও বিক্রান্তকে রক্ষার আন্দোলনে যুক্ত ছিলেন। রণতরিটির এই পরিণতি ‘বেদনাদায়ক’ মন্তব্য করে তিনি বলেন, প্রধানমন্ত্রী নরেন্দ্র মোদির সরকার আগস্ট/সেপ্টেম্বরে নতুন করে উদ্যোগ নেয়। কিন্তু দুই বছর আগেই এটি ব্যবহারের অনুপযোগী হয়ে পড়েছিল।
