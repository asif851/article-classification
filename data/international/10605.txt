
‘উত্তর প্রদেশে বিজেপি জয় পেয়েছে। ভারতীয় জনগণের হৃদয় জয় করতে পেরেছিলেন বলেই আজ এই জয় আপনার। আরও ভারতীয় ও পাকিস্তানি জনগণের হৃদয় যদি জিততে চান, তাহলে দুই দেশের মধ্যে বন্ধুত্ব ও শান্তি প্রতিষ্ঠায় আপনার পদক্ষেপ নেওয়া উচিত।...চলুন সিদ্ধান্ত নিই যে আমরা আর বুলেট কিনব না, বই কিনব। আমরা আর বন্দুক কিনব না, আমরা দরিদ্র মানুষের জন্য ওষুধ কিনব।’
উত্তর প্রদেশ নির্বাচনে জয়লাভের পরে ভারতের প্রধানমন্ত্রী নরেন্দ্র মোদিকে শুভেচ্ছা জানিয়ে লেখা একটি চিঠিতে পাকিস্তানের আকিদাত নাভিদ নামের ১১ বছর বয়সী এক শিশু এসব কথা লিখেছে।
আজ বুধবার ইন্ডিয়া টুডের এক প্রতিবেদনে বলা হয়েছে, আকিদাত নাভিদ লাহোরের ক্যাথেড্রাল স্কুলের পঞ্চম শ্রেণির ছাত্রী। আজ সকালে মোদিকে উদ্দেশ করে তার লেখা এই চিঠিটি ভারতের পররাষ্ট্রমন্ত্রী সুষমা স্বরাজের হাতে পৌঁছায়। নয়াদিল্লিতে মন্ত্রণালয়ের কর্মকর্তারা শিশুর হাতে লেখা এই চিঠিটির অনেক প্রশংসা করেছেন।
দুই পৃষ্ঠার চিঠিতে আকিদাত নাভিদ মোদিকে বিশেষ বার্তা দিয়ে আরও লিখেছে, ‘সুপ্রিয় মোদি, বাবা আমাকে একবার বলেছিলেন, অন্যের হৃদয় জয় করা একটি অসাধারণ কাজ। আপনিও ভারতীয় জনগণের হৃদয় জিতে নিয়েছেন, এ কারণেই উত্তর প্রদেশ নির্বাচনে জিতেছেন। আর ভারতীয় ও পাকিস্তানি জনগণের হৃদয় যদি জিততে চান, তাহলে দুই দেশের মধ্যে বন্ধুত্ব ও শান্তি প্রতিষ্ঠায় আপনার পদক্ষেপ নেওয়া উচিত। দুই দেশের মধ্যে সুসম্পর্ক খুব দরকার। চলুন, ভারত ও পাকিস্তানের মধ্যে শান্তির সেতু স্থাপন করি। চলুন, সিদ্ধান্ত নিই যে আমরা আর বুলেট কিনব না, বই কিনব। আমরা আর বন্দুক কিনব না, আমরা দরিদ্র মানুষের জন্য ওষুধ কিনব।’
চিঠির শেষে মোদিকে আবারও শুভেচ্ছা জানিয়ে আকিদাত জানিয়েছে, ‘দেখুন, আমাদের হাতেই আমাদের সিদ্ধান্ত, হয় শান্তি নয় সংঘাত।’
 
