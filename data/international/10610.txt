
যুক্তরাজ্যের ব্রিংটনে গতকাল শুক্রবার দেশটির প্রথম সমকামী বিয়ে সম্পন্ন হয়েছে। এএফপির খবরে আজ শনিবার এ কথা জানানো হয়।
ব্রিটিশ প্রধানমন্ত্রী ডেভিড ক্যামেরন বিয়ের ঘটনাকে দেশের জন্য ‘গুরুত্বপূর্ণ মুহূর্ত’ বলে মন্তব্য করেছেন। বিষয়টি উদযাপনের জন্য ব্রিটিশ সরকারি কার্যালয়ে একটি সাতরঙা পতাকা ওড়ানো হয়।
ব্রিংটনের নেইল অ্যালার্ড ও অ্যান্ড্রো ওয়েল আংটি বদল করে যুগল জীবনের জন্য প্রতিজ্ঞাবদ্ধ হন। এই বিয়ের অনুষ্ঠানে অন্তত ১০০ জন অতিথি উপস্থিত ছিলেন।  
বিয়ের পর ৪৯ বছর বয়সী নাট্য পরিচালক ওয়েল তাঁর প্রতিক্রিয়ায় বলেন, ‘অবশেষে এই দিনটি আসায় আমরা খুশি। এটি খুবই আনন্দের।’
এদিকে পিঙ্ক নিউজে লেখা এক নিবন্ধে ব্রিটিশ প্রধানমন্ত্রী বলেছেন, ‘আপনি সাধারণ বা সমকামী যাই হন না কেন, যুক্তরাজ্যে এখন আর এটি গুরুত্বপূর্ণ নয়। রাষ্ট্র আপনার সম্পর্ককে একই মর্যাদায় দেখবে।’ 
