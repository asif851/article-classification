
পশ্চিমবঙ্গে হিন্দু-মুসলিম বিভাজনের উসকানি দিয়ে অনুপ্রবেশকারী হটানোর ডাক দেওয়ায় বিজেপির প্রধানমন্ত্রী পদপ্রার্থী নরেন্দ্র মোদির গ্রেপ্তার দাবি করেছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়।গতকাল রোববার পশ্চিমবঙ্গের নদীয়ার কৃষ্ণনগরে দলীয় এক সমাবেশে মমতা এই দাবি জানান। একই সঙ্গে নির্বাচনে মোদির অংশগ্রহণ বন্ধ করতে নির্বাচন কমিশনের কাছেও দাবি জানিয়েছেন তিনি।গতকাল পশ্চিমবঙ্গের বাঁকুড়ায় এক নির্বাচনী সমাবেশে মোদি বলেছিলেন, বিজেপি ক্ষমতায় গেলে এ রাজ্য থেকে বেআইনি অনুপ্রবেশকারীদের হটিয়ে দেবে। তবে শরণার্থীদের তাড়ানো হবে না।মোদির এই বক্তব্যের পর নদীয়ার কৃষ্ণনগরে দলীয় সমাবেশে মমতা বলেন, মোদি যেভাবে ভোট প্রচারের নামে সাম্প্রদায়িক উসকানি দিচ্ছেন, তাতে শুধু নির্বাচনী আচরণবিধি লঙ্ঘন হচ্ছে না, তা সমাজের জন্য বিপজ্জনক হয়েও দেখা দিয়েছে। মমতা বলেন, ‘এ ধরনের মানুষকে আর নির্বাচনী প্রচারে বের হতে দেওয়া উচিত নয় নির্বাচন কমিশনের। কারণ এ ধরনের প্রচারে সাম্প্রদায়িক সম্প্রীতি নষ্ট হয়। হানাহানি বাড়ে। তাই আমাদের আবেদন, মোদিকে গ্রেপ্তার করা হোক।’তৃণমূল নেত্রী বলেন, ‘পশ্চিমবঙ্গের একজন মানুষের গায়ে হাত দিয়ে দেখুক, বুঝবে কত ধানে কত চাল। তাড়িয়ে দেব তাঁকে। তাঁর এত বড় স্পর্ধা, এতবড় ঔদ্ধত্য?’মোদিকে ‘কমরেড দাঙ্গাবাবু’ সম্মোধন করে মমতা বলেন, ‘কে শরণার্থী, কে অনুপ্রবেশকারী, তুমি ঠিক করার কে? সবাই বাংলার নাগরিক। এত স্পর্ধা, তাঁদের অপমান করছ?’বামদলও মোদির সাম্প্রদায়িক উসকানিমূলক প্রচার বন্ধের দাবি জানিয়েছে।
