
টাওয়ারটি আগের মতোই দাঁড়িয়ে। তবে সারা গায়ে ক্ষত৷ টাওয়ারের শীর্ষে থাকা ঘড়ির কাঁটা আর টিকটিক করে সময় দেয় না। সিরিয়ায় গত তিন বছরেরও বেশি সময় ধরে চলা সরকারবিরোধী যুদ্ধের সাক্ষী দেশটির হোমস শহরের বিখ্যাত এই ঘড়ি-টাওয়ার।মাসের পর মাস শহরটিতে বৃষ্টির মতো বোমা পড়েছে। ঝাঁকে ঝাঁকে গুলি। ধ্বংসলীলা থেকে কিছুই বাদ যায়নি—সড়ক, ভবন, ঘরবাড়ি, এমনকি মসজিদ-গির্জাও। সাজানো শহরটা তছনছ হয়ে গেছে।যুদ্ধের কারণে শহরটি ছেড়ে গিয়েছিল অনেক পরিবার। আবার তুমুল যুদ্ধের মধ্যেও কিছু মানুষ ঘর ছাড়েনি। সাময়িকভাবে যুদ্ধ থামার পর কিছু কিছু পরিবার শহরে ফিরে এসেছে। যুদ্ধক্ষেত্র হলেও এ যে তাদেরই শহর। জন্মস্থান ছেড়ে কোথায় যাবে তারা! যুদ্ধের ভারী জঞ্জাল সরিয়ে নতুন করে সংসার সাজানোর স্বপ্নে বিভোর হোমসের ওই পরিবারগুলো। ধ্বংসস্তূপের মধ্যেই ফুটবে জীবনের ফুল।যুদ্ধবিধ্বস্ত হোমসে এখন বেসুরে বাজে গাড়ির হর্ন। বাইসাইকেলের ক্রিং ক্রিং ঘণ্টা। মোটরসাইকেলের ইঞ্জিনের গর্জন। ভারী ট্রাকের সশব্দে আসা-যাওয়া।সড়ক থেকে সরানো হচ্ছে ধ্বংসাবশেষ। বিধ্বস্ত ভবনে চলছে নতুন করে বসতি গড়ার আয়োজন। এই আয়োজনে ব্যস্ত মানুষগুলোর মধ্যে একজন ২০ বছর বয়সী মোহাম্মদ। বাড়ির বাইরের অংশে কাজ করছিলেন তিনি। আবেগে আপ্লুত হয়ে মোহাম্মদ বলেন, ‘এটা আমাদের বাড়ি। আমাদের দেশ। এখানে জন্মেছি, বেড়ে উঠেছি। দেশের বাইরে আমরা থাকতে পারব না। নিজেদের ঘরের বাইরে আমাদের ভালো লাগে না।’
সিরিয়ার তৃতীয় বৃহত্তম শহর হোমস। ভৌগোলিক, ঐতিহাসিক, অর্থনৈতিক ও কৌশলগতভাবে দীর্ঘদিন ধরেই শহরটির গুরুত্ব রয়েছে। এটি সিরিয়ার অন্যতম শিল্পকেন্দ্র। দেশটির প্রধান প্রধান শহর ও বন্দরের সঙ্গে সড়ক ও রেল যোগাযোগেরও কেন্দ্রস্থল এই হোমস।
প্রেসিডেন্ট বাশার আল-আসাদবিরোধী যুদ্ধের অন্যতম ক্ষেত্র হয়ে ওঠে এই হোমস। এ কারণে শহরটিকে বলা হয় ‘বিপ্লবের রাজধানী’। ২০১১ সালের মার্চের মাঝামাঝি সিরিয়ায় বাশার সরকার উৎখাতের ডাক দেওয়া হয়। দেরা শহরে সরকারবিরোধী বিক্ষোভ শুরু কয়েক সপ্তাহের মধ্যে বিক্ষোভের ঢেউ আছড়ে পড়ে হোমসে। সরকারি বাহিনীর অভিযানে সেখানে ব্যাপক হতাহতের ঘটনা ঘটে। একপর্যায়ে অস্ত্র তুলে নেয় বিরোধীরা। হোমসের অধিকাংশ এলাকার নিয়ন্ত্রণ তাদের হাতে চলে যায়।
হোমসের প্রতিরোধ ভেঙে দিতে ২০১২ সালের ফেব্রুয়ারি-মার্চে সিরিয়ার সেনাবাহিনী অভিযান শুরু করে। এতে শত শত লোক নিহত হয়। একই বছরের মে নাগাদ ওল্ড সিটিসহ হোমসের মাত্র ১৫-২০ শতাংশ এলাকা বিদ্রোহীদের নিয়ন্ত্রণে ছিল। হোমসের দখল নিতে ২০১৩ সালের মার্চে বড় ধরনের অভিযানে নামে সরকারি বাহিনী।
২০১৪ সালের জানুয়ারিতে একমাত্র ‘ওল্ড সিটি’ বিরোধীদের দখলে ছিল। সেখানে প্রায় তিন হাজার বেসামরিক লোক অবরুদ্ধ হয়ে পড়ে। তারা বঞ্চিত হয় খাবার, পানি, চিকিৎসার মতো মৌলিক অধিকার থেকে। সামনে যা পেয়েছে, তা-ই খেয়েছে মানুষগুলো, এমনকি ঘাসও বাদ যায়নি। অনেকেই ক্ষুধায় মারা যায়। অনেকে মারা যায় বিভিন্ন রোগে।
জাতিসংঘের মধ্যস্থতায় চলতি বছরের ফেব্রুয়ারিতে সরকারের সঙ্গে বিদ্রোহীদের অস্থায়ী যুদ্ধবিরতি হয়। তখন ওই এলাকা থেকে এক হাজার ৪০০ জন অবরুদ্ধ অধিবাসীকে সরিয়ে আনতে সক্ষম হয় জাতিসংঘ ও রেডক্রস। কয়েক মাসের চেষ্টার পর জাতিসংঘের মধ্যস্থতায় এক চুক্তির আওতায় মে মাসে ওল্ড সিটি ত্যাগ করে বিদ্রোহীরা। এর মধ্য দিয়ে
