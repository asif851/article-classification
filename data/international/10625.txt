
ভারতের বিতর্কিত বক্তা জাকির নায়েকের বেসরকারি সংস্থা ইসলামিক রিসার্চ ফাউন্ডেশনের (আইআরএফ) কয়েকটি শাখায় অভিযান চালিয়েছে দেশটির জাতীয় তদন্ত সংস্থা (এনআইএ)। আজ শনিবার মুম্বাইয়ে এসব শাখায় এনআইএ অভিযান চালায়।
গতকাল শুক্রবার রাতে এনআইএ জাকির নায়েকের বিরুদ্ধে মামলা নিবন্ধন করে। মামলার পর আজ সকালে এনআইএ স্থানীয় পুলিশ নিয়ে আইআরএফের কয়েকটি কার্যালয়ে অভিযান চালায়। এর কয়েক দিন আগে ভারতের মন্ত্রিসভা আইআরএফকে নিষিদ্ধ ঘোষণা করে।
গত জুলাইয়ে ঢাকার গুলশানে হলি আর্টিজান রেস্তোরাঁয় হামলাকারীদের মধ্যে জাকির নায়েকের অনুসারীও ছিলেন বলে জানা যায়। পরে পিস টিভির সম্প্রচার বন্ধ করে দেয় বাংলাদেশ।
টাইমস অব ইন্ডিয়ার খবরে জানানো হয়, মুম্বাইয়ের শহরতলির বাসিন্দা কয়েকজন যুবকও এ বছরের শুরুতে আইএসে যোগ দিতে বাড়ি ছাড়েন। তাঁরাও জাকির নায়েকের অনুসারী ছিলেন।
যুক্তরাজ্য, কানাডা ও মালয়েশিয়ায় জাকির নায়েকের বক্তব্য নিষিদ্ধ করা হয়েছে। গ্রেপ্তার এড়াতে তিনি দেশের বাইরে আছেন।
ভারতের স্বরাষ্ট্র মন্ত্রণালয় বলছে, বেসরকারি সংস্থা আইআরএফের সঙ্গে পিস টিভির সন্দেহজনক যোগাযোগ রয়েছে।
