
ভারতের নতুন প্রধানমন্ত্রী নরেন্দ্র মোদি বলেছেন, তাঁর দেশের অগ্রগতি হলে, স্থিতিশীলতা ও উন্নতি হলে, প্রতিবেশীরা তা থেকে সরাসরি লাভবান হবে৷ ভুটান সফরের দ্বিতীয় দিনে গতকাল সোমবার তিনি এ কথা বলেন৷ খবর পিটিআইর৷প্রধানমন্ত্রী হওয়ার পর প্রথম বিদেশ সফর হিসেবে গত রোববার দুদিনের সফরে ভুটানে যান মোদি৷ গতকাল দেশটির পার্লামেন্টের যৌথ অধিবেশনে ভাষণ দেন তিনি৷নরেন্দ্র মোদি বলেন, প্রতিবেশীদের সঙ্গে সুসম্পর্ক রাখার বিষয়ে ভারত প্রতিশ্রুতিবদ্ধ৷ ভারতে স্থিতিশীলতা ও উন্নয়ন হলে ভুটানের মতো অন্য প্রতিবেশীরাও তা থেকে উপকৃত হবে৷ভারতে সরকার পরিবর্তনে ভুটানের সঙ্গে দেশিটর দ্বিপক্ষীয় সম্পর্কে কোনো হেরফের হবে না বলে জানান মোদি৷ সাত বছরের মধ্যে দেশটির রাজতন্ত্র থেকে গণতন্ত্রে উত্তরণের প্রশংসাও করেন তিনি৷ভুটানের সঙ্গে ঐতিহাসিক সম্পর্কের বিষয়টি উল্লেখ করে ভারতের প্রধানমন্ত্রী বলেন, প্রতিবেশী এই দুই দেশের সম্পর্ককে আরও জোরদার করার লক্ষ্যে কাজ করবে তাঁর সরকার৷সন্ত্রাসবাদ বিভেদ সৃষ্টি করে আর পর্যটন আনে ঐক্য— এ কথা উল্লেখ করে নরেন্দ্র মোদি বলেন, পর্যটন খাতে ভুটানের বিশাল সম্ভাবনা আছে৷ এ খাতে উন্নতি করার জন্য খুব বেশি বিনিয়োগ করার দরকার পড়ে না৷ অথচ এ খাত থেকে ব্যাপক মুনাফা করা যায় এবং গরিব মানুষও এখান থেকে উপকৃত হতে পারে৷হিমালয় পর্বতকে দুই দেশের যৌথ উত্তরাধিকার হিসেবে উল্লেখ করেন ভারতের প্রধানমন্ত্রী৷ হিমালয় অঞ্চলের উন্নয়নের ওপর জোর দিয়ে তিনি বলেন, হিমালয় নিয়ে গবেষণার জন্য একটি বিশ্ববিদ্যালয় চালুর পরিকল্পনা করছে ভারত৷
