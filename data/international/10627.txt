
ফিলিপাইনের দক্ষিণাঞ্চলে আজ শনিবার ভোরে শক্তিশালী ভূমিকম্প হয়েছে। রিখটার স্কেলে এর তীব্রতা ছিল ৬ দশমিক ৩। ভূমিকম্প ও দুর্যোগ কর্মকর্তাদের বরাত দিয়ে বার্তা সংস্থা এএফপি এ কথা জানিয়েছে।
মার্কিন ভূতাত্ত্বিক জরিপ সংস্থা জানিয়েছে, ফিলিপাইনের অন্যতম প্রধান নগরী দাভাওয়ে আজ স্থানীয় সময় সকাল ৬টা ৫৩ মিনিটে ভূমিকম্পটি আঘাত হানে। এটি ভূপৃষ্ঠ থেকে ৬২ কিলোমিটার গভীরে আঘাত হানে।
ফিলিপাইনের ভূকম্পন ইনস্টিটিউট জানিয়েছে, এ​ই ভূমিকম্পর পর মাঝারি তীব্রতার একটি ভূমিকম্প হয়।
এই ভূমিকম্পে ক্ষয়ক্ষতির কোনো খবর পাওয়া যায়নি। ভূমিকম্পে হতাহত ও ক্ষয়ক্ষতির পরিমাণ খুব কম হতে পারে বলে ধারণা করা হচ্ছে।
হাওয়াই-ভিত্তিক প্রশান্ত মহাসাগরীয় সুনামি সতর্কীকরণ কেন্দ্র জানিয়েছে, শক্তিশালী এই ভূমিকম্পের ফলে কোনো সুনামির আশঙ্কা নেই।
উত্তর-পশ্চিমাঞ্চল থেকে প্রায় ১০০ কিলোমিটার দূরের দাভাওয়ে ১৫ লক্ষাধিক লোক বাস করে।
