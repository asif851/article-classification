
আসামির নাম মোহাম্মাদ মুসা খান। বয়স নয় মাস। তার বিরুদ্ধে অভিযোগ, সে হত্যা পরিকল্পনা করেছে, পুলিশকে হুমকি দিয়েছে এবং রাষ্ট্রীয় কাজে হস্তক্ষেপ করেছে। বাবার কোলে চড়ে মুখে ফিডার নিয়ে এই আসামিকে আজ শুক্রবার আদালতে হাজির হতে হয়েছে। পাকিস্তানের লাহোরে এ ঘটনা ঘটেছে।পাকিস্তানের পত্রিকা দ্য নিউজ এবং ভারতের সংবাদপত্র টাইমস অব ইন্ডিয়ার বরাত দিয়ে আজ বিবিসি এ খবর জানায়।দ্য নিউজে-এর বরাত দিয়ে বিবিসি জানায়, লাহোর শহরে সন্দেহভাজন গ্যাস চোরদের ধরতে পুলিশ তল্লাশি অভিযান চালানোর সময় জনগণের বাধার মুখে পড়ে। এ ঘটনার পর পুলিশ ৩০ জনের বেশি মানুষের বিরুদ্ধে মামলা করে। পুলিশ বলেছে, অভিযুক্ত ব্যক্তিরা পাথর ছুড়ে পুলিশ কর্মকর্তাদের হত্যা করতে চেয়েছিলেন। অভিযুক্ত লোকজনের মধ্যে মোহাম্মাদ মুসা খানও রয়েছে। তবে টাইমস অব ইন্ডিয়ার খবরে মুসার বাবার উদ্ধৃতি দিয়ে বলা হয়েছে, যাঁদের আসামি করা হয়েছে তাঁরা আসলে বিদ্যুত্ ঘাটতির বিরুদ্ধে আন্দোলন করছিলেন।আজ বাবার কোলে চড়ে মুসা খান যখন আদালতের কাঠগড়ায় হাজির হয়, তখন তাকে ফিডারে করে দুধ খেতে দেখা গেছে। আদালত মামলার কার্যক্রম ১২ এপ্রিল পর্যন্ত মুলতবি করেছেন।
দুধের শিশুর বিরুদ্ধে হত্যাচেষ্টার অভিযোগ আনার খবরে খোদ পাঞ্জাবের মুখ্যমন্ত্রী মুহাম্মাদ শাহবাজ শরিফ কর্মকর্তাদের বিরুদ্ধে ক্ষেপে গেছেন। তিনি পুলিশের প্রাদেশিক মহাপরিদর্শককে বিষয়টি সম্পর্কে খোঁজখবর করার নির্দেশ দিয়েছেন এবং যে কর্মকর্তারা মামলাটি করেছেন, তাঁদের বিরুদ্ধে ‘কঠোর ব্যবস্থা’ নিতে বলেছেন।তাঁর নির্দেশের পরপরই মামলাকারী এক কর্মকর্তাকে তাত্ক্ষণিক বরখাস্ত করা হয়েছে।
