
মার্কিন প্রেসিডেন্ট বারাক ওবামা বলেছেন, এডওয়ার্ড স্নোডেনকে নিয়ে তিনি রাশিয়া বা চীনের সঙ্গে সম্পর্কের অবনতি চান না। ওবামা গত বৃহস্পতিবার সেনেগাল সফরের সময় বলেন, স্নোডেনকে আটক করা নিয়ে তিনি ‘হুড়োহুড়ি’ করছেন না। স্নোডেন ইস্যুতে রাশিয়া বা চীনের সঙ্গে সম্পর্কের অবনতি হোক তাও চান না তিনি। ওবামা বলেন, স্নোডেন ইস্যু নিয়ে তাঁর এই অবস্থানের কারণ মার্কিন আইনশৃঙ্খলাবিষয়ক সংস্থাগুলো এ বিষয়ে বিভিন্ন দেশের সঙ্গে কাজ করছে। মার্কিন সরকারের নজরদারি ফাঁস করে হইচই ফেলা সে দেশের কেন্দ্রীয় গোয়েন্দা সংস্থার (সিআইএ) সাবেক কর্মী স্নোডেন গতকাল শুক্রবার ষষ্ঠ দিনের মতো মস্কোর শেরেমেয়িতেভো বিমানবন্দরের ট্রানজিট এলাকায় অবস্থান করেন। এদিকে ইকুয়েডরের প্রেসিডেন্ট কোরেয়া গত বৃহস্পতিবার রাজধানী কিটোতে আয়োজিত এক সংবাদ সম্মেলনে বলেন, স্নোডেনকে ইকুয়েডরে প্রবেশ করতে দেওয়া হবে কি না সে ব্যাপারে এখনো সিদ্ধান্ত হয়নি। তবে মস্কোয় নিযুক্ত ইকুয়েডরের রাষ্ট্রদূত প্যাট্রিসিয়া আলবার্তো গত সোমবার বিমানবন্দরে স্নোডেনের সঙ্গে দেখা করেছেন। বিষয়টি পরীক্ষা-নিরীক্ষা করে দেখা হচ্ছে। প্রেসিডেন্ট কোরেয়া বলেন, কেউ কোনো দেশের কাছে রাজনৈতিক আশ্রয় চাইলে ওই দেশের ভূখণ্ডে থাকতে হয়। যুক্তরাষ্ট্র ইতিমধ্যে ইকুয়েডরকে সতর্ক করে দিয়ে বলেছে, স্নোডেনকে আশ্রয় দেওয়া হলে দুই দেশের সম্পর্কে এর প্রভাব পড়বে।এদিকে ভেনেজুয়েলার প্রেসিডেন্ট নিকোলা মাদুরো আবারও বলেছেন, স্নোডেন চাইলে তাঁরা তাঁকে রাজনৈতিক আশ্রয় দেবেন এটা ‘প্রায় নিশ্চিত’। এএফপি ও রয়টার্স।
