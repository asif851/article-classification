
একজন ব্যক্তির একই সঙ্গে সেরা পার্শ্ব অভিনেতা ও সেরা পার্শ্ব অভিনেত্রীর পুরস্কারের জন্য মনোনীত হওয়ার খবর নিশ্চয়ই অজানা। তবে এবার অস্কারের ইতিহাসে প্রথমবারের মতো এই দুই বিভাগে পুরস্কারের জন্য মনোনীত হয়েছেন একই ব্যক্তি। তাই প্রশ্ন উঠেছে, পুরস্কার চূড়ান্ত হলে পুরুষ না নারী হিসেবে অস্কার নেবেন তিনি?
মেট্রো অনলাইনের এক প্রতিবেদনে বলা হয়েছে, মার্কিন অভিনেতা কেলি ম্যান্টেলকে সেরা পার্শ্ব অভিনেতা ও সেরা পার্শ্ব অভিনেত্রী এই দুই বিভাগেই ৮৯ তম অস্কার পুরস্কারের জন্য মনোনয়ন দিতে এক ধরনের বাধ্য হয়েছে অস্কার অ্যাকাডেমি।
৪০ বছর বয়সী কেলি ম্যান্টেল সুনির্দিষ্টভাবে নারী বা পুরুষ নন (Gender fluid)। তিনি ‘কনফেশন অব অ্যা ওমেনাইজার’ ছবিতে অভিনয় করেছেন। ছবিটির পরিচালক মিগুয়েল আলী।
ছবিটির পরিচালক মিগুয়েল আলী বলেন, অস্কারের ইতিহাসে এটাই প্রথম ঘটনা যে, কেউ একই সঙ্গে সেরা পার্শ্ব অভিনেতা ও সেরা পার্শ্ব অভিনেত্রীর পুরস্কারের জন্য মনোনয়ন পেলেন।
অস্কার অ্যাকাডেমি জানিয়েছে, কেলি দুই বিভাগেই মনোনয়ন পেয়েছেন। তাঁর কাজই মূলত বিচারকদের মুগ্ধ করেছে।
অস্কার অ্যাকাডেমি আরও জানিয়েছে, অস্কার মনোনয়নের এই তালিকা লিঙ্গভেদে বাছাই করা হয় না। পুরুষ কিংবা নারী তিনি যেই হোন না কেন, কেবল মনোনয়নের যোগ্য অভিনেতা-অভিনেত্রীরাই এই তালিকায় স্থান পান। আগামী বছরের ২৪ জানুয়ারি ৮৯ তম অস্কার পুরস্কার বিজয়ীদের নাম ঘোষণা করা হবে।
অস্কার মনোনয়ন তালিকায় নাম ওঠার পর এক টুইটে কেলি ম্যান্টেল বলেন, এ ঘটনায় তিনি অত্যন্ত সম্মানিত বোধ করছেন।
১৯৭৬ সালে জন্ম নেওয়া এই অভিনেতা একই সঙ্গে পুরুষ ও নারী চরিত্রে অভিনয় করেছেন। এ ছাড়া যুক্তরাষ্ট্রের জনপ্রিয় রিয়্যালিটি শো রুপল’স ড্রাগ রেসের একজন জনপ্রিয় তারকা তিনি।
