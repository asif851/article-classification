
পাকিস্তান পিপলস পার্টিতে (পিপিপি) সাবেক মুসলিম লিগ নেতা ইরফানুল্লাহ খান মারওয়াতকে নেওয়ার বিরোধিতা করেছেন দলটির পার্লামেন্টারি প্রধান আসিফ আলি জারদারির মেয়ে আসিফা ও বখতওয়ার। ইরফানুল্লাহ সম্প্রতি প্রধানমন্ত্রী নওয়াজ শরিফের পক্ষ ত্যাগ করে সাবেক প্রেসিডেন্ট জারদারির সঙ্গে বৈঠক করে তাঁর প্রতি সমর্থন ব্যক্ত করেছেন। তবে জারদারির দুই মেয়ে বিষয়টি ভালোভাবে নেননি। তাঁরা টুইটারে নিজেদের ক্ষোভ ব্যক্ত করেছেন। আসিফা বলেন, ইরফানুল্লাহকে পিপিপিতে নেওয়া উচিত নয়। বখতওয়ার লেখেন, ‘ওই ব্যক্তির (ইরফানুল্লাহ) জেলে পচা উচিত। তিনি নারীদের প্রতি সম্মান প্রদর্শন করেন না।’
