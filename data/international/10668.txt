
প্রখ্যাত পরমাণুবিজ্ঞানী ও ভারতের সাবেক রাষ্ট্রপতি প্রয়াত এ পি জে আবদুল কালামের জন্মস্থানে এবার তৈরি হচ্ছে একটি স্মৃতিস্মারক। গতকাল শনিবার কালামের ৮৫তম জন্মদিনে শুরু হয়েছে এই স্মৃতিস্মারক নির্মাণের কাজ।
আবদুল কালাম জন্মগ্রহণ করেন ১৯৩১ সালের ১৫ অক্টোবর ভারতের তামিলনাড়ু রাজ্যের রামেশ্বরমে। ২০১৫ সালের ২৭ জুলাই মেঘালয়ের রাজধানী শিলংয়ে একটি অনুষ্ঠানে যোগ দিতে গিয়ে আকস্মিক হৃদ্‌রোগে আক্রান্ত হয়ে তাঁর জীবনাবসান হয়। তাঁর মরদেহ রামেশ্বরমের পিকারুম্বু এলাকায় দাফন করা হয়। এবার সেই কবরস্থানের কাছেই তৈরি হচ্ছে কালামের স্মরণে স্মৃতিস্মারক। স্মারক ছাড়াও এখানে নির্মাণ করা হবে একটি নলেজ সেন্টার; যেখানে বিজ্ঞানী আবদুল কালাম সম্পর্কে নানা তথ্য এবং ডকুমেন্ট রাখা হবে।
আবদুল কালামের এই স্মারক নির্মাণ করা হচ্ছে ২৭ হাজার বর্গফুট জায়গাজুড়ে। স্মারক ও নলেজ সেন্টার নির্মাণের জন্য প্রথম পর্যায়ে বরাদ্দ করা হয়েছে ৫০ কোটি রুপি। এর মধ্যে স্মারক নির্মাণের জন্য বরাদ্দ করা হয়েছে ১৫ কোটি রুপি। আবদুল কালামের কবরস্থান ঘিরে তৈরি হবে স্মারক। আগামী বছরের ২৭ জুলাই কালামের মৃত্যুবার্ষিকীর দিনে এই স্মারকটি উদ্বোধন করা হবে।
