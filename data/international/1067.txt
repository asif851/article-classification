
সৌদি আরবে রাজপরিবারের এক সদস্যের মৃত্যুদণ্ড কার্যকর করা হয়েছে। এক ব্যক্তিকে খুনের দায়ে গত মঙ্গলবার রাজধানী রিয়াদে সৌদি প্রিন্স তুর্কি বিন সৌদ আল-কবিরের মৃত্যুদণ্ড কার্যকর করা হয়।
সৌদি আরবের স্বরাষ্ট্র মন্ত্রণালয় মঙ্গলবার এক বিবৃতিতে এ তথ্য নিশ্চিত করে।
রাজধানী রিয়াদের উপকণ্ঠে আল-থুমামা অঞ্চলে মারামারির সময় এক সৌদি যুবককে গুলি করে খুন করার অভিযোগে প্রিন্স কবির দেশটির এক আদালতে তিন বছর আগে দোষী সাব্যস্ত হয়েছিলেন। নিহত ব্যক্তিটির পরিবার ‘হত্যার জন্য আর্থিক ক্ষতিপূরণ’ প্রত্যাখ্যান করে ন্যায়বিচারের দাবি জানিয়েছিল। অবশেষে মঙ্গলবার স্বরাষ্ট্র মন্ত্রণালয়ের এক বিবৃতিতে বলা হয়, তুর্কি বিন সৌদ আল-কবির সৌদি নাগরিক আদেল বিন সুলাইমান বিন আবদুল করিম মুহাইমিদকে খুন করেছেন।
বিবৃতিতে আরও বলা হয়, দেশটির এক আদালত প্রিন্স কবিরকে দোষী সাব্যস্ত করে মৃত্যুদণ্ডাদেশ দেন। সুপ্রিম ও আপিল কোর্টে এই রায় বহাল থাকে। পরে আদালতের রায় কার্যকরের জন্য একটি রাজকীয় ফরমান জারি করা হয়। এরপর মৃত্যুদণ্ড কার্যকর করা হলো। তবে এর বিস্তারিত ব্যাখ্যা এতে দেওয়া হয়নি।
এদিকে এই রায় কার্যকর হওয়ায় সামাজিক যোগাযোগমাধ্যমে অনেকেই বাদশাহ সালমানের প্রশংসা করেন। কেউ কেউ খুশি হয়ে লেখেন, ‘আইন সবার জন্য প্রযোজ্য’।
একই দিন সৌদি আরবের কাতিফ অঞ্চলে আরেক ব্যক্তির মৃত্যুদণ্ড কার্যকর করা হয়। সৌদিতে এ বছর মৃত্যুদণ্ডপ্রাপ্ত ১৩৪তম ব্যক্তি হলেন প্রিন্স কবির। যদিও চার দশকের মধ্যে রাজপরিবারের কারও মৃত্যুদণ্ডের শিকার হওয়ার ঘটনা এটাই প্রথম। এর আগে সৌদি বাদশাহ ফয়সালকে খুনের দায়ে ১৯৭৫ সালে ভাতিজা ফয়সাল বিন মুসাইদকে মৃত্যুদণ্ড দেওয়া হয়েছিল। 
