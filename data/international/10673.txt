
শৃঙ্খলা রক্ষায় দলীয় আইনপ্রণেতাদের আচরণবিধি বাতলে দিলেন মিয়ানমারের নেত্রী অং সান সু চি। সম্প্রতি দেশটিতে অনুষ্ঠিত ঐতিহাসিক সাধারণ নির্বাচনে তাঁর দল ন্যাশনাল লিগ ফর ডেমোক্রেসি (এনএলডি) নিরঙ্কুশ সংখ্যাগরিষ্ঠতা পেয়ে জয়ী হয়েছে। খবর এএফপির।সু চি গতকাল শনিবার দলের নবনির্বাচিত এমপিদের সতর্ক করে বলেন, শৃঙ্খলার ঘাটতি বা কোনো ত্রুটি তিনি সহ্য করবেন না।নির্বাচনে বিপুল বিজয় লাভের পর এনএলডির কাছে মিয়ানমারের গণতন্ত্রকামী জনগণের প্রত্যাশা এখন আকাশচুম্বী। এ প্রত্যাশা পূরণের চেষ্টার অংশ হিসেবেই সু চি এমন নির্দেশনা দিলেন বলে ধারণা করা হচ্ছে।গতকাল এনএলডির এমপিরা বলেন, সু চি এক দলীয় বৈঠকে ঐক্যের আহ্বান জানিয়ে এমপিদের শৃঙ্খলা ও আচরণগত ঘাটতি বা ত্রুটিতে সাজার মুখোমুখি হওয়ার ব্যাপারে সতর্ক করে দেন।দলটির প্রভাবশালী নেতা ও এমপি থেট থেট খাইন বলেন, সু চি চান না, দলের মধ্যে কেউ ছোট আরেকটি দল গড়ে তুলুক।
