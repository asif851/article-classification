
চে গুয়েভারার ব্যক্তিগত কিছু চিঠি, অপ্রকাশিত ছবি ও নথিপত্র প্রকাশ করেছে বলিভিয়ার পত্রিকা লা রাজোন। আর্জেন্টিনীয় বংশোদ্ভূত এই বিপ্লবীর মৃত্যুর প্রায় ৫০ বছর পর এগুলো প্রকাশ করা হলো।গত সোমবার চের ওই সব চিঠি ও ছবি নিয়ে ২০ পৃষ্ঠার একটি বিশেষ সংখ্যা বের করেছে পত্রিকাটি। এগুলো ১৯৬৭ সাল থেকে গোপনে সংরক্ষণ করে আসছিল দেশটির সেনাবাহিনী।প্রকাশিত ছবিগুলো সাদাকালো। প্রকাশিত নথির মধ্যে চে গুয়েভারার জিনিসগুলো সম্পর্কে বলিভিয়ার অবসরপ্রাপ্ত সেনা কর্মকর্তাদের দেওয়া তথ্য রয়েছে।উল্লেখযোগ্য প্রকাশিত সামগ্রীর মধ্যে আর্জেন্টিনীয় বংশোদ্ভূত জার্মান গেরিলা হেইডি টামারা বানকের ছবিও রয়েছে। তানিয়া নামে পরিচিত এ গেরিলার লেখা একটি চিঠিও প্রকাশ করা হয়েছে। চিঠিটি তিনি বিদ্রোহের সময় কিউবান সহচর দামাসো লেসকাইলির কাছে লিখেছিলেন। কিন্তু তা বিদ্রোহীদের ঘিরে থাকা বলিভিয়ার সেনাদের হাতে পড়ে।তানিয়া ছিলেন একমাত্র নারী, যিনি চে গুয়েভারার পাশাপাশি লড়াই করেছেন। এটি যে তাঁরই চিঠি, সে বিষয়টি ইতিহাসবেত্তারা নিশ্চিত করেছেন। চিঠিটির একটি অংশে লেখা, ‘আপনি অবশ্যই জানেন, আমি বড় বড় চ্যালেঞ্জ পছন্দ করি। আমি সেসব বাধা টপকেও যাই।’
১৯৬৭ সালের ৮ অক্টোবর বলিভিয়ার সেনাবাহিনীর হাতে নিহত হন বিপ্লবী চে গুয়েভারা। বিদ্রোহীদের চিঠিগুলো ‘যুদ্ধ পুরস্কার’ হিসেবে এত দিন সংরক্ষণ করেছে সেনাবাহিনী। এএফপি।
