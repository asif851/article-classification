
তুরস্কের ইস্তাম্বুল শহরের বিতর্কিত গেজি পার্কে গাছ কেটে বিপণিকেন্দ্র নির্মাণের সরকারি সিদ্ধান্তের বিষয়ে গণভোট হতে পারে। এ আয়োজনের কথা ভাবছে ক্ষমতাসীন দল জাস্টিস অ্যান্ড ডেভলপমেন্ট পার্টি (একে পার্টি)। দলটির ডেপুটি চেয়ারম্যান হুসেইন চেলিক এ কথা জানান। আজ বৃহস্পতিবার বিবিসির অনলাইনের খবরে এ কথা জানানো হয়েছে।
হুসেইন চেলিক বলেন, ‘আমরা এ বিষয়ে গণভোটের আয়োজন করার কথা ভাবছি। গণতান্ত্রিক ব্যবস্থায় জনতার ইচ্ছাই মূল বিবেচ্য বিষয়।’ তিনি বলেন, ‘এ বিষয়ে আমাদের যে সদিচ্ছা রয়েছে, তা বুঝতে পারলে আন্দোলনকারীরা বাড়ি ফিরে যাবেন।’ এর পরও যাঁরা পার্কে অবস্থান করবেন, তাঁদের পুলিশের মুখোমুখি হতে হবে বলে সতর্ক করেন তিনি।
গতকাল গেজি পার্কের উদ্ভূত পরিস্থিতি নিয়ে আলোচনা করতে ১১ জনের একটি প্রতিনিধিদলের সঙ্গে সাক্ষাত্ করেন প্রধানমন্ত্রী রিসেপ তাইয়েপ এরদোয়ান। তাঁদের মধ্যে শিল্পী, স্থপতি ও সামাজিক যোগাযোগমাধ্যম-বিশেষজ্ঞ ছিলেন। বৈঠকে প্রধানমন্ত্রী এরদোয়ান জানান, এ কে পার্টির সিদ্ধান্ত প্রণয়ন কমিটির কাছে গণভোটের বিষয়ে প্রস্তাব করবেন তিনি।
তবে আন্দোলনকারীদের একটি অংশ এ বৈঠক প্রত্যাখ্যান করেছে। এই অংশের অনেকের দাবি, প্রতিনিধিদলটি তাঁদের দাবি-দাওয়া সরকারের কাছে তুলে ধরেনি।
গেজি পার্কে অবস্থানরত বিক্ষোভকারীদের ২৪ ঘণ্টার মধ্যে হটানোর জন্য স্বরাষ্ট্রমন্ত্রী মুয়াম্মার গুলারকে গতকাল নির্দেশ দিয়েছেন এরদোয়ান।
গেজি পার্কের কাছে তাসকিম স্কয়ারে অবস্থানরত আন্দোলনকারীদের গতকাল ভোরে হটিয়ে দেয় পুলিশ। তা সত্ত্বেও গতকাল বিকেলে আবারও সেখানে জড়ো হন তাঁরা।
আন্দোলনকারীদের তাসকিম স্কয়ার থেকে হটিয়ে দেওয়ার প্রতিবাদে গতকাল আঙ্কারা ও ইস্তাম্বুলে আদালতের কার্যক্রম বাদ দিয়ে রাজপথে বিক্ষোভ করেছেন বেশ কয়েকজন আইনজীবী। তাসকিম স্কয়ারেও আইনজীবীদের একটি দল মিছিল করেছে।
রাজধানী আঙ্কারায় গতকাল পুলিশের সঙ্গে আন্দোলনকারীদের সংঘর্ষের খবর পাওয়া গেছে। সেখানে কয়েক শ আন্দোলনকারীকে ছত্রভঙ্গ করতে কাঁদানে গ্যাসের শেল ছুড়েছে পুলিশ।
ইস্তাম্বুলের গেজি পার্কের গাছ কেটে সেখানে বিপণিকেন্দ্র নির্মাণের সরকারি উদ্যোগের প্রতিবাদে গত ৩১ মে থেকে এ বিক্ষোভ শুরু হয়। পরে তা সরকারবিরোধী আন্দোলনে রূপ নেয়।
