
দক্ষিণ আফ্রিকার প্রেসিডেন্ট জ্যাকব জুমা এবং দক্ষিণ আমেরিকার সবচেয়ে বড় অর্থনীতির দেশ ব্রাজিলের প্রেসিডেন্ট দিলমা রুসেফ অভিশংসনের মুখে পড়েছেন।জুমার বিরুদ্ধে আনা অভিশংসন প্রস্তাব টিকবে না বলেই আশা করছে তাঁর দল আফ্রিকান ন্যাশনাল কংগ্রেস (এনএনসি)। আর অভিশংসন প্রস্তাবের বিরুদ্ধে অবস্থান নিয়ে রুসেফের প্রধান আইনজীবী বলেছেন, এ প্রস্তাব ব্রাজিলের গণতন্ত্রকে বিপদের মুখে ঠেলে দিতে পারে।দক্ষিণ আফ্রিকার বিরোধী দল ডেমোক্রেটিক অ্যালায়েন্স (ডিএ) বলেছে, জুমা ক্ষমতায় থাকার নৈতিক অধিকার হারিয়েছেন। কেননা, গত সপ্তাহে দেশটির সর্বোচ্চ আদালত রায় দিয়েছেন, জুমা তাঁর সরকারি বাসভবন সংস্কারের কাজ করে যে অতিরিক্ত অর্থ খরচ করেছিলেন, তা ফেরত না দিয়ে সংবিধান লঙ্ঘন করেছেন। ডিএ দেশটির পার্লামেন্টের নিম্নকক্ষ ন্যাশনাল অ্যাসেম্বলিতে গোপন ব্যালটে এই অভিশংসন প্রস্তাবের বিষয়ে ভোট নেওয়ার দাবি তুলেছে। তবে পার্লামেন্টের স্পিকার বালেকা মাবেতে সে দাবি বাতিল করে দিয়েছেন।এদিকে ব্রাজিলের প্রেসিডেন্ট রুসেফের বিরুদ্ধে আনা অভিশংসনের শুনানিতে তৈরি পার্লামেন্টের ৬৫ সদস্যের অভিশংসন কমিটির সামনে সওয়াল জবাব দিয়েছেন প্রধান সরকারি কৌঁসুলি হোসে এদুয়ার্দো কারদোজা। গতকাল মঙ্গলবার শুনানিতে কারদোজা অর্থনৈতিক মন্দা কাটাতে রুসেফের সরকার অননুমোদিত ঋণ নিয়েছিল বলে যে অভিযোগ উঠেছে, তা প্রত্যাখ্যান করেন। তিনি বলেন, এমন অভিযোগের মাধ্যমে অভিশংসনের প্রস্তাব আনা যেতে পারে না। এই অভিশংসন প্রস্তাব অভ্যুত্থানের শামিল বলেও অভিযোগ করেন কারজাই।
