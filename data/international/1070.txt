
কিউবার বিপ্লবী নেতা ফিদেল কাস্ত্রোর বড় ছেলে আত্মহত্যা করেছেন। তাঁর নাম ফিদেল অ্যাঞ্জেল কাস্ত্রো দি আজ-বালার্ত। ফিদেলিতো নামে তিনি পরিচিত ছিলেন।
কিউবার সরকারি গণমাধ্যমের বরাত দিয়ে এএফপির খবরে জানানো হয়, ফিদেলিতো হতাশায় ভুগছিলেন। গতকাল বৃহস্পতিবার সকালে হাভানায় তিনি আত্মহত্যা করেন। কিউবার সরকারি সংবাদপত্র গ্রানমা বলছে, বেশ কয়েক মাস ধরে ফিদেলিতোর চিকিৎসা চলছিল।
সাবেক সোভিয়েত ইউনিয়নে পরমাণু পদার্থবিদ হিসেবে কাজ করতেন কাস্ত্রোর ছেলে। তিনি কিউবান কাউন্সিল অফ স্টেটের বৈজ্ঞানিক উপদেষ্টা হিসেবে দায়িত্বপালন করছিলেন। একই সঙ্গে তিনি কিউবার অ্যাকাডেমি অফ সায়েন্সের ভাইস প্রেসিডেন্ট ছিলেন।
ফিদেলিতোর লেখা বেশ কয়েকটি বই রয়েছে। আন্তর্জাতিক পর্যায়ে বিভিন্ন অনুষ্ঠানে তিনি নিজের দেশের প্রতিনিধিত্ব করতেন।
পরিবার ফিদেল কাস্ত্রোর শেষকৃত্যের আয়োজন করবে। সেটা কীভাবে হবে, এ নিয়ে বিস্তারিত কিছু জানানো হয়নি। ২০১৬ সালের নভেম্বর মাসে ফিদেল কাস্ত্রো মারা যান।
ফিদেলিতো বাবার মতোই দীর্ঘদেহী এবং শ্মশ্রুমণ্ডিত ছিলেন। বিপ্লবী নেতা কাস্ত্রোর প্রথম স্ত্রী ছিলেন, মির্থা দি-আজ বালার্ত। বিপ্লবের মাধ্যমে কিউবার ক্ষমতা নেওয়ার আগেই কাস্ত্রো এবং মির্থার বিচ্ছেদ হয়। মির্থা ফিদেলিতোকে নিয়ে যুক্তরাষ্ট্রের মায়ামিতে চলে যান। মায়ামিতে কিউবা থেকে পালিয়ে আসা লোকজনের মুখপাত্র হয়ে ওঠেন মির্থা। কাস্ত্রোবিরোধী প্রচারে যুক্তরাষ্ট্রের গণমাধ্যম মির্থাকে সামনে নিয়ে আসে। বিপ্লবের পর মির্থা ফিদেলিতোকে বাবার কাছে পাঠান। তবে অভিযোগ ওঠে, কাস্ত্রোই জোর করেই ছেলেকে তাঁর কাছে রেখে দিয়েছেন।
কিউবার সরকারনিয়ন্ত্রিত প্রচারমাধ্যমের ওপর নির্ভর করেই পশ্চিমা সংবাদমাধ্যমে খবর প্রকাশ করা হয়।
