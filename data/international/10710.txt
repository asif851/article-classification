
ফিলিপাইনের মধ্যাঞ্চলে আজ শুক্রবার ভোরে আঘাত হেনেছে শক্তিশালী ঘূর্ণিঝড় ‘হাইয়ান’। ঘূর্ণিঝড়টি ঘণ্টায় ২৩৫ কিলোমিটার বেগে অগ্রসর হচ্ছে।বিবিসির অনলাইনের খবরে এ কথা জানানো হয়।
আবহাওয়াবিদদের বরাত দিয়ে খবরে বলা হয়, স্যাটেলাইট থেকে পাওয়া ছবির ভিত্তিতে প্রাথমিকভাবে ধারণা করা হচ্ছে, এ বছর স্থলভাগের ওপর দিয়ে বয়ে যাওয়া সবচেয়ে শক্তিশালী ঘূর্ণিঝড় এটি। বাতাসের গতিবেগের তীব্রতার জন্য ঘূর্ণিঝড়টিকে ‘মনস্টার টাইফুন’ বলা হচ্ছে। 
ফিলিপাইনের জাতীয় আবহাওয়া কেন্দ্র জানায়, ঝড়ের তীব্রতা অনুযায়ী ঘূর্ণিঝড় ‘হাইয়ানকে’ ক্যাটাগরি-ফাইভে ফেলা হচ্ছে। ঘূর্ণিঝড়টির উত্পত্তি ফিলিপাইনের পূর্ব সামার প্রদেশের গুইওয়ান শহরের ৬২ কিলোমিটার দক্ষিণ-পূর্বে। এটি ক্রমেই দেশটির মধ্য ও দক্ষিণাঞ্চলের দিকে এগোচ্ছে। তবে রাজধানী ম্যানিলায় ঘূর্ণিঝড়টির আঘাত হানার সম্ভাবনা কম।
ঘূর্ণিঝড়টি সে সব অঞ্চল ধরে অগ্রসর হচ্ছে সেসব এলাকায় অবস্থিত স্কুল, অফিস বন্ধ করে রাখা হয়েছে। গুরুতর ক্ষয়ক্ষতির আশঙ্কায় এসব এলাকা থেকে প্রায় ১০ লাখ মানুষকে সরিয়ে নেওয়া হয়েছে। এ ছাড়া ঝড়ের প্রভাবে রাস্তায় গাছ উপড়ে পড়ায় যান চলাচলে ব্যাঘাত ঘটছে।
 
