
সিরিয়ার রাজধানী দামেস্কের অদূরে ইস্টার্ন ঘৌওতায় দিনে পাঁচ ঘণ্টা হামলা বন্ধ রাখার নির্দেশ দিয়েছেন রাশিয়ার প্রেসিডেন্ট ভ্লাদিমির পুতিন। আজ মঙ্গলবার থেকে এই বিরতি শুরু করারও নির্দেশ দিয়েছেন তিনি।
বিদ্রোহীদের নিয়ন্ত্রণে থাকা ঘৌওতার নিয়ন্ত্রণ নিতে এক সপ্তাহেরও বেশি সময় ধরে সেখানে ভয়াবহ হামলা চালিয়ে যাচ্ছে সিরিয়ার সরকারি বাহিনী। এই বাহিনীকে সহায়তা দিচ্ছে রাশিয়া। চলমান হামলায় আট দিনে সাড়ে পাঁচ শতাধিক মানুষ নিহত হয়েছে। এই সংখ্যা দিন দিন বাড়ছে। জাতিসংঘের নিরাপত্তা পরিষদে গত শনিবার ৩০ দিনের যুদ্ধবিরতির একটি প্রস্তাব পাস হলেও হামলা চলছিল। অবশেষে সাময়িকভাবে হামলা বন্ধের কথা ঘোষণা করলেন পুতিন।
বিবিসির খবরে বলা হয়, প্রতি দিন পাঁচ ঘণ্টা হামলা বন্ধের পাশাপাশি ঘৌওতায় অবস্থানরত বেসামরিক নাগরিকদের নিরাপদ স্থানে সরে যেতে ‘মানবিক করিডর’ দেওয়ার কথাও বলেছেন পুতিন। স্থানীয় সময় প্রতিদিন সকাল নয়টা থেকে বেলা দুইটা পর্যন্ত যুদ্ধবিরতি কার্যকর থাকবে।
রাশিয়ার প্রতিরক্ষামন্ত্রী সের্গেই সোউগু প্রেসিডেন্ট পুতিনের পক্ষে এই ঘোষণা দেন। পৃথক এক বিবৃতি রুশ প্রতিরক্ষা মন্ত্রণালয় বলেছে, সিরিয়ার রেড ক্রিসেন্ট ‘মানবিক করিডরের’ ব্যাপারে সহায়তা দেবে। আটকে পড়া মানুষকে এই করিডরের কথা জানাতে লিফলেট, মেসেজ ও ভিডিও ব্যবহার করা হবে।
বলা হচ্ছে, ইস্টার্ন ঘৌওতায় ৩ লাখ ৯৩ হাজার বেসামরিক মানুষ আটকা পড়েছে। রাজধানী দামেস্কের সবচেয়ে কাছে এটাই ছিল সিরিয়ার সরকারবিরোধী বিদ্রোহীদের সবচেয়ে শক্তিশালী ঘাঁটি।
