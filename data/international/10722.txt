
সম্প্রতি কাতালোনিয়ার গণভোট ঠেকাতে স্পেন কর্তৃপক্ষের শক্তি প্রদর্শন গণতান্ত্রিক মূল্যবোধের প্রতি দেশটির প্রতিশ্রুতিকে প্রশ্নবিদ্ধ করেছে। ৪২ বছর আগেই দেশটির স্বৈরশাসক ফ্রান্সিসকো ফ্রাংকোর মৃত্যুর পর গণতান্ত্রিক ব্যবস্থায় এগোচ্ছিল স্পেন। সেটির ওপর আঘাত এল এ ঘটনায়।
এই গণভোটের প্রভাব কেবল স্পেনেই সীমাবদ্ধ থাকবে না। এর ঢেউ আছড়ে পড়তে পারে স্পেনের বাইরেও।
জাতীয়তাবাদী বাস্ক গেরিলারা স্পেনে দীর্ঘদিন থেকে সক্রিয় ছিল। বহু দশকের সংগ্রামে কমপক্ষে ৮০০ লোক নিহত হয়েছে এবং আহত হয়েছে কয়েক হাজার। তবে ২০১০ সালে অস্ত্রবিরতিতে যায় তারা। উত্তর আয়ারল্যান্ডের আইরিশ রিপাবলিকান আর্মির (আইআরএ) সঙ্গে বাস্ক গেরিলাদের আগে থেকে গোপন যোগাযোগ ছিল। তারা অভিজ্ঞতা এবং বিশেষজ্ঞ বিনিময় করত। অস্ত্রবিরতিতে এই দুই সংগঠনের নিজেদের মধ্যেই দ্বিমত আছে। সীমিত স্বায়ত্তশাসন কিংবা ক্ষমতার অংশীদার হতে চায় না তারা। এসব কারণে নিউ আইআরএর সৃষ্টি, যারা ২০১২ সাল থেকে বিভিন্ন হামলার সঙ্গে জড়িত।
কাতালোনিয়ার মতো ইউরোপে আরও কয়েকটি স্থান রয়েছে, যারা স্বাধীনতা চায়। ইতালির উত্তরাঞ্চলে নর্দান লিগ প্রভাবশালী দল। তবে স্বাধীনতার প্রশ্নে তারা এখনো খুব সক্রিয় নয়। জার্মানির দক্ষিণাঞ্চলের কনজারভেটিভ বাভারিয়ান ন্যাশনালিস্টরা এখনো স্বাধীনতার প্রশ্নে ঐকান্তিক নয়। তবে ভিন্ন অবস্থা স্কটল্যান্ডে। সেখানে স্কটিশ ন্যাশনাল পার্টি স্বাধীনতার প্রশ্নে সক্রিয়। গণভোটের আয়োজন করতে চান দলটির নেতা এবং স্কটল্যান্ডের ফার্স্ট মিনিস্টার নিকোলা স্টারজন।
এই দলগুলোর সঙ্গে কাতালোনিয়ার একটি মিল রয়েছে। সবাই কেন্দ্রীয় কর্তৃপক্ষের আধিপত্য পছন্দ করে না। ফলে কাতালোনিয়ার গণভোটের প্রভাব ইউরোপের অন্যান্য অঞ্চলে ছড়িয়ে পড়তে পারে।
