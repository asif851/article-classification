
দক্ষিণ আফ্রিকার সাবেক প্রেসিডেন্ট ও বর্ণবাদবিরোধী আন্দোলনের নায়ক নেলসন ম্যান্ডেলার শারীরিক অবস্থা সম্পর্কে গতকাল শনিবার আনুষ্ঠানিকভাবে কিছু জানানো হয়নি। সর্বশেষ গত বৃহস্পতিবার এক বিবৃতিতে দেশটির সরকার জানিয়েছিল তাঁর শারীরিক অবস্থা এখনো ‘সংকটাপন্ন তবে স্থিতিশীল’।এদিকে ম্যান্ডেলার লাইফ সাপোর্ট যন্ত্র খুলে ফেলার মতামত প্রত্যাখ্যান করেছেন চিকিৎসকেরা। তাঁরা বলেছেন, ম্যান্ডেলার অঙ্গপ্রত্যঙ্গের ক্রিয়া বড় পরিসরে বন্ধ না হওয়া পর্যন্ত কোনো মতেই সেটা করা ঠিক হবে না।ম্যান্ডেলার পরিবারের একজন ঘনিষ্ঠ বন্ধু এ কথা জানিয়েছেন। তিনি হলেন ডেনিস গোল্ডবার্গ। তিনি ম্যান্ডেলার বর্ণবাদবিরোধী লড়াইয়ের সহকর্মী ছিলেন। অর্ধশতাব্দীর বেশি সময়জুড়ে বন্ধু হিসেবে তিনি ম্যান্ডেলার পাশে রয়েছেন। গোল্ডবার্গ গত শুক্রবার জানিয়েছেন, ম্যান্ডেলার লাইফ সাপোর্ট যন্ত্র খুলে ফেলার বিষয়টি নিয়ে আলোচনা হয়েছে এবং অবশেষে তা খারিজ করে দেওয়া হয়েছে।গোল্ডবার্গ বলেন, ‘বিষয়টি যে উত্থাপন করা হয়েছিল তা আমাকে জানানো হয়। চিকিৎসকেরা বলেছেন, তাঁরা বিষয়টি কেবল তখনই বিবেচনাকরতে পারেন, যদি প্রকৃতপক্ষেই অঙ্গপ্রত্যঙ্গের ক্রিয়া বন্ধ হওয়ার মতো ঘটনা ঘটে। যেহেতু সে রকম কিছু ঘটেনি, তাই যতক্ষণ না পর্যন্ত ম্যান্ডেলা সুস্থ হচ্ছেন, ততোক্ষণ পর্যন্ত তাঁরা (চিকিৎসকেরা) তাঁর শারীরিক অবস্থা স্থিতিশীল করার জন্য প্রস্তুত রয়েছেন।’৮০ বছর বয়সী গোল্ডবার্গ দক্ষিণ আফ্রিকায় সংখ্যালঘু শ্বেতাঙ্গদের শাসনের বিরুদ্ধে ম্যান্ডেলার সঙ্গে লড়েছিলেন। এ কারণে ম্যান্ডেলার সঙ্গে তাঁকেও ১৯৬৪ সালে কারাবরণ করতে হয়। গত সোমবার তিনি অসুস্থ ম্যান্ডেলাকে দেখতে প্রিটোরিয়ার মেডিক্লিনিক হার্ট হাসপাতালে যান। ফুসফুসের সংক্রমণে আক্রান্ত ম্যান্ডেলাকে গত ৮ জুন ওই হাসপাতালে ভর্তি করা হয়।এর আগে গোল্ডবার্গ বলেছেন, ‘ম্যান্ডেলা পরিষ্কারভাবেই খুবই অসুস্থ মানুষ। তবে তিনি সচেতন রয়েছেন। আমি যখন তাঁর সঙ্গে কথা বলি তখন তিনি তাঁর মুখ ও চোখ নাড়ানোর চেষ্টা করেছেন।’ ম্যান্ডেলার তিন সন্তানকে সমাহিত করা নিয়ে পারিবারিক বিরোধের জের ধরে ২৬ জুন আদালতে বেশ কিছু নথি দাখিল করেন পরিবারের আইনজীবীরা; যার মধ্যে কয়েকটি বৃহস্পতিবার প্রকাশিত হয়। এর মধ্যে একটি নথিতে দাবি করা হয়েছে, ম্যান্ডেলা ‘স্থায়ী বোধশক্তিহীন অবস্থায়’ রয়েছেন। যন্ত্রের সাহায্যে তাঁকে শ্বাস-প্রশ্বাস নিতে সাহায্য করা হচ্ছে। চিকিৎসকেরা ম্যান্ডেলার পরিবারকে তাঁর লাইফ সাপোর্ট খুলে দেওয়ার পরামর্শ দিয়েছেন। দক্ষিণ আফ্রিকার প্রেসিডেন্টের দপ্তর বলেছে, এটা সত্যি নয়। তবে ম্যান্ডেলার শারীরিক অবস্থার বিষয়ে বিস্তারিত জানাতেও অস্বীকার করেছে দপ্তর। সর্বশেষ বৃহস্পতিবার এক বিবৃতিতে দেশটির সরকার ম্যান্ডেলার শারীরিক অবস্থাকে সংকটাপন্ন তবে স্থিতিশীল বলে উল্লেখ করে। দক্ষিণ আফ্রিকার পার্লামেন্ট শুক্রবার কেপটাউন গির্জায় ম্যান্ডেলার জন্য এক প্রার্থনা সভার আয়োজন করে। এএফপি।
