
ডোনাল্ড ট্রাম্প যুক্তরাষ্ট্রের প্রেসিডেন্ট হিসেবে শপথ নিয়েছেন, কিন্তু রাজধানী ওয়াশিংটনে হাজার হাজার মানুষ জড়ো হয়েছে তাঁর নির্বাচনের বিরুদ্ধে নিজেদের বিক্ষোভ দেখাতে। শুধু ওয়াশিংটন নয়, দেশের বিভিন্ন শহরে ছোট-বড় নানা ধরনের বিক্ষোভ হচ্ছে। নিউইয়র্কে ট্রাম্প টাওয়ারের সামনে কয়েক হাজার বিক্ষোভকারী সকাল থেকে অবস্থান নিয়েছে। এসব বিক্ষোভের অধিকাংশই শান্তিপূর্ণ, তবে ওয়াশিংটনে বিক্ষোভকারী ও পুলিশের মধ্যে সংঘর্ষের একাধিক ঘটনা ঘটেছে। পুলিশের একজন মুখপাত্র কোনো কোনো স্থানের বিক্ষোভকে দাঙ্গার সঙ্গে তুলনা করেছেন।পুলিশ জানিয়েছে, বিক্ষোভকারীদের ছোড়া ইট-পাথর থেকে শহরতলির অনেক দোকান ক্ষতিগ্রস্ত হয়েছে। এসব সহিংস ঘটনার জন্য তারা নিজেদের ‘এনার্কিস্ট’ হিসেবে পরিচয় দেয়—এমন ছোট কয়েকটি গ্রুপকে অভিযুক্ত করেছে। এই প্রতিবেদন লেখার সময় ওয়াশিংটনের শহরতলিতে পুলিশের সঙ্গে ছোট-বড় নানা ঘটনা অব্যাহত রয়েছে। বিক্ষোভকারীরা রাস্তায় ব্যবহৃত ও নোংরা কাগজপত্রের জন্য রক্ষিত ময়লার বাক্সে আগুন ধরিয়ে পুলিশকে প্রতিহত করার চেষ্টা চালাচ্ছে। বিক্ষোভকারীদের নিরস্ত করতে পুলিশ মরিচ–পানির স্প্রে ব্যবহার করেছে। এ পর্যন্ত গ্রেপ্তার হওয়া বিক্ষোভকারীর সংখ্যা প্রায় ১০০। অন্ততপক্ষে দুজন পুলিশ সদস্য সংঘর্ষে আহত হয়েছেন।বেলা তিনটা থেকে শুরু হবে আনুষ্ঠানিক শোভাযাত্রা। এতে ট্রাম্প ও রিপাবলিকান নেতৃত্ব অংশ নেবেন। রাস্তার দুই ধারে দাঁড়িয়ে হাজার হাজার দর্শক তাঁদের অভিনন্দন জানাবে। বিক্ষোভকারীরা জানিয়েছে, তাদের লক্ষ্য এই শোভাযাত্রায় বিঘ্ন সৃষ্টি। সে সম্ভাবনা নস্যাৎ করতে পুলিশ ব্যারিকেডের সৃষ্টি করেছে। তাদের শোভাযাত্রা থেকে যত দূরে সম্ভব ঢেলে পাঠানোর চেষ্টা করছে। বিক্ষোভকারীদের ছত্রভঙ্গ করতে পুলিশকে টিয়ার গ্যাস ব্যবহার করেছে।ট্রাম্প নিজে বিক্ষোভের বিষয়ে সরাসরি কোনো মন্তব্য করেননি, তবে তাঁর অনেক রিপাবলিকান সমর্থক ক্ষোভ ও দুঃখ প্রকাশ করেছে। শান্তিপূর্ণ ক্ষমতা হস্তান্তরের এই ঐতিহাসিক ঘটনা উদ্‌যাপনের বদলে সহিংস বিক্ষোভের এই ঘটনাকে তাঁরা লজ্জাজনক বলে অভিহিত করেছেন। তবে বিক্ষোভকারীরা জানিয়েছে, ট্রাম্পের ক্ষমতা গ্রহণ অবৈধ। ক্ষমতা গ্রহণের প্রথম দিন থেকেই তারা ট্রাম্পের নাগরিক স্বার্থবিরোধী যেকোনো উদ্যোগের বিরুদ্ধে এখন থেকেই বিরুদ্ধ অবস্থান গ্রহণ করছে। তাদের লক্ষ্য, যেকোনো সিদ্ধান্ত গ্রহণের আগে ট্রাম্প যেন মনে রাখেন, দেশের অধিকাংশ মানুষ তাঁর বিরুদ্ধে ভোট দিয়েছেন।মার্কিন ইতিহাসে ক্ষমতা হস্তান্তরের সময় বিক্ষোভ ও সংঘর্ষের ঘটনা অস্বাভাবিক নয়। ১৮৬১ সালে আব্রাহাম লিঙ্কনের বিরুদ্ধে প্রতিবাদ জানাতে হাজার হাজার বিক্ষোভকারী ওয়াশিংটনে জমায়েত হয়, তাদের অনেকেই সশস্ত্র ছিল। সম্ভাব্য হামলা এড়াতে প্রেসিডেন্ট লিঙ্কনকে গোপনে অভিষেক কেন্দ্রে এসে হাজির হতে হয়।১৯৭৩ সালে রিচার্ড নিক্সনের শপথ গ্রহণের বিরুদ্ধেও হাজার হাজার ভিয়েতনাম যুদ্ধবিরোধী বিক্ষোভকারী রাজধানী শহরকে কার্যত অকেজো করে তোলে। উল্লেখযোগ্যসংখ্যক কংগ্রেস সদস্য সে অভিষেকেও অংশগ্রহণে অস্বীকার করেন।
