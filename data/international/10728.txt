
সাবেক মার্কিন প্রেসিডেন্ট বারাক ওবামার শাসনামলে নিয়োগ পাওয়া এক সরকারি কৌঁসুলিকে (অ্যাটর্নি) বরখাস্ত করেছে ট্রাম্প প্রশাসন।পদত্যাগ না করায় প্রীত ভারারা নামে এই কৌঁসুলিকে বরখাস্ত করা হয়। তিনি সাউথ ডিস্ট্রিক্ট ইন নিউইয়র্কের (এসডিএসওয়াই) অ্যাটর্নি হিসেবে দায়িত্ব পালন করছিলেন।বারাক ওবামার শাসনামলে নিয়োগ পাওয়া ৪৬ সরকারি কৌঁসুলিকে (অ্যাটর্নি) পদত্যাগের নির্দেশ দিয়েছিল প্রেসিডেন্ট ডোনাল্ড ট্রাম্পের প্রশাসন। গত শুক্রবার মার্কিন অ্যাটর্নি জেনারেল জেফ সেশন্স আনুষ্ঠানিকভাবে এ নির্দেশ জারি করে বলেন, ‘একসঙ্গে ক্ষমতা হস্তান্তর’ প্রক্রিয়া সম্পন্ন করার জন্য এ ব্যবস্থা নেওয়া হয়েছে। আইনজীবীদের মধ্যে প্রীত ভারারার নামও রয়েছে। গত নভেম্বরে তাঁকে এই পদ থেকে সরে যেতে অনুরোধ করেছিলেন ডোনাল্ড ট্রাম্প। তবে ট্রাম্প প্রশাসনের পদত্যাগের নির্দেশ না মানায় নিউইয়র্কের এই অ্যাটর্নিকে বরখাস্ত করা হয়েছে।শনিবার বিকেলে টুইটারে ভারতীয় বংশোদ্ভূত প্রীত ভারারা লেখেন, ‘আমি পদত্যাগ করিনি। কিছুক্ষণ আগে আমাকে বরখাস্ত করা হয়েছে। নিউইয়র্কের সাউথ ডিস্ট্রিক্ট আদালতে অ্যাটর্নি হওয়াটা আমার পেশাগত জীবনে সবচেয়ে বড় অর্জন ছিল।’ সূত্র: বিবিসি ও সিএনএন।
