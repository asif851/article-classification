
অবশেষে ইরাকের পার্লামেন্টে অচলাবস্থার অবসান হয়েছে। আইনপ্রণেতারা গতকাল মঙ্গলবার পার্লামেন্টের একজন স্পিকার নির্বাচন করতে সক্ষম হয়েছেন। এর মধ্য দিয়ে ইরাকে একটি নতুন সরকার গঠনের পথে প্রথম সফল পদক্ষেপ নেওয়া হলো। খবর আল-জাজিরার।ইরাকি আইনপ্রণেতারা গতকাল ভোট দিয়ে সুন্নি এমপি সালিম আল-জুবুরিকে পার্লামেন্টের নতুন স্পিকার নির্বাচিত করেন। ৩২৮ সদস্যের পার্লামেন্টে ১৯৪ ভোট পান তিনি। তবে জুবুরিকে নির্বাচিত করার মাধ্যমে নতুন সরকার গঠনে মতৈক্য প্রতিষ্ঠিত হলো কি না, তা এখনো স্পষ্ট নয়। বিশেষ করে নতুন প্রধানমন্ত্রী ও প্রেসিডেন্ট পদে কারা বসবেন, সে বিষয়ে দ্রুততার সঙ্গে সিদ্ধান্ত নিতে হবে আইনপ্রণেতাদের।সংবিধান অনুাযায়ী, স্পিকার নির্বাচনের ৩০ দিনের মধ্যে একজন নতুন প্রেসিডেন্ট এবং তার পর থেকে ১৫ দিনের মধ্যে একজন প্রধানমন্ত্রী নির্বাচিত করতে হবে। ২০০৩ সালে ইরাকে মার্কিন আগ্রাসনের পর অনানুষ্ঠানিক এক সমঝোতা অনুযায়ী, দেশের সুন্নি সম্প্রদায় থেকে স্পিকার, কুর্দি সম্প্রদায় থেকে প্রেসিডেন্ট ও শিয়া সম্প্রদায় থেকে প্রধানমন্ত্রী করা হয়ে থাকে।এদিকে ইরাকের তিকরিত শহর পুনরুদ্ধার করতে গতকাল অভিযান শুরু করেছে সরকারি বাহিনী। শহর থেকে জঙ্গিদের হটিয়ে দেওয়া হয়েছে বলে ইরাকি টিভির খবরে দাবি করা হলেও এর সত্যতা যাচাই করা যায়নি।রাজধানী বাগদাদ থেকে ১৬০ কিলোমিটার উত্তরে অবস্থিত শহরটি গত জুনে দখল করে নেয় ইসলামিক স্টেট ইন ইরাক অ্যান্ড দ্য লেভান্টের (আইএসআইএল) সশস্ত্র যোদ্ধারা।
