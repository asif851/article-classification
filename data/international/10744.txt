
ক্যানসার চিকিৎসা ‘নতুন যুগে’ প্রবেশ করতে যাচ্ছে বলে জানিয়েছেন চিকিৎসক ও গবেষকেরা। রোগীর দেহের ভালো কোষগুলোকে বাঁচিয়ে শুধু ক্যানসার আক্রান্ত কোষগুলোকে লক্ষ্য করে চিকিৎসার কথা ভাবছেন তাঁরা। আমেরিকান সোসাইটি অব অনকোলোজির বার্ষিক সম্মেলনে এ নিয়ে বিশদ আলোচনা হয়। তিন লাখ চিকিৎসক ও গবেষকের অংশগ্রহণে অনুষ্ঠিত হয় বিশ্বের বৃহৎ এই ক্যানসার সম্মেলন। এতে ১৩ হাজার ২০৩ জন রোগীর ওপর নতুন চিকিৎসা পদ্ধতি প্রয়োগের তথ্য-উপাত্ত উপস্থাপন করেন যুক্তরাষ্ট্রের ক্যালিফোর্নিয়া বিশ্ববিদ্যালয়ের ক্যানসার থেরাপির গবেষক মারিয়া সাচওয়েডেলার।সম্মেলনে চিকিৎসকেরা বলেন, ক্যানসারের প্রকৃতি বুঝলেই চিকিৎসা করা সহজ হয়। কিন্তু প্রয়োজনীয় ওষুধ থাকার পরও নির্ণয়-ত্রুটির কারণে রোগীরা যথাযথ ওষুধ পাচ্ছেন না। সব ক্যানসারের প্রকৃতি এক রকম নয়, যদিও কোষগুলো একই রকম হতে পারে। কাজেই যথাযথ ওষুধের মূলমন্ত্র হচ্ছে, ক্যানসার সারানোর জন্য ধরন ভেদে আলাদা চিকিৎসাপন্থা অনুসরণ করা। ভাঙা হাড়ের চিকিৎসার মতো ক্যানসার রোগেও সঠিক চিকিৎসা ও ওষুধ ঠিকঠাক মাত্রায় দেওয়া উচিত। কতটা কেমোথেরাপি রোগী সহ্য করতে পারবেন, তা যদি চিকিৎসক ঠিকভাবে বুঝতে পারেন, তাহলে তাঁকে তা ঠিকমতো দিতে পারবেন।
