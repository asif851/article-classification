
ভারতের ত্রিপুরায় শিল্পপতিদের উৎসাহিত করতে আরও উদ্যোগী হলো রাজ্য সরকার। ব্যবসার জন্য ভর্তুকির মাত্রা বাড়িয়ে দেওয়া হলো। রাজ্যের প্রাকৃতিক সম্পদকে কাজে লাগিয়ে নতুন নতুন শিল্পকারখানা গড়ে তুলে স্থানীয় বেকারদের কর্মসংস্থান করাই এর উদ্দেশ্য।
রাজ্য মন্ত্রিসভার বৈঠকে ত্রিপুরায় শিল্পস্থাপনের জন্য আর্থিক ভর্তুকির পরিমাণ বাড়িয়ে দেওয়ার সিদ্ধান্ত নেওয়া হয়। গত মঙ্গলবার রাতে মহাকরণে মুখ্যমন্ত্রী মানিক সরকার শিল্পপতিদের জন্য নতুন সুযোগ-সুবিধার ঘোষণা দেন। তিনি জানান, ত্রিপুরায় গ্যাস, রাবার, চা বা অন্যান্য প্রাকৃতিক সম্পদকে কাজে লাগিয়ে কেউ শিল্প স্থাপন করলেই ভর্তুকি এখন থেকে ৩০ শতাংশের বদলে মিলবে ৩৫ শতাংশ হারে। সর্বোচ্চ ৬০ লাখ রুপি ভর্তুকি হিসেবে প্রকল্পপিছু পাওয়া যেতে পারে। সাংবাদিকদের মুখ্যমন্ত্রী বলেন, সবার জন্য চাকরির ব্যবস্থা করা সরকারের পক্ষে সম্ভব নয়। তবু বেকারদের কর্মসংস্থানের সুযোগ করে দেওয়াই এই সরকারের লক্ষ্য। একই সঙ্গে তিনি দাবি করেন, ত্রিপুরায় পর্যাপ্ত পরিমাণে প্রাকৃতিক সম্পদ রয়েছে। তা কাজে লাগিয়ে অনায়াসেই শিল্পকারখানা স্থাপন করা যেতে পারে।ত্রিপুরায় প্রাণ-আরএফএল গ্রুপ ইতিমধ্যেই শিল্প ইউনিট গড়ে তুলেছে। খাদ্যসামগ্রী ছাড়াও প্লাস্টিকের জিনিসও তৈরি হচ্ছে আগরতলা উপকণ্ঠে। ভারতের প্রান্তিক এই রাজ্য তিন দিক থেকে বাংলাদেশবেষ্টিত। ট্রেড ব্যালান্সও এখানে বাংলাদেশের পক্ষে। ত্রিপুরার সীমান্ত থেকে চট্টগ্রাম বন্দরও খুব কাছে। খুব শিগগির ব্রডগেজ রেল পরিষেবাও চালু হবে ত্রিপুরায়। বাংলাদেশের সঙ্গেও রেল সংযোগও স্থাপিত হতে চলেছে। তাই বাংলাদেশের শিল্পপতিদের আকৃষ্ট করতে চায় ত্রিপুরা।রাজ্যের সাবেক শিল্পমন্ত্রী, তথা বিধানসভার উপাধ্যক্ষ পবিত্র কর মুঠোফোনে প্রথম আলোকে বলেন, বাংলাদেশের শিল্পপতিদের সব সময়ই ত্রিপুরায় স্বাগত। রাজ্যের শিল্পের উন্নয়নে তাঁদের স্বাগত জানাতে সরকার প্রস্তুত।
