
জাপানের প্রধানমন্ত্রী শিনজো আবে বলেছেন, পারমাণবিক বিদ্যুৎকেন্দ্র ছাড়া জাপানের গত্যন্তর নেই। ফুকুশিমা পারমাণবিক বিদ্যুৎকেন্দ্রের বিপর্যয়ের পঞ্চম বর্ষপূর্তি সামনে রেখে এক সংবাদ সম্মেলনে আবে এসব কথা বলেন।২০১১ সালের ১১ মার্চ ফুকুশিমা দাইচি পারমাণবিক বিদ্যুৎকেন্দ্রটি ভয়াবহ ভূমিকম্প ও সুনামিতে মারাত্মক ক্ষতিগ্রস্ত হয়। পারমাণবিক বিপর্যয়ের ক্ষেত্রে চেরনোবিলের পর এটাই ছিল সবচেয়ে ভয়াবহ দুর্ঘটনা। সংবাদ সম্মেলনে শিনজো আবে বলেন, ‘সম্পদের দিক থেকে আমাদের মতো দরিদ্র দেশে বিদ্যুৎ সরবরাহে স্থিতিশীলতা নিশ্চিত করতে হলে পারমাণবিক বিদ্যুৎকেন্দ্র ছাড়া গত্যন্তর নেই।’ এর আগে নিরাপদ ঘোষণা দেওয়া দুটি পারমাণবিক চুল্লি বন্ধ করার জন্য জাপানের একটি আদালতের নির্দেশ জারির এক দিন পর এ কথা বললেন শিনজো আবে। তিনি বলেছেন, সরকার তার ‘নীতি পরিবর্তন করবে না’। নতুন মানদণ্ড পূরণ করা চুল্লিগুলো আবার চালু হতে পারে।
