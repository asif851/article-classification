
বাণিজ্যিক অংশীদারি বাড়ানোর লক্ষ্যে বিশ্বের অন্যতম শীর্ষ অর্থনীতির দেশ জাপানের প্রধানমন্ত্রী শিনজো আবে গতকাল শনিবার মিয়ানমারে গিয়েছেন। সেখানে তাঁর উপস্থিতিতে দুই দেশের প্রতিনিধিরা মিয়ানমারে একটি বিশেষ অর্থনৈতিক অঞ্চল গড়ে তোলার জন্য একটি সমঝোতা স্মারকে সই করেন।
১৯৭৭ সালের পর জাপানের কোনো প্রধানমন্ত্রীর এটাই প্রথম মিয়ানমার সফর। শিনজো আবের সঙ্গে জাপানের ব্যবসায়ীদের একটি বড় প্রতিনিধিদলও রয়েছে।
সমঝোতা স্মারকে উল্লিখিত প্রকল্পের আওতায় রাজধানী ইয়াঙ্গুনের কাছে থিলাওয়া এলাকায় দুই হাজার ৪০০ হেক্টর জমির ওপর বিশেষ অর্থনৈতিক অঞ্চল গড়ে তোলা হচ্ছে। এর মধ্যে একটি বন্দর ও শিল্পপার্ক থাকছে। আগামী আগস্টে এর কাজ শেষ হওয়ার কথা।
মিয়ানমারের জাতীয় পরিকল্পনা ও অর্থনৈতিক উন্নয়নবিষয়ক প্রতিমন্ত্রী সেত ওয়াং গতকাল এএফপিকে বলেন, ‘থিলাওয়া প্রকল্প দুই দেশের সরকার ও বেসরকারি খাতের দ্বিপক্ষীয় সম্পর্কের ভিত্তিফলক।’
২০১১ সালে মিয়ানমারে জান্তা সরকারের অবসানের মাধ্যমে বেসামরিক সরকার আনুষ্ঠানিকভাবে দায়িত্ব নেওয়ার পর দেশটির ওপর থেকে পশ্চিমা সম্প্রদায় অবরোধ তুলে নেওয়া শুরু করে। এর পরই মার্কিন প্রেসিডেন্ট বারাক ওবামাসহ বিশ্বের ক্ষমতাধর নেতারা মিয়ানমার সফর করেন।
দীর্ঘদিন পাশ্চাত্য থেকে বিচ্ছিন্ন থাকা প্রাকৃতিক সম্পদে পূর্ণ মিয়ানমারে বিনিয়োগ করতে ধনী দেশগুলোর মধ্যে অঘোষিত প্রতিযোগিতা শুরু হয়েছে।
বিভিন্ন সূত্র বলেছে, শিনজো আবে মিয়ানমারে দেশজুড়ে বৈদ্যুতিক গ্রিড স্থাপনের জন্য প্রায় ১০০ কোটি ডলারের একটি উন্নয়ন সহায়তা দেওয়ার ঘোষণা দিতে পারেন। সফরকালে তাঁর গণতন্ত্রপন্থী নেত্রী অং সান সু চির সঙ্গে দেখা করারও কথা। বিবিসি ও এএফপি।
