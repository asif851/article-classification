
 
বিশ্ব ঐতিহ্যের তালিকাভুক্ত বিশ্বের বৃহত্তম প্রবালপ্রাচীর গ্রেট ব্যারিয়ার রিফকে রক্ষায় ৩৭ কোটি ৯০ লাখ মার্কিন ডলার দেওয়ার প্রতিশ্রুতি দিয়েছে অস্ট্রেলিয়া। আজ রোববার বিবিসির এক প্রতিবেদনে এ কথা বলা হয়েছে।
পানির মান বাড়ানো এবং কৃষিতে ব্যবহৃত কীটনাশকযুক্ত পানি যাতে ওই প্রবালপ্রাচীরকে ক্ষতিগ্রস্ত করতে না পারে, সে ব্যবস্থা নিতে ওই তহবিল ব্যবহৃত হবে। তহবিলের কিছু অংশ গ্রেট ব্যারিয়ার রিফসংলগ্ন কৃষকদের কৃষিকাজের পদ্ধতি পরিবর্তনে ব্যবহার করা হবে।
সাম্প্রতিক বছরগুলোতে সমুদ্রের তাপমাত্রা বাড়ার কারণে গ্রেট ব্যারিয়ার রিফ তার ৩০ শতাংশ প্রবাল হারিয়েছে। অস্ট্রেলিয়ার পরিবেশমন্ত্রী জোশ ফ্রাইডেনবার্গ বলেছেন, এই প্রবালপ্রাচীরের জন্য হুমকির কারণগুলোর মধ্যে রয়েছে বিপুল পরিমাণ পলি জমা, নাইট্রোজেন এবং কীটনাশকমিশ্রিত পানি প্রবেশ ও ক্রাউন অব থর্নস স্টারফিশ প্রজাতি।
মহাশূন্য থেকে এই প্রবালদ্বীপ দেখতে পাওয়া যায়। ১৯৮১ সালে এটিকে বিশ্ব ঐতিহ্যের তালিকাভুক্ত করে ইউনেসকো।
