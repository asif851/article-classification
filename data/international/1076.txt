
ব্রিটিশ প্রধানমন্ত্রী ডেভিড ক্যামেরনের পূর্বপুরুষ ছিল ভারতের বিশেষ করে কলকাতার মানুষ। ব্রিটিশ যুবরাজ উইলিয়ামের শরীরে ভারতীয় রক্ত বহমান বলে জানার কয়েক মাসের মধ্যে প্রধানমন্ত্রী ক্যামেরনের বিষয়টি জানা গেল।ক্যামেরনের এই বংশপরিচয় থেকে জানা গেছে, তিনি কৌতুকাভিনেতা আল মারের জ্ঞাতিভাই। ভ্যানিটি ফেয়ার-এর লেখক উইলিয়াম মেকপিস থ্যাকারে তাঁদের আত্মীয়।১৮১১ সালের ১৮ জুলাই কলকাতায় জন্ম উইলিয়াম থ্যাকারের। ১৮১৫ সালে শিশু বয়সে বাবা মারা যাওয়ার পর তাঁকে ইংল্যান্ডে পাঠানো হয়।পারিবারিক ইতিহাসবিদ মিয়াকো সেল্যান্ড বলেন, গত বুধবার ব্রিটিশ লাইব্রেরির অনলাইনে প্রকাশ করা পুরোনো তথ্য অনুযায়ী, ক্যামেরন ও মারের পরিবার ইস্ট ইন্ডিয়া কোম্পানির শীর্ষ পর্যায়ে ছিল। এই দুই পরিবার কয়েক প্রজন্ম ধরে ভারতে কর্তৃত্ব করে। সেই সূত্রে দুই পরিবারের মধ্যে বিয়েশাদির ফলে ক্যামেরন ও মারে পরস্পরের জ্ঞাতিভাই।পারিবারিক ইতিহাস-সম্পর্কিত প্রতিষ্ঠান ‘ফাইন্ডমাইপাস্ট’-এর প্রকাশ করা নথি থেকে জানা যায়, ক্যামেরনের পূর্বতম পঞ্চমপুরুষ জন ট্যালবট শেক্সপিয়ার ও উইলিয়াম থ্যাকারে ছিলেন জ্ঞাতিভাই। আর মারের পূর্বতম চতুর্থ পুরুষ ছিলেন উইলিয়াম। শেক্সপিয়ার ইস্ট ইন্ডিয়া কোম্পানির জ্যেষ্ঠ সরকারি কর্মকর্তা ছিলেন। টাইমস অব ইন্ডিয়া।
