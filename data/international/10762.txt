
চীনে বিশ্ববিদ্যালয়ে ভর্তি পরীক্ষায় দুর্নীতি করলে শাস্তি হিসেবে জেল-জরিমানার বিধান চালু করতে যাচ্ছে দেশটির কর্তৃপক্ষ। নতুন আইনে অপরাধভেদে ৩-৭ বছরের কারাদণ্ড থাকছে। আজ রোববার টাইমস অব ইন্ডিয়া অনলাইনের প্রতিবেদনে এ তথ্য জানানো হয়।
বিশ্ববিদ্যালয়ে ভর্তি পরীক্ষায় নকল বা একজনের পরিবর্তে আরেকজন (প্রক্সি) পরীক্ষা দিলে অপরাধীদের শাস্তি দেওয়ার লক্ষ্যে ওই নতুন আইনের খসড়া বিবেচনা করছে চীনা পার্লামেন্টের ন্যাশনাল পিপলস কংগ্রেসের স্ট্যান্ডিং কমিটি।
খসড়া আইনে অপরাধের মাত্রা অনুযায়ী আসামির সর্বনিম্ন তিন এবং সর্বোচ্চ সাত বছর কারাদণ্ডের বিধান রাখা হয়েছে। এ ছাড়া আছে ফৌজদারি আটকাদেশ অথবা জরিমানার বিধান।
দেশটিতে বিশ্ববিদ্যালয়ে ভর্তির ক্ষেত্রে চীনা শিক্ষার্থীদের দেশজুড়ে আয়োজিত একটি পরীক্ষায় পাস করতে হয়। সম্প্রতি শেষ হওয়া ওই পরীক্ষায় ব্যাপক দুর্নীতির চিত্র ধরা পড়ে। এমন প্রেক্ষাপটে পরীক্ষায় দুর্নীতি বন্ধ করতে দেশটিতে নতুন আইন চালু হচ্ছে।
শিক্ষা বিশেষজ্ঞদের উদ্ধৃতির বরাত দিয়ে চীনের রাষ্ট্রীয় গণমাধ্যমের প্রতিবেদনে জানানো হয়, পরীক্ষায় দুর্নীতি করার বিষয়টিকে ফৌজদারি অপরাধ হিসেবে গণ্য করা হলে তাতে স্বচ্ছতা ও সুস্থ প্রতিযোগিতা নিশ্চিত হবে।
