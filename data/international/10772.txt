
মার্কিন প্রেসিডেন্ট নির্বাচন ঘিরে প্রতিদিনই ঘটছে নানা ঘটনা। সেগুলো মধ্য থেকে যুক্তরাষ্ট্র থেকে প্রথম আলোর বিশেষ প্রতিনিধি হাসান ফেরদৌসের পাঠানো টুকরো খবর
ভারত উপমহাদেশের সাম্প্রদায়িক কোন্দল এখন আমেরিকার জাতীয় নির্বাচনকেও প্রভাবিত করতে চলেছে। দুই প্রধান প্রেসিডেন্ট পদপ্রার্থী হিন্দু ও মুসলিম—এই দুই সম্প্রদায়কে নিজের পক্ষে টানার চেষ্টা করছেন। হিলারি ক্লিনটন তাঁর নির্বাচনী সম্মেলনে একজন পাকিস্তানি বংশোদ্ভূত মুসলিমকে বিশেষভাবে আমন্ত্রণ জানিয়েছিলেন। খিজির খান নামের সেই পাকিস্তানি ভদ্রলোক পরে হিলারির পক্ষে একটি নির্বাচনী বিজ্ঞাপনেও অংশ নিয়েছেন।
অন্যদিকে ট্রাম্প ‘মুসলিম নিষিদ্ধ’ আন্দোলনের জন্য আমেরিকার মুসলিমদের কাছে ধিক্কৃত হয়েছেন। তবে মুসলিমদের প্রতি এই বিরুদ্ধ মনোভাব তাঁকে আমেরিকার হিন্দুদের মধ্যে জনপ্রিয় করেছে। ‘হিন্দুস ফর ডোনাল্ড ট্রাম্প’ নামে একটি ফেসবুক পাতা খোলা হয়েছে, তাতে পদ্মাসনে সমাসীন ট্রাম্পের একটি ছবি রয়েছে। তাঁদের অধিকাংশই ভারতের ক্ষমতাসীন বিজেপির সমর্থক। দক্ষিণপন্থী হিন্দু জাতীয়তাবাদীদের সমর্থনে প্রীত হয়ে ট্রাম্প গত সপ্তাহে হিন্দু রিপাবলিকানদের আমন্ত্রণে নিউ জার্সির একটি হিন্দু মন্দিরে প্রায় পাঁচ হাজার লোকের এক সমাবেশে ভাষণ দেন। এই সমাবেশের উদ্দেশ্য ছিল ‘মুসলিম সন্ত্রাসীদের হাতে আক্রান্ত কাশ্মীরি পণ্ডিত ও বাংলাদেশের হিন্দুদের জন্য অর্থ সংগ্রহ’। আগামী সপ্তাহে দিওয়ালি উপলক্ষে ভার্জিনিয়ার শান্টিলিতে আরেক হিন্দু মন্দিরে যাচ্ছেন ট্রাম্প-কন্যা ইভানকা।
সংখ্যার কথা হিসাবে আনলে হিন্দু-মুসলিমের এই লড়াইতে হিলারিই অধিক লাভবান। আমেরিকায় মুসলিমদের সংখ্যা মোট জনসংখ্যার প্রায় ৩ শতাংশ। অন্যদিকে হিন্দুদের সংখ্যা মাত্র শূন্য দশমিক ৫ শতাংশ।
 
