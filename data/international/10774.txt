
৫০ হাজার কোটি ডলার বা প্রায় ৪০ লাখ কোটি টাকা ব্যয়ে একটি মহানগর তৈরির পরিকল্পনা করছে সৌদি সরকার। চলতি বছরই এ বিষয়ে আভাস দেওয়া হয়েছিল। গতকাল মঙ্গলবার ‘নিয়ম’ নামের এই উন্নয়ন পরিকল্পনা উন্মোচন করেন সৌদি যুবরাজ মোহাম্মদ বিন সালমান।
রক্ষণশীল রাজ্যের আধুনিকায়নে হঠাৎ করেই যেন সংস্কারের দিকে নজর দিয়েছে সৌদি আরব। গত মাসে নারীদের গাড়ি চালানোর ওপর নিষেধাজ্ঞা তুলে নেওয়া হয়েছে। এবার অর্থনীতিকে নতুন করে ঢেলে সাজানোর জন্য হাতে নেওয়া হয়েছে মহানগর ও অর্থনৈতিক অঞ্চল তৈরির পরিকল্পনা। হাজার হাজার বর্গকিলোমিটার এলাকার মরুভূমিকে নতুন শহরে পরিণত করতে চাইছে দেশটি।
দেশটির উত্তর–পশ্চিমাঞ্চলে সাড়ে ২৬ হাজার বর্গকিলোমিটার এলাকাজুড়ে বিস্তৃত হবে এই মহানগর, যা মিসর ও জর্ডান পর্যন্ত বিস্তৃত হবে। এই মহানগরে নয়টি বিষয়ের ওপর জোর দেওয়া হবে। বিশেষ করে খাদ্যপ্রযুক্তি, জ্বালানি ও পানি।
গত এপ্রিল মাসে সৌদি সরকার ঘোষণা করে ‘সৌদি ভিশন ২০৩০’। এর অধীনে গত মাসে বিনোদন শিল্পের উন্নয়নে ৩০০ কোটি ডলার বিনিয়োগের ঘোষণা দেয় সৌদি আরব। আগস্টে একটি পর্যটন প্রকল্পের যাত্রা শুরু করেছে সৌদি আরব। এর আওতায় রয়েছে ১০০ মাইল দীর্ঘ বালুকাময় উপকূল এবং ৫০টি দ্বীপের একটি উপহ্রদ।
প্রায় আধা শতক ধরে সৌদি আরবের অর্থনীতি তেলে ভাসছে! এখন পর্যন্ত দেশটির চালিকা শক্তির মূলে তেল রপ্তানি করে পাওয়া অর্থ। রাজতন্ত্রের খরচও মিটছে তা দিয়েই। এখন এই কৌশল পরিবর্তন করতে চাইছে সৌদি সরকার। কারণ, প্রাকৃতিক সম্পদ একদিন না একদিন ফুরিয়ে আসবে। মূলত, তেলনির্ভর অর্থনীতিতে বৈচিত্র্য আনার জন্যই এই বড়সড় প্রকল্প বাস্তবায়নের ঘোষণা দিল সরকার। সূত্র: বিবিসি অনলাইন
