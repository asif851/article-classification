
ভারতের চেন্নাইয়ের কাছে গত শনিবার নির্মাণাধীন একটি ১১তলা ভবন ধসের ঘটনায় নিহতের সংখ্যা বেড়ে ১৭ জনে পৌঁছেছে। এখনো ধ্বংসস্তূপের নিচে ৪০ জন চাপা পড়ে আছে বলে আশঙ্কা করা হচ্ছে।
তবে সংশ্লিষ্ট কর্তৃপক্ষ মনে করছে, নির্মাণকারী প্রতিষ্ঠানটি নকশা অনুযায়ী কাজ না করায় এবং নিম্নমানের নির্মাণসামগ্রী ব্যবহারের কারণে ভবনধসের এ ঘটনা ঘটে।
এই ভবন ধসের সময় প্রচণ্ড বৃষ্টি হচ্ছিল। আজ সোমবার তৃতীয় দিনের মতো উদ্ধারকাজ চলছে। এরই মধ্যে এ ঘটনায় ওই ভবন নির্মাণকারী প্রতিষ্ঠানের মালিক ও প্রকৌশলীসহ ছয়জনকে গ্রেপ্তার করা হয়েছে।ন্যাশনাল ডিজাস্টার রেসপনস ফোর্সের জ্যেষ্ঠ কর্মকর্তা এস পি সেলভান বলেন, ধ্বংসস্তূপের নিচ থেকে ৩৮ জনকে উদ্ধার করা হয়েছে। এর মধ্যে ২১ জনকে ও ১৭ জনের লাশ উদ্ধার করা হয়।সেলভান এনডিটিভি নিউজকে বলেন, ‘এই ধ্বংসাবশেষ অবসারণ চ্যালেঞ্জে হয়ে দাঁড়িয়েছে। এসব সরাতে দুই-তিন দিন লাগবে। এ ধরনের অন্যান্য অভিজ্ঞতা থেকে আমরা আশা করছি, এখান থেকে জীবিত অবস্থায় আরও অনেককে উদ্ধার করতে পারব।’গতকাল সন্ধ্যায় আহত ব্যক্তিদের দেখতে হাসপাতালে যান তামিলনাড়ুর মুখ্যমন্ত্রী জয়ললিতা জয়রাম। তিনি সাংবাদিকদের বলেন, দুর্ঘটনার সময় সেখানে ৭২ জন নির্মাণশ্রমিক কাজ করছিলেন। এর মধ্যে ২১ জনকে জীবিত উদ্ধার করা হয়েছে।মুখ্যমন্ত্রী বলেন, ‘আমাদের জ্যেষ্ঠ কর্মকর্তাদের তদন্তে দেখা গেছে, অনুমোদনের জন্য প্রতিষ্ঠানটি যে নকশা জমা দিয়েছে, সেখানে কোনো ঘাটতি ছিল না । তবে নির্মাণকারীরা সেই নকশা অনুযায়ী কাজ করেনি। আসলে কী কারণে এ দুর্ঘটনা ঘটেছে, তা এখনই বলা যাচ্ছে না। এখানকার মাটি এই অবকাঠামোর জন্য উপযুক্ত কি না—তাও খতিয়ে দেখতে হবে।
