
সৌদি আরবের পররাষ্ট্রমন্ত্রী আদেল আল জুবায়ের বলেছেন, ইরানকে সিরিয়ায় চলমান সংকটের যেকোনো সমাধানের অংশ হিসেবে দেশটির প্রেসিডেন্ট বাশার আল আসাদের অপসারণ মেনে নিতে হবে। আজ শুক্রবার অস্ট্রিয়ার রাজধানী ভিয়েনায় সিরিয়া-সংকট নিয়ে যুক্তরাষ্ট্র ও রাশিয়াসহ বেশ কয়েকটি দেশের শীর্ষস্থানীয় কূটনীতিকেরা সংলাপে বসবেন। এর আগে সৌদি আরব এমন শর্ত দিল।
বিবিসির খবরে জানানো হয়, জুবায়ের বলেন, বাশারকে ক্ষমতা থেকে সরে যেতেই হবে। এতে কোনো সন্দেহ নেই। হয় তাঁকে রাজনৈতিক প্রক্রিয়ার মধ্যে দিয়ে সরে যেতে হবে, নয়তো জোর করে তাঁকে সরানো হবে।
সিরিয়ায় রাজনৈতিক পরিবর্তনের মাধ্যমে রক্তক্ষয়ী গৃহযুদ্ধের ইতি টানার পথ খুঁজছে আন্তর্জাতিক সম্প্রদায়। এতে প্রথমবারের মতো যোগ দিচ্ছে ইরান।
মার্কিন পররাষ্ট্রমন্ত্রী জন কেরি গতকাল ভিয়েনার উদ্দেশে রওনা হওয়ার আগে বলেন, সিরিয়ায় গৃহযুদ্ধের অবসান চায় যুক্তরাষ্ট্র। এ লক্ষ্যে দামেস্কের উদারপন্থী বিদ্রোহীদের প্রতি সমর্থন বাড়ানো হচ্ছে। ভিয়েনার আলোচনায় তাৎক্ষণিক রাজনৈতিক সমাধান নিশ্চিত নয়। তবু এ বৈঠক নিয়ে অনেক আশা রয়েছে। রাশিয়ার পররাষ্ট্র মন্ত্রণালয়ের মুখপাত্র মারিয়া জাখারোভা গতকাল বলেন, সিরিয়ায় যুদ্ধ বন্ধ করার জন্য রাজনৈতিক সংলাপ শুরু করাই ভিয়েনা বৈঠকের প্রধান লক্ষ্য। সিরিয়ার প্রেসিডেন্ট বাশার আল-আসাদকে সমর্থন দিচ্ছে রাশিয়া ও ইরান। তুরস্ক, সৌদি আরব ও উপসাগরীয় আরব দেশগুলো বাশারের বিপক্ষে। তারা বলছে, সিরিয়ায় দীর্ঘমেয়াদি ভূমিকায় থাকা উচিত নয় বাশারের।
রুশ হামলায় নিহত প্রায় ৬০০ সিরিয়ায় প্রায় এক মাস ধরে চলা রুশ বিমান হামলায় এ পর্যন্ত প্রায় ৬০০ জন নিহত হয়েছে। এ তথ্য জানিয়ে যুক্তরাজ্যভিত্তিক মানবাধিকার সংগঠন সিরিয়ান অবজারভেটরি ফর হিউম্যান রাইটস বলেছে, এর মধ্যে দুই-তৃতীয়াংশই বিদ্রোহী যোদ্ধা। সংগঠনটি গতকাল এ তথ্য প্রকাশ করে।
