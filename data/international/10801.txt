
পাকিস্তানের সাবেক প্রধানমন্ত্রী নওয়াজ শরিফের নিরাপত্তা বহাল রাখার নির্দেশ দিয়েছেন দেশটির সুপ্রিম কোর্ট। সরকারি নিরাপত্তা প্রটোকল-সংশ্লিষ্ট এক মামলার শুনানির পর আজ সোমবার দেশটির প্রধান বিচারপতি সাকিব নিসার এ নির্দেশ দেন।
জিও টিভির অনলাইন প্রতিবেদনে বলা হয়, সাকিব নিসার জানান, তাঁরা কারও জীবনকে বিপদাপন্ন করতে চান না। একই সঙ্গে তিনি প্রদেশগুলোতে নিরাপত্তার বিষয়ে নির্দেশনা দেন।
২১ এপ্রিল ক্ষমতাচ্যুত প্রধানমন্ত্রী নাওয়াজ শরিফের নিরাপত্তা নিয়ে উদ্বেগ প্রকাশ করে তাঁর কন্যা মরিয়ম নেওয়াজ টুইট করেছিলেন। 
অসুস্থ স্ত্রীকে দেখার জন্য ১৮ এপ্রিল মেয়ে মরিয়ম নওয়াজকে নিয়ে লন্ডনের উদ্দেশে পাকিস্তান ছাড়েন নওয়াজ শরিফ। সেখানে কয়েক দিন থেকে ২২ এপ্রিল মেয়েকে নিয়ে দেশে ফেরেন।
এর আগে ১৩ এপ্রিল ক্ষমতাচ্যুত ও সাবেক প্রধানমন্ত্রী নওয়াজ শরিফকে রাষ্ট্রীয় পদে আজীবনের জন্য অযোগ্য ঘোষণা করেন পাকিস্তানের সুপ্রিম কোর্ট। এ ছাড়া পানামা পেপারস কেলেঙ্কারির জেরে গত বছরের জুলাইয়ে পাকিস্তানের সুপ্রিম কোর্ট নওয়াজ শরিফকে প্রধানমন্ত্রী পদে অযোগ্য ঘোষণা করেন। রায়ের পর নওয়াজ শরিফ পদত্যাগ করেন।
