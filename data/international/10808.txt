
ফিলিপাইনে ধর্ষণ নিয়ে ঠাট্টা-মশকরা করা বক্তব্য টি-শার্টে ছেপে তা বিক্রি করা নিয়ে ব্যাপক বিতর্ক শুরু হয়েছে। যে শপিং মলে ওই টি-শার্ট বিক্রি হচ্ছিল বিতর্কের মুখে মল কর্তৃপক্ষ তা সরিয়ে ফেলেছে।আজ মঙ্গলবার এএফপির এক প্রতিবেদনে এ খবর জানানো  হয়েছে।প্রতিবেদনে বলা হয়েছে, ফিলিপাইনের সবচেয়ে বড় শপিং মল এসএম সুপার মলে সম্প্রতি একধরনের টি-শার্ট বিক্রি হচ্ছিল। ওই টি-শার্টে লেখা ছিল, ‘ইটস নট রেপ, ইটস স্নাগল উইথ স্ট্রাগল (এটা ধর্ষণ নয়, এটা ধস্তাধস্তির সঙ্গে সোহাগের পরশ)।’ফিলিপাইনের প্রখ্যাত কবি ও লেখক কারেন কুনাভিচ তাঁর ফেসবুক পেজে ওই টি-শার্টের ছবিসহ একটি বার্তা পোস্ট করেন। দ্রুত তাঁর এই স্ট্যাটাস সামাজিক যোগাযোগ মাধ্যমে ছড়িয়ে পড়ে।
এ নিয়ে জনমনে তীব্র ক্ষোভ দেখা দেয়।
এর পরই মল কর্তৃপক্ষ টি-শার্ট মার্কেটের শেলফ থেকে সরিয়ে ফেলে।
এক বিবৃতির মাধ্যমে এসএম সুপার মার্কেট কর্তৃপক্ষ সঠিক সময়ে তাদের এই ব্যাপারে জানানোর জন্য সবাইকে ধন্যবাদ জানায়। কর্তৃপক্ষ বলেছে, টি-শার্টে এমন বক্তব্য থাকা সম্পূর্ণ অগ্রহণযোগ্য। তাই যত দ্রুত সম্ভব টি- শার্টগুলো মার্কেট থেকে সরানোর উদ্যোগ নেওয়া হয়েছে।
ফিলিপাইনের সবচেয়ে ধনী ব্যক্তি হেনরি সাই এসএম সুপার মার্কেটের মতো সেখানকার আরও ৪৬টি মার্কেটের মালিক। তিনি চীনেও ব্যবসা সম্প্রসারণ করছেন।
