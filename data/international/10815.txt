
যুক্তরাষ্ট্রের সাবেক প্রেসিডেন্ট বিল ক্লিনটন ও হোয়াইট হাউসের কর্মী মনিকা লিওনেস্কির বহুল আলোচিত যৌন কেলেঙ্কারির ঘটনা তদন্তে ব্যবহূত কিছু জিনিস এবার নিলামে উঠেছে। অনলাইনে এ নিলাম পরিচালনা করছে লস অ্যাঞ্জেলেসের নিলামকারী প্রতিষ্ঠান নেট ডি স্যান্ডার্স অকশনস। গতকাল সোমবার রয়টার্সের এক প্রতিবেদনে এ তথ্য জানানো হয়। নিলাম পরিচালনাকারী প্রতিষ্ঠানটি এক বিবৃতিতে জানায়, নব্বইয়ের দশকে এ কেলেঙ্কারির ঘটনা তদন্ত করেন বিশেষ কৌঁসুলি কেনেথ স্টার। এ সময় তাঁর কাছে ৩২টি জিনিস তুলে দেন মনিকার সাবেক প্রেমিক অ্যান্ডি ব্লেইলার। এর মধ্যে ব্লেইলারকে লেখা ক্লিনটনের একটি চিঠি, মনিকার ছবি ও কার্ড, ব্লেইলারের স্ত্রী কেট নাসনকে দেওয়া মনিকার উপহার (পোশাক) রয়েছে।
এই কেলেঙ্কারির তদন্ত করতে গিয়ে বিবাহিত ব্লেইলারের সঙ্গে মনিকার প্রেমের সম্পর্কটি বের হয়ে আসে।
এই ৩২টি জিনিসের দাম নিলামে ২৫ থেকে ৫০ হাজার ডলার পর্যন্ত উঠতে পারে বলে আশা করছে নিলামকারী প্রতিষ্ঠানটি। চলতি মাসের শুরুর দিকে অনলাইনে এ নিলাম শুরু হয়েছে। চলবে ২৭ জুন পর্যন্ত।
এই কেলেঙ্কারির দায়ে ১৯৯৮ সালে বিল ক্লিনটনকে অভিশংসন করে মার্কিন কংগ্রেসের প্রতিনিধি পরিষদ। তবে সিনেট তাঁকে নির্দোষ বলে ঘোষণা করলে তিনি ২০০১ সাল পর্যন্ত প্রেসিডেন্ট হিসেবে তাঁর দ্বিতীয় দফার মেয়াদ শেষ করেন।
 
