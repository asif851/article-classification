
পাকিস্তানি এক বন্দিকে মুক্ত করতে দুই ভারতীয় পুলিশ সদস্যকে হত্যা করা হয়েছে। আজ মঙ্গলবার ভারতের জম্মু কাশ্মীর অঙ্গরাজ্যের শ্রীনগরের একটি হাসপাতালে এ ঘটনা।
টাইমস অব ইন্ডিয়া জানিয়েছে, সন্ত্রাসী সংগঠন লস্কর-ই-তাইয়েবা হাসপাতালে হামলা চালিয়ে দুই পুলিশ সদস্যকে হত্যা করেছে। সংগঠনটির বন্দুকধারীরা শ্রীনগরের এসএমএইচএস হাসপাতালের ভেতরে ঢুকে পাকিস্তানি সন্ত্রাসী মোহাম্মদ নাভিদ জুটকে ছাড়াতে এলোপাতাড়ি গুলি ছোড়ে। তখন দুই ভারতীয় পুলিশ সদস্য নিহত হন।
হাসপাতালটিতে নাভিদ জুটসহ ছয় কারাবন্দিকে মেডিকেল চেকআপের জন্য নেওয়া হয়েছিল। তখন নাভিদকে তিন কনস্টেবেল কড়া নজরে রেখেছিলেন। এ সময় হাসপাতালের বেডে ওত পেতে শুয়ে থাকা দুই হামলাকারী সুযোগ বুঝে এলোপাতাড়ি গুলি ছোড়ে। এতে প্রধান কনস্টেবল মুশতাক আহমেদ ঘটনাস্থেলই নিহত হন এবং পরে আরও এক পুলিশ সদস্যের মৃত্যু হয়। এরই মধ্যে বন্দি নাভিদ হামলাকারীদের অন্য সহযোগীদের মোটরসাইকেলে চড়ে পালিয়ে যান।
নাভিদ জুট হায়দরাবাদ শহরে সেনাদের ওপর ও সিলভার স্টার হোটেলসহ বেশ কিছু হামলার সঙ্গে জড়িত ছিলেন। ২০১৪ সালের ২৬ আগস্ট দক্ষিণ কাশ্মীরের কুলগামে তাঁকে আটক করা হয়। এরপর থেকে তিনি ভারতীয় পুলিশের হেফাজতে ছিলেন।
