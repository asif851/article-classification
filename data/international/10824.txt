
জুতো থেকে শুরু করে আসবাব—সবকিছুতেই থাকবে প্রযুক্তির ছোঁয়া। এমন একটি হোটেল তৈরি হয়েছে প্রযুক্তির ব্যবহারে এগিয়ে থাকা অন্যতম দেশ জাপানে। হোটেলটি তৈরি করেছে গাড়ি নির্মাতা প্রতিষ্ঠান নিশান। এর আগে ২০১৬ সালে স্বয়ংক্রিয় চেয়ার উদ্ভাবন করে বিশ্বকে চমকে দিয়েছিল নিশান। ক্যামেরা আর সেনসর ব্যবহার করে চেয়ারগুলো নিজে নিজেই চলার দিক ও গতি ঠিক করতে পারে। এরই ধারায় এবার প্রতিষ্ঠানটি নিয়ে এসেছে প্রোপাইলট পার্ক রিয়োকান হোটেল। এখানে স্লিপার থেকে আসবাব পর্যন্ত সবকিছুই স্বয়ংক্রিয়ভাবে চলবে। নিশানের স্বয়ংক্রিয় প্রোপাইলট পার্কিং প্রযুক্তির আদলে জাপানের ইয়োকোহামায় হোটেলটি নির্মাণ করা হয়েছে।কাঠ দিয়ে তৈরি হোটেলটি প্রথম দেখায় অতিথির কাছে জাপানের অন্য হোটেলগুলোর মতোই মনে হবে। তবে ভেতরে ঢোকার পর চমকে যেতে হবে। চাকাওয়ালা স্বয়ংক্রিয় স্লিপারগুলো নিজেই সামনে হাজির হবে। পায়ে দিয়ে কক্ষে পৌঁছে খোলামাত্র স্লিপারগুলো আবার চলে যাবে অভ্যর্থনাকক্ষে নতুন অতিথির জন্য। তবে স্লিপারগুলো পরিচালনার দায়িত্বে থাকবেন হোটেলের কর্মী। পরামাত্র চাকাগুলো সোলের ভেতর ঢুকে যাবে বলে পায়ের নিচে চাপ অনুভব হবে না।কক্ষের টেবিল থেকে শুরু করে কুশন পর্যন্ত সবই স্বয়ংক্রিয়। সবগুলোর নিচেই চাকা লাগানো। নিশানের মুখপাত্র নিক ম্যাক্সফিল্ড বলেন, গাড়ির ক্ষেত্রে এ ধরনের প্রযুক্তি অনেক জটিল হয়। সার্বিকভাবে উচ্চক্ষমতার চারটি ক্যামেরা প্রয়োজন পড়ে, যেগুলো তাৎক্ষণিকভাবে ছবি ধারণ করে প্রক্রিয়া করতে পারে। প্রোপাইলট পার্ক রিয়োকান হোটেলের প্রযুক্তি ততটা জটিল নয়। বিশেষ করে স্লিপার ও কুশনের প্রযুক্তি বেশ সহজ বলেই জানালেন নিক ম্যাক্সফিল্ড। তিনি বলেন, বোতাম চেপে এগুলো নিয়ন্ত্রণ করা খুবই সহজ। এ ছাড়া হোটেলের সব জায়গার ছাদে সংযুক্ত ক্যামেরা মেঝেতে চলাচলরত বস্তু চিহ্নিত করে নিয়ন্ত্রণব্যবস্থাকে জানিয়ে দেবে।তবে এই হোটেলটি স্বল্প মেয়াদের প্রকল্প। মাত্র এক রাতের জন্য খোলা থাকবে এটি। তারিখ নির্ধারণ করা হয়েছে আগামী ২৪ মার্চ। নিশান আয়োজিত সামাজিক যোগাযোগমাধ্যমের প্রতিযোগিতায় বিজয়ীরাই কেবল ওই রাতে এই হোটেলে থাকার সুযোগ পাবেন।
