
যুক্তরাষ্ট্রের প্রেসিডেন্ট বারাক ওবামা ও ফার্স্টলেডি মিশেল ওবামার সমন্বিত আয় কমে গেছে। ওবামা প্রেসিডেন্ট হিসেবে দায়িত্ব নেওয়ার পর তাঁর পরিবারের সবচেয়ে কম আয় হয়েছে ২০১৫ সালে।হোয়াইট হাউসের দেওয়া তথ্যমতে, গত বছর প্রেসিডেন্ট ওবামা-মিশলের আয় ছিল চার লাখ ৩৬ হাজার ৬৫ ডলার। ২০১৪ সালে তাঁদের আয় ছিল চার লাখ ৭৭ হাজার ২৮৩ ডলার। রাজস্ব বিভাগে ওবামার দেওয়া কর বিবরণী থেকে জানা যায়, ২০১৫ সালে ​ওবামা বেতন বাবদ পেয়েছেন মোট তিন লাখ ৯৪ হাজার ৪৫৪ ডলার। ওই বছর ওবামা তাঁর লেখা বই বিক্রি থেকে আয় করেছেন ৫৬ হাজার ডলার। আগের বছর থেকে তাঁর বইয়ের কাটতিও কমেছে। ২০১৪ সালের কর বিবরণী থেকে জানা যায়, ওই বছর ওবামার বই বিক্রি থেকে আয় হয়েছিল ৮০ হাজার ডলার। ২০১৫ সালের কর বিবরণীর তথ্য অনুযায়ী, প্রেসিডেন্ট ওবামা ২০১৫ সালে ৮১ হাজার ৪৭২ ডলার কর পরিশোধ করেছেন। মোট আয়ের ১৮ দশমিক সাত শতাংশ হারে তাঁদের কর দিতে হয়েছে। একই বছরে পারিবারিক আয়ের ১৫ শতাংশ জনকল্যাণে দান করেছেন ওবামা দম্পতি। ৩৪টি সেবা সংগঠনকে ৬৪ হাজার ডলারের কিছু বেশি দান করেছেন তাঁরা। একক সংগঠন হিসাবে ফিশার হাউস ফাউন্ডেশন প্রায় নয় হাজার ডলারের অনুদান পেয়েছে ওবামা দম্পতির কাছ থেকে। সংগঠনটি মার্কিন সেনা সদস্যদের মধ্যে চিকিৎসা গ্রহণকারীদের পরিবারকে আবাসনের ব্যবস্থা দিয়ে থাকে।
