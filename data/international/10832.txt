
ব্রিটিশ ভূমধ্যসাগরীয় অঞ্চলে স্পেনের জেলেদের মাছ ধরা নিয়ে উত্তেজনার মধ্যে গতকাল সোমবার ব্রিটিশ যুদ্ধজাহাজ জিব্রাল্টারে পৌঁছেছে। সেখানে যুক্তরাজ্যের নৌবাহিনী মহড়া দেওয়ার কথা রয়েছে।ব্রিটিশ, স্পেন ও জিব্রাল্টার কর্তৃপক্ষ বলেছে, যুক্তরাজ্যের নৌবাহিনীর ওই অঞ্চল দেখাশোনা করতে আসার কর্মসূচি অনেক আগে ঠিক করা ছিল। তবে স্পেনের কেউ কেউ যুদ্ধজাহাজের এই উপস্থিতিকে উসকানিমূলক বলে মন্তব্য করেছেন।গ্রিনিচ মান সময় সকাল সোয়া সাতটার দিকে এইচএমএস ওয়েস্টমিনস্টার যুদ্ধজাহাজটি জিব্রালটার বন্দরের দিকে যায়। এ সময় অন্য দুটি ছোট জাহাজ পাশে ছিল।জিব্রাল্টারে কংক্রিটের ব্লক ফেলে কৃত্রিম শৈলশ্রেণী তৈরি করেছে যুক্তরাজ্যের সরকার। স্পেনের জেলেদের অভিযোগ, এতে নির্দিষ্ট জলসীমায় যাওয়ার পথ বন্ধ করে তাঁদের মাছ ধরার অধিকার হরণ করা হয়েছে। এদিকে স্পেন নিরাপত্তা তল্লাশি কঠোর করেছে। এতে জিব্রাল্টারে যেতে শ্রমিকদের এমনকি পর্যটকদেরও নানা হয়রানির শিকার হতে হচ্ছে।৩০ হাজার জনসংখ্যার এই জিব্রাল্টার এলাকার মালিকানা দাবি করে আসছে স্পেন। যদিও ৩০০ বছর আগে একটি চুক্তির মাধ্যমে যুক্তরাজ্য ওই এলাকা নিজেদের দখলে নেয়।জিব্রাল্টারের মুখ্যমন্ত্রী ফেবিয়ান পিকারডো বলেন, স্পেনের ক্ষমতাসীন পিপলস পার্টির বিরুদ্ধে ব্যাপক দুর্নীতির অভিযোগ রয়েছে। বিষয়টি ভিন্ন খাতে নিতে দেশটির সরকার যুক্তরাজ্যের সঙ্গে সংঘাতে জড়ানোর চেষ্টা করছে। রয়টার্স।
