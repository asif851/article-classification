
ফিলিস্তিনের স্বাধীনতাকামী সংগঠন হামাস প্রতিদ্বন্দ্বী সংগঠন ফাতাহর সঙ্গে মিলে সরকার গঠনে সম্মত হয়েছে। পাশাপাশি আগামী সাধারণ নির্বাচনে অংশ নিতেও আগ্রহ প্রকাশ করেছে হামাস। এই ঘোষণাকে স্বাগত জানিয়েছে ফাতাহ।
ফিলিস্তিনের প্রেসিডেন্ট মাহমুদ আব্বাস হামাসকে কয়েকটি শর্ত বেঁধে দিয়েছিলেন। এর মধ্যে অন্যতম ছিল গাজা উপত্যকার প্রশাসনিক কমিটি বাতিল করা। এই উপত্যকার প্রশাসনিক ক্ষমতা নিয়ন্ত্রণ করত হামাস। গতকাল রোববার এক বিবৃতিতে হামাস জানিয়েছে, তারা মাহমুদ আব্বাসের শর্ত মেনে নিয়েছে।
ফিলিস্তিনে ২০০৬ সালের নির্বাচনে হামাস এবং ফাতাহ অংশ নেয়। ওই বছর আইনসভার নির্বাচনে জয় পাওয়ার পর ২০০৭ সালের ফাতাহর সঙ্গে যুদ্ধে জড়িয়ে পড়ে গাজা ছিনিয়ে নেয় হামাস। ফিলিস্তিনি নেতা মাহমুদ আব্বাসের ফাতাহ পার্টির সঙ্গে সেই থেকেই এই সংগঠনের বিবাদ চলছে। গত বছর ফিলিস্তিনের উচ্চ আদালত ফাতাহ-নিয়ন্ত্রিত পশ্চিম তীরেই শুধু স্থানীয় নির্বাচন অনুষ্ঠানের ব্যাপারে রুল জারি করেন। মাঝে কয়েকবার সমঝোতার চেষ্টা হলেও তা ভেস্তে গেছে। হামাস গতকালের বিবৃতিতে জানিয়েছে, তারা ফাতাহর সঙ্গে আলোচনায় আগ্রহ প্রকাশ করেছে। মাহমুদ আব্বাস-নিয়ন্ত্রিত সরকারকে গাজায় ফিরে যাওয়ার আমন্ত্রণ জানিয়েছে সংগঠনটি।
হামাসের এই ঘোষণাকে স্বাগত জানিয়েছে ফাতাহ। সংগঠনটির এক জ্যেষ্ঠ নেতা বলেছেন, পরবর্তী পদক্ষেপ নেওয়ার আগে তাঁরা দেখতে চান হামাস তার অঙ্গীকার বাস্তবায়ন করছে।
