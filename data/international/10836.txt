

জর্ডানের একটি টেলিভিশন চ্যানেলে সরাসরি সম্প্রচারিত একটি টক শোতে আলোচনার সময় ব্যাপক উত্তেজিত হয়ে পড়েন দুই সাংবাদিক। এ সময় তাঁরা একে অপরকে মারতে উদ্যত হন এবং টেলিভিশন স্টুডিওর টেবিল ভেঙে ফেলেন।
টাইমস অব ইন্ডিয়ার খবরে বলা হয়, গত মঙ্গলবার জর্ডানের স্যাটেলাইট চ্যানেল সেভেন স্টারসে টক শোটি সরাসরি সম্প্রচারের সময় এ ঘটনা ঘটে। এতে আমন্ত্রিত অতিথি হিসেবে ছিলেন সাংবাদিক শাকের আল-জোহারি ও মো. আল-জায়োউসি। তাঁরা সিরিয়ায় তিন বছর ধরে গৃহযুদ্ধ নিয়ে আলোচনা করছিলেন। আলোচনার একপর্যায়ে মো. আল-জায়োউসি অভিযোগ করে বলেন, শাকের আল-জোহারি সিরিয়ার বিদ্রোহীদের সমর্থন দিচ্ছেন। এতে ক্ষিপ্ত হয়ে শাকের আল-জোহারি অভিযোগ করেন, জায়োউসি সিরিয়ার প্রেসিডেন্ট বাশার আল-আসাদকে সমর্থন করার জন্য অর্থ পাচ্ছেন। এর পরই আলোচনা ছেড়ে তাঁরা পরস্পরকে মারতে তেড়ে যান এবং স্টুডিওর টেবিলটি ভেঙে ফেলেন।
