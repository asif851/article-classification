
উত্তর কোরিয়ার নেতা কিম জং-উন এক আকস্মিক সফরে চীনে গেছেন। ২০১১ সালের পর উত্তর কোরিয়ার বাইরে এটি তাঁর প্রথম সফর।সাউথ চায়না মর্নিং পোস্ট ও ব্লুমবার্গের খবরে সোমবার এমনটাই দাবি করে বলা হয়েছে, তিনজন ব্যক্তি এ সফর সম্পর্কে জানেন। তবে এ সফরে উত্তর কোরিয়ার কেন্দ্রীয় সেনা কমিশন ও জাতীয় প্রতিরক্ষা কমিশনের চেয়ারম্যান কিম চীনের কোন কোন নেতার সঙ্গে সাক্ষাৎ করবেন, তার বিস্তারিত কিছু জানা যায়নি।জাপানের কয়ডো নিউজে বলা হয়েছে, কড়া নিরাপত্তার মধ্য উত্তর কোরিয়া থেকে চীনে একটি ট্রেন এসেছে। ওই ট্রেনেই নাকি আছেন কিম জং-উন। নিরাপত্তার বহর দেখে ওই সংবাদমাধ্যম এমনটাই অনুমান করেছে।এ প্রসঙ্গে চীনের পররাষ্ট্র মন্ত্রণালয়ে এক মুখপাত্র জানান, তিনি এ ব্যাপারে কিছু জানেন না।
জাপানের টেলিভিশন নেটওয়ার্ক এনটিভি জানিয়েছে, একটি ট্রেন চীনে গিয়েছে উত্তর কোরিয়া থেকে। আর সেই ট্রেনের কড়া নিরাপত্তা দেখে অনুমান করা হচ্ছে, ওই ট্রেনে কোনো বিশেষ ব্যক্তি রয়েছে। তাই সন্দেহের তালিকায় প্রথমেই আছে কিম জং-উনের নাম।
সম্প্রতি কোরিয়ান পিপলস আর্মির সুপ্রিম কমান্ডার কিমের বৈঠকের আমন্ত্রণ গ্রহণ করেছেন মার্কিন প্রেসিডেন্ট ডোনাল্ড ট্রাম্প। আগামী মে মাস নাগাদ এই বৈঠক হতে পারে বলে ওয়াশিংটনে অবস্থানরত দক্ষিণ কোরিয়ার কর্মকর্তারা জানিয়েছেন। বৈঠকের সুনির্দিষ্ট তারিখ ও স্থান এখনো ঠিক হয়নি। এরপরই কিমের চীন সফরের খবর পাওয়া গেল। চীনের সঙ্গে উত্তর কোরিয়ার সম্পর্ক বরাবরই ভালো।
