
যুক্তরাষ্ট্রের ভার্জিনিয়া অঙ্গরাজ্যের একটি বাসস্টেশনে গতকাল বৃহস্পতিবার এক বন্দুকধারীর গুলিতে পুলিশের এক কর্মকর্তা নিহত হয়েছেন। পুলিশের পাল্টা গুলিতে ওই বন্দুকধারীও নিহত হয়েছে। বিবিসি অনলাইনের প্রতিবেদনে এ তথ্য জানানো হয়।
এ ঘটনায় দুজন পথচারী আহত হয়েছেন। তাঁদের হাসপাতালে নেওয়া হয়েছে। তাঁদের আঘাত গুরুতর নয়।
পুলিশ জানায়, ওই স্টেশনে অঙ্গরাজ্যের একদল পুলিশ প্রশিক্ষণ নিচ্ছিল। এ সময় এক বন্দুকধারী এক পুলিশের দিকে এগিয়ে আসে। একপর্যায়ে ওই পুলিশকে গুলি করে বন্দুকধারী। পুলিশের অন্য সদস্যরা ওই বন্দুকধারীকে লক্ষ্য করে পাল্টা গুলি চালান। এতে বন্দুকধারী নিহত হয়।
বন্দুকধারীর নাম-পরিচয় জানায়নি পুলিশ।
ঘটনার পর বাসস্টেশনটি বন্ধ করে দেওয়া হয়। পরবর্তী নোটিশ না দেওয়া পর্যন্ত এটি বন্ধ থাকবে।
