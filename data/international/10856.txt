
সিরিয়ার ক্ষমতাসীন বাথ পার্টির শীর্ষ পদে হঠাৎ করেই পরিবর্তন আনা হয়েছে। পবিত্র মাহে রমজান সামনে রেখে জাতিসংঘ মহাসচিব বান কি মুন যখন দেশটির সব রাজনৈতিক দলকে যুদ্ধবিরতির আহ্বান জানাচ্ছেন, তখনই ক্ষমতাসীন দলের শীর্ষ নেতৃত্বে এই পরিবর্তন এল।এদিকে সিরিয়ার বিদ্রোহীদের অন্তর্বর্তী সরকারের প্রধানমন্ত্রী ঘাসান হিত্তো গত সোমবার পদত্যাগ করেছেন। পশ্চিম সিরিয়ার হোমসের বিদ্রোহী-নিয়ন্ত্রিত খালদিয়াহ শহরে প্রেসিডেন্ট বাশার আল-আসাদের অনুগত বাহিনী দশম দিনের মতো অভিযান পরিচালনার পর তিনি পদত্যাগ করলেন।অন্তর্বর্তী সরকার গঠনে ব্যর্থ হয়ে গত সোমবার পদত্যাগ করেন ঘাসান। সিরিয়ার ন্যাশনাল কাউন্সিল এ বছর মার্চে তাঁকে নিয়োগ দিয়েছিল।বাথ পার্টির কেন্দ্রীয় কমিটি সিরিয়ার নতুন নেতৃত্ব পরিচালনার জন্য ১৬ সদস্যের একটি কমিটি ঘোষণা করেছে। কমিটিতে আসাদ ছাড়া পার্টির পুরোনো প্রধানদের কাউকে রাখা হয়নি। দলের মহাসচিব হিসেবে তিনিই থাকছেন।রাষ্ট্রীয় গণমাধ্যমে বলা হয়, ২০০৫ সালের পর এবারই ক্ষমতাসীন দলটির পুনর্বিন্যাস করা হলো। দলের নেতা-কর্মীদের প্রতি আহ্বান জানিয়ে আসাদ বলেন, দেশে গত ২৭ মাস ধরে চলা যুদ্ধের অবসান ঘটাতে জনগণের আরও কাছাকাছি যেতে হবে। উন্নয়নের জন্য বেশি কাজ করতে হবে।রাষ্ট্রীয় বার্তা সংস্থা সানায় প্রকাশিত খবরে আসাদ বলেন, ‘বাস্তবতা বিবেচনায় নিয়ে দলকে কাজ করতে হবে। স্বেচ্ছাশ্রম ও সংলাপের সংস্কৃতি চালু করতে হবে।’এর আগে জাাতিসংঘ মহাসচিব বান কি মুন সিরিয়ায় অব্যাহত সহিংসতায় উদ্বেগ প্রকাশ করে পবিত্র রমজান মাসে সব পক্ষের প্রতি যুদ্ধবিরতির আহ্বান জানিয়েছেন। এক বিবৃতিতে তিনি বলেন, ‘আমি সিরিয়ার সেনাবাহিনী ও ফ্রি সিরিয়ান আর্মির সব সামরিক ইউনিটকে যুদ্ধ বন্ধ করে শান্তি প্রতিষ্ঠার আহ্বান জানাচ্ছি।’ রমজান উপলক্ষে এই আহ্বানের সঙ্গে বন্দীদের মুক্তি দেওয়ারও অনুরোধ জানান বান কি মুন। এএফপি।
