
বাংলাদেশ ও ভারতের মধ্যে নতুন একটি সুড়ঙ্গের হদিস পাওয়া গেছে বলে জানিয়েছে ভারতীয় সীমান্তরক্ষী বাহিনী (বিএসএফ)। পশ্চিমবঙ্গের উত্তর দিনাজপুর জেলার চোপড়া সীমান্তের কাছে ৮০ ফুট দীর্ঘ এই সুড়ঙ্গের খোঁজ মেলে।
আজ বুধবার ভারতীয় গণমাধ্যম এনডিটিভির এক খবরে বলা হয়, সীমান্ত অনুসন্ধানের সময় এই সুড়ঙ্গের হদিস পায় জওয়ানেরা। বিএসএফ মনে করছে, পশু পাচারকারীরাই এই সুড়ঙ্গ তৈরি করেছে।
বাংলাদেশ ও ভারতের মধ্যে ৪ হাজার ৯৬ কিলোমিটার সীমান্ত রয়েছে।
বিএসএফের উপমহাপরিদর্শক (ডিআইজি) দেবী শরণ সিংহ জানান, পশু পাচারকারীরা কাঁটাতারের নিচে মাটির গভীরে এই সুড়ঙ্গ খুঁড়ছিল। সীমান্তের কাঁটাতারের বেড়া বাংলাদেশে পশু পাচারে বাধা হয়ে দাঁড়ানোর কারণেই এই সুড়ঙ্গ তৈরি করা হয়েছে বলে জানান তিনি।
ডিআইজি আরও জানান, দীর্ঘদিন ধরে একটি চা-বাগানের মধ্যে দিয়ে রাতের আঁধারে গোপনে ওই সুড়ঙ্গ খোঁড়ার কাজ করা হচ্ছিল। এই সুড়ঙ্গের হদিস মেলার পর সীমান্তে টহল আরও জোরালো করেছে বিএসএফ।
এর আগে গত মার্চে ভারত-বাংলাদেশ সীমান্তের খুব কাছে একটি সুড়ঙ্গ খুঁজে পেয়েছিল বিএসএফ। মেঘালয়ের তুরা সেক্টরে পাহারা দেওয়ার সময় গুজংপাড়ায় একটি পাহাড়ের ঢালে ২২ থেকে ২৫ ফুট গভীর ওই সুড়ঙ্গের হদিস পাওয়া যায়।
