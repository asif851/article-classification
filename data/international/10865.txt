
যুক্তরাষ্ট্র ছেড়েছেন রাশিয়ার ৩৫ জন বহিষ্কৃত কূটনীতিক। রুশ গণমাধ্যমের বরাতে আজ সোমবার বিবিসি অনলাইনের প্রতিবেদনে এই তথ্য জানানো হয়।
যুক্তরাষ্ট্রের প্রেসিডেন্ট নির্বাচনে হ্যাকিংয়ের মাধ্যমে হস্তক্ষেপের অভিযোগে রাশিয়ার ৩৫ জন কূটনীতিককে গত বৃহস্পতিবার বহিষ্কারের ঘোষণা দেন মার্কিন প্রেসিডেন্ট বারাক ওবামা।
ওয়াশিংটন ডিসি দূতাবাস ও সানফ্রান্সিসকোর কনস্যুলেটে কর্মরত ওই কূটনীতিকদের অবাঞ্ছিত ঘোষণা করে ৭২ ঘণ্টার মধ্যে যুক্তরাষ্ট্র ত্যাগের নির্দেশ দেওয়া হয়।
পাশাপাশি মেরিল্যান্ড ও নিউইয়র্কে রুশদের পরিচালিত দুটি গোয়েন্দা কার্যালয় বন্ধ করার ঘোষণা দেওয়া হয়। রাশিয়ার দুটি গোয়েন্দা সংস্থার ওপর নিষেধাজ্ঞা দেয় যুক্তরাষ্ট্র।
রুশ দূতাবাসের এক কর্মকর্তা বলেন, বহিষ্কৃত সব কূটনীতিক ও তাঁদের পরিবারের সদস্যদের নিয়ে বিমান যুক্তরাষ্ট্র ছেড়ে গেছে।
যুক্তরাষ্ট্রে রুশ দূতাবাসের এক মুখপাত্রের উদ্ধৃতি দিয়ে তাস নিউজ এজেন্সি জানায়, বহিষ্কৃত কূটনীতিক ও তাঁদের পরিবারের সদস্যদের বহনকারী রাশিয়ার একটি বিশেষ বিমান বছরের প্রথম দিন ওয়াশিংটন ত্যাগ করেছে।
কূটনীতিক বহিষ্কার করাসহ যুক্তরাষ্ট্রের নেওয়া বিভিন্ন পদক্ষেপের প্রতিক্রিয়ায় এখনই কোনো পাল্টা ব্যবস্থা নিচ্ছে না মস্কো।
পরবর্তী মার্কিন প্রেসিডেন্ট ডোনাল্ড ট্রাম্পকে ‘নতুন করে’ রুশ-মার্কিন সম্পর্ক গড়ে তুলতে সাহায্য করতেই পুতিনের এই সিদ্ধান্ত বলে মনে করছে ওয়াশিংটনের কূটনৈতিক মহল।
যুক্তরাষ্ট্রের বিরুদ্ধে প্রতিশোধমূলক পদক্ষেপ না নেওয়ায় পুতিনের প্রশংসা করেছেন ট্রাম্প। তিনি পুতিনের আচরণকে ‘স্মার্ট’ বলে অভিহিত করেন।
হ্যাকিংয়ের মাধ্যমে মার্কিন নির্বাচনে রুশ হস্তক্ষেপের অভিযোগ নিয়ে ফের সন্দেহ প্রকাশ করেছেন ট্রাম্প।
