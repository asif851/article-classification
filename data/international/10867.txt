
কৃষ্ণ সাগরে যুক্তরাষ্ট্রের একটি তথ্যানুসন্ধানকারী বিমানের মাত্র ১০ ফুট কাছ দিয়ে উড়ে গেছে রাশিয়ার একটি যুদ্ধবিমান। মার্কিন প্রতিরক্ষা দপ্তর পেন্টাগন এমনটাই দাবি করেছে। আজ রোববার বিবিসি অনলাইনের প্রতিবেদনে এই তথ্য জানানো হয়।
মার্কিন কর্মকর্তারা বলছেন, গতকাল বুধবার রাশিয়ার এসইউ-২৭ যুদ্ধবিমান এই ঘটনা ঘটিয়েছে। এ ঘটনাকে ভয়ংকর ও অপেশাদারি বলে বর্ণনা করেছে যুক্তরাষ্ট্র।
রুশ প্রতিরক্ষা মন্ত্রণালয় বলছে, মার্কিন বিমানটি রাশিয়ার ভূখণ্ডের দিকে এগিয়ে আসছিল। এ সময় এসইউ-২৭ যুদ্ধবিমানের পাইলট আন্তর্জাতিক আইন অনুসারে পদক্ষেপ নিয়েছেন।
রাশিয়া বর্তমানে কৃষ্ণ সাগরে সামরিক মহড়া পরিচালনা করছে।
পেন্টাগনের মুখপাত্র ক্যাপ্টেন জেফ ডেভিস বলেন, মার্কিন নৌবাহিনীর পি-৮এ বিমানটি আন্তর্জাতিক আকাশসীমায় রুটিনমাফিক কার্যক্রম চালাচ্ছিল। এমন সময় রাশিয়ার একটি যুদ্ধবিমান অনিরাপদ ও অপেশাদার ভঙ্গিতে চলাচল করে।
পেন্টাগনের ওই কর্মকর্তা বলেন, এই ধরনের পদক্ষেপে অহেতুক উত্তেজনা বাড়তে পারে। কোনো ভুল দুর্ঘটনাও ঘটাতে পারে।
