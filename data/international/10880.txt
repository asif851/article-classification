
বেলজিয়ামের বন্দরনগর এন্টেয়ার্পের একটি বাজারে গতকাল বৃহস্পতিবার বেপরোয়া গতিতে গাড়ি চালিয়ে দেন এক ব্যক্তি। তবে পুলিশ তাঁকে যথাসময়ে থামিয়ে দেওয়ায় হতাহতের কোনো ঘটনা ঘটেনি। ওই ব্যক্তিকে আটক করে তাঁর গাড়ি থেকে রাইফেল ও ধারালো অস্ত্র উদ্ধার করা হয়।এন্টেয়ার্পের পুলিশ প্রধান সার্জেন্ট মায়টার্স সংবাদ সম্মেলনে বলেন, ফরাসি নম্বরধারী একটি গাড়ি রাস্তায় বসা বাজারের মধ্যে বেশি গতিতে চালানোর চেষ্টা করেছিলেন। পরে বিশেষ বাহিনীর সদস্যরা চালককে থামাতে বাধ্য করেন।দেশটির প্রসিকিউটররা জানিয়েছেন, ৩৯ বছর বয়সী চালকের নাম মোহামেদ আর। আটক করার সময় ওই ব্যক্তি পালানোর চেষ্টা করছিলেন। তবে এ ঘটনা হামলার চেষ্টা কি না, সে ব্যাপারে কর্তৃপক্ষ তাৎক্ষণিকভাবে নিশ্চিত হতে পারেনি। তদন্তের সঙ্গে সংশ্লিষ্ট একটি সূত্র জানায়, আটককৃত ব্যক্তি ‘কোনো বিষয়ে প্রভাবিত’ হয়েছিলেন। তবে কী কারণে- তা স্পষ্ট হওয়া যায়নি।স্থানীয় প্রসিকিউটরের অফিস বলছে, আটককৃত ব্যক্তি ফ্রান্সের নাগরিক। তবে ফরাসি পুলিশের একটি সূত্র জানায়, তিনি তিউনিসীয় ও তাঁর ফ্রান্সে থাকার কাগজপত্র রয়েছে।
