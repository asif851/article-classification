
ভারতীয় জনতা পার্টি (বিজেপি) গতকাল শনিবার দলটির জ্যেষ্ঠ নেতা যশোবন্ত সিংকে ছয় বছরের জন্য বহিষ্কার করেছে। দলের মনোনীত প্রার্থীর বিরুদ্ধে স্বতন্ত্র প্রার্থী হিসেবে রাজস্থানের বারমের লোকসভা আসন থেকে মনোনয়নপত্র প্রত্যাহার না করায় যশোবন্তের বিরুদ্ধে এই পদক্ষেপ নিয়েছে বিজেপি। এ নিয়ে দ্বিতীয়বারের মতো দল থেকে বহিষ্কৃত হলেন সাবেক এই মন্ত্রী।টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, ৭৬ বছর বয়সী যশোবন্তকে বিজেপির প্রেসিডেন্ট রাজনাথ সিং ছয় বছরের জন্য বহিষ্কার করেছেন বলে দলের এক বিবৃতিতে বলা হয়েছে। একই কারণে রাজস্থানের অন্য একটি আসনে ভোটের লড়াইয়ে থাকা বিজেপির আরেক নেতা সুভাষ মাহারিয়াকেও বহিষ্কার করা হয়েছে।নিজের লেখা বইয়ে পাকিস্তানের প্রতিষ্ঠাতা মোহাম্মদ আলী জিন্নাহর প্রশংসা করায় যশোবন্তকে ২০০৯ সালে প্রথমবার দল থেকে বহিষ্কার করা হয়। এ ঘটনার ১০ মাস পর দলটির প্রবীণ নেতা এল কে আদভানির মধ্যস্থতায় তাঁকে আবার দলে ফিরিয়ে আনা হয়।
