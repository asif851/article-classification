
কেনিয়াতে আজ রোববার বাস ও লরির মুখোমুখি সংঘর্ষে কমপক্ষে ৩৬ জন নিহত হয়েছেন। আহত হয়েছেন ১১ জন। দেশটির পুলিশ জানিয়েছে, স্থানীয় সময় আজ ভোরে নাকুরু-এলদোরেত মহাসড়কে মিগা এলাকার কাছে এ দুর্ঘটনা ঘটে। খবর বিবিসি ও এএফপির।
পুলিশ জানায়, কেনিয়ার পশ্চিমাঞ্চল বুসিয়া থেকে ছেড়ে আসা বাসটির সঙ্গে নাকুরু শহর থেকে ছেড়ে আসা লরিটির মুখোমুখি সংঘর্ষ হয়। রিফট ভ্যালি ট্রাফিক পুলিশের প্রধান জিরো আরোমে বলেন, এ দুর্ঘটনায় উভয় যানের চালকই নিহত হন। আহত ব্যক্তিদের নাকুরু হাসপাতালে ভর্তি করা হয়েছে।
হাসপাতালে চিকিৎসাধীন আহত এক ব্যক্তি জানিয়েছেন, সংঘর্ষের সময় বাসটির পেছনের সিটে বসে তিনি ঘুমাচ্ছিলেন। পরে তিনি তীব্র চিৎকার চেঁচামেচি শুনতে পান এবং ছিন্নভিন্ন মৃতদেহ দেখতে পান।
কেনিয়ার সরকারি তথ্য অনুযায়ী, দেশটিতে প্রতিবছর সড়ক দুর্ঘটনায় গড়ে তিন হাজার লোকের মৃত্যু ঘটে। তবে বিশ্ব স্বাস্থ্য সংস্থার তথ্য অনুযায়ী এ সংখ্যা ১২ হাজার। দেশটির পুলিশের ধারণা, গত কয়েক সপ্তাহে নাকুরু-এলদোরেত মহাসড়কের ওই এলাকায় দুর্ঘটনায় শতাধিক মানুষের মৃত্যু হয়েছে।
