
মার্কিন প্রেসিডেন্ট ডোনাল্ড ট্রাম্প পরিবারের মালিকানাধীন আসবাব প্রতিষ্ঠানের ৩১টি পণ্য বিক্রি বন্ধ করার ঘোষণা দিয়েছে যুক্তরাষ্ট্রের দুটি বড় বিক্রয়কারী প্রতিষ্ঠান সিয়ারস ও কেমার্ট। প্রতিষ্ঠান দুটির মুখপাত্রের বরাত দিয়ে হাফিংটন পোস্টের এক প্রতিবেদনে বলা হয়েছে, চলতি সপ্তাহেই তাঁদের ওয়েবসাইট থেকে ট্রাম্প পরিবারের মালিকানাধীন প্রতিষ্ঠানের ৩১টি আসবাব পণ্য সরিয়ে ফেলা হয়েছে। এর আগে ইভানকা ট্রাম্পের মালিকানাধীন প্রতিষ্ঠানের পোশাক ও জুতা বিক্রি বন্ধ করার ঘোষণা দিয়েছিল মার্কিন ডিপার্টমেন্টাল স্টোর নর্ডস্ট্রম। মার্কিন প্রেসিডেন্ট ডোনাল্ড ট্রাম্প-সংশ্লিষ্ট পণ্য বর্জন কর্মসূচির পর বিক্রি কমে যাওয়ায় তাঁর মেয়ে ইভানকার প্রতিষ্ঠানের পোশাক ও জুতা বিক্রি বন্ধের ঘোষণা দেয় নর্ডস্ট্রম।পণ্য বিক্রয়কারী প্রতিষ্ঠান সিয়ারসের মুখপাত্র ব্রিয়ান হ্যানোভার বলেন, সিয়ারস ও কেমার্ট আর ট্রাম্প হোমের কোনো আসবাব বিক্রি করবে না। সিয়ারসের অংশীদারি আরেকটি প্রতিষ্ঠান হলো কেমার্ট। ব্রিয়ান হ্যানোভার এক বিবৃতিতে বলেন, প্রতিষ্ঠানের নীতিমালা মেনেই ওয়েবসাইটে বিক্রির জন্য পণ্য প্রদর্শন করা হয়। ওয়েবসাইটে নিয়মিতভাবে পণ্য সরিয়ে ফেলা ও নতুন করে সংযোজন করা হয়। এই নীতিতেই ট্রাম্প হোমের ৩১টি পণ্য ওয়েবসাইট থেকে চলতি সপ্তাহে সরিয়ে ফেলা হয়েছে। এর পরিবর্তে আরও লাভজনক পণ্যের দিকে গুরুত্ব দেওয়া হচ্ছে। প্রতিবেদনে বলা হয়, ট্রাম্প হোমের আসবাব পণ্যগুলোর মধ্যে রয়েছে ফার্নিচার, বাতি, বিছানার জাজিম, চাদর, কম্বল, বালিশ, আয়না ও ঝাড়বাতি।
আরও পড়ুন: 
ইভানকা ট্রাম্পের পণ্য না বেচার ঘোষণা
