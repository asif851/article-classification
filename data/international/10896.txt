
ন্যাটো সেকেলে, শরণার্থীদের নিয়ে ‘বিপর্যয় ঘটানোর মতো ভুল’ করেছেন জার্মান চ্যান্সেলর আঙ্গেলা ম্যার্কেল, ব্রেক্সিট খুবই ভালো, রাশিয়ার সঙ্গে যুক্তরাষ্ট্রের চুক্তি হতে পারে বলে মন্তব্য করেছেন মার্কিন প্রেসিডেন্ট নির্বাচনে জয়ী ডোনাল্ড ট্রাম্প। ইউরোপীয় গণমাধ্যমে দেওয়া সাক্ষাৎকারে এসব ইস্যুতে কথা বলেন ট্রাম্প।
ব্রিটিশ পত্রিকা টাইমস ও জার্মান পত্রিকা বিল্ডসকে দেওয়া সাক্ষাৎকারে ট্রাম্প বলেন, অবৈধ শরণার্থীদের জার্মানিতে ঢুকতে দিয়ে চ্যান্সেলর ম্যার্কেল বিপর্যয় ঘটানোর মতো ভুল করেছেন। অন্য লোককে নিজের দেশে ঢুকে সব ধ্বংস করার সুযোগ দেওয়া উচিত নয়। দায়িত্ব গ্রহণের দিন থেকে যুক্তরাষ্ট্রের সীমান্তে কঠোর নিরাপত্তা নেওয়া হবে বলে তিনি জানান।
এএফপি ও বিবিসির খবরে জানা যায়, ব্রেক্সিট ইস্যু নিয়েও কথা বলেন ট্রাম্প। তিনি বলেন, ব্রেক্সিট থেকে বেরিয়ে যুক্তরাজ্য খুবই বিচক্ষণ সিদ্ধান্ত নিয়েছে। আরও কয়েকটি দেশের এ রকম বের হয়ে আসা উচিত। ট্রাম্প প্রশাসন মুক্ত বাণিজ্যের বদলে ‘স্মার্ট’ বাণিজ্যব্যবস্থা চায়।
ন্যাটোকে সেকেলে বলেও মন্তব্য করেন ট্রাম্প। তিনি বলেন, অনেক আগেই বলেছি, ন্যাটোর সমস্যা রয়েছে। প্রথমত, এটি সেকেলে। দ্বিতীয়ত, ন্যাটো বাহিনীকে যা বেতন দেওয়া উচিত, যুক্তরাষ্ট্র তা দেয় না।
মধ্যপ্রাচ্য নিয়ে আলোচনার সময় ট্রাম্প ২০০৩ সালে ইরাকে মার্কিন সেনা অভিযানের নিন্দা জানান। তিনি বলেন, যুক্তরাষ্ট্রের ইতিহাসে এটি সবচেয়ে বাজে সিদ্ধান্ত। তিনি মনে করেন, সিরিয়ায় নিরাপদ এলাকা গড়ে তোলা উচিত।
