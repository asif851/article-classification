
সিরিয়ায় কুর্দি সংখ্যাগরিষ্ঠ এলাকা কামিশলিতে আজ বুধবার ভয়াবহ আত্মঘাতী বোমা হামলার ঘটনায় কমপক্ষে ৪৪ জন নিহত হয়েছে। আহত হয়েছে ১৪০ জন। ২০১১ সালের মার্চে সিরিয়ায় সংঘাত শুরুর পর এটাই সবচেয়ে বড় ধরনের হামলার ঘটনা। আইএস এ হামলার দায় স্বীকার করেছে। 
সিরিয়ায় রাষ্ট্রীয় গণমাধ্যম হতাহতের এ তথ্য দিয়ে জানিয়েছে, হামলার স্থানে বেশ কয়েকটি কুর্দি মন্ত্রণালয় রয়েছে। কুর্দি কর্তৃপক্ষ জানিয়েছে, হামলাকারী বিস্ফোরক বোঝাই ট্রাক চালিয়ে নিয়ে ঘটনাস্থলে এসে বিস্ফোরণ ঘটায়। হামলার স্থানে প্রতিরক্ষা মন্ত্রণালয়সহ বেশ কয়েকটি কুর্দি প্রশাসনিক ভবন রয়েছে। কয়েকটি তল্লাশিচৌকি ঘেরা এলাকাটির নিরাপত্তাব্যবস্থা বেশ জোরদার বলে ভাবা হতো। হাসাকা প্রদেশের কামিশলি শহরটি সিরিয়ার সরকারি সেনা ও কুর্দি কর্তৃপক্ষ যৌথভাবে নিয়ন্ত্রণ করে আসছে। ব্রিটেনভিত্তিক মানবাধিকার সংস্থা সিরিয়ান অবজারভেটরি ফর হিউম্যান রাইটস মনিটর জানিয়েছে, বোমা হামলায় কমপক্ষে ৪৮ জন মারা গেছে। এর মধ্যে নারী ও শিশু রয়েছে। অবজারভেটরি ডিরেক্টর রামি আবদেল রহমান বলেছেন, এই এলাকায় যুদ্ধ শুরুর পর হতাহত ও ক্ষয়ক্ষতির দিক দিয়ে কামিশলিতে এটাই সবচেয়ে বড় ধরনের বোমা হামলা। কুর্দি আসায়েশ নিরাপত্তা বাহিনী এএফপিকে জানিয়েছে, এর আগে এ শহরে এত বড় বোমা হামলার ঘটনা ঘটেনি। শহরের বিভিন্ন হাসপাতালে আহত ব্যক্তিদের ভর্তি করা হয়েছে। জনসাধারণকে সরকারি ও বেসরকারি হাসপাতালগুলোতে গিয়ে চিকিৎসাধীন আহত ব্যক্তিদের রক্ত দেওয়ার জন্য আহ্বান জানিয়েছেন হাসাকা প্রদেশের গভর্নর। তাঁর এ বার্তা সিরিয়ার রাষ্ট্রীয় টেলিভিশন চ্যানেলে প্রচার করা হচ্ছে।
