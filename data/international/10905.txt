
যুক্তরাষ্ট্র থেকে ফেরত ভারতের কূটনীতিক দেবযানী খোবরাগাড়ে বলেছেন, নিউইয়র্কে স্বামী-সন্তান রেখে আসা তাঁর জন্য ‘অনেক কষ্টের’ ছিল। নিজেকে নির্দোষ দাবি করে বলেন, বিষয়টি তিনি প্রমাণও করবেন। গতকাল রোববার দ্য সানডে এক্সপ্রেসকে দেওয়া সাক্ষাৎকারে দেবযানী এ দাবি করেন।কূটনৈতিক দায়মুক্তির আওতায় গত শুক্রবার যুক্তরাষ্ট্র থেকে ভারতে ফেরেন দেবযানী। সাক্ষাৎকারে তিনি বলেন, ‘আমি জানি, আমি সৎ ও নির্দোষ। আমার বিরুদ্ধে তোলা অভিযোগ ভুল বলে প্রমাণ করতে পারব। কিন্তু এ জন্য কত দিন সময় লাগবে এবং এ জন্য আমার পরিবারকে কতটা দুর্ভোগ পোহাতে হবে, তা জানি না।’দেবযানীর স্বামী একজন মার্কিন নাগরিক। তাঁদের সাত ও চার বছর বয়সী দুই মেয়ে রয়েছে। পরিবারের সবাইকে যুক্তরাষ্ট্রের রেখেই ভারতে ফিরতে হয়েছে দেবযানীকে। তিনি বলেন, ‘স্বামী ও সন্তানদের জন্য আমার কষ্ট হচ্ছে। সন্তানেরা যুক্তরাষ্ট্রে পড়াশোনা করতে চাইলে সে দেশের সরকার কী ব্যবস্থা নেবে? আমাকে যদি আর কখনো যুক্তরাষ্ট্রে যেতে না দেওয়া হয়, তাহলে আমার পরিবারের কী হবে?’গৃহকর্মীর ভিসার আবেদনে ‘মিথ্যা’ তথ্য দেওয়ায় পুলিশ দেবযানীকে গ্রেপ্তার ও হেনস্তা করে। এএফপি।
