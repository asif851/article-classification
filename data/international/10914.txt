
যুক্তরাজ্যের পার্লামেন্ট ভবনের সামনে থেকে সন্ত্রাসী সন্দেহে ছুরিসহ এক ব্যক্তিকে গ্রেপ্তার করা হয়েছে। গতকাল গোয়েন্দাদের চালানো অভিযানে ২৭ বছর বয়সী ওই ব্যক্তিকে আটক করা হয়। একজন প্রত্যক্ষদর্শী বলেছেন, গ্রেপ্তারের সময় ওই সন্দেহভাজন ব্যক্তি কোনো ‘আক্রমণাত্মক’ মনোভাব দেখাননি। এ সময় মাটিতে দুটি ছুরি পড়ে থাকতে দেখা যায়। পুলিশ জানায়, এ ঘটনায় কোনো হতাহতের ঘটনা ঘটেনি। ধারণা করা হচ্ছে, আটককৃত ব্যক্তি লন্ডনের বাসিন্দা এবং তাঁর ব্রিটিশ নাগরিকত্ব রয়েছে। সম্ভবত কোনো সন্ত্রাসী কর্মকাণ্ডের পরিকল্পনা করছিলেন তিনি।গত ২২ মার্চ পার্লামেন্ট-সংলগ্ন সেতুতে গাড়ি চাপা দিয়ে চারজনকে এবং পার্লামেন্টের সামনে ছুরিকাঘাতে এক পুলিশ সদস্যকে হত্যা করেন খালিদ মাসুদ নামের এক ব্যক্তি। পরে পুলিশের গুলিতে তিনি নিহত হন।
