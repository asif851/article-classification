
বাংলাদেশের মানুষের বেঁচে থাকার অধিকার, ন্যায়বিচার ও মুক্ত মতের স্বাধীনতা নিশ্চিত করার জোর আহ্বান জানিয়েছেন যুক্তরাজ্যের পররাষ্ট্র ও কমনওয়েলথ দপ্তরের প্রতিমন্ত্রী হুগো সোয়ার। এ জন্য অপরাধীদের বিচার নিশ্চিত করার সর্বোচ্চ চেষ্টা চালাতে বাংলাদেশ সরকারের প্রতি অনুরোধ জানিয়েছেন তিনি। বলেছেন, ‘অসহিষ্ণুতার সংস্কৃতি’ ও ‘বিচারহীন পরিস্থিতি’ উগ্রবাদ বাড়ায়।
যুক্তরাজ্যের পার্লামেন্টের নিম্নকক্ষ হাউস অব কমন্সের এক সদস্যের করা বাংলাদেশে হত্যাকাণ্ড–বিষয়ক প্রশ্নের লিখিত জবাবে গত বৃহস্পতিবার হুগো সোয়ার এসব কথা বলেন।স্কটিশ ন্যাশনাল পার্টির (এসএনপি) এমপি স্টুয়ার্ট ম্যালকম ম্যাকডোনাল্ড গত ২৫ এপ্রিল এক লিখিত প্রশ্নে দেশটির পররাষ্ট্র ও কমনওয়েলথ–বিষয়ক মন্ত্রীর কাছে জানতে চান, বাংলাদেশে সমকাম–বিষয়ক ম্যাগাজিনের (এলজিবিটি) সম্পাদক জুলহাজ মান্নানকে হত্যার ঘটনায় যুক্তরাজ্য প্রকাশ্যে নিন্দা জানাবে কি না? তিনি আরও জানতে চান, এ বিষয়ে মন্ত্রী বাংলাদেশের সরকারের সঙ্গে কথা বলবে কি না এবং কোনো বিবৃতি প্রকাশ করবে কি না?
জবাবে বাংলাদেশ–বিষয়ক দায়িত্বে থাকা প্রতিমন্ত্রী হুগো সোয়ার বলেন, যুক্তরাজ্য সরকার দ্ব্যর্থহীনভাবে জুলহাজ মান্নান হত্যার নিন্দা জানায়। জুলহাজ মান্নান, তাঁর বন্ধু মাহবুব রাব্বী তনয় এবং রাজশাহী বিশ্ববিদ্যালয়ের শিক্ষক রেজাউক করিম হত্যার ঘটনায় গত ২৫ এপ্রিল গভীর উদ্বেগের কথা জানিয়েছেন উল্লেখ করে প্রতিমন্ত্রী বলেন, ‘হত্যাকারীদের বিচার নিশ্চিত করতে আমি অনুরোধ জানিয়েছি।’এর আগে জগন্নাথ বিশ্ববিদ্যালয়ে শিক্ষার্থী নাজিমউদ্দিন সামাদকে নৃশংসভাবে হত্যার ঘটনায় যুক্তরাজ্যের পররাষ্ট্র ও কমনওয়েলথ দপ্তর বিবৃতি দিয়েছিল বলে জানান হুগো সোয়ার। তিনি বলেন, গত ৯ এপ্রিল দেওয়া ওই বিবৃতিতে বাংলাদেশে মত প্রকাশের স্বাধীনতা এবং মুক্ত বিতর্কের পরিবেশ সমুন্নত রাখাতে আহ্বান জানানো হয়েছিল।
ব্রিটিশ এই প্রতিমন্ত্রী বলেন, দুঃখের বিষয় হলো, বাংলাদেশে উগ্রবাদী আক্রমণ এবং সংখ্যালঘু সম্প্রদায়ের ওপর হামলার সংখ্যা বৃদ্ধি পেয়েছে। অনেক ক্ষেত্রে জঙ্গিগোষ্ঠী আল–কায়েদা এবং দায়েশ (সিরিয়ার জঙ্গি গোষ্ঠী আইএস) এসবের দায় স্বীকার করছে।
অসহিষ্ণুতার সংস্কৃতি ও বিচারহীন পরিবেশে উগ্রবাদ চড়াও হয়ে ওঠে উল্লেখ করে হুগো সোয়ার বলেন, ‘বাংলাদেশের মানুষের বেঁচে থাকার অধিকার, ন্যায়বিচার ও মুক্ত মতের স্বাধীনতা রক্ষায় সর্বোচ্চ চেষ্টা দিয়ে অপরাধীদের বিচার নিশ্চিত করার জন্য আমি বাংলাদেশ সরকারের প্রতি জোর আহ্বান জানাচ্ছি।’
