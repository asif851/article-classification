
১১৬ আরোহী নিয়ে মিয়ানমারের একটি সামরিক উড়োজাহাজ নিখোঁজ হয়েছে। আজ বুধবার দেশটির মায়িক শহর থেকে ইয়াঙ্গুনের মধ্যেই উড়োজাহাজটি নিখোঁজ হয় বলে জানিয়েছে মিয়ানমারের সেনাপ্রধানের কার্যালয় সূত্র। বিমানবন্দর সূত্রও বিষয়টি নিশ্চিত করেছে।
মিয়ানমারের সেনাপ্রধানের কার্যালয় থেকে দেওয়া এক বিবৃতির বরাত দিয়ে বার্তা সংস্থা এএফপি জানায়, উড্ডয়নের পর স্থানীয় সময় আজ বেলা ১ টা ৩৫ মিনিটে হঠাৎ করেই বিমানবন্দরের সঙ্গে উড়োজাহাজটির সব ধরনের যোগাযোগ বিচ্ছিন্ন হয়ে যায়। উড়োজাহাজটি অনুসন্ধানের কাজ চলছে।
নাম প্রকাশ না করার শর্তে বিমানবন্দরের একজন কর্মকর্তা জানান, উড়োজাহাজটিতে ১০৫জন যাত্রী ও ১১ জন ক্রু ছিলেন। তিনি আরও জানান, উড়োজাহাজটিতে সামরিক বাহিনীর কর্মকর্তাদের পরিবারের সদস্যরা ছিলেন।
 
 
