
ফিলিপাইনে চলমান মাদকবিরোধী পুলিশি অভিযানে এক দিনে ৩২ জন নিহত হয়েছে। গতকাল মঙ্গলবার রাজধানী ম্যানিলার উত্তরে বুলাকান প্রদেশে ২৪ ঘণ্টাব্যাপী এ অভিযান চলে।
পুলিশ জানায়, নিহত ব্যক্তিরা সবাই সশস্ত্র মাদক ব্যবসায়ী ছিলেন। পুলিশের বিরুদ্ধে প্রতিরোধ গড়ে তোলার চেষ্টা চালালে পাল্টা জবাবে তারা নিহত হয়।
শহরের অনেক জায়গায় এ অভিযান চালানো হয় বলে বিবিসি অনলাইনের প্রতিবেদনে জানানো হয়। ৩২ জন নিহত হওয়ার পাশাপাশি আরও ১০০ জনকে আটক করেছে পুলিশ।
গত বছরের ৩০ জুন আনুষ্ঠানিকভাবে শপথ নেওয়ার সময় দেশে মাদকবিরোধী অভিযান চালানোর ঘোষণা দেন ফিলিপাইনের প্রেসিডেন্ট রদ্রিগো দুতার্তে। মাদকের বিরুদ্ধে তাঁর বিতর্কিত ‘যুদ্ধ’ ঘোষণার পর থেকে এখন পর্যন্ত কয়েক হাজার লোক নিহত হয়েছে।
মাদক ব্যবসা সমূলে ধ্বংস করতে প্রেসিডেন্টের নেওয়া এই অভিযান কর্মসূচি আন্তর্জাতিক মহলে বেশ নিন্দিত হয়ে আসছে। এসব নিন্দায় কান দেননি দুতার্তে। দেশটিতে বিচারবহির্ভূত হত্যাকাণ্ড চলছেই। গত মাসে এক ভাষণে মাদক ব্যবহারকারীদের প্রতি হুঁশিয়ারি দিয়ে দুতার্তে বলেন, তাদের জাহান্নামের দরজায় পৌঁছে দেওয়া হবে।
 
