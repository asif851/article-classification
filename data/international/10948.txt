
চীনের একটি কোম্পানির কাছ থেকে দূরপাল্লার ক্ষেপণাস্ত্র প্রতিরক্ষাব্যবস্থা কেনার ব্যাপারে তুরস্কের সিদ্ধান্তে আবারও গভীর উদ্বেগ প্রকাশ করেছে যুক্তরাষ্ট্র।তুরস্কে নিযুক্ত মার্কিন রাষ্ট্রদূত ফ্রান্সিস রিচিয়ারডোনে গতকাল বৃহস্পতিবার আঙ্কারায় এক সংবাদ সম্মেলনে এ উদ্বেগ প্রকাশ করেন। তিনি বলেন, ‘যুক্তরাষ্ট্রের নিষেধাজ্ঞা রয়েছে—এমন একটি চীনা কোম্পানির সঙ্গে প্রতিরক্ষাব্যবস্থা কেনার চুক্তি করতে চায় তুরস্ক। এ ঘটনায় আমরা গভীরভাবে উদ্বিগ্ন। যদিও এটি একটি বাণিজ্যিক সিদ্ধান্ত।’মার্কিন রাষ্ট্রদূত আরও বলেন, ‘ প্রতিরক্ষাব্যবস্থাসহ যেকোনো বিষয়ে সিদ্ধান্ত গ্রহণের সার্বভৌম অধিকার তুরস্কের রয়েছে। এ নিয়ে আমাদের দ্বিমত নেই। হুমকি বোধও করছি না। এর পরও আমরা গভীর উদ্বিগ্ন।’তুরস্ক গত মাসে ঘোষণা দিয়েছিল, চায়না প্রিসিশন মেশিনারি এক্সপোর্ট-ইমপোর্ট করপোরেশনের (সিপিএমআইইসি) সঙ্গে ৪০০ কোটি ডলারের একটি চুক্তি সইয়ের ব্যাপারে আলোচনা শুরু হয়েছে। এতে তুরস্কের ন্যাটো মিত্ররা, বিশেষ করে যুক্তরাষ্ট্র বিরক্ত হয়।মার্কিন রাষ্ট্রদূত বলেন, তুরস্কের সঙ্গে এ নিয়ে বিশেষজ্ঞ পর্যায়ে আলোচনা হচ্ছে। এএফপি।
