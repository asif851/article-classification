
যুক্তরাষ্ট্রের প্রেসিডেন্ট বারাক ওবামা বলেছেন, জঙ্গি ইসলামি সংগঠন ইসলামিক স্টেটের (আইএস) হুমকিকে যুক্তরাষ্ট্রের গোয়েন্দা সংস্থাগুলো খাটো করে দেখেছিল। সিবিএস টেলিভিশনের সঙ্গে এক সাক্ষাৎকারে তিনি এ কথা বলেন। খবর বিবিসির।গত রোববার সিবিএসের ‘সিক্সটি মিনিট’ অনুষ্ঠানে প্রচারিত এই সাক্ষাৎকারে ওবামা বলেন, সিরিয়া জঙ্গিদের একটা উৎসস্থল (গ্রাউন্ড জিরো) হয়ে পড়েছে। দেশটির সংঘাতময় পরিস্থিতির কারণেই এ অবস্থা সৃষ্টি হয়েছে।সাক্ষাৎকারে ওবামা খোলামেলা ভাবে কথা বলেন। তিনি বলেন, ইরাকে মার্কিন বাহিনীর কাছে আল-কায়েদা পরাজিত হয়েছিল। তবে পার্শ্ববর্তী দেশ সিরিয়ায় ইসলামি জঙ্গিরা সে দেশের রাজনৈতিক শূন্যতার সুযোগ নেয়। এর ফলেই সেখানে আইএসের জন্ম হয়।ওবামা বলেন, সিরিয়ার গৃহযুদ্ধে শাসনব্যবস্থা নাজুক হয়ে পড়ে। সেই সুযোগে জঙ্গিরা সংঘবদ্ধ হয়। আর এর মাধ্যমেই তারা তাদের জিহাদে বিদেশি যোদ্ধাদের আকর্ষণ করে।ওবামা বলেন, ইসলামি জঙ্গিদের সামরিকভাবে মোকাবিলা করাটা সমস্যা সমাধানের একটি দিক মাত্র। সমস্যার রাজনৈতিক সমাধানও জরুরি।ইরাকের সাবেক প্রেসিডেন্ট সাদ্দাম হোসেনের সেনাবাহিনীর সম্পদ আইএস জঙ্গিদের সামরিকভাবে সক্ষম হতে সাহায্য করছে বলে মনে করেন ওবামা। তিনি বলেন, যুক্তরাষ্ট্রের জাতীয় নিরাপত্তা সংস্থার পরিচালক জেমস ক্ল্যাপার স্বীকার করেছেন যে সিরিয়ায় জঙ্গিদের উত্থানের বিষয়টি যুক্তরাষ্ট্র খাটো করে দেখেছে।ইসলামি জঙ্গিদের সঙ্গে লড়াইয়ে যুক্তরাষ্ট্রের প্রশিক্ষিত ইরাকের নিরাপত্তা বাহিনীর সক্ষমতা সম্পর্কে কি তবে যুক্তরাষ্ট্র বেশি প্রত্যাশা করেছিল? সাক্ষাৎকারে এমন প্রশ্নের জবাবে ওবামা বলেন: ঠিক। একেবারে তাই।
