
বিক্ষোভের মুখে অবশেষে থাইল্যান্ডে নতুন করে নির্বাচন অনুষ্ঠানের ঘোষণা দিলেন দেশটির প্রধানমন্ত্রী ইংলাক সিনাওয়াত্রা। এর আগে তিনি পার্লামেন্ট ভেঙে দেন। সরকারি সূত্র জানিয়েছে, আগামী ২ ফেব্রুয়ারি নির্বাচন হতে পারে।
গতকাল রোববার পার্লামেন্টের বিরোধী দলের সদস্যরা পদত্যাগ করেন এবং গভর্নমেন্ট হাউসের সামনে অবস্থান করে প্রতিবাদ জানান।আজ সোমবার সকালে বিক্ষোভকারীরা গভর্নমেন্ট ভবনের উদ্দেশে রওনা হওয়ার আগে প্রধানমন্ত্রী দেশে নতুন নির্বাচন অনুষ্ঠানের ইঙ্গিত দেন। টেলিভিশনে তিনি বলেন, তাঁর সরকার আর মৃত্যু দেখতে চায় না। দুই সপ্তাহ ধরে বিক্ষোভকারীরা ইংলাকের পদত্যাগ দাবি করছে। তারা মনে করে, নতুন করে নির্বাচন এ সমস্যার সমাধান করতে পারবে না। বরং সংসদীয় গণতন্ত্রের বদলে দেশটিতে পিপলস কাউন্সিল প্রবর্তন করা যেতে পারে। তবে কারা এ কাউন্সিলের সদস্য হবেন, সে ব্যাপারে তারা কিছু জানায়নি।ধারণা করা হচ্ছে, ইংলাক অপ্রত্যাশিতভাবে পার্লামেন্ট ভেঙে দিলেও ব্যাংককের হাজার হাজার বিক্ষোভকারীকে সন্তুষ্ট করতে পারবেন না। একজন বিক্ষোভকারী বলেন, এটা সংকট সমাধানের একটি অংশ হতে পারে, কিন্তু সিনাওয়াত্রা পরিবারকে থাইল্যান্ডের ক্ষমতা ছেড়ে দিতে হবে।ইংলাক ২০১১ সালের জুলাই মাসে অনুষ্ঠিত সাধারণ নির্বাচনে জয়লাভ করেন। কিন্তু সম্প্রতি বিক্ষোভকারীদের তোপের মুখে পড়েছেন তিনি। বিক্ষোভকারীদের দাবি, ইংলাক তাঁর ভাই থাকসিনের পরামর্শে দেশ পরিচালনা করছেন।
