
ড্রোন হামলা নিয়ে পাকিস্তান যখন যুক্তরাষ্ট্রবিরোধী বিক্ষোভে উত্তাল, ঠিক তখন দেশটির প্রধানমন্ত্রী নওয়াজ শরিফ ভারতের সঙ্গে শান্তিপ্রক্রিয়ার অংশ হিসেবে ভিসা ব্যবস্থা সংস্কারের জন্য ভারত সরকারকে আহ্বান জানালেন।‘টাইমস অব ইন্ডিয়া’ জানায়, নওয়াজ শরিফ আজ রোববার এক সাংস্কৃতিক সম্মেলনে বলেন, ‘দুই দেশের মধ্যে চালু ভিসা ব্যবস্থা তুলে দিতে আমাদের একসঙ্গে কাজ করা উচিত।’ভারতীয় পত্রিকাটির দাবি, সম্মেলনে ‘টাইমস অব ইন্ডিয়া’র এক সাংবাদিক উপস্থিত আছে জানতে পেরে নওয়াজ ভারত-পাকিস্তান সম্পর্ক নিয়ে দীর্ঘ সময় বক্তব্য দেন।নওয়াজ ওই সাংবাদিককে বলেন, তিনি যেন দেশে ফিরে গিয়ে পাকিস্তানের সঙ্গে আলোচনায় বসতে ভারত সরকারকে উদ্বুদ্ধ করেন। তিনি আরও বলেন, ‘আমি জানি ভারতে নির্বাচন আসন্ন। নির্বাচনকে সামনে রেখে পাকিস্তানবিরোধী জুজু বাড়ছে। কিন্তু আমি আপনাকে (টাইমস অব ইন্ডিয়ার সাংবাদিক) জানাতে চাই, পাকিস্তানের শেষ নির্বাচনে আমরা ভারতবিরোধী জুজু তৈরি থেকে বিরত ছিলাম। ভারত ও পাকিস্তান দেশ দুটি একে অপরের প্রতিচ্ছবি। তাই আমাদের সম্পর্ক দৃঢ় হওয়া উচিত।’এই সম্পর্কে জ্যেষ্ঠ এক সরকারি কর্মকর্তা ‘টাইমস অব ইন্ডিয়া’কে বলেন, ‘এই সরকারের মূল লক্ষ্য হলো পাকিস্তানের অর্থনীতি পুনরুদ্ধার এবং সন্ত্রাস দমন করা। দেশটির প্রতিদিন কোনো না-কোনো শহরে সন্ত্রাসী হামলা হচ্ছে। ভারতের বদলে যুক্তরাষ্ট্র এখন আমাদের প্রধান শত্রু। আমরা ভারতের সঙ্গে সম্পর্কোন্নয়নের প্রয়োজন বোধ করছি।’
নওয়াজ শরিফের বক্তব্যের বিরোধিতা করেছে পাকিস্তানের জামায়াত-এ-ইসলামি। দলটি মনে করে ভিসা ব্যবস্থা সহজ করা হলে ভারতীয় গোয়েন্দা সংস্থা বেলুচিস্তানকে অস্থির করে তোলার সুযোগ পাবে।
 
