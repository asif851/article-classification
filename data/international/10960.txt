
একটি কথা চালু আছে যে যুক্তরাজ্যের রানি কখনো নগদ অর্থ সঙ্গে রাখেন না। এখন দেখা যাচ্ছে, আটলান্টিকের অপর পারে মার্কিন প্রেসিডেন্টকেও খুব একটা পকেটে হাত দিতে হয় না। বারাক ওবামা এক অনুষ্ঠানে জানিয়েছেন, গত মাসে নিউইয়র্কের এক রেস্তোরাঁয় বিল দিতে গিয়ে তাঁর ক্রেডিট কার্ড প্রত্যাখ্যাত হয়।নিউইয়র্কের ওই বিব্রতকর ঘটনার বর্ণনা দিতে গিয়ে ওবামা বলেন, সচরাচর ক্রেডিট কার্ড ব্যবহার করা হয় না বলেই হয়তো এমনটা ঘটে।এর আগে প্রেসিডেন্টের দায়িত্ব পালনকালে বিল ক্লিনটনের ক্রেডিট কার্ডও প্রত্যাখ্যাত হয়েছিল।ওবামার এ ঘটনা শুনে পাঠকের মনে প্রশ্ন জাগতে পারে মার্কিন প্রেসিডেন্টদের কি আসলেই নিজের টাকা বা ক্রেডিট কার্ড দিয়ে কেনাকাটা করতে হয়? না, বাস্তবে তার খুব একটা প্রয়োজন হয় না।১৯৯৫ সালে, দি আমেরিকান প্রেসিডেন্ট নামের একটি চলচ্চিত্রে দেখানো হয়, প্রেসিডেন্ট অ্যান্ড্রু শেপার্ড (অভিনয়ে মাইকেল ডগলাস) ফুল কিনতে যান। কিন্তু প্রেসিডেন্টকে বলা হয়, তাঁর কার্ডটি রয়ে গেছে ‘অন্যান্য ব্যক্তিগত জিনিসের’ সঙ্গে।বোস্টন বিশ্ববিদ্যালয়ের ইতিহাসবিদ টমাস ওয়ালেন বলেন, প্রেসিডেন্টরা চাহিদামতো সবকিছুই পান। তাই সঙ্গে নগদ অর্থ রাখার দরকার হয় না। দেহরক্ষী বা গোয়েন্দারা প্রয়োজনে ধার দিতে এক পায়ে খাড়া।মার্কিন প্রেসিডেন্টদের ইতিহাস বিষয়ে বিশেষজ্ঞ টমাস ওয়ালেন আরও বলেন, জন এফ কেনেডি কখনোই সঙ্গে নগদ অর্থ রাখতেন না। আর একবার স্পেনের সাংবাদিকদের কাছে জর্জ ডব্লিউ বুশ বলেছিলেন, ‘আমার পকেটে রুমাল ছাড়া আর কিছু নেই।’জাদুঘরে রাখা সাবেক মার্কিন প্রেসিডেন্ট জর্জ ওয়াশিংটনের মানিব্যাগে ১৭৭৬ সালের এক ডলারের দুই-তৃতীয়াংশের একটি নোট এবং ১৭৭৯ সালের এক ডলারের একটি নোট ছিল। সূত্র: বিবিসি।
