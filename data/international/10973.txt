
নিখোঁজ হওয়ার ৪৭ দিন পর তাইওয়ানের ২১ বছর বয়সী এক পর্বতারোহীকে জীবিত উদ্ধার করা হয়েছে। পাশাপাশি একই সঙ্গে নিখোঁজ হওয়া ওই পর্বতারোহীর প্রেমিকার লাশ উদ্ধার করা হয়েছে। আজ বুধবার বিবিসির এক প্রতিবেদনে এ কথা বলা হয়েছে। 
পাহাড়ে উদ্ধার ও অনুসন্ধান চালানো দলটি নেপালের ধাদিং অঞ্চলের টিপলিং গ্রামের কাছের প্রায় আট হাজার ৫০০ ফুট উঁচুতে অবস্থিত একটি গিরিখাত থেকে লিয়াং শেং নামের ওই পর্বতারোহীকে উদ্ধার করে। একই সঙ্গে লিয়াংয়ের প্রেমিকা লিউ চেন চুনের মরদেহ উদ্ধার করা হয়।
লিয়াংকে কাঠমান্ডুর গ্র্যান্ডি ইন্টারন্যাশনাল হাসপাতালে চিকিৎসা দেওয়া হচ্ছে। তিনি আশঙ্কামুক্ত বলে চিকিৎসক জানিয়েছেন। লিয়াংয়ের চিকিৎসক সঞ্জয় কার্কি বলেন, ‘তিনি আস্তে আস্তে কথা বলতে পারছেন। তিনি আমাকে জানিয়েছেন, তাঁর প্রেমিকা তিন দিন আগে মারা যান। তাঁর (লিয়াং) শরীরে কোনো আঘাত নেই। তবে শরীরে পোকামাকড়ের কামড়ের দাগ রয়েছে।’
নিখোঁজ থাকা ৪৭ দিনে ওই পর্বতারোহীর ওজন ৩০ কেজি কমেছে বলে জানা গেছে। স্থানীয় লোকজনের সঙ্গে কথা বলে বিবিসি জানতে পেরেছে, স্থানীয় সময় আজ বুধবার বেলা ১১টায় স্থানীয় লোকজন তাঁদের দেখতে পান। এর পরপরই সেখানে হেলিকপ্টার পাঠানো হয়।
তাইওয়ানের একটি বিশ্ববিদ্যালয়ের ছাত্র লিয়াং ও লিউ গত ফেব্রুয়ারি মাসে ভারত থেকে নেপাল পৌঁছান। গত ৯ মার্চ তাঁদের ধাদিংয়ের উত্তরাঞ্চলে সর্বশেষ দেখা যায়। মারাত্মক তুষারপাত সত্ত্বেও তাঁরা পর্বতারোহণে বের হন।
