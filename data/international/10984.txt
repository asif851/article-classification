
প্রেসিডেন্ট হিসেবে এখন পর্যন্ত হোয়াইট হাউসে পা রাখেননি ডোনাল্ড ট্রাম্প। কিন্তু তিনি ইতিমধ্যে ২০২০ সালের নির্বাচন নিয়ে কথা বলতে শুরু করেছেন। এমনকি সেই নির্বাচনের স্লোগানও ঠিক করে ফেলেছেন।ইয়াহু নিউজের প্রতিবেদনে বলা হয়, ওয়াশিংটন পোস্টের সঙ্গে এক সাক্ষাৎকারে ট্রাম্প বলেছেন, ২০২০ সালের নির্বাচনে তিনি যখন ফের প্রতিদ্বন্দ্বিতা করবেন, তখন ‘কিপ আমেরিকা গ্রেট’ স্লোগান রাখতে চান।কক্ষে থাকা আইনজীবীকে এই স্লোগানটি ট্রেডমার্ক ও নিবন্ধন করতেও বলেন ট্রাম্প। স্লোগানটির দুটি সংস্করণ ট্রেডমার্ক করতে আইনজীবীকে ট্রাম্প অনুরোধ করেন।ট্রাম্পের এমন বক্তব্যের পরিপ্রেক্ষিতে তাঁর আইনজীবী বলেন, বিষয়টি বুঝতে পেরেছেন তিনি।ওয়াশিংটন পোস্টকে ট্রাম্প বলেন, ২০২০ সালের নির্বাচন নিয়ে পরিকল্পনার বিষয়টি সাক্ষাৎকারে প্রকাশ করার ইচ্ছা তাঁর ছিল না। কিন্তু তিনি খুবই আত্মবিশ্বাসী যে আমেরিকা ফের মহান হতে যাচ্ছে। বিস্ময়করভাবেই তা হতে যাচ্ছে। তাই বিষয়টি বলেই ফেললেন তিনি।‘মেক আমেরিকা গ্রেট অ্যাগেইন’ (আমেরিকাকে আবার মহান বানাই) স্লোগান নিয়ে এবার প্রেসিডেন্ট নির্বাচিত হয়েছেন ট্রাম্প।
রাজনৈতিক ওয়েব পত্রিকা পলিটিকো বলছে, পুনরায় নির্বাচনের কাজকর্ম করার লক্ষ্যে ট্রাম্প তাঁর প্রথম মেয়াদের সময় ট্রাম্প টাওয়ারে প্রচার দপ্তর খোলা রাখতে চান। ৪৫তম মার্কিন প্রেসিডেন্ট হিসেবে কাল শুক্রবার শপথ নেবেন ট্রাম্প।
