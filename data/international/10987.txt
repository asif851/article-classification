
পাকিস্তানের স্বরাষ্ট্রমন্ত্রী চৌধুরী নিসার আলী খান যুক্তরাষ্ট্রের প্রেসিডেন্ট নির্বাচনে রিপাবলিকান পার্টির মনোনয়নপ্রত্যাশী ডোনাল্ড ট্রাম্পের কড়া সমালোচনা করে তাঁকে ‘অজ্ঞ’ আখ্যা দিয়েছেন। ট্রাম্প সম্প্রতি বলেছেন, তিনি প্রেসিডেন্ট নির্বাচিত হলে পাকিস্তানে আটক চিকিৎসক শাকিল আফ্রিদিকে ‘দুই মিনিটে’ কারামুক্ত করবেন।শাকিলের সাজানো টিকাদান কর্মসূচির সহায়তায়ই মার্কিন গোয়েন্দা সংস্থা সিআইএ পাকিস্তানে ঘাপটি মেরে থাকা আল-কায়েদার সাবেক নেতা ওসামা বিন লাদেনের খোঁজ পায় বলে ধারণা করা হয়। ফক্স নিউজ চ্যানেলে এক সাক্ষাৎকারে ট্রাম্প বলেন, ‘আমি তাদের বলব, ওদের (শাকিল আফ্রিদিসহ বন্দীদের) ছেড়ে দাও। আমি নিশ্চিত তারা সেটাই করবে। কারণ, আমরা পাকিস্তানকে অনেক সাহায্য দিয়েছি।’ট্রাম্পের কথার প্রতিক্রিয়ায় পাকিস্তানি স্বরাষ্ট্রমন্ত্রী নিসার গত সোমবার বলেন, ‘পাকিস্তান যুক্তরাষ্ট্রের উপনিবেশ নয়। ট্রাম্পের বক্তব্য তাঁর সংবেদনহীনতা ও পাকিস্তান সম্পর্কে অজ্ঞতাই প্রকাশ করে।’
