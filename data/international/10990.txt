
মুম্বাইয়ের খাবারের দোকানগুলোর মধ্যে ‘বোহরি কিচেন’ নামের একটি দোকান আলাদা করে নজর কাড়বে। এই দোকানটির আলাদা করে পরিচয় দেওয়ারও কিছু নেই। যাঁরা ভাবছেন, এই দোকান নিয়ে এত কথা কেন, তাঁদের জন্য উত্তরটা হচ্ছে, তিনি এমবিএ ডিগ্রি নেওয়া এক ব্যক্তি—যিনি গুগলের চাকরি ছেড়ে দিয়ে এ ব্যবসা ধরেছেন।
মুম্বাইয়ের মুনাফ কাপাডিয়া নার্সি মনজি থেকে এমবিএ করে বছর খানেক দেশেই চাকরি করেন। এরপর ডাক পেয়ে চলে যান গুগলে। যুক্তরাষ্ট্রে কয়েক বছর চাকরি করেন। কিন্তু সেখানে তাঁর মন বসেনি। মায়ের হাতের রান্না মুনাফকে সব সময় টানত। আর বন্ধুদের সঙ্গে দোকানে আড্ডা দিতে দিতে চা-শিঙাড়া খাওয়ার সময়টাও মনে পড়ে। তাই আগপাছ না ভেবে ঘরের ছেলে ঘরেই ফিরে আসেন।
২০১৫ সালে মুনাফ ‘দ্য বোহরি কিচেন’ নামে একটি রেস্তোরাঁ খোলেন। মাত্র দুই বছরের মধ্যে মুনাফের ‘দ্য বোহরি কিচেন’ হয়ে উঠল মুম্বাইয়ের অন্যতম আলোচিত খাবারের দোকান। এই রেস্তোরাঁর সবচেয়ে জনপ্রিয় আইটেমটির নাম ‘স্মোকড মাটন কিমা সমুচা’।
মুনাফের মতে, মুম্বাইয়ে অনেকে কাজের সন্ধানে আসেন। তাঁরা সবাই নিজের ঘর আর প্রিয়জনের হাতের রান্না মিস করেন। তাঁদের জন্যই রেস্তোরাঁর ট্যাগলাইন দিয়েছেন ‘ঘর কা খানা’ (ঘরের খাবার) স্লোগান। ঘরের খাবারের স্বাদ দেওয়ার চেষ্টাই থাকে তাঁর।
শুধু শিঙাড়াই নয়, মা-ছেলে মিলে আরও বেশ কিছু খাবার যোগ করেছেন মেনুতে। দুপুর থেকে সন্ধ্যা পর্যন্ত মুনাফের রেস্তোরাঁর সামনে লেগে থাকে ভোজনরসিকদের লম্বা লাইন।
ব্যবসার শুরু ফেসবুকে প্রচারের জন্য প্রতি সপ্তাহে ৭০০ রুপি ব্যয় করতেন মুনাফ। কিন্তু এখন আর সেদিকে হাঁটতে হয় না তাঁকে। মুনাফের ইচ্ছা, কয়েক বছরের মধ্যে মুনাফার অঙ্কটাকে বছরে ৫০ লাখ থেকে ৫ কোটি রুপিতে নিয়ে যাবেন। মুনাফ ‘টাইমস নাউ’কে বলেন, ‘সাফল্যের জন্য ঝুঁকি নিতে হয়।’ এখানে থেমে না থেকে আরও এগিয়ে যেতে চান মুনাফ। তাঁর ‘বোহরি কিচেন’কে ছড়িয়ে দিতে চান ভারতের সীমানা পেরিয়ে দেশের বাইরেও। ফোর্বস সাময়িকী সম্প্রতি ‘আন্ডার থার্টি’ তালিকায় অন্তর্ভুক্ত করেছে মুনাফ কাপাডিয়ার নাম। তথ্যসূত্র: ইকনোমিকস টাইমস ও টাইমস নাউ।
 
