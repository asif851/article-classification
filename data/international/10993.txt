
ভারতের ৩৩ কোটি মানুষ খরায় আক্রান্ত হয়ে পড়েছে এ বছর। এ সংখ্যা দেশটির জনসংখ্যার এক-চতুর্থাংশ। সুপ্রিম কোর্টকে গতকাল বুধবার এ কথা জানিয়েছে ভারতীয় সরকার।সরকার বলেছে, দেশের ২৫৬টি জেলার মানুষ খরায় আক্রান্ত। এ সংখ্যা আরও বাড়তে পারে। কেননা, কয়েকটি রাজ্য এখনো তাদের অবস্থা-সংক্রান্ত প্রতিবেদন জমা দেয়নি।মৌসুমি বায়ুর ফলে সৃষ্ট বৃষ্টিপাতের ওপর নির্ভর করে ভারত। দুই বছর ধরে অপেক্ষাকৃত কম বৃষ্টিপাত হয়েছে। কয়েক দিন থেকে ভারতজুড়ে তীব্র দাবদাহ শুরু হয়েছে। অনেক এলাকায় তাপমাত্রা ৪০ ডিগ্রি সেলসিয়াস অতিক্রম করেছে। তপ্ত হাওয়ায় এযাবৎ মারা গেছে এক শর বেশি মানুষ। পূর্বাঞ্চলীয় ওডিশা রাজ্যে প্রচণ্ড গরমে স্কুল বন্ধ করে দেওয়া হয়েছে। গত বছর দাবদাহে মারা যায় দুই হাজার মানুষ।এনডিটিভির খবরে বলা হয়, প্রচণ্ড খরার ফলে তেলেঙ্গানা রাজ্যের রাজধানী হায়দরাবাদে পানির জরুরি অবস্থা জারি করা হয়েছে। তেলেঙ্গানার পৌরবিষয়ক মন্ত্রী কে টি রামা রাও জরুরি অবস্থা জারি করেন গতকাল বুধবার।খরায় হায়দরাবাদের পানির চারটি বড় আধার শুকিয়ে গেছে। গত ৩০ বছরের মধ্যে রাজ্যে এ ধরনের ঘটনা এই প্রথম। লু হাওয়া এবং টানা তিনবারের খরার কবলে পড়ে হায়দরাবাদের পানির স্বল্পতা ব্যাপক আকারে দেখা দিয়েছে। কে টি রামা রাও বলেন, সিঙ্গুর, মাঞ্জেরা, ওসমান সাগর এবং হিমায়ত সাগর নামে পানির চারটি উৎস শুকিয়ে গেছে। এখন মোট চাহিদার মাত্র ৪৭ শতাংশ পানি সরবরাহ করা যাচ্ছে।হায়দরাবাদে গত সপ্তাহে ৪৩ ডিগ্রি সেলসিয়াস তাপমাত্রা রেকর্ড করা হয়।
