
ভারতে গত বছর কর্মক্ষেত্রে নারীদের সঙ্গে ৫২৬টি যৌন হয়রানির ঘটনা ঘটেছে। গতকাল শুক্রবার দেশটির নারী ও শিশু উন্নয়ন বিষয়ক মন্ত্রী মানেকা গান্ধী এ তথ্য জানান। আজ শনিবার এ নিয়ে একটি প্রতিবেদন প্রকাশ করেছে টাইমস অব ইন্ডিয়া।মানেকা গান্ধী জানান, এসব ঘটনার মধ্যে ৫৭টি ঘটেছে অফিস পরিসরে। আর ৪৬৯টি অন্যান্য স্থানে ঘটলেও নারীদের কর্মক্ষেত্রের সঙ্গে সংশ্লিষ্ট ছিল। মন্ত্রী বলেন, কর্মক্ষেত্রে নারীদের ওপর যৌন হয়রানি (প্রতিরোধ, নিষিদ্ধকরণ ও প্রতিকার) আইন ২০১৩ অনুযায়ী সরকারের দায়িত্ব এ আইনের প্রয়োগ পর্যবেক্ষণ করা। একই সঙ্গে এ সংক্রান্ত ঘটনায় কটি মামলা হলো ও নিষ্পত্তি হলো সেই তথ্য সংরক্ষণ করা। কিন্তু এ সংক্রান্ত তথ্য সংরক্ষণ করার কোনো কেন্দ্রীয় ব্যবস্থা নেই।মানেকা বলেন, প্রথমবারের মতো ন্যাশনাল ক্রাইম রেকর্ডস ব্যুরো (এনসিআরবি) এ নিয়ে তথ্য সংগ্রহ করেছে।এতে দেখা গেছে, দেশে শিশুদের বিরুদ্ধেও যৌন অপরাধের ঘটনা দিনে দিনে বাড়ছে। গত বছর ১৮ বছরের কম বয়সী শিশু ধর্ষণের ঘটনা ঘটেছে ১৩ হাজার ৭৬৬ টি। অথচ ২০১৩ সালে এ সংখ্যা ছিল ১২ হাজার ৩৬৩টি আর ২০১২ সালে ছিল ৮ হাজার ৫৪১ টি।
