
পুলিশ তাঁকে খুঁজছিল। গণমাধ্যমে তাঁর ছবিসহ খবর প্রচারিত হচ্ছিল। কিন্তু খবরে তাঁর যে ছবি ব্যবহার করা হচ্ছিল, তা পছন্দ হয়নি পলাতক আসামির। তাই তিনি নিজেই একটি গণমাধ্যমকে তাঁর ভালো ছবি সরবরাহ করে তা ব্যবহারের অনুরোধ করেন। অদ্ভুত এই ঘটনাটি ঘটে অস্ট্রেলিয়ায়। বার্তা সংস্থা পিটিআই এই তথ্য জানায়।
সম্পত্তিসংক্রান্ত অপরাধের ঘটনায় অস্ট্রেলিয়ার ১৮ বছর বয়সী তরুণী অ্যামি শার্পকে হন্যে হয়ে খুঁজছিল পুলিশ। তিনি পুলিশের হেফাজত থেকে পালিয়ে ছিলেন।
এরপর ওই তরুণীকে ধরতে পুলিশ একটি বিবৃতি জারি করে। বিবৃতির সঙ্গে তাঁর দুটি ছবিও যুক্ত করা হয়।
ছবিসহ পুলিশের দেওয়া বিবৃতি সিডনির সেভেন নিউজ চ্যানেল তাদের ফেসবুক পেজে আপলোড করলে ঘটনা নাটকীয় মোড় নেয়।
চ্যানেলটির ফেসবুক পোস্টে তাৎক্ষণিক মন্তব্য করেন পলাতক ওই তরুণী। তিনি তাঁর ব্যক্তিগত ফেসবুক প্রোফাইল থেকেই মন্তব্য করেন। মন্তব্যের অংশে নিজের চমৎকার একটি ছবি দেন। অনুরোধের সুরে চ্যানেল কর্তৃপক্ষকে নিজের সরবরাহ করা নতুন ছবি ব্যবহার করতে বলেন তিনি। সঙ্গে দেন ধন্যবাদ।
খবরে বলা হয়, ওই তরুণীর এমন কাণ্ডে প্রতীয়মান হয়, গণমাধ্যমে পুলিশের সরবরাহ করা ছবির ব্যাপারে তাঁর অসন্তোষ ছিল।
এই ঘটনা সামাজিক যোগাযোগের মাধ্যমে ব্যাপক আলোচনার জন্ম দেয়।
একজন একে দারুণ বলে মন্তব্য করেছেন। তাঁর ভাষ্য, পুলিশ আসামি ধরার একটি চমৎকার পন্থা পেল। আসামির বাজে ছবি পোস্ট দিলে সে নিজেই কর্তৃপক্ষের সঙ্গে যোগাযোগ করবে।
পুলিশ জানায়, পরে ওই তরুণীকে তারা গ্রেপ্তার করতে সক্ষম হয়। তাঁর বিরুদ্ধে অভিযোগও আনা হয়েছে।
