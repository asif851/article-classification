
অস্ট্রেলিয়ায় একটি উড়োজাহাজ ভূপাতিত করার পরিকল্পনা নস্যাৎ করে দিয়েছে দেশটির কাউন্টার টেররিজম পুলিশ। অস্ট্রেলিয়ার প্রধানমন্ত্রী ম্যালকম টার্নবুল এ তথ্য জানিয়েছেন বলে বিবিসি অনলাইনের খবরে বলা হয়েছে।
প্রধানমন্ত্রী ম্যালকম টার্নবুল বলেন, সিডনিতে পুলিশ তল্লাশি চালিয়ে সন্দেহভাজন চার ব্যক্তিকে গ্রেপ্তার করেছে। তিনি বলেন, দেশীয় ও আন্তর্জাতিক বিভিন্ন বিমানবন্দরে অতিরিক্ত নিরাপত্তাব্যবস্থা গ্রহণ করা হয়েছে।
অস্ট্রেলিয়ার ফেডারেল পুলিশ কমিশনার অ্যান্ড্রিউ কভিন বলেন, গ্রেপ্তারকৃত সন্দেহভাজন চারজন ‘ইসলামি মতাদর্শে’র হয়ে এই পরিকল্পনা করেছিল। এক সংবাদ সম্মেলনে তিনি বলেন, ‘সম্প্রতি কিছু তথ্যের ভিত্তিতে আইনশৃঙ্খলা রক্ষাকারী বাহিনী জানতে পারে যে সিডনির কিছু ব্যক্তি আত্মঘাতী হামলা চালানোর পরিকল্পনা করছে।’ তিনি বলেন, ‘নির্দিষ্টভাবে কোথায়, কখন এবং কোনো দিনে’ হামলা হওয়ার আশঙ্কা ছিল, এ বিষয়ে পুলিশের কাছে কোনো তথ্য নেই।
অস্ট্রেলিয়ার রাষ্ট্রীয় টেলিভিশন চ্যানেল এবিসি জানিয়েছে, সিডনির উপশহর সওরি হিলস, লাকেম্বা, ওয়াইলি পার্ক এবং পানচবোওল এলাকায় তল্লাশি চালিয়ে পুলিশ সন্দেহভাজন চারজনকে গ্রেপ্তার করেছে। সওরি হিলস এলাকায় এক নারী বলেছেন, তাঁর স্বামী ও ছেলেকে পুলিশ গ্রেপ্তার করেছে। যদিও এই নারী তাঁর স্বজনদের বিরুদ্ধে জঙ্গি সংশ্লিষ্টতার অভিযোগ অস্বীকার করেছেন।
অস্ট্রেলিয়া বেশ কিছু দিন ধরে ‘প্রমাণযোগ্য’ সন্ত্রাসী হামলার ঝুঁকিতে রয়েছে। এর আগে গত ৬ জুন মেলবোর্নে এক বন্দুকধারী হামলাকারীকে গুলি করে হত্যা করে পুলিশ। ওই বন্দুকধারী একজন নারীকে জিম্মি করেছিলেন।
