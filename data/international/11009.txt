

ভারতের উত্তর প্রদেশের আগ্রা শহরের ঐতিহাসিক তাজমহল কখনো শিবমন্দির ছিল না বলে আদালতে হলফনামা পেশ করেছে দেশটির প্রত্নতত্ত্ব বিভাগ (এসএসআই)। এটি সম্রাট শাহজাহান এবং তাঁর স্ত্রী মমতাজ মহলের একটি স্মৃতিসৌধ।
বেশ কিছুদিন আগে তাজমহল নিয়ে একটা বিতর্ক শুরু হয়। একটি মহল দাবি করে, তাজমহল গড়া হয়েছে একটি শিবমন্দিরের ওপর। শিবমন্দিরটি চাপা পড়ে আছে তাজমহলের নিচে। এই দাবিতে আগ্রার বেশ কয়েকজন আইনজীবী মামলাও দায়ের করেন। সেই মামলায় গতকাল বুধবার ভারতের প্রত্নতত্ত্ব বিভাগের আইনজীবী অঞ্জনী শর্মা অ্যাফিডেভিটের মাধ্যমে আদালতকে জানিয়ে দেন, তাজমহল কোনো দিন শিবমন্দির ছিল না। এটি মুঘল সম্রাট শাহজাহানের স্ত্রী সম্রাজ্ঞী মমতাজ মহলের স্মৃতির উদ্দেশে গড়া সৌধ।
অঞ্জনী শর্মা বলেন, তাজমহলকে শিবমন্দির প্রমাণ করার জন্য যেসব তথ্য-প্রমাণ আদালতে পেশ করা হয়েছে, তার অধিকাংশই কল্পনাপ্রসূত। এর কোনো ঐতিহাসিক ভিত্তি নেই। আর সুপ্রিম কোর্টের নির্দেশে তাজমহলের যে অংশটি বন্ধ রাখা হয়েছে, সেই বিষয়টি নিয়ে নতুন করে পর্যালোচনার প্রয়োজন নেই।
এসএসআই দাবি করেছে, ঐতিহাসিক পি এন ওকের লেখা একটি বই নিয়ে প্রথম তাজমহলবিষয়ক বিতর্ক শুরু হয়। ওই বইয়ে পি এন ওক দাবি করেন, তাজমহলের তলায় শিবমন্দির চাপা দেওয়া হয়েছে। ওই শিবমন্দিরের নাম ছিল ‘তেজো মহালয়’। বইয়ের তথ্যের ওপর ভিত্তি করে আগ্রার আইনজীবীরা মামলা করেন। এতে তাজমহলকে শিবমন্দির হিসেবে মানার দাবি তোলা হয়। তাজমহলের নাম ‘তেজো মহালয়’ হিসেবে ঘোষণা দেওয়ার আবেদন জানানো হয়।
