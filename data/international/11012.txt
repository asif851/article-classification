
কলকাতার প্রেসিডেন্সি কারাগার ও আলীপুর কেন্দ্রীয় কারাগার শহরের বাইরে সরিয়ে নেওয়ার উদ্যোগ নিয়েছে পশ্চিমবঙ্গ সরকার। এ লক্ষ্যে দক্ষিণ ২৪ পরগনা জেলার বারুইপুরে তৈরি করা হচ্ছে নতুন কারাগার। আগামী জুন মাসে নতুন কারাগার উদ্বোধন করা হবে। বারুইপুরে স্থানান্তরের পর কলকাতার কারাগার দুটির ঐতিহ্যবাহী সেল সংরক্ষণে তৈরি হবে জাদুঘর।
প্রেসিডেন্সি কারাগার ও আলীপুর কেন্দ্রীয় কারাগারের অবস্থান দক্ষিণ কলকাতার আলীপুরে। দক্ষিণ কলকাতার সদরও এই আলীপুর। এখন অবশ্য কারাগার বা জেল শব্দ বদলে হয়েছে সংশোধনাগার। প্রেসিডেন্সি কারাগার ১৮৬৪ সালে প্রতিষ্ঠিত হয়। আর আলীপুর কেন্দ্রীয় কারাগার প্রতিষ্ঠিত হয় ১৯১০ সালে।
কলকাতায় যখন এই কারাগার দুটি তৈরি হয়, তখন তা ছিল শহরের শেষ প্রান্তে। এখন শহর বর্ধিত হওয়ায় কারাগার দুটি চলে এসেছে শহরের মধ্যে। কারাগার দুটিতে নেতাজি সুভাষচন্দ্র বসু, শ্রী অরবিন্দ, ডা. বিধানচন্দ্র রায়, চারু মজুমদারের মতো ব্যক্তিরা ছিলেন। তাই কারাগার দুটির ঐতিহ্যবাহী সেলগুলো জাদুঘরে রূপান্তর করা হবে। বাকি এলাকায় গড়া হবে আধুনিক উপনগরী। সেখানে থাকবে শিশুপার্ক, ক্রীড়া কমপ্লেক্স, শপিং মল, প্রেক্ষাগৃহ।
কর্তৃপক্ষ বলছে, কারাগার দুটির হেরিটেজ অংশকে সংরক্ষণ করা হবে। বাকি অংশ ভেঙে হবে টাউনশিপ। এই লক্ষ্যে পশ্চিমবঙ্গের মুখ্যসচিব মলয় দের নেতৃত্বে গড়া হয়েছে একটি কমিটি। গত শুক্রবার এই কমিটির প্রথম বৈঠকও হয়েছে।
