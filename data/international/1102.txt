
ধর্মীয় সহিংসতাকে নিন্দা করে ভারতের প্রধানমন্ত্রী নরেন্দ্র মোদির দেওয়া বক্তব্যকে স্বাগত জানিয়েছেন মার্কিন প্রেসিডেন্ট বারাক ওবামা। গত শুক্রবার হোয়াইট হাউসের ওয়েবসাইটে মোদির ওই বক্তব্যে প্রেসিডেন্ট ওবামার প্রতিক্রিয়া তুলে ধরা হয়। খবর এনডিটিভির।হোয়াইট হাউসের ওয়েবসাইটে বলা হয়, ১৭ ফেব্রুয়ারি প্রধানমন্ত্রী নরেন্দ্র মোদি তাঁর বক্তব্যে ধর্মভিত্তিক সহিংসতার যে নিন্দা করেছেন, প্রেসিডেন্ট (বারাক ওবামা) তাকে স্বাগত জানিয়েছেন। সব ধর্মের প্রতি সমান আচরণ প্রদর্শনের যে অঙ্গীকার মোদি করেন, প্রেসিডেন্ট তারও প্রশংসা করেছেন।গত ২৬ জানুয়ারি ভারতের প্রজাতন্ত্র দিবসের অনুষ্ঠানে যোগ দিতে প্রেসিডেন্ট ওবামা দেশটি সফর করেন। সফরের শেষ দিকে এক বক্তব্যে ভারতের সাম্প্রতিক ধর্মীয় সহিংসতা ও অসহিষ্ণুতার বিষয়টি উল্লেখ করে ওবামা ইঙ্গিত দেন, এটি মোকাবিলা না করতে পারলে ভারতের উন্নয়ন ব্যাহত হবে। মার্কিন প্রেসিডেন্টের এ বক্তব্যে ভারতে নেতিবাচক প্রতিক্রিয়া হয়েছিল।
