
ইরাক, আফগানিস্তান ও পাকিস্তানে যুক্তরাষ্ট্রের নেতৃত্বাধীন এক দশকের সন্ত্রাসবাদবিরোধী যুদ্ধে প্রত্যক্ষ বা পরোক্ষভাবে ১৩ লাখ মানুষ নিহত হয়েছে।গতকাল রোববার বার্তা সংস্থা পিটিআই জানায়, যুক্তরাষ্ট্রের নেতৃত্বাধীন সন্ত্রাসবাদবিরোধী যুদ্ধে হতাহতের পরিসংখ্যান নিয়ে সম্প্রতি প্রকাশিত এক গবেষণা প্রতিবেদনে এ তথ্য উঠে এসেছে।‘দেহ গণনা: সন্ত্রাসবিরোধী যুদ্ধের ১০ বছর পর হতাহতের সংখ্যা’ শীর্ষক ওই গবেষণা প্রতিবেদনটি প্রকাশ করেছে চিকিৎসকদের কয়েকটি আন্তর্জাতিক সংগঠন। সংগঠনগুলো হচ্ছে ইন্টারন্যাশনাল ফিজিশিয়ানস ফর দ্য প্রিভেনশন অব নিউক্লিয়ার ওয়ার, ফিজিশিয়ানস ফর সোশ্যাল রেসপনসিবিলিটি ও ফিজিশিয়ানস ফর গ্লোবাল সারভাইভাল।গবেষণা প্রতিবেদনে ২০০৪ সাল থেকে ২০১৩ সাল পর্যন্ত যুক্তরাষ্ট্রের নেতৃত্বাধীন সন্ত্রাসবাদবিরোধী যুদ্ধে হতাহতের সংখ্যা অন্তর্ভুক্ত করা হয়েছে।প্রতিবেদনে বলা হয়েছে, এই সময়ে ইরাক, আফগানিস্তান ও পাকিস্তানে যুক্তরাষ্ট্রের নেতৃত্বাধীন সন্ত্রাসবিরোধী যুদ্ধে প্রায় ১৩ লাখ মানুষ প্রত্যক্ষ বা পরোক্ষভাবে নিহত হয়েছে। এর মধ্যে ১০ লাখ মানুষ নিহত হয়েছে ইরাকে। দুই লাখ ২০ হাজার মানুষ নিহত হয়েছে আফগানিস্তানে। পাকিস্তানে নিহত হয়েছে প্রায় ৮১ হাজার মানুষ।প্রতিবেদনের তথ্যমতে, পাকিস্তানে যুক্তরাষ্ট্রের নেতৃত্বাধীন এক দশকের সন্ত্রাসবাদবিরোধী যুদ্ধে ৮১ হাজার ৩২৫ জন থেকে ৮১ হাজার ৮৬০ জন নিহত হয়েছে। নিহত ব্যক্তিদের মধ্যে ৪৮ হাজার ৫০৪ জন বেসামরিক নাগরিক। পাঁচ হাজার ৪৯৮ জন পাকিস্তানি নিরাপত্তা বাহিনীর সদস্য ও ২৬ হাজার ৮৬২ জন জঙ্গি নিহত হয়েছে।
