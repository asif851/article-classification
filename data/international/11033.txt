

সাংবাদিক হত্যার প্রতিবাদে ভারতের কমিউনিস্ট শাসিত ত্রিপুরায় বন্‌ধ্‌ পালিত হচ্ছে। একই সঙ্গে রাজ্যের বেশির ভাগ গণমাধ্যমই আজ বৃহস্পতিবার কালো দিবস পালন করছে। 
গত মঙ্গলবার ত্রিপুরা স্টেট রাইফেলসের ছাউনিতে খবর সংগ্রহ করতে গিয়ে পুলিশের গুলিতে নিহত হন সাংবাদিক সুদীপ দত্ত ভৌমিক (৫০)।  সাংবাদিক হত্যার দায় স্বীকার করে মুখ্যমন্ত্রী মানিক সরকারকে স্বরাষ্ট্র মন্ত্রণালয় থেকে ইস্তফা দেওয়ার দাবিতে বিজেপির ডাকে পালিত হচ্ছে ১২ ঘণ্টার বন্‌ধ্‌। একই ইস্যুতে পৃথক পৃথকভাবে কংগ্রেস ও তৃণমূল ২৪ ঘণ্টার বন্‌ধের ডাক দিয়েছে।
তবে বন্‌ধে গোলমালের কোনো খবর পাওয়া যায়নি। রাজধানী আগরতলাসহ গোটা রাজ্যেই দোকানপাট, অফিস, স্কুল-কলেজ সবই বন্ধ রয়েছে। বিজেপির কর্মী –সমর্থকেরা সকাল থেকেই মোটরসাইকেলে চেপে বন্‌ধের সমর্থনে বিভিন্ন জায়গায় মিছিল করেছে। মিছিল করেছে কংগ্রেস ও তৃণমূলও। অন্যদিকে, শাসক দল সিপিএম বন্‌ধের বিরোধিতা করলেও পথে নেমে প্রতিবাদ করতে দেখা যায়নি তাঁদের। গোটা রাজ্যেই নিরাপত্তা জোরদার করা হয়েছে।
রাজ্যের বেশির ভাগ পত্রিকার সম্পাদকীয় প্রতিবেদনের জায়গা কালো রাখা হয়। স্থানীয় চ্যানেলগুলোতেও এক ঘণ্টা শুধু নিহত সাংবাদিক সুদীপের ছবি দিয়ে চ্যানেলের স্ক্রিন কালো রাখা হয়।
ত্রিপুরায় সাম্প্রতিক কালে দুই সাংবাদিক ও একজন সাংবাদিকের গাড়িচালক খুন হন। সাংবাদিক শান্তনু দাস এবং অন্য একজন সাংবাদিকের গাড়িচালক জীবন দেবনাথকে প্রাণ হারাতে হয় আন্দোলনরত উপজাতিদের হাতে। এবার খোদ পুলিশের জ্যেষ্ঠ কর্মকর্তার গুলিতে প্রাণ হারালেন সাংবাদিক। এ কারণে গোটা রাজ্যই ক্ষোভে ফুঁসছে।
