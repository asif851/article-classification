
টেনিস খেলার প্রশিক্ষণ কেন্দ্রে ভর্তি হতে এসে গণধর্ষণের শিকার হয়েছেন এক নারী। গতকাল বুধবার রাতে ভারতের মধ্য বেঙ্গালুরুর কর্ণাটক স্টেট লন টেনিস অ্যাসোসিয়েশনের কাছে এ ঘটনা ঘটে। আজ বৃহস্পতিবার টাইমস অব ইন্ডিয়ার খবরে এ তথ্য জানানো হয়।
ধর্ষণের শিকার ওই নারীর বয়স আনুমানিক ৩০ বছর। তিনি নিকটবর্তী তুমকু জেলা থেকে বেঙ্গালুরু এসেছিলেন।
পুলিশের ডেপুটি কমিশনার সন্দীপ পাতিল বলেন, ‘কাবন পার্কে টেনিস ক্লাবে ভর্তি হতে গতকাল রাতে ওই নারী তুমকুর থেকে আসেন। কিন্তু ততক্ষণে ক্লাব বন্ধ হয়ে গিয়েছিল এবং তাঁকে আগামীকাল (আজ) আসতে বলা হয়।’
রাত নয়টার দিকে টেনিস মাঠের দুজন নিরাপত্তারক্ষী ওই নারীকে দেখে এগিয়ে আসে ও কথা বলতে শুরু করে। পাতিল বলেন, ওই দুই নিরাপত্তারক্ষী তাঁকে সাহায্য করার আশ্বাস দিয়ে তাঁর সঙ্গে কথা বলতে বলতে হাঁটতে থাকে। একপর্যায়ে সিদদালিংগাই সার্কেল পর্যন্ত এসে তারা ওই নারীকে ধর্ষণ করে রাস্তার পাশে ফেলে যায়।
পুলিশ জানায়, টহল পুলিশের দুই কনস্টেবল এই নারীকে উদ্ধার করে। পরে ওই নারীর কাছ থেকে ঘটনার বিবরণ শোনার পর টেনিস ক্লাবের নিরাপত্তারক্ষীদের গ্রেপ্তার করা হয়। গত দুই মাসে এ নিয়ে এ ধরনের তিনটি ঘটনা ঘটল।
