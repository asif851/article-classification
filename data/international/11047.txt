
আর্জেন্টিনার সাবেক একনায়ক রেইনালদো বিগনোনেসহ সাবেক ১৫ সেনা কর্মকর্তাকে বিভিন্ন মেয়াদে সাজা দিয়েছেন দেশটির এক আদালত। ‘অপারেশন কন্ডোর’ কর্মসূচির অংশ হিসেবে বামপন্থী ভিন্নমতাবলম্বীদের অপহরণ ও হত্যার অভিযোগে গতকাল শুক্রবার তাঁদের দোষী সাব্যস্ত করে ওই সাজা দেওয়া হয়। রেইনালদো বিগনোনেকে ২০ বছরের কারাদণ্ড দেন আদালত। ১৯৭০ ও ৮০-এর দশকে আর্জেন্টিনা, চিলি, উরুগুয়ে, প্যারাগুয়ে, ব্রাজিল ও বলিভিয়ায় কায়েম থাকা একনায়কতান্ত্রিক শাসনব্যবস্থার অধীনে প্রতিপক্ষের নির্বাসিত লোকজনকে খুঁজে বের করে হত্যার অভিযান ‘অপারেশন কন্ডোর’ নামে পরিচিত। ৮৮ বছর বয়সী সাবেক একনায়ক রেইনালদো বিগনোনে এর জন্য বিচার হওয়া সর্বোচ্চ পদাধিকারী ব্যক্তি। এ ছাড়া ১৬ জন আসামির মধ্যে ১৪ জনকে ৮ থেকে ২৫ বছরের সাজা দেওয়া হয়। বাকি দুজনকে খালাস দেন আদালত।রায়ে আদালত ১৯৭৬ থেকে ১৯৮৩ সালে আর্জেন্টিনায় একনায়কতন্ত্র চলাকালে ১০৫ জন নিখোঁজ হওয়ার কথা উল্লেখ করেন। এই রায়কে স্বাগত জানিয়েছেন মানবাধিকার আন্দোলনকর্মীরা। মামলায় অনেক বাদীর পক্ষে লড়া আইনজীবী লুজ পালমাস জালডুয়া বলেন, এটি আর্জেন্টিনার রাষ্ট্রীয় সন্ত্রাস, অপরাধমূলক ষড়যন্ত্র ছিল-রায়ে কেবল এ কথাই নয়, বরং অন্য একনায়কদের সঙ্গে সমন্বিতভাবে এ কাজ করা হয়েছিল বলেও নির্ধারিত হয়েছে।হিউম্যান রাইটস ওয়াচের আমেরিকা মহাদেশের পরিচালক হোসে মিগেল ভিভাংকো বলেন, সামরিক একনায়কদের বিরুদ্ধে এ রায় এই অঞ্চলে গুরুতর মানবাধিকার লঙ্ঘন যেন আর না হয়, সে জন্য একটি শক্ত নজির স্থাপন করেছে।  উল্লেখ্য, গত মার্চে আর্জেন্টিনায় রাষ্ট্রীয় সফরে গিয়ে মার্কিন প্রেসিডেন্ট বারাক ওবামা ওই একনায়কদের নৃশংসতার নিন্দা জানাতে যুক্তরাষ্ট্রের দেরি হয়েছে বলে মন্তব্য করেন। তবে তিনি ওই সামরিক জান্তাদের ওয়াশিংটনের প্রথম দিকে সমর্থন করার জন্য দুঃখ প্রকাশ করেননি।
