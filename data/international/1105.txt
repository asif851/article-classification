
এবার দিনক্ষণ উল্লেখ করে আফগানিস্তানের ধর্মীয় উগ্রপন্থী সংগঠন তালেবান তাদের দীর্ঘদিনের শীর্ষ নেতা মোল্লা ওমরের মৃত্যুর কথা স্বীকার করল। গতকাল সোমবার এক বিবৃতিতে সংগঠনটি জানায়, ২০১৩ সালের ২৩ এপ্রিল মোল্লা ওমরের মৃত্যু হয়েছে। এদিকে এভাবে মৃত্যুর কথা স্বীকার করে নেওয়ায় সংগঠনটির মধ্যে দ্বন্দ্ব শুরু হয়েছে। খবর এএফপির।এর আগে দীর্ঘদিন ধরে আফগানিস্তানের গোয়েন্দা কর্মকর্তারা মোল্লা ওমরের মৃত্যুর কথা জানিয়ে আসছিলেন। কিন্তু বরাবরই অস্বীকার করে আসছিল তালেবান। মোল্লা ওমরকে জনসমক্ষে দেখা না গেলেও চলতি বছরের জুলাই মাস পর্যন্ত তাঁর নামে সংগঠনটি বিবৃতি দিয়ে আসছিল। অবশেষে দীর্ঘ দুই বছর পর গত ৩০ জুলাই তালেবান তাঁদের নেতার মৃত্যুর কথা স্বীকার করে নেয়। কিন্তু ওই সময় তাঁর মৃত্যুর কোনো দিনক্ষণ উল্লেখ করা হয়নি। মৃত্যুর কথা স্বীকার করার পর মোল্লা ওমরের দীর্ঘদিনের উপনেতা মোল্লা আকতার মনসুরকে শীর্ষ নেতা ঘোষণা করে তালেবান। অস্বচ্ছ ও অনিরপেক্ষ প্রক্রিয়ায় তাঁকে শীর্ষ নেতা বানানোর অভিযোগে তালেবানের অনেক নেতা তাঁকে গ্রহণ করতে পারছেন না। এই বিদ্রোহী নেতাদের মধ্যে আছেন খোদ মোল্লা ওমরের ছেলে ও ভাই। এমন পরিস্থিতিতে মোল্লা ওমরের মৃত্যুর কথা স্বীকার করে নেওয়ায় শীর্ষ নেতৃত্বের ওপর বেশ চটেছেন ওই বিদ্রোহীরা।নতুন নেতা মোল্লা আকতার জীবনীতে মোল্লা ওমরের মৃত্যুর তথ্য গোপন রাখার কারণও ব্যাখ্যা দিয়েছেন। তিনি বলেন, ২০১৩ সাল ছিল তালেবান ও বিদেশি দখলদারদের মধ্যকার শক্তি পরীক্ষার শেষ বছর। বিদেশিরা ঘোষণা দিয়েছিল যে ২০১৪ সালের শেষ দিকে তারা আফগানিস্তানে সামরিক অভিযান শেষ করে আনবে। এসব কারণে এত দিন মোল্লা ওমরের মৃত্যুর তথ্য গোপন রাখা হয়েছিল।
