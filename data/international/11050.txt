
তাঁর চোখে যাঁরা অসৎ, সেই রাজনীতিকদের একটা প্রাথমিক তালিকা সর্বসমক্ষে পেশ করলেন দিল্লির আম আদমি পার্টির (এএপি) মুখ্যমন্ত্রী অরবিন্দ কেজরিওয়াল। তালিকায় আছেন কংগ্রেসের সহসভাপতি রাহুল গান্ধী। তবে নেই বিজেপির প্রধানমন্ত্রী পদপ্রার্থী নরেন্দ্র মোদির নাম। নেই দিল্লির সদ্য সাবেক মুখ্যমন্ত্রী কংগ্রেসের জ্যেষ্ঠ নেত্রী শীলা দীক্ষিতের নামও।কেজরিওয়াল জানিয়েছেন, তালিকার ‘অসৎদের’ বিরুদ্ধে লোকসভার আগামী নির্বাচনে তাঁরা প্রার্থী দেবেন। সেই সঙ্গে তিনি বলেছেন, এএপির লড়াই ক্ষমতা দখলের জন্য নয়। তাঁদের লড়াই দুর্নীতির বিরুদ্ধে। দিল্লির মুখ্যমন্ত্রী বলেন, দুর্নীতিগ্রস্ত ও পারিবারিক উত্তরাধিকার সূত্রে কাউকে লোকসভায় জিততে না দেওয়া তাঁদের দলের লক্ষ্য।‘দুর্নীতিগ্রস্তদের’ তালিকা প্রকাশ করার কোনো ইঙ্গিত আগে থেকে কেজরিওয়াল বা তাঁর দলের পক্ষ থেকে কেউ দেননি। ফলে গতকাল শুক্রবার দলের জাতীয় কর্মসমিতির বৈঠকের পর এই তালিকা প্রকাশ একদিক দিয়ে চমকই বলা যায়। বৃহস্পতিবার এএপি নেতারা জানিয়েছিলেন, এবারের লোকসভা ভোটে মোট ৫৪৩টি আসনের মধ্যে তাদের দল ৩৫০ আসনে লড়াই করবে। শুক্রবার বৈঠকের পর কেজরিওয়াল সেই আসনগুলোর মধ্যে কাদের বিরুদ্ধে নিশ্চিত প্রার্থী দেওয়া হবে তা জানান। এবং সেই ঘোষণার মধ্যেই চলে আসে ‘অসৎদের’ নাম।তালিকায় অন্যদের মধ্যে কংগ্রেসের সহসভাপতি রাহুল গান্ধীর নাম থাকলেও কেজরিওয়াল প্রথমে তা বলতে চাননি। ভাষণের শেষ দিকে তিনি বলেন, ‘আমি এই তালিকাটা পেশ করলাম। তাঁদের মধ্যে কাউকে সৎ মনে করলে আপনারা আমাকে বলবেন। তাঁদের সংসদে পাঠানো হবে, না পরাজিত করা হবে, সে বিষয়ে আমি দেশের মানুষের মতামত জানতে চাই।’কেজরিওয়ালের করা অসৎদের তালিকায় কংগ্রেসের রাহুল গান্ধী ছাড়াও নাম রয়েছে কেন্দ্রীয় মন্ত্রী কপিল সিবাল, কমলনাথ, ফারুক আবদুল্লা, পি চিদাম্বরম,সুশীল কুমার সিন্ধে, সালমান খুরশিদ, বীরাপ্পা মইলি, পবন বনশাল, সুরেশ কালমাদি ও তরুণ গগৈয়ের। রয়েছেন বিজেপির সাবেক সভাপতি নীতিন গড়কড়ি, কর্ণাটকের সাবেক মুখ্যমন্ত্রী বি এস ইয়েদুরাপ্পা, অনন্ত কুমার, সমাজবাদী পার্টির মুলায়ম সিং যাদব ও বহুজন সমাজ পার্টির মায়াবতী। কেজরিওয়াল বলেন, তাঁদের প্রত্যেকের বিরুদ্ধেই এএপি এবারের নির্বাচনে প্রার্থী দেবে। তাঁদের সংসদে না পাঠানোর জন্য দল সর্বশক্তি নিয়োগ করবে।তালিকায় বিজেপির প্রধানমন্ত্রী পদপ্রার্থী নরেন্দ্র মোদির নাম না থাকলেও কেজরিওয়াল তাঁকে ছেড়ে দেননি। তাঁর কটাক্ষ, মোদি ও রাহুল গান্ধীর ভাবমূর্তি তৈরি করতে দুই দলই ৫০০ কোটি রুপি করে খরচ করছে!
