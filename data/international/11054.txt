
মদ্যপ অবস্থায় গাড়ি চালিয়ে ধরা পড়ার পর পদত্যাগ করেছেন সুইডেনের সর্বকনিষ্ঠ মন্ত্রী আইদা হাদজিয়ালিক। ২৯ বছর বয়সী হাদজিয়ালিক সুইডেনের ইতিহাসে সর্বকনিষ্ঠ এবং প্রথম মুসলিম মন্ত্রী। তিনি বর্তমান সুইডিস সরকারের উচ্চ শিক্ষা বিষয়ক মন্ত্রণালয়ের দায়িত্বে ছিলেন।
পদত্যাগের পর হাদজিয়ালিক এ ঘটনাকে তাঁর জীবনের সবচেয়ে বড় ভুল বলে উল্লেখ করেছেন। হাদজিয়ালিক পাঁচ বছর বয়সে বসনিয়া-হার্জেগোভিনা থেকে সুইডেনে এসেছিলেন। ডেনমার্ক ও সুইডেনের সংযোগ সেতুতে পৌঁছার আগে তিনি দুই গ্লাস মদ পান করেন। পুলিশ ইতিমধ্যে হাদজিয়ালিকের রক্তে নির্দিষ্ট মাত্রার চেয়ে বেশি পরিমাণ অ্যালকোহল শনাক্ত করেছে। এ কারণে তাঁর ছয় মাসের জেল হতে পারে। তিনি তাঁর ভুল স্বীকার করে বলেছেন, কোপেনহেগেনে রাত্রি যাপনকালে তিনি এক গ্লাস স্পার্কলিং ওয়াইন এবং পরে আরও এক গ্লাস রেড ওয়াইন পান করেন। এর চার ঘণ্টা পর তিনি সুইডেনের দক্ষিণের শহর মালামোতে যাওয়ার জন্য রওনা দেন। হাদজিয়ালিক বলেন, তিনি ভেবেছিলেন যে তাঁর শরীর অ্যালকোহল মুক্ত হতে যথেষ্ট সময় পাবেন। তাঁর পদত্যাগের সিদ্ধান্তের বিষয়ে তিনি সাংবাদিকদের বলেন, ‘আমি পদত্যাগ করাই সমীচীন মনে করেছি। কারণ, আমি বিশ্বাস করি যে, আমি যেটা করেছি তা গুরুতর অপরাধ।’
সুইডেনে নির্দিষ্ট মাত্রায় মদ পান করে গাড়ি চালানোর অনুমোদন রয়েছে।
