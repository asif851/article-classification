
সোমালিয়ার উত্তর-পূর্বাঞ্চলীয় আধা স্বায়ত্তশাসিত পন্টল্যান্ড অঞ্চলে আঘাত হানা গ্রীষ্মমণ্ডলীয় ঘূর্ণিঝড়ে অন্তত ১০০ জন নিহত হয়েছে। অঞ্চলটিতে জরুরি অবস্থা জারি করা হয়েছে।
অঞ্চলটির সরকারের বরাত দিয়ে গতকাল সোমবার বার্তা সংস্থা রয়টার্সে প্রকাশিত প্রতিবেদনে এ তথ্য জানানো হয়।
গত শনি ও রোববার পন্টল্যান্ড অঞ্চলে ওই গ্রীষ্মমণ্ডলীয় ঘূর্ণিঝড়টি আঘাত হানে। প্রচণ্ড বাতাস, ভারী বৃষ্টি ও আকস্মিক বন্যায় মানুষের প্রাণহানির পাশাপাশি হাজার হাজার গবাদিপশুও মারা গেছে। শত শত ঘরবাড়ি বিপর্যস্ত হয়েছে। অনেক জেলে নিখোঁজ রয়েছেন। পরিস্থিতি মোকাবিলায় আন্তর্জাতিক সহায়তা চেয়েছে সেখানকার সরকার।
 
 
