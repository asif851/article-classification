
যুক্তরাষ্ট্র ও কানাডায় তুষারঝড়ে বিস্তীর্ণ এলাকার বিদ্যুৎব্যবস্থা বিপর্যস্ত হয়ে পড়েছে। ফলে যুক্তরাষ্ট্রের উত্তর-পূর্বাঞ্চল ও কানাডার দক্ষিণ-পূর্বাঞ্চলের পাঁচ লাখের বেশি পরিবার কয়েক দিন ধরে বিদ্যুৎহীন রয়েছে। গত সপ্তাহান্তে ওই অঞ্চলে প্রবল তুষারঝড় হয়। এতে অন্তত ২৭ জন নিহত হয়েছে।
সংশ্লিষ্ট অঞ্চলে বিদ্যুৎব্যবস্থা স্বাভাবিক করার চেষ্টা চলছে। বিদ্যুৎ বিভাগের কর্মীরা দিন-রাত কাজ করছেন। কিন্তু পরিস্থিতি এতই খারাপ যে কিছুসংখ্যক বাড়িতে বিদ্যুৎ সরবরাহ স্বাভাবিক করতে কাল শনিবার পর্যন্ত অপেক্ষা করতে হতে পারে।
কানাডার অন্টারিও প্রদেশের সংশ্লিষ্ট কর্মকর্তারা জানান, বড়দিনে শুধু টরন্টোর অন্তত ৭২ হাজার মানুষ বিদ্যুৎহীন ছিল। এ ছাড়া নিউ ব্রান্সউইক, কুইবেক ও নোভা স্কশিয়া প্রদেশেও অনেক পরিবার বিদ্যুৎহীন ছিল। প্রাকৃতিক দুর্যোগ এসব অঞ্চলের বাসিন্দাদের বড়দিনের উৎসব মাটি করে দিয়েছে। টরন্টোর মেয়র রব ফোর্ড বলেন, ‘আমরা জানি, তুষারঝড়ের ফলে যে পরিস্থিতির সৃষ্টি হয়েছে, তাতে ঘরবাড়ি গরম করার জন্য জরুরিভিত্তিতে বিদ্যুৎ প্রয়োজন। কিন্তু পরিস্থিতি ভয়াবহ।’
যুক্তরাষ্ট্রে তুষারঝড়ে সবচেয়ে বেশি প্রভাব পড়েছে মেইন ও মিশিগান অঙ্গরাজ্যে।
তুষারঝড়ের কারণে কানাডার টরন্টো থেকে মন্ট্রিল ও অটোয়া থেকে নিউইয়র্ক যাতায়াতব্যবস্থা একেবারেই বিপর্যস্ত হয়ে পড়েছে। বিবিসি।
