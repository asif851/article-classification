
থাইল্যান্ডের উপপ্রধানমন্ত্রী ও প্রতিরক্ষামন্ত্রী প্রাওইত ওংসুয়ান বলেছেন, দেশটির সাবেক প্রধানমন্ত্রী ইংলাক সিনাওয়াত্রা কোথায় আছেন, তা তাঁদের জানা নেই। গতকাল সোমবার সাংবাদিকদের তিনি এ কথা জানান। তবে গত শনিবার ইংলাকের রাজনৈতিক দলের এক জ্যেষ্ঠ নেতা গত শনিবার দাবি করেন, সাবেক এই প্রধানমন্ত্রী দুবাই গেছেন।ক্ষমতায় থাকাকালে চালে ভর্তুকির একটি প্রকল্পে ব্যাপক অনিয়মের অভিযোগে ইংলাক সিনাওয়াত্রার বিরুদ্ধে করা একটি মামলার রায় ঘোষণার কথা ছিল গত শুক্রবার। কিন্তু আদালতে হাজির না হয়ে রায় ঘোষণার আগেই দেশ ছেড়ে পালান সাবেক এই প্রধানমন্ত্রী। এর পরিপ্রেক্ষিতে আদালত তাঁর বিরুদ্ধে গ্রেপ্তারি পরোয়ানা জারি করে আগামী ২৭ সেপ্টেম্বর রায় ঘোষণার নতুন তারিখ নির্ধারণ করেন। রায়ে দোষী সাব্যস্ত হলে তাঁর সর্বোচ্চ ১০ বছরের কারাদণ্ড হতে পারে।ইংলাক দেশ ছাড়ার পর তাঁর দল পুইয়া থাই পার্টির একটি সূত্র দাবি করে, ২০১৪ সালে ক্ষমতাচ্যুত এই প্রধানমন্ত্রী সিঙ্গাপুর হয়ে দুবাই গেছেন। ধারণা করা হচ্ছে, ভাই থাকসিন সিনাওয়াত্রার কাছেই গেছেন তিনি। ২০০৬ সালে সামরিক অভ্যুত্থানে ক্ষমতাচ্যুত থাকসিনও দুর্নীতির অভিযোগে কারাদণ্ড এড়াতে দেশ ছেড়ে পালান। দুবাইয়ে তাঁর একটি বাড়ি রয়েছে। তবে থাইল্যান্ডের প্রতিরক্ষামন্ত্রী প্রাওইত ওংসুয়ান গতকাল সাংবাদিকদের বলেন, ‘ইংলাক পালিয়ে কোথায় গেছেন এবং কোথায় আশ্রয় প্রার্থনা করেছেন, আমরা জানি না। তাঁকে ফিরিয়ে আনার ব্যাপারে এখনো কোনো নির্দেশ পাইনি আমরা।’নিরাপত্তা বাহিনীর কড়া নজরদারির মধ্যেও সবার চোখ এড়িয়ে ইংলাক কীভাবে দেশ ছেড়ে পালালেন, তা নিয়ে এখন প্রশ্ন তুলেছেন সমালোচকেরা।
 
