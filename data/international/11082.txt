
ভারতের নতুন সেনাপ্রধান হিসেবে লে. জেনারেল দলবির সিং সুহাগের নিয়োগ চ্যালেঞ্জ করে দেওয়া একটি আবেদন শিগগিরই শুনতে রাজি হয়েছেন দেশটির সুপ্রিম কোর্ট৷ গতকাল বৃহস্পতিবার আদালত এ কথা জানিয়েছেন৷ খবর এনডিটিভির৷আদালত জানান, আগামী মাসের প্রথম দিকে বিষয়টি নিয়ে শুনানি হবে৷ ১ আগস্টের সেনাপ্রধানের দায়িত্ব নেওয়ার কথা আছে সুহাগের৷গত এপ্রিল-মে মাসে মাসব্যাপী লোকসভা নির্বাচনের সময় নতুন সেনাপ্রধান হিসেবে সুহাগের নিয়োগের বিষয়টি চূড়ান্ত করে প্রধানমন্ত্রী মনমোহন সিংয়ের সরকার৷ সরকারের একেবারে শেষ সময়ে এবং হাতে সময় থাকার পরও আগেভাগে বিষয়টি চূড়ান্ত করায় তখন সমালোচনা হয়৷ বিরোধী দল বিজেপির পক্ষ থেকেও তখন আপত্তি করা হয়৷তবে সুহাগের নিয়োগের বিষয়টি চ্যালেঞ্জ করে আদালতের দ্বারস্থ হয়েছেন আরেক লে. জেনারেল রবি দাস্তানি৷ তিনি নিজেকে সেনাপ্রধান পদের দাবিদার উল্লেখ করে অভিযোগ করেন, সুহাগকে সেনাপ্রধান করা হলে জ্যেষ্ঠতা লঙ্ঘন হবে৷
