
বছরের পর বছর পেরিয়েছে, নেতা, এমনকি সীমানায়ও বদল এসেছে, তবে একটা নীতির বেলায় আজও বদলায়নি মিসর: মুসলিম ব্রাদারহুডের বিরদ্ধে দমন-পীড়ন৷ ইসলামপন্থী এই সংগঠনটিকে শায়েস্তা করতে এর প্রতিষ্ঠালগ্ন থেকেই নানাভাবে তৎপর থেকেছে দেশটির শাসকগোষ্ঠী৷ এই তৎপরতার বিস্তৃতি নেতা-কর্মীদের ধরপাকড়, নির্বাসনে পাঠানো ও ফাঁসিতে ঝোলানো থেকে শুরু করে সংগঠনটির কার্যক্রম নিষিদ্ধ করা পর্যন্ত৷ব্রাদারহুডের ওপর দমন-পীড়নের সর্বশেষ নিদর্শন হচ্ছে গত ২৮ এপ্রিল একটি আদালতের দেওয়া হাস্যকর রায়৷ বিচারের নামে প্রহসন করে দেশটির দক্ষিণাঞ্চলীয় মিনইয়া প্রদেশের একটি আদালত এদিন অতি সংক্ষিপ্ত দুই সেশন শুনানি শেষে ব্রাদারহুডের প্রধান মোহাম্মদ বাদিসহ ৬৮৩ জনের মৃত্যুদণ্ড দেন৷ একই আদালত গত মার্চ মাসে মৃত্যুদণ্ড দিয়েছিলেন ব্রাদারহুডের আরও ৫২৯ জন সদস্যকে৷ একজন মাত্র পুলিশ কর্মকর্তার মৃত্যুর ঘটনায় সব মিলিয়ে এক হাজার ২১২ জনের বিরুদ্ধে মৃত্যুদণ্ডের আদেশ দেওয়া হলো৷ অথচ গত জুলাই মাসে ব্রাদারহুড নেতৃত্বাধীন নির্বাচিত সরকারকে ক্ষমতাচ্যুত করার পর থেকে নিরাপত্তাকর্মীরা যে এক হাজারের বেশি বেসামরিক মানুষকে হত্যা করেছেন, সে জন্য এখন পর্যন্ত কারও বিরুদ্ধে অভিযোগই আনা হয়নি৷যে আদালতের দায়িত্ব হচ্ছে, দেশের নির্বাহী বিভাগের ভুলভাল শুধরে দেওয়া, সেই আদালতই দায়িত্বজ্ঞান ভুলে রাষ্ট্রের নীতিবিবর্জিত তৎপরতার সঙ্গে হাত মিলিয়েছেন৷মিনইয়া আদালতের পাশাপাশি রাজধানী কায়রোর একটি আদালতের রায় মিসরের বিচারব্যবস্থার বর্তমান চিত্রকে স্পষ্ট করে দিয়েছেন৷ কায়রোর জরুরি বিষয়-সংক্রান্ত একটি আদালত দেশটির আলোচিত এপ্রিল ৬ মুভমেন্টকে নিষিদ্ধ ঘোষণা করে রায় দিয়েছেন৷ মিসরের তরুণদের অংশগ্রহণে গড়ে ওঠা এই সংগঠনটির আন্দোলনের মুখেই ২০১১ সালে ক্ষমতা ছাড়তে হয়েছিল দীর্ঘদিনের স্বৈরশাসক হোসনি মোবারককে৷গত মার্চ মাসের রায়ের পর আন্তর্জাতিক সম্প্রদায় যে প্রতিক্রিয়া দেখিয়েছিল, তার প্রভাব কিছুটা হলেও পড়েছে৷ কেননা, ২৮ এপ্রিল নতুন করে ৬৮৩ জনের মৃত্যুদণ্ড ঘোষণার পাশাপাশি আদালত আগে মৃত্যুদণ্ড দেওয়া ৫২৯ জনের সাজা পুনর্বিবেচনা করছেন৷ তাঁদের মধ্যে ৩৭ জন বাদে সবার শাস্তি কমানো হয়েছে৷তবে এবারের রায়ের পর কিছু মানবাধিকারকর্মী ছাড়া কারও পক্ষ থেকে তেমন কোনো নিন্দা-প্রতিবাদ আসেনি৷ বিশ্ব-মোড়ল যুক্তরাষ্ট্র অবশ্য বলেছে, তারা এই রায়ে গভীরভাবে ‘বিচলিত’ হয়েছে৷ এটুকুতেই শেষ৷যে ঘটনায় মিনইয়ার আদালত রায় দুটি দিয়েছেন, সেটি ছিল গত আগস্ট মাসে মিসরজুড়ে সংঘাতময় পরিস্থিতির একটা অংশবিশেষ৷ প্রভাবশালী সামরিক বাহিনী দেশটির
