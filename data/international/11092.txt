
জাতিগত নিধনের অভিযোগ অস্বীকার করেছে মিয়ানমার।
মিয়ানমারের রাখাইনে রোহিঙ্গাদের ওপর নিপীড়নকে জাতিগত নিধনের উদাহরণ হিসেবে গত সোমবার আখ্যায়িত করেন জাতিসংঘের মানবাধিকারবিষয়ক হাইকমিশনার জেইদ রাদ-আল হুসেইন। এদিন জেনেভায় জাতিসংঘ মানবাধিকার কাউন্সিলের ৩৬তম অধিবেশনে দেওয়া বক্তৃতায় জেইদ এই মন্তব্য করেন।
জেনেভায় জাতিসংঘ মানবাধিকার কাউন্সিলের অধিবেশনে জেইদ বলেন, ‘মিয়ানমারের ওই অভিযান স্পষ্টত ভয়াবহ এবং আন্তর্জাতিক আইনের মৌলিক নীতির লঙ্ঘন।’
জাতিসংঘের মানবাধিকারবিষয়ক হাইকমিশনারের এই মন্তব্যের বিষয়ে প্রতিক্রিয়া জানিয়েছে মিয়ানমার। তারা জাতিগত নিধনের অভিযোগ অস্বীকার করার পাশাপাশি জেইদের মন্তব্যের নিন্দা জানিয়েছে।
রাখাইনে সহিংসতার জন্য রোহিঙ্গাদের দায়ী করেছেন জাতিসংঘে মিয়ানমারের দূত।
জেইদের মন্তব্যের পরিপ্রেক্ষিতে জেনেভায় জাতিসংঘ মানবাধিকার কাউন্সিলে মিয়ানমারের দূত দাবি করেন, অভিযোগ ঠিক নয়। মানবতাবিরোধী অপরাধ ও জাতিগত নিধনের মতো অভিধা গুরুতর অর্থ বহন করে। তাই তা ব্যবহারে সর্বোচ্চ দায়িত্বশীল হওয়া উচিত। কেননা, এই অভিধাগুলো আইন-বিচারের মাধ্যমে নির্ধারিত হয়। রাখাইনে সহিংসতার মুখে সেখান থেকে ৩ লাখের বেশি রোহিঙ্গা পালিয়ে বাংলাদেশে আশ্রয় নিয়েছে।
জাতিসংঘের নিরাপত্তা পরিষদে আজ বুধবার রোহিঙ্গা সংকট নিয়ে আলোচনা হবে।
গত ২৫ আগস্ট রাখাইনে তল্লাশিচৌকিতে হামলা হয়। এরপর দেশটির নিরাপত্তা বাহিনী রাখাইনে সহিংস অভিযান শুরু করে।
