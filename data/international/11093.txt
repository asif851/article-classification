
সিরিয়ার সরকারি বাহিনীর ঘিরে রাখা বিদ্রোহী-নিয়ন্ত্রিত মাদায়া শহরে যে বাসিন্দারা আটকা পড়েছে তাদের মধ্য থেকে মরণাপন্ন প্রায় ৪০০ জন নারী ও পুরুষকে যত দ্রুত সম্ভব নিরাপদ স্থানে সরিয়ে আনার তাগিদ দিয়েছে জাতিসংঘ। সংস্থাটি হুঁশিয়ারি দিয়ে বলেছে, অসুস্থ এসব লোকের জীবন এখন হুমকিতে; দ্রুত চিকিৎসা না দেওয়া হলে তারা মারা পড়তে পারে।জাতিসংঘের মানবিক সহায়তা কার্যক্রম-বিষয়ক আন্ডার সেক্রেটারি জেনারেল ও জরুরি ত্রাণ সমন্বয়ক স্টিফেন ও’ব্রায়ান এই হুঁশিয়ারি দিয়েছেন। সিরিয়ার রাজধানী দামেস্কের কাছে মাদায়া শহরের বাসিন্দাদের পরিস্থিতি নিয়ে আলোচনা করতে নিরাপত্তা পরিষদের এক জরুরি বৈঠক হয়েছে। বৈঠক শেষে ও’ব্রায়ান এই হুঁশিয়ারি দেন। খবর বিবিসির।এর আগে জাতিসংঘ বলেছে, সিরিয়ার সরকারি বাহিনী চারপাশ থেকে শহরটি ঘিরে রাখায় মাসের পর মাস অবরুদ্ধ থাকা প্রায় ৪০ হাজার বাসিন্দা খাবারের অভাবে মানবেতর জীবন যাপন করছে। তাদের মধ্যে অনেকে না খেয়ে মারা যাওয়ার বিশ্বাসযোগ্য খবরও তারা পেয়েছে। জাতিসংঘ বলেছে, সেখানকার বাসিন্দাদের কাছে জরুরি খাবার পৌঁছে দিয়েছে ত্রাণকর্মীদের একটি দল।ও’ব্রায়ান বলেন, মাদায়া শহরের এক হাসপাতালে প্রায় ৪০০ মানুষকে চিকিৎসা ঘাটতির শিকার অবস্থায় দেখেছেন মানবিক সহায়তা কার্যক্রমের একজন সমন্বয়ক। এসব মানুষকে দ্রুত শহরটি থেকে বাইরে বের করে আনা প্রয়োজন। তিনি বলেন, ‘আমাদের অবশ্যই এটা করতে হবে ও যত দ্রুত সম্ভব তাদের চিকিৎসার ব্যবস্থা করতে হবে। নইলে তাদের মৃত্যুর সমূহ আশঙ্কায় পড়তে হবে।’খবরে বলা হয়, কিছু বাসিন্দাকে এ শহর ছেড়ে যাওয়ার অনুমতি দিয়েছে বিদ্রোহীরা। তারা হয়তো জিনিসপত্র নিয়ে এখন শহরটি ছাড়ার অপেক্ষায়।এদিকে, গত অক্টোবরের পর এই প্রথম গত সোমবার মাদায়া শহরে অনুমতি সাপেক্ষে ত্রাণ সরবরাহ করা গেছে। এদিন জাতিসংঘের বিশ্ব খাদ্য কর্মসূচি (ডব্লিউএফপি) প্রায় ২০ হাজার লোকের জন্য এক মাসের খাবার পৌঁছে দিতে সক্ষম হয়।
