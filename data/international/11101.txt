
প্রিন্স চার্লসের কাছে প্রিন্সেস ডায়ানার প্রশ্ন ছিল—‘ভালোবাসো কী?’ জবাবে শুনেছিলেন, ‘ভালোবাসা আবার কী’? এ কথা শুনে মানসিকভাবে রীতিমতো বিপর্যস্ত হয়ে পড়েছিলেন ব্রিটিশ রাজবধূ ডায়ানা। এরপর দীর্ঘ সময় অতিবাহিত হয়েছে, না ফেরার দেশে চলে গেছেন ডায়ানা। মৃত্যুর ২০ বছরপূর্তি উপলক্ষে প্রথমবারের মতো ডায়ানার এক ভিডিও ফুটেজ প্রকাশিত হলো। এতে কোনো রাখঢাক ছাড়াই তাঁকে বলতে শোনা যায়, স্বামী চার্লস নয়, ব্যক্তিগত নিরাপত্তারক্ষীর সঙ্গে প্রণয়ই ছিল তাঁর জীবনের সত্যিকারের ভালোবাসা।
যুক্তরাজ্যের চ্যানেল-৪-এ সম্প্রতি ডায়ানাকে নিয়ে তৈরি করা একটি প্রামাণ্যচিত্র প্রচারিত হয়। ডায়ানা: ইন হার ওউন ওয়ার্ডস নামের এ প্রামাণ্যচিত্রে প্রিন্সেস অব ওয়েলস দেন চাঞ্চল্যকর এক তথ্য। বলেন, ব্যক্তিগত নিরাপত্তারক্ষীর সঙ্গে তাঁর প্রেম হয়েছিল, যার কারণে তাঁকে চাকরিও খোয়াতে হয়। পরে অপমৃত্যু হয় ওই নিরাপত্তারক্ষীর।
প্রিন্স চার্লসের প্রথম স্ত্রী ডায়ানা অবশ্য তাঁর সেই ব্যক্তিগত নিরাপত্তারক্ষীর নাম বলেননি। তবে তিনি যে ব্যারি ম্যানাকি, তা আর বুঝে নিতে বেশির ভাগ লোকেরই অসুবিধা হয়নি।
বিয়ের ঠিক আগ দিয়ে ডায়ানা চার্লসের কাছে জানতে চেয়েছিলেন, তিনি তাঁকে ভালোবাসেন কি না? জবাবে জানতে পারেন, ভালোবাসার কোনো মূল্য নেই হবু বরের কাছে। এর বেশ কয়েক বছর পর ডায়ানার জীবনে আসে সত্যিকারের প্রেম। ‘২৪ কিংবা ২৫ বছর বয়সে আমি একজনের প্রেমে পড়েছিলাম। তিনি এখানেই (নিরাপত্তা) কাজ করতেন। এরপর তিনি চাকরিচ্যুত হলেন। খুন হলেন। ...তাঁর আসলে চলে যেতেই হতো। কিন্তু কাজ ছেড়ে যাওয়ার তিন সপ্তাহ পর মোটরসাইকেল দুর্ঘটনায় প্রাণ গেল তাঁর। তিনিই ছিলেন আমার জীবনের সবচেয়ে সত্যিকারের ভালোবাসা।’
প্রসঙ্গত, পেশায় পুলিশ কর্মকর্তা ব্যারি ম্যানাকি ১৯৮০-এর দশকের মাঝামাঝি প্রিন্সেস ডায়ানার ব্যক্তিগত নিরাপত্তা রক্ষায় নিয়োজিত ছিলেন। লন্ডনের ডিপ্লোমেটিক প্রোটেকশন গ্রুপে স্থানান্তরের আগে প্রায় এক বছর ডায়ানার নিরাপত্তারক্ষী হিসেবে তিনি কাজ করেন। ১৯৮৭ সালে এক বন্ধুর মোটরসাইকেলের পেছনে চেপে যাওয়ার সময় গাড়ির সঙ্গে সংঘর্ষে ম্যানাকির মৃত্যু হয়। এ সময় প্রাণে বেঁচে যান তাঁর ওই বন্ধু। বেপরোয়া গাড়িচালনার জন্য সংশ্লিষ্ট চালককে ৮৫ পাউন্ড জরিমানা গুনতে হয়। অপঘাতে হওয়া এই মৃত্যুর তদন্তকারী বিচারক বলেন, এটি স্রেফ দুর্ঘটনা। যদিও তা মনে না করার পক্ষে যথেষ্ট তথ্যপ্রমাণ ছিল না; কিন্তু ডায়ানার ভাষ্যমতে, এটি হত্যাকাণ্ডই ছিল।
