
রুশ রাজনীতিক ও সাংসদ লিওনিদ স্লাতস্কির বিরুদ্ধে যৌন হয়রানির অভিযোগ এনেছেন বিবিসির এক নারী সাংবাদিক। স্লাতস্কির রুশ পার্লামেন্ট দুমার বৈদেশিক সম্পর্কসংক্রান্ত কমিটির প্রধান।অভিযোগকারী ফরিদা রুস্তামোভা বিবিসি রাশিয়া সার্ভিসে কর্মরত। তিনি তৃতীয় কোনো সাংবাদিক, যিনি স্লাতস্কির বিরুদ্ধে যৌন হয়রানির অভিযোগ জনসম্মুখে নিয়ে এলেন।স্লাতস্কির বিরুদ্ধে আনা অভিযোগটি সম্পূর্ণ রাজনৈতিক উদ্দেশ্যপ্রণোদিত বলে আখ্যা দিয়ে তা উড়িয়ে দিয়েছেন দুমার উপপ্রধান। এ ছাড়া অভিযোগকারী সাংবাদিকের বিরুদ্ধে মানহানির মামলা করারও হুমকি দেন তিনি।এর আগে, রাশিয়া কখনো যৌন হয়রানির মতো এ ধরনের গুরুতর অভিযোগের সম্মুখীন হয়নি, যেখানে যুক্তরাষ্ট্র ও পশ্চিম ইউরোপে রাঘববোয়ালদের বিরুদ্ধে এ ধরনের নানা অভিযোগ সামনে এসেছে।রুস্তামোভার সঙ্গে যৌন হয়রানির ঘটনা ঘটে ২০১৭ সালের ২৪ মার্চ। হয়রানির পুরো ঘটনাটির অডিও রেকর্ড তাঁর কাছে রয়েছে। কিন্তু বিবিসি সেটি প্রকাশ না করার সিদ্ধান্ত নিয়েছে।জানা যায়, রুস্তামোভা সেদিন পেশাগত দায়িত্ব পালনে স্লাতস্কির সঙ্গে দেখা করতে তাঁর সংসদীয় কার্যালয়ে যান। কথোপকথনের একপর্যায়ে স্লাতস্কি হঠাৎ করে আলোচনার বিষয়বস্তু পরিবর্তন করেন। ওই সাংসদ নারী সাংবাদিকের কাছে জানতে চান, তিনি বিবিসি ছেড়ে ওই সাংসদের জন্য কাজ করতে আগ্রহী কি না? রুস্তামোভাকে অশালীন ইঙ্গিত করেন স্লাতস্কি।রুস্তামোভা তখন বলেন, তাঁর প্রেমিক আছে এবং তাঁরা পরের মাসে বিয়ে করছেন। এরপরও অশালীন মন্তব্য ও স্পর্শ করেন ওই সাংসদ। বিবিসির পক্ষ থেকে রুশ সাংসদের সঙ্গে যোগাযোগের চেষ্টা করলে তিনি মন্তব্য করতে অস্বীকৃতি জানান। এদিকে অভিযোগের প্রসঙ্গে রুশ পার্লামেন্টের নিম্নকক্ষের স্পিকার রুস্তামোভাকে অন্য পেশা খুঁজে নিতে বলেছেন।
