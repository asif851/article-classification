
মার্কিন নজরদারির তথ্য ফাঁস করে আলোড়ন তোলা এডওয়ার্ড স্নোডেন আবারও তাঁর প্রেমিকা লিন্ডসে মিলসের সঙ্গে মিলিত হয়েছেন। গত জুলাইয়ে রাশিয়ার মস্কোতে এক ছাদের নিচেই বাস করতে দেখা গেছে এই প্রেমিক জুটিকে। গত শুক্রবার নিউইয়র্কে প্রদর্শিত নতুন এক প্রামাণ্যচিত্রে জানা যায় এ চাঞ্চল্যকর তথ্য। খবর রয়টার্সের।সিটিজেনফোর শিরোনামের প্রামাণ্যচিত্রটি নির্মাণ করেছেন চলচ্চিত্রকার লরা পয়ত্রাস। শুক্রবার নিউইয়র্কে এর উদ্বোধনী প্রদর্শনী হয়। প্রামাণ্যচিত্রে দেখানো হয়, মস্কোতে স্নোডেনের ফ্ল্যাটে দুজনে মিলে রান্না করছেন। এ ছবি তোলা গত জুলাই মাসে।যুক্তরাষ্ট্র থেকে পালানোর পর হংকং হয়ে রাশিয়ায় যান স্নোডেন। রাশিয়া তাঁকে সাময়িক আশ্রয় ও পরে তিন বছরের জন্য বসবাসের অনুমতি দেওয়ার পর থেকে মস্কোর ওই ফ্ল্যাটেই থাকছেন স্নোডেন।মার্কিন কেন্দ্রীয় গোয়েন্দা সংস্থার (সিআইএ) সাবেক চুক্তিভিত্তিক কর্মী স্নোডেন গত বছরের মে মাসে যুক্তরাষ্ট্রের হাওয়াই অঙ্গরাজ্য থেকে পালিয়ে চীনের বিশেষ প্রশাসনিক এলাকা হংকং চলে যান। এর আগে তিনি প্রেমিকার সঙ্গে হাওয়াইতেই অবস্থান করছিলেন। নানামুখী চাপের মুখে স্নোডেন হংকং ছাড়ার পর থেকে তাঁর প্রেমিকা মিলস আত্মগোপনে ছিলেন। তিনি কীভাবে বা কবে মস্কো গেছেন, প্রামাণ্যচিত্রে সে ইঙ্গিত নেই।গত বছর লাখো মার্কিন নাগরিক ও বেশ কয়েকটি দেশের শীর্ষ নেতাদের ফোনে আড়ি পাতার গোপন তথ্য ফাঁস করে দিয়ে নিজ দেশের সরকারের রোষানলে পড়েন স্নোডেন। এ ঘটনায় তাঁর বিরুদ্ধে মামলা করে যুক্তরাষ্ট্রের বিচার বিভাগ।হংকং থেকে পালিয়ে গিয়ে মস্কোয় আশ্রয় নেওয়ার পর থেকেই স্নোডেনকে হস্তান্তরের জন্য রাশিয়াকে নানাভাবে চাপ দিচ্ছিল যুক্তরাষ্ট্র। কিন্তু মস্কো তাঁকে প্রথমে সাময়িকভাবে এবং পরে তিন বছরের জন্য থাকার অনুমতি দেয়।
