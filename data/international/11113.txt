
ফিলিপাইনে পুলিশের মাদকবিরোধী অভিযানের সময় সস্ত্রীক নিহত হয়েছেন একটি শহরের মেয়র। তাঁর নাম রেনালদো পারোজিনগ। গতকাল রোববার দেশটির দক্ষিণাঞ্চলীয় মিন্দানাও দ্বীপের ওজামিজ শহরে মেয়রের বাড়িতে এ অভিযান চালানো হয়। এতে নিহত অন্যদের মধ্যে মেয়রের ভাইও আছেন।
দেশটির প্রেসিডেন্ট রদ্রিগো দুতার্তে মাদকের বিরুদ্ধে যুদ্ধ ঘোষণা করেছেন। এরপর থেকে নিরাপত্তা বাহিনীর মাদকবিরোধী অভিযানের সময় বহু মানুষ নিহত হয়েছেন।
স্থানীয় কর্মকর্তা লিমুয়েল গন্ডা বলেন, পুলিশ তল্লাশি পরোয়ানা নিয়ে মেয়রের বাড়িতে গিয়েছিল। কিন্তু মেয়রের নিরাপত্তারক্ষীরা পুলিশের ওপর গুলি চালায়। পুলিশও পাল্টা গুলি চালায়। তবে মেয়র রেনালদো পারোজিনগের এক সহকারী জেফরে ওসাং গোলাগুলির কথা অস্বীকার করে বলেন, মেয়রের নিরাপত্তারক্ষীরা কোনো গুলি চালাননি।
