
বর্ণবাদবিরোধী আন্দোলনের অবিসংবাদিত নেতা প্রয়াত প্রেসিডেন্ট নেলসন ম্যান্ডেলার সন্তান বলে নিজেদের দাবি করেছেন দুই নারী। সন্তান হিসেবে স্বীকৃতি চেয়ে তাঁদের পরিবারের পক্ষ থেকে ম্যান্ডেলার উইলের তত্ত্বাবধানকারীদের সঙ্গে যোগাযোগ করা হয়েছে।এই উইল তত্ত্বাবধানকারীদের আইনজীবী মাইকেল কাৎজ বলেন, একজন অ্যাটর্নির কাছ থেকে ওই দুজনের দাবিসংবলিত একটি চিঠি তিনি পেয়েছেন। চিঠিতে ওই দুই নারী নিজেদের মাদিবার (ম্যান্ডেলার গোত্রীয় নাম) সন্তান বলে দাবি করলেও তাঁরা কোনো অর্থ চান না বলেও ইঙ্গিত দিয়েছেন।এঁদের একজন ওনিকা মোথোয়া (৬০)। দাবি প্রমাণে তিনি ডিএনএ পরীক্ষাও করেছেন। অন্য নারী হলেন এমফো পুলে। ২০০৯ সালে তিনি মারা যান। পুলে ১৯৯৮ সালে ম্যান্ডেলার সঙ্গে যোগাযোগের চেষ্টা করেছিলেন। দ্য টেলিগ্রাফ।
