
ভারতীয় সেনাবাহিনীর দায়বদ্ধতা কোথায়, সুপ্রিম কোর্ট তা স্পষ্ট ভাষায় জানিয়ে দিল। গতকাল শুক্রবার দেশের সর্বোচ্চ আদালত বলেন, সশস্ত্র বাহিনী অবশ্যই সরকারের কাছে দায়বদ্ধ। তাদের কেন্দ্রীয় মন্ত্রিসভার কাছে জবাবদিহি করতে হবে।
সুপ্রিম কোর্ট এ প্রসঙ্গে এ মন্তব্যও করেন, এই দায়বদ্ধতা না থাকলে কিংবা সশস্ত্র বাহিনী যদি সরকারের কাছে জবাবদিহি না করে, তাহলে দেশে সামরিক শাসনের পরিস্থিতি তৈরি হবে।
জম্মু-কাশ্মীরের উরি সেনাছাউনিতে সশস্ত্র সন্ত্রাসী হামলার পর নিয়ন্ত্রণরেখা পেরিয়ে পাকিস্তাননিয়ন্ত্রিত কাশ্মীরে ভারতীয় বাহিনী যে ‘সার্জিক্যাল স্ট্রাইক’ করেছিল, তা নিয়ে সম্প্রতি বিতর্ক দেখা দেয়। ওই সেনা অভিযানের পর ভারতের বিভিন্ন মন্ত্রী নানা ধরনের বিবৃতি দেন। বিরোধী পক্ষ থেকেও নানা দাবি ওঠে। এর পরিপ্রেক্ষিতে দিল্লির এক আইনজীবী মনোহর লাল শর্মা সুপ্রিম কোর্টে একটি জনস্বার্থ মামলা দায়ের করেন। সেই মামলার আবেদনে বলা হয়, সামরিক বাহিনীর অভিযান সরকার যাতে দলের রাজনৈতিক স্বার্থে ব্যবহার না করে, সে জন্য সুপ্রিম কোর্ট যেন নির্দেশ দেন। আবেদনে প্রতিরক্ষামন্ত্রী মনোহর পারিকরের বিরুদ্ধে ব্যবস্থা গ্রহণের দাবিও জানানো হয়।
আবেদনকারীর যুক্তি ছিল, সামরিক বাহিনী শুধু দেশের রাষ্ট্রপতির কাছেই দায়বদ্ধ। তাদের সিদ্ধান্ত গ্রহণের ক্ষেত্রে কেন্দ্রীয় মন্ত্রিসভা যেন হস্তক্ষেপ না করে।
সুপ্রিম কোর্ট এই আবেদন খারিজ করে দেন। বিচারপতি অমিতাভ রায় ও বিচারপতি ইউ ইউ ললিত বলেন, দেশের প্রতিরক্ষার কাজে যারা যুক্ত, সেই সশস্ত্র বাহিনী অবশ্যই দেশের কেন্দ্রীয় সরকারের কাছে জবাবদিহি করতে বাধ্য। তারা দায়বদ্ধও। তা যদি না হয়, এই রক্ষাকবচ যদি না থাকে, দেশে সামরিক শাসন জারি হওয়ার মতো পরিস্থিতির সৃষ্টি হবে।
উরি সেনাছাউনিতে সন্ত্রাসী হামলায় ১৯ জন সেনা নিহত হওয়ার কয়েক দিন পরই ভারতীয় সেনাবাহিনী নিয়ন্ত্রণরেখা পেরিয়ে পাকিস্তানের নিয়ন্ত্রণে থাকা কাশ্মীরে গিয়ে সন্ত্রাসী ঘাঁটিগুলোতে আঘাত হানে। সেই অতর্কিত হামলায় বহু সন্ত্রাসীসহ বেশ কয়েকজন পাকিস্তানি সেনাসদস্যও নিহত হন বলে ভারতের দাবি। ওই ঘটনার পর ভারতের সার্জিক্যাল স্ট্রাইক নিয়ে নানান বিতর্কের সূত্রপাত হয়। তা নিয়ে রাজনৈতিক দাবি এবং পাল্টা দাবিও ওঠে। অভিযোগ ওঠে, মোদি সরকার রাজনৈতিক স্বার্থে ওই ঘটনাকে ব্যবহার করছে। তারা যাতে সেটা না করতে পারে, সেই লক্ষ্যেই একটি আবেদনপত্র সুপ্রিম কোর্টে দাখিল করা হয়। সুপ্রিম কোর্ট সেই আবেদন খারিজ করে জানিয়ে দিলেন, সেনাবাহিনী কীভাবে চলবে সেই সিদ্ধান্তও সরকারই নেবে।
