
গত পাঁচ বছরে ভারতে রাষ্ট্রপতির মাধ্যমে ফাঁসির আসামির সাজা মওকুফের ঘটনা ঘটেছে মাত্র চারটি। আর রাষ্ট্রপতি প্রাণভিক্ষার আবেদন খারিজ করেছেন ২৮টি। ফাঁসির আসামির সাজা মওকুফের ঘটনা তুলনামূলকভাবে আগের সময়ের চেয়ে অনেক কমেছে দেশটিতে। 
আজ শনিবার ভারতের বিভিন্ন সংবাদমাধ্যমে এ তথ্য জানানো হয়। রাষ্ট্রপতির সচিবালয়ের সূত্র উল্লেখ করে সংবাদমাধ্যমগুলো জানায়, এই মুহূর্তে কোনো প্রাণভিক্ষার আবেদন রাষ্ট্রপতির টেবিলে জমা নেই।
গতকাল শুক্রবার দিল্লির চাঞ্চল্যকর নির্ভয়া গণধর্ষণ মামলায় চার আসামির মৃত্যুদণ্ডাদেশ বহাল রেখেছেন ভারতের সর্বোচ্চ আদালত সুপ্রিম কোর্ট। এতে এখন ভারতের বিভিন্ন কারাগারে ফাঁসির আদেশপ্রাপ্ত আসামির সংখ্যা ৩২৯-এ পৌঁছেছে। কেন্দ্রীয় স্বরাষ্ট্র মন্ত্রণালয়ের সূত্রে বলা হয়, রাজ্যগুলোর মধ্যে সবচেয়ে বেশি ফাঁসির আসামির সংখ্যা উত্তর প্রদেশে। সেখানে রয়েছে ৬৮ জন। পশ্চিমবঙ্গে এই সংখ্যা ছয়।
ভারতের কেন্দ্রীয় স্বরাষ্ট্র মন্ত্রণালয় সূত্রে প্রকাশ, আইনি জটিলতা শেষ হলেই দ্রুত নির্ভয়া গণধর্ষণ মামলার আসামিদের ফাঁসির আদেশ কার্যকর করা হবে।
