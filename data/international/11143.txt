
লাতিন আমেরিকার দেশ ভেনেজুয়েলায় বিদ্যুৎ সংকটের কারণে সে দেশের নারীদের চুল শুকানোর জন্য ‘হেয়ার ড্রায়ার’ ব্যবহার না করার পরামর্শ দিয়েছেন দেশটির প্রেসিডেন্ট নিকোলা মাদুরো। তিনি বলেন, ‘আমার মনে হয় একজন নারীকে তখনই খুব ভালো লাগে যখন সে তার চুলের মধ্য দিয়ে নিজের আঙুল চালিয়ে নেয় এবং প্রাকৃতিকভাবেই চুলগুলো শুকোয়।’ খবর ইনডিপেনডেন্টের।অনেক দিন ধরেই বিদ্যুৎ সংকট চলছে দেশটিতে। এ কারণে আগামী দুই মাস প্রতি শুক্রবারে সরকারি অফিসগুলো বন্ধ রাখারও নির্দেশ জারি করেছেন প্রেসিডেন্ট মাদুরো। সংকট মোকাবিলায় গত মাসে মাদুরো কর্মীদের পুরো এক সপ্তাহের ছুটি দিয়েছিলেন এবং প্রায় ১০০ টিরও বেশি শপিং সেন্টারে কর্মঘণ্টা কমিয়ে এনেছিলেন।ভেনেজুয়েলার নারীদের প্রতি আহ্বান জানিয়ে মাদুরো বলেন, তারা যেন চুল শুকানোর কাজে হেয়ার ড্রায়ার ব্যবহার না করেন। দেশ​বাসীকে তাদের দৈনন্দিন রুটিনেও পরিবর্তন আনার অনুরোধ করে তিনি বলেন, মানুষ যেন প্রাকৃতিক গরম হাওয়াটাই গায়ে মাখে আর কাপড়গুলো বাইরে সূর্যের তাপে শুকিয়ে নেয়।
প্রেসিডেন্টের এই আহ্বানের পর রাজধানী কারাকাসের বাসিন্দা এক নারী বলেন, ‘যদি প্রেসিডেন্ট মনে করেন যে আমরা হেয়ার ড্রায়ার দিয়ে চুল না শুকালেই সমস্যার সমাধান হবে, তাহলে সমস্যাটা আমরা যতটুকু চিন্তা করেছিলাম তার চেয়েও গুরুতর।’ভেনেজুয়েলার গুরি দাম এলাকার একটি হাইড্রোইলেকট্রিক প্ল্যান্ট থেকে ​দেশটির মোট চাহিদার ৭০ শতাংশ বিদ্যুৎ সরবরাহ হয়। কারনি নদীর পানি এই প্ল্যান্টে ব্যবহার করা হয়। কর্মকর্তারা সতর্ক করে দিয়ে বলেছেন, নদীর পানির স্তর কমে গেছে। এ কারণে প্ল্যান্টটি শিগগিরই বন্ধ হয়ে যেতে পারে। এতে ভেনেজুয়েলার বিদ্যুৎ সংকট আরও বাড়বে।
