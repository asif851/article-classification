
রাশিয়ার সঙ্গে সম্পর্কোন্নয়ন করতে চান যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্প। তিনি তাঁর এই ইচ্ছার কথা রুশ প্রেসিডেন্ট ভ্লাদিমির পুতিনকে জানিয়েছেন। গতকাল রোববার পুতিন নিজেই এমনটা বলেছেন। বার্তা সংস্থা রয়টার্স এই তথ্য জানায়।
পুতিন বলেন, ট্রাম্প তাঁকে নিশ্চিত করেছেন, তিনি রাশিয়া ও আমেরিকার মধ্যকার সম্পর্ক স্বাভাবিক করতে আগ্রহী। তিনিও (পুতিন) একই ইচ্ছার কথা ট্রাম্পকে জানিয়েছেন।
দুই নেতা কোথায়, কখন বৈঠক করবেন, তা তাঁরা আলোচনা করেননি বলে উল্লেখ করেন পুতিন।
প্রেসিডেন্ট নির্বাচিত হওয়ার পর ট্রাম্পকে অভিনন্দন জানাতে ফোন করেছিলেন পুতিন। তখন ক্রেমলিনের পক্ষ থেকে বলা হয়, দুই নেতা ব্যক্তিগতভাবে সাক্ষাতের ব্যাপারে একমত হয়েছেন।
পেরুর রাজধানী লিমায় প্রশান্ত মহাসাগরীয় অর্থনৈতিক সহযোগিতা সংস্থার (অ্যাপেক) সম্মেলনকালে গতকাল মার্কিন প্রেসিডেন্ট বারাক ওবামার সঙ্গে পুতিনের দেখা-সাক্ষাৎ হয়। পুতিন জানান, কয়েক বছর ধরে ‘যৌথভাবে’ কাজ করার জন্য ওবামাকে ধন্যবাদ জানিয়েছেন তিনি।
রুশ প্রেসিডেন্ট বলেন, তিনি ওবামাকে বলেছেন, রাশিয়ায় এলে খুশি হবেন। তাঁকে স্বাগত জানাবেন।
