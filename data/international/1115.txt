
মৃত্যুর এক বছর পর আজ বৃহস্পতিবার থাইল্যান্ডের প্রয়াত রাজা ভুমিবল আদুলিয়াদেজের শেষকৃত্য হয়েছে। এ উপলক্ষে গত বুধবার থেকে পাঁচ দিনব্যাপী অন্ত্যেষ্টিক্রিয়ার আয়োজন শুরু করে দেশটি।
এএফপির প্রতিবেদনে বলা হয়, প্রিয় রাজাকে শেষ বিদায় জানাতে আজ প্রায় তিন লাখ মানুষ কালো পোশাকে রাজধানী ব্যাংককে জড়ো হয়। রঙিন এক শোভাযাত্রায় রাজার শবাধারটি নিয়ে যাওয়া হয় অন্ত্যেষ্টিক্রিয়ার স্থানে। এদিন সূর্যোদয়ের সময় রাজা ভুমিবলের ছেলে থাইল্যান্ডের নতুন রাজা মহা ভাজিরালংকর্ন রীতি অনুযায়ী স্নান সেরে বৌদ্ধ ভিক্ষুদের সঙ্গে যোগ দেন। এর মাধ্যমে শুরু হয় প্রয়াত রাজার শেষ বিদায়ের চূড়ান্ত আনুষ্ঠানিকতা।
রাজা ভুমিবলের সাত দশকের শাসনামলে তিনি নিজেকে জনগণের মনে স্থিতিশীলতার স্তম্ভ হিসেবে প্রতিষ্ঠা করেছেন। তাঁর এই জাঁকজমকপূর্ণ শেষ বিদায়ের আয়োজনের জন্য থাই সরকার ৯ কোটি মার্কিন ডলার খরচ করেছে। আজ স্থানীয় সময় রাত ১০টায় মূল আনুষ্ঠানিকতা হয়। এ সময় রাজপরিবারের সদস্যরা, থাইল্যান্ডের সেনাপতিরা, সরকারের গুরুত্বপূর্ণ কর্মকর্তারা ছাড়া বিদেশি প্রতিনিধিরাও উপস্থিত ছিলেন।
১৯৫০ সালে সিংহাসনে আরোহণ করেন রাজা ভুমিবল। গত বছরের অক্টোবর মাসে মৃত্যুর আগ পর্যন্ত সিংহাসনে আসীন ছিলেন থাইল্যান্ডের ‘জাতির পিতা’ হিসেবে পরিচিত এই রাজা।
