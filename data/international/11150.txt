
তুরস্কের একটি আদালত আজ সোমবার দেশটির সাবেক সেনাপ্রধানকে ষড়যন্ত্রের দায়ে যাবজ্জীবন কারাদণ্ড দিয়েছেন। একই সঙ্গে বিরোধী দলের কয়েকজন আইনপ্রণেতাকেও বিভিন্ন মেয়াদে কারাদণ্ড দেওয়া হয়েছে। সরকার উত্খাতের ষড়যন্ত্রের মামলায় তাঁদের বিরুদ্ধে এ দণ্ডাদেশ দেওয়া হয়। রয়টার্স জানায়, প্রধানমন্ত্রী রিসেপ তাইয়্যেপ এরদোগানের সরকারকে উত্খাতের ষড়যন্ত্রের কারণে অবসরপ্রাপ্ত সেনাপ্রধান জেনারেল ইলকার বাসবাগকে যাবজ্জীবন কারাদণ্ড দেওয়া হয়েছে। খবরে বলা হয়, ওই মামলায় ৩০০ জনের বিরুদ্ধে দণ্ডাদেশ দিয়েছেন আদালত। এর মধ্যে বিরোধী দল রিপাবলিকান পিপলস পার্টির (সিএইচপি) তিনজন আইনপ্রণেতা রয়েছেন, যাঁদের ১২ থেকে ৩৫ বছর মেয়াদে দণ্ডাদেশ দেওয়া হয়েছে।
এর আগে আজ তুরস্কের রাজধানী ইস্তাম্বুলের পশ্চিমে আদালত ভবনটির আশপাশে বিক্ষোভ করেছে মামলার আসামিদের সমর্থকেরা। পাঁচ বছর ধরে চলা মামলাটি এরদোগান সরকার ও সেক্যুলারপন্থীদের বিরোধের একটি স্মারক।
মামলার কৌঁসুলিরা জানান, এরগেনেকন নামধারী কথিত সেক্যুলারপন্থী জাতীয়তাবাদীদের একটি নেটওয়ার্ক বিচারবহির্ভূত হত্যাকাণ্ড ও বোমাবাজির মাধ্যমে সামরিক অভ্যুত্থান করতে চেয়েছিল। এরদোগান এটিকে অগণতান্ত্রিক শক্তির সঙ্গে তুলনা করেছেন। তাঁর ইসলামপন্থী এ কে পার্টি এর মূলোত্পাটন করতে পেরেছে বলে মত দিয়েছেন তিনি।
তবে প্রধান বিরোধী দলের সদস্যসহ সমালোচকেরা বলেছেন, আসামিদের বিরুদ্ধে অভিযোগ বানোয়াট। এর মাধ্যমে বিরোধীদের কণ্ঠরোধ ও দীর্ঘদিন তুরস্কের ক্ষমতায় থাকা সেক্যুলারপন্থীদের দমানো হয়েছে। তাঁরা বলেছেন, মামলার রায় দেওয়ার ক্ষেত্রে বিচারকেরা রাজনৈতিকভাবে প্রভাবিত হয়েছেন।  
