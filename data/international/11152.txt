
মেক্সিকোর দক্ষিণ উপকূলে শক্তিশালী ভূমিকম্পে মৃত মানুষের সংখ্যা বেড়েছে। সরকারি তথ্য অনুযায়ী, আজ শনিবার মৃত মানুষের সংখ্যা দাঁড়িয়েছে ৬১।
ভূমিকম্পে সবচেয়ে ক্ষতিগ্রস্ত হয়েছে মেক্সিকোর তাবাসকো, ওয়াক্সাকা ও চিয়াপাস অঙ্গরাজ্য। এই স্থানগুলোয় ব্যাপক উদ্ধার অভিযান চলছে। তবে ধ্বংসস্তূপের নিচে বহু মানুষ চাপা পড়ে আছে বলে আশঙ্কা করা হচ্ছে।
বিবিসির প্রতিবেদনে বলা হয়, মেক্সিকোর প্রেসিডেন্ট এনরিক পেনা নিতো বলেন, এখন পর্যন্ত কমপক্ষে ২০০ জনকে আহত অবস্থায় উদ্ধার করা হয়েছে। তিনি জানান, ওয়াক্সাকায় ৪৫ জন, চিয়াপাসে ১২ জন ও তাবাসকোতে ৪ জন নিহত হয়েছে। গতকাল শুক্রবার জুপিটান শহর পরিদর্শন করেন তিনি।
গতকাল মেক্সিকোতে এই ভূমিকম্প আঘাত হানে। রিখটার স্কেলে এর তীব্রতা ছিল ৮ দশমিক ১। মেক্সিকোর দক্ষিণ উপকূলে শক্তিশালী এ ভূমিকম্পের পর মেক্সিকোসহ কয়েকটি দেশে সুনামি সতর্কতা জারি করা হয়। পরে অবশ্য তা উঠিয়ে নেওয়া হয়।
যুক্তরাষ্ট্রের ভূতাত্ত্বিক জরিপ সংস্থা জানায়, ভূমিকম্পটির উৎপত্তিস্থল ছিল মেক্সিকোর দক্ষিণাঞ্চলীয় চিয়াপাস অঙ্গরাজ্যের পিজিজিয়াপান শহর থেকে ৫৪ মাইল দক্ষিণ-পশ্চিমে ভূপৃষ্ঠ থেকে ৭০ কিলোমিটার গভীরে। দেশটির দক্ষিণাঞ্চলীয় উপকূলীয় এলাকায় শক্তিশালী এ ভূমিকম্পের পর ৪ দশমিক ৩ থেকে ৫ দশমিক ৭ মাত্রার কয়েকটি পরাঘাতও অনুভূত হয়।
ভূমিকম্পের পর মেক্সিকো ছাড়াও গুয়াতেমালা, এল সালভেদর, কোস্টারিকা, নিকারাগুয়া, পানামা ও হন্ডুরাসে সুনামি সতর্কতা জারি করা হয়েছিল। সূত্র: বিবিসি
