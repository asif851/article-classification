
রাখাইন রাজ্যের দায়িত্বে থাকা সেনা কর্মকর্তাকে প্রত্যাহার করেছে মিয়ানমারের সেনাবাহিনী। কেন তাঁকে প্রত্যাহার করা হলো, তা নিয়ে কোনো ব্যাখ্যা দেওয়া হয়নি। গত আগস্ট মাসে রাখাইনে সেনা অভিযান শুরু হওয়ার পর ছয় লাখের বেশি মুসলিম রোহিঙ্গা দেশ ত্যাগ করে বাংলাদেশে চলে আসতে বাধ্য হয়। সেনা অভিযানের সময় হত্যা, ধর্ষণসহ মানবতাবিরোধী অপরাধ সংঘটনের অভিযোগ আছে সেনাবাহিনীর বিরুদ্ধে। খবর রয়টার্সের রাখাইনের দায়িত্বপ্রাপ্ত মেজর জেনারেল মং মং সোয়েকে প্রত্যাহার করা হয়। মিয়ানমারের প্রতিরক্ষা মন্ত্রণালয়ের জনসংযোগ কর্মকর্তা এ লাইং বলেন, ‘জেনারেল সোয়েকে কেন প্রত্যাহার করা হলো, এ বিষয়ে আমি কিছু জানি না। রাখাইন থেকে প্রত্যাহার করে তাঁকে কোনো দায়িত্ব দেওয়া হয়নি।’জানা যায়, গত শুক্রবার রাখাইন থেকে জেনারেল সোয়েকে প্রত্যাহারের আদেশ দেওয়া হয়। ব্রিগেডিয়ার জেনারেল সোয়ে টিন্ট নাইংকে নতুন প্রধান হিসেবে নিয়োগ দেওয়া হয়েছে।
মার্কিন পররাষ্ট্রমন্ত্রী রেক্স টিলারসন আগামী বুধবার মিয়ানমার আসছেন। তাঁর আসার আগেই রাখাইনের শীর্ষ সেনা কর্মকর্তাকে প্রত্যাহার করা হলো। আসছে সফরে টিলারসন মিয়ানমারকে শক্ত বার্তা দেবেন বলে মনে করা হচ্ছে। মিয়ানমারের সেনাবাহিনী এবং তাদের ব্যবসায়িক স্বার্থকে লক্ষ্য করে অর্থনৈতিক এবং ভ্রমণ নিষেধাজ্ঞা জারির জন্য মার্কিন সিনেটররা চাপ দিচ্ছেন।
