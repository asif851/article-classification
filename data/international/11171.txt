
পুলিশি নির্মমতার প্রতিবাদে যুক্তরাষ্ট্রে হাজারো মানুষ শনিবার রাজধানী ওয়াশিংটন ডিসি, নিউইয়র্ক, বোস্টনসহ বিভিন্ন শহরে বিক্ষোভ করেন। আয়োজকেরা বলেছেন, শ্বেতাঙ্গ পুলিশের হাতে নিরস্ত্র কৃষ্ণাঙ্গদের হত্যার প্রতিবাদে সম্প্রতি যেসব বিক্ষোভ হয়েছে, এ কর্মসূচি ছিল তার মধ্যে সবচেয়ে বড়গুলোর একটি। খবর রয়টার্সের।বিক্ষোভ কর্মসূচিগুলো মূলত শান্তিপূর্ণ ছিল। তবে বোস্টনে বিক্ষোভকারীরা একটি মহাসড়ক বন্ধ করার চেষ্টা করলে পুলিশ ২৩ জনকে গ্রেপ্তার করে। ক্যালিফোর্নিয়ার ওকল্যান্ডে ভাঙচুর, নির্দেশ সত্ত্বেও স্থান ত্যাগ না করা ও গ্রেপ্তারে বাধা দেওয়াসহ বিভিন্ন অভিযোগে ৪৫ জনকে আটক করা হয়। শনিবার রাতে সেখানে কয়েক হাজার মানুষ প্রতিবাদ জানাতে পথে নামে।নাগরিক অধিকার নেতা রেভারেন্ড অ্যাল শার্পটন বলেন, ‘আমরা মাইকেল ব্রাউন ও অন্য সব নিহত ব্যক্তির ওপর আলোকপাত করে যাব। তেলাপোকাকে পালাতে বাধ্য করার একমাত্র উপায় হচ্ছে আলো জ্বেলে রাখা।’ শার্পটনের সংগঠন ন্যাশনাল অ্যাকশন নেটওয়ার্ক ওয়াশিংটনের সমাবেশের আয়োজন করে।শার্পটন কংগ্রেসের প্রতি এমন আইন প্রণয়নের আহ্বান জানান, যা কেন্দ্রীয় অভিযোক্তাদের পুলিশি সহিংসতার মামলা নিজেদের এখতিয়ারে নেওয়ার সুযোগ করে দেবে।সারা যুক্তরাষ্ট্র থেকে আসা বিক্ষোভকারীরা ওয়াশিংটনের ফ্রিডম প্লাজায় সমবেত হন। স্থানটির অদূরেই হোয়াইট হাউস। বিক্ষোভকারীরা তারপর পেনসিলভানিয়া অ্যাভিনিউ ধরে মিছিল করে গিয়ে কংগ্রেস ভবনের কাছে সমাবেশ করেন।মিছিলকারীরা ‘ন্যায়বিচার না হলে শান্তিও হবে না’, ‘বর্ণবাদী পুলিশ চাই না’, ‘হাত তুলেছি, গুলি কোরো না’ এসব স্লোগান দেয়।
