
নারীর অন্তর্বাস পরা রাশিয়ার প্রেসিডেন্ট ভ্লাদিমির পুতিনের একটি চিত্রকর্ম সেন্ট পিটার্সবার্গের একটি গ্যালারি থেকে জব্দ করেছে পুলিশ। ব্যঙ্গাত্মক এই চিত্রকর্মের মাধ্যমে দেশটির আইন ভঙ্গ করার অভিযোগ তুলে পুলিশ এ ব্যবস্থা নেয়। গতকাল মঙ্গলবার বার্তা সংস্থা রয়টার্সের খবরে এ কথা জানানো হয়।গ্যালারিটির কর্মীরা জানান, পুলিশ রাশিয়ার প্রধান অর্থোডক্স গির্জা থেকে উল্কিতে আঁকা পুতিনের শরীরের একটি ছবি সরিয়ে নিয়েছে। এ ছাড়া সমকামী বিয়ে নিয়ে প্রচারণা বন্ধে আইন করতে সহায়তাকারীদের ব্যঙ্গ করে আঁকা দুটি ছবিও পুলিশ সরিয়ে নিয়েছে।পুলিশ জানিয়েছে, ‘মিউজিয়াম অব পাওয়ার’ গ্যালারি থেকে তারা চিত্রকর্মগুলো সরিয়ে নিয়েছে। চিত্রকর্মগুলো বেআইনি জানার পর গত সোমবার একটি ফ্ল্যাট বাড়ির দুই কক্ষ নিয়ে গড়ে ওঠা গ্যালারিটি থেকে সেগুলো পুলিশ জব্দ করে।এ ব্যাপারে আর বিস্তারিত কিছু জানা যায়নি। তবে দেশটিতে কর্তৃপক্ষকে ব্যঙ্গ করে কিছু করলে তা নিয়ন্ত্রণে আইন আছে। এ ক্ষেত্রে অপরাধের সর্বোচ্চ সাজা এক বছরের কারাদণ্ড।গ্যালারির মালিক আলেকসান্দর দস্কি জানান, পুলিশ তাঁর গ্যালারিটি বন্ধ করে দিয়েছে। এ ছাড়া ‘লিডারস’ নামের প্রদর্শনী থেকে কয়েকটি চিত্রকর্ম কেন সরিয়ে নিয়েছে, এর কোনো ব্যাখ্যা পুলিশ তাঁকে দেয়নি। তিনি দাবি করেন, অবৈধভাবে এগুলো জব্দ করা হয়েছে। গ্যালারির কার্যক্রম বন্ধ রাখার ব্যাপারে পুলিশের কাছ থেকে আনুষ্ঠানিক কোনো কাগজপত্রও দেওয়া হয়নি বলে তিনি অভিযোগ করেন।
