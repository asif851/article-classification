
যুক্তরাষ্ট্রে বেশ কয়েকটি অঙ্গরাজ্যের বিভিন্ন মসজিদে মুসলিমদের হুমকি দিয়ে আরও চিঠি পাঠানো হয়েছে। চিঠির ওপর ক্যালিফোর্নিয়া অঙ্গরাজ্যের লস অ্যাঞ্জেলেসের পোস্ট মার্ক ছিল। হাতে লেখা এসব চিঠিতে মুসলিমদের উদ্দেশ করে হুমকি দেওয়া হয়, ‘হয় দেশ ত্যাগ কর, না হয় গণহত্যার শিকার হও’। এর আগে ক্যালিফোর্নিয়ার মুসলিম সম্প্রদায়ের এক নেতা গত শনিবার জানান, এই অঙ্গরাজ্যের তিনটি মসজিদে চিঠি পাঠানো হয়েছে। সেগুলোয় সতর্কবার্তা দিয়ে বলা হয়, ডোনাল্ড ট্রাম্প প্রেসিডেন্ট পদে অধিষ্ঠিত হলেই মার্কিন যুক্তরাষ্ট্র থেকে মুসলমানদের বিতাড়ন করা হবে। এবারের চিঠিগুলো ক্যালিফোর্নিয়া ছাড়াও ওহাইও, মিশিগান, রোড আইল্যান্ড, ইন্ডিয়ানা, কলোরাডো এবং জর্জিয়ার বেশ কয়েকটি মসজিদে পাঠানো হয়েছে। হাতে লেখার পর চিঠিগুলো ফটোকপি করা হয়েছে, যাতে বলা হয়েছে, হিটলার ইহুদিদের ক্ষেত্রে যা করেছিলেন, মার্কিন প্রেসিডেন্ট নির্বাচনে রিপাবলিকান দলের বিজয়ী প্রার্থী ডোনাল্ড ট্রাম্প মুসলিমদের ক্ষেত্রে ঠিক তা-ই করবেন। আমেরিকান-ইসলামিক রিলেশনস কাউন্সিল চিঠিগুলোর ব্যাপারে যুক্তরাষ্ট্রের গোয়েন্দা সংস্থা এফবিআইকে তদন্ত করার আহ্বান জানিয়েছে।
