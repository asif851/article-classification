
সৌদি বাদশাহ সালমান বিন আবদুল আজিজকে হত্যার একটি ষড়যন্ত্র নস্যাৎ করার দাবি করেছে মালয়েশিয়ার আইনশৃঙ্খলা রক্ষাকারী বাহিনী। প্রায় এক মাসের বিদেশ সফরের অংশ হিসেবে সৌদি বাদশাহ সালমান গত মাসের ২৬ তারিখে মালয়েশিয়ায় যান। মালয়েশিয়ার পুলিশের বরাত দিয়ে রয়টার্সের এক খবরে এ কথা বলা হয়েছে।
এশিয়ার বিভিন্ন দেশের সঙ্গে অর্থনৈতিক সম্পর্ক জোরদারের অংশ হিসেবে মালয়েশিয়া সফর করেন সৌদি বাদশাহ সালমান বিন আবদুল আজিজ। চার দিনের সফর শেষে যান পাশের দেশ ইন্দোনেশিয়ায়।
মালয়েশিয়া ছেড়ে যাওয়ার পর দেশটির পুলিশ দাবি করেছে, সৌদি বাদশাহকে হত্যার ষড়যন্ত্র করা হয়েছিল। কিন্তু আগেভাগেই তারা সেই যড়যন্ত্র নস্যাৎ করে দিয়েছে। পুলিশের দাবি অনুযায়ী, এই ষড়যন্ত্রের সঙ্গে জড়িত সন্দেহে ছয়জন বিদেশি নাগরিকসহ সাতজনকে আটক করা হয়েছে। ২১ থেকে ২৬ ফেব্রুয়ারির মধ্যে তাদের আটক করা হয়। আটক ব্যক্তিদের মধ্যে চারজন ইয়েমেনের নাগরিক।
মালয়েশিয়ার পুলিশপ্রধান খালিদ আবু বকর বলেন, এই চার ইয়েমেনি কুয়ালালামপুরে সৌদি রাজপরিবারের ওপর হামলার পরিকল্পনা করেছিল।
পুলিশ জানিয়েছে, গাড়িবোমা হামলা চালানোর মাধ্যমে ব্যাপক নাশকতার পরিকল্পনা করেছিল আটক ব্যক্তিরা। ওই চারজন ইয়েমেনের শিয়া বিদ্রোহী গোষ্ঠী হুতির সঙ্গে জড়িত। তাদের রাজধানী কুয়ালালামপুরের কাছেই দুটি এলাকা থেকে আটক করা হয়। তাদের কাছ থেকে বিভিন্ন দেশের পাসপোর্ট এবং ৬০ হাজার ডলার মূল্যমানের বিভিন্ন দেশের মুদ্রা পাওয়া গেছে। আটক বাকি তিনজন মালয়েশিয়া, ইন্দোনেশিয়া ও পূর্ব এশিয়ার একটি দেশের নাগরিক।
বাদশাহ সালমানকে হত্যার কথিত এই ষড়যন্ত্র সম্পর্কে সৌদি আরবের কাছ থেকে এখনো কোনো প্রতিক্রিয়া পাওয়া যায়নি।
 
