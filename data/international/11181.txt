
মার্কিন প্রেসিডেন্ট নির্বাচনে ডেমোক্রেটিক পার্টির মনোনয়নপ্রত্যাশী হিলারি ক্লিনটনের করা সমালোচনার জবাব দিতে গিয়ে তাঁকে তীব্র আক্রমণ করেছেন রিপাবলিকান দলের আলোচিত মনোনয়নপ্রত্যাশী ডোনাল্ড ট্রাম্প। ওবামা প্রশাসনের সাবেক পররাষ্ট্রমন্ত্রীকে ‘মিথ্যাবাদী’ হিসেবে অভিহিত করেছেন ট্রাম্প।  গত শনিবার রাতে নিউ হ্যাম্পশায়ার অঙ্গরাজ্যের ম্যানচেস্টারে ডেমোক্রেটিক পার্টির মনোনয়নপ্রত্যাশীদের তৃতীয় বিতর্ক হয়। মুসলিমবিরোধী বক্তব্যের জন্য ওই বিতর্কে ট্রাম্পের নিন্দা ও সমালোচনা করেন হিলারি।
হিলারির সমালোচনার জবাব দিতে গিয়ে গতকাল রোববার এনবিসি টেলিভিশনের ‘মিট দ্য প্রেস’ অনুষ্ঠানে স্বভাবসুলভ আক্রমণাত্মক ভঙ্গিতে কথা বলেন ট্রাম্প।
সাবেক ফার্স্টলেডি সম্পর্কে ট্রাম্প বলেন, হিলারি পাগলের মতো মিথ্যা বলেন। তিনি যে একজন মিথ্যাবাদী, তা সবার জানা।
শনিবারের বিতর্কে হিলারি বলেছিলেন, ট্রাম্পই আইএসের পক্ষে নতুন সদস্য সংগ্রহের সবচেয়ে বড় অস্ত্র।
জবাবে ট্রাম্প বলেন, ওই বক্তব্যের সপক্ষে হিলারির কাছে কোনো প্রমাণ নেই।
এনবিসি টেলিভিশনে ট্রাম্পের বক্তব্যের পর তাঁকে পাল্টা আক্রমণ করেন হিলারির প্রচার কার্যক্রমের প্রধান জন পডেসা। তিনি বলেন, পর্যাপ্ত তথ্যে দেখা যায়, ট্রাম্প জিহাদি দলের কোনো ক্ষতি নয়, বরং লাভই করছেন। তাই তাঁর বিরুদ্ধে আইএসকে সহযোগিতার অভিযোগ খুবই স্বাভাবিক।
ডেমোক্রেটিক দলের অন্যতম কৌশলবিদ বাড জ্যাকসন বলেছেন, ট্রাম্প তাঁর বক্তব্যের মধ্য দিয়ে মুসলমানদের সঙ্গে যুক্তরাষ্ট্রের সম্পর্ক কঠিন করে তুলেছেন। তিনি পরিস্থিতির কোনো উন্নতি নয়, বরং অবনতিই করছেন।
আরও পড়ুন: 
ট্রাম্প আইএসের বড় সদস্য সংগ্রাহক
