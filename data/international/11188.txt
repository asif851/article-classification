
পশ্চিমবঙ্গ বিধানসভায় এবার বিরোধী দলের নেতা হলেন কংগ্রেস নেতা আবদুল মান্নান। রাজ্য বিধানসভার বিরোধী দলের কার্যালয়ে গতকাল বুধবার তিনি আনুষ্ঠানিকভাবে কাজ শুরু করেছেন।নির্বাচনে দ্বিতীয় স্থান অধিকার করার পর কংগ্রেস হাইকমান্ড আবদুল মান্নানকে বিরোধীদলীয় নেতা হিসেবে অনুমোদন দেয়। তিনি রোববার দিল্লিতে গিয়ে দলের নেত্রী সোনিয়া গান্ধীর সঙ্গে এবং সোমবার রাহুল গান্ধীর সঙ্গে দেখা করেছেন।২০১১ সালের বিধানসভা নির্বাচনে বামফ্রন্টের শোচনীয় পরাজয়ের পর সরকারি দল ছেড়ে বিরোধী দলের আসনে বসেছিল বামফ্রন্ট। তৃতীয় স্থানে ছিল কংগ্রেস। আর বিরোধী দলের নেতা হয়েছিলেন সিপিএমের বর্তমান রাজ্য সম্পাদক সূর্যকান্ত মিশ্র। এবার নির্বাচনে বামফ্রন্টের চেয়ে বেশি আসন পেয়ে বিরোধী দলের নেতার আসন অধিকার করে কংগ্রেস। বামফ্রন্ট এবারের নির্বাচনে তৃতীয় স্থানে চলে যায়। পায় ৩৪টি আসন। বিধানসভার ২৯৪টি আসনের মধ্যে কংগ্রেস ৪৪ ও তৃণমূল ২১১টি আসন পায়।আবদুল মান্নান গতকাল প্রথম আলোকে বলেন, জনগণের আশা-আকাঙ্ক্ষা পূরণের জন্য তাঁদের আন্দোলন অব্যাহত থাকবে।
