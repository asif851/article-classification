
 
কৈশোরে ছুরিকাঘাত করে এক ব্যক্তিকে হত্যা করার কথা স্বীকার করেছেন ফিলিপাইনের প্রেসিডেন্ট রদ্রিগো দুতার্তে। ম্যানিলায় বিশ্বনেতাদের সম্মেলনের আগে মাদকবিরোধী অবস্থান জোরালো করতে এই বক্তব্য দেন দুতার্তে।
এএফপির খবরে জানানো হয়, গতকাল বৃহস্পতিবার ভিয়েতনামের দানাং এলাকায় ফিলিপিনো সম্প্রদায়ের উদ্দেশে বক্তব্য দেওয়ার সময় নিজের বিভিন্ন কুকর্মের কথা স্বীকার করেন দুতার্তে। জাতিসংঘের এক অধিকারকর্মীকে চপেটাঘাত করার হুমকিও দিয়েছিলেন বলে জানান। মাদকবিরোধী কর্মকাণ্ডের সমালোচকদের উদ্দেশে তিনি অশ্লীল মন্তব্যও করেছেন।
এশিয়া প্যাসিফিক ইকোনমিক কোঅপারেশন (অ্যাপেক) সম্মেলনে যোগ দিতে দানাংয়ে গেছেন দুতার্তে। বলেন, ‘যখন কিশোর ছিলাম, তখন কারাগারে প্রায়ই যেতে হতো। ১৬ বছর বয়সেই উপর্যুপরি ছুরিকাঘাত করে আমি একজনকে হত্যা করেছি।’
গত বছর প্রেসিডেন্ট নির্বাচিত হন দুতার্তে। ৩০ লাখ মাদকাসক্ত ব্যক্তিকে হত্যা করতে পারলে খুশি হতেন বলে জানান তিনি। অপরাধীকে গুলি করে হত্যার পক্ষে দুতার্তে।
ফিলিপাইনে মাদক সংক্রান্ত অপরাধের ঘটনা বাড়ছে। এ ধরনের অপরাধে এ পর্যন্ত দুই হাজার ২৯০ জন নিহত হয়েছে। সরকারি হিসেবে থাকা আরও অনেক হত্যাকাণ্ডের কোনো সমাধান মেলেনি।
