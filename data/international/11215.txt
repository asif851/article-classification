
কবে, কখন বিয়ের পিঁড়িতে বসছেন কংগ্রেসের ভাইস প্রেসিডেন্ট রাহুল গান্ধী। এ প্রশ্ন তাঁকে অনেকবারই শুনতে হয়েছে। বয়স যত বাড়ছে, এ প্রশ্ন ততই শুনতে হচ্ছে তাঁকে। ভারতের মোস্ট এলিজেবল ব্যাচেলরের তালিকায় বলিউড তারকা সালমান খানের সঙ্গে উচ্চারিত হয় তাঁর নামও। কয়েক দিন পরই কংগ্রেসের সভাপতির দায়িত্ব নিতে যাওয়া রাহুল কবে সাত পাকে বাঁধা পড়বেন বা পাত্রী ঠিক করে রেখেছেন কি না—তা নিয়ে জল্পনা-কল্পনার অন্ত নেই। অবশেষে এ প্রশ্নের জবাব নিজেই দিলেন রাহুল গান্ধী।
ইন্ডিয়ান এক্সপ্রেস ও এনডিটিভির খবরে বলা হয়, কংগ্রেসের সহসভাপতি রাহুল গান্ধী গতকাল বৃহস্পতিবার একটি অনুষ্ঠানে গিয়েছিলেন। সেখানে অলিম্পিকে পদক জয়ী বক্সার বিজেন্দ্রর সিং প্রধানমন্ত্রী হলে রাহুল গান্ধী ভারতের ক্রীড়া উন্নয়নে কী কী পদক্ষেপ নেবেন এবং বিয়ে কবে করছেন—এ দুটি প্রশ্নের উত্তর জানতে চান। ভাগ্য বিশ্বাসী রাহুল জানান, সময় হলেই বিয়ে হবে।
বিজেন্দ্রর সিং প্রশ্ন শুরু করে বলেন, তাঁর স্ত্রী সব সময় জানতে চান, রাহুল গান্ধী কবে বিয়ের পিঁড়িতে বসবেন। এ আলোচনা আমাদের মধ্যে নিয়মিতই হয়। এ প্রশ্ন এড়িয়ে যাওয়ার চেষ্টা করেন রাহুল। কিন্তু নাছোড় বান্দা বিজেন্দ্রর আবার প্রশ্ন করেন, অনেকেরই মনের প্রশ্ন, রাহুল ভাই কবে বিয়ে করবেন। হাসিমুখে রাহুল বলেন, ‘আমি ভাগ্য বিশ্বাস করি। যখন হবে তখন হবে।’ রাহুল বলেন, এটা অনেক পুরোনো একটি প্রশ্ন।
রাহুল আরও দাবি করেছেন, ‘তিনি নিয়মিত শরীরচর্চা করেন, সাঁতার কাটেন এবং দৌড়ান। এমনকি মার্শাল আর্টে তাঁর ব্ল্যাক বেল্টও রয়েছে। কিন্তু কাজের ব্যস্ততার কারণে গত কয়েক মাস ধরে তিনি এগুলো করছেন না।
