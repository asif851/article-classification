
যুক্তরাষ্ট্রের মিসৌরি অঙ্গরাজ্যের গভর্নর গতকাল সোমবার সেখানে জরুরি অবস্থা জারি করেছেন। গত ৯ আগস্ট নিরস্ত্র এক কৃষ্ণাঙ্গ তরুণকে একজন শ্বেতাঙ্গ পুলিশ কর্মকর্তা গুলি করে হত্যা করার ঘটনায় করা মামলার রায়কে কেন্দ্র করে সম্ভাব্য সহিংসতা এড়াতে এ ব্যবস্থা নেওয়া হয়েছে। এ ঘটনায় ওই পুলিশ কর্মকর্তাকে অভিযুক্ত করা হবে কি না—এ ব্যাপারে সিদ্ধান্ত নেবেন গ্র্যান্ড জুরি।এ রায়কে কেন্দ্র করে সহিংসতা ছড়ালে প্রয়োজনে ন্যাশনাল গার্ডের সদস্যরা পুলিশকে সহায়তা করবেন বলে অনুমোদন দিয়েছেন গভর্নর।গভর্নর জে নিক্সনের বিবৃতির বরাত দিয়ে আজ মঙ্গলবার রয়টার্সের খবরে জানানো হয়, গ্র্যান্ড জুরির সিদ্ধান্তকে কেন্দ্র করে সহিংসতা যাতে না ছড়ায়, এ জন্য সতর্কতামূলক ব্যবস্থা হিসেবে জরুরি অবস্থা জারি করা হয়েছে।গত ৯ আগস্ট মিসৌরির ফার্গুসনে মাইকেল ব্রাউন (১৮) পুলিশের গুলিতে নিহত হন। ব্রাউনকে নিরস্ত্র অবস্থায় পুলিশ কর্মকর্তা ড্যারেন উইলসন হত্যা করেছেন বলে অভিযোগ ওঠে। এ হত্যাকাণ্ডের ঘটনার পর থেকেই ফার্গুসনের বাসিন্দারা বিক্ষোভ করে আসছে।
