
যুক্তরাষ্ট্রের মিনেসোটা অঙ্গরাজ্যে এক কৃষ্ণাঙ্গ ব্যক্তিকে গুলি করে হত্যা করেছে পুলিশ। লুইজিয়ানা অঙ্গরাজ্যে পুলিশের হাতে একজন কৃষ্ণাঙ্গ ব্যক্তি নিহত হওয়ার ঘটনায় বিক্ষোভের মধ্যেই মিনেসোটায় এ ঘটনা ঘটল। মিনেসোটায় নিহত ওই ব্যক্তির নাম ফিলান্ডো ক্যাস্টিল (৩২)। ক্যাস্টিলের বান্ধবী ল্যাভিস রেনল্ডস জানিয়েছেন, গাড়িতে থাকা একটি বন্দুককে কেন্দ্র করে তিনি ড্রাইভিং লাইসেন্স দেখাতে গিয়ে পুলিশের গুলিতে নিহত হন। ল্যাভিসের তোলা ভিডিও ফুটেজে দেখা যায়, ক্যাস্টিলের শরীর রক্তে ভেসে যাচ্ছে। একজন পুলিশ সদস্য তাঁর দিকে বন্দুক তাক করে রেখেছেন। ক্যাস্টিল মন্টেসরি স্কুলে ক্যাফেটেরিয়ায় সুপারভাইজার হিসেবে কাজ করতেন। রেনল্ডস আরও বলেন, গাড়ির পেছনের লাইট ভাঙা থাকার অভিযোগে সেন্ট পল শহরতলির ফ্যালকন হাইটসে ক্যাস্টিলের গাড়ি থামায় পুলিশ। পরে এই হত্যাকাণ্ডের ঘটনা ঘটে। এই হত্যাকাণ্ডের সময় রেনল্ডসের শিশুকন্যা গাড়িতে ছিল। পুলিশ জানায়, এ ঘটনায় তদন্ত শুরু হয়েছে এবং ওই পুলিশ কর্মকর্তাকে অব্যাহতি দেওয়া হয়েছে। গত মঙ্গলবার লুইজিয়ানার ব্যাটন রুজে অ্যাল্টন স্টার্লিং নামের একজন কৃষ্ণাঙ্গ ব্যক্তি পুলিশের গুলিতে নিহত হন। ওই ঘটনার প্রতিবাদে শত শত মানুষ বিক্ষোভে নামে। এ সময় বিক্ষোভকারীদের অনেকেই কৃষ্ণাঙ্গদের হত্যার বিচারের দাবি তোলেন। যুক্তরাষ্ট্রে মাঝেমধ্যেই কৃষ্ণাঙ্গরা পুলিশের হত্যাকাণ্ডের শিকার হচ্ছেন। তাতে সর্বশেষ যোগ হলেন ক্যাস্টিল।
