
আন্তর্জাতিক জঙ্গি সংগঠন আল-কায়েদার সাবেক প্রধান ওসামা বিন লাদেনকে গুলি করে হত্যা করা মার্কিন নেভি সিলের কমান্ডো তাঁর পরিচয় প্রকাশ করতে যাচ্ছেন।আগামী মাসে ফক্স নিউজ টেলিভিশনে এক তথ্যচিত্রে হাজির হবেন ওই কমান্ডো। গতকাল বুধবার টিভি নেটওয়ার্কটি এক সংবাদ বিজ্ঞপ্তিতে এ ঘোষণা দিয়েছে।বার্তা সংস্থা এএফপির খবরে জানানো হয়, ‘দ্য ম্যান হু কিলড ওসামা বিন লাদেন’ (ওসামা বিন লাদেনকে হত্যাকারী ব্যক্তি) শিরোনামের তথ্যচিত্রটি দুই পর্বে ১১ ও ১২ নভেম্বর ফক্স নিউজ টেলিভিশনে প্রচারিত হবে।২০১১ সালে পাকিস্তানে গোপন আস্তানায় অভিযান চালিয়ে ওসামাকে হত্যার ক্ষেত্রে নিজের ভূমিকা তথ্যচিত্রে বলবেন ওই কমান্ডো। মার্কিন এলিট বাহিনীর সদস্য হওয়া, প্রশিক্ষণ ও ওসামাকে হত্যার অভিযানে নিজের সম্পৃক্ততার কথা দর্শকের সঙ্গে ভাগাভাগি করবেন তিনি।টিভি নেটওয়ার্কটির ভাষ্য, এসব গল্প আগে কখনো বিস্তারিতভাবে প্রকাশিত হয়নি। তথ্যচিত্রে থাকছে ওসামার মুখোমুখি হয়ে তাঁকে গুলি করার অভিজ্ঞতা, তাঁর শেষ সময়ের তৎপরতা এবং অন্তিম মুহূর্ত।২০১১ সালের ২ মে পাকিস্তানের অ্যাবোটাবাদের আস্তানায় নেভি সিলের সদস্যদের নৈশকালীন গোপন অভিযানে ওসামাসহ পাঁচজন নিহত হন। ওসামার অবস্থান চিহ্নিত হওয়ার পর মার্কিন প্রেসিডেন্ট বারাক ওবামা ওই অভিযান পরিচালনার নির্দেশ দেন।
