
নাইজেরিয়ায় একটি সামরিক বিমান ভুল জায়গায় বোমা ফেলায় অন্তত ৫২ জনের প্রাণহানি ঘটেছে। গতকাল মঙ্গলবার বিমানটি উদ্বাস্তুদের একটি শিবিরে ভুল করে বোমা ফেলে। এতে আহত হয়েছে বহু লোক।
বার্তা সংস্থা রয়টার্সের প্রতিবেদনে জানানো হয়, দেশটির উত্তর-পূর্বাঞ্চলের রানে অবস্থিত শরণার্থীশিবিরে এই হামলা হয়। বিবিসি অনলাইনের খবরে বলা হয়, হামলায় সাহায্যকর্মীরাও নিহত হয়েছেন।
রেডক্রস বলছে, এই হামলায় তাদের ছয়জন কর্মী প্রাণ হারিয়েছেন।
সহায়তা সংস্থা এমএসএফ জানায়, হামলায় দুই শতাধিক মানুষ আহত হয়েছে। আহত ব্যক্তিদের চিকিৎসার জন্য সরিয়ে নিতে তারা সহায়তার আবেদন জানিয়েছে।
শরণার্থীশিবিরে বিমান হামলার ঘটনায় দুঃখ প্রকাশ করেছেন নাইজেরিয়ার প্রেসিডেন্ট মুহাম্মাদু বুহারি। একই সঙ্গে তিনি সবাইকে শান্ত থাকার আহ্বান জানিয়েছেন।
শরণার্থীশিবিরটি ক্যামেরুন সীমান্তের কাছে অবস্থিত। ওই এলাকায় জঙ্গিগোষ্ঠী বোকো হারামের বিরুদ্ধে ‘চূড়ান্ত’ লড়াইয়ে নিয়োজিত রয়েছে নাইজেরিয়ার সেনাবাহিনী।
শরণার্থীশিবিরে হামলা চালানোর কথা নাইজেরিয়ার সেনাবাহিনী স্বীকার করেছে। তারা বলছে, ভুল করে এই হামলা হয়েছে।
নাইজেরিয়ার সেনাবাহিনী এই প্রথম এ ধরনের কোনো ভুলের কথা স্বীকার করল।
রেডক্রসের মুখপাত্র আলেকসান্দ্রা মাতিজেভিচ বলেন, হামলায় তাঁদের ছয়জন কর্মী নিহত হয়েছেন। এ ছাড়া তাঁদের বেশ কয়েকজন স্বেচ্ছাসেবী আহত হন। ওই স্বেচ্ছাসেবীরা গতকালই বাস্তুচ্যুত মানুষদের খাদ্য সরবরাহ করতে আসেন।
রেডক্রসের এই মুখপাত্র বলেন, যেসব সহকর্মী প্রাণ হারিয়েছেন, তাঁদের পরিবারের কথা ভাবছেন তাঁরা।
