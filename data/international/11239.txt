
অন্তঃকর্ণের সমস্যা মানুষের মস্তিষ্কে সমস্যা তৈরি করতে পারে, যা তার আচরণে প্রভাব ফেলে। এমন দাবি করে যুক্তরাষ্ট্রের গবেষকেরা বলেছেন, অন্তঃকর্ণের সমস্যা থেকে অপ্রকৃতিস্থ আচরণ দেখা যায়। ‘সায়েন্স’ সাময়িকীতে প্রকাশিত প্রতিবেদনের বরাতে ৫ সেপ্টেম্বর বিবিসি অনলাইনের এক খবরে এ তথ্য জানানো হয়।নিউইয়র্কের আলবার্ট আইনস্টাইন কলেজ অব মেডিসিনের গবেষকেরা ইঁদুরের অন্তঃকর্ণের সমস্যা মস্তিষ্কে কীভাবে প্রভাব ফেলে, তা নিয়ে গবেষণা করেন।গবেষকেরা পরীক্ষায় দেখেন, যে ইঁদুরের কানে সমস্যা রয়েছে, সেটি অপ্রকৃতিস্থ আচরণ করছে। গবেষকদের দাবি, তাঁদের এ গবেষণা মানুষের আচরণগত সমস্যা সমাধানে কাজে লাগবে। তবে গবেষণা সম্পর্কে যুক্তরাষ্ট্রের গবেষকেরা বলছেন, বিষয়টি পরিষ্কার নয়। এ নিয়ে আরও গবেষণা প্রয়োজন।অধিকাংশ ক্ষেত্রে মানুষের অন্তঃকর্ণের সমস্যা জিনগত। তবে অসুস্থতা ও আঘাতের ফলেও কানে সমস্যা দেখা দিতে পারে।গবেষকেরা বলছেন, অ্যাটেনশন ডেফিসিট হাইপার অ্যাক্টিভিটি ডিজঅর্ডার (এডিএইচডি) সমস্যার কারণ হতে পারে অন্তঃকর্ণের সমস্যা। এটি মূলত মানসিক ব্যাধি। অনেক ক্ষেত্রে কানের সমস্যা থেকে মস্তিষ্ক অপ্রকৃতিস্থ আচরণ করতে পারে।শিশুদের ক্ষেত্রে এ সমস্যা বেশি দেখা দেয়। এ ধরনের সমস্যা হলে কোনো কিছুতে মনোযোগ না দেওয়া, অপ্রকৃতিস্থ আচরণ করা বা আবেগপ্রবণতার মতো উপসর্গ দেখা যায়। দুই থেকে পাঁচ শতাংশ শিশুর ক্ষেত্রে এ সমস্যা হয়। তিন থেকে সাত বছর বয়সী শিশুদের মধ্যে এই সমস্যা শনাক্ত করা গেলে তা চিকিৎসা করা সহজ হয়।
