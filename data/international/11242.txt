
২১ দিন কারাগারে কাটানোর পর গতকাল শনিবার মুক্তি পেয়েছেন ভারতের তামিলনাড়ু রাজ্যের সদ্য সাবেক মুখ্যমন্ত্রী জয়রাম জয়ললিতা। আগের দিন সুপ্রিম কোর্ট তাঁকে জামিন দেন। অবৈধ সম্পদ অর্জনের অপরাধে জয়ললিতাকে চার বছরের কারাদণ্ড দিয়েছেন আদালত। খবর পিটিআই ও টাইমস অব ইন্ডিয়ার।বেঙ্গালুরুর বিচারিক আদালত গত ২৭ সেপ্টেম্বর কারাদণ্ড ছাড়াও জয়ললিতাকে ১০০ কোটি রুপি জরিমানা করেন। রায়ের ফলে দক্ষিণ ভারতের এই প্রভাবশালী রাজনীতিক মুখ্যমন্ত্রীর পদ হারান। তাঁর ঠাঁই হয় বেঙ্গালুরুর পরাপ্পনা অগ্রহারা কেন্দ্রীয় কারাগারে।সুপ্রিম কোর্ট গত শুক্রবার কড়া শর্তসাপেক্ষে জামিন দেওয়ার পর গতকাল বেঙ্গালুরুর বিশেষ আদালত জয়ললিতাকে মুক্তি দেওয়ার আদেশ জারি করেন। ওই আদেশের কিছুক্ষণ পরই তিনি কারাগার থেকে বেরিয়ে আসেন। তাঁকে অভ্যর্থনা জানাতে কারাগারের সামনে সমর্থকেরা ছাড়াও হাজির ছিলেন তামিলনাড়ুর নতুন মুখ্যমন্ত্রী পান্নিরসেলভামসহ কয়েকজন নেতা। নেচে-গেয়ে, মিষ্টি বিতরণ করে আনন্দ করেন অনেক সমর্থক।সুপ্রিম কোর্টের একটি বেঞ্চ জয়ললিতার দণ্ডাদেশ দুই মাসের জন্য স্থগিত করে অন্তর্বর্তীকালীন জামিন দেন। তবে কর্ণাটক রাজ্যের হাইকোর্টে দণ্ডাদেশের বিরুদ্ধে করা আপিলের পক্ষে আনুষঙ্গিক নথিপত্র ১৮ ডিসেম্বরের মধ্যে জমা দিতে হবে।খেতেন দই-ভাত, নিয়ম মেনেছেন: কারাগারে জয়ললিতার কয়েদি নম্বর ছিল ৭৪০২। ভোরে হাঁটাহাঁটি করতেন। এরপর খবরের কাগজ পড়তেন। দুপুরে খেতেন দই-ভাত। কারা কর্মকর্তারা বলেন, জয়ললিতা সব সময় কারা আইন মেনে চলেছেন।
