
ইরানের আসন্ন প্রেসিডেন্ট নির্বাচনে প্রতিদ্বন্দ্বী প্রার্থীদের নামের তালিকা গতকাল মঙ্গলবার চূড়ান্ত করা হয়েছে। এর মধ্য দিয়ে নির্বাচনী প্রক্রিয়া আরও কিছুটা এগিয়ে গেল। আগামী ১৪ জুন ইরানের প্রেসিডেন্ট নির্বাচন হবে। দুজন সুপরিচিত ব্যক্তি চূড়ান্ত তালিকায় অযোগ্য ঘোষিত হয়ে থাকতে পারেন বলে মনে করা হচ্ছে। তাঁরা হলেন মধ্যপন্থী সাবেক প্রেসিডেন্ট আকবর হাশেমী রাফসানজানি এবং বর্তমান প্রেসিডেন্ট মাহমুদ আহমাদিনেজাদের ঘনিষ্ঠ মিত্র এসফানদিয়ার রহিম মাশায়ি। এবার প্রার্থিতা ঘোষণার শেষ পর্যায়ে রাফসানজানি প্রার্থী হওয়ার ঘোষণা দেওয়ায় দেশটির জটিল রাজনৈতিক অঙ্গনে নতুন করে মেরুকরণ শুরু হয়েছে। ২০০৯ সালে আহমাদিনেজাদের বিরুদ্ধে ব্যাপক বিক্ষোভের পর থেকে রাফসানজানি অতি রক্ষণশীলদের কাছ থেকে একঘরে হয়ে আছেন। এএফপি।
