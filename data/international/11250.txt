
ভারত-নিয়ন্ত্রিত কাশ্মীরে সেনাবাহিনীর গাড়িবহরে বিচ্ছিন্নতাবাদীরা অতর্কিত হামলা চালিয়েছে। এতে তিন সেনা ও এক নারী নিহত হয়েছেন বলে জানিয়েছে পুলিশ।
পুলিশের তথ্যের সূত্র উল্লেখ করে এএফপির খবরে জানানো হয়, কাশ্মীরের দক্ষিণে সোপিয়ান জেলায় এ ঘটনা ঘটে। একটি তল্লাশি অভিযান শেষে সেনারা যখন ফিরছিলেন, তখন বিচ্ছিন্নতাবাদীরা এ হামলা চালায়। এতে ছয়জন সেনা আহত হন। পরে তাঁদের মধ্যে তিনজন মারা যান।  নাম না প্রকাশের শর্তে পুলিশের একজন মুখপাত্র জানান, শ্রীনগরে সেনাবাহিনীর হাসপাতালে আহত তিন সেনা চিকিৎসাধীন।
সেখানকার এরিয়া পুলিশ সুপারিনটেনডেন্ট তাহির সালিম ওই নারী সম্পর্কে এএফপিকে বলেন, হামলাস্থলের কাছে ওই নারী ছিলেন। বিচ্ছিন্নতাবাদীরে ছোড়া গুলি লক্ষ্যভ্রষ্ট হয়ে ওই নারীর গায়ে লাগলে তাঁরও মৃত্যু হয়।
গত বছর নিরাপত্তারক্ষীদের সঙ্গে সংঘর্ষে কাশ্মীরি জঙ্গিদের ‘পোস্টার বয়’ বুরহান মুজাফফর ওয়ানি নিহত হয়। এরপর এ ঘটনাকে কেন্দ্র করে উত্তাল হয়ে ওঠে এই উপত্যকা। এখন পর্যন্ত এসব সংঘর্ষে ৯০ জনের বেশি সাধারণ মানুষ নিহত ও হাজারো মানুষ আহত হয়েছে।
