
সংসদে এক দলের সাংসদ অপর দলের সমালোচনা করবেন, এটাই স্বাভাবিক। সমালোচনা কখনো কখনো খিস্তিখেউড় থেকে হাতাহাতির পর্যায়েও যেতে দেখা গেছে। তাই বলে সংসদের ভেতর কাঁদানে গ্যাসের শেল ছোড়া! কসোভোর সংসদের ভেতর কাঁদানে গ্যাসের শেল ছোড়া হয়েছে বলে আজ বৃহস্পতিবার টেলিগ্রাফের খবরে বলা হয়েছে। দুই সপ্তাহ আগেও এমন ঘটনা ঘটেছে। খবরে বলা হয়েছে, সম্প্রতি সার্বিয়া ও মন্টেনেগ্রোর সঙ্গে কসোভোর সরকারের একটি চুক্তি হয়। এই চুক্তি পছন্দ হয়নি বিরোধী দলের। কয়েক দিন ধরেই বিরোধী সাংসদেরা এর প্রতিবাদ করে আসছিলেন। প্রতিবাদস্বরূপ সংসদের ভেতর আজ কাঁদানে গ্যাসের শেল ছোড়েন তাঁরা। সংসদের ভেতর কাঁদানে গ্যাসের শেল ছোড়ায় অধিবেশন ভন্ডুল হয়েছে। তবে এতে কেউ আহত হননি। প্রত্যক্ষদর্শীদের ভাষ্য, প্রথমে বিরোধীদলীয় এক সাংসদ নিজের চেয়ারে বসেই কাঁদানে গ্যাসের শেলের একটি চেম্বার খোলেন। তাঁর দেখাদেখি আরও দু-একজন সাংসদ একই কাজ করেন। এতে বাকি সাংসদেরা একে একে সংসদ ছেড়ে বের হয়ে যান। বাতিল হয়ে যায় সংসদ অধিবেশন। 
তবে সংসদের ভেতর কাঁদানে গ্যাসের শেল ছোড়ার ঘটনা এটাই প্রথম নয়। দুই সপ্তাহ আগেও বিরোধী সাংসদেরা একই কাজ করেছিলেন। বিরোধী দল ঘোষণা দিয়েছে, প্রতিবাদের ধারাবাহিকতায় সংসদ অধিবেশন আর চলতে দেওয়া হবে না। তবে এ ধরনের ঘটনার নিন্দা জানিয়েছে সরকার। এটিকে একটি ‘দায়িত্বজ্ঞানহীন’ আচরণ বলেও অভিহিত করেছে সরকারি দল। দেশটির স্পিকার কাদরি ভেসেলি বিরোধী দলের কাছে অনুরোধ জানিয়েছেন যেন তাঁরা সংসদের পেশাদারি বজায় রাখেন এবং সংসদের নিয়মনীতির অনুসরণ করেন।
