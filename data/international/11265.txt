
রাশিয়ার পররাষ্ট্রমন্ত্রী সারগেই লাভরভের সঙ্গে গতকাল মঙ্গলবার মস্কোতে বৈঠক করেছেন সিরিয়ার বিরোধীদের জোট সিরিয়ান ন্যাশনাল কোয়ালিশনের (এসএনসি) প্রধান আহমাদ জারবা৷ যুদ্ধপীড়িত সিরিয়ায় একটি অন্তর্বর্তী সরকার গঠনের ব্যাপারে দামেস্ককে চাপ দিতে রাশিয়াকে রাজি করানোই ছিল এই বৈঠকের লক্ষ্য৷ অন্তর্বর্তী সরকার হলে প্রেসিডেন্ট বাশার আল-আসাদকে ক্ষমতা থেকে সরানোর পথ প্রশস্ত হবে৷
সুইজারল্যান্ডের জেনেভায় দুই পক্ষের মধ্যে কোনো সিদ্ধান্ত ছাড়াই শান্তি সম্মেলন শেষ হওয়​ার পর এই বৈঠক হলো৷ যুক্তরাষ্ট্র ও রাশিয়ার মধ্যস্থতায় দ্বিতীয় জেনেভা সম্মেলন আয়োজন করা হয়৷
রাশিয়ার উপপররাষ্ট্রমন্ত্রী গেনা​িদ গাতিলভ রাষ্ট্রীয় বার্তা সংস্থা আরআইএ নভোস্তিকে গতকাল বলেন, ‘আগের দেওয়া প্রতিশ্রুতি মোতাবেক সিরিয়ার সরকারের প্রতিনিধিদল বিরোধীদের সঙ্গে ভবিষ্যতের সম্মেলনগুলোতে অংশ নেবে বলে আমরা আশা করছি৷’
জারবার প্রধান উপদেষ্টা মোনজের আকবিক বলেন, ‘রুশ পররাষ্ট্রমন্ত্রীর সঙ্গে এই বৈঠকের প্রধান বিষয়গুলো হচ্ছে, সিরিয়ার বিভিন্ন শহরে মানবিক সহায়তা পৌঁছানোর ব্যবস্থা করা, সিরিয়ার বিভিন্ন কারাগার থেকে কয়েদিদের মুক্তি দেওয়া এবং একটি অন্তর্বর্তী সরকার গঠনের ব্যবস্থা নেওয়া৷’ এএফপি৷
