
কংগ্রেসের প্রধান সোনিয়া গান্ধীর মেয়ে প্রিয়াঙ্কা গান্ধী কেবল নিজের মা ও ভাইয়ের নির্বাচনী প্রচারণায় অংশ নেবেন। দেশে ‘মোদি ঝড়’ চলছে—এমন কথাও নাকচ করে দেন প্রিয়াঙ্কা।নয়াদিল্লি আসনের লোদি রোডে গতকাল বৃহস্পতিবার ভোট দেন প্রিয়াঙ্কা ও তাঁর স্বামী রবার্ট ভদ্র। এরপর তিনি সাংবাদিকদের বলেন, ‘মোদি ঝড়’ বলে আসলে কিছু নেই। আর কংগ্রেস নেতাদের অনুরোধ সত্ত্বেও তিনি (প্রিয়াঙ্কা) কেবল উত্তর প্রদেশের রায়বেরেলি ও আমেথি আসনে নির্বাচনী প্রচার কার্যক্রমে অংশ নেবেন। ওই দুটি আসনে যথাক্রমে তাঁর মা সোনিয়া ও ভাই রাহুল প্রার্থী হয়েছেন।কংগ্রেসের বেশ কয়েকজন নেতা তাঁদের নির্বাচনী প্রচারণায় প্রিয়াঙ্কার উপস্থিতি কামনা করছেন। ৪২ বছর বয়সী প্রিয়াঙ্কা দুটি শিশুসন্তানের জননী। রাহুল ও সোনিয়া নিজ নিজ আসনে মনোনয়নপত্র জমা দেওয়ার সময় প্রিয়াঙ্কা অনুপস্থিত ছিলেন। প্রিয়াঙ্কা গান্ধীর স্বামী রবার্ট ভদ্রের বিরুদ্ধে বিভিন্ন দুর্নীতির অভিযোগ তুলে বিজেপি নেতারা তাঁর সমালোচনা করে থাকেন। কংগ্রেসশাসিত হরিয়ানা রাজ্যে ভূমি ব্যবসায় রবার্ট বাড়তি সুবিধা পেয়েছেন বলে নরেন্দ্র মোদি অভিযোগ করেছেন। এ ব্যাপারে গতকাল প্রশ্ন করলে রবার্ট ভদ্র কোনো মন্তব্য করতে রাজি হননি। এনডিটিভি ও আইএএনএস।
 
