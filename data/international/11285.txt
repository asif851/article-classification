
এ বছর হচ্ছে না আলোচিত জাপানি রাজকন্যা মাকোর (২৬) বিয়ে। আজ মঙ্গলবার মাকো ও তাঁর হবু বর কেই কোমুরো (২৬) এক বিবৃতিতে এ তথ্য জানান। যুক্তরাষ্ট্রের সংবাদমাধ্যম সিএনএন এ-সংক্রান্ত প্রতিবেদন প্রকাশ করে। 
এক বিবৃতিতে মাকো ও কোমুরো জানান, ২০২০ সালের আগে তাঁরা বিয়ে করছেন না। তাঁরা বর্তমানে বিয়ের জন্য প্রস্তুত নন বলে বিবৃতিতে কারণ হিসেবে উল্লেখ করেছেন।
পূর্বঘোষণা অনুযায়ী চলতি বছরের মার্চে বাগদান এবং নভেম্বরে বিয়ে হওয়া হওয়ার কথা ছিল রাজকন্যার। মাকোর সম্ভাব্য এই বিয়েটি বর্তমান বিশ্বের আলোচিত একটি বিষয়। কারণ, মাকোর হবু বর রাজপরিবারের সদস্য না হওয়ার কারণে মাকোকে রাজপরিবার ছাড়তে হচ্ছে। মাকো জাপানের সম্রাট আকিহিতোর বড় নাতনি। ২০১৯ সালের এপ্রিলে আকিহিতো সম্রাট পদ থেকে অবসর নেওয়ার পরিকল্পনা নিয়েছিলেন। এরপর কে এই পদে আসীন হতে যাচ্ছেন, তা নিয়েও আছে জল্পনা-কল্পনা।
তবে জাপানের রাজপরিবারে এটা প্রথম ঘটনা নয়। এর আগে ২০০৫ সালে সম্রাটের মেয়ে সায়াকো রাজপরিবারের বাইরে সাধারণ এক নগর-পরিকল্পনাবিদকে বিয়ে করে রাজপরিবার ছেড়েছিলেন। সেদিক থেকে বিবেচনা করলে ফুপুর পথেই হাঁটতে যাচ্ছেন মাকো।
বিবিসির এক প্রতিবেদনে বলা হয়েছে, রাজপরিবারের নিয়ম অনুসারে, বিয়ের পরপরই মাকো হারাবেন তাঁর রাজকীয় উপাধি। তাঁর জীবনে আসবে নাটকীয় সব পরিবর্তন। স্বামীর সঙ্গে রাজপরিবার থেকে দূরে কোনো স্থানে বসবাস করতে হবে। তবে রাজকন্যা এককালীন কিছু অর্থ পাবেন, যা নিজেদের ভরণপোষণের কাজে লাগাতে পারবেন। তাঁকে সাধারণ নাগরিকদের মতো ভোট দিতে হবে এবং কর পরিশোধ করতে হবে। দোকানে যাওয়া, টুকিটাকি কেনাকাটাসহ নিজের কাজ নিজেকেই করতে হবে। আর এই দম্পতির সন্তানেরা রাজপরিবারের সদস্য হিসেবে বিবেচিত হবে না।
