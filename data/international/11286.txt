
যৌন হয়রানি ও হেনস্তায় হঠাৎ তোলপাড় হয়ে গেল চারপাশ। সামাজিক যোগাযোগমাধ্যমে শুরু হলো এক আন্দোলন ‘হ্যাশট্যাগ মি টু’। জানা গেল বড় বড় অনেক মানুষের নিন্দিত অধ্যায়
এমন নিন্দিত কাজ মানুষ আগে করেনি এবং ভুক্তভোগীরা তার প্রতিবাদ জানায়নি তা নয়। কিন্তু ২০১৭ সালটি অন্য রকম। হঠাৎ ভেঙে গেল বাঁধ। 
যৌন হয়রানি ও কেলেঙ্কারির বিরুদ্ধে মুখ খুললেন নারীরা। শত শত, হাজার হাজার, লাখ লাখ নারী। তাঁদের অনেকে পৃথিবী-বিখ্যাত। নিজেদের কষ্টের গল্পের সঙ্গে যাঁদের নাম তাঁরা জুড়ে দিলেন তাঁদের কেউ মন্ত্রী, কেউ প্রেসিডেন্ট; কেউ ব্যবসায়ী, কেউ বিনোদন জগতের বড় তারকা। কেউবা আবার সমাজের সর্বজনশ্রদ্ধেয়। নিমেষে উন্মোচিত হলো তাঁদের এক নিন্দিত অধ্যায়। এই নিন্দা মাথায় নিয়ে পদ ছাড়তে হয়েছে কাউকে কাউকে। বছরটা শুরু হয়েছিল যুক্তরাষ্ট্রের প্রেসিডেন্ট ডোনাল্ড ট্রাম্পকে দিয়ে। জানুয়ারিতে তিনি যখন হোয়াইট হাউসে বসলেন তাঁর বিরুদ্ধে বিক্ষোভে নামলেন নারীরা। নির্বাচনের আগে-পরে ডজনখানেক নারী তাঁর বিরুদ্ধে অভিযোগ তোলেন যৌন হয়রানির। তবে সবকিছু হঠাৎ খাপখোলা হয়ে গেল মার্কিন অভিনেত্রী অ্যালিসা মিলানোর এক উদ্যোগে। নারী নির্যাতনের বিরুদ্ধে সচেতনতা সৃষ্টিতে ২০০৬ সালে সামাজিক যোগাযোগ-মাধ্যমে ‘মি টু’ হ্যাশট্যাগের প্রবর্তন করেন মার্কিন সমাজকর্মী তারানা বার্ক। সেই ‘মি টু হ্যাশট্যাগ’ ব্যবহার করে গত অক্টোবরে অ্যালিসা মিলানো জানালেন হলিউড মুভি মুঘল প্রযোজক হার্ভি ওয়াইনস্টিনের হাতে কীভাবে তিনি নির্যাতিত হয়েছিলেন। একই সঙ্গে অন্যদের উৎসাহিত করলেন তাঁরাও যেন যার অভিজ্ঞতা নিয়ে মুখ খোলেন।তারপর মুখ খুললেন অনেকেই। এ পর্যন্ত পাঁচ লাখের বেশি নারী ব্যবহার করেছেন ‘মি টু’। হার্ভি ওয়াইনস্টিনের বিরুদ্ধেও অনেকে। তাঁদের মধ্যে আছেন অ্যাশলে জুড, অ্যাঞ্জেলিনা জোলি ও সালমা হায়েকের মতো অভিনেত্রীরা। যৌন হয়রানির অভিযোগ এনে হার্ভি ওয়াইনস্টিনের বিরুদ্ধে ১২ ডিসেম্বর নিউইয়র্ক টাইমস-এ একটি নিবন্ধ লেখেন হলিউড অভিনেত্রী সালমা হায়েক। তিনি লিখেছেন, ‘বছরের পর বছর তিনি আমার দানব ছিলেন।’ ওয়াইনস্টিনকে বহিষ্কার করা হয়েছে ওয়াইনস্টিন কোম্পানি এবং একাডেমি অব মোশনস পিকচার্স আর্টস অ্যান্ড সায়েন্সেস থেকে। যুক্তরাষ্ট্রে অভিযোগ উঠেছে ক্যালিফোর্নিয়ার ফেডারেল কোর্ট জজ অ্যালেক্স কোজিনস্কি, হলিউড পরিচালক মর্গান স্পারলক, মার্কিন প্রতিনিধি পরিষদের সদস্য রুবেন কিহুয়েন ও ব্লেক ফারেন্টহোল্ড, নিউইয়র্ক টাইমস-এর হোয়াইট হাউস প্রতিবেদক গ্লেন থ্রাশ, এনবিসির ‘টুডে’ শোয়ের উপস্থাপক ম্যাট লয়ার, মার্কিন সিনেটর অ্যাল ফ্রাঙ্কেন, কমেডিয়ান লুইস সি কে, আলাবামার বিচারক ও রাজনীতিক রয় মুর, অভিনেতা কেভিন স্প্যাসি ও বেন অ্যাফ্লেক প্রমূখের বিরুদ্ধে। অভিযোগের মুখে বরখাস্ত হয়েছেন যুক্তরাজ্যের ডেপুটি প্রধানমন্ত্রী ডেমিয়েন গ্রিন, পদত্যাগ করেছেন সাবেক প্রতিরক্ষামন্ত্রী মাইকেল ফ্যালন। এ ছাড়া ৩৬ জন এমপির বিরুদ্ধে যৌন হয়রানির অভিযোগ রয়েছে। বলিউডের দঙ্গল ছবির অভিনেত্রী এ মাসের শুরুতেই ইনস্টাগ্রামে ছবি দিয়ে জানান, দিল্লি থেকে মুম্বাই যাওয়ার পথে বিমানে পাশের আসনে বসা এক মধ্যবয়স্ক ব্যক্তি কীভাবে তাঁকে হয়রানি করেন। যুক্তরাষ্ট্রের প্রভাবশালী সাময়িকী টাইম হ্যাশট্যাগ ‘মি টু’ আন্দোলনে যুক্ত সাহসীদের ‘পারসন অব দ্য ইয়ার’ ঘোষণা করে।
