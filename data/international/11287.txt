
পাকিস্তানের সাবেক সেনাশাসক পারভেজ মোশাররফের ‘চরম বিশ্বাসঘাতকতা’ করার অভিযোগের বিচার করা হবে সংবিধানের ৬ নম্বর অনুচ্ছেদ অনুযায়ী। ‘সংশ্লিষ্ট কর্তৃপক্ষ’ না চাইলেও আদালত তা করবেন। গত বৃহস্পতিবার দেশটির সুপ্রিম কোর্ট এই অবস্থানের কথা জানান। জুলফিকার আলী ভুট্টোর সময় সংযুক্ত ৬ নম্বর অনুচ্ছেদে বলা হয়েছে, কোনো ব্যক্তি জোর করে বা অন্য কোনো অসাংবিধানিক উপায়ে সংবিধান স্থগিত করলে বা স্থগিতের ষড়যন্ত্র করলে তা চরম বিশ্বাসঘাতকতা বলে গণ্য হবে। মোশাররফের বিরুদ্ধে ওই মামলার শুনানির সময় গত বৃহস্পতিবার আদালত বলেন, আদালত একটি নজির সৃষ্টি করতে চান, যা ভবিষ্যতে দৃষ্টান্ত হিসেবে কাজ করবে। শুনানিতে মোশাররফের আইনজীবী আহমাদ রাজা কাসুরি  আবেদন জানান, অ্যাটর্নি জেনারেল যেন মামলার ব্যাপারে নবনির্বাচিত সরকারের নির্দেশনা নেন। কারণ, তত্ত্বাবধায়ক সরকার এই মামলা চালুর বিষয়টি প্রত্যাখ্যান করে। বিচারপতি খাজা বলেন, আদালত নিজের দায়িত্ব পালন করবে এবং সংশ্লিষ্ট কর্তৃপক্ষের আগ্রহ না থাকলেও সংবিধানের ৬ নম্বর অনুচ্ছেদ অনুযায়ী মোশাররফের বিচার হবে। তিনি বলেন, সুষ্ঠুভাবে এই বিচারকাজ করা হবে, যাতে রায়ের বিরুদ্ধে কোনো অভিযোগ না ওঠে। ডন।
