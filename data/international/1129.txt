
ভারতের নোবেলজয়ী অর্থনীতিবিদ অমর্ত্য সেন বলেছেন, নরেন্দ্র মোদির নেতৃত্বে সরকার গঠিত হলে তা ভারতের জন্য সেরা হবে তা ভাবার কারণ নেই। তাই বলে মোদি ক্ষমতায় এলে দেশত্যাগ করতে হবে, তারও কোনো মানে নেই।বৃহস্পতিবার দিল্লিতে এনডিটিভিকে দেওয়া এক সাক্ষাৎকারে এ কথা বলেন অমর্ত্য সেন। তিনি এমনিতে নরেন্দ্র মোদির কঠোর সমালোচক হলেও এ সময় বলেন, মোদি ক্ষমতায় এলে ভয়ংকর কিছু হয়ে যাবে তেমনটা মনে করেন না। অমর্ত্য বলেন, ‘এটা ভারতের জন্য সেরা হবে না। কিন্তু আমি মনে করি না তা হলে আমাদের সর্বনাশ হয়ে যাবে।’অমর্ত্য সেন বলেন, ভুল দল সরকারে এলে কেউ দেশ ছাড়ে না, ভোটের মাধ্যমেই সেই সরকারকে তাড়ায়।একই সঙ্গে বিশ্বখ্যাত এ অর্থনীতিবিদ বলেন, ‘আমি কংগ্রেস সমর্থক নই। কংগ্রেসের রেকর্ড খুব ভালো নয়।’ বিদায়ী প্রধানমন্ত্রীকে ‘আমার বন্ধু মনমোহন সিং’ সম্বোধন করে অমর্ত্য সেন বলেন, তিনি হয়তো আরও অনেক কিছু করতে চেয়েছিলেন। কিন্তু সংসদ প্রায় নিষ্ক্রিয় থাকায় তাঁর ভূমিকা ছিল সীমাবদ্ধ। এনডিটিভি।
