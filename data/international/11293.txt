
দক্ষিণ কোরিয়ায় বরখাস্ত হওয়া প্রেসিডেন্ট পার্ক গিউন-হেকে সরকারি আইনজীবীরা আজ মঙ্গলবার জিজ্ঞাসাবাদ করেছেন।
বার্তা সংস্থা এএফপির খবরে জানানো হয়, প্রেসিডেন্ট থাকাকালে দুর্নীতি ও ক্ষমতার অপব্যবহারের অভিযোগের বিষয়ে গিউন-হেকে জিজ্ঞাসাবাদ করা হয়।
দুর্নীতির দায়ে অভিযুক্ত গিউন-হেকে সম্প্রতি দেশটির সাংবিধানিক আদালত বরখাস্ত করেন। দুর্নীতির কেলেঙ্কারির জেরে পার্লামেন্টে অভিশংসন প্রস্তাব পাস হওয়ার পর দীর্ঘ শুনানি শেষে আদালত ওই রায় দেন।
প্রেসিডেন্ট পদে থাকাকালে বিচার থেকে দায়মুক্তির আওতায় ছিলেন গিউন-হে। কিন্তু বরখাস্ত হওয়ার পর দায়মুক্তির সুবিধা হারিয়েছেন তিনি।
সর্বোচ্চ আদালতের রায়ের ফলে গিউন-হের বিরুদ্ধে মামলা দায়ের এবং তদন্ত করার পথ প্রশস্ত হয়েছে।
রাজধানী সিউলে প্রসিকিউটর কার্যালয়ে হাজির হয়ে গিউন-হে জনগণের কাছে দুঃখ প্রকাশ করেছেন। তিনি বলেন, তদন্তে আন্তরিক থাকবেন।
দক্ষিণ কোরিয়ার প্রথম নারী প্রেসিডেন্ট ছিলেন গিউন-হে। সাবেক সামরিক কর্মকর্তা ও প্রেসিডেন্ট পার্ক চুং-হির মেয়ে তিনি।
দুর্নীতির কেলেঙ্কারির অভিযোগে গিউন-হের পদত্যাগ দাবি করে দেশটির লাখো মানুষ রাজপথে নামে। বিক্ষোভের মুখে গত বছরের ডিসেম্বরে পার্লামেন্টে অভিশংসিত হন তিনি। পার্লামেন্টে অনুমোদিত অভিশংসন উদ্যোগের পক্ষে সর্বসম্মতিক্রমে রায় দেন দেশটির সাংবিধানিক আদালত। রায়ে গিউন-হেকে বরখাস্ত করা হয়।
