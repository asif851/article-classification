
শ্রীলঙ্কায় ভারী বর্ষণের কারণে আজ বুধবার ভূমিধসের ঘটনায় অন্তত ১০ জন নিহত হয়েছে। এ ঘটনায় প্রায় ২০০ জন নিখোঁজ রয়েছে।
বার্তা সংস্থা এএফপির খবরে জানানো হয়, শ্রীলঙ্কার মধ্যবর্তী অঞ্চলের চা-উৎপাদনকারী এলাকায় এ ভূমিধসের ঘটনা ঘটে।
দেশটির জাতীয় দুর্যোগ ব্যবস্থাপনা কেন্দ্রের (ডিএমসি) মুখপাত্র শরৎ কুমার জানান, ভূমিধসে ওই এলাকায় ১৪০টি ঘরবাড়ি চাপা পড়েছে বলে তাঁরা খবর পেয়েছেন। তিনি জানান, আজ দুপুর পর্যন্ত কোসলানদা এলাকা থেকে ১০টি মৃতদেহ উদ্ধার করা হয়েছে। নিখোঁজ ব্যক্তিদের উদ্ধারে মিরিয়াবেদ্দা চা-বাগানে উদ্ধার অভিযান চালাচ্ছেন পুলিশ, নিরাপত্তাকর্মী ও স্থানীয় স্বেচ্ছাসেবকেরা।
দেশটির মহাসড়কের কিছু কিছু অংশ ভারী বর্ষণে তলিয়ে গেছে। এ কারণে উদ্ধারকাজে নিয়োজিত যান চলাচল বাধাগ্রস্ত হচ্ছে।
এর আগে গত জুন মাসে দেশটির রাজধানী কলম্বো ও এর আশপাশের এলাকায় ভূমিধসে অন্তত ১৩ জন নিহত হয়।
