
মিয়ানমারে অং সান সু চির দল এনএলডির নতুন সরকারের অর্থমন্ত্রী হতে যাচ্ছেন তিনি। কিন্তু দায়িত্ব নেওয়ার আগেই হোঁচট খেলেন। জানতে পারলেন, তিনি যে পিএইচডি ডিগ্রিটি অর্জন করেছেন, তা ভুয়া। যে বিশ্ববিদ্যালয় থেকে তিনি সনদটি নিয়েছেন, আদতে সেই নামে কোনো বিশ্ববিদ্যালয়ই নেই।মিয়ানমারের এই ভাবী অর্থমন্ত্রী হলেন এনএলডির নেতা চো ওয়ে। আগামী এপ্রিলে মিয়ানমারে গঠিত হবে নতুন মন্ত্রিসভা। এর ১৮ জনের তালিকা মঙ্গলবার পার্লামেন্টে প্রেসিডেন্ট থিন কিউয়ের কাছে পেশ করা হয়। তাতে সু চির দল এনএলডির ছয় সদস্যের নাম আছে। তাঁদেরই একজন ৬৮ বছর বয়সী চো ওয়ে।মন্ত্রিসভার ওই তালিকা প্রকাশের পরপরই স্থানীয় গণমাধ্যম চো ওয়েসহ পদ পেতে চলা মন্ত্রিসভা সদস্যদের দপ্তর সম্পর্কে গোপন খবর প্রকাশ করতে থাকে। সেখানে বলা হয়, পেশাজীবী আমলা ও এনএলডির অর্থনৈতিক কমিটির উপদেষ্টা চো ওয়ে প্রভাবশালী অর্থ ও পরিকল্পনামন্ত্রীর পদ পেতে চলেছেন।মন্ত্রিসভার তালিকা ঘোষণার পরপরই এনএলডির ইস্যু করা চো ওয়ের একটি আনুষ্ঠানিক জীবনবৃত্তান্তে উল্লেখ রয়েছে, তিনি যুক্তরাষ্ট্রের ব্রুকলিন পার্ক ইউনিভার্সিটির পিএইচডি ডিগ্রিধারী। কিন্তু সামাজিক যোগাযোগ মাধ্যম ব্যবহারকারীরা তাৎক্ষণিকভাবে ফেসবুকে ছড়িয়ে দেন, পাকিস্তানের একটি গ্রুপের তৈরি করা কয়েকটি ভুয়া অনলাইন অর্গানাইজেশনের একটি হলো এই ব্রুকলিন পার্ক ইউনিভার্সিটি। পাকিস্তানি ওই গ্রুপটি ডিগ্রি দেওয়ার নাম করে বিশ্বজুড়ে প্রতারণামূলক কর্মকাণ্ড পরিচালনা করত। গত বছরই ওই প্রতারক গ্রুপটির খবর প্রকাশিত হয়।এরপরই নিজের অর্থমন্ত্রী হওয়ার কথা নিশ্চিত করে চো ওয়ে বলেন, ‘আমি খোলাখুলি স্বীকার করছি যে আমি বৃদ্ধ বয়সে একটি ভুয়া অনলাইন ইউনিভার্সিটিতে পড়াশোনা করেছি।’ কিন্তু তিনি বলেন, তরুণ বয়সে জ্ঞানপিপাসা থাকলেও সুযোগ ও অর্থের অভাবে বিদেশে পড়া হয়নি তাঁর। এ কারণে তিনি অনলাইনে ডিগ্রিটি নিয়েছিলেন।
