
মাইক থেকে শহরের মানুষকে বিভিন্ন সচেতনতামূলক বার্তা পাঠানো হয়। স্থানীয় সরকারের নানান ঘোষণা নাগরিকদের উদ্দেশে মাইকে প্রচার হতো। কিন্তু সেই মাইকে একদিন শোনা গেল, চলছে পর্নো ছবি। পর্নো ছবির সেই শব্দ অনেকে রেকর্ড করে ছেড়ে দেয় সামাজিক যোগাযোগের মাধ্যমে। ঘটনা জানাজানির পর তদন্তের নির্দেশ দেওয়া হয়েছে। পুলিশ বলছে, হ্যাক করে এ ঘটন ঘটানো হয়েছে। গত বৃহস্পতিবার মধ্যরাতে তুরস্কের কাস্টামুনু প্রদেশে এ ঘটনা ঘটে।
ঘড়ির কাঁটায় গত বৃহস্পতিবার রাত একটা। মানুষ ঘুমিয়ে রয়েছে। হঠাৎ নগর ভবনের মাইকের লাউড স্পিকারে এক অদ্ভুত শব্দ শোনা গেল। তুরস্কের কাস্টামুনু প্রদেশের কাস্টামুনু এবং এর পাশের কুজিকেন্ট শহরের আশপাশের এলাকায় শোনা গেল, নিষিদ্ধ পর্নো ছবি চলছে। সঙ্গে সঙ্গে অনেকেই তা রেকর্ড করে নেন। ছেড়ে দেন ইউটিউব, ফেসবুকসহ সামাজিক যোগাযোগের সব মাধ্যমে। সমালোচনার মুখে এ কাজকে ‘নীতিবিবর্জিত’ আখ্যা দিয়ে কাস্টামুনু শহরের মেয়র তাহসিন বাবাস ঘটনা তদন্তের নির্দেশ দিয়েছেন।পুলিশ এ ঘটনার নজরদারি করছে। তবে পুলিশের দাবি, মাইকের সিস্টেম হ্যাক করে কেউ এ ঘটনা ঘটিয়েছে।
দেশটির হুরিয়াত ডেইলি নিউজের খবরে বলা হয়েছে, মেয়র তাহসিন বাবাস সামাজিক যোগাযোগের মাধ্যম ফেসবুকে এ নিয়ে একটি পোস্ট দিয়েছেন। সেখানে তিনি বলেন, ‘কিছু নির্দিষ্ট এলাকায় যে অনৈতিক শব্দ শোনা গেছে, তার সঙ্গে আমাদের প্রতিষ্ঠানের কোনো সম্পর্ক নেই। এ ঘটনার সঙ্গে যারা জড়িত, তাদের বিরুদ্ধে প্রয়োজনীয় ব্যবস্থা গ্রহণ করা হবে। এ ঘটনার জন্য নগরবাসীর কাছে আমরা ক্ষমাপ্রার্থী।’
পুলিশের মুখপাত্র ডেইলি মেইলকে বলেছেন, ‘মাত্র একটি এলাকায় মাইকে ওই শব্দ শোনা গেছে। কেউ চাইলে ফ্রিকোয়েন্সি ব্যবহার করে তারা যা চান তাই সম্প্রচার করতে পারবেন। আমরা এ ঘটনার তদন্ত শুরু করেছি।’
পুলিশ বলছে, পুরো ঘটনা জানতে আরও অপেক্ষা করতে হবে। আমরা স্বচ্ছভাবে ঘটনার তদন্ত করছি। তথ্যসূত্র: দ্য ইন্ডিপেনডেন্ট, এনডিটিভি।
 
