
ভারত ও পাকিস্তানে গত কয়েক দিনের প্রলয়ংকরী বন্যায় প্রায় ৪০০ মানুষ মারা গেছে। আজ মঙ্গলবার টাইমস অব ইন্ডিয়া ও বার্তা সংস্থা পিটিআইয়ের প্রতিবেদনে জানানো হয়, পাকিস্তানে বন্যায় ২০৫ ও ভারতে ১৭৫ জন মারা গেছে।উভয় দেশের বন্যা উপদ্রুত এলাকায় হাজারো মানুষ আটকা পড়েছে। তাদের উদ্ধারে তৎপরতা চলছে।পাকিস্তানি কর্মকর্তারা গতকাল সোমবার জানান, বন্যা ও বৃষ্টি থেকে সৃষ্ট দুর্ঘটনায় চার শতাধিক মানুষ আহত হয়েছে।পাকিস্তানের পাঞ্জাব ও পাকিস্তাননিয়ন্ত্রিত কাশ্মীরে গত সপ্তাহে বন্যা শুরু হয়। এতে পাঞ্জাবে ১৩০, কাশ্মীরে ৬৪ ও উত্তরাঞ্চলে ১০ জন মারা গেছে। বন্যায় ফসলি জমির ব্যাপক ক্ষয়ক্ষতি হয়েছে। কাশ্মীরে বন্যাদুর্গত এলাকায় সহায়তার প্রস্তাব দিয়েছেন ভারতের প্রধানমন্ত্রী নরেন্দ্র মোদি।ভারতনিয়ন্ত্রিত জম্মু ও কাশ্মীরেরও বন্যা পরিস্থিতি গুরুতর আকার ধারণ করেছে। স্বাধীনতার পর এমন বন্যার মুখোমুখি হয়নি সেখানকার মানুষ।অঞ্চলটিতে গত কয়েক দিনের বন্যায় নিহতের সংখ্যা ১৭৫ ছাড়িয়েছে। এর মধ্যে ২৭ জন মারা গেছে ভূমিধসে।ভারতীয় সেনাবাহিনী গতকাল পর্যন্ত ২৩ হাজার ৫০০ জনের বেশি মানুষকে উদ্ধার করেছে। উদ্ধারকাজে হেলিকপ্টার ব্যবহার করা হচ্ছে।সেনাবাহিনীর পক্ষ থেকে বলা হয়েছে, দুর্গত সব মানুষকে নিরাপদ জায়গায় নিয়ে আসার আগে তারা ব্যারাকে ফিরবে না।বন্যাকবলিত এলাকা পরিদর্শন করেছেন প্রধানমন্ত্রী নরেন্দ্র মোদি। উদ্ধার, ত্রাণ ও পুনর্বাসনে করণীয় সবকিছু করার ঘোষণা দিয়েছেন তিনি।

