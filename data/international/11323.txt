
আগামী বছর অনুষ্ঠেয় মার্কিন প্রেসিডেন্ট নির্বাচনে প্রতিদ্বন্দ্বিতার দৌড়ে নামার আনুষ্ঠানিক ঘোষণা দিলেন যুক্তরাষ্ট্রের সাবেক পররাষ্ট্রমন্ত্রী হিলারি ক্লিনটন। বাংলাদেশ সময় গতকাল রোববার রাত দেড়টায় তিনি এ ঘোষণা দেন। খবর বিবিসি ও এএফপির। হিলারির প্রার্থিতা ঘোষণার কথা প্রথমে আসে তাঁর দীর্ঘদিনের সহযোগী জন পোডেস্টার কাছ থেকে। সমর্থকদের উদ্দেশে এক ই-মেইল বার্তায় তিনি আনুষ্ঠানিকভাবে হিলারির প্রার্থিতা ঘোষণার কথা জানান। এরপর ইউটিউবে এক ভিডিওবার্তায় হিলারি নিজে এ ঘোষণা দেন। তিনি বলেন, ‘প্রতিদিন আমেরিকানদের একজন চ্যাম্পিয়ন দরকার। আমি সেই চ্যাম্পিয়ন হতে চাই।’একই ঘোষণা দেওয়া হয় এ উপলক্ষে খোলা এক ফেসবুক পেজে। ডেমোক্রেটিক পার্টির মনোনয়ন পেতে শিগগিরই আইওয়া অঙ্গরাজ্য থেকে প্রচারাভিযান শুরু করবেন তিনি।সাবেক মার্কিন ফার্স্ট লেডি হিলারি ২০০৮ সালেও প্রেসিডেন্ট নির্বাচনে প্রার্থী হতে চেয়েছিলেন। তবে দল বর্তমান প্রেসিডেন্ট বারাক ওবামাকে মনোনয়ন দেয়। তার পরও ওবামার পক্ষে কাজ করেন হিলারি। পরে প্রেসিডেন্ট ওবামার প্রথম মেয়াদে পররাষ্ট্রমন্ত্রী হিসেবে দায়িত্ব পালন করেন তিনি। হিলারি এর আগে নিউইয়র্ক অঙ্গরাজ্যের সিনেটর হিসেবে দায়িত্ব পালন করেন। এবারে দলের প্রাথমিক মনোনয়ন পাওয়ার লড়াইয়ে হিলারিকে শক্ত কোনো প্রতিদ্বন্দ্বিতার মুখে পড়তে হবে না বলে মনে করছেন বিশ্লেষকেরা। ডেমোক্রেটিক পার্টির নেতা মেরিল্যান্ড অঙ্গরাজ্যের গভর্নর মার্টিন ও’ম্যালে দলের প্রার্থী হওয়ার কথা বিবেচনা করছেন। তবে তিনি বিভিন্ন বিবেচনায় হিলারির তুলনায় পিছিয়ে। 
এবার মনোনয়ন পেলে হিলারি ক্লিনটনের নির্বাচনী প্রচারাভিযানে গুরুত্ব পাবে মধ্যবিত্ত শ্রেণির জন্য অর্থনৈতিক নিরাপত্তা এবং কর্মজীবী পরিবারগুলোর জন্য কাজের সুযোগ বাড়ানোর মতো বিষয়। হিলারি প্রেসিডেন্ট হলে তিনিই হবেন বিশ্বের অন্যতম পরাশক্তি যুক্তরাষ্ট্রের প্রথম নারী প্রেসিডেন্ট। আর টানা তৃতীয়বারের মতো ক্ষমতায় আসবে তাঁর দল ডেমোক্রেটিক পার্টি।প্রেসিডেন্ট পদে প্রার্থিতা ঘোষণার এক দিন আগে হিলারির প্রশংসা করেছেন বর্তমান প্রেসিডেন্ট ওবামা। পানামায় গত শনিবার সাংবাদিকদের সঙ্গে আলাপকালে ওবামা বলেন, হিলারি একজন চমৎকার প্রেসিডেন্ট হতে পারবেন। অপরদিকে মার্কিন পররাষ্ট্রমন্ত্রী জন কেরি গতকালই পররাষ্ট্রমন্ত্রী হিসেবে হিলারির সফলতার ব্যাপক প্রশংসা করেন।
