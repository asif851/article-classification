
ভারতের লোকসভা নির্বাচনে ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদি বলেছেন, পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের পায়ের তলার মাটি সরে যাচ্ছে। আর এ জন্যই মমতার এত রাগ।আজ রোববার দুপুরে ভারতের লোকসভা নির্বাচনে বর্ধমান জেলার আসান সোল আসনের বিজেপি প্রার্থী ও প্রখ্যাত সংগীতশিল্পী বাবুল সুপ্রিয়র নির্বাচনী প্রচার সমাবেশে যোগ দিয়ে এ কথা বলেছেন নরেন্দ্র মোদি।মোদি বলেন, পশ্চিমবঙ্গে একজন মহিলা মুখ্যমন্ত্রী থাকা সত্ত্বেও এখানের নারীরা নিরাপদ নয়। তিনি দাবি করেন, তাঁর রাজ্য গুজরাটে নারীরা নিরাপদ।
মোদি বলেন, এবারের লোকসভা নির্বাচনে এ রাজ্যে অহংকারীদের বিনাশ হবে। এখানের রয়েল বেঙ্গল টাইগার ‘ভীরু টাইগার’ হয়ে গেছেন। পশ্চিমবঙ্গ আজ নিজের পায়ে চলার ক্ষমতা হারিয়েছে।
মমতাকে উদ্দেশ করে মোদি বলেন, কাগজের বাঘকে এত ভয় কেন? বাঘ চোরদের বাঁচায় না। অভিযুক্তদের বাঁচানো বাঘেদের কাজ নয়। বলেন, ক্ষমতা থাকলে সারদা কেলেঙ্কারি তদন্ত করান। দোষীদের জেলে ঢোকান। তবেই মানব আপনি টাইগার।
নরেন্দ্র মোদি বলেন, ‘আমি বদলা নয়, বদলের রাজনীতি করতে এসেছি। আমি বাংলার জন্য কাজ করব। মমতা আমার নামে মিথ্যা অপবাদ দিচ্ছেন।’
মোদি বলেন, গত ৩০ এপ্রিল তৃতীয় দফার নির্বাচনে এই বাংলায় ব্যাপক কারচুপি হয়েছে। কারচুপি রুখতে ব্যর্থ হয়েছে নির্বাচন কমিশন। তিনি অভিযোগের সুরে বলেন, মমতা দুর্নীতিগ্রস্ত বাংলা তৈরি করে গেছে।
সভায় আসান সোলের বিজেপি প্রার্থী সংগীতশিল্পী বাবুল সুপ্রিয়কে পরিচয় করিয়ে দিয়ে তাঁকে ভোট দেওয়ার জন্য উপস্থিত জনগণের প্রতি আহ্বান জানান নরেন্দ্র মোদি।
এর আগে বাঁকুরায় দলীয় প্রার্থী সুভাষ সরকারের নির্বাচনি প্রচারের জন্য  আয়োজিত সমাবেশে যোগ দেন মোদি।
