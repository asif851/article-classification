
ছয়জনের একটি দল। মোটরসাইকেলে করে ৫৫ দিন ঘুরে বেড়াবে। যাবে এক দেশ থেকে আরেক দেশে। পুব থেকে পশ্চিমে। ছড়িয়ে দেবে সৌভ্রাতৃত্বের সুর।
ভারতের হায়দরাবাদ রাজ্যের জি ভি প্রসাদ আর তাঁর ছেলে রক্ষিত আছেন এই দলে। আছেন আরও চারজন ভারতীয়। তাঁরা বিভিন্ন রাজ্যের বাসিন্দা।
আগামী সপ্তাহে ভারতের গুয়াহাটিতে এই ছয় মোটরবাইকচালক জড়ো হবেন। তাঁদের গন্তব্য লন্ডন।
মিয়ানমার, লাওস, থাইল্যান্ড, কাজাখস্তান, উজবেকিস্তানসহ ১৬টি দেশ পার হবেন বাইকচালকেরা। এরপর যাবেন যুক্তরাজ্যে।
মোটরবাইকচালকদের দুজন হায়দরাবাদ, দুজন আহমেদাবাদ, একজন জয়পুর এবং একজন কোইমবাতোর থেকে এসেছেন।
বাবা জি ভি প্রসাদ এএনআইকে বলেন, ২৪ এপ্রিল হায়দরাবাদ থেকে তিনি ও তাঁর ছেলে রক্ষিত মোটরসাইকেলে চড়ে যাত্রা করবেন। গুয়াহাটি থেকে বাকিরা যোগ দেবেন ২৮ এপ্রিল। একসঙ্গে তাঁরা ১৬টি দেশে ঘুরবেন।
৫৫ দিনের এই ভ্রমণে তাঁরা বেশ কয়েকটি জায়গায় থামবেন। স্থানীয় লোকজনের সঙ্গে কথা বলবে। ‘বাসুদেবা কুটুমবাকম’, অর্থাৎ পৃথিবী এক—এই বার্তা ছড়িয়ে দেবেন তাঁরা।
জি ভি প্রসাদ আরও বলেন, ‘প্রতিদিন আমরা অল্প করে পথ পাড়ি দেব। পাঁচ থেকে ছয় ঘণ্টায় আমরা ৩০০ থেকে ৪০০ কিলোমিটার পথ পাড়ি দেব।’
