
জার্মানিতে বরুসিয়া ডর্টমুন্ড ফুটবল দলের খেলোয়াড়দের বহনকারী একটি বাসে বিস্ফোরণের ঘটনা ঘটেছে। ক্লাবের পক্ষ থেকে বলা হয়েছে, উয়াফা চ্যাম্পিয়নস লীগের ম্যাচ খেলতে যাওয়ার সময় ওই বিস্ফোরণের ঘটনা ঘটে। বিবিসি অনলাইনের খবরে এ তথ্য জানানো হয়েছে।
ওই বিস্ফোরণে মার্ক বার্ট্রা নামের একজন খেলোয়াড় আহত হয়েছেন। তাঁকে হাসপাতালে ভর্তি করা হয়েছে। স্থানীয় সময় রাত সাড়ে আটটায় মোনাকোর বিরুদ্ধে কোয়ার্টার ফাইনালের ম্যাচ খেলার কথা ছিল।
ওই ফুটবল দলের পক্ষ থেকে জার্মান ভাষায় করা এক টুইট বার্তায় বলা হয়েছে, দলের অন্যান্য খেলোয়াড়েরা নিরাপদ আছেন। স্টেডিয়ামেও আর কোনো সমস্যা নেই। বার্তা সংস্থা এএফপির খবরে বলা হয়েছে, বিস্ফোরণে বাসের জানালা ভেঙে গেছে। উত্তর রাইন ওয়েষ্টফালিয়া পুলিশ জানায়, তারা ঘটনাস্থলে আছেন।
বরুসিয়া ডর্টমুন্ড বর্তমানে জার্মানির বুন্দেসলিগা টেবিলের চতুর্থ অবস্থানে আছে।
