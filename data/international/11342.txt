
যুক্তরাজ্যে একাকিত্ব যেন এক গুরুতর সমস্যা হয়ে দেখা দিয়েছে। সাম্প্রতিক এক গবেষণা বলছে, দেশটির প্রায় এক কোটি মানুষ নিঃসঙ্গতাবোধ করে। গুরুত্ব বিবেচনায় যুক্তরাজ্য সরকার তাই এ-সংক্রান্ত একটি মন্ত্রণালয়ই সৃষ্টি করেছে।
গত বুধবার নতুন এই মন্ত্রণালয়ের কথা জানান ব্রিটিশ প্রধানমন্ত্রী থেরেসা মে। এক বিবৃতিতে তিনি বলেন, ‘বহু মানুষের ক্ষেত্রেই আধুনিক জীবনের দুঃখজনক বাস্তবতা হলো নিঃসঙ্গতা। এই চ্যালেঞ্জ চিহ্নিত ও মোকাবিলা করতে চাই আমি।’ তিনি জানান, সংস্কৃতিবিষয়ক মন্ত্রণালয়ের ক্রীড়া ও নাগরিক সমাজ বিভাগের আন্ডার সেক্রেটারি ট্রেসি ক্রোচকে একাকিত্ববিষয়ক মন্ত্রণালয়ের দায়িত্ব দেওয়া হয়েছে।
যুক্তরাজ্যের জো কক্স কমিশন অন লোনলিনেসের ২০১৭ সালের প্রতিবেদনে জানানো হয়েছে, দেশটিতে ৯০ লাখের বেশি মানুষ হয় সব সময়, নতুবা প্রায়ই নিঃসঙ্গতাবোধ করে। আর ব্রিটিশ সরকারের গবেষণা বলছে, দেশটিতে প্রায় দুই লাখ প্রাপ্তবয়স্ক আছেন, যাঁদের বন্ধু বা স্বজনের সঙ্গে এক মাসের বেশি সময় কথা হয় না।
যুক্তরাজ্যের দাতব্য সংগঠন এজ ইউকের মুখ্য কর্মকর্তা মার্ক রবিনসনের মতে, একাকিত্ব এমন একটা সমস্যা, যা মৃত্যুরও কারণ হতে পারে।
