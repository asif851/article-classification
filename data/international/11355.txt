
ফ্রান্সের প্যারিসে সন্ত্রাসী হামলার সন্দেহভাজন ‘মূল পরিকল্পনাকারী’ হিসেবে একজনকে শনাক্ত করা হয়েছে বলে ফ্রান্সের পুলিশ দাবি করেছে।এ হামলার তদন্তে থাকা পুলিশ কর্মকর্তাদের পক্ষ থেকে দাবি করা হচ্ছে, সন্দেহভাজন ‘মূল পরিকল্পনাকারী’র নাম আবেদল হামিদ আবাউদ। তাঁর বয়স ২৭। তিনি সিরিয়ায় অবস্থানরত বেলজিয়ামের একজন নাগরিক।গত শুক্রবার রাতে ফ্রান্সের রাজধানী প্যারিসের বিভিন্ন এলাকায় হামলা চালায় সন্ত্রাসীরা। এ ঘটনায় শেষ খবর পাওয়া পর্যন্ত ১৩২ জন নিহত হয়েছেন। আহত হয়েছেন ৩৬২ জন। হামলার দায় স্বীকার করেছে আইএস।একটি সূত্রের বরাত দিয়ে রয়টার্সের খবরে জানানো হয়, ‘ইউরোপে আগের কয়েকটি পরিকল্পিত হামলার হোতা হিসেবে আবদেল হামিদ আবাউদকে সন্দেহ করা হচ্ছে।’ হামিদ আবাউদের বাড়ি বেলজিয়ামের রাজধানী ব্রাসেলসের উপকণ্ঠে মোলেনবিক এলাকায়।খবরে বলা হয়, এ বছরের ফেব্রুয়ারিতে আইএসের অনলাইন সাময়িকী ‘দাবিক’-এ আবেদল হামিদ নামের এক ইসলামি জঙ্গির একটি সাক্ষাৎকার প্রচারিত হয়। এতে দেখা যায়, নিরাপত্তা বাহিনীর চোখ ফাঁকি দিয়ে হামলা চালাতে ও অস্ত্র কিনতে পুরো ইউরোপ ঘুরে বেড়িয়েছেন হামিদ। গত বছর ১৩ বছর বয়সী এক বালক জিহাদে অংশ নিতে বেলজিয়াম ছেড়ে সিরিয়ায় যায়। ওই বালকের ভাই হিসেবে গণমাধ্যমে হামিদ আবাউদের নাম আসে।
