
পাকিস্তানের পেশোয়ারে জঙ্গি হামলা হওয়া বাচা খান বিশ্ববিদ্যালয় আজ সোমবার খুলেছে। বিবিসি অনলাইনের প্রতিবেদনে এই তথ্য জানানো হয়।
গত ২০ জানুয়ারি চারসাদা শহরের ওই বিশ্ববিদ্যালয়ে জঙ্গি হামলা হয়। এতে শিক্ষক-শিক্ষার্থীসহ ২০ জনের বেশি নিহত হন। নিরাপত্তা বাহিনীর সঙ্গে সংঘর্ষে চার হামলাকারীও নিহত হয়।  হতাহত শিক্ষক-শিক্ষার্থীদের স্মরণে বিশ্ববিদ্যালয় কর্তৃপক্ষ শোকসভা করছে। এ ছাড়া চারসাদা শহরে শান্তি শোভাযাত্রা বের করার কথা রয়েছে।
পাকিস্তানের গণমাধ্যমে বলা হয়েছে, হতাহত হওয়া শিক্ষক-শিক্ষার্থীদের স্মরণে বিশেষ প্রার্থনার মধ্য দিয়ে আজ ওই বিশ্ববিদ্যালয়ে ক্লাস শুরু হওয়ার কথা। এ ছাড়া হামলার পর চারসাদা শহরে বন্ধ হয়ে যাওয়া অন্য শিক্ষাপ্রতিষ্ঠানও চালু হওয়ার কথা।
