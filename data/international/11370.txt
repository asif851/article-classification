
সাড়াজাগানো ওয়েবসাইট উইকিলিকসের প্রতিষ্ঠাতা জুলিয়ান অ্যাসাঞ্জের সূর্যস্নান করার মতো মৌলিক অধিকার পাওয়ার অধিকার রয়েছে। যুক্তরাজ্যের কাছে এ দাবি জানাবে ইকুয়েডর।ইকুয়েডরের পররাষ্ট্রমন্ত্রী রিকার্দো পাতিনোর উদ্ধৃতির বরাত দিয়ে গতকাল বুধবার ‘টাইমস অব ইন্ডিয়া’ অনলাইনের খবরে এ তথ্য জানানো হয়।
যুক্তরাজ্য ও ইকুয়েডরের পররাষ্ট্রমন্ত্রী পর্যায়ে আগামী রোববার লন্ডনে বৈঠক হবে। অর্থনৈতিক মন্দা, সিরিয়া-সংকট, আসন্ন জি-৮ সম্মেলন বা সাম্প্রতিক গোয়েন্দা তথ্য ফাঁস ওই বৈঠকের আলোচ্যসূচি নয়; বরং আলোচনা হবে অ্যাসাঞ্জের সূর্যস্নানের অধিকার নিয়ে।
গত মঙ্গলবার রিকার্দো পাতিনো বলেন, যুক্তরাজ্যের উচিত অ্যাসাঞ্জকে সূর্যস্নান করার মতো মৌলিক অধিকারচর্চার অনুমতি দেওয়া।
প্রায় এক বছর ধরে লন্ডনের ইকুয়েডর দূতাবাসে অবস্থান করছেন অ্যাসাঞ্জ। সুইডেনে তাঁর বিরুদ্ধে যৌন হয়রানির অভিযোগ রয়েছে। সুইডেনে প্রত্যর্পণ এড়াতে গত বছরের জুনে ইকুয়েডর দূতাবাসে আশ্রয় নেন অ্যাসাঞ্জ। ইকুয়েডর সরকার তাঁকে রাজনৈতিক আশ্রয় দিয়েছে। তাঁকে গ্রেপ্তারে ইকুয়েডর দূতাবাসের বাইরে অবস্থান করছে লন্ডন পুলিশ।পাতিনো আগামী রোববার ব্রিটিশ পররাষ্ট্রমন্ত্রী উইলিয়াম হেগের সঙ্গে লন্ডনে বৈঠক করবেন। ওই বৈঠকের আলোচ্যসূচি সম্পর্কে তিনি বলেন, ‘আমরা মনে করি, তাঁর (অ্যাসাঞ্জ) সূর্যস্নানের মৌলিক অধিকার রয়েছে। এখন তিনি কেবল তাঁর জানালা দিয়ে জুনের সূর্য-রশ্মি উপভোগ করতে পারেন।’পাতিনো বলেন, ‘তাঁর (অ্যাসাঞ্জ) মেলামেশা, চলাফেরা, স্বাভাবিক জীবনযাপন ও স্বাস্থ্যগত অধিকার ক্ষুণ্ন করা হচ্ছে। অ্যাসাঞ্জকে সূর্যস্নান, উষ্ণ আবহাওয়া ও সূর্যোদয় উপভোগের অনুমতি দিতে আমি যুক্তরাজ্য সরকারকে বলব। দুর্ভাগ্যজনক হলো, এক বছর ধরে তিনি এসব উপভোগ করতে পারছেন না।’
