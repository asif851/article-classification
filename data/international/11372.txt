
ঈদ কার্ড পাঠিয়ে ব্রিটিশ এমপিদের ঈদুল ফিতরের শুভেচ্ছা জানিয়েছে যুক্তরাজ্য আওয়ামী লীগ। সংগঠনটি এই প্রথমবার যুক্তরাজ্যের এমপিদের কাছে ঈদ কার্ড পাঠাল।দলমত-নির্বিশেষে পার্লামেন্টের ৬৫০ জন এমপির কাছেই ডাকযোগে এই ঈদকার্ড পাঠানো হয়েছে বলে প্রথম আলোকে জানান যুক্তরাজ্য আওয়ামী লীগের সাধারণ সম্পাদক সৈয়দ সাজিদুর রহমান ফারুক।এ ফাইভ সাইজের দুই পাতার সাদা কাগজের এই ঈদ কার্ডে প্রথম পৃষ্ঠায় ইংরেজি অক্ষরে বড় করে লেখা ঈদ মোবারক। দ্বিতীয় পৃষ্ঠায় রয়েছে আবছা করে বঙ্গবন্ধু শেখ মুজিবুর রহমান এবং প্রধানমন্ত্রী শেখ হাসিনার প্রতিকৃতির ছাপ। আর তৃতীয় পৃষ্ঠায় রয়েছে ঈদ বার্তা।ঈদ বার্তায় লেখা হয়েছে, ‘ঈদ মোবারক। সদ্য অনুষ্ঠিত ২০১৫ সালের সাধারণ নির্বাচনে সংসদ সদস্য নির্বাচিত হওয়ার সুবাদে আমরা আপনাকে শুভেচ্ছা জানাচ্ছি। আশা করছি একটি শান্তিময় বিশ্ব গড়ে তোলার লক্ষ্যে যুক্তরাজ্যের সঙ্গে বাংলাদেশ ও বাংলাদেশি সম্প্রদায়ের মধ্যে আরও ভালো বোঝাপড়া তৈরির জন্য আমরা একসঙ্গে কাজ করব। রোজা পালন, আত্মনিয়ন্ত্রণ, ধৈর্য ও ক্ষমার একটি মাস অতিক্রম করে বিশ্বের মুসলিম সম্প্রদায় ঈদ-উল ফিতর উদ্‌যাপন করবে। এই উপলক্ষে আমরা আমাদের হৃদয় থেকে আপনাকে, আপনার পরিবারের সদস্যদের এবং আপনার নির্বাচনী এলাকার বাসিন্দাদের ঈদের শুভেচ্ছা জানাচ্ছি।’ব্রিটিশ বাংলাদেশি সম্প্রদায়ের পক্ষে পাঠানো এই ঈদ কার্ডে যুক্তরাজ্য আওয়ামী লীগের সভাপতি সুলতান মাহমুদ শরীফ এবং সাধারণ সম্পাদক সৈয়দ সাজিদুর রহমান ফারুকের নাম উল্লেখ রয়েছে।সৈয়দ সাজিদুর রহমান ফারুক প্রথম আলোকে বলেন, মুক্তিযুদ্ধ থেকে শুরু করে বাংলাদেশকে একটি ধর্ম নিরপেক্ষ গণতান্ত্রিক রাষ্ট্র হিসেবে প্রতিষ্ঠার জন্য যুক্তরাজ্য সব সময় সহায়তা দিয়ে যাচ্ছে। যুক্তরাজ্যের মূলধারার রাজনীতিতে বাংলাদেশিদের সম্পৃক্ততাও দিন দিন বাড়ছে। এ ছাড়া বিভিন্ন কর্মসূচিতে তাঁরা ব্রিটিশ এমপিদের কাছ থেকে ভালো সাড়া পেয়ে থাকেন। এতসব সম্পর্কের নিদর্শনস্বরূপ এই ঈদ কার্ড পাঠানো হয়েছে। ভবিষ্যতে এই ধারা অব্যাহত রাখবেন বলে জানান তিনি।
