
 
একাত্তরের ভয়াল ২৫ মার্চের গণহত্যা দিবস পালিত হয়েছে ভারতের কলকাতা ও আগরতলায়। আজ শনিবার দিবসটি উপলক্ষে কলকাতায় বাংলাদেশ উপহাইকমিশন ও আগরতলায় বাংলাদেশ সহকারী হাইকমিশন বিভিন্ন কর্মসূচি পালন করেছে।
কলকাতা প্রতিনিধি জানান, দিবসটি উপলক্ষে একাত্তরের পাকিস্তানি বাহিনীর গণহত্যার দুষ্প্রাপ্য আলোকচিত্র প্রদর্শনী, মুক্তিযোদ্ধা ও প্রখ্যাত পরিচালক জহির রায়হানের ‘স্টপ জেনোসাইড’ তথ্যচিত্রের প্রদর্শনীর আয়োজন করা হয়। এ ছাড়া বঙ্গবন্ধুর রেসকোর্স ময়দানের সেই ঐতিহাসিক সাতই মার্চের ভাষণ দেখানো হয় অনুষ্ঠানে। এ সময় গণহত্যা দিবস উপলক্ষে বাংলাদেশের রাষ্ট্রপতি ও প্রধানমন্ত্রীর দেওয়া বাণী পড়ে শোনানো হয়।
সন্ধ্যায় উপহাইকমিশন চত্বরে আলোচনা সভার আয়োজন করা হয়। কলকাতায় নিযুক্ত বাংলাদেশের উপহাইকমিশনার জকি আহাদের সভাপতিত্বে আলোচনা সভায় বক্তব্য দেন একাত্তরে আকাশবাণী রেডিওর সংবাদ বিচিত্রার প্রযোজক উপেন তরফদার, সাংবাদিক মানস ঘোষ প্রমুখ। পরে সাংস্কৃতিক অনুষ্ঠানে সংগীত পরিবেশন করেন প্রখ্যাত সংগীতশিল্পী অংশুমান রায়ের ছেলে ভাস্কর রায়।
ত্রিপুরা প্রতিনিধি জানান, গণহত্যা দিবস উপলক্ষে ত্রিপুরা রাজ্যের আগরতলায় বাংলাদেশ সহকারী হাইকমিশনের উদ্যোগে স্থানীয় রবীন্দ্র শতবার্ষিকী ভবনে শহীদদের স্মরণে মোমবাতি প্রজ্বালনের আয়োজন করা হয়। এ সময় উপস্থিত ছিলেন বাংলাদেশ সহকারী হাইকমিশনার শাখাওয়াত হোসেন, ত্রিপুরার সংস্কৃতিমান নাগরিকসহ মিশনের আধিকারিকেরা।
গণহত্যা দিবস উপলক্ষে আগরতলায় বাংলাদেশ মিশন এবারই প্রথম এই অনুষ্ঠানের আয়োজন করে। পাশাপাশি কাল রোববার মহান স্বাধীনতা দিবসও পালন করবে বাংলাদেশ সহকারী হাইকমিশন। দিবসটি উপলক্ষে সকালে সহকারী হাইকমিশনে জাতীয় পতাকা উত্তোলনের পাশাপাশি বঙ্গবন্ধুর প্রতিকৃতিতে শ্রদ্ধা জানানো হবে। বিকেলে স্থানীয় টাউন হলে রয়েছে আলোচনা ও সাংস্কৃতিক অনুষ্ঠানের আয়োজন। এতে ত্রিপুরার মুখ্যমন্ত্রী মানিক সরকার ও বাংলাদেশ থেকে মুক্তিযোদ্ধা নাসির উদ্দীন ইউসুফের উপস্থিত থাকার কথা রয়েছে।
