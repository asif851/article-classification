
রোহিঙ্গা শিশুদের দুর্দশার কথা তুলে ধরে পশ্চিমবঙ্গের শিশু অধিকার রক্ষা কমিশন ভারতে আসা রোহিঙ্গাদের না তাড়ানোর জন্য ভারতের সুপ্রিম কোর্টে গতকাল বৃহস্পতিবার একটি স্পেশাল লিভ পিটিশন দায়ের করেছে। আগামী ৩ অক্টোবর মূল মামলার সঙ্গে এ মামলাটিরও শুনানি হওয়ার কথা।
পশ্চিমবঙ্গের সরকারি আইনজীবী ও সাংসদ কল্যাণ বন্দ্যোপাধ্যায় জানিয়েছেন, ওয়েস্ট বেঙ্গল স্টেট কমিশন ফর প্রোটেকশন অব চাইল্ড রাইটসের পক্ষে স্পেশাল লিভ পিটিশন দায়ের করা হয়েছে সুপ্রিম কোর্টে। কমিশন তাদের আরজিতে বলেছে, মিয়ানমার থেকে বিতাড়িত হয়ে ভারতের মাটিতে যারা আশ্রয় নিয়েছে, তাদের মধ্যে রয়েছে অনেক শিশু। তাই জোর করে তাদের তাড়িয়ে দেওয়া হলে এটা হবে মানবাধিকার লঙ্ঘন। তাই আরজিতে তাদের যেন ভারতের ভূখণ্ড থেকে তাড়িয়ে দেওয়া না হয়, সেই আবেদন জানানো হয়।
