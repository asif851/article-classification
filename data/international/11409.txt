
জাতিসংঘের বিদায়ী মহাসচিব বান কি মুন দক্ষিণ কোরিয়ার প্রেসিডেন্ট নির্বাচনে প্রার্থী হওয়ার ইঙ্গিত দিয়েছেন। চলতি মাসেই মহাসচিব পদে তাঁর মেয়াদ শেষ হচ্ছে। আজ শনিবার বিবিসি অনলাইনের এক প্রতিবেদনে এ খবর দেওয়া হয়েছে।নিউইয়র্কে শুক্রবার সংবাদ সম্মেলনে বান কি মুন বলেছেন, জাতিসংঘের মহাসচিব হিসেবে দায়িত্ব পালন শেষ হওয়ার পর তিনি কিছুদিন বিশ্রাম নিয়ে দক্ষিণ কোরিয়ায় ফিরে দেশসেবার চিন্তা করবেন।বান কি মুনের নিজের দেশ দক্ষিণ কোরিয়ায় ইতিমধ্যে গুঞ্জন ছড়িয়েছে যে তিনি প্রেসিডেন্ট নির্বাচনে প্রতিদ্বন্দ্বিতা করবেন।দক্ষিণ কোরিয়ায় ২০১৭ সালের ডিসেম্বরে প্রেসিডেন্ট নির্বাচন হওয়ার কথা। তবে দুর্নীতির দায়ে অভিযুক্ত বর্তমান প্রেসিডেন্ট পার্ক গিউন-হে অপসারিত হলে নির্বাচন এগিয়ে আসতে পারে। পার্কের বিরুদ্ধে সিউলে যখন তুমুল বিক্ষোভ চলছে, তখন বান কি মুনের পক্ষ থেকে এমন ইঙ্গিত এল।
