
যুক্তরাষ্ট্র-মেক্সিকো সীমান্তে মাদক পাচারে ব্যবহৃত বিশাল সুড়ঙ্গের সন্ধান মিলেছে। ৮০০ মিটার দীর্ঘ ‘নজিরবিহীন ওই গোপন পথ’ দিয়ে কোকেন ও গাঁজা পাচার করা হতো। খবর বিবিসি অনলাইনের।যুক্তরাষ্ট্রের স্থানীয় কর্মকর্তারা বলছেন, ২০০৬ সাল থেকে মেক্সিকো-ক্যালিফোর্নিয়া সীমান্তে এ নিয়ে ১৩তম গোপন সুড়ঙ্গের সন্ধান পাওয়া গেল। নতুন পাওয়া এই সুড়ঙ্গের গভীরতা ৪৬ ফুট। এটা মেক্সিকোর সীমান্তবর্তী তাইজুয়ানা শহরের একটি বাড়ির লিফটের নিচের গর্তের সঙ্গে যুক্ত ছিল ওই সুড়ঙ্গ। আর যুক্তরাষ্ট্রের দিকে ওই সুড়ঙ্গের মুখ আবর্জনার পাত্র দিয়ে ঢেকে রাখা হয়েছিল। সম্প্রতি ক্যালিফোর্নিয়ার সান ডিয়েগোতে ১ হাজার ১৬ কেজি কোকেন ও ৬ হাজার ৩৫০ কেজি গাঁজা উদ্ধার হয়। স্থানীয় কর্মকর্তারা সন্দেহ করছেন, ওই সুড়ঙ্গপথেই সেগুলো আনা হয়েছিল। দক্ষিণ ক্যালিফোর্নিয়া ডিস্ট্রিক্ট অ্যাটর্নি লরা ডাফি বলেছেন, সেটাই ছিল এ পর্যন্ত আটক করা কোকেনের সবচেয়ে বড় চালান। ডাফি বলেন, পাচারকারীরা ময়লার পাত্রের ভেতর মাদক রাখত এবং ময়লার পাত্র নিয়ে গিয়ে বিভিন্ন জায়গায় তা সরবরাহ করা হতো। সম্প্রতি সান ডিয়েগোর নিরাপত্তা কর্মকর্তারা একটি ট্রাক অনুসরণ করে। সেই ট্রাক আবর্জনার পাত্র নিয়ে যাচ্ছিল। একসময় সান ডিয়েগোর কর্মকর্তারা ট্রাকটি থামিয়ে তল্লাশি চালায়। সেই ট্রাক থেকে মাদক জব্দ করা হয় ও তিনজনকে গ্রেপ্তার করা হয়। পরে গ্রেপ্তার করা হয় আরও তিনজনকে। তাদের দেওয়া তথ্যমতে ওই সুড়ঙ্গের সন্ধান পাওয়া যায়। দ্য লস অ্যাঞ্জেলেস টাইমসের খবরে বলা হয়, ওই সুড়ঙ্গের ভেতর বায়ু চলাচল ও আলোর ব্যবস্থা আছে। গত মার্চে স্থানীয় কর্তৃপক্ষ মেক্সিকোর একটি রেস্টুরেন্ট থেকে ক্যালিফোর্নিয়ার একটি বাড়ি পর্যন্ত ৩৮০ মিটার সুড়ঙ্গ খুঁজে পেয়েছিল।
