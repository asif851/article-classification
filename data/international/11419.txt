
স্বাধীনতা ঘোষণা দেওয়ায় ক্ষমতাচ্যুত কাতালোনিয়া অঞ্চলের সরকারের বরখাস্ত ৮ মন্ত্রীকে রিমান্ডে নেওয়ার আদেশ দিয়েছেন আদালত। বৃহস্পতিবার এক শুনানি শেষে স্পেনের একটি আদালতের বিচারক তাদের রিমান্ডে নেওয়ার আদেশ দেন বলে বিবিসির খবরে বলা হয়েছে।
শুনানিকালে আইনজীবীরা কাতালোনিয়া সরকারের ৯ সদস্যের মধ্য ৮ জনকে পুলিশ হেফাজতে নেওয়ার আবেদন জানান। এদের বিরুদ্ধে বিদ্রোহ, উসকানি ও সরকারি তহবিলের অপব্যবহারের অভিযোগ আনা হয়েছে।
কাতালোনিয়ার নেতা পুজেমন বৃহস্পতিবার আদালতের শুনানিতে হাজির না হওয়ায় স্পেনের প্রধান কৌঁসুলি সর্বোচ্চ আদালতকে তাঁর বিরুদ্ধে ইউরোপিয়ান গ্রেপ্তারি পরোয়ানা জারির অনুরোধ জানান। তবে বেলজিয়াম থেকে পুজেমনের আইনজীবী বলেছেন, স্পেনের পরিবেশ এ মুহূর্তে ভালো নয়। তাঁর মক্কেল কিছুটা দূরত্ব বজায় রাখতে চান। কিন্তু তিনি আদালতকে সহযোগিতা করবেন।
নেতারা হলেন, সাবেক ডেপুটি ভাইস প্রেসিডেন্ট ওরিয়ল জাঙ্কুয়ার্স, সাবেক স্বরাষ্ট্রমন্ত্রী জোয়াকিম ফোর্ন, সাবেক পররাষ্ট্রমন্ত্রী রা এল রোমিভা, সাবেক বিচারমন্ত্রী কার্লোস মুন্ড, সাবেক শ্রমমন্ত্রী ডলাস বাস্সা, সাবেক সরকারি প্রেসিডেন্সি কাউন্সিলর জর্ডি তুরুল, সাবেক উন্নয়ন বিষয়কমন্ত্রী জোসেপ রুল ও সাবেক সংস্কৃতিমন্ত্রী মেরিটেক্সেল বোরাস। তবে সাবেক বাণিজ্যমন্ত্রী শান্তি ভিয়ার জামিন আবেদন গ্রহণ করেছেন আদালত। গত শুক্রবার কাতালোনিয়ার স্বাধীনতার ঘোষণার জন্য ভোটাভুটি শুরুর আগে তিনি পদত্যাগ করেন।
গত ১ অক্টোবর অনুষ্ঠিত স্বাধীনতার প্রশ্নে গণভোটকে কেন্দ্র করে বিচ্ছিন্নতাবাদ ও রাষ্ট্রদ্রোহের অভিযোগে কাতালোনিয়ার নেতা কার্লোস পুজেমনসহ তাঁর সরকারের ১৯ সদস্যের বিরুদ্ধে সমন জারি করেন আদালত। বিচ্ছিন্নতাবাদ, রাষ্ট্রদ্রোহ ও সরকারি তহবিলের অপব্যবহারের অভিযোগে স্পেনের একটি কোর্টে বৃহস্পতিবার শুনানি হয়। শুনানি শেষে ক্ষমতাচ্যুত কাতালোনিয়া সরকারের আট মন্ত্রীকে রিমান্ডে নেওয়ার আদেশ দেন আদালত।
কাতালোনিয়ার বাতিল হওয়া সরকারের সদস্যদের বিরুদ্ধে স্পেনের কৌঁসুলিদের দায়ের করা রাষ্ট্রদ্রোহের মামলায় অভিযোগ প্রমাণিত হলে ১৫ থেকে ৩০ বছরের কারাদণ্ড হতে পারে।
কাতালোনিয়ার ভেঙে দেওয়া পার্লামেন্টের আট সদস্য বৃহস্পতিবার আদালতে গেলেও দুজনসহ তাঁর সরকারের চার মন্ত্রী হাজির হননি। তাঁরা বেলজিয়ামে অবস্থান করছেন। সেখানে পুজেমন বলেছেন, এটি স্পেন সরকারের একটি রাজনৈতিক মামলা।
এদিকে কাতালোনিয়ার ওই আট নেতা বৃহস্পতিবার আদালতে হাজিরা দিতে গেলে সমর্থকেরা তাঁদের অভিনন্দন জানান। তবে স্পেনের পতাকা হাতে দেশটির ঐক্যের পক্ষের লোকজনও উপস্থিত ছিলেন সেখানে। তাঁরা ওই নেতাদের তিরস্কার করেন।
সমর্থকদের মধ্যে কাতালোনিয়ার ৩০ জনের একটি আইনজীবী দল আদালত প্রাঙ্গণে উপস্থিত ছিল। নেতারা উপস্থিত হলে তাঁরা ‘তোমরা একা নও’ বলে স্লোগান দিতে থাকেন।
