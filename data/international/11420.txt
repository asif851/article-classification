
যুক্তরাজ্যে মুসলিমবিদ্বেষী বর্ণবাদী প্রচারণার জন্য ব্যাপকভাবে সমালোচিত ও বিতর্কিত সংগঠন, ইংলিশ ডিফেন্স লিগের (ইডিএল) প্রতিষ্ঠাতা টমি রবিনসন ও তাঁর সহযোগী কেভিন ক্যারোলসহ বেশ কয়েকজন কর্মকর্তা সংগঠনটি ছেড়ে দেওয়ার ঘোষণা দিয়েছেন।গতকাল মঙ্গলবার টমি রবিনসন এক বিবৃতিতে বলেন, ইডিএল চরম ডানপন্থী উগ্রবাদের দিকে ঝুঁকে পড়ার আশঙ্কার কারণে তিনি সংগঠনটির সঙ্গে সম্পর্ক ছেদ করছেন।লন্ডনের বাংলাদেশি-প্রধান টাওয়ার হ্যামলেটস এলাকায় গত কয়েক মাসে ইডিএল একাধিকবার সমাবেশ আয়োজনের চেষ্টা চালালে শান্তি-শৃঙ্খলা নষ্ট হওয়ার আশঙ্কা তৈরি হয়।ইডিএল টাওয়ার হ্যামলেটসকে ‘বাংলাস্তান’ বলে অভিহিত করে অভিযোগ করে থাকে যে ওই এলাকায় শরিয়াহ আইন চালুর চেষ্টা হচ্ছে।ইডিএলের বিরুদ্ধে লন্ডনসহ যুক্তরাজ্যে বিভিন্ন শহরে মসজিদ এবং ইসলামি স্কুলে অগ্নিসংযোগ ও হামলার অভিযোগ রয়েছে। গত কয়েক বছরে ইংল্যান্ডের বিভিন্ন শহরে ইডিএলের সমাবেশকে কেন্দ্র করে ফ্যাসিবাদবিরোধীদের সঙ্গে তাদের বেশ কয়েকবার সংঘাতের ঘটনা ঘটেছে।
