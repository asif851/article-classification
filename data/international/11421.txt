
উত্তর কোরিয়া দাবি করেছে, তারা সফলভাবে হাইড্রোজেন বোমার বিস্ফোরণ ঘটিয়েছে। পিয়ংইয়ং আজ বুধবার আকস্মিকভাবে এ ঘোষণা দেয়। বার্তা সংস্থা এএফপির খবরে এ কথা জানানো হয়।
দেশটির রাষ্ট্রীয় টেলিভিশনে বলা হয়েছে, আজ সকাল ১০টার দিকে উত্তর কোরিয়া প্রথমবারের মতো সফলভাবে পরীক্ষামূলক হাইড্রোজেন বোমার বিস্ফোরণ ঘটিয়েছে।
গত মাসে উত্তর কোরিয়ার নেতা কিম জং উন জানিয়ে ছিলেন, পিয়ংইয়ং ইতিমধ্যে হাইড্রোজেন বোমা তৈরি করেছে। যদিও তাঁর এই দাবির ব্যাপারে আন্তর্জাতিক বিশেষজ্ঞরা সংশয় প্রকাশ করেছিলেন।
কিমের জন্মদিনের দুই দিন আগে রাষ্ট্রীয় গণমাধ্যম থেকে এ ঘোষণা এল। উত্তর কোরিয়া আগেই ইঙ্গিত দিয়েছিল, অল্প সময়ের মধ্যেই ‘গুরুত্বপূর্ণ ও অধিকতর শক্তিশালী অস্ত্র’ আসছে।
এর আগে পারমাণবিক অস্ত্র পরীক্ষার জন্য ব্যবহৃত উত্তর কোরিয়ার একটি কেন্দ্রের কাছাকাছি ভূকম্পন শনাক্ত করা গেছে বলে খবর প্রকাশিত হয়। এর পর দেশটির পক্ষ থেকে এই ঘোষণা দেওয়া হলো।
যুক্তরাষ্ট্রের ভূতাত্ত্বিক জরিপ সংস্থা (ইউএসজিএস) জানিয়েছে, পুংগাই-রি থেকে প্রায় ৫০ কিলোমিটার দূরে নতুন করে ভূকম্পন শনাক্ত করা হয়। এর উৎপত্তিস্থল ছিল মাটির ১০ কিলোমিটার গভীরে। ভূকম্পনের তীব্রতা ছিল ৫ দশমিক ১।
