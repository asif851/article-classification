
উত্তর-পশ্চিম স্পেনের স্বায়ত্তশাসিত অঞ্চল গালিসিয়ায় গত বুধবার ভয়াবহ ট্রেন দুর্ঘটনায় অন্তত ৭৮ জন নিহত হয়েছে। আহত হয়েছে ১৪০ জনেরও বেশি। এ ঘটনা কয়েক দশকের মধ্যে দেশটিতে ভয়াবহতম ট্রেন দুর্ঘটনার একটি বলা হচ্ছে। প্রধানমন্ত্রী মারিয়ানো রাহয় দুর্ঘটনাস্থল পরিদর্শন করে তিন দিনের জাতীয় শোক ঘোষণা করেছেন। গালিসিয়ার সান্তিয়াগো দে কম্পোসতেলা শহরে সেন্ট জেমস নামের একজন সন্তের সম্মানে অনুষ্ঠেয় উৎসবের প্রাক্কালে এ ট্রেন দুর্ঘটনা ঘটল। এটি ওই অঞ্চলের প্রধান বার্ষিক উৎসব। মর্মান্তিক দুর্ঘটনার কারণে গতকাল বৃহস্পতিবারের নির্ধারিত অনুষ্ঠানগুলো বাতিল করা হয়। প্রাথমিক খবরে বলা হয়েছে, দুর্ঘটনাকবলিত ট্রেনটিতে কোনো যান্ত্রিক ত্রুটি ছিল না। স্থানীয় গণমাধ্যমে বলা হয়েছে, দুর্ঘটনার সময় লাইনের একটি বাঁকে ট্রেনটির সর্বোচ্চ গতি থাকার কথা ছিল ৮০ কিলোমিটার। তবে তা ১৯০ কিলোমিটার বেগে বাঁকটি অতিক্রম করছিল। বিশ্বে তুলনামূলকভাবে স্পেনে ট্রেন দুর্ঘটনার নজির খুব কম। সংশ্লিষ্ট রেল কোম্পানি রেনফের প্রধান হুলিও গোমেজ পোমার জানান, বুধবার স্থানীয় সময় রাত আটটা ৪১ মিনিটে সান্তিয়াগো দে কম্পোসতেলা স্টেশনের তিন-চার কিলোমিটার দূরে একটি বাঁকে ওই দুর্ঘটনা ঘটে। এ সময় ট্রেনটিতে ২১৮ জন যাত্রী ও বেশ কয়েকজন কর্মী ছিলেন। ট্রেনটি গালিসীয় উপকূলের ফেরল শহর থেকে রাজধানী মাদ্রিদের মধ্যে চলাচল করে। দুর্ঘটনার পর প্রথম ঘটনাস্থলে পৌঁছান জেইমে তিহন নামের একজন দমকলকর্মী। তিনি বলেন, ‘দুর্ঘটনার পর জায়গাটা নরকে পরিণত হয়।’ একজন প্রত্যক্ষদর্শী জানান, দুর্ঘটনায় ট্রেনের বগিগুলোর একটি আরেকটির ওপর উঠে যায়। একপর্যায়ে সবগুলো বগিই লাইনচ্যুত হয়। ট্রেনের একজন যাত্রী বলেন, ‘আমি দ্বিতীয় বগিতে ছিলাম। অনেক যাত্রী একজন আরেকজনের নিচে চাপা পড়েন। আমরা বের হওয়ার চেষ্টা করি। এ সময় বগিতে আগুন জ্বলছিল। আমি অনেক লাশও দেখেছি।’ ভয়াবহ এ দুর্ঘটনার পর স্পেনের প্রধানমন্ত্রী মারিয়ানো রাহয় বলেন, ‘আজকের দিনটি খুবই কঠিন। আমরা ভয়াবহ ও নাটকীয় এক দুর্ঘটনার শিকার হয়েছি। আমার আশঙ্কা, এ দুর্ঘটনার জের আমাদের অনেক দিন বইতে হবে।’ তিনি দুর্ঘটনার শিকার ব্যক্তিদের প্রতি সমবেদনা জানান। তদন্তকারীরা দুর্ঘটনার কারণ খতিয়ে দেখছেন। তদন্তের দায়িত্বে থাকা বিচারকের কাছে দুর্ঘটনাকবলিত ট্রেনের ব্ল্যাকবক্স হস্তান্তর করা হয়েছে। রেনফের প্রধান হুলিও বলেছেন, দুর্ঘটনাকবলিত ট্রেনটিতে কোনো যান্ত্রিক ত্রুটি ছিল না। তিনি জানান, দুর্ঘটনার সকালেও ট্রেনটি পরীক্ষা-নিরীক্ষা করা হয়েছিল। তা ছাড়া ট্রেনটির রক্ষণাবেক্ষণের রেকর্ডও ভালো ছিল। ১৯৭২ সালে স্পেনের আন্দালুসিয়ায় এক ট্রেন দুর্ঘটনায় ৭৬ থেকে ৮৬ জনের প্রাণহানি হয়। এর আগে ১৯৪৪ সালে লিয়ন প্রদেশে ভয়াবহ ট্রেন দুর্ঘটনা হয়। ধারণা করা হয়, ওই দুর্ঘটনায় শতাধিক মানুষের প্রাণহানি হয়। বিবিসি।
