
মার্কিন প্রেসিডেন্ট বারাক ওবামা ২০১৭ সালে হোয়াইট হাউস ছেড়ে চলে যাবেন। এরপর নতুন প্রেসিডেন্ট আসবেন ওই শ্বেত ভবনের বাসিন্দা হয়ে। তখন ওবামার পরিবার কোথায় যাবে, কীভাবে থাকবে—এই নিয়ে অনেকেরই রয়েছে কৌতূহল।বিবিসি অনলাইনের খবরে বলা হয়েছে, ওয়াশিংটনের হোয়াইট হাউস ছেড়ে খুব দূরে যাচ্ছেন না ওবামা ও তাঁর পরিবারের সদস্যরা। আপাতত ওয়াশিংটনেই থাকবেন তাঁরা।গত বৃহস্পতিবার প্রেসিডেন্ট ওবামা বলেন, অভিজাত প্রতিষ্ঠান সিডওয়েল ফ্রেন্ডসে পড়ুয়া তাঁদের ১৪ বছর বয়সী মেয়ে সাশার পড়াশোনা শেষ না হওয়া পর্যন্ত সপরিবারে তিনি ওয়াশিংটনে থাকবেন। উইসকনসিনে এক ব্যক্তির প্রশ্নের জবাবে তিনি বলেন, ‘মাঝপথে স্কুল পরিবর্তন করা বেশ কঠিন।’সাধারণত হোয়াইট হাউস ছাড়ার পর সাবেক প্রেসিডেন্টরা রাজধানী ওয়াশিংটন ডিসিতে থাকেন না। ব্যতিক্রম ছিলেন ১৯১৩ থেকে ১৯২১ সাল পর্যন্ত ক্ষমতায় থাকা উড্রো উইলসন।ওবামা দম্পতির পরিকল্পনা, তাঁরা শিকাগোয় চলে যাবেন। সেখানে তাঁদের যে বাড়ি আছে, সে বাড়িতেই থাকবেন। ফার্স্টলেডি মিশেল ওবামার পরিবারও শিকাগোতেই থাকে। প্রেসিডেন্ট ওবামা ইতিমধ্যে শিকাগোয় প্রেসিডেনশিয়াল লাইব্রেরি গড়ে তুলতে শুরু করেছেন।
