
সিরিয়ায় চলমান গৃহযুদ্ধে চলতি বছরের এপ্রিল পর্যন্ত কমপক্ষে ৯৩ হাজার মানুষ প্রাণ হারিয়েছে। এর মধ্যে রয়েছে অন্তত সাড়ে ছয় হাজার শিশু। জাতিসংঘের এক প্রতিবেদনে গতকাল বৃহস্পতিবার এ তথ্য জানানো হয়। প্রতিবেদনে বলা হয়, গত এক বছরে সিরিয়ার গৃহযুদ্ধের ভয়াবহতা মারাত্মকভাবে বেড়েছে। জাতিসংঘের মানবাধিকারবিষয়ক প্রধান নাভি পিল্লাই বলেন, ‘এই প্রতিবেদনে সম্ভবত প্রাণহানির সর্বনিম্ন সংখ্যাই উল্লেখ করা হয়েছে। বাস্তবে এ সংখ্যা আরও অনেক বেশি। ব্যাপারটি দুর্ভাগ্যজনক।’ নাভি পিল্লাই বলেন, শিশুদের ওপর নির্যাতন এবং কোনো কোনো পরিবারের সবাইকে হত্যা করার মতো ঘটনা মনে করিয়ে দেয় চলমান লড়াই কতটা ভয়াবহ। মাসের পর মাস ধরে সেখানে মানুষ হত্যার হার চরম মাত্রায় পৌঁছেছে। মানবাধিকারবিষয়ক প্রধান জানান, কেবল গত ডিসেম্বর থেকে এ পর্যন্ত সিরিয়ায় নিহতের সংখ্যা ২৭ হাজার। বড় বড় শহর থেকে শুরু করে প্রত্যন্ত গ্রাম পর্যন্ত বেসামরিক মানুষের ওপর বোমা ও আগ্নেয়াস্ত্র সহযোগে হামলা চালানো হচ্ছে। প্রতিবেদনে জাতিসংঘ জানায়, সিরিয়ায় গত বছরের জুলাই থেকে এ পর্যন্ত প্রতি মাসে গড়ে অন্তত পাঁচ হাজার মানুষ নিহত হয়েছে। এএফপি ও রয়টার্স।
