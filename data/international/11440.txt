
ভারতের নয়াদিল্লি নগরের বেসরকারি একটি হাসপাতাল কর্তৃপক্ষ এবার দায়িত্বে অবহেলার শোচনীয় দৃষ্টান্ত স্থাপন করেছে। তারা নবজাতক একটি মেয়েশিশুর মরদেহ আবর্জনার স্তূপে ফেলে দেয়। সংক্রমণে আক্রান্ত শিশুটি গতকাল সোমবার ভোররাতে মারা যায়। এমনিতেই মেয়েটির মৃত্যুর খবর মেনে নেওয়া কঠিন, ওই অবস্থায় তার মা-বাবা আরও নির্মম বেদনাদায়ক খবরটি পান। তাঁরা জানতে পারেন, শিশুটিকে মর্গে রাখার পরিবর্তে হাসপাতালের পেছনে চিকিৎসাবর্জ্যের স্তূপে ফেলে দেওয়া হয়েছে। এ ঘটনায় তাঁরা জনকপুরী থানায় একটি অভিযোগ (এফআইআর) দায়ের করেন। স্থানীয় পুলিশ এ ঘটনায় তদন্তও শুরু করেছে।গত রোববার শহরের জনকপুরী এলাকার চানন দেবী হাসপাতালে ওই শিশুটিকে ভর্তি করা হয়েছিল। তার মৃত্যুর পর প্রয়োজনীয় আনুষ্ঠানিকতা সম্পন্ন করে মরদেহ দাবি করতে মা-বাবাকে খবর দেওয়া হয়। তবে শিশুটির বাবা-মায়ের অভিযোগ, কী ধরনের চিকিৎসা দেওয়া হয়েছিল, সে ব্যাপারে তাঁদের কিছুই জানানো হয়নি। জিনিউজ।
