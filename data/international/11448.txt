
ভারতের পশ্চিমবঙ্গের মডেল সনিকা সিংহ চৌহানের মৃত্যুর ঘটনা তদন্ত করতে গতকাল মঙ্গলবার চার সদস্যের বিশেষ দল গঠন করেছে পুলিশ। দলের প্রধান একজন পরিদর্শক পদমর্যাদার কর্মকর্তা।
আনন্দবাজার পত্রিকা এ তথ্য জানিয়ে বলেছে, গতকাল অভিনেতা বিক্রম চট্টোপাধ্যায়ের দুর্ঘটনাকবলিত গাড়িটি আবারও পরীক্ষা করতে হাজির হয় ফরেনসিক দল। দুর্ঘটনার সময় এয়ারব্যাগ কেন খোলেনি, সে নিয়ে গাড়ির নির্মাতা সংস্থার সঙ্গেও কথা বলে তারা। পুলিশ বিক্রমকে জিজ্ঞাসাবাদের জন্য সাত দিনের মধ্যে থানায় হাজির হতে বলে। তবে তিনি গতকাল রাতেই টালিগঞ্জ থানায় যান।
ঘটনার রাতে বিক্রম ও সনিকা কোন কোন জায়গায় গিয়েছিলেন, তার একেক রকম বয়ান দিয়েছিলেন বিক্রম। তাই সিসিটিভি ফুটেজ ও বিক্রমের মোবাইলের কললিস্ট খতিয়ে দেখছে পুলিশ। সেই রাতে দুর্ঘটনার আগে ও পরে তিনি কাদের সঙ্গে যোগাযোগ করেছিলেন, জোগাড় করা হচ্ছে তার পুরো তালিকা। পুলিশ প্রাথমিক তদন্তের ভিত্তিতে জানিয়েছিল, দুর্ঘটনার রাতে তিন জায়গাতে মদ্যপান করেছিলেন বিক্রম ও সনিকা।
প্রথমবারের ফরেনসিক প্রতিবেদনে বলা হয়েছিল, বিক্রমের গাড়িতে যান্ত্রিক ত্রুটি ছিল না। তবে সামাজিক যোগাযোগমাধ্যমে এই মৃত্যুর ঘটনা তদন্তে পুলিশের গাফিলতির বিষয়টি উঠে এলে নড়েচড়ে বসে পুলিশ। এরই ধারাবাহিকতায় নতুন করে তদন্ত দল তৈরি ও গাড়ির ফরেনসিক পরীক্ষা করা হয়। এ ছাড়া দুর্ঘটনার নয় দিন পর গত সোমবার বিক্রমের রক্তের নমুনা ফরেনসিক পরীক্ষা করতে পাঠিয়েছে পুলিশ। তবে এত দিন পরে ওই নমুনা পরীক্ষা করে বিক্রম সেদিন নেশাগ্রস্ত ছিলেন কি না, এটা কতটা বোঝা সম্ভব, তা নিয়েও প্রশ্ন উঠেছে।
গত ২৯ এপ্রিল দক্ষিণ কলকাতায় রাসবিহারী মোড়ের কাছে সড়ক দুর্ঘটনায় অভিনেতা বিক্রম আহত হন। এ সময় গাড়িতে তাঁর পাশে থাকা মডেল সনিকাও আহত হন। পরে তিনি হাসপাতালে মারা যান।
 
