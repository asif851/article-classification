
ভারতের পশ্চিমবঙ্গের পার্বত্য এলাকা দার্জিলিংয়ের আগুন এবার ছড়াল সমতলে। শনিবারের পর ফের আজ রোববার সকাল থেকে গোর্খা মুক্তি মোর্চার সঙ্গে পুলিশের সংঘর্ষে উত্তপ্ত হয়েছে আলিপুরদুয়ার এলাকা। আজ সকালে জয়গাঁয় মিছিল আটকালে পুলিশকে লক্ষ করে ইটবৃষ্টি করেন মোর্চা কর্মী-সমর্থকেরা। মিছিল থেকে পেট্রলবোমা ছোড়া হয় বলেও অভিযোগ। রাস্তার ওপরে গাড়ি উল্টে ফেলে দিয়ে আগুন জ্বালিয়ে দেন মোর্চার সমর্থকেরা। এ ঘটনায় ইটের ঘায়ে আলিপুরদুয়ার পুলিশের ডিআইজি রাজেশ যাদবসহ বেশ কিছু পুলিশ সদস্য আহত হন। গ্রেপ্তার করা হয় কয়েকজন মোর্চা সমর্থককে। কিন্তু তাতেও পরিস্থিতি বদলায়নি। পরিস্থিতি সামলাতে পুলিশ পাল্টা টিয়ার গ্যাসের শেল ফাটায়, লাঠিপেটা করে বলে অভিযোগ। পুলিশ জানিয়েছে, যত বেলা বেড়েছে, পরিস্থিতি আরও উত্তপ্ত হয়ে উঠেছে। বেলা দুইটা নাগাদ তোর্সা চা-বাগানে রাস্তার ওপর টায়ার জ্বালানো হয়, মোংলাবাড়িতে একটি যাত্রীবাহী গাড়ি দাঁড় করিয়ে তাতে আগুন লাগিয়ে দেওয়া হয়। পাথর ফেলে অবরোধ করে দেওয়া হয় ভারত-ভুটান জাতীয় সড়ক।
ঘটনার পর এলাকায় কড়া পুলিশি পাহারা বসানো হয়েছে।
