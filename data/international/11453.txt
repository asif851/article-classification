
অভিবাসন সংস্কার বিষয়ে মার্কিন প্রেসিডেন্ট বারাক ওবামার নির্বাহী আদেশের বিরুদ্ধে যুক্তরাষ্ট্রের ১৭টি অঙ্গরাজ্য মামলা করেছে। এ উদ্যোগের নেতৃত্বে রয়েছে টেক্সাস। খবর ইউএসএটুডের।ওবামা প্রশাসন সম্প্রতি বৈধ কাগজপত্র ছাড়া যুক্তরাষ্ট্রে বসবাসরত প্রায় ৫০ লাখ অভিবাসীকে নিজ নিজ দেশে ফিরে যাওয়া থেকে রেহাই দেওয়ার উদ্যোগ নিয়েছে। এ উদ্যোগের বিরোধী রিপাবলিকান দলের আইনপ্রণেতারা প্রেসিডেন্টের আদেশ বাস্তবায়নের পথে বাধা তৈরি করতে চান। তাঁরা টেক্সাসের নতুন গভর্নর গ্রেগ অ্যাবটের নেতৃত্বে ওবামার বিরুদ্ধে আইনি ব্যবস্থা নিলেন।রিপাবলিকান পার্টির নেতা গ্রেগ অ্যাবট বলেন, প্রেসিডেন্ট ওবামা কংগ্রেসে নিয়মতান্ত্রিকভাবে প্রণীত আইনগুলো বিশ্বস্ততার সঙ্গে প্রয়োগের ব্যাপারে নিজের দায়িত্ব এড়িয়ে যাচ্ছেন। তিনি অভিবাসন আইন নতুন করে লেখার উদ্যোগ নিয়েছেন। কিন্তু তাঁর সেই এখতিয়ার নেই।প্রেসিডেন্ট বারাক ওবামার যুক্তি, তিনি বাধ্য হয়েই নির্বাহী আদেশ দিয়েছেন। কারণ, কংগ্রেস অভিবাসন নিয়ে জটিলতা নিরসনে একটি সমন্বিত বিল পাস করতে ব্যর্থ হয়েছে। আইন পাস হলে আরও ভালোভাবে অভিবাসন সংস্কার করা যেত।হোমল্যান্ড সিকিউরিটি মন্ত্রী জে জনসন কংগ্রেসের একটি কমিটিকে চলতি সপ্তাহের শুরুর দিকে বলেন, অভিবাসন সংস্কার বাস্তবায়নে ওবামা প্রশাসনের আইনি ক্ষমতা রয়েছে।অভিবাসীবহুল টেক্সাস ছাড়া অন্য যে ১৬টি অঙ্গরাজ্য থেকে ওবামা প্রশাসনের বিরুদ্ধে মামলা করা হয়েছে, সেগুলো হচ্ছে আলাবামা, জর্জিয়া, আইডাহো, ইন্ডিয়ানা, ক্যানসাস, লুইজিয়ানা, মেইন, মিসিসিপি, মনটানা, নেব্রাসকা, নর্থ ক্যারোলাইনা, সাউথ ক্যারোলাইনা, সাউথ ডাকোটা, ইউটা, ওয়েস্ট ভার্জিনিয়া ও উইসকনসিন।
