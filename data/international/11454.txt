
দক্ষিণ কোরিয়া জানিয়েছে, যুক্তরাষ্ট্রের সঙ্গে আলোচনায় অংশ নিতে চায় উত্তর কোরিয়া।
বিবিসির খবরে বলা হয়েছে, দক্ষিণ কোরিয়ার শীতকালীন অলিম্পিকসের সমাপনী অনুষ্ঠানে যোগ দেওয়া উত্তর কোরিয়ার সেনাবাহিনীর প্রভাবশালী জেনারেল কিম ইয়ং চোল দক্ষিণ কোরিয়ার প্রেসিডেন্ট মুন জে-ইনের সঙ্গে বৈঠক করেছেন। বৈঠকের পরপরই দক্ষিণ কোরিয়া জানায়, উত্তর কোরিয়া ওয়াশিংটনের সঙ্গে কথা বলতে ইচ্ছুক। তবে এ ব্যাপারে বিস্তারিত জানানো হয়নি বা উত্তর কোরিয়ার পক্ষ থেকেও এ নিয়ে কিছু বলা হয়নি।
শীতকালীন অলিম্পিক উৎসবের সমাপনী অনুষ্ঠানে মার্কিন প্রেসিডেন্ট ডোনাল্ড ট্রাম্পের মেয়ে ইভানকা অংশ নেন। তবে যুক্তরাষ্ট্রের কর্মকর্তারা ওই অনুষ্ঠানে উত্তর কোরিয়ার প্রতিনিধি দলের সঙ্গে বৈঠক বর্জন করেন।
এর আগে যুক্তরাষ্ট্র জানায়, শীতকালীন অলিম্পিকের উদ্বোধন অনুষ্ঠানে যুক্তরাষ্ট্রের ভাইস প্রেসিডেন্ট মাইক পেন্সের সঙ্গে বৈঠক পরিত্যাগ করে উত্তর কোরিয়া।
১৯৫০-৫৩ সালের যুদ্ধের পর থেকে কোরীয় উপদ্বীপ দুই ভাগে বিভক্ত হয়। এরপর কোনো পক্ষই কখনোই শান্তি চুক্তিতে স্বাক্ষর করেনি। দক্ষিণ কোরিয়ার প্রেসিডেন্টের সঙ্গে বৈঠককে যুক্তরাষ্ট্র ও দক্ষিণ কোরিয়ার সঙ্গে আলোচনার পথ তৈরিতে উত্তর কোরিয়ার পদক্ষেপ বলে বিবেচনা করা হচ্ছে। তবে বিশেষজ্ঞরা সতর্ক করে দিয়ে বলেছেন, গত বছর উত্তর কোরিয়ার চালানো পরমাণু ও ক্ষেপণাস্ত্র পরীক্ষার পরিপ্রেক্ষিতে দুই কোরিয়ার সাম্প্রতিক এসব পদক্ষেপের মাধ্যমে আঞ্চলিক উত্তেজনার অবসান হবে না।
