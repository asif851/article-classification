
বিশ্বের মোড়ল যুক্তরাষ্ট্রের প্রেসিডেন্ট ডোনাল্ড ট্রাম্পের আচরণ নিয়ে প্রশ্ন তুলেছেন শান্তিতে নোবেল পুরস্কারজয়ী পাকিস্তানের নারী শিক্ষা আন্দোলনের কর্মী মালালা ইউসুফজাই। তিনি বলেছেন, ট্রাম্পের আচরণ ‘হতাশাজনক’।
তালেবানের গুলি খেয়েও প্রাণে বেঁচে যাওয়া× এই মানবাধিকারকর্মী বলেন, নারীদের সঙ্গে আচরণের ক্ষেত্রে ট্রাম্পের মতো লোকদের উচিত নিজেদের মা ও মেয়েদের কথা ভাবা। তাঁর আশা, এর বিরুদ্ধে নারীরা উঠে দাঁড়াবেন, সোচ্চার হবেন। তিনি বলেন, ‘এক সেকেন্ড ভাবুন তো, তাঁরা কি এই রকম আচরণ তাঁদের মেয়ে, বোন, মায়েদের সঙ্গে হতে দিতে পারেন। আমার মনে হয় না।’
দাভোসে বিশ্ব অর্থনৈতিক ফোরামের (ডব্লিউইএফ) বৈঠকে নারী ও কিশোরীদের অধিকারের ওপর বক্তব্য দিতে গিয়ে মালালা ইউসুফজাই (২০) এসব কথা বলেন। এ সময় ট্রাম্পের মতো লোকদের জন্য তাঁর কোনো বার্তা আছে কি না, জানতে চাইলে মালালা বলেন, ‘যখন এমন উঁচু পদের লোকদের আমি নারীদের বিরুদ্ধে কথা বলতে শুনি, তখন যারপরনাই হতাশ হই। তাঁরা নারীদের সমান চোখে দেখেন না এবং তাঁদের হয়রানি করেন।’
