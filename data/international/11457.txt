
বিয়ের বন্ধন নেই, তবু এক ছাদের নিচে স্বামী-স্ত্রীর মতো একসঙ্গে অনেক দিন ধরে বসবাস। এমন সম্পর্কের বেলায় সন্তান হলে তা বৈধ। একই সঙ্গে ওই জুটি পাবে স্বামী-স্ত্রীর মর্যাদা।ভারতের সুপ্রিম কোর্ট লিভ-টুগেদার সম্পর্কের বিষয়ে গত সোমবার এ ব্যাখ্যা দিয়েছেন।বিবাহবহির্ভূত সম্পর্কের ক্ষেত্রে মাদ্রাজের উচ্চ আদালতের পর্যবেক্ষণের বিষয়ে প্রশ্ন তুলে আইনজীবী উদয় গুপ্তের আবেদনের পরিপ্রেক্ষিতে বিচারক বি এস চৌহান এবং জে চেলামেশ্বরের সমন্বয়ে গঠিত বেঞ্চ এ রায় দেন।
আজ বৃহস্পতিবার টাইমস অব ইন্ডিয়া অনলাইনের খবরে জানানো হয়, আদালত জানিয়েছেন, নারী ও পুরুষ দীর্ঘদিন একসঙ্গে বাস (লিভ-টুগেদার) করার পর যে সন্তান জন্মায়, তাকে অবৈধ বলা যায় না।
আইনজীবী গুপ্ত বলেন, বিয়ে মানেই এই নয় যে স্বামী ও স্ত্রী পরস্পরের সব অধিকার রক্ষা করে চলেন। তাই দীর্ঘদিন ধরে যেসব নারী ও পুরুষ স্বামী-স্ত্রীর মতো জীবন যাপন করছেন, তাঁদের বিবাহিত হিসেবে গণ্য করা উচিত।
তবে গুপ্তর বিরোধিতা করে রাষ্ট্রপক্ষের আইনজীবী এম আর কালা বলেন, এসব মন্তব্য বিয়ের মতো সামাজিক প্রথার জন্য ক্ষতিকর।
যুক্তিতর্ক শেষে বিচারক চৌহান ও চেলামেশ্বর বলেন, আদালত যা বলতে চান, তা হলো যদি একজন নারী ও পুরুষ স্বামী-স্ত্রীর মতো দীর্ঘদিন ধরে জীবন যাপন করেন, তাহলে তাঁরা বিবাহিত বলেই গণ্য হবেন। তাঁদের সন্তানেরাও অবৈধ থাকবে না।
