
মেক্সিকোর পূর্বাঞ্চলে গতকাল রোববার মৌসুমি ঝড় আর্লের প্রভাবে ভূমিধসের ঘটনায় কমপক্ষে ৩৮ জন মারা গেছে। পুয়েবলা রাজ্যে ২৮ জনের প্রাণহানি ঘটে।
এএফপির খবরে জানানো হয়, স্থানীয় সরকার বলছে, ভূমিধসে বেশ কয়েকটি ঘরবাড়ি চাপা পড়েছে। বেরাত্রুজ রাজ্যের গভর্নর জানান, সেখানে ১০ জনের প্রাণহানি ঘটেছে।
পুয়েবলা রাজ্যের গভর্নর জানান, হুয়াচিন্যানগো শহরে প্রচুর বৃষ্টি হয়েছে। পুয়েবলার বেশ কয়েকটি মহাসড়ক পানিতে তলিয়ে গেছে। দুটি সেতু ধসে গেছে। বেশ কয়েকটি শহরে বিদ্যুৎ নেই।
বৃষ্টির কারণে পুয়েবলাতে দুই শতাধিক লোক গৃহহীন হয়ে পড়েছে। বেরাক্রুজে নদীগুলো ফুঁসে উঠেছে। সেখান থেকে অনেক পরিবার সরে যাচ্ছে।
