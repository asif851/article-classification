
পাকিস্তাননিয়ন্ত্রিত কাশ্মীরের ভিমবার এলাকায় লাইন অব কন্ট্রোল (এলওসি) বা নিয়ন্ত্রণরেখায় পাকিস্তানি ও ভারতীয় সেনাদের মধ্যে গুলিবিনিময়ের ঘটনা ঘটেছে। পাকিস্তানের আন্তবাহিনী জনসংযোগ পরিদপ্তর (আইএসপিআর) এক বিবৃতিতে এ কথা জানিয়েছে বলে ডন-এর খবরে বলা হয়। তবে এ ঘটনায় কেউ হতাহত হয়েছেন কি না, তা বিবৃতিতে বলা হয়নি।
বিবৃতিতে বলা হয়, বিনা উসকানিতে ভারতীয় বাহিনীর ছোড়া গুলির উপযুক্ত জবাব দিয়েছেন পাকিস্তানি সেনারা। ভিমবার এলাকায় আজ শনিবার ভোর চারটা থেকে সকাল আটটা পর্যন্ত এ গুলিবিনিময়ের ঘটনা ঘটে।
২০০৩ সালে ভারত ও পাকিস্তান এক চুক্তির মাধ্যমে এলওসি বা লাইন অব কন্ট্রোল নির্ধারণ করে। সে সময় অস্ত্রবিরতি চুক্তিও সম্পাদিত হয়। তবে এরপর অনেকবার এই চুক্তির লঙ্ঘন হয়েছে।
দুই দিন আগে পাকিস্তাননিয়ন্ত্রিত কাশ্মীরের জঙ্গি আস্তানায় ‘সার্জিক্যাল স্ট্রাইক’ বা সুনির্দিষ্ট লক্ষ্যবস্তুতে হামলা করেছে এমন দাবি করে ভারত। তবে পাকিস্তান তাদের ভূখণ্ডে ভারতীয় হানার কথা অস্বীকার করেছে।
ভারত ও পাকিস্তান উভয়েই পুরো কাশ্মীর নিজেদের বলে দাবি করে। ১৯৪৭ সালে ব্রিটিশ শাসনের অবসানে স্বাধীন হওয়ার পর দুটি দেশ এ পর্যন্ত তিনটি যুদ্ধে জড়ায়। এর মধ্যে দুটিই হয় কাশ্মীর নিয়ে।
ভারতনিয়ন্ত্রিত কাশ্মীরে গত জুলাইয়ে বিচ্ছিন্নতাবাদী নেতা বুরহান ওয়ানি নিরাপত্তা বাহিনীর হাতে নিহত হওয়ার পর সেখানে ব্যাপক বিক্ষোভ শুরু হয়। এর মধ্যে উরির সেনাছাউনিতে ১৮ সেপ্টেম্বর সন্ত্রাসী হামলায় ১৮ জন ভারতীয় সেনাসদস্য নিহত হওয়ার ঘটনা পরিস্থিতিকে আরও জটিল করে তোলে। ভারত এ হামলায় পাকিস্তানকে দায়ী করে দেশটির ওপর ব্যাপক চাপ প্রয়োগ শুরু করে। সদ্য শেষ হওয়া জাতিসংঘ সাধারণ পরিষদের অধিবেশনে পাকিস্তানকে একঘরে করার দাবি করে তারা। এই উত্তেজনাকর পরিস্থিতির মধ্যে গত বুধবার ভারত, বাংলাদেশ ও আফগানিস্তান পাকিস্তানে অনুষ্ঠেয় সার্ক সম্মেলন বর্জনের ঘোষণা দেয়।
আরও পড়ুন: 
বদলার আশঙ্কা ভারতের
