
পাকিস্তানের নারীশিক্ষা আন্দোলনের কিশোরী কর্মী মালালা ইউসুফজাই চলতি বছর শান্তিতে নোবেল পুরস্কার না পাওয়ায় উল্লাস প্রকাশ করেছে পাকিস্তানের তালেবান।পাকিস্তানি তালেবানের বরাত দিয়ে গতকাল শুক্রবার আন্তর্জাতিক একটি গণমাধ্যমে প্রকাশিত প্রতিবেদনে এ তথ্য জানানো হয়।পাকিস্তান তালেবানের মুখপাত্র শাহিদুল্লাহ শাহিদ ওই আন্তর্জাতিক গণমাধ্যমের কাছে দাবি করেন, ‘সে (মালালা) এটা (নোবেল) না পাওয়ায় আমরা উল্লসিত। সে বিরাট এমন কিছু করেনি, তাই তার নোবেল পুরস্কার না পাওয়াটাই স্বাভাবিক।’শান্তিতে এ বছর নোবেল পুরস্কার পেয়েছে অর্গানাইজেশন ফর দ্য প্রোহিবিশন অব কেমিক্যাল উইপনস (ওপিসিডব্লিউ)। রাসায়নিক অস্ত্রমুক্ত বিশ্ব গড়ার প্রচেষ্টায় অবদান রাখায় জাতিসংঘ-সমর্থিত ওই সংস্থাকে এ মর্যাদা দেওয়া হলো।নারীশিক্ষার অধিকার নিয়ে প্রচারণা চালানোয় গত বছরের অক্টোবরে তেহরিক-ই-তালেবান পাকিস্তান মালালাকে হত্যার উদ্দেশে তার মাথায় গুলি চালায়। উন্নত চিকিত্সার জন্য মালালাকে যুক্তরাজ্যে পাঠানো হয়। নাটকীয়ভাবে সুস্থ হয়ে ওঠে মালালা। এরপর বিশ্বজুড়ে শিশুদের অধিকার প্রতিষ্ঠার প্রতিনিধি হিসেবে পরিচিতি পায় এই পাকিস্তানি।এ বছর শান্তিতে নোবেল পুরস্কারের গুঞ্জনে জোরেশোরে শোনা যাচ্ছিল মালালা ইউসুফজাইয়ের নাম। কিন্তু শেষ মুহূর্তে সবাইকে অবাক করে দিয়ে ওপিসিডব্লিউর নাম ঘোষণা করে নোবেল কমিটি।
 
