
ইতালির সাবেক প্রধানমন্ত্রী সিলভিও বেরলুসকোনিকে দেশটির পার্লামেন্ট থেকে বহিষ্কার করা হয়েছে। কর জালিয়াতির অভিযোগে দোষী সাব্যস্ত হওয়ায় গতকাল বুধবার এ পদক্ষেপ নেয় সিনেট।বিবিসি অনলাইনের প্রতিবেদনে জানানো হয়, গতকাল এ বিষয়ে সিনেটে ভোটাভুটি হয়। বেরলুসকোনিকে পার্লামেন্ট থেকে বহিষ্কারের পক্ষে ভোট দেয় সিনেট। সিনেটের এই পদক্ষেপ তাত্ক্ষণিকভাবে কার্যকর হয়েছে।সিনেটের সিদ্ধান্তে বেরলুসকোনির ২০ বছরের রাজনৈতিক জীবন বড় ধরনের ধাক্কা খেল। এতে আগামী ছয় বছরের মধ্যে পার্লামেন্ট নির্বাচনে লড়তে পারবেন না তিনি। তা ছাড়া তাঁর বিরুদ্ধে থাকা অন্য মামলায় যেকোনো সময় গ্রেপ্তার হতে পারেন বিতর্কিত এই নেতা।ঘটনার পর রোমে সমর্থকদের উদ্দেশে বেরলুসকোনি বলেন, ‘গণতন্ত্রের জন্য এ এক শোকাবহ দিন।’পার্লামেন্টের বাইরে থেকে লড়াই চালিয়ে যাওয়ার প্রত্যয় ব্যক্ত করেছেন তিনবারের এই সাবেক প্রধানমন্ত্রী।
