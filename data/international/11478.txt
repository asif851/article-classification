
দক্ষিণ-পূর্ব এশিয়ার মৎস্য প্রক্রিয়াজাতকরণ শিল্পে নিয়োজিত শ্রমদাসদের নিয়ে ধারাবাহিক অনুসন্ধানী প্রতিবেদনের জন্য মার্কিন বার্তা সংস্থা অ্যাসোসিয়েটেড প্রেস (এপি) এ বছরের পুলিৎজার পুরস্কার পেয়েছে। এ ছাড়া মার্কিন সংবাদপত্র ওয়াশিংটন পোস্ট পুলিশের গুলিতে নিহত ব্যক্তিদের তথ্যভান্ডার তৈরির জন্য পুরস্কৃত হয়েছে।গত সোমবার শততম পুলিৎজার পুরস্কার তুলে দেওয়া হয় বিজয়ীদের হাতে। এবারের পুরস্কার পাওয়ার মধ্য দিয়ে এপি ৫২ বারের মতো যুক্তরাষ্ট্রের সাংবাদিকতার মর্যাদাকর পুরস্কারটি পেল।‘সিফুড ফ্রম স্লেভস’ নামের ধারাবাহিক প্রতিবেদনে যুক্তরাষ্ট্রে রপ্তানি হওয়া সামুদ্রিক মাছের প্রক্রিয়াজাত শিল্পে শ্রমদাসদের ভয়াবহ জীবন তুলে ধরা হয়। এই প্রতিবেদন প্রকাশের পর দুই হাজারের বেশি শ্রমিক বন্দিদশা থেকে মুক্তি পান।যুক্তরাষ্ট্রে পুলিশের গুলিতে নিহত মানুষের তালিকা তুলে ধরে ওয়াশিংটন পোস্ট। ২০১৫ সালে প্রকাশিত ‘ফ্যাটাল ফোর্স’ নামের ওই তথ্যভান্ডারে পুলিশের গুলিতে নিহত ৯৯০ মানুষের তালিকা তুলে ধরা হয়।সাংবাদিকতায় ১৪টি, বইয়ের ক্ষেত্রে পাঁচটি ও নাটকের ক্ষেত্রে একটি পুরস্কার দেওয়া হয়। যুক্তরাষ্ট্রের সাংবাদিকতা জগতের পথিকৃৎ প্রকাশক জোসেফ পুলিৎজারের নামে ১৯১৭ সাল থেকে এ পুরস্কার দেওয়া শুরু করে কলম্বিয়া বিশ্ববিদ্যালয়।অন্য পুরস্কারপ্রাপ্তদের মধ্যে নিউইয়র্ক টাইমস-এর চার আলোকচিত্র সাংবাদিক মরিসিও লিমা, সের্গেই পোনোমারেভ, টাইলার হিকস এবং ডানিয়েল ইটার ইউরোপের শরণার্থীদের নিয়ে তোলা ছবির জন্য পুরস্কার পান।
