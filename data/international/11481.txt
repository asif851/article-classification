
চীনের দক্ষিণ-পশ্চিমাঞ্চলীয় কুনমিং শহরের একটি রেলস্টেশনে গতকাল শনিবার সন্ধ্যায় একদল লোক ছুরি নিয়ে ‘উন্মত্ত সন্ত্রাসী হামলা’ চালিয়েছে। এতে ২৮ জন নিহত হয়। এ সময় পুলিশের গুলিতে পাঁচজন হামলাকারী নিহত হয়। এ ঘটনায় জখম হয়েছে ১১৩ জন।চীনের রাষ্ট্রীয় সংবাদমাধ্যমে প্রচারিত খবরের বরাত দিয়ে আজ রোববার রয়টার্সের খবরে এ কথা জানানো হয়।চীনের রাষ্ট্রীয় বার্তা সংস্থা সিনহুয়া আজ রোববার জানায়, হামলাকারীদের মধ্যে পাঁচজনকে গুলি করে হত্যা করেছে পুলিশ। অজ্ঞাতনামা আরও পাঁচজনকে খোঁজা হচ্ছে। কারা, কী উদ্দেশে নিরীহ লোকজনের ওপর এমন ভয়াবহ হামলা চালাল, তা এখনো জানা সম্ভব হয়নি।কুনমিংয়ের বাসিন্দা ইয়াং হাইফি সিনহুয়াকে বলেন, ‘টিকিট কেনার সময় দেখলাম একদল লোক ছুরি হাতে হামলা করছে। তাদের বেশির ভাগের গায়ে কালো পোশাক ছিল। এক লোক বড় ছোরা হাতে আমার দিকে দ্রুত এগিয়ে আসছিল। অনেকের মতো আমিও দৌড়ে রক্ষা পাই।’ইয়াং হাইফি জানান, যাকে পেয়েছে তাকেই ছুরি মেরেছে হামলাকারীরা। রক্তাক্ত হয়ে লোকজন মাটিতে লুটিয়ে পড়ছিল।সামাজিক যোগাযোগের একটি মাধ্যমে প্রকাশিত ছবিতে দেখা দেখা যায়, অনেক লোক রক্তাক্ত অবস্থায় স্টেশনে পড়ে আছে। চীনের রাষ্ট্রীয় টেলিভিশনের এক ফুটেজে দেখা যায়, তলোয়ারের মতো লম্বা চাকু প্লাস্টিকের ব্যাগে ঢোকাচ্ছে পুলিশ।এ ঘটনায় জড়িত ব্যক্তিদের অবিলম্বে চিহ্নিত করে কঠোর শাস্তি দেওয়ার নির্দেশ দিয়েছেন চীনের প্রেসিডেন্ট শি জিনপিং।
