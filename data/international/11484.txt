
দিল্লির মুখ্যমন্ত্রী অরবিন্দ কেজরিওয়ালকে আদালতে টেনে নিয়ে গেলেন ভারতের কেন্দ্রীয় অর্থমন্ত্রী অরুণ জেটলি। দিল্লি ডিস্ট্রিক্ট ক্রিকেট অ্যাসোসিয়েশনের (ডিডিসিএ) সভাপতি থাকার সময় অরুণ জেটলির বিরুদ্ধে দিল্লির মুখ্যমন্ত্রী দুর্নীতির যে অভিযোগ এনেছেন, মামলা তা নিয়েই।
জেটলি আজ সোমবার পাটিয়ালা হাউস কোর্টে গিয়ে কেজরিওয়ালসহ মোট ৬ জনের বিরুদ্ধে ১০ কোটি রুপির মানহানির মামলা করেছেন। পৃথক একটি মামহানির মামলা করেছেন দিল্লি হাইকোর্টে। জেটলি বলেন, ডিডিসিএ থেকে তিনি একটা পয়সাও কখনো নেননি। কেজরিওয়াল ও তাঁর দলের সদস্যরা ভিত্তিহীন অভিযোগ এনে তাঁর (জেটলি) ও পরিবারের মানহানি করেছেন। মুখ্যমন্ত্রী কেজরিওয়াল ছাড়া আর যাঁদের বিরুদ্ধে মামলা করা হয়েছে তাঁরা হলেন: কুমার বিশ্বাস, আশুতোষ, সঞ্জয় সিং, রাঘব চাড্ডা ও দীপক বাজপেয়ি। জেটলির আইনজীবী সিদ্ধার্থ লুথরা আদালতে বলেন, ভিত্তিহীন অভিযোগের ফলে তাঁর মক্কেলের সুনামের মারাত্মক ক্ষতি হয়েছে।জেটলি যখন মামলা দায়ের করছেন, প্রায় একই সময় দিল্লির মন্ত্রিসভা ডিডিসিএর দুর্নীতির তদন্ত করতে এক সদস্যের কমিশন গঠনের সিদ্ধান্ত অনুমোদন করে। সাবেক সলিসিটর জেনারেল গোপাল সুব্রক্ষ্মণ্যমকে এই দায়িত্ব দেওয়া হয়। ডিডিসিএর দুর্নীতি ও রাজ্য সরকারের প্রধান সচিবের অফিসে তল্লাশি নিয়ে আলোচনার জন্য কাল মঙ্গলবার দিল্লি বিধানসভার বিশেষ অধিবেশন ডাকা হয়েছে। সব মিলিয়ে রেষারেষি চূড়ান্ত অবস্থায় পৌঁছেছে।কেজরিওয়াল এবং তাঁর দলের অন্য নেতাদের অভিযোগ জেটলিকে এতটাই ক্ষুব্ধ করেছে যে, তিনি তাঁদের উকিলের চিঠি পর্যন্ত পাঠাননি। সাধারণভাবে উকিলের চিঠি পাঠিয়ে অভিযোগ প্রত্যাহারের একটা সুযোগ দেওয়া হয়। কিন্তু এ ক্ষেত্রে জেটলি সেই সুযোগ না দিয়ে সরাসরি ১০ কোটির মানহানি মামলা ঠুকে দেন।
