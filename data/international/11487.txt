
যুক্তরাষ্ট্রের প্রেসিডেন্ট নির্বাচনে ডেমোক্রেটিক পার্টির প্রার্থী হিসেবে হিলারি ক্লিনটনকে স্বীকৃতি দিলেন প্রেসিডেন্ট বারাক ওবামা। গতকাল বৃহস্পতিবার হিলারির প্রতিদ্বন্দ্বী বার্নি স্যান্ডার্সের সঙ্গে বৈঠকের পর হিলারিকে স্বীকৃতির বিষয়টি আনুষ্ঠানিকভাবে ঘোষণা দেন ডেমোক্র্যাটদলীয় প্রেসিডেন্ট ওবামা।হিলারির প্রচারশিবিরের প্রকাশ করা এক ভিডিও বার্তায় ওবামা বলেন, ‘এই অফিসে বসার জন্য হিলারির চেয়ে যোগ্যতর অন্য কেউ আছে বলে আমি মনে করি না। আমি তাঁর সঙ্গে আছি এবং শিগগির তাঁর সঙ্গে প্রচারে নামব।’ দেশের প্রথম নারী হিসেবে প্রেসেডেন্ট প্রার্থিতা কার্যত নিশ্চিত করে ‘ইতিহাস গড়ায়’ হিলারিকে অভিনন্দন জানান ওবামা।এর আগে গতকাল হোয়াইট হাউসে স্যান্ডার্সের সঙ্গে বৈঠক করেন ওবামা। এ সময় মনোনয়নের জন্য লড়াই চালিয়ে যাওয়ার প্রত্যয় ব্যক্ত করেন স্যান্ডার্স। তবে তিনি জানান, দলের ঐক্য জোরদার করতে শিগগির তিনি হিলারির সঙ্গে দেখা করবেন।
