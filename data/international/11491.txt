
থাইল্যান্ডের সামরিক অভ্যুত্থানের নেতা জেনারেল প্রাইয়ুথ শান-ওশা দেশটির নতুন প্রধানমন্ত্রী হয়েছেন। গতকাল বৃহস্পতিবার জান্তা-নিয়ন্ত্রিত পার্লামেন্ট তাঁকে প্রধানমন্ত্রী পদে নির্বাচিত করে। খবর এএফপি, রয়টার্স ও বিবিসির।একতরফা এ নির্বাচনের মধ্য দিয়ে থাইল্যান্ডে সামরিক বাহিনীর ক্ষমতা আরও সুরক্ষিত হলো বলে মনে করা হচ্ছে।৬০ বছর বয়সী সেনাপ্রধান শান-ওশার নেতৃত্বে গত ২২ মে থাইল্যান্ডে রক্তপাতহীন এক অভ্যুত্থানের মধ্য দিয়ে ইংলাক সিনাওয়াত্রার নির্বাচিত সরকারকে উৎখাত করা হয়।জেনারেল শান-ওশাকে প্রধানমন্ত্রী নির্বাচিত করার বিপক্ষে কেউ ভোট দেননি। তিনিই ছিলেন একমাত্র প্রার্থী। মোট ১৯৭ সদস্যের পার্লামেন্টে তাঁর পক্ষে ১৯১টি ভোট পড়েছে।
