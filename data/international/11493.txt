
প্রচণ্ড খরায় দেশজুড়ে খাদ্যাভাব। না খেতে পেরে কষ্ট পাচ্ছে হাজারো মানুষ। তবে এসব নিয়ে ভাবনা নেই দেশের রাজা তথা প্রেসিডেন্টের। তিনি ব্যস্ত নিজের জন্মদিন উদযাপনে। গুনে গুনে ৯২ বেলুন উড়িয়ে, মস্ত বড় কেক কেটে উদযাপন করেছেন জন্মদিন। আর এসব আয়োজনে ব্যয় হয়েছে প্রায় ৮ লাখ ডলার (৬ কোটি ৩৩ লাখ ১৪ হাজার ৩৬০ টাকা)।
গত সোমবার (২২ ফেব্রুয়ারি) জিম্বাবুয়ের প্রেসিডেন্ট রবার্ট মুগাবের জন্মদিন এমনই আড়ম্বরে উদযাপিত হয়েছে । গতকাল শনিবার বিবিসির খবরে জানা যায়, তাঁর এই আড়ম্বর ও জাঁকজমক দেখে ক্ষুব্ধ হয়েছে সে দেশের জনগণ। সমালোচিত হয়েছে ক্ষমতাসীন দল।
জিম্বাবুয়ে এখন অর্থনৈতিক সংকটের মুখে। তীব্র খরায় দেশটিতে খাদ্যাভাব দেখা দিয়েছে। সেই সঙ্গে রয়েছে চরম মূল্যস্ফীতি। বেশি ক্ষতিগ্রস্ত দেশটির দক্ষিণ পূর্বাঞ্চলের ম্যাসডিঙ্গো শহর।
দেশের যখন এমন অবস্থা, তখন মুগাবে জন্মদিন পালন করছেন কোটি কোটি টাকা খরচ করে। গতকাল তাঁর ৯২তম জন্মদিনে গ্রেট জিম্বাবুয়ে স্মৃতিস্তম্ভে উড়ানো হয় ৯২টি বেলুন। সঙ্গে ছিলেন মুগাবের স্ত্রী গ্রেস। এরপর হারারাতে কয়েকটি অনুষ্ঠান হয়। জন্মদিনের প্রতিটি অনুষ্ঠানেই মস্ত বড় বড় কেক কাটেন মুগাবে। খাদ্যাভাবে জর্জরিত ম্যাসডিঙ্গোর স্কুলের শিশুদের মুগাবেকে নিয়ে ছড়া আবৃত্তি করতে হয়। আর সেই আবৃত্তি সরাসরি সম্প্রচার করা হয় টিভিতে।
গ্রেট জিম্বাবুয়েতে দেওয়া এক বক্তব্যে মুগাবে পশ্চিমা দাতাদেশগুলোকে আক্রমণ করে বলেন, তিনি পচা ও নোংরা ত্রাণ নিতে চান না।
মুগাবের এই কর্মকাণ্ডের কড়া সমালোচনা করেছে বিরোধী দল মুভমেন্ট ফর ডেমোক্রেটিক চেঞ্জ (এমডিসি)। এই উদযাপনকে তাঁরা অশালীন বলে চিহ্নিত করেছে। এমডিসির মুখপাত্র ওবার্ট গুতু বলেন, যতো অর্থ মুগাবের জন্মদিনে ব্যয় করা হয়েছে তা দিয়ে ম্যাসভিঙ্গোর ক্ষুধার্ত লোকদের জন্য ভুট্টা আমদানি করা যেত। গুতু আরও বলেন, যখন দেশের ৯০ ভাগ মানুষ খেতে পারছে না তখন মুগাবের এই মহাসমারোহে জন্মদিন পালন খুবই নিন্দনীয়।
এমডিসির পার্লামেন্ট সদস্য অ্যাডি ক্রস বলেন, মানুষ খেতে পাচ্ছে না আর মুগাবে নির্লজ্জভাবে জন্মদিন উদযাপন করছেন।
তবে মুগাবের দল জানু-পিএফের তরুণ নেতা পুপুরাই তোগারেপি বলেন, জন্মদিনের এই অনুষ্ঠান টাকাপয়সা দিয়ে মাপা যাবে না। দেশ ও জাতির উন্নয়নে মুগাবের অবদান অনেক। তাই তাঁর জন্মদিনে এ রকম আয়োজন হতেই পারে।
জাতিসংঘের বিশ্ব খাদ্য কর্মসূচি অনুসারে আগের বছরের তুলনায় জিম্বাবুয়েতে খাদ্য উৎপাদন অর্ধেকে নেমে এসেছে। খরার কারণে খাদ্যমন্দা দেখা দেওয়ায় জিম্বাবুয়ে ১৬০ কোটি ডলারের খাদ্যসাহায্য চেয়েছে। এ মাসের শুরুতে দেশটির ৩০ লাখ মানুষ খাদ্যাভাবে রয়েছে।
