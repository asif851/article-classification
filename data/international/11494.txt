
সোমালিয়ার রাজধানী মোগাদিসুর ব্যস্ত এলাকায় গতকাল শনিবার চালানো ভয়াবহ গাড়িবোমা হামলায় এ পর্যন্ত কমপক্ষে ২৩০ জন নিহত হয়েছে। দেশটির পুলিশ জানিয়েছে, এ ঘটনায় কয়েক শ লোক আহত হয়েছে। অনেকের অবস্থা আশঙ্কাজনক। ফলে নিহত মানুষের সংখ্যা আরও বাড়তে পারে। খবর বিবিসির।
শনিবার মোগাদিসুর একটি হোটেলের প্রবেশপথের কাছে বিস্ফোরক বহনকারী একটি লরি বিস্ফোরিত হয়। ২০০৭ সালের পর দেশটিতে এটাই সবচেয়ে বড় হামলা।
২০০৭ সাল থেকে দেশটিতে আল-কায়েদার সঙ্গে সম্পর্কযুক্ত জঙ্গি সংগঠন আল-শাবাবের বিদ্রোহ চলছে। সংগঠনটি প্রায়ই মোগাদিসুতে হামলা চালিয়ে থাকে। তারা সরকারি বাহিনীর সঙ্গে লড়াই করছে। যদিও বোমা হামলাটি কারা চালিয়েছে, তা তাৎক্ষণিকভাবে পরিষ্কার নয়। সোমালিয়ার প্রেসিডেন্ট মোহাম্মদ আবদুল্লাহি এ ঘটনায় তিন দিনের শোক ঘোষণা করেছেন। স্থানীয় গণমাধ্যমের খবরে বলা হয়েছে, রোববার সকাল থেকেই নিখোঁজ স্বজনদের খোঁজে লোকজন ঘটনাস্থলে ভিড় করছেন। ঘটনার পর থেকে নিহত মানুষের সংখ্যা বেড়েই চলছে।
পুলিশ কর্মকর্তা ইব্রাহিম মোহাম্মদ বার্তা সংস্থা এএফপিকে বলেছেন, নিহত মানুষের সংখ্যা আরও বাড়তে পারে। বিস্ফোরণে তিন শতাধিক লোক আহত হয়েছে। তাঁদের অনেকের অবস্থা আশঙ্কাজনক।
ঘটনাস্থলে থাকা বিবিসির সোমালি এক রিপোর্টার জানিয়েছেন, ঘটনাস্থলের কাছে সাফারি হোটেল ধসে পড়েছে। ইট-সুরকির মধ্যে অনেক লোক আটকা পড়েছে বলে ধারণা করা হচ্ছে।
মোগাদিসুর এক বাসিন্দা মুহিদিন আলী বার্তা সংস্থা এএফপিকে বলেন, ‘এটা ছিল আমার দেখা সবচেয়ে বড় বিস্ফোরণ। এটি পুরো এলাকা ধ্বংস করে দিয়েছে।’
