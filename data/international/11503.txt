
পাকিস্তানের রাজধানী ইসলামাবাদের ব্যস্ত সড়ক জিন্নাহ অ্যাভিনিউ। বৃহস্পতিবার বিকেল। স্ত্রী ও এক শিশুছেলেকে নিয়ে গাড়ি থেকে নামলেন এক ব্যক্তি। হাতে দুটি মারাত্মক আগ্নেয়াস্ত্র। মুহূর্তে এলোপাতাড়ি ফাঁকা গুলি ছুড়তে শুরু করলেন তিনি। অ্যাকশন চলচ্চিত্রের দৃশ্য নয়। কয়েক ঘণ্টা ধরে সত্যি সত্যি ঘটেছেএই রুদ্ধশ্বাস ঘটনা। মোহাম্মদ সিকান্দার নামে খ্যাপাটে ওই লোককে শেষ পর্যন্ত পাকড়াও করে পুলিশ। নিরাপত্তা বাহিনীর গুলিতে তিনি ও তাঁর স্ত্রী গুরুতর আহত হন। পুলিশ জানিয়েছে, কয়েকটি মোড়ে সিগন্যাল অমান্য করার পর জিন্নাহ অ্যাভিনিউয়ে তাঁকে আটকায় ট্রাফিক পুলিশ। এর পরই তিনি কালাশনিকভ রাইফেল দিয়ে এলোপাতাড়ি গুলি করতে শুরু করেন। একপর্যায়ে সিকান্দার মুঠোফোনে কথা বলেন টেলিভিশন চ্যানেলের সঙ্গে। জানাতে থাকেন একটার পর একটা দাবি। এর মধ্যে ছিল সরকারের পদত্যাগ, দেশে শরিয়াহ আইন চালু এবং দুবাইতে বন্দী থাকা তাঁর ছেলের মুক্তি।পাঁচ ঘণ্টা ধরে এই অবস্থা চলার পর সিকান্দারকে ঘিরে ফেলে পুলিশ। একপর্যায়ে সুবিধামতো অবস্থা পেয়ে পুলিশ গুলি চালায়। চিকিৎসার পর আশঙ্কামুক্ত সিকান্দার ও তাঁর স্ত্রী। দুজনের বিরুদ্ধেই সন্ত্রাসবাদ দমন আইনে মামলা হয়েছে।যদিও পুলিশ বলছে, প্রাথমিক তদন্তে সন্ত্রাসবাদের সঙ্গে তাঁদের সংশ্লিষ্টতার প্রমাণ পাওয়া যায়নি। এএফপি।
