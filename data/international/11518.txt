
পাকিস্তানের সঙ্গে ভারতের কিংবা চীনের সঙ্গে ভারতের যুদ্ধ বাধলে সেই যুদ্ধ কত দিন ধরে চালাতে পারবে ভারতীয় সেনাবাহিনী, তা জানিয়েছেন ভারতের সেনাবাহিনীর প্রধান জেনারেল বিপিন রাওয়াত। তিনি জানান, ওই দুই দেশের সঙ্গে যুদ্ধ লাগলে আড়াই বছর চলার মতো রসদ রয়েছে ভারতীয় সেনাবাহিনীর।
আজ বৃহস্পতিবার সংবাদ সংস্থা এএনআইকে এক সাক্ষাৎকার দেন বিপিন রাওয়াত। সাক্ষাৎকারে জেনারেল বিপিন রাওয়াত ওই মন্তব্য করেন। সশস্ত্র বাহিনীকে আরও অত্যাধুনিক করে তোলা হচ্ছে বলেও জানিয়েছেন তিনি।
ভারতের অভ্যন্তরীণ নিরাপত্তার ক্ষেত্রে পাকিস্তান ও চীন বড় হুমকি, তা-ও মনে করিয়ে দিয়েছেন ভারতীয় সেনাপ্রধান। এই দুই প্রতিবেশী দেশের পাশাপাশি দেশে অস্থিরতা সৃষ্টিকারী শক্তিকে বার্তা দিয়ে বিপিন রাওয়াত বলেন, ‘আড়াই বছর ধরে পাকিস্তান ও চীনের সঙ্গে মুখোমুখি যুদ্ধ করতে ভারতীয় সেনাবাহিনী প্রস্তুত।’
জেনারেল রাওয়াত বলেন, ‘প্রধানমন্ত্রী বলেছেন, গত ৪০ বছরে ইন্দো-চীন সীমান্তে একটিও গুলি চলেনি।’
সংবাদ সংস্থা এএনআইকে দেওয়া এক সাক্ষাৎকারে মন্তব্য করেন সেনাপ্রধান। সশস্ত্র বাহিনীকে আরও অত্যাধুনিক করে তোলা হচ্ছে বলেও জানিয়েছেন সেনাপ্রধান।
শিগগিরই ভারতের কাশ্মীরে স্বাভাবিক অবস্থা ফিরবে বলেও আশা প্রকাশ করছেন সেনাপ্রধান। কাশ্মীরে অস্থিরতা তৈরির জন্য পাকিস্তানকে দায়ী করেন ভারতীয় সেনাপ্রধান।
ভারতের সেনাবাহিনীর আধুনিকায়নের পরিকল্পনা নিয়ে আলোচনা করতে গিয়ে জেনারেল রাওয়াত বলেন, ‘সরকার আমাদের সব চাহিদা সম্পর্কে সচেতন।’ জেনারেল রাওয়াত বলেন, ‘ভারত ভালো একটি উদ্যোগ নিয়েছে, আগামী দুই থেকে তিন বছরের মধ্যে এর ফল পাওয়া যাবে।’
বিপিন রাওয়াত বলেন, সারা বিশ্বের সেনাবাহিনী ৩০: ৪০: ৩০ অনুপাতের ধারা বজায় রাখে। এখানে ৩০ শতাংশ মানে প্রযুক্তিসম্পন্ন সরঞ্জাম, ৪০ শতাংশ আধুনিকায়ন প্রক্রিয়া এবং বাকি ৩০ শতাংশ অপ্রচলিত বা সেকেল পদ্ধতির উন্নয়ন ঘটানো। তবে জেনারেল রাওয়াত এ কথা বলে কথা শেষ করেন যে ভারতীয় সেনাবাহিনীর প্রস্তুতি কোনো নির্দিষ্ট দেশের বিরুদ্ধে নয়।
