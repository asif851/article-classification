
ইসলামিক স্টেটের (আইএস) জঙ্গিগোষ্ঠীরা সিরিয়ার ২১ জন খ্রিষ্টানকে হত্যা করেছে। আজ সোমবার বিবিসি অনলাইনের প্রতিবেদনে এই তথ্য জানানো হয়।
সিরিয়ার আল-কারিয়াতাইন শহরে ওই হত্যাযজ্ঞ ঘটানো হয়। সম্প্রতি রাশিয়ার সহায়তায় সিরিয়ার বাহিনী ও তাদের মিত্ররা শহরটি পুনর্দখল করে।
সিরিয়ার অর্থোডক্স চার্চের প্রধানের ভাষ্য, ২১ জন খ্রিষ্টানকে হত্যা করা হয়েছে। গত বছরের আগস্টে শহরটি আইএসের দখলে যায়। তখন শহরে প্রায় ৩০০ জন খ্রিষ্টান রয়ে গিয়েছিল।
খ্রিষ্টানদের মধ্যে কেউ কেউ পালানোর চেষ্টাকালে হত্যার শিকার হয়েছে। অন্যদের আইন ভাঙার কারণে হত্যা করা হয়। এখনো পাঁচজন খ্রিষ্টান নিখোঁজ রয়েছে। তারাও নিহত হয়ে থাকতে পারে।
রাস্তাঘাট, ভবনসহ শহরটির অবকাঠামোব্যবস্থা ব্যাপকভাবে ক্ষতিগ্রস্ত হয়েছে।
গত আগস্টে শহরটি দখল করে আইএস। এরপর তারা শত শত অধিবাসীকে অপহরণ করে। তাদের মধ্যে খ্রিষ্টানরাও ছিল।
