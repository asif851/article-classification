
পাকিস্তানের পূর্বাঞ্চলীয় গুজরাট শহরে  স্কুলবাসে অগ্নিদগ্ধ হয়ে ১৭ শিশু ও একজন শিক্ষকের মৃত্যু হয়েছে। গতকাল শনিবারের এ ঘটনায় আরও ১০ শিশু আহত হয়েছে। বিস্ফোরণ থেকে বাসটিতে আগুন ধরে যায়।
পুলিশ কর্মকর্তারা জানান, হতাহত শিশুদের বয়স পাঁচ থেকে ১৫ বছরের মধ্যে। ঘটনার পরপরই উদ্ধারকর্মীরা ঘটনাস্থলে পৌঁছান। তাঁরা হতাহত শিশুদের উদ্ধার করে পাশের একটি হাসপাতালে নিয়ে যান। আহত শিশুদের মধ্যে অন্তত পাঁচজনের অবস্থা সংকটাপন্ন। তাদের উন্নত চিকিৎসার জন্য ৭০ মাইল দূরে অবস্থিত লাহোরে স্থানান্তর করা হয়েছে।
প্রাথমিকভাবে বলা হচ্ছিল, বাসটির গ্যাস সিলিন্ডারে বিস্ফোরণের কারণে আগুনের ঘটনা ঘটে। অবশ্য পরে দেখা যায়, গ্যাস সিলিন্ডারটি অক্ষত রয়েছে।
স্থানীয় পুলিশপ্রধান দার আলী খাটাক জানান, ঘটনার শিকার বাসটি স্থানীয় একটি বেসরকারি স্কুলের। স্কুলটির কাছাকাছি পৌঁছানোর পর সেটিতে আগুন ধরে যায়। আপাতদৃষ্টিতে মনে হয়েছে, দুই ধরনের জ্বালানিতে চলা বাসটি চলার সময় গ্যাস  থেকে পেট্রলে পরিবর্তন করতে গেলে আগুন লাগে। তবে গ্যাস সিলিন্ডারটি অক্ষত রয়েছে। অগ্নিদগ্ধ হয়ে একজন শিক্ষকও নিহত হয়েছেন।
আরেক পুলিশ কর্মকর্তা আবিদ খান জানান, ঘটনার পর বাসটির চালক পালিয়ে গেছেন।
গুজরাটের হাসপাতালের কর্তৃপক্ষ জানিয়েছে, স্কুলবাসটি থেকে উদ্ধার করা লাশগুলোর চেনার মতো অবস্থায় নেই। তাদের অভিভাবকেরা লাশগুলোর ডিএনএ পরীক্ষা করানোর দাবি জানিয়েছেন। এএফপি, রয়টার্স ও বিবিসি।
