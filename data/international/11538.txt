
তিন দশক আগের চেয়ে ইউরোপে পাখির সংখ্যা এখন অন্তত ৪২ কোটি কম। বর্তমান পরিবেশও অনেক পাখির জন্য অনুকূল নয়। গত সোমবার বিজ্ঞান সাময়িকী ইকোলজি লেটারস-এ প্রকাশিত এক গবেষণায় এ তথ্য তুলে ধরা হয়েছে। খবর এএফপির।গবেষণায় বলা হয়েছে, আধুনিক কৃষিব্যবস্থা এবং পাখির বসবাসের জায়গা কমে যাওয়াই তাদের সংখ্যা এভাবে কমে যাওয়ার কারণ। আর কমে যাওয়া পাখির মধ্যে ৯০ শতাংশই খুব পরিচিত। এর মধ্যে আছে গ্রে প্যাট্রিজ, স্কাইলার্ক, চড়ুই ও স্টার্লিং।তবে সংরক্ষণ এবং আইনি কার্যক্রম জোরদার হওয়ার কারণে সাম্প্রতিক বছরগুলোতে কিছু বিরল প্রজাতির পাখির সংখ্যা বেড়েছে।অন্যতম গবেষক রিচার্ড গ্রেগরি বলেন, ‘ইউরোপজুড়ে পাখির এই কমে যাওয়ার ঘটনা একটা বড় ধরনের সংকেত। এটা স্পষ্ট, যেভাবে আমরা আমাদের পরিবেশের ব্যবস্থাপনা করছি, তা ভঙ্গুর। পরিচিত অনেক পাখির জন্যই এই পরিবেশ সহায়ক নয়।’ইউরোপের ৩৫টি দেশ থেকে সংগ্রহ করা ১৪৪ প্রজাতির পাখির তথ্য এ গবেষণায় ব্যবহৃত হয়। স্বেচ্ছাসেবীদের মাধ্যমে এই পাখির তথ্য সংগ্রহ করা হয়।ইউনিভার্সিটি অব এক্সিটারের গবেষক রিচার্ড ইংগার মনে করেন, চেনা পাখির সংখ্যা এভাবে কমে যাওয়াটা উদ্বেগজনক, কারণ মানুষ এসব পাখির কাছ থেকেই সবচেয়ে বেশি উপকার পায়।পাখির সংখ্যা বাড়াতে সংরক্ষণব্যবস্থা আরও উন্নত করার পরামর্শ দেওয়া হয়েছে গবেষণায়। এতে বলা হয়েছে, শহরাঞ্চলে পাখির জন্য সবুজ আবাসভূমি তৈরি এবং প্রকৃতি-সহায়ক কৃষিব্যবস্থাও পাখির সংখ্যা বাড়াতে সহায়ক হতে পারে।
