
আফগান নারীদের পরিচয় এর মা, ওর মেয়ে, তার স্ত্রী বা বোন। বাড়ির বড় ছেলের সঙ্গে সম্পর্ক দিয়েই তাঁদের ডাকা রেওয়াজ। আফগান নারীরা চান, প্রকাশ্যে তাঁদের নাম ধরে ডাকা হোক। সবার সামনে কোনো নারীর নাম ধরে ডাকলে অনেকে রাগ করেন, অনেকের কপালে বিরক্তির রেখা দেখা দেয়। অনেক সময় তা অপমানজনক হিসেবেও দেখা হয়।
থমাস-রয়টার্সের এক প্রতিবেদনে বলা হয়, আফগান আইনে সন্তানের জন্মসনদে মায়ের নাম থাকতে পারবে না বলে নির্দেশনা দেওয়া আছে। দেশটির নারী অধিকারকর্মীরা এই আইনের বদল চাইছেন। এই দাবিতে তাঁরা সামাজিক যোগাযোগমাধ্যম ব্যবহার করে #হোয়েরইজমাইনেম (আমারনামকোথায়) নামে প্রচার চালাচ্ছেন। গত কয়েক দিনে এই হ্যাসট্যাগ এক হাজারবার ব্যবহৃত হয়েছে।
এই প্রচার দলের একজন সফিক মোহসেনি বলেন, ‘আমাদের লক্ষ্য হলো প্রথমে এই কুসংস্কার ভাঙা।’
এই আন্দোলনের সঙ্গে জড়িত একজন নারী বাহার সোহাইলি। তিনি নিউইয়র্ক টাইমসকে বলেন, ‘আফগান নারীদের কাছে এ প্রশ্ন হলো একটা স্ফুলিঙ্গ—কেন তাঁদের পরিচয় অস্বীকার করা হয়। বাস্তবে নারীরাও নীরবই থাকেন...তাঁরা এর প্রতিবাদ করেন না।’
এই প্রচারাভিযানের এক সমর্থক নাজিলা কাবুল বিবিসিকে বলেন, ‘পূর্বসূরিদের কাছ থেকে আমরা এই কুসংস্কার পেয়েছি। এমনকি পুরুষেরা পর্যন্ত তাঁদের স্ত্রীদের নাম বলতে লজ্জা পান, কিন্তু কেন, তা তাঁরা জানেন না। তাঁরা শুধু জানেন, এটাই নিয়ম। কারণ, বড়দের কাছ থেকে তাঁরা এমনটাই শুনেছেন।’
এই প্রচারের সমর্থনে আফগান সংগীতশিল্পী ফরহাদ দায়রা গত ১০ জুলাই তাঁর ও স্ত্রীর একটি ছবি সামাজিক মাধ্যমে পোস্ট করেন। তিনি তাঁর মা বা স্ত্রীর নাম উচ্চারণ করলে তাঁকে কতটা সমালোচনার মুখে পড়তে হয়, সেখানে তিনি সে কথা লিখেছেন। তবে এই পোস্টের জন্য অনেকে তাঁকে সাধুবাদও দিয়েছেন। খানোম লেইলা নামের একজন লিখেছেন, ‘আমাদের নারীদের পক্ষে এই সংগীতশিল্পীকে পেয়ে আমি খুব খুশি।’
পুরুষেরাও এখন এই আন্দোলনে উৎসাহী হচ্ছেন। নাজির সাঈদ নামের এক ব্যক্তি লিখেছেন, ‘আমাকেও তোমরা কাপুরুষ বলতে পারো; আমার স্ত্রীর নাম তাহিরা।’ নাসির আনসারি নামের একজন লিখেছেন, ‘ইসলামে কোথাও নারীদের নাম গোপন করতে বলা হয়নি। যদি নাম গোপনের বিষয় থাকত, তাহলে ইসলামে নবীদের স্ত্রীদের নাম আমরা কীভাবে জানলাম?’
তাহমিনা নামের কাবুলের এক নারী বিবিসিকে বলেন, ‘কারও মা, বোন, মেয়ে বা স্ত্রী হওয়ার আগে আমি একজন নারী ও মানুষ। আমি আমার নিজের নামে পরিচিত হতে চাই। বাড়িতে, স্কুলে, ঘরে, বাজারে সব জায়গায় অন্যের পরিচয়ে নিজেকে দেখতে দেখতে আমি ক্লান্ত।’
হেরাত প্রদেশের তালায়া নামের এক নারী বলেন, ‘এমনকি জানাজার সময়, এমনকি কবরের গায়েও নারীদের নাম উল্লেখ করা হয় না। নারী মৃত্যুর পরও নামহীন থেকে যান। এটা খুবই বেদনাদায়ক।’
