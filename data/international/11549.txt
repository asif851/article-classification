
ভারতের পশ্চিমবঙ্গের কলকাতায় ১৫ ডিসেম্বর শুক্রবার থেকে শুরু হচ্ছে পাঁচ দিনব্যাপী বাংলাদেশ বিজয় উৎসব। ওই দিন বিকেলে কলকাতায় বাংলাদেশ উপহাইকমিশন চত্বরে এই উৎসবের উদ্বোধন করবেন বাংলাদেশের মুক্তিযুদ্ধ-বিষয়ক মন্ত্রী আ ক ম মোজাম্মেল হক। অতিথি হিসেবে উপস্থিত থাকবেন পশ্চিমবঙ্গের উচ্চশিক্ষা মন্ত্রী পার্থ চট্টোপাধ্যায়। সভাপতিত্ব করবেন উপহাইকমিশনার তৌফিক হাসান।
গত ছয় বছর ধরে কলকাতায় বাংলাদেশ উপহাইকমিশনের উদ্যোগে এই বিজয় উৎসব হয়। এবারের উৎসব চলবে ১৯ ডিসেম্বর পর্যন্ত।
১৯ ডিসেম্বর সমাপ্তি অনুষ্ঠানে প্রধান অতিথি থাকবেন বাংলাদেশের সড়ক পরিবহন ও সেতুমন্ত্রী ওবায়দুল কাদের। বিশেষ অতিথি থাকবেন পশ্চিমবঙ্গের পঞ্চায়েত ও গ্রামোন্নয়ন মন্ত্রী সুব্রত মুখোপাধ্যায়।
এবারও এই উৎসবকে ঘিরে পাঁচ দিনই থাকছে সাংস্কৃতিক অনুষ্ঠান। থাকছে নজরুল গীতি, রবীন্দ্র সংগীত, লোকগীতি, বাউলগান, লালন গীতি, আধুনিক গান, নৃত্য, নাটকসহ বাংলাদেশের মুক্তিযুদ্ধভিত্তিক তথ্য ও চলচ্চিত্র প্রদর্শনী। এসব অনুষ্ঠানে যোগ দেবে বাংলাদেশের স্বনামধন্য শিল্পী ও বিভিন্ন সাংস্কৃতিক সংস্থা। থাকবেন পশ্চিমবঙ্গের প্রখ্যাত শিল্পীরাও।
বিজয় উৎসবকে ঘিরে আয়োজন করা হয়েছে বাংলাদেশি পণ্যের মেলার। এই মেলায় মিলবে ঢাকাই জামদানি, রাজশাহী সিল্ক, টাঙ্গাইলের তাঁতের শাড়ি, হস্ত শিল্পজাত নানা পণ্য, বাটিক, সিরামিক ও মেলামাইন সামগ্রী। থাকছে কাচ্চি বিরিয়ানি, ভুনা খিচুড়ি, নানা পিঠা, ঐতিহ্যবাহী মিষ্টিসহ বাংলাদেশের ঐতিহ্যবাহী নানা খাবার। প্রতিদিন বিকেল তিনটা থেকে রাত আটটা পর্যন্ত চলবে এই উৎসব।
এদিকে কলকাতায় সেনাবাহিনীর পূর্বাঞ্চল কমান্ডের সদর দপ্তর ফোর্ট উইলিয়ামে ১৩ ডিসেম্বর থেকে ১৭ ডিসেম্বর পর্যন্ত সেনাবাহিনী আয়োজন করেছে বিজয় উৎসবের। এই উৎসবে যোগ দিতে বাংলাদেশের সেনাবাহিনী ও মুক্তিযোদ্ধাদের ৭২ সদস্যের একটি প্রতিনিধি দল যাবেন কলকাতায়। পাশাপাশি বাংলাদেশের বিজয় উৎসবে যোগ দিতে কলকাতা থেকে যাচ্ছেন ছয় সেনা কর্মকর্তাসহ ৩০ সদস্যের একটি প্রতিনিধি দল।
