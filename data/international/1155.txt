
মার্কিন যুক্তরাষ্ট্রের প্রেসিডেন্ট নির্বাচনে দলীয় প্রার্থী বাছাইয়ে আইওয়া অঙ্গরাজ্যে ‘ককাস’ প্রাক-নির্বাচনী ভোটে রিপাবলিকান পার্টির টেড ক্রুজ জয়ী হয়েছেন। তিনি ডোনাল্ড ট্রাম্প ও মার্কো রুবিওকে হারিয়েছেন।আইওয়ায় সাবেক পররাষ্ট্রমন্ত্রী ও ডেমোক্রেটিক দলের পদপ্রার্থী হিলারি ক্লিনটন ও বার্নি স্যান্ডার্সের মধ্যেকার লড়াইয়ের ফল পাওয়া যায়নি। সেখানে গণনা চলছে।বিবিসির খবরে জানানো হয়, টেক্সাসের সিনেটর টেড ক্রুজ ২৮ শতাংশ ভোট পেয়েছেন। মুসলিমবিরোধীসহ নানা বক্তব্য দিয়ে আলোচিত-সমালোচিত রিপাবলিকান পার্টির মনোনয়নপ্রত্যাশী ডোনাল্ড ট্রাম্প ভোটের দৌড়ে দ্বিতীয় স্থানে রয়েছেন। ফ্লোরিডা অঙ্গরাজ্যের তরুণ সিনেটর কিউবান বংশোদ্ভূত মার্কো রুবিও আছেন তৃতীয় অবস্থানে।গতকাল সোমবার আইওয়ায় যুক্তরাষ্ট্রের প্রধান দুই রাজনৈতিক দলের সমর্থকেরা নিজ নিজ দলের প্রেসিডেন্ট পদপ্রার্থীর প্রাথমিক নির্বাচনে ভোট দেন। ‘ককাস’ ও ‘প্রাইমারি’ নামে পরিচিত প্রাক-নির্বাচনী ভোটের মাধ্যমে ‘ডেলিগেট’ বাছাই সম্পন্ন হয়। এ বছর জুলাই মাসে দুই দলের ভিন্ন ভিন্ন জাতীয় সম্মেলনে এই ডেলিগেটদের ভোটেই দলের প্রেসিডেন্ট পদপ্রার্থীর চূড়ান্ত সিদ্ধান্ত নেওয়া হবে। দেশের প্রতিটি অঙ্গরাজ্যেই এই প্রাক-নির্বাচনী ভোট হবে। আইওয়া দিয়ে সেই প্রক্রিয়া শুরু। এ কারণে আইওয়া ‘ককাসের’ এত গুরুত্ব। আগামী নভেম্বর মাসে দেশটির প্রেসিডেন্ট নির্বাচন হবে।
আরও পড়ুন: 
বদলে যেতে পারে মার্কিন রাজনীতি
