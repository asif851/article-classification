
দুবাইয়ে মনিবের কন্যাশিশুকে জড়িয়ে ধরে চুমু খেয়ে কারাগারে গিয়েছেন এক বাংলাদেশি। তিনি ওই নারীর মালিকানাধীন কোম্পানিতে ট্রাকচালক হিসেবে কাজ করতেন। গালফ নিউজের এক প্রতিবেদনে বলা হয়, তাঁকে এক বছরের কারাদণ্ড দেওয়া হয়েছে।দুবাই পুলিশ আট বছরের শিশুটিকে শিশুদের জন্য তৈরি খেলার ঘরে রেখে জিজ্ঞাসাবাদ কররে, যাতে তার মনের ওপর চাপ না পড়ে। কোম্পানির মালিক ওই নারী সিঙ্গাপুরের বাসিন্দা। ব্যবসা সূত্রে তিনি দুবাইয়ে থাকেন।
ঘটনাটি গত বছরের ডিসেম্বরের। ঘটনার দিন রাতে শিশুটি তার মাকে ঘুমানোর আগে জানায়, কীভাবে ৩৫ বছর বয়সী ওই ব্যক্তি তাকে জোর করে জড়িয়ে ধরে চুমু খান এবং তার গোপনাঙ্গে হাত দেন। এ কথা শোনার পরপরই মা দ্রুত কাছের পুলিশ স্টেশনে এ বিষয়ে অভিযোগ জানায়। এর ৪৫ মিনিটের মধ্যেই ওই ব্যক্তিকে গ্রেপ্তার করা হয়।
শিশুটির মা জানায়, যখন তিনি দুপুরের খাবার খেতে বাইরে গিয়েছিলেন, তখন ওই ব্যক্তি তাঁর সন্তানকে কোম্পানির ক্যানটিন রুমে নিয়ে উৎপীড়ন করে।
গতকাল মঙ্গলবার দুবাই কোর্ট অব ফার্স্ট ইন্সটেন্স এই বাংলাদেশিকে ছোট্ট শিশুকে উত্ত্যক্ত করার দায়ে দোষী সাব্যস্ত করেন। ওই ব্যক্তি তাঁর বিরুদ্ধে আনা অভিযোগ অস্বীকার করেন। তিনি বলেন, তিনি ওই শিশুকে সন্তানের মতোই আদর করেছেন। এমনকি তখন ওই শিশুর খালার সামনে তাঁরা ছবিও তুলেছেন।
দোষী ব্যক্তি চাইলে রায়ের ১৫ দিনের মধ্যে আপিল করতে পারবেন।
প্রিসাইডিং বিচারক মোহাম্মদ জামাল বলেন, অপরাধী ওই ব্যক্তিকে দেশ থেকে বহিষ্কার করা হবে।
