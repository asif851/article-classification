
স্টুডিও থেকে গতকাল বুধবার সরাসরি খবরের অনুষ্ঠানে সংবাদ পড়ছিলেন এক উপস্থাপিকা। নাম ইলোনা লিনার্তে। হঠাৎ শুনতে পেলেন কুকুরের ঘেউ ঘেউ। কানটা খাড়া করলেন, একটু চমকে গেলেন, তবে সংবাদ পড়া ছাড়লেন না। এর একটু পর হঠাৎ করেই দেখতে পেলেন, তিনি যে টেবিলের ওপর ল্যাপটপ রেখে খবর পড়ছেন, তার নিচ থেকে বের হয়ে এল কালো একটা কুকুর!
রাশিয়ার মির২৪ টেলিভিশন চ্যানেলের উপস্থাপিকা ইলোনা লিনার্তে এই পরিস্থিতিতে একটু আঁতকে ওঠেন। তবে ঘাবড়ে যাননি। তিনি দর্শকদের উদ্দেশে বলতে থাকেন, ‘এ তো দেখি কুকুর। এই স্টুডিওতে সে কী করছে?’
উপস্থাপিকার এমন কথা শুনে মনে হয় মজা পেয়ে যায় ল্যাব্রাডর কুকুরটি। সে খবর পড়ার টেবিলটিতে ওঠার আপ্রাণ চেষ্টা করতে থাকে। কিছুটা ওঠেও। এ সময় কুকুরটিকে আদর করতে থাকেন উপস্থাপিকা। তাঁর ভাষায়, ‘আমি বিড়াল বেশি পছন্দ করি। তবে কুকুরটা বেশ বন্ধুবৎসল ছিল।’
পরে জানা গেল, অন্য একটি অনুষ্ঠানের অতিথির কুকুর এটি। সে মালিকের চোখ ফাঁকি দিয়ে এক ফাঁকে এই স্টুডিওতে ঢুকে ঘাপটি মেরে ছিল। লাইভ খবরের অনুষ্ঠানটি শুরু হওয়ার পর সে সেখান থেকে বের হয়ে এসে এই কাণ্ড ঘটায়।
এনডিটিভি অনলাইনের আজ বৃহস্পতিবারের খবরে বলা হয়েছে, ১৫ সেকেন্ডের মতো অনুষ্ঠান কক্ষে ছিল কুকুরটি। লাইভ ক্যামেরার সামনে ঘটে যাওয়া এই ঘটনার ভিডিও সামাজিক যোগাযোগমাধ্যমে পোস্ট করে রাশিয়ার মির২৪ টেলিভিশন চ্যানেলটি। এক দিনেই ৩০ লাখের বেশি দর্শক ভিডিওটি দেখেছেন।
