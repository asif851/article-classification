
যুক্তরাষ্ট্রের টেক্সাসের হিউস্টনে বন্দুকধারীর গুলিতে একজন নিহত হয়েছে। পরে পুলিশের গুলিতে ওই বন্দুকধারী নিহত হয়। দুই পুলিশ সদস্যসহ আহত হয়েছে ছয়জন। গোলাগুলির সময় গ্যাস স্টেশনে গুলি লেগে আগুন ধরে যায়। কর্তৃপক্ষের বরাত দিয়ে আজ সোমবার রয়টার্স এ খবর জানিয়েছে।
প্রত্যক্ষদর্শীর বরাত দিয়ে পুলিশের মুখপাত্র জন ক্যানন বলেন, ৫০ বছর বয়সী এক ব্যক্তি গাড়ির দোকান খোলার সঙ্গে সঙ্গে বন্দুকধারী ব্যক্তি পিস্তল দিয়ে গুলি ছুড়তে শুরু করে। বিনা উসকানিতে আকস্মিকভাবে হামলাটি চালানো হয়েছে বলে ধারণা করা হচ্ছে। বন্দুকধারীর গুলিতে ওই ব্যক্তি নিহত হয়।
পুলিশের মুখপাত্র বলেন, এক পুলিশ কর্মকর্তাকে লক্ষ্য করেও গুলি ছোড়ে বন্দুকধারী। পুলিশের গাড়িতে গুলি লাগে। পুলিশের কাছ থেকে খবর পেয়ে উদ্ধারকাজে যাওয়া হেলিকপ্টার লক্ষ্য করেও পাঁচটি গুলি ছোড়া হয়। পরে উদ্ধারকারী পুলিশ ঘটনাস্থলে গিয়ে গুলি ছুড়লে বন্দুকধারী নিহত হয়। সন্দেহভাজন আরেক বন্দুকধারীও প্রথম বন্দুকধারীর গুলিতে আহত হয় বলে ধারণা করা হচ্ছে। হিউস্টনের ভারপ্রাপ্ত পুলিশপ্রধান মার্থা মনতালভো বলেন, তদন্ত চলছে। বন্দুকধারী পিস্তল ও রাইফেল—দুটোই ব্যবহার করেছেন।
