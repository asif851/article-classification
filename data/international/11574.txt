
ইকুয়েডরের প্রেসিডেন্ট রাফায়েল কোরেয়া গত শুক্রবার কিউবার বিপ্লবী নেতা ফিদেল কাস্ত্রো ও তাঁর ছোট ভাই প্রেসিডেন্ট রাউল কাস্ত্রোর সঙ্গে সাক্ষাৎ করেছেন।ইকুয়েডরে ফেরার আগে বিমানবন্দরে কোরেয়া গণমাধ্যমকর্মীদের বলেন, ‘হাভানা এসেছি জানার পর তাঁর সঙ্গে অল্প সময়ের জন্য সাক্ষাতের আমন্ত্রণ জানান ফিদেল কাস্ত্রো। পরে অবশ্য অনেকক্ষণ কথা হয়। আমরা দুই ঘণ্টারও বেশি সময় কথা বলি। দক্ষিণ আমেরিকার জীবন্ত এই কিংবদন্তির সঙ্গে সময় কাটানোটা সত্যি সৌভাগ্যের।’ফিদেল কাস্ত্রো (৮৭) দীর্ঘ দিন ধরে জনসমক্ষে আসেন না। তাঁর স্বাস্থ্যের অবস্থা ভালো নয়।ইকুয়েডরের সেনাবাহিনীর প্রকৌশলীরা কিউবার সান্তিয়াগোতে কিছু ভবন তৈরিতে সহায়তা দিচ্ছেন। কোরেয়া ওই প্রকল্পের কাজ পরিদর্শন করেন। গত বছরের অক্টোবরে হারিকেন স্যান্ডির আঘাতে এলাকাটি ক্ষতিগ্রস্ত হয়। একই দিন তিনি প্রেসিডেন্ট রাউল কাস্ত্রোর সঙ্গেও সাক্ষাৎ করেন। এএফপি।
