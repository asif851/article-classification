
বেলজিয়ামের রাজধানী ব্রাসেলসের জাভেনতেম বিমানবন্দর আংশিকভাবে খুলে দেওয়ার পরিকল্পনা স্থগিত করা হয়েছে। আজ শুক্রবার বিমানবন্দরটি চালু করার কথা থাকলেও অপর্যাপ্ত নিরাপত্তা ব্যবস্থার কারণে পুলিশ ধর্মঘটে যাওয়ায় পরিকল্পনা থেকে সরে আসে কর্তৃপক্ষ। 
গত ২২ মার্চের সন্ত্রাসী হামলার পর থেকে জাভেনতেম বিমানবন্দর বন্ধ রয়েছে। দেশটির বৃহৎ পুলিশ ইউনিয়ন এসএলএফপির কর্মকর্তারা বিবিসিকে জানান, বিমানবন্দরটি পুনরায় চালুর করার জন্য যে ধরনের নিরাপত্তা ব্যবস্থা নেওয়া দরকার ছিল, তা নেওয়া হয়নি। এসএলএফপির প্রধান ভিনসেন্ট গিলেস বলেন, ‘আমরা চাই না আবারও ২২ মার্চের মতো ঘটনা ঘটুক। তাই ধর্মঘট আহ্বান করা হয়েছে। আমরা মনে করি, বিমানবন্দরে যাঁরা কাজ করবেন বা যাঁরা এই বিমানবন্দর ব্যবহার করবেন, তাঁদের জন্য এখনো পর্যাপ্ত নিরাপত্তা ব্যবস্থা নিশ্চিত হয়নি।’দেশটির প্রতিরক্ষামন্ত্রী স্টিভেন ভেন্ডেপুট বলেন, ‘আমাদের অবশ্যই অর্থনৈতিক প্রয়োজন ও নিরাপত্তার মধ্যে ভারসাম্য রক্ষা করতে হবে।’২২ মার্চ ওই বিমানবন্দরের বহির্গমন হলে দুটি আত্মঘাতী বোমার বিস্ফোরণ ঘটে। এতে বিমানবন্দর ব্যাপকভাবে ক্ষতিগ্রস্ত হয়। বিমানবন্দরে হামলার কিছুক্ষণ পরই ব্রাসেলসের একটি জনবহুল মেট্রো স্টেশনে বোমা হামলা হয়। দুই স্থানে হামলায় ৩০ জনের বেশি মানুষ নিহত হয়। আহত হয় কয়েক শ। ওই হামলার দায় স্বীকার করে জঙ্গিগোষ্ঠী ইসলামিক স্টেট (আইএস)। এর আগে গতকাল বৃহস্পতিবার কর্তৃপক্ষের এক বিবৃতিতে জানানো হয়েছিল, বিমানবন্দরের বহির্গমন এলাকার স্বাভাবিক সক্ষমতার ২০ শতাংশ শুক্রবার থেকে চালু করা হবে।
