
প্রাণঘাতী নার্ভ এজেন্ট প্রয়োগের ফলে ‘অত্যন্ত মারাত্মক পক্ষাঘাতে’ আক্রান্ত হয়ে কিম জং-নামের মৃত্যু হয়েছিল। ময়নাতদন্ত প্রতিবেদনে এ রকম ইঙ্গিত মিলেছে বলে মালয়েশিয়ার স্বাস্থ্যমন্ত্রী এস সুব্রামানিয়াম গতকাল রোববার এ কথা জানিয়েছেন।উত্তর কোরিয়ার নেতা কিম জং-উনের সৎভাই জং-নাম কুয়ালালামপুর বিমানবন্দরে বিষাক্ত পদার্থ প্রয়োগের শিকার হয়ে (৪৫) দৃশ্যত খুব অল্প সময়ের মধ্যে মারা যান। মালয়েশিয়ার পুলিশ গত শুক্রবার জানায়, হত্যাকারীরা জং-নামের মুখমণ্ডলে ভিএক্স নার্ভ এজেন্ট প্রয়োগ করেছিল। জাতিসংঘের তালিকা অনুযায়ী ওই রাসায়নিক উপাদানটি একটি গণবিধ্বংসী অস্ত্র।১৩ ফেব্রুয়ারির এ হত্যাকাণ্ডে জড়িত সন্দেহে মালয়েশিয়ার পুলিশ দুই নারী এবং উত্তর কোরীয় এক ব্যক্তিকে আটক করেছে। তারা কমিউনিস্ট দেশটির আরও সাতজনকে খুঁজছে। পুলিশ বলছে, সন্দেহভাজন চার ব্যক্তি হত্যাকাণ্ডের দিনই মালয়েশিয়া ছেড়ে পালিয়েছে।কুয়ালালামপুরে উত্তর কোরীয় দূতাবাসের দ্বিতীয় সচিব হিওন কুয়াং সংকেও কয়েক দিন আগে জিজ্ঞাসাবাদের জন্য ডাকা হয়েছিল। তিনি জং-নাম হত্যাকাণ্ডে জড়িত বলে সন্দেহ করা হচ্ছে। কর্তৃপক্ষ বলেছে, তদন্তে স্বেচ্ছায় সহযোগিতা না করলে তাঁর বিরুদ্ধে গ্রেপ্তারি পরোয়ানা জারি করা হবে।
 
