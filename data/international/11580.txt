
ভারত সরকারের প্রস্তাবিত নাগরিকত্ব আইন সংশোধনী বিলের প্রতিবাদে ত্রিপুরার বিস্তীর্ণ এলাকায় আজ বুধবার ১২ ঘণ্টার ধর্মঘট (বন্‌ধ্) পালিত হয়েছে। ত্রিপুরা উপজাতি এলাকা স্বশাসিত জেলা পরিষদ এলাকায় এই ধর্মঘটের ডাক দিয়েছে অবাম উপজাতিদের নবগঠিত ফোরাম।
ত্রিপুরার প্রায় ৭০ শতাংশ এলাকাই স্বশাসিত জেলা পরিষদের অধীন। তাই ধর্মঘটের ব্যাপক প্রভাব চোখে পড়ে পার্বত্য এলাকায়। বিভিন্ন জায়গা থেকে বিক্ষিপ্ত সংঘর্ষেরও খবর পাওয়া গিয়েছে।
ধর্মঘটের আহ্বায়ক ত্রিপুরা রিজিওনাল ইন্ডিজেনাস পার্টি ফোরামের নেতা রাজেশ্বর দেববর্মা মুঠোফোনে প্রথম আলোকে বলেন, ধর্মঘটে স্বতঃস্ফূর্ত সমর্থন পেয়েছেন তাঁরা। এ কারণে শাসক সিপিএমের ক্যাডাররা বিভিন্ন জায়গায় তাঁদের ওপর হামলা চালায়। পুলিশের ভূমিকারও তীব্র নিন্দা জানান তিনি।
এদিকে ত্রিপুরা পুলিশের আইজি (আইনশৃঙ্খলা) শ্রীজেশ জানান, গন্ডাছড়া এলাকায় সকালের দিকে ধর্মঘটের সমর্থক ও বিরোধীদের মধ্যে সংঘর্ষ হয়। তবে পরিস্থিতি এখন শান্ত। সব স্থানে অতিরিক্ত ফোর্স মোতায়েন করা হয়েছে।
