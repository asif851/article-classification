
উইকিলিকসের প্রতিষ্ঠাতা জুলিয়ান অ্যাসাঞ্জের ভবিষ্যৎ নির্ধারণে ইকুয়েডরের সঙ্গে আলোচনায় বসার কথা বিবেচনা করছে যুক্তরাজ্য। গতকাল সোমবার দেশটির পররাষ্ট্র মন্ত্রণালয়ের পক্ষ থেকে এ কথা জানানো হয়েছে। অ্যাসাঞ্জকে নিয়ে দুই দেশের চলমান কূটনৈতিক অচলাবস্থা অবসানের প্রথম লক্ষণ হিসেবে এটিকে মনে করা হচ্ছে। ব্রিটিশ পররাষ্ট্র মন্ত্রণালয়ের একজন মুখপাত্র গতকাল বলেন, চলতি মাসের শেষের দিকে ইকুয়েডরের পররাষ্ট্রমন্ত্রী রিকার্ডো পাতিনো লন্ডন সফর করার সময় ব্রিটিশ পররাষ্ট্রমন্ত্রী উইলিয়াম হেগের সঙ্গে দেখা করতে চেয়েছেন। মন্ত্রণালয় বিষয়টি ইতিবাচক মনোভাব নিয়ে বিবেচনা করছে। আশা করা হচ্ছে, অ্যাসাঞ্জ ইস্যুতে কূটনৈতিক সমাধানে পাতিনোর সফর ভূমিকা রাখবে। উইকিলিকসের কাছে তথ্য পাচারের অভিযোগে যুক্তরাষ্ট্রে মার্কিন সেনা ব্র্যাডলি ম্যানিংয়ের বিচার শুরু হওয়ার দিন এই খবর এল। অ্যাসাঞ্জ গত বছরের জুন থেকে লন্ডনের ইকুয়েডরের দূতাবাসে আশ্রয় নিয়ে আছেন। দূতাবাস থেকে বের হলে অ্যাসাঞ্জকে গ্রেপ্তার করা হবে বলে গত বছর ঘোষণা দেয় যুক্তরাজ্য সরকার। সুইডেনে এক নারী অ্যাসাঞ্জের বিরুদ্ধে যৌন হয়রানির অভিযোগ এনেছেন। ধারণা করা হয়, গ্রেপ্তারের পর বিচারের জন্য অ্যাসাঞ্জকে সুইডেনে প্রত্যর্পণ করা হতে পারে। রয়টার্স।
