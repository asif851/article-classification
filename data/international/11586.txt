
সম্প্রতি ভারতের ছত্তিশগড় রাজ্যে মাওবাদী হামলায় রাজ্য কংগ্রেসের শীর্ষ নেতাসহ অন্তত ২৭ জন নিহত হন। এই ঘটনার পর ভারতে মাওবাদী তৎপরতা নিয়ে নতুন করে আলোচনার ঝড় ওঠে। ছত্তিশগড়ের হামলা ও সামগ্রিক পরিস্থিতি নিয়ে দ্য হিন্দুর সঙ্গে কথা বলেছেন রাজ্যের মুখ্যমন্ত্রী রমন সিং। সেই কথোপকথনের উল্লেখযোগ্য অংশ তুলে ধরা হলো:
 
 
প্রশ্ন: এ রকম ঘটনা আর যাতে না ঘটে, তার জন্য কী পরিকল্পনা নিয়েছেন?
রমন সিং: প্রথমত, আমাদের এই লোকদের সম্পর্কে বিস্তারিত তথ্য খুঁজে বের করতে হবে—তারা কারা, কোন রাজ্য থেকে এসেছে, ঠিক কারা এই হামলায় জড়িত ছিল। দ্বিতীয়ত, আমরা সতর্ক হচ্ছি। এ পরিস্থিতি মোকাবিলায় আমাদের নির্ধারিত যে কর্মপ্রক্রিয়া (স্ট্যান্ডার্ড অপারেটিং প্রসিডিউর বা এসওপি) তার শতভাগ বাস্তবায়ন করতে হবে। নির্বাচনের প্রাক্কালে ঝুঁকিপূর্ণ এলাকাগুলোতে নিরাপত্তা বাহিনী মোতায়েন করতে হবে। সিআরপিএফের নতুন দুটি ব্যাটালিয়ন আসছে। পুলিশি ব্যবস্থাও জোরদার করা হবে।
প্রশ্ন: আপনি বলছেন রাজনীতিবিদেরাও কোনো কোনো ক্ষেত্রে এসওপির আওতায় আসবেন?
রমন সিং: আমরা এটা সবার জন্যই করব। যাতে এই অঞ্চলে সবাই নিরাপদ থাকেন।
প্রশ্ন: আপনি কি এই ঘটনার জন্য নিরাপত্তা-ব্যবস্থার অভাবকে দায়ী করছেন?
রমন সিং: যদি সবকিছু ঠিক থাকত, তাহলে এত বড় ঘটনা ঘটত না। তদন্ত শেষহওয়ার পর আমরা সবকিছু সবার সামনে তুলে ধরতে পারব।
প্রশ্ন: বিচার বিভাগীয় তদন্তের কথা বলছেন। কিন্তু দোষীদের সাজা দেওয়ার হার খুব কম।
রমন সিং: কারণ তথ্য-প্রমাণের অভাব। কোনো আদিবাসী অধ্যুষিত এলাকায় এমন ঘটনা ঘটলে স্থানীয় লোকজন ভয়ে মাওবাদীদের বিরুদ্ধে কথা বলতে চায় না। কেউ কথা বললে মাওবাদীরা তাঁদের অপহরণ করে। দোষীদের চিহ্নিত করে শাস্তি নিশ্চিত করার ক্ষেত্রে এটা একটা সমস্যা।
প্রশ্ন: আপনি কেন্দ্রীয় সরকার থেকে যে সহায়তা পাচ্ছেন, তাতে খুশি?
রমন সিং: কেন্দ্রীয় সরকারের সহায়তা মানে আধা সামরিক বাহিনীর সহায়তা—সেটা ভালো। প্রধানমন্ত্রী মনমোহন সিংকে বলেছি, আমি এই ঘটনার একেবারে গভীরে যেতে চাই। এ জন্য আমাদের আন্তরাজ্য সরকার ও কেন্দ্রীয় সরকারের সঙ্গে সমন্বয় বাড়াতে সমন্বিত অ্যাকশন পরিকল্পনা গ্রহণ করা জরুরি।
প্রশ্ন: বলতে চাচ্ছেন, সমন্বিত পরিকল্পনার মধ্যে কিছু ঘাটতি আছে?
রমন সিং: কিছু ঘাটতি আছে। যেমন পরিকল্পনা বা গোয়েন্দা শাখাগুলো বা এর সঙ্গে সংশ্লিষ্ট বিভাগগুলোকে নকশালবাদের বিরুদ্ধে লড়াইয়ে সমন্বিতভাবে কাজ করতে হবে। একটি দীর্ঘমেয়াদি পরিকল্পনা করা উচিত। কেন্দ্রীয় সরকারের উচিত, নকশালবাদকে জাতীয় সমস্যা বলে চিহ্নিত করা। কেন্দ্রীয় সরকার পাঞ্জাব, জম্মু ও কাশ্মীরে যেমন সর্বশক্তি দিয়ে সমস্যার মোকাবিলা করছে, ছত্তিশগড়েও তেমনটা করা উচিত।
l ভাষান্তর: মাহফুজার রহমান
 
