
সিরীয় প্রেসিডেন্ট বাসার আল-আসাদ বলেছেন, তাঁর দেশ যেকোনো বহিঃশত্রুর আক্রমণ প্রতিরোধে সক্ষম। আল জাজিরা বলছে, যুক্তরাষ্ট্রের প্রেসিডেন্ট বারাক ওবামা গতকাল শনিবার সিরিয়া আক্রমণের প্রস্তাব দেওয়ার পর আসাদ আজ রোববার এ কথা বলেন।সিরিয়ার রাষ্ট্রীয় টেলিভিশন জানায়, ইরানের কর্মকর্তাদের সঙ্গে এক বৈঠকে আসাদ আজ বলেন, ‘সিরিয়া যেকোনো বিদেশি আগ্রাসন ঠেকাতে সক্ষম।’ আসাদ বলেন, ‘সিরিয়াতে হামলার হুমকি দিয়ে যুক্তরাষ্ট্র সিরিয়াকে আদর্শচ্যুত করতে পারবে না... আঞ্চলিক কিছু শক্তি ও মার্কিন যুক্তরাষ্ট্রের মতো কিছু পশ্চিমা দেশগুলোর পৃষ্ঠপোষকতায় বেড়ে ওঠা সন্ত্রাসী দলগুলোর বিরুদ্ধে যে লড়াই চলছে, তা থেকে সিরিয়াকে সরানো যাবে না।’সিরিয়ার গণমাধ্যমে সাধারণত সরকারবিরোধী বিদ্রোহীদের ‘সন্ত্রাসী’ আখ্যা দেওয়া হচ্ছে।জন কেরির বক্তব্যযুক্তরাষ্ট্রের পররাষ্ট্র মন্ত্রী জন কেরি আজ দাবি করেছেন, তাঁর সরকার এমন সব প্রমাণাদি পেয়েছে যা থেকে নিশ্চিত হওয়া যায় যে, সিরিয়ার রাজধানী দামেস্কের উপকণ্ঠের কয়েকটি স্থানে গত ২১ আগস্টে স্নায়ুনাশী সারিন গ্যাস ছড়িয়ে কমপক্ষে এক হাজার ৪০০ মানুষকে হত্যা করা হয়েছে।
কেরি আজ এনবিসি ও সিএনএনকে দেওয়া সাক্ষাত্কারে বলেন, হামলায় নিহতদের চুল ও রক্ত সংগ্রহ করেছিল যুক্তরাষ্ট্র। তা থেকে প্রমাণিত হয়েছে যে, হত্যাকাণ্ডে ‘সারিন গ্যাস’ ব্যবহার করা হয়েছিল।কেরি আরও বলেন, সিরিয়াতে হামলার জন্য প্রয়োজনীয় ‘ভিত্তি’ তৈরি করা হচ্ছে। তবে এখনো যুক্তরাষ্ট্রের এসব প্রমাণ জনগণের সামনে হাজির করা হয়নি।এদিকে প্রেসিডেন্ট ওবামা দ্রুত সিরিয়া আক্রমণের সিদ্ধান্ত থেকে সরে এসে কংগ্রেসে খসড়া প্রস্তাব পাঠিয়েছেন। আসছে ৯ তারিখ থেকে কংগ্রেসের গ্রীষ্মকালীন সেশন শুরু হবে।
