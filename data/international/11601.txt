
ছবিটি বাবার সঙ্গে অসুস্থ সন্তানের গোসলের। সামাজিক যোগাযোগের মাধ্যম ফেসবুকে পোস্ট দেওয়ার পরই শুরু হয় নানান বিতর্ক। মুহূর্তেই তা ভাইরাল হয়ে যায়। অসুস্থ সন্তানকে পরম মমতায় কোলে বসিয়ে নগ্ন হয়ে গোসল করছেন বাবা। এর আগেও এমন ছবি দেখা গেছে। তাই বারবার এ ধরনের ছবি ফেসবুকে পোস্ট দেওয়ার পর প্রশ্ন উঠতে শুরু করেছে, এটা বিতর্কিত নাকি সন্তানের প্রতি বাবা-মায়ের স্নেহের অপূর্ব নিদর্শনের সুন্দর মুহূর্তের ছবি?বিবিসির খবরে বলা হয়েছে, ২০১৪ সালের নভেম্বরে তোলা একটি ছবি এ মাসের শুরুতে ফেসবুকে পোস্ট করা হয়েছিল। ছবিতে দেখা যায়, অসুস্থ এক সন্তানকে কোলে নিয়ে গোসল করছেন বাবা। এখন মনে হতে পারে বাবা-সন্তানের গোসলের সেই ছবি নিয়ে কেন এত বিতর্ক। ছেলেকে কোলে নিয়ে বাবা গোসল করছেন ঝরনায়। কারও শরীরেই কোন কাপড় নেই। ছেলেকে কোলে বসিয়ে গোসল করছেন বাবা। এই ছবি ফেসবুকে পোস্ট হতেই শুরু হয় বিতর্ক। হাজারো মন্তব্য, ঝড় ওঠে সামাজিক যোগাযোগের মাধ্যমে। এনডিটিভির খবরে বলা হয়েছে, ফেসবুকে বাবা সন্তানকে কোলে নিয়ে গোসলের ওই ছবি নিয়ে বিতর্ক ছড়িয়ে পড়ায় ছবিটি সরিয়ে নিয়েছে ফেসবুক কর্তৃপক্ষ। ফেসবুক জানায়, নগ্নতার রীতি লঙ্ঘন করা ছবিটি সরিয়ে নেওয়া হয়েছে। তবে, ততক্ষণে যা হওয়ার তা হয়ে গেছে। সোশ্যাল মিডিয়ায় ৩১ হাজার ৭০০ বার শেয়ার হয়েছে ছবিটি। 
এদিকে, ওই ছবি সরিয়ে নেওয়ার পরই ফেসবুকে তেমন আরেকটি ছবি পোস্ট করেন এক মা। সেখানে তিনি বলেন, ছেলের খুব জ্বর। জ্বর কমাতেই সন্তানকে ওভাবে গোসল করানো হয়েছে। এর আগেও বেশ কয়েকবার এ ধরনের ছবি পোস্ট দেওয়াকে ঘিরে বিতর্ক ছড়িয়ে পড়েছিল। তেমনি একটি ছবিতে দেখা যায়, মেয়েকে কোলে নিয়ে ঝরনায় গোসল করছেন এক মা। সেবার বলা হয়, মেয়ের সর্দি-কাশি সারানোর জন্যই এমনটি করা হয়েছে।
সম্প্রতি যে ছবিটি নিয়ে বিতর্ক তা ফেসবুকে পোস্ট করেন মার্কিন যুক্তরাষ্ট্রের অ্যারিজোনার আলোকচিত্রী হেথার হুইটেন। গোসলের ওই ছবি দিয়ে হুইটেন লেখেন, ‘সন্তান থমাসের জ্বর কমানোর চেষ্টা, বমি ও পাতলা পায়খানা থেকে সুস্থ রাখতেই তাকে নিয়ে তার বাবা ঝরনায় ঘণ্টাখানেক ধরে গোসল করছেন।’ থমাস হুহটেনের সন্তান। ওই ছবি নিয়ে বিতর্ক ছড়িয়ে পড়া এবং মানুষের তীব্র ক্ষোভে বিস্মিত হুইটেন। তার মন্তব্য বাবা-সন্তানের সম্পর্কের সুন্দর মুহূর্তের একটি ছবিতে এমন নেতিবাচক মন্তব্যে তিনি বিস্মিত। হুইটেন লিখেছেন, ‘এই ছবিতে যৌনতাবিষয়ক কিছুই ছিল না। মানুষ ছবির মূল বিষয়টি ধরতে পারেনি। মানুষের মন্তব্যে আমি হতবাক। এই ছবিতে নগ্নতা খোঁজা উচিত হয়নি।’
হুইটেন বিবিসিকে বলেন, ‘ছবিটি ২০১৪ সালের নভেম্বরে তোলা হয়েছে। ওই ছবির প্রতিক্রিয়ার জন্য আমি প্রস্তুত ছিলাম না। আমি ব্যাপারটি নিয়ে খুব ভীত ছিলাম।’ এ মাসের শুরুতে ওই ছবিটি পোস্ট করা হয়।
তবে ওই ছবি দেখে কেউ কেউ যেমন নেতিবাচক মন্তব্য করেছেন, ঠিক তেমনি ইতিবাচক মন্তব্য করেছেন অনেকে। একজনের মন্তব্য, ছবিটি ‘বিরক্তির সীমানা অতিক্রম’ করেছে। ইতিবাচক মন্তব্যকারী একজন বলেছেন, ‘আমি ওই ছবিতে দেখতে পাচ্ছি, প্রেমময় ও যত্নশীল পিতা তার অসুস্থ সন্তানকে সান্ত্বনা দিচ্ছেন।’ আরেকজন বলেছেন, ‘এটি একটি সুন্দর ছবি।’
এই ছবিটি পরম মমতার না কি নগ্ন—এটা নিয়ে টেলিগ্রাফ একটি অনলাইন জরিপের আয়োজন করেছিল। সেখানে অংশ নেওয়া ৭ হাজার জনের মধ্যে ৯৪ শতাংশ মনে করেন, ছবিটি অসংগত ছিল না।
