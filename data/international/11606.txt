
দাঁত নড়ে। কিন্তু পড়ে না। গাড়ির সঙ্গে সুতা দিয়ে বাঁধা হলো দাঁত। গাড়ি চালিয়ে দিতেই পটাস করে উপড়ে গেল দাঁত। মশা মারতে কামান দাগার মতো দাঁত তুলতে গাড়ি ব্যবহার করার এই উদ্ভট কাণ্ডটি ঘটেছে যুক্তরাষ্ট্রে। বার্তা সংস্থা রয়টার্স জানায়, ফ্লোরিডার এক ব্যক্তি তাঁর আট বছর বয়সী ছেলের নড়বড়ে দাঁত তুলতে গাড়ি ব্যবহার করেছেন। এতে সফলও হয়েছেন তিনি। ঘটনাটির ভিডিও ধারণ করা হয়েছে। এতে দেখা যায়, লাল টি-শার্ট ও কালো ফুলপ্যান্ট পড়া একটি শিশু সড়কে দাঁড়িয়ে। তার মুখের সামনের দিকে ওপরের পাটির একটি দাঁত সুতা দিয়ে বাঁধা। সেই সুতা গিয়ে ঠেকেছে তার সামনে থাকা একটি লাল রঙের গাড়ির পেছনে। শিশুটির বাবা গাড়ির পাশেই দাঁড়িয়ে ছিলেন। প্রস্তুতি শেষে গাড়িতে ওঠেন তিনি। ভোঁ করে গাড়ি চালিয়ে দিতেই সুতায় পড়ে টান। নিমেষে শিশুটির মুখ থেকে বেরিয়ে আসে নড়বড়ে দাঁত। দেঁতো হাসি দিয়ে শিশুটি বলে, ‘উঠে গেছে! ’ ইন্টারনেটে প্রকাশিত হওয়ার পর ভিডিওটি ব্যাপক জনপ্রিয়তা পেয়েছে। এতে শিশুটির বাবা রীতিমতো বিস্মিত।
