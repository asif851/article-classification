
চীনের বেশ কিছু ব্যবসাপ্রতিষ্ঠান ‘নির্যাতনের সরঞ্জাম’ তৈরি ও বিভিন্ন দেশে তা রপ্তানির সঙ্গে জড়িত। এসব দেশের বিরুদ্ধে মানবাধিকার লঙ্ঘনের গুরুতর অভিযোগ রয়েছে। এসব সরঞ্জামের মধ্যে বৈদ্যুতিক স্টান গান ও কাঁটাওয়ালা ডান্ডা রয়েছে।
গতকাল মঙ্গলবার যুক্তরাজ্যভিত্তিক মানবাধিকার সংস্থা অ্যামনেস্টি ইন্টারন্যাশনালের এক প্রতিবেদনে এই দাবি করা হয়।
আজ বুধবার রয়টার্সের এক খবরে জানানো হয়, ১৩০টির বেশি চীনা কোম্পানি মানুষ নির্যাতনে ব্যবহার করা হয় এমন সরঞ্জাম তৈরি ও রপ্তানির কাজে নিয়োজিত। মূলত আইনশৃঙ্খলা রক্ষাকারী বাহিনীকে এসব সরঞ্জাম সরবরাহ করা হয়। আফ্রিকা ও দক্ষিণ পূর্ব এশিয়ার দেশগুলোর আইনশৃঙ্খলা রক্ষাকারী বাহিনী মানবাধিকার লঙ্ঘনে এসব সরঞ্জাম ব্যবহার করে বলে ওই প্রতিবেদনে উল্লেখ করা হয়।  অ্যামনেস্টি ইন্টারন্যাশনালের প্রতিবেদনের ব্যাপারে চীনের পররাষ্ট্র মন্ত্রণালয়ের এক মুখপাত্র বলেন, ‘এটা নির্ভরযোগ্য সংগঠন নয়। এই সংগঠন সব সময় চীনের সঙ্গে পক্ষপাতিত্বমূলক আচরণ করে। এই প্রতিবেদনের সত্যতা নিয়ে আমার সংশয় রয়েছে।’
