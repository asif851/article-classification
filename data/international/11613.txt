
পারমাণবিক শক্তিধর রাশিয়ার সামরিক বাহিনী যেকোনো ধরনের আগ্রাসন রুখতে প্রস্তুত। বিভিন্ন দেশকে এটা বুঝতে হবে যে, রাশিয়ার সঙ্গে লাগতে যাওয়া ঠিক হবে না। ‘লৌহমানব’ হিসেবে পরিচিত রুশ প্রেসিডেন্ট ভ্লাদিমির পুতিন করেছেন এ মন্তব্য। খবর রয়টার্সের।প্রেসিডেন্ট পুতিন গত শুক্রবার রাজধানী মস্কোর কাছের সেলিগার হ্রদের তীরে ক্রেমলিনপন্থী একটি যুব সম্মেলনে ভাষণ দেন। এ সময় তিনি বলেন, গত মার্চ মাসে ইউক্রেনের স্বায়ত্তশাসিত এলাকা ক্রিমিয়াকে নিজেদের অংশ করে নেওয়ার দরকার ছিল রাশিয়ার। ইউক্রেন সরকারের সহিংসতার হাত থেকে সেখানকার রুশ ভাষাভাষী মানুষকে রক্ষার স্বার্থেই সেটার দরকার ছিল।পূর্ব ইউক্রেনে অব্যাহত সহিংসতার জন্য আলোচনায় বসার ক্ষেত্রে কিয়েভের ‘আন্তরিকতার অভাবকে’ দায়ী করেন পুতিন। তিনি বলেন, ‘যেকোনো আগ্রাসন রুখতে আমাদের প্রস্তুত থাকতে হবে, সেটাই স্বাভাবিক। রাশিয়ার সহযোগীদের...বুঝতে হবে যে, আমাদের সঙ্গে লাগতে না যাওয়াই সবচেয়ে ভালো সিদ্ধান্ত।’পুতিন বলেন, ‘আমি আপনাদের মনে করিয়ে দিতে চাই যে, রাশিয়া বিশ্বের অন্যতম পারমাণবিক শক্তিধর রাষ্ট্র।’
