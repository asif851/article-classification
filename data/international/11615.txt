
 
যেকোনো সময় যেকোনো জায়গায় পারমাণু পরীক্ষা চালাতে পারে বলে আজ সোমবার হুঁশিয়ারি দিয়েছে উত্তর কোরিয়া। কয়েক সপ্তাহ ধরেই কোরীয় উপদ্বীপে পরমাণু পরীক্ষা নিয়ে উত্তেজনা চলছে।
এএফপির খবরে জানা যায়, উত্তর কোরিয়া দূরপাল্লার ক্ষেপণাস্ত্র উৎক্ষেপণ ও ষষ্ঠ পরমাণু পরীক্ষার প্রস্তুতি নিচ্ছে বলে অভিযোগ যুক্তরাষ্ট্রের। উত্তর কোরিয়ার পররাষ্ট্র মন্ত্রণালয়ের মুখপাত্র পিয়ংইয়ংয়ে বলেন, যুক্তরাষ্ট্রের যেকোনো পদক্ষেপের জবাব দিতে তাঁরা পুরোপুরি প্রস্তুত। ওই মুখপাত্র জানান, ওয়াশিংটন প্রতিকূল নীতি থেকে সরে না আসা পর্যন্ত তাঁরা (উত্তর কোরিয়া) পরমাণু কর্মসূচি থেকে সরে আসবে না।
ওই মুখপাত্র বলেন, ধারাবাহিক ও সফলভাবে উত্তর কোরিয়া পরমাণু শক্তি নিয়ে কাজ করছে। নেতার সিদ্ধান্ত অনুসারে যেকোনো সময় যেকোনো জায়গায় পরমাণু পরীক্ষা চালানো হবে।
পিয়ংইয়ংয়ে পররাষ্ট্র মন্ত্রণালয়ের মুখপাত্র জানান, শক্তিশালী পরমাণু শক্তি না থাকলে ওয়াশিংটন অন্যান্য দেশের মতোই অনায়াসে উত্তর কোরিয়ার ওপর হামলা চালাত।
১১ বছরে উত্তর কোরিয়া পাঁচটি পরমাণু পরীক্ষা চালিয়েছে।
গত শনিবার পিয়ংইয়ং ক্ষেপণাস্ত্র ছুড়েছে। যুক্তরাষ্ট্রের ভাষ্য, এটি ব্যর্থ হয়েছে। কারণ নিক্ষেপের কয়েক সেকেন্ড পরেই এটি বিস্ফোরিত হয়। উত্তর কোরিয়ার সীমানার বাইরেও এটি যেতে পারেনি। যুক্তরাষ্ট্রের পররাষ্ট্রমন্ত্রী রেক্স টিলারসন পরমাণু কর্মসূচি থেকে সরে আসতে উত্তর কোরিয়ার ওপর আরও চাপ দিতে জাতিসংঘের নিরাপত্তা পরিষদে আহ্বান জানানোর পরেই এ হামলা চালায় দেশটি।
