
টেলিভিশন সাংবাদিক অমৃতা রায়ের সঙ্গে সম্পর্ক থাকার কথা স্বীকার করেছেন ভারতের ক্ষমতাসীন দল কংগ্রেসের সাধারণ সম্পাদক দিগ্বিজয় সিং। তাঁদের দুজনের সম্পর্ক নিয়ে কানাঘুষা শুরু হওয়ার পর খুদে ব্লগ লেখার সাইট টুইটারে এক বার্তায় তিনি বিষয়টি স্পষ্ট করেছেন।অমৃতার সঙ্গে দিগ্বিজয়ের একটি ছবি কয়েক দিন আগে ইন্টারনেটে ফাঁস হয়ে যায়। এরপর দিগ্বিজয় সিং গতকাল বুধবার টুইটারে এক বার্তায় বলেন, ‘অমৃতা রায়ের সঙ্গে আমার সম্পর্কের বিষয়টি গ্রহণ করে নিতে আমার কোনো দ্বিধা নেই। অমৃতা ও তাঁর স্বামী উভয়ই ইতিমধ্যে পারস্পরিক সমঝোতার ভিত্তিতে বিচ্ছেদের কাগজপত্র দাখিল করেছেন।’
অমৃতার বিচ্ছেদের বিষয়টি চূড়ান্ত হলেই তাঁরা সম্পর্কের বিষয়টি পাকাপাকি করে নেবেন বলেও জানান দিগ্বিজয়। টুইটারে আরেক বার্তায় তিনি লিখেছেন, ‘বিষয়টা চূড়ান্ত হলেই আমরা আনুষ্ঠানিকতা সেরে নেব। তবে আমাদের ব্যক্তিগত জীবন নিয়ে অনধিকার চর্চার আমি নিন্দা জানাই।’ এক বছর আগে ক্যানসারে দিগ্বিজয়ের স্ত্রীর মৃত্যু হয়।
অমৃতাও তাঁদের সম্পর্কের কথা স্বীকার করেন। তিনি টুইটারে লিখেছেন, ‘আমি আমার স্বামীর সঙ্গে আর নেই...আমি দিগ্বিজয় সিংকে বিয়ে করব বলে সিদ্ধান্ত নিয়েছি।’ সিএনএন-আইবিএন।
