
যুক্তরাষ্ট্রের সরকার শরণার্থীদের বিষয়ে তেমন কিছু করছে না—এমন কঠোর সমালোচনার মুখে অবশেষে নমনীয় হয়েছেন দেশটির প্রেসিডেন্ট বারাক ওবামা। আগামী বছর কমপক্ষে ১০ হাজার সিরীয় শরণার্থীকে আশ্রয় দেয়ার ব্যাপারে কর্মকর্তাদের নির্দেশ দিয়েছেন তিনি। আজ শুক্রবার এএফপির খবরে এ কথা জানানো হয়।গতকাল বৃহস্পতিবার ওবামার মুখপাত্র জশ আর্নেস্ট বলেন, ওবামা আরও বেশি সিরীয় শরণার্থীদের আশ্রয় দেওয়ার কথা ভাবছেন। কর্মকর্তাদের তিনি এই নির্দেশও দিয়েছেন। এই অর্থবছরে যুক্তরাষ্ট্রে এক হাজার ৮০০ শরণার্থী আশ্রয় পেয়েছে। আর্নেস্ট বলেন, আগামী অর্থবছর পর্যন্ত যুক্তরাষ্ট্র কমপক্ষে ১০ হাজার সিরীয় শরণার্থীকে আশ্রয় দেবে।এএফপির খবরে জানানো হয়, সিরীয় শরণার্থীদের ব্যাপারে যুক্তরাষ্ট্রের উদাসীনতা নিয়ে বিশ্বজুড়ে সমালোচনা চলছে। খোদ যুক্তরাষ্ট্রের বাসিন্দারাই ওবামার অভিবাসন নীতি নিয়ে সমালোচনা করেছেন। ৬২ হাজারের বেশি মার্কিন নাগরিক এক আবেদনে ২০১৬ সালের মধ্যে কমপক্ষে ৬৫ হাজার সিরীয় শরণার্থীকে পুনর্বাসনের জন্য ওবামা সরকারের প্রতি আহ্বান জানিয়েছেন।যুক্তরাষ্ট্র এ বছর বিশ্বের বিভিন্ন দেশ থেকে আসা ৭০ হাজার শরণার্থীকে আশ্রয় দিয়েছে। তবে সিরীয় শরণার্থী নেওয়ার ব্যাপারে দেশটি অনেকটাই উদাসীনতা দেখিয়েছে। ফেডারেল ব্যুরো অব ইনভেস্টিগেশনের পরিচালক জেমস কমি গতকাল বলেন, সিরীয় শরণার্থীরা যুক্তরাষ্ট্রে অবাধে ঢুকলে আইএস জঙ্গিদেরও অনুপ্রবেশের ঝুঁকি থাকে। এ কারণে এ ব্যাপারে যুক্তরাষ্ট্রের সতর্কতা বেশি। দেশটির পররাষ্ট্র মন্ত্রণালয়ের এক কর্মকর্তা বলেন, সিরীয় শরণার্থীদের আনার ব্যাপারে যুক্তরাষ্ট্র অনেক বেশি সাবধানতা অবলম্বন করছে।
