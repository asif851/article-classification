
পশ্চিম আফ্রিকার যেসব দেশে প্রাণঘাতী ইবোলা ভাইরাস ছড়িয়েছে গিনি তার অন্যতম। এ মরণ ব্যাধির দ্রুত বিস্তৃতির কারণে দেশটির প্রেসিডেন্ট আলফা কোদে পাঁচটি অঞ্চলে ৪৫ দিনের ‘স্বাস্থ্যগত জরুরি অবস্থা’ ঘোষণা করেছেন।দেশটির জাতীয় গণমাধ্যমে প্রকাশিত প্রেসিডেন্টের এক বিবৃতির বরাত দিয়ে বার্তা সংস্থা এএফপির খবরে বলা হয়, দেশটির উপকূলীয় অঞ্চলগুলোতে এ ভাইরাস ছড়িয়ে পড়েছে। তাই ফোরক্যারিয়া, কোইয়া, ডুব্রেকা, বোফা ও কিনদিয়া অঞ্চলে ৪৫ দিনের জন্য স্বাস্থ্যগত জরুরি অবস্থা ঘোষণা করেন প্রেসিডেন্ট। এই অঞ্চলগুলো দেশটির পশ্চিম ও দক্ষিণ-পশ্চিমে অবস্থিত।২০১৩ সালের ডিসেম্বরে গিনিতে ইবোলা ছড়িয়ে পড়ে। আফ্রিকার নয়টি দেশে এ পর্যন্ত ২৪ হাজারের বেশি মানুষ এ ভাইরাসে আক্রান্ত হয়েছেন। তাঁদের মধ্যে অন্তত ১০ হাজারের বেশি মারা গেছেন। লাইবেরিয়া, সিয়েরা লিওন ও গিনিতেই এ পর্যন্ত সর্বাধিক সংখ্যক লোক প্রাণ হারিয়েছেন।প্রেসিডেন্ট কোদে এরই মধ্যে ইবোলা ঠেকাতে আরও কিছু পদক্ষেপ গ্রহণ করেছেন। এর মধ্যে যেসব হাসপাতাল ও ক্লিনিকে ইবোলা আক্রান্ত রোগী রয়েছে সেগুলো সাধারণ রোগীদের জন্য সাময়িক বন্ধ করে দেওয়া হয়েছে। এ ছাড়া কেউ ইবোলা আক্রান্ত হওয়ার পরও তথ্য গোপন করলে বা এই রোগে আক্রান্ত রোগীর মরদেহ এক জায়গা থেকে অন্য জায়গায় সরিয়ে নিয়ে অন্যদের জীবন ঝুঁকির মুখে ফেললে তার বিচার করা হবে বলে উল্লেখ করেন প্রেসিডেন্ট।
