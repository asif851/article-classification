
অস্ট্রেলিয়ার প্রধানমন্ত্রী ম্যালকম টার্নবুলের চেয়ে ডাক বিভাগের প্রধান আহমেদ ফাহুয়ার আয় বেশি। দেশটির প্রধানমন্ত্রীর বেতনের চেয়ে ফাহুয়ার আয় ১০ গুণ।বিবিসির খবরে বলা হয়েছে, ২০১০ সালে প্রধান নির্বাহী হিসেবে অস্ট্রেলিয়ার ডাক বিভাগে যোগ দেন আহমেদ ফাহুয়ার। গত এক বছরে তিনি প্রায় ৫৬ লাখ অস্ট্রেলিয়ান ডলার আয় করেছেন। এই আয় দেশটির প্রধানমন্ত্রীর বেতনের ১০ গুণ। এরই মধ্যে ম্যালকম টার্নবুল দেশটির রাষ্ট্রীয় ডাক অপারেটরকে আহ্বান জানিয়েছেন, ডাক বিভাগের প্রধান নির্বাহীকে দেওয়া বেতন যেন পুনর্বিবেচনা করা হয়।এ আয়ে বিস্ময় প্রকাশ করেছেন অস্ট্রেলিয়ার প্রধানমন্ত্রী টার্নবুল। তিনি বলেন, ‘একজন সরকারি কর্মকর্তা হিসেবে ফাহুয়ারের পারিশ্রমিক খুবই বেশি।’
অস্ট্রেলিয়ান পোস্ট ব্যাপারটিকে আমলে নিয়ে জানিয়েছে, গত বছর প্রতিষ্ঠানটিকে ক্ষতির হাত থেকে লাভের পথে ফেরানোয় ফাহুয়ারকে প্রায় ১২ লাখ ডলার (অস্ট্রেলীয়) বোনাস হিসেবে অতিরিক্ত প্রদান করা হয়েছে। এ ছাড়া বেতনের পাশাপাশি পেনশনসহ আরও আনুষঙ্গিক সুবিধা ভাতাও দেওয়া হয়।
ডাকের চেয়ারম্যান জন স্ট্যানহোপ অস্ট্রেলিয়ান ব্রডকাস্টিং করপোরেশনকে বলেন, ‘এটি প্রতিযোগিতামূলক ব্যবসা এবং আমাদের প্রতিযোগিতামূলকভাবেই বেতন পরিশোধ করতে হবে।’ তিনি আরও বলেন, কুরিয়ারের ক্ষেত্রে তাঁদের বিক্রি হয়েছে প্রায় তিন-চতুর্থাংশ। বিশ্বসেরা কুরিয়ার সার্ভিস ডিএইচএল এবং ফেডএক্সের বিরুদ্ধে আমাদের প্রতিযোগিতা করতে হয়েছে।
ইতিমধ্যে অস্ট্রেলিয়ান সিনেটে ব্যাপারটি নিয়ে আলোচনা হয়েছে। এরপরও অস্ট্রেলিয়ার ডাক বিভাগের বার্ষিক বেতন কাঠামোর প্রতিবেদন ২০১৪-১৫ অর্থবছরের পর বন্ধ রয়েছে। বেতন কাঠামোর প্রতিবেদনের ব্যাপারে জন স্ট্যানহোপ বলেন, ‘সত্যিকার অর্থে স্বচ্ছতা ও জবাবদিহির কোনো অভাব সেখানে নেই।’
