
১ ফেব্রুয়ারি আইওয়াতে প্রথম প্রাক্-নির্বাচনী ভোট। তার ১৫ দিন আগে, রোববার সাউথ ক্যারোলাইনার চার্লসটনে অনুষ্ঠিত হলো ডেমোক্রেটিক পার্টির চতুর্থ বিতর্ক। প্রচারণায় এই পর্যন্ত দলের দুই প্রধান প্রার্থী হিলারি ক্লিনটন ও বার্নি স্যান্ডার্স পরস্পরের বিরুদ্ধে আক্রমণ থেকে বিরত থেকেছেন। কিন্তু চতুর্থ বিতর্কে এসে তাঁদের বক্তব্যের সুর বদলে গেছে, তাঁরা একে অন্যকে তীব্র আক্রমণ করেছেন।হিলারি অভিযোগ করেন, ভারমন্ট থেকে নির্বাচিত স্বতন্ত্র সিনেটর বার্নি, যিনি নিজেকে সমাজতন্ত্রী হিসেবে পরিচিত করাতে ভালোবাসেন, তিনি যুক্তরাষ্ট্রের ‘গান লবি’র সঙ্গে হাত মিলিয়েছেন। আগ্নেয়াস্ত্র নির্মাতা ও বিক্রেতাদের পক্ষে ও ন্যাশনাল রাইফেল অ্যাসোসিয়েশনের সমর্থনে বহুবার আগ্নেয়াস্ত্র নিয়ন্ত্রণের বিরুদ্ধে ভোট দিয়েছেন। হিলারি দর্শকদের মনে করিয়ে দেন, বার্নি স্যান্ডার্স রেলগাড়িতে ও জাতীয় পার্কে অস্ত্র বহনের পক্ষে ভোট দিয়েছেন। হিলারি বলেন, ‘আমাদের ভুলে যাওয়া উচিত হবে না আমাদের দেশে এখনো প্রতিদিন ৯০ জন মানুষ আগ্নেয়াস্ত্রের গুলিতে নিহত হয়।’ অতিসম্প্রতি স্যান্ডার্স অস্ত্র নির্মাতাদের খুনের অভিযোগ থেকে অব্যাহতি দেওয়ার প্রশ্নে তাঁর আগের অবস্থান বদল করেছেন। হিলারি অবশ্য সে জন্য তাঁকে ধন্যবাদ জানান।সে সমালোচনার জবাবে বার্নি স্যান্ডার্স বলেন, হিলারি ক্লিনটন খুব ভালো করেই জানেন তিনি সত্য কথা বলছেন না। বার্নি আরও বলেন, আগ্নেয়াস্ত্রের প্রশ্নে তাঁর বিরুদ্ধে অবস্থানের কারণে ন্যাশনাল রাইফেল অ্যাসোসিয়েশন তাঁকে ‘ডি’ নম্বর (অর্থাৎ ফেল) দিয়েছে।বিতর্কের তৃতীয় সদস্য, মেরিল্যান্ডের সাবেক গভর্নর রবার্ট ও’ম্যালে প্রতিবাদ করে বলেন, হিলারি ও স্যান্ডার্স উভয়েরই আগ্নেয়াস্ত্র প্রশ্নে অবস্থান অসমান্তরাল। তিনি আরও বলেন, তিনিই একমাত্র প্রার্থী, যিনি অর্থপূর্ণ আগ্নেয়াস্ত্র নিয়ন্ত্রণ আইন পাস করতে সমর্থ হয়েছেন। ও’ম্যালে বর্তমানে মাত্র ২ শতাংশ জনসমর্থন নিয়ে নামমাত্র অর্থে নির্বাচনী প্রতিযোগিতায় টিকে আছেন।হিলারি ও স্যান্ডার্সের বাদ-প্রতিবাদের অন্য প্রধান বিষয় ছিল স্বাস্থ্যবিমা-ব্যবস্থা। চার্লসটনে বিতর্ক শুরুর মাত্র দুই ঘণ্টা আগে স্যান্ডার্স একটি নতুন স্বাস্থ্যবিমা আইন প্রস্তাব করেন। ‘সবার জন্য স্বাস্থ্যব্যবস্থা’ নামের এই প্রস্তাবিত বিমা-ব্যবস্থায় খরচ পড়বে ১ দশমিক ৩৮ ট্রিলিয়ন ডলার, যা সংগ্রহ করা হবে বিমা ব্যবহারকারী ও ব্যবসাপ্রতিষ্ঠানগুলোর কাছ থেকে। স্যান্ডার্স স্বীকার করেন, তাঁর প্রস্তাবিত ব্যবস্থায় মধ্যবিত্তের জন্য মাথাপিছু ব্যয় কিছুটা বাড়বে।হিলারি তাঁর এই প্রস্তাবের তীব্র আপত্তি জানিয়ে বলেন, দীর্ঘদিনের চেষ্টার ফলে ওবামা প্রশাসন অবশেষে সবার জন্য উপযোগী একটি স্বাস্থ্যবিমা-ব্যবস্থা আইনে পরিণত করেছে। ‘আমি চাই না স্বাস্থ্যবিমা নিয়ে নতুন এক প্রস্তাব এনে আমরা পুরোনো বিতর্ক উসকে দিই।’বিতর্কের বিভিন্ন পর্যায়ে হিলারি প্রেসিডেন্ট ওবামার নীতির প্রতি তাঁর সমর্থন ব্যক্ত করেন। বড় ধরনের অর্থনৈতিক মন্দাবস্থা থেকে দেশকে বাঁচানোর জন্য তিনি ওবামাকে ধন্যবাদ দেন। ইরানের সঙ্গে আণবিক চুক্তি সম্পাদন ও সিরিয়ার আসাদ সরকারের বিরুদ্ধে শক্ত অবস্থানের জন্যও তিনি ওবামার প্রশংসা করেন।
