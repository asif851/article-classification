
ভারতীয় কাশ্মীরের সোপিয়ান শহরে এক বন্দুকযুদ্ধে ভারতের দুজন সৈন্য ও তিন জঙ্গি নিহত হয়েছেন। কাশ্মীর পুলিশের এক জ্যেষ্ঠ কর্মকর্তা গতকাল রোববার এ কথা জানিয়েছেন। একটি গ্রামে লুকিয়ে থাকা জঙ্গিরা গত শনিবার রাতে নিরাপত্তা বাহিনীর ওপর গুলি ছোড়া শুরু করলে বন্দুকযুদ্ধ শুরু হয়। ওই গ্রামে লুকিয়ে থাকা ভারতবিরোধী কাশ্মীরি জঙ্গিগোষ্ঠী হিজবুল মুজাহিদীনের তিন সদস্যের সন্ধানে নিরাপত্তা বাহিনীর সদস্যদের চালানো অভিযানের সময় বন্দুকযুদ্ধের এই ঘটনা ঘটে। গতকাল সকাল পর্যন্ত তা চলে। রাজ্য পুলিশের মহাপরিচালক এসপি ভেইদ বলেন, সন্ত্রাসীরা বন্দুকযুদ্ধে নিহত হয়েছে। তিনি বলেন, ‘আমরা আমাদের দুই কর্মকর্তাকে হারিয়েছি। এ ঘটনায় তিন সেনাসদস্য আহত হয়েছেন।’
 
