
মিয়ানমারের নতুন নির্বাচিত পার্লামেন্ট সদস্যদের সংবিধান মেনে চলার আহ্বান জানিয়েছেন দেশটির বিদায়ী প্রেসিডেন্ট থেইন সেইন। গত সোমবার দেওয়া এক চিঠিতে তিনি এ আহ্বান জানান। দেশটির ইরাবতী পত্রিকা এ খবর জানিয়েছে।চিঠিতে থেইন সেইন বলেন, ‘আমি আশা করি, নতুন আইনপ্রণেতারা দেশ ও জনগণের আশা পূরণ করতে পারবেন। সংবিধান সমুন্নত রেখে তাঁরা শান্তি, স্থায়িত্ব এবং আইনের শাসন বজায় রাখতে সহায়তা করবেন।’থেইন সেইনের এই বক্তব্যের ভিন্ন রাজনৈতিক তাৎপর্য আছে বলে মনে করেন মিয়ানমারের রাজনৈতিক ভাষ্যকার ইয়ান মিও থেইন। তিনি বলেন, দেশটির গণতন্ত্রপন্থী নেত্রী অং সান সু চির প্রেসিডেন্ট হওয়ার সম্ভাবনার কথা আলোচিত হচ্ছে। এ জন্য সংবিধানের ৫৯ (এফ) অনুচ্ছেদ বাতিল করতে হবে। এই আলোচনার পরিপ্রেক্ষিতেই হয়তো থেইন সেইন সংবিধান সুরক্ষার কথা বললেন। মিয়ানমারের সেনাবাহিনীর তৈরি সংবিধান অনুযায়ী, কোনো ব্যক্তির সন্তান বিদেশি হলে তিনি দেশটির প্রেসিডেন্ট হতে পারবেন না। সু চির প্রয়াত স্বামী ও দুই ছেলে ব্রিটিশ নাগরিক।
