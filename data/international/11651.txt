
ইরানে কর্মরত বিবিসির দেড় শতাধিক সাবেক এবং বর্তমান কর্মী ও প্রদায়কের সম্পদ জব্দের আদেশ দিয়েছেন দেশটির আদালত। আদালতের নির্দেশনা অনুযায়ী তাঁরা ইরানে বড় ধরনের অর্থনৈতিক লেনদেন করতে পারবেন না। গত জুলাইয়ে এই আদেশ জারি করা হয়। যেসব গণমাধ্যমকে তেহরান ক্ষতিকর মনে করে, তাদের বিরুদ্ধে নানা ব্যবস্থা নেয় বলে অভিযোগ রয়েছে। সর্বশেষ বিবিসির কর্মীদের সঙ্গে এমনটা করা হলো।
নিষেধাজ্ঞার তালিকায় রয়েছেন বিবিসি ফারসি বিভাগের সাবেক ও বর্তমান ১৫২ জন কর্মী এবং প্রদায়ক। বর্তমানে রয়টার্সে কর্মরত এক সাংবাদিক ২০১৫ সাল পর্যন্ত বিবিসি ফারসি বিভাগে ছিলেন। তাঁর নামও নিষেধাজ্ঞার তালিকায় রয়েছে।
