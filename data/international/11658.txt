
বৈজ্ঞানিক কল্পকাহিনি নিয়ে বানানো হলিউড চলচ্চিত্র দ্য মার্সিয়ান-এ এক নভোচারীকে মঙ্গল গ্রহে আলু চাষ করতে দেখা যায়। বাস্তবে এখনো মঙ্গল গ্রহে সম্ভব না হলেও মহাকাশে গাছ লাগিয়ে ফুল ফুটিয়েছেন নাসার নভোচারীরা। খবর টেলিগ্রাফের।মহাকাশে স্থাপন করা গবেষণা ও পর্যবেক্ষণ স্থাপনা আন্তর্জাতিক মহাকাশ কেন্দ্রে (আইএসএস) অবস্থানরত নভোচারী স্কট কেলি তাঁর টুইটার অ্যাকাউন্টে রোববার একটি জিনিয়া ফুলের ছবি পোস্ট করেছেন। কেলি বলেছেন, এটিই মহাকাশে প্রথম ফোটা ফুল।২০১৪ সালে আইএসএসে পরীক্ষামূলকভাবে তৃণলতা লাগানোর প্রকল্প চালু করা হয়। প্রকল্পটির প্রধান গিয়োইয়া মাসা এক বিবৃতিতে বলেছেন, এটি তাঁদের জন্য বড় ধরনের সাফল্য। এর মাধ্যমে পৃথিবী ও মহাশূন্যে তৃণলতার বেড়ে ওঠার মধ্যে কী ধরনের ফারাক তা বোঝা অনেক সহজ হবে। ভবিষ্যৎ গবেষণার জন্য তা আরও সহায়ক হবে। নাসা জানিয়েছে, এই প্রকল্পের আওতায় আইএসএসে লেটুস পাতা, জিনিয়াসহ বেশ কয়েক প্রজাতির গাছ লাগিয়ে পরিচর্যা করা হচ্ছে এবং এগুলোর বেড়ে ওঠা পর্যবেক্ষণ করা হচ্ছে।
