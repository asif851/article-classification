
ইরাকের উত্তরাঞ্চলে আরও একটি গণকবরের সন্ধান পাওয়া গেছে। এতে দেশটির সংখ্যালঘু ইয়াজিদি সম্প্রদায়ের অন্তত ১১০ জনের লাশ রয়েছে বলে ধারণা করা হচ্ছে।বিবিসি অনলাইনের প্রতিবেদনে জানানো হয়, এই গণকবরটি সিনজার শহরের কাছে।চলতি মাসের শুরুর দিকে ইসলামিক স্টেটের (আইএস) জঙ্গিদের কাছ থেকে শহরটি পুনর্দখল করা হয়।২০১৪ সালের আগস্টে সিনজার দখল করে আইএস। সেখানে গণহত্যা ছাড়াও ইয়াজিদি নারী-মেয়েদের ধর্ষণের অভিযোগ রয়েছে।এর আগেও সিনজার ও এর আশপাশে গণকবর পাওয়া গেছে। সবশেষ পাওয়া এই গণকবরটি সিনজার থেকে ১০ কিলোমিটার পশ্চিমে অবস্থিত।সিনজারের মেয়র মাহমা খলিল বলেছেন, এখন পর্যন্ত পাওয়া গণকবরের মধ্যে যথাসম্ভব এটাই সবচেয়ে বড়। আরও গণকবর পাওয়ার আশঙ্কা করা হচ্ছে।
