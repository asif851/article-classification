
আফগানিস্তানের উত্তরাঞ্চলে সেনাঘাঁটিতে তালেবান জঙ্গিদের হামলায় ১৫০ সেনা নিহত হয়েছেন। আজ শনিবার ঘাঁটিতে থাকা নাম প্রকাশে অনিচ্ছুক এক সেনা কর্মকর্তা এ তথ্য জানান।
ওই সেনা কর্মকর্তা এএফপিকে জানান, সরকারি তথ্য অনুসারে ১৫০ জন সেনা নিহত হয়েছেন। তিনি বলেন, তাঁদের বেশির ভাগই নতুন নিয়োগপ্রাপ্ত। তাঁরা প্রশিক্ষণের জন্য এসেছিলেন।
দেশটির প্রতিরক্ষা মন্ত্রণালয়ের বিবৃতিতে জানানো হয়, গতকাল শুক্রবার হামলার সময় বেশির ভাগ সেনা নামাজ আদায় করছিলেন। মাজার-ই-শরিফ এলাকার কাছে একটি মসজিদে থাকা সেনাদের লক্ষ্য করে হামলা চালানো হয়। কয়েক ঘণ্টা ধরে হামলা চলে। এ সময় দুজন হামলাকারী আত্মঘাতী বিস্ফোরণে নিহত হন। এ ছাড়া আরও সাতজন হামলাকারী নিহত হন।
প্রতিরক্ষা মন্ত্রণালয়ের বিবৃতিতে শতাধিক সেনা হতাহত হয়েছেন বলে জানানো হয়।
এর আগে যুক্তরাষ্ট্রের সেনাবাহিনীর মুখপাত্র জানিয়েছিলেন, হামলায় ৫০ জনের বেশি আফগান সেনা নিহত হয়েছেন। আফগান কর্মকর্তারা প্রাথমিকভাবে আট সেনা নিহত ও ১১ জন আহত হয়েছেন বলে জানিয়েছিলেন।
২০১৪ সালের ডিসেম্বর মাসে যুক্তরাষ্ট্রের নেতৃত্বাধীন ন্যাটো সেনারা আফগানিস্তানে অভিযান শেষ করেন। যুক্তরাষ্ট্রের পর্যবেক্ষক সংস্থা সিগার বলছে, গত বছর আফগানিস্তানের নিরাপত্তা বাহিনীতে হতাহত হওয়ার পরিমাণ ৩৫ শতাংশ বেড়েছে। গত বছর দেশটির ৬ হাজার ৮০০ সেনা ও পুলিশ সদস্য নিহত হন।
গত ফেব্রুয়ারি মাসে নিকোলসন ওয়াশিংটনে যুক্তরাষ্ট্রর সিনেট আর্মড সার্ভিসেস কমিটিকে বলেন, আফগান সেনাবাহিনীকে সহায়তা ও প্রশিক্ষণ দেওয়া জন্য তাঁর আরও কয়েক হাজার সেনা প্রয়োজন।
