
ধবধবে সাদা বরফের স্ফটিক। একটু-আধটু নয়। রাশি রাশি। ঢেউ ভেঙে তা আসছে, ভাঙছে। আসছে, সামনে যা কিছু ভাঙচুর করে চুরমার করে দিচ্ছে সব। এমনই ভয়ংকর সেই বরফের সুনামি।গত শনিবার যুক্তরাষ্ট্রের মিনেসোটা অঙ্গরাজ্য ও গত শুক্রবার কানাডার ম্যানিটোবা প্রদেশে এ ঘটনা ঘটে।মিনেসোটার মিনিপলিস শহরের বাসিন্দা দারলা জনসন এই দৃশ্য ভিডিওতে ধারণ করেছেন। সিএনএনকে দেওয়া সাক্ষাত্কারে তিনি বলেন, ‘এটি শুধু ধাক্কা দিচ্ছিল আর ভেঙে ভেঙে সামনের দিকে এগিয়ে আসছিল। এ দৃশ্য একবার তাকিয়ে দেখলে চোখ ফেরাতে পারবেন না। মনে হবে, কোনো বৈজ্ঞানিক কল্পকাহিনির ছবি দেখছেন।’জনসনের ধারণ করা ভিডিওটি ইউটিউবে দেওয়া হয়েছে। গত সোমবার সকাল পর্যন্ত ইউটিউবে প্রায় তিন লাখ মানুষ এটি দেখেছে।মিনেসোটার প্রাকৃতিক সম্পদ বিভাগের সংরক্ষণ কর্মকর্তা ক্রিস্টোফার টেট্রল্ট বলেন, ঠান্ডায় লেকের পানি জমে বরফ হয়ে গিয়েছিল। প্রচণ্ড বাতাসের ধাক্কায় সেই বরফই লেকের তীর উপচে বাইরে বের হয়ে আসে। আস্তে আস্তে গলে বরফ হালকা হয়ে এগোতে থাকে তীরের দিকে। তারপর বাতাসের তোড়ে প্রবেশ করে লোকালয়ে।গত শনিবার এই বরফ লোকালয়ের প্রায় ৬০ থেকে ৮০ ফুট ভেতরে ঢুকে পড়ে। কোনো কোনো ক্ষেত্রে এর উচ্চতা ছিল ৩০ ফুট। লেকের তীর ঘেঁষে প্রায় আড়াই মাইল এলাকা বরফে ঢেকে যায়। এতে অন্তত একটি বাড়ির আঙিনায় দুই থেকে তিন ফুট উচ্চতার বরফ জমে থাকতে দেখা গেছে। এ ছাড়া তীরসংলগ্ন বোটহাউসগুলো (নদী বা লেকের ওপর বানানো বাড়ি, যেখানে নৌকা রাখা হয়) একেবারে ধ্বংস হয়ে গেছে।
এলাকাটির দীর্ঘদিনের বাসিন্দা অনেকে জানান, ১৯৫০ সালের পর এ ধরনের কোনো ঘটনা তাঁরা মনে করতে পারছেন না।
এর আগের দিন শুক্রবার কানাডার ম্যানিতোবার দাউফিন লেকে একই ধরনের ঘটনা ঘটে। সেখানে ৩০ ফুট উচ্চতার একটি বরফখণ্ড লেক থেকে বাইরে উঠে আসে। এ সময় ওই বরফখণ্ডের আঘাতে ছয়টি বাড়ি ছাড়াও অন্যান্য ১৪টি স্থাপনা ধ্বংস হয়।
ভিডিওতে দেখা যায়, শুভ্রবরফের ঢেউ একটু একটু করে বাড়িঘরের দিকে এগিয়ে আসছে। তারপর আঙিনা, বারান্দায় তা ছড়িয়ে পড়ছে। দেখে মনে হয়, যেন সাদা লাভার বিস্তার। কোথাও কোথাও বরফের ঢেউয়ের উচ্চতা ৩০ ফুট পর্যন্ত পৌঁছায়। বরফের সেই ঢেউ ঘরের দেয়ালে ধাক্কা মারে। ওই সময় জীবন বাঁচাতে অনেকেই বাড়ির বাইরে বের হয়ে আসে। বরফের ঢেউয়ে কিছু বাড়ি পুরোপুরি ঢেকে গেছে।
দাউফিন লেক এলাকার একজন বাড়ির মালিক এলেইন ডেভিস সিবিসি চ্যানেলকে বলেন, ‘এটি বন্যার চেয়ে খারাপ। কারণ, বন্যার পানি চলে যায়। কিন্তু বরফ থেকে যায়। এখানে এখনো অনেক বরফ রয়েছে। আবার যদি বাতাসের চাপ বাড়ে, বরফের ঢেউ ভাঙা আবার শুরু হবে।’
বরফের এই সুনামিতে বাড়ি হারানো ডেনিস স্টাইকালো সিবিসিকে বলেন, ‘আপনি সিমেন্ট, কংক্রিট, ইট ও ইস্পাত দিয়ে যত মজবুত করেই বাড়ি বানান না কেন, এই বরফ সব কিছু ভেদ করে খেলালের মতো ঢুকে যাবে।’ সিএনএন ও বিবিসি অনলাইন।
