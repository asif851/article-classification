
ইরাক ও ইরানের উত্তরাঞ্চলীয় সীমান্তবর্তী এলাকায় আজ সোমবার ভোরে শক্তিশালী ভূমিকম্প আঘাত এনেছে। এতে অন্তত ১৪৫ জন নিহত হয়েছে। আহত হয়েছে কয়েক শ ব্যক্তি। রিখটার স্কেলে এই ভূমিকম্পের মাত্রা ছিল ৭ দশমিক ৩। দেশটির সরকারি সূত্র এ তথ্যের সত্যতা নিশ্চিত করেছে।
বিবিসি অনলাইনের খবরে বলা হয়েছে, নিহত ব্যক্তির সংখ্যা বাড়তে পারে। ভূমিকম্পের সময় দুই দেশের সীমান্তবর্তী ওই অঞ্চলে আতঙ্ক ছড়িয়ে পড়ে। লোকজন এ সময় বাড়িঘর ছেড়ে রাস্তায় নেমে আসে।
ইরানের জরুরি সেবাবিষয়ক প্রধান কর্মকর্তা পীর হোসেইন কুলিভান্দ রাষ্ট্রীয় টিভি চ্যানেল আইআরআইএনএনকে বলেছেন, সীমান্ত থেকে ১৫ কিলোমিটার দূরের সারপোল-ই-জাহাদ শহরে অনেকে হতাহত হয়েছে। ভূমিধসের কারণে উদ্ধার কার্যক্রম ক্ষতিগ্রস্ত হচ্ছে।
অন্যদিকে ইরানের রেড ক্রিসেন্ট সংস্থার প্রধান মোর্তেজা সালিম জানিয়েছেন, কমপক্ষে আটটি গ্রামে ক্ষয়ক্ষতির খবর পাওয়া গেছে। তিনি বলেন, আরও কিছু গ্রামে বিদ্যুৎ চলে গেছে এবং টেলিযোগাযোগব্যবস্থা ক্ষতিগ্রস্ত হয়েছে।
