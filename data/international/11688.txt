
যুক্তরাষ্ট্রে নিযুক্ত সাবেক আলোচিত ভারতীয় কূটনীতিক দেবযানী খোবড়াগাড়েকে তাঁর পদ থেকে সরিয়ে দিয়েছে সরকার। গণমাধ্যমে অনুমতি ছাড়া কথা বলার জের ধরে তাঁর বিরুদ্ধে এই শাস্তিমূলক ব্যবস্থা নেওয়া হয়েছে। খবর এএফপির।নিজ গৃহকর্মীর ভিসা আবেদনে মজুরি নিয়ে মিথ্যা তথ্য দেওয়ার অভিযোগে গত বছরের ১২ ডিসেম্বর নিউইয়র্কে দেবযানীকে গ্রেপ্তার করেছিল পুলিশ। তখন তিনি ছিলেন ভারতীয় কনস্যুলেটের ডেপুটি কনসাল জেনারেল। গ্রেপ্তারের পর তাঁকে বিবস্ত্র করে তল্লাশি করারও অভিযোগ ওঠে। এ নিয়ে ভারত-মার্কিন সম্পর্কে চরম তিক্ততার সৃষ্টি হয়।গতকাল শনিবার ভারতীয় সংবাদমাধ্যমের খবরে বলা হয়, দেবযানীকে পররাষ্ট্র মন্ত্রণালয়ের বর্তমান পদ থেকে অব্যাহতি দেওয়া হয়েছে। গণমাধ্যমে অনুমোদন ছাড়াই সাক্ষাৎকার দেওয়া এবং তাঁর শিশুসন্তানেরা যে মার্কিন পাসপোর্টধারী, সে তথ্য প্রকাশ না করায় সরিয়ে দেওয়া হয়েছে তাঁকে। দেবযানী প্রশাসনিক তদন্তের মুখোমুখি হচ্ছেন বলে জানিয়ে ভারতীয় পররাষ্ট্র মন্ত্রণালয়ের এক সূত্র বলেছে, গণমাধ্যমের খবর মিথ্যা নয়। তাঁকে যে পদ থেকে সরিয়ে দেওয়া হয়েছে, সে খবর সঠিক। তিনি মন্ত্রণালয়ের চাকরিতে থাকছেন, তবে নির্দিষ্ট কোনো দায়িত্ব তাঁকে দেওয়া হচ্ছে না।দেবযানী এক সপ্তাহ আগে ভারতীয় টেলিভিশন চ্যানেল এনডিটিভিকে নিউইয়র্কে তাঁর গ্রেপ্তার হওয়ার বিষয়ে একটি সাক্ষাৎকার দিয়েছিলেন। সাক্ষাৎকারে নিজের দুই শিশুসন্তান সম্পর্কে তিনি বলেছিলেন, তারা যুক্তরাষ্ট্রে জন্মগ্রহণ করে এবং তাদের মার্কিন নাগরিক বলেই ধরা হয়। খবরে বলা হয়, তাঁর এ বক্তব্যে পররাষ্ট্র মন্ত্রণালয় বিস্মিত হয়েছে।
