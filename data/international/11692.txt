
সাদা ও নীল রঙের পোরসেলিন বা চীনামাটির তৈরি ছোট এক বাটি। নিলামে এর দাম উঠেছে ৩ কোটি ৭৭ লাখ ডলার। বাংলাদেশি মুদ্রায় যা ৩০৯ কোটি টাকার বেশি। চীনের সং যুগে তৈরি এই বাটির বয়স প্রায় হাজার বছর। ব্রিটিশ নিলামকারী প্রতিষ্ঠান সদবি সম্প্রতি এ খবরের সত্যতা নিশ্চিত করেছে।
এএফপির খবরে বলা হয়েছে, এই ছোট বাটিটি ৯৬০ থেকে ১১২৭ খ্রিষ্টাব্দের মধ্যে তৈরি করা হয়েছিল। দামের দিক থেকে আগের সব রেকর্ড ভেঙেছে এটি। ২০১৪ সালে মিং যুগে তৈরি একটি ওয়াইন কাপ বিক্রি হয়েছিল ৩ কোটি ৬০ লাখ ডলারে। সাংহাইয়ের ধনকুবের লিউ ইকিয়ান সেটি কিনেছিলেন। দুষ্প্রাপ্য শিল্পকর্ম সংগ্রহের ব্যাপারে তাঁর আগ্রহ রয়েছে।
সং যুগের পোরসেলিনের বাটিটি নিলামে তোলার পর ১ কোটি ২ লাখ ডলার থেকে দাম হাঁকা শুরু হয়। মাত্র ২০ মিনিটের নিলামে সর্বোচ্চ দামটি হাঁকেন ফোনে অংশ নেওয়া এক ব্যক্তি। তাঁর পরিচয় জানা যায়নি।
সদবি জানিয়েছে, মূলত তুলি ধোয়ার জন্য বাটিটি তৈরি করা হয়। এটি রাজকীয় আদালতে ব্যবহার করা হতো।
বিশেষজ্ঞরা বলছেন, এটি অত্যন্ত দুষ্প্রাপ্য চীনামাটির বাটি। এর ব্যাস ১৩ সেন্টিমিটার। এই বাটির দাম নিলামে ওঠা অন্য যেকোনো চীনা পোরসেলিনের তৈরি সামগ্রীর রেকর্ড ভেঙেছে।
চীনের উত্তরাঞ্চলীয় রাজকীয় আদালতে সং যুগে ব্যবহার করা পোরসেলিনের তৈরি চারটি সামগ্রীর খোঁজ এখনো পর্যন্ত পাওয়া গেছে। এর মধ্যে সম্প্রতি বিক্রি হওয়া বাটিটিই শুধু ব্যক্তিগত মালিকানাধীনে আছে।
