
চীনের একটি নভোযান আজ শনিবার চাঁদে অবতরণ করেছে। রয়টার্স বলছে, ১৯৭৬ সালের পর এবারই প্রথম কোনো নভোযান চাঁদের পৃষ্ঠে নামল।চীনের টেলিভিশনে ঘটনাটি সরাসরি সম্প্রচারিত হয়েছে। এর মধ্যদিয়ে চাঁদে অভিযান চালানোর ক্ষেত্রে যুক্তরাষ্ট্র ও সাবেক সোভিয়েত ইউনিয়নের গৌরবে ভাগ বসাল চীন।চীনা উপকথার এক ঈশ্বরীর নামানুসারে নভোযানটির নাম রাখা হয়েছে চ্যঙ্গে-৩। এ নভোযানটিতে আছে সৌরশক্তিচালিত য়ুতু নামের চাকাওয়ালা রোবট। এটি চাঁদে খননকাজ ও ভূতাত্ত্বিক জরিপ চালাবে। বিজ্ঞানীরা বলছেন, অভিযান চলবে টানা তিন মাস।সম্প্রতি চীন মহাকাশ অনুসন্ধান ও গবেষণায় বেশ মনোযোগ দিয়েছে। গত জুনে দেশটির তিনজন নভোচারী কক্ষপথে ১৫ দিন অবস্থান করেন এবং একটি পরীক্ষামূলক ল্যাবরেটরিতে কাজ করেন। ২০২০ সালের মধ্যে একটি মহাকাশ স্টেশন তৈরি করার পরিকল্পনা করেছে চীন। 
