
উত্তর কোরিয়ার মানবাধিকার পরিস্থিতি নিয়ে জাতিসংঘ কমিটির সুপারিশের সমর্থকদের পরিণতি ‘ভয়াবহ হবে’ বলে গতকাল রোববার হুঁশিয়ারি দিয়েছে দেশটির শীর্ষ সামরিক পরিষদ। জাতীয় প্রতিরক্ষা কমিশন (এনডিসি) নামে ওই পরিষদ গতকাল বলেছে, জাতিসংঘ কমিটির ওই সুপারিশের মাধ্যমে উত্তর কোরিয়ার জন্য ‘যুদ্ধ ঘোষণার’ পরিস্থিতি তৈরি হয়েছে। নেতার (কিম জং উন) মর্যাদা কোনোভাবেই ক্ষুণ্ন হতে দেওয়া যাবে না। ওই সুপারিশে সহযোগিতাকারী জাপান, দক্ষিণ কোরিয়া ও যুক্তরাষ্ট্র এখন পিয়ংইয়ংয়ের ‘প্রাথমিক লক্ষ্য’। ‘মানবাধিকার’ নিয়ে উত্তর কোরিয়ার বিরুদ্ধে হইচই করলে অকল্পনীয় ও ভয়াবহ পরিণতির জন্য যুক্তরাষ্ট্র ও তার অনুসারীরা সম্পূর্ণ দায়ী থাকবে।এএফপি
