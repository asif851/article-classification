
মিয়ানমারের উত্তরাঞ্চলে সহিংসতাপূর্ণ রাখাইন রাজ্যে প্রথমবারের মতো গেলেন দেশটির স্টেট কাউন্সেলর অং সান সু চি। সরকারি সূত্র বলছে, অঘোষিত সফরে আজ বৃহস্পতিবার সেখানে যান তিনি।
গত ২৫ আগস্ট সেনা অভিযানের পর থেকে সহিংসতার কারণে প্রাণ বাঁচাতে রাখাইন থেকে পালাচ্ছে মুসলিম রোহিঙ্গারা। তাদের রক্ষায় নোবেল শান্তি পুরস্কারজয়ী সু চি ভূমিকা না রাখার জন্য আন্তর্জাতিক সমালোচনার মুখে পড়েছেন।
মিয়ানমারের সেনাবাহিনীর অভিযানে হত্যা, ধর্ষণ, লুটতরাজ থেকে বাঁচতে ছয় লাখের বেশি রোহিঙ্গা পালিয়ে বাংলাদেশে ঢুকেছে।
জাতিসংঘ এ ঘটনাকে জাতিগত নির্মূল অভিযান হিসেবে চিহ্নিত করেছে। রোহিঙ্গাদের নিরাপত্তা দিতে ও তাদের নিজ দেশে ফেরাতে আন্তর্জাতিক চাপের মুখে মিয়ানমার।
মিয়ানমার সরকারের মুখপাত্র জো হাতে এএফপিকে বলেন, স্টেট কাউন্সেলর সু চি মিয়ানমারের সহিংসতাপূর্ণ সিতি, মংডু ও বুথিডংয়ে যাবেন।
তবে সু চি মিয়ানমারের সেনাদের জ্বালিয়ে–পুড়িয়ে দেওয়া রোহিঙ্গা–অধ্যুষিত গ্রামগুলো পরিদর্শন করবেন কি না, তা স্পষ্ট হয়নি। এমনও হতে পারে, সু চি আতঙ্কে থাকা রোহিঙ্গা–অধ্যুষিত গ্রামগুলোতে যাবেন।
রাজনৈতিক পর্যবেক্ষকদের মত, ক্ষমতাধর সেনাবাহিনীর বিরুদ্ধে না যাওয়ার ভয়েই সু চি রোহিঙ্গা ইস্যুতে কোনো পদক্ষেপ নিচ্ছেন না।
বাংলাদেশে শরণার্থীশিবিরগুলোতে বাস করছে রোহিঙ্গারা। বিপুল শরণার্থীর চাপ নিতে হচ্ছে বাংলাদেশ সরকারকে। রোহিঙ্গাদের নিরাপদে ফিরিয়ে নেওয়ার জন্য উদ্যোগ নিতে মিয়ানমারকে জানিয়েছে বাংলাদেশ।
