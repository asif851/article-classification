
চীনের প্রধানমন্ত্রী লি কেছিয়াং বলেছেন, চীন ও যুক্তরাষ্ট্রের মধ্যে বাণিজ্য-যুদ্ধে কোনো পক্ষই জয়ী হবে না। তিনি আশা করেছেন, দুপক্ষই তাদের আচরণে ‘শান্ত’ থাকবে।
আজ মঙ্গলবার চীনের বেইজিংয়ে এক সাংবাদ সম্মেলনে এ কথা বলেন লি। তিনি বলেন, চীন ও যুক্তরাষ্ট্রের মধ্যে ভালো সম্পর্ক থাকলে তা বিশ্বের জন্য মঙ্গল।
মার্কিন প্রেসিডেন্ট ডোনাল্ড ট্রাম্প সম্প্রতি ইস্পাতের ওপর ২৫ শতাংশ ও অ্যালুমিনিয়ামের ওপর ১০ শতাংশ শুল্ক আরোপের ঘোষণা দেন। এ ঘোষণায় বিশ্বজুড়ে প্রবল প্রতিবাদ শুরু হয়। আন্তর্জাতিক মুদ্রা তহবিল (আইএমএফ), বিশ্ব বাণিজ্য সংস্থাসহ (ডব্লিউটিও) বিভিন্ন আন্তর্জাতিক আর্থিক প্রতিষ্ঠান এর প্রতিবাদে সরব হয়। এতে বিশ্বজুড়ে একধরনের বাণিজ্য-যুদ্ধ শুরু হবে বলেও তারা হুঁশিয়ারি দেয়।
লি বলেন, দুই দেশের বাণিজ্যে বড় ধরনের কোনো ব্যবধান থাকবে, এটা চীন চায় না। চীনে উচ্চ প্রযুক্তির পণ্য রপ্তানিতে যুক্তরাষ্ট্র কড়াকড়ি আরোপ তুলে নেবে বলেও প্রত্যাশা করেন লি।
