
 
ভারতের পশ্চিমবঙ্গের সব বিদ্যালয়ে বাংলা ভাষা পড়া বাধ্যতামূলক করা হয়েছে। প্রথম থেকে দশম শ্রেণি পর্যন্ত সব শিক্ষার্থীকে বাংলা পড়তে হবে। গতকাল সোমবার রাতে রাজ্যের শিক্ষামন্ত্রী পার্থ চট্টোপাধ্যায় মুখ্যমন্ত্রী মমতা বন্দ্যোপাধ্যায়ের নির্দেশে এক সংবাদ সম্মেলনে হঠাৎ করে এ ঘোষণা দেন।
শিক্ষামন্ত্রী জানিয়ে দেন, রাজ্যের সব বিদ্যালয়ে এখন থেকে বাংলা পড়া বাধ্যতামূলক করা হয়েছে। রাজ্যের সরকারি বিদ্যালয়ের পাশাপাশি ইংরেজি ও হিন্দি মাধ্যম বিদ্যালয়েও এই নিয়ম কার্যকর হবে। এ জন্য শিগগিরই রাজ্য বিধানসভায় একটি বিল আনা হচ্ছে।
শিক্ষামন্ত্রী পার্থ চট্টোপাধ্যায় আরও বলেন, আগামী দিনে বিভিন্ন বিদ্যালয়ের অনুমোদন দেওয়ার আগে দেখা হবে সেখানে বাংলা শিক্ষাব্যবস্থা আছে কি না? পশ্চিমবঙ্গে এখন ৭০ হাজার বিদ্যালয়ে পড়াশোনা করছে এক কোটি শিক্ষার্থী। তাদের সবাইকে এখন বাংলা পড়তে হবে। যেসব বিদ্যালয়ে ইংরেজি বা হিন্দি প্রথম ও দ্বিতীয় ভাষা, তাদের তৃতীয় ভাষা হিসেবে পড়াতে হবে বাংলা।
রাজ্য সরকারের এই সিদ্ধান্তকে স্বাগত জানিয়েছেন কলকাতার বুদ্ধিজীবী ও বিশিষ্টজনেরা।
