
ভারতের ছত্তিশগড় রাজ্যের সুকমা এলাকায় আজ শনিবার মাওবাদী বিদ্রোহীদের হামলায় কেন্দ্রীয় রিজার্ভ পুলিশ ফোর্সের (সিআরপিএফ) ১১ সদস্য নিহত হয়েছেন। আহত হয়েছেন তিনজন।
এনডিটিভি অনলাইনের খবরে জানানো হয়, স্থানীয় সময় সকাল নয়টার দিকে এই হামলা হয়। সুকমার জ্যেষ্ঠ পুলিশ কর্মকর্তারা বলছেন, ভেজ্জি ও কুট্টাচেরু এলাকার মাঝামাঝি স্থানে রাস্তার পাশে একটি উন্মুক্ত অনুষ্ঠানে মাওবাদীরা নির্বিচারে গুলি ছোড়ে। এতে সিআরপিএফের ১১ জন নিহত ও দুজন সদস্য আহত হন।
ভারতের স্বরাষ্ট্রমন্ত্রী রাজনাথ সিং বলেন, রাজ্য সরকারের সঙ্গে কেন্দ্রের সরাসরি যোগাযোগ রয়েছে। সুকমা এলাকায় হামলার সঙ্গে জড়িত ব্যক্তিদের বিচার হবে। সেখানে উদ্ধারকাজ চালাতে অতিরিক্ত বাহিনী পাঠানো হয়েছে।
প্রাথমিক তথ্যে জানা গেছে, নিরাপত্তাকর্মীদের কাছ থেকে হামলাকারীরা অস্ত্র ছিনিয়ে নেয়। ঘটনাস্থল থেকে রেডিওগুলোও সরিয়ে ফেলা হয়েছে।
 
