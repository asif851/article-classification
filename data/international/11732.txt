
মিয়ানমারে সংখ্যালঘু রোহিঙ্গা মুসলিমদের নির্বিচারে হত্যা ও ক্রমাগত নিপীড়নের প্রতিবাদে ইন্দোনেশিয়ায় অবস্থিত মিয়ানমারের দূতাবাসের সামনে বিক্ষোভ করেছেন বিশ্ববিদ্যালয়ের ছাত্ররা।
আজ শুক্রবার সকালে ইবনে খালদুন বিশ্ববিদ্যালয়ের কয়েকজন ছাত্র মধ্য জাকার্তার মেনটেংয়ে অবস্থিত ওই দূতাবাসের সামনে সমাবেশ করেন। দ্য জাকার্তা পোস্টের প্রতিবেদনে এ কথা বলা হয়েছে।
প্রতিবেদনে বলা হয়, কর্মসূচি চলাকালে সমাবেশের সমন্বয়ক জানিয়েছিলেন, পবিত্র জুম্মার নামাজের পর আরও লোক সমাবেশে অংশ নেবে। তবে পরে সেখানে পুলিশ ও সামরিক বাহিনীর প্রায় তিন হাজার সদস্যকে মোতায়েন করা হয়। জাকার্তার পুলিশ প্রধান এম ইরিআওয়ান বলেন, সকালে যখন অল্প কয়েকজন ওই দূতাবাসের সামনে সমাবেশ করেন তখন সেখানে মাত্র ৩৪০ জন পুলিশ সদস্য মোতায়েন করা হয়। ওই সমাবেশে আরও লোক যোগ দিতে পারে বলে খবর পাওয়ায় সেখানে নিরাপত্তা বাড়ানো হয়।
