
মার্কিন প্রেসিডেন্ট বারাক ওবামার বহুল আলোচিত স্বাস্থ্যসেবা নীতি বাস্তবায়নে তহবিল সরবরাহ বন্ধ করা না হলে সরকার অচল করে দেওয়ার হুমকি দিয়েছেন বিরোধী রিপাবলিকান দলের নেতারা। রক্ষণশীলদের তীব্র বিরোধিতা সত্ত্বেও প্রেসিডেন্ট ওবামার ঐতিহাসিক স্বাস্থ্যসেবা-ব্যবস্থা ধাপে ধাপে বাস্তবায়ন করা হচ্ছে। ওবামা সরকার অচলের হুমকি দিয়েছেন ১২ জন রিপাবলিকান সিনেটর। তাঁদের মধ্যে ২০১৬ সালের প্রেসিডেন্ট নির্বাচনে সম্ভাব্য প্রার্থী মার্কো রুবিও ও র‌্যান্ড পলও রয়েছেন। রিপাবলিকানদের দাবি, দেশের ব্যবসা-বাণিজ্য ও সাধারণ মানুষের জন্য এই স্বাস্থ্যসেবা নীতি হবে খুবই ব্যয়বহুল। তবে সাধারণ মানুষের মধ্যে সাশ্রয়ী স্বাস্থ্যসেবা দেওয়াই ওবামার এ কর্মসূচির লক্ষ্য। এটি এ পর্যন্ত তাঁর শাসনামলের সবচেয়ে বড় অভ্যন্তরীণ আইনি উদ্যোগ। যুক্তরাষ্ট্রের চলতি অর্থবছরের বাজেটের সময়সীমা ছয় মাস বাড়াতে হচ্ছে। ২০১৪ সালের অর্থবছর শুরু হচ্ছে ১ অক্টোবর। রিপাবলিকান দলের বেশি রক্ষণশীল সিনেটররা এটাকেই সুযোগ হিসেবে কাজে লাগাতে চাইছেন। কংগ্রেসের সংখ্যাগরিষ্ঠ দলের প্রধান হ্যারি রিডের কাছে পাঠানো এক চিঠিতে ওই রিপাবলিকান সিনেটররা বলেছেন, ‘আমরা মনে করি, বিপর্যয় এড়ানোর একমাত্র উপায় হচ্ছে ওবামাকেয়ার বাতিল করা এবং আমাদের স্বাস্থ্যসেবা-ব্যবস্থা সংস্কারে খুবই যুক্তিসম্মত ও বাস্তবসম্মত একটি পদক্ষেপ নেওয়া।’ তাঁরা বলেন, ‘আমরা এমন কোনো পদক্ষেপের প্রতি সমর্থন জানাতে পারি না, যেখানে কিনা ওবামার স্বাস্থ্যসেবা নীতি বাস্তবায়নে কিংবা কার্যকরে আরও তহবিলের প্রয়োজন পড়বে।’ রিপাবলিকান দলের এই সিনেটরদের নেতৃত্ব দিচ্ছেন ইউটাহ অঙ্গরাজ্যের সিনেটর মাইক লি। সিনেটর রিচার্ড বুর বলেন, ‘বারাক ওবামা যত দিন প্রেসিডেন্ট হিসেবে থাকবেন, তত দিন তাঁর স্বাস্থ্যসেবা বিলটিও আইন হিসেবে পরিণত হওয়ার সম্ভাবনা থাকবে। জনগণের ওপর এই আইনের প্রয়োগ ঠেকাতে আমাদের সম্ভাব্য সবকিছু করতে হবে। আর এটা করতে সেপ্টেম্বরই হচ্ছে আমাদের জন্য শেষ সুযোগ।’ এএফপি।
