
পাকিস্তানে অন্তর্বর্তীকালীন প্রধানমন্ত্রী নির্বাচনের জন্য আগামীকাল মঙ্গলবার বিকেলে জাতীয় পরিষদের অধিবেশন বসবে। এ অধিবেশনে দেশটির পরবর্তী প্রধানমন্ত্রী নির্বাচন হবে। আর সে জন্য মনোনয়নপত্র সংগ্রহ করেছেন পাকিস্তান মুসলিম লীগ-নওয়াজ (পিএমএল-এন), পাকিস্তান পিপলস পার্টি (পিপিপি) ও পাকিস্তান তেহরিক-ই-ইনসাফের (পিটিআই) মনোনীত ব্যক্তিরা।
জাতীয় পরিষদের সচিবালয় থেকে পাকিস্তান মুসলিম লীগের মনোনীত প্রার্থী হিসেবে প্রধানমন্ত্রীর মনোনয়নপত্র সংগ্রহ করেছেন শহীদ খাকান আব্বাসি। এএমএলের প্রেসিডেন্ট শেখ রাশিদ আহমেদ দেশটির বিরোধী দল পিটিআইয়ের পক্ষে মনোনয়নপত্র সংগ্রহ করেছেন। তবে ক্রিকেটার থেকে রাজনীতিবিদ বনে যাওয়া ইমরান খানের দল পিটিআই এখনো তাদের প্রার্থী ঘোষণা করেনি।
দেশটির প্রধান বিরোধী দল পিপিপির একটি সূত্রের বরাত দিয়ে ডনের খবরে বলা হয়েছে, দলটি প্রধানমন্ত্রী পদের জন্য সৈয়দ খুরশিদ শাহকে তাদের প্রার্থী হিসেবে চূড়ান্ত করেছে। পিপিপির চেয়ারম্যান বিলওয়াল ভুট্টো সভাপতিত্বে এক বৈঠকে এ সিদ্ধান্ত নেওয়া হয়।
পানামা পেপারস কেলেঙ্কারিতে গত শুক্রবার পাকিস্তানের সুপ্রিম কোর্ট নওয়াজ শরিফকে অযোগ্য ঘোষণা করেন। এরপরই তিনি পদত্যাগ করেন। এক দিন পর তিনি ছোট ভাই ও পাঞ্জাবের মুখ্যমন্ত্রী শাহবাজ শরিফকে তাঁর উত্তরসূরি হিসেবে মনোনীত করেন। আর অন্তর্বর্তীকালীন প্রধানমন্ত্রী হিসেবে বেছে নেন দলের বিশ্বস্ত ও সাবেক পেট্রোলিয়ামমন্ত্রী শহীদ খাকান আব্বাসিকে। কিন্তু তিনি প্রাদেশিক পরিষদের সদস্য না হওয়ায় অন্তর্বর্তীকালীন প্রধানমন্ত্রী নির্বাচিত করতে হচ্ছে। পাকিস্তানের পরবর্তী প্রধানমন্ত্রী নির্বাচনের জন্য দেশটির প্রেসিডেন্ট মামনুন হুসাইন আগামীকাল জাতীয় পরিষদের অধিবেশন ডেকেছেন। আর নির্বাচনের তফসিল ঘোষণা করেছে জাতীয় পরিষদ সচিবালয়। এরপরই রাজনৈতিক দলগুলো প্রধানমন্ত্রী পদের নির্বাচনের জন্য মনোনয়ন সংগ্রহ করছে।
পার্লামেন্টে নিজ দলের শক্ত অবস্থান সত্ত্বেও শহীদ খাকান আব্বাসি প্রচারণা চালাচ্ছেন। তিনি জমিয়াত উলেমা-ই-ইসলামের (জেইউআই-এফ) প্রধান মাওলানা ফজলুর রেহমানের সঙ্গে সাক্ষাৎ করেছেন।
পাকিস্তানের বিরোধী দলগুলো অবশ্য পিএমএল-এনের প্রার্থীর বিরুদ্ধে জোটবদ্ধ প্রার্থী দেওয়ার কথা ভাবছে। এ নিয়ে বিরোধী দলগুলোর বৈঠক হওয়ার কথা। তবে এখনো এ ব্যাপার চূড়ান্ত সিদ্ধান্ত হয়নি।
৩৪২ আসনের জাতীয় পরিষদে নওয়াজের দল পিএমএল-এনের আসন রয়েছে ২০৯টি। তাই তাদের প্রার্থী শহীদ খাকান আব্বাসি অন্তর্বর্তী প্রধানমন্ত্রী হচ্ছেন—এটা প্রায় নিশ্চিত।
