
সিরিয়ার আলেপ্পো শহরের নিয়ন্ত্রণ নিয়ে সপ্তাহকালের তুমুল সংঘর্ষে সরকারি বাহিনী ও বিদ্রোহীদের পাঁচ শতাধিক সদস্য নিহত হয়েছে।
যুক্তরাজ্যভিত্তিক একটি মানবাধিকার পর্যবেক্ষণ সংস্থা গতকাল শনিবার আলেপ্পো সংঘাতে প্রাণহানির এই তথ্য জানিয়েছে বলে বার্তা সংস্থা এএফপির খবরে বলা হয়।
সংঘাতে ঠিক কতজন নিহত হয়েছে এবং কোন পক্ষের কতজন নিহত হয়েছে, তা সুনির্দিষ্ট করে জানাতে পারেনি সিরিয়ান অবজারভেটরি ফর হিউম্যান রাইটস।
তবে সংস্থাটি বলছে, গত ৩১ জুলাই থেকে যারা নিহত হয়েছে, তাদের বেশির ভাগই বিদ্রোহী ও জিহাদি।
অবজারভেটরির প্রধান রামি আবদেল রহমান বলেছেন, গত রোববার থেকে সরকার-নিয়ন্ত্রিত এলাকায় বিদ্রোহীদের গোলায় অন্তত ১৩০ জন বেসামরিক ব্যক্তি নিহত হয়েছে।
আজ রোববার বিবিসি অনলাইনের খবরে বলা হয়, আলেপ্পোয় সরকারি বাহিনীর অবরোধ ভেঙে ফেলার দাবি করেছে বিদ্রোহীরা।
