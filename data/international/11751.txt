
উত্তর কোরিয়ার নেতা কিম জং-উন আরও ক্ষমতাবান হয়েছেন। দেশের নীতি নির্ধারণে গুরুত্বপূর্ণ ভূমিকা রাখার জন্য ক্ষমতাধর সুপ্রিম গভর্নিং কমিশন গঠন করে তার চেয়ারম্যান পদে বসানো হয়েছে তাঁকে। এতে রাষ্ট্রের প্রতিটি পর্যায়ে নীতি নির্ধারণে একচ্ছত্র নিয়ন্ত্রণ থাকবে এই নেতার।গতকাল বুধবার রাষ্ট্রের আইন পরিষদ সুপ্রিম পিপলস অ্যাসেম্বলির (এসপিএ) সদস্যদের ভোটে সর্বসম্মতিক্রমে কিম জং-উন হেড অব দ্য স্টেট অ্যাফেয়ার্স কমিশন (রাষ্ট্র-বিষয়ক কমিশনের প্রধান) হয়েছেন। উত্তর কোরিয়ার রাষ্ট্রীয় বার্তা সংস্থা কেসিএনএর তথ্যের বরাত দিয়ে এ খবর জানানো হয়।রাষ্ট্রের নীতি নির্ধারণে সরকারের সর্বোচ্চ বিভাগ জাতীয় প্রতিরক্ষা কমিশনের স্থলাভিষিক্ত হবে নতুন এই সংস্থা।কিম জং-উনকে এই পদে মনোনয়ন দেওয়ার বিষয়ে এসপিএর প্রেসিডেন্ট কিম ইয়ং-নাম বলেন, কিম জং-উনের প্রতি জনগণ ও রাষ্ট্রের সর্বস্তরের কর্মকর্তা-কর্মচারীদের অগাধ বিশ্বাস ও অবিচল আস্থাই তাঁকে উত্তর কোরিয়ার সর্বোচ্চ পদে অধিষ্ঠিত করেছে।
নতুন কমিশনে কিম জং-উনের অধীনে থাকবেন তিনজন ভাইস চেয়ারম্যান। সামরিক বাহিনী, রাজনৈতিক দল ও শাসনব্যবস্থা-সংক্রান্ত প্রত্যেক ক্ষেত্রে কমিশনের সুস্পষ্ট প্রভাব থাকবে।
