
পাকিস্তানের বিরুদ্ধে একের পর এক সন্ত্রাসী হামলা এবং কাশ্মীরে দীর্ঘদিন ধরে উসকানি দিয়ে সহিংসতা সৃষ্টির অভিযোগ তুলে ভারতের পররাষ্ট্রমন্ত্রী সুষমা স্বরাজ বলেছেন, সন্ত্রাসী হামলার মাধ্যমে ‘ভূখণ্ড দখল করার’ স্বপ্ন ইসলামাবাদকে অবশ্যই ত্যাগ করতে হবে। গতকাল সোমবার জাতিসংঘের সাধারণ পরিষদে দেওয়া বক্তব্যে সুষমা এ কথা বলেন।সুষমা স্বরাজ বলেন, ‘আমি সুস্পষ্টভাবে বলতে চাই, জম্মু ও কাশ্মীর ভারতের অবিচ্ছেদ্য অংশ এবং তাই থাকবে।’ভারত নিয়ন্ত্রিত কাশ্মীরের উরিতে সেনাশিবিরে সন্ত্রাসী হামলায় ১৮ জন ভারতীয় সেনা নিহত হওয়ার ঘটনায় দুই প্রতিবেশীর মধ্যে তিক্ততার সৃষ্টি হয়েছে।জুলাই মাসে হিজবুল মুজাহিদিনের নেতা বুরহান ওয়ানি নিহত হওয়ার পর থেকে ভারতশাসিত কাশ্মীরে সহিংস বিক্ষোভ চলছে। এই সহিংসতায় পাকিস্তান উসকানি দিচ্ছে বলে ভারতের অভিযোগ। জাতিসংঘে নওয়াজের দেওয়া বক্তব্যের কঠোর সমালোচনা করে সুষমা বলেন, ভারত টানা পাকিস্তানের সন্ত্রাসী হামলার শিকার হচ্ছে। উরি হামলাকে ‘সবচেয়ে বড় মানবাধিকার লঙ্ঘন’-এর ঘটনা আখ্যা দেন তিনি।এদিকে পাকিস্তানের প্রধানমন্ত্রীর পররাষ্ট্রবিষয়ক উপদেষ্টা সারতাজ আজিজ উরির সেনাছাউনিতে হামলার পেছনে জড়িত ব্যক্তিদের চিহ্নিত করতে আন্তর্জাতিক তদন্ত চেয়েছেন।
