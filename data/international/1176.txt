
তুরস্কে প্রায় তিন সপ্তাহ ধরে চলা সরকারবিরোধী বিক্ষোভ দমনে সেনাবাহিনী নামানো হতে পারে। গত সোমবার দেশটির উপ-প্রধানমন্ত্রী বুলেন্ত আরেঞ্চ এ হুঁশিয়ারি দেন।
রাষ্ট্রনিয়ন্ত্রিত টেলিভিশনে দেওয়া সাক্ষাৎকারে উপ-প্রধানমন্ত্রী বলেন, বিক্ষোভ দমনে পুলিশ সব ধরনের বল প্রয়োগ করবে। এতে ব্যর্থ হলে শহরগুলোতে সেনা মোতায়েন করা হবে। তুরস্কের কেন্দ্রস্থল ইস্তাম্বুলের গেজি পার্কে গত শনিবার রাতভর সাঁড়াশি অভিযান চালিয়ে আন্দোলন-কারীদের হটিয়ে দেয় পুলিশ।
গেজি পার্কে বিক্ষোভকারীদের ওপর ‘পুলিশি নির্যাতনের’ প্রতিবাদে দুটি প্রধান শ্রমিক সংগঠন সোমবার সারা দেশে ধর্মঘট কর্মসূচি পালন করে। কর্মসূচি চলাকালে সংগঠন দুটির হাজারো কর্মী ইস্তাম্বুল, আঙ্কারাসহ কয়েকটি শহরে এরদোয়ানের পদত্যাগের দাবিতে বিক্ষোভকরে।
গেজি পার্কের ৬০০ গাছ কেটে একটি বিপণিকেন্দ্র নির্মাণের সরকারি পরিকল্পনার প্রতিবাদে গত ৩১ মে সেখানে বিক্ষোভ শুরু হয়। পরে তা সারা দেশে ছড়িয়ে পড়ে। এ ঘটনায় ইতিমধ্যে অন্তত চারজন নিহত ও পাঁচ হাজার বিক্ষোভকারী আহত হয়েছেন। এএফপি।
