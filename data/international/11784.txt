
তিন দিন পর খোঁজ মিলল ভারতীয় বায়ুসেনার নিখোঁজ যুদ্ধবিমান সুকোই ৩০-এর। আজ শুক্রবার সকালে অরুণাচল প্রদেশে চীনা সীমান্তের কাছে ভারতীয় ভূখণ্ডেই বিমানটির ধ্বংসাবশেষ পাওয়া যায় বলে প্রতিরক্ষা মন্ত্রক সূত্রের খবর। তবে দুই পাইলটের এখনো সন্ধান পাওয়া যায়নি।
ভারতীয় প্রতিরক্ষা মন্ত্রক সূত্রের খবর, ২৩ মে সকাল ৯টা ৩০ মিনিটে আসামের তেজপুর বায়ুসেনা ঘাঁটি থেকে নিত্যদিনের মতো পরীক্ষামূলক উড়ানে বের হয় সুকোই-৩০ বিমানটি। কিন্তু বেলা ১১টা ৩০ মিনিটের দিকে বিমানটির সঙ্গে যোগাযোগ বিচ্ছিন্ন হয়ে পড়ে। সর্বশেষ তথ্য অনুযায়ী বিমানটি অরুণাচল প্রদেশের চীন সীমান্তবর্তী ডৌলাসাং এলাকায় ছিল।
যোগাযোগ বিচ্ছিন্ন হওয়ার পরপরই শুরু হয় তল্লাশি অভিযান। ভারতীয় বায়ুসেনার ৪টি দলের পাশাপাশি সেনাবাহিনীর ৯টি এবং রাজ্য প্রশাসনের ২টি দলও অভিযানে শামিল হয়। কিন্তু ঘন জঙ্গল আর খারাপ আবহাওয়ায় বিঘ্নিত হয় তল্লাশি অভিযান। চীনা সীমান্তের কাছে বিমান নিখোঁজের ঘটনায় উদ্বেগ বাড়তে থাকে। চীন অবশ্য জানিয়ে দেয় নিখোঁজ বিমান উদ্ধারে তাঁরা সাহায্য করতে আগ্রহী।
অবশেষে আজ শুক্রবার গভীর জঙ্গলের ভেতর বিমানটির ধ্বংসাবশেষ পাওয়ার খবর স্বীকার করে ভারতীয় প্রতিরক্ষা মন্ত্রক। প্রতিরক্ষা মন্ত্রকের জনসংযোগ আধিকারিক লে. কর্নেল সম্বিত ঘোষ সাংবাদিকদের বলেন, বিমানটির ধ্বংসাবশেষ দেখা গিয়েছে। তবে এর বেশি কিছু তিনি জানাতে অক্ষমতা প্রকাশ করেন। এমনকি দুই পাইলটের সন্ধানও পাওয়া যায়নি। এ দুর্ঘটনার জন্য তিনি খারাপ আবহাওয়া ও দুর্গম বনাঞ্চলকেই দায়ী করেন।
