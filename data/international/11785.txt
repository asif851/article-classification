
মিসরের প্রেসিডেন্ট মোহাম্মদ মুরসির সমর্থক ও তাঁর বিরোধীদের মধ্যে গতকাল শুক্রবার ভয়াবহ সংঘর্ষ হয়েছে। এতে ক্ষমতাসীন ফ্রিডম অ্যান্ড জাস্টিস পার্টির (এফজেপি) আদর্শিক আন্দোলনের সংগঠন মুসলিম ব্রাদারহুডের একজন কর্মী নিহত হয়েছেন। আগামীকাল রোববার বিরোধীদের পূর্বঘোষিত গণবিক্ষোভ কর্মসূচির আগে সহিংসতার এ ঘটনায় দেশজুড়ে ব্যাপক আতঙ্ক সৃষ্টি হয়েছে। এদিকে ব্রাদারহুড কর্মীর মৃত্যুর পর মিসরের প্রভাবশালী ধর্মীয় কর্তৃপক্ষ আল-আজহার দেশটিতে ‘গৃহযুদ্ধ’ শুরুর ব্যাপারে সতর্ক করে দিয়ে সবাইকে শান্ত থাকার আহ্বান জানিয়েছে। সাম্প্রতিক সহিংসতার কারণে এরই মধ্যে আরব বিশ্বের সবচেয়ে জনবহুল দেশটির গণতন্ত্রে ছায়া পড়েছে।বিরোধীদের আগামীকালের পরিকল্পিত গণবিক্ষোভের দুই দিন আগেই ইসলামপন্থী দলগুলো তাদের সমর্থকদের ঐতিহ্যবাহী কায়রো স্কয়ারে তাঁবু ফেলে অনির্দিষ্টকালের জন্য অবস্থান নেওয়ার আহ্বান জানিয়েছে। গত বৃহস্পতিবার দিবাগত রাতে রাজধানীর উত্তরে মোহাম্মদ মুরসির নিজ প্রদেশ নিল বদ্বীপ অঞ্চলের পূর্বাংশে দুই পক্ষের মধ্যে সহিংসতা শুরু হয়। সরকার-সমর্থক ও এর বিরোধী বিক্ষোভকারীরা এ সময় মুসলিম ব্রাদারহুডের রাজনৈতিক শাখা এফজেপির স্থানীয় কার্যালয়ের বাইরে সংঘর্ষে জড়িয়ে পড়ে। এএফপি।
