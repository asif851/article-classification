
কিউবার সাবেক প্রেসিডেন্ট ফিদেল কাস্ত্রো চীনের কনফুসিয়াস পুরস্কার পেয়েছেন। চীন বলছে, বিশ্বশান্তি নিশ্চিত করতে গুরুত্বপূর্ণ অবদানের জন্য তাঁকে এ পুরস্কার দেওয়া হয়েছে। দেশটি কনফুসিয়াস শান্তি পুরস্কারকে পাশ্চাত্যের নোবেল শান্তি পুরস্কারের সঙ্গে তুলনীয় মনে করে। ।চীনের রাষ্ট্রীয় সংবাদপত্র গ্লোবাল টাইমস–এর বরাত দিয়ে বার্তা সংস্থা এএফপির খবরে আজ বৃহস্পতিবার বলা হয়েছে, ২০ জনের একটি তালিকা থেকে কিউবার সমাজতান্ত্রিক বিপ্লবের পুরোধা ব্যক্তিত্ব কাস্ত্রোকে চূড়ান্তভাবে মনোনীত করা হয়। তালিকার অন্যদের মধ্যে ছিলেন দক্ষিণ কোরিয়ার প্রেসিডেন্ট পার্ক জিউন হাই, জাতিসংঘের মহাসচিব বান কি মুন এবং সংগঠন সাংহাই সহযোগিতা সংস্থা। ১৬ জন বিশেষজ্ঞ ও পণ্ডিতের মধ্যে থেকে কিউবা বিপ্লবের নেতা কাস্ত্রোকে মনোনীত করেন নয়জন।আড়াই হাজার বছর আগে জন্ম নেওয়া খ্যাতিমান দার্শনিক, শিক্ষক ও রাজনীতিক কনফুসিয়াসের নামে ২০১০ সাল থেকে প্রতিবছর শান্তি পুরস্কার দিচ্ছে চীন। এবার নরওয়ের অসলোতে উপমহাদেশের মালালা ইউসুফজাই ও কৈলাস সত্যার্থী নোবেল শান্তি পুরস্কার নেওয়ার এক দিন আগে মঙ্গলবার এই পুরস্কার দেওয়া হয়। ফিদেল কাস্ত্রোর পক্ষ থেকে কিউবার এক শিক্ষার্থী পুরস্কার গ্রহণ করেন।
কিউবায় বিপ্লবের মাধ্যমে সমাজতন্ত্র প্রতিষ্ঠা করা ফিদেল কাস্ত্রো ১৭ বছর প্রধানমন্ত্রী এবং ৩২ বছর প্রেসিডেন্ট ছিলেন। অসুস্থতার জন্য ২০০৮ সালে ক্ষমতা ছাড়েন তিনি। এখন ফিদেলের বয়স ৮৮ বছর। কিউবার বর্তমান প্রেসিডেন্ট তাঁরই ছোট ভাই রাউল কাস্ত্রো।
