
ব্যস্ততম মেট্রো রেলস্টেশনে অপেক্ষা করছেন শত শত যাত্রী। সময় কাটাতে কেউ কেউ গল্প করছেন, কেউবা প্ল্যাটফর্মে টাঙানো বিশাল এলইডি টিভি স্ক্রিনের দিকে তাকিয়ে আছেন। সেখানে দেখানো হচ্ছে নানা ধরনের বিজ্ঞাপন। হঠাৎ সেই বিশাল এলইডি টিভি স্ক্রিনে ভেসে উঠল পর্নো ভিডিও! হতবাক সবাই।
সম্প্রতি ভারতের নয়াদিল্লির ব্যস্ততম রাজীব চক মেট্রো স্টেশনে এই ঘটনা ঘটেছে। সে সময় ওই ঘটনায় বিব্রত হয়ে কেউ মাথা নিচু করে সরে গেছেন, আর কেউবা উৎসাহী হয়ে মুঠোফোনে পুরো ঘটনার ভিডিও ধারণ করেছেন। সামাজিক যোগাযোগের মাধ্যমে ভাইরাল হয়ে গেছে সেই ভিডিও।
আজ শনিবার হিন্দুস্তান টাইমস–এর প্রতিবেদনে বলা হয়, ৯ এপ্রিল রাজীব চক মেট্রো স্টেশনের প্ল্যাটফর্মে টাঙানো বিশাল টিভি স্ক্রিনে ওই পর্নো ভিডিও প্রায় এক মিনিট প্রচার হয়। এই টিভি স্ক্রিন বিজ্ঞাপন প্রদর্শনের জন্য ব্যবহৃত হয়। এ ঘটনায় দিল্লির মেট্রো রেল কর্তৃপক্ষ (ডিএমআরসি) একটি তদন্ত কমিটি গঠন করেছে।
নাম প্রকাশ না করার শর্তে দিল্লির মেট্রো রেল কর্তৃপক্ষের এক মুখপাত্র বলেন, বিষয়টির তদন্ত শুরু হয়েছে। টিভি স্ক্রিনে ওই ভিডিওটি অনলাইন থেকে শেয়ার করা হয়েছিল কি না এবং এই ঘটনায় দায়ী ব্যক্তি কে, তা জানার চেষ্টা চলছে।
মেট্রো রেল কর্তৃপক্ষের ওই মুখপাত্র বলেন, ‘রাজীব চক স্টেশনে পর্নো ভিডিওটি কীভাবে প্রচার হয়েছে, তা ডিএমআরসি এখনো জানতে পারেনি। এলইডি স্ক্রিন বেসরকারি ঠিকাদারের মাধ্যমে পরীক্ষা-নিরীক্ষা করা হচ্ছে। কাজ এখনো চলছে। বিস্তারিত জানার পরেই পরবর্তী পদক্ষেপ নেওয়া হবে।’
দিল্লি পুলিশ জানিয়েছে, এ ব্যাপারে তারা এখনো আনুষ্ঠানিকভাবে কোনো অভিযোগ পায়নি। তবে দিল্লির শিল্প পুলিশ ঘটনার বিষয়টি নিশ্চিত করেছে।
২০১৫ সালে কেরালার ওয়ানাদ জেলায় একই ঘটনা ঘটেছিল। জেলার কালপেট্টা বাসস্ট্যান্ডে বিজ্ঞাপনের জন্য টাঙানো টেলিভিশন স্ক্রিনে হঠাৎ করেই পর্নো ভিডিও শুরু হয়ে যায়। প্রায় ৩০ মিনিট ধরে চলছিল ওই ভিডিওটি। বাসস্ট্যান্ডে দাঁড়িয়ে থাকা নারী ও শিশুরা এ ঘটনায় বিব্রত হয়ে সরে গিয়েছিলেন। বিষয়টি টের পেয়ে কয়েকজন যাত্রী কাপড় দিয়ে ঢেকে রেখেছিলেন ওই স্ক্রিনটি।
