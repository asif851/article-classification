
ডেমোক্রেটিক পার্টির প্রেসিডেন্ট প্রার্থী হিসেবে নিজের মনোনয়ন নিশ্চিত করেছেন হিলারি ক্লিনটন। কে হবেন তাঁর ভাইস প্রেসিডেন্ট প্রার্থী, এখন সেদিকেই নজর সবার।ম্যাসাচুসেটস অঙ্গরাজ্য থেকে নির্বাচিত বামপন্থী হিসেবে পরিচিত সিনেটর এলিজাবেথ ওয়ারেনকে ভাইস প্রেসিডেন্ট প্রার্থী হিসেবে মনোনয়ন দিতে হিলারির ওপর চাপ বাড়ছে। ওয়েবভিত্তিক ‘পলিটিকো’ পত্রিকাকে দেওয়া এক সাক্ষাৎকারে হিলারি নিজেই তেমন জল্পনাকে উসকে দিয়েছেন।হিলারি গতকাল বৃহস্পতিবার পলিটিকো পত্রিকাকে দেওয়া একান্ত সাক্ষাৎকারে এলিজাবেথ ওয়ারেনকে ভাইস প্রেসিডেন্ট হওয়ার জন্য ‘পুরোপুরি যোগ্য’ বলে মত দেন। তিনি বলেন, ‘সিনেটর ওয়ারেনের প্রতি আমার সর্বোচ্চ শ্রদ্ধা রয়েছে, যেকোনো পদের জন্যই তিনি যোগ্য।’হিলারি বলেন, ট্রাম্পকে হারাতে তিনি সিনেটর ওয়ারেনের সঙ্গে নির্বাচনী প্রচার চালাতে চান।তবে ওয়ারেনকে ভাইস প্রেসিডেন্ট করবেন কি না, সে কথা সুনির্দিষ্টভাবে বলতে অস্বীকার করেন হিলারি।সাম্প্রতিক সময়ে ওয়ারেন তীব্র শ্লেষপূর্ণ ভাষায় ট্রাম্পকে আক্রমণ করে ডেমোক্রেটিক মহলে হাততালি পেয়েছেন। প্রেসিডেন্ট পদের গাম্ভীর্য রক্ষার খাতিরে হিলারি নিজে যা বলতে পারবেন না, ওয়ারেন তা সহজেই বলতে পারবেন। দলের শীর্ষ পর্যায়ের অনেক নেতা ওয়ারেনকে ভাইস প্রেসিডেন্ট পদে মনোনয়ন দিতে হিলারিকে পরামর্শ দিয়েছেন।
বাম ও তরুণ মহলে অত্যন্ত জনপ্রিয় হার্ভার্ডের সাবেক অধ্যাপক ওয়ারেন ‘ওয়াল স্ট্রিটের যম’ হিসেবে পরিচিত। ওয়ারেনকে নির্বাচনী সঙ্গী করতে পারলে বার্নি স্যান্ডার্সের সমর্থক তরুণ গোষ্ঠী হিলারিমুখী হতে পারেন। ওরেগন থেকে নির্বাচিত সিনেটর জেফ মার্কলি এর আগে স্যান্ডার্সের প্রতি সমর্থন জানান। হিলারির মনোনয়ন নিশ্চিত হওয়ার পর তিনি এলিজাবেথ ওয়ারেনকে ভাইস প্রেসিডেন্ট হিসেবে মনোনয়ন দেওয়ার প্রস্তাব করেছেন। সিনেটে ডেমোক্র্যাটদের নেতা হ্যারি রিডও একই কথা বলেছেন। ভাইস প্রেসিডেন্টের দায়িত্ব নিলে ওয়ারেন তাঁর সিনেটের আসন হারাবেন। তা সত্ত্বেও হ্যারি রিড তাঁকেই এই পদে চান। তাঁর বিশ্বাস, উদারপন্থী হিসেবে পরিচিত ম্যাসাচুসেটস একজন ডেমোক্রেটকেই তাঁর শূন্য স্থানে নির্বাচন করবে।
কেউ কেউ অবশ্য হিলারির ভাইস প্রেসিডেন্ট হিসেবে স্যান্ডার্সকে দেখতে আগ্রহী। এ ব্যাপারে অভিমত জানতে চাইলে হিলারি ‘পলিটিকো’ পত্রিকাকে বলেন, বিভিন্ন অর্থনৈতিক ও সামাজিক প্রশ্নে স্যান্ডার্সের জোরালো অবস্থান দলের ও দেশের জন্য কল্যাণকর হয়েছে। তিনি ট্রাম্পকে হারাতে স্যান্ডার্সের সঙ্গে একযোগে কাজ করতে চান। তবে তাঁকে ভাইস প্রেসিডেন্ট করতে চান কি না, এ বিষয়ে মন্তব্য করতে অস্বীকার করেন।
ডেমোক্রেটিক পার্টি সূত্রে জানা গেছে, হিলারি ও তাঁর ঘনিষ্ঠ উপদেষ্টারা যাঁদের ভাইস প্রেসিডেন্ট হিসেবে বিবেচনায় রেখেছেন, সে তালিকায় ওয়ারেন আছেন। আরও আছেন ওহাইওর জনপ্রিয় সিনেটর শ্যারড ব্রাউন, ভার্জিনিয়ার সিনেটর টিম কেইন, ওবামা প্রশাসনের আবাসন ও নগর উন্নয়ন মন্ত্রী হুলিয়ান কাস্ত্রো ও নিউজার্সির তরুণ সিনেটর কোরি বুকার।
