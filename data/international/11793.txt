
ভারতের রাষ্ট্রপতি নির্বাচনে এনডিএর প্রার্থী রামনাথ কোবিন্দের জয়কে ঐতিহাসিক বলে মনে করছে দেশটির ক্ষমতাসীন ভারতীয় জনতা পার্টি (বিজেপি)। তবে কোবিন্দ কেবল একাই রেকর্ড করেননি। পরাজিত প্রার্থী হিসেবে সবচেয়ে বেশি ভোট পেয়ে রেকর্ড গড়েছেন তাঁর প্রতিদ্বন্দ্বী মীরা কুমারও।
এনডিটিভির খবরে জানা যায়, মোট ১০ লাখ ৬৯ হাজার ৩৫৮ ভোটের মধ্যে মীরা পেয়েছেন ৩ লাখ ৬৭ হাজার ৩১৪ ভোট। ৫০ বছরের মধ্যে এটি রেকর্ড। ১৯৬৭ সালে অনুষ্ঠিত নির্বাচনে বিরোধী দলগুলোর যৌথভাবে মনোনীত প্রার্থী হিসেবে কোকা সুবা রাও এর কাছাকাছি ভোট পেয়েছিলেন। সাবেক প্রধান বিচারপতি রাও পরাজিত হয়েছিলেন জাকির হোসেনের কাছে। রাও পেয়েছিলেন ৩ লাখ ৬৩ হাজার ভোট।
লোকসভার সাবেক স্পিকার মীরা কুমার শুরু থেকেই জানতেন জয়ের জন্য সংখ্যার দিক দিয়ে তিনি যথেষ্ট ভোট পাবেন না। তিনি এই নির্বাচনকে দেখেছেন আদর্শের লড়াই হিসেবে। এ কারণে মীরা কুমার আইনপ্রণেতাদের তাঁদের নৈতিকতার জায়গা থেকে ভোট দিতে আহ্বান জানিয়েছিলেন।
নির্বাচনে পরাজিত হওয়ার পর মীরা কুমার সাউথ দিল্লিতে তাঁর বাড়ি থেকে বেরিয়ে আসেন। তিনি জানান, তাঁর লড়াই চলবে। তিনি নির্বাচিত রাষ্ট্রপতি কোবিন্দকেও অভিনন্দন জানান। সংবিধান সমুন্নত রাখার চ্যালেঞ্জ নিতে সতর্ক থাকার জন্য আহ্বান জানান।
কংগ্রেস সভানেত্রী সোনিয়া গান্ধীও কোবিন্দকে অভিনন্দন জানিয়েছেন।
