
বন্য প্রাণী গবেষকেরা দাবি করেছেন, বর্তমান হারে শিকার চলতে থাকলে, আফ্রিকা মহাদেশ ১০০ বছরের মধ্যে হাতিশূন্য হয়ে যাবে। তাঁরা বলছেন, ২০১০ সাল থেকে আফ্রিকায় বছরে গড়ে প্রায় ৩৫ হাজার হাতি হত্যা করা হয়েছে। খবর বিবিসির।যুক্তরাষ্ট্রের ন্যাশনাল একাডেমি অব সায়েন্সেসের প্রকাশনা প্রসিডিংস অব দি ন্যাশনাল অ্যাকাডেমি অব সায়েন্সেস-এ প্রকাশিত হয় এই গবেষণার ফল। গবেষণার নেতৃত্বদানকারী জর্জ উইটিমাইয়ার বলেন, ‘আমরা হাতি প্রজাতির পুরো কাঠামো ধ্বংস করে ফেলছি। পুরো মহাদেশে ব্যাপকসংখ্যায় হত্যা করা হচ্ছে প্রাণীটিকে।’হাতির দেহাংশের অবৈধ ব্যবসা সাম্প্রতিক সময়ে ব্যাপকহারে বেড়ে গেছে। এক কেজি হাতির দাঁতের দাম কয়েক হাজার ডলার।গবেষকেরা বলছেন, ২০১০ থেকে ২০১৩ সাল পর্যন্ত প্রতিবছর আফ্রিকায় ৭ শতাংশ হাতি শিকার করা হয়েছে। সেখানে প্রতিবছর হাতির সংখ্যা বাড়ে ৫ শতাংশ হারে। এর অর্থ হলো গত তিন বছরে হাতির জন্মহারের চেয়ে মৃত্যুহার বেশি।এই গবেষণায় কাজ করেছেন জুলিয়ান ব্ল্যাঙ্ক। তিনি বলেন, এভাবে চলতে থাকলে হাতির সংখ্যা ব্যাপকহারে কমে যাবে। তবে সব এলাকার চিত্র এক রকম নয়। বতসোয়ানার মতো কিছু এলাকায় হাতির সংখ্যা বেশ বাড়ছে। তবে কিছু এলাকায় শিকারের হার ব্যাপকভাবে বাড়ছে।
