
জার্মানির পররাষ্ট্রমন্ত্রী সিগম্যার গাব্রিয়েল কাতারকে একঘরে করে সংঘাত সৃষ্টির ব্যাপারে সৌদি আরবকে সতর্ক করেছেন। জার্মানির অর্থনীতিবিষয়ক পত্রিকা হ্যান্ডেলব্লাটে দেওয়া সাক্ষাৎকারে তিনি বলেছেন, উপসাগরীয় অঞ্চলে যেভাবে কাতারকে একঘরে করার রাজনীতি শুরু হয়েছে, তা ওই অঞ্চলে সংঘাতময় পরিস্থিতির সৃষ্টি করবে।
জার্মানিতে নিযুক্ত সৌদি আরবের রাষ্ট্রদূত আওয়াদ সালেহ আবদুল্লাহর সঙ্গে সাক্ষাৎকারের আগে পত্রিকাটিকে সাক্ষাৎকার দেন জার্মানির পররাষ্ট্রমন্ত্রী। তিনি বলেন, আরব উপসাগরীয় এলাকার দেশগুলোকে পরস্পরকে বিচ্ছিন্ন করার ‘ট্রাম্পায়ন রাজনীতি’ ইতিমধ্যেই ওই অঞ্চলে অস্থির পরিস্থিতি সৃষ্টি করেছে। তিনি আরও বলেন, উপসাগরীয় দেশগুলোর মধ্য নতুন করে রাজতন্ত্রের ধর্মীয় ভেদাভেদ, জাতিগত ও রাজনৈতিক মতাদর্শের কারণে বিভক্তি ওই এলাকার সবার জন্য সমস্যা তৈরি করবে। ইতিপূর্বেই জার্মানি ও তার সহযোগী দেশগুলো ইরানের পারমাণবিক অস্ত্র তৈরির ব্যাপারে একটি সমঝোতায় পৌঁছেছিল এবং সংকট নিরসন করেছিল বলে জানান।
গত বছর ডিসেম্বর মাসে জার্মান সরকার দেশটিতে উগ্রপন্থী সালাফি আদর্শের অনুসারী ইসলামি সংগঠন বা ‘দ্য ট্রু রিলিজিয়ন’কে নিষিদ্ধ করে। ওই সংগঠনটিকে সৌদি আরব, কুয়েত ও কাতারের বিভিন্ন ধর্মীয় সংগঠনের পক্ষ থেকে আর্থিকভাবে সহযোগিতা দেয় বলে অভিযোগ রয়েছে। সেই সময় জার্মানির দুটি গোয়েন্দা সংস্থা ওই অভিযোগের প্রমাণও খুঁজে পায়।
