
মার্কিন প্রেসিডেন্ট নির্বাচনে রিপাবলিকান দলের সম্ভাব্য প্রার্থী ডোনাল্ড ট্রাম্পকে একহাত নিয়েছেন প্রেসিডেন্ট বারাক ওবামা। বিভিন্ন সময় টেলিভিশনে ট্রাম্পের উপস্থিতির দিকে ইঙ্গিত করে তিনি বলেছেন, ‘ওভাল অফিস জয় কোনো রিয়েলিটি শো নয়। এটি যুক্তরাষ্ট্রের প্রেসিডেন্ট নির্বাচনের প্রতিযোগিতা।’ গত শুক্রবার হোয়াইট হাউসে এক সংবাদ ব্রিফিংয়ে সাংবাদিকদের ওবামা এসব কথা বলেন।নির্বাচন-প্রক্রিয়া শুরুর পর থেকেই ধনাঢ্য ব্যবসায়ী ডোনাল্ড ট্রাম্প একের পর এক বিতর্কিত মন্তব্য করে আসছেন। ট্রাম্প নিজেই স্বীকার করেছেন, প্রতিপক্ষকে ঘায়েল করতে ধারালো মন্তব্য করলে দলে সমর্থন বাড়ে। বিষয়টি সম্পর্কে ওবামার দৃষ্টি আকর্ষণ করলে তিনি বলেন, ‘মার্কিন প্রেসিডেন্ট নির্বাচন কোনো বিনোদন অনুষ্ঠান নয়।’এদিকে ট্রাম্পের মনোনয়নপ্রাপ্তি অনেকটাই নিশ্চিত হয়ে যাওয়ায় তিনি নিজে নির্ভার হলেও তাঁর দল নির্ভার হতে পারছে না। বর্তমান ও সাবেক অনেক নেতাই ট্রাম্পের পক্ষে কাজ করার চেয়ে নীরব থাকা শ্রেয় বলে মনে করছেন। এর মধ্যে অন্যতম সাবেক প্রেসিডেন্ট জর্জ এইচ ডব্লিউ বুশ, তাঁর দুই ছেলে সাবেক প্রেসিডেন্ট জর্জ ডব্লিউ বুশ ও রিপাবলিকান দলের প্রেসিডেন্ট মনোনয়নপ্রত্যাশী জেব বুশ এবং সাবেক প্রেসিডেন্ট প্রার্থী মিট রমনি। মার্কিন হাউস স্পিকার পল রায়ানও দেখেশুনে সিদ্ধান্ত নেবেন বলে ঠিক করেছেন।
