
সুইজারল্যান্ডের একটি ক্যাফেতে গুলিতে দুই ব্যক্তি নিহত হয়েছেন। গুরুতর আহত হয়েছেন একজন।
দেশটির পুলিশের বরাত দিয়ে বার্তা সংস্থা এএফপি জানায়, গতকাল স্থানীয় সময় বৃহস্পতিবার বাসেল শহরে এই গুলির ঘটনা ঘটে।
গুলির ঘটনায় জড়িত ব্যক্তিদের গ্রেপ্তারে অভিযান চালানো হচ্ছে বলে জানিয়েছে পুলিশ।
পুলিশের পক্ষ থেকে দেওয়া এক বিবৃতি বলা হয়, স্থানীয় সময় রাত সোয়া আটটার দিকে ক্যাফে ৫৬-এ দুই ব্যক্তি প্রবেশ করে। তারা একাধিক গুলি ছোড়ে। গুলিতে দুই গ্রাহক নিহত হয়েছেন। আরেকজন আহত হয়েছেন। আহত ব্যক্তির অবস্থা গুরুতর।
পুলিশ বলছে, ক্যাফেতে ঢুকে গুলি ছোড়ার পর হামলাকারীরা পালিয়ে যায়। তাদের গ্রেপ্তারে পুলিশি তৎপরতা চলছে।
দুই ব্যক্তি ঠিক কী উদ্দেশ্যে ক্যাফেতে ঢুকে গুলি ছুড়েছে, তা জানাতে পারেনি পুলিশ।
কর্তৃপক্ষ বলছে, হামলার কারণ এখনো জানা যায়নি। বিষয়টি তদন্ত করে দেখা হচ্ছে।
হামলাকারীদের বিষয়ে কারও কাছে কোনো তথ্য থাকলে তা পুলিশকে জানাতে বলা হয়েছে।
সুইজারল্যান্ডে গুলি-সংশ্লিষ্ট অপরাধের ঘটনা বিরল।
 
