
চার দশকেরও আগে যুক্তরাজ্যে এক শিশুকে যৌন নিপীড়ন করার ঘটনায় ১০২ বছর বয়সী এক বৃদ্ধকে সাজা দিয়েছেন আদালত। গত সোমবার দেশটির একটি ক্রাউন কোর্টে দোষী সাব্যস্ত হওয়ায় তাঁকে দুই বছরের কারাদণ্ড ও ২৫ হাজার পাউন্ড জরিমানা করা হয়।
ওই বৃদ্ধের নাম ডগলাস হ্যামারসলে। তাঁর জন্ম ১৯১৫ সালে। সত্তরের দশকে এক শিশুকে যৌন নির্যাতন করেন তিনি।
২০১৫ সালের অক্টোবরে পুলিশের কাছে হ্যামারসলের বিরুদ্ধে অভিযোগ করেন এক নারী। তিনি বলেন, সত্তরের দশকে তাঁকে যৌন নিপীড়ন করেন হ্যামারসলে। পাঁচ থেকে আট বছর বয়স পর্যন্ত তাঁর ওপর যৌন নির্যাতন চালানো হয়। ওই নারীর অভিযোগের ভিত্তিতে হ্যামারসলেকে নিজ বাসায় জিজ্ঞাসাবাদ করে পুলিশ। এরপর তাঁকে আদালতে তলব করা হয় এবং তাঁর বিরুদ্ধে অভিযোগ গঠন করা হয়। তিনি তাঁর বিরুদ্ধে আনা অভিযোগ স্বীকার করেন।
আদালত হ্যামারসলেকে দুই বছরের কারাদণ্ড এবং ২৫ হাজার পাউন্ড জরিমানা করেন। এই অর্থ নির্যাতনের শিকার মেয়েটিকে দেওয়ার জন্য আদালত নির্দেশ দেন। এ ছাড়া ক্রাউন প্রসিকিউশন সার্ভিসকে সাড়ে তিন হাজার পাউন্ড দিতে বলা হয় হ্যামারসলেকে।
হ্যামারসলেই হলেন যুক্তরাজ্যে শিশু নির্যাতনের অভিযোগে সাজাপ্রাপ্ত সবচেয়ে বয়স্ক ব্যক্তি। এর আগে শিশু নির্যাতনের অভিযোগে ১০১ বছর বয়সী এক বৃদ্ধকে সাজা দিয়েছিলেন আদালত।
