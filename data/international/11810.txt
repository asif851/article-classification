
যুক্তরাষ্ট্রের মিজৌরি অঙ্গরাজ্যে গতকাল মঙ্গলবার এক আসামির মৃত্যুদণ্ড বিতর্কিত প্রাণঘাতী ইনজেকশনের মাধ্যমে কার্যকর করা হয়েছে।আজ বুধবার বার্তা সংস্থা এএফপির প্রতিবেদনে জানানো হয়, ওই ইনজেকশনের পক্ষে দেশটির সুপ্রিম কোর্ট রুল দেওয়ার পর এই প্রথম তা ব্যবহার করে কোনো আসামির মৃত্যুদণ্ড কার্যকর করা হলো।মিজৌরির কারা মুখপাত্র মাইক ও’কনেল বলেন, স্থানীয় সময় রাত পৌনে নয়টার দিকে ডেভিড জিংক নামের আসামিকে প্রাণঘাতী ইনজেকশন দিয়ে মৃত্যুদণ্ড কার্যকর করা হয়েছে।এক তরুণীকে ধর্ষণ ও হত্যার দায়ে মৃত্যুদণ্ডাদেশ দেওয়া হয় ৫৫ বছর বয়সী জিংককে। ২০০১ সালে এক গাড়ি দুর্ঘটনার পর ওই তরুণীকে অপহরণ করেন জিংক। সর্বোচ্চ শাস্তি কার্যকর করা বন্ধে আপিল করেন তিনি। আদালতে তা টেকেনি।সুপ্রিম কোর্টের রুলের পর এই প্রথম ওই বিতর্কিত প্রাণঘাতী ইনজেকশন ব্যবহার করে কোনো আসামির মৃত্যুদণ্ড কার্যকর করা হলো। এই ইনজেকশন ব্যবহারের বিষয়ে প্রবল আপত্তির কারণ এর অসহ্য যন্ত্রণা। কিন্তু এ অভিযোগের বিষয়ে আদালতে কেউ কোনো অকাট্য প্রমাণ দিতে পারেনি। এদিকে এই প্রাণঘাতী ইনজেকশনের বিকল্প কিছু পাওয়া বিরল। এ কারণে গত জুনে আদালত এই ইনজেকশন ব্যবহারে মৃত্যুদণ্ড কার্যকর করার রুল দেন।
