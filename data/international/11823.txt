
অস্ট্রেলিয়ার মেলবোর্নে ব্যস্ত রাস্তায় পথচারীদের ওপর গাড়ি তুলে দিয়েছেন এক ব্যক্তি। এ ঘটনায় অন্তত ১৫ জন আহত হয়েছেন। পুলিশ গাড়িচালককে আটক করেছে। আজ বৃহস্পতিবার স্থানীয় সময় বিকেলে এ ঘটনা ঘটে।
ভিক্টোরিয়া পুলিশ বলছে, শহরের কেন্দ্রে অবস্থিত রেলস্টেশনের কাছে ফ্লিন্ডার্স স্ট্রিটে বেশ কয়েকজন পথচারীর ওপর গাড়ি তুলে দেন এক চালক। তবে এটি সন্ত্রাসী কার্যক্রম কি না, তা এখনো স্পষ্ট নয়।
সরকারি অ্যাম্বুলেন্স সেবা বিভাগ জানিয়েছে, দুর্ঘটনায় আহত ১৩ জনকে হাসপাতালে ভর্তি করা হয়েছে। এ ছাড়া দুজনকে ঘটনাস্থলেই চিকিৎসা দেওয়া হয়। ওই এলাকা এড়িয়ে চলতে জনসাধারণকে নির্দেশ দিয়েছে পুলিশ।
ঘটনার পর কয়েকটি ছবিতে দেখা গেছে, একটি বড় সাদা গাড়ির পাশে মাটিতে কয়েকজন পড়ে আছেন। ভিক্টোরিয়া অ্যাম্বুলেন্স এক বিবৃতিতে জানিয়েছে, একটি শিশুকে আশঙ্কাজনক অবস্থায় হাসপাতালে নিয়ে যাওয়া হয়েছে। তার মাথায় গুরুতর আঘাত লেগেছে।
প্রত্যক্ষদর্শীরা বলেন, মাত্র ১৫ সেকেন্ডের মধ্যে এ ঘটনা ঘটে। লাচলান রিড নামের এক প্রত্যক্ষদর্শী বলেন, গাড়িটি সোজা এগিয়ে যাচ্ছিল এবং একের পর একজনকে চাপা দিচ্ছিল।
অস্ট্রেলিয়ার বিরোধী দলের নেতা বিল সর্টেন এই ঘটনাকে ‘ভয়ংকর ঘটনা’ বলে টুইট করেছেন। দ্রুত কাজ করায় জরুরি সেবা বিভাগের প্রশংসা করেছেন তিনি।
