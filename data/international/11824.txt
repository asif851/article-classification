
ধূমপানে বারাক ওবামার তীব্র আসক্তির কথা অনেকেরই জানা। কিন্তু ছয় বছর ধরে ধূমপান করছেন না তিনি। এই কঠিন কাজ কী করে সম্ভব? ঘটনা আর কিছুই না। স্রেফ বউয়ের ভয়ে ধূমপান ছেড়েছেন মার্কিন প্রেসিডেন্ট ওবামা।জাতিসংঘের সাধারণ পরিষদের অধিবেশনের ফাঁকে গতকাল সোমবার ‘সুশীল সমাজের গুরুত্ব’ শীর্ষক একটি অনুষ্ঠানে অংশ নিয়েছিলেন ওবামা। অনুষ্ঠান শেষে সেখানে এক ব্যক্তির প্রশ্নের জবাবে ধূমপান ছাড়ার বিষয়ে কথা বলেন তিনি। ব্যক্তিগত আলাপচারিতায় মার্কিন প্রেসিডেন্টের এই স্বীকারোক্তি ক্যামেরায় ধরা পড়ে। সিএনএন তা প্রচার করে।‘সুশীল সমাজের গুরুত্ব’ শীর্ষক একটি অনুষ্ঠান শেষে ওবামা দাঁড়িয়ে যান। তখন পাশে থাকা এক ব্যক্তি ওবামার কাছে জানতে চান, তিনি ধূমপান ছেড়েছেন কি না।ওই প্রশ্নের জবাবে উচ্ছ্বসিত চিত্তে হাসিমুখে ওবামা বলেন, ‘প্রায় ছয় বছর ধরে আমি সিগারেট পান করি না। আমি আমার স্ত্রীর ভয়ে এটা করেছি।’স্বাস্থ্যকর জীবনযাপন ও শারীরিক সবলতার জন্য ওবামার সুখ্যাতি আছে। তবে দীর্ঘদিন ধরেই সিগারেটের প্রতি তাঁর চরম দুর্বলতার বিষয়টিও গণমাধ্যমের কল্যাণে অনেকেরই জানা। তরুণ বয়সের ওপর লেখা স্মৃতিগ্রন্থেও বিষয়টি অকপটে স্বীকার করেছেন ওবামা।২০০৮ সালে মার্কিন প্রেসিডেন্ট নির্বাচনের প্রচারণা শুরু হলে ওবামার ধূমপানের আসক্তি এবং তা ছাড়ার জন্য তাঁর আপ্রাণ চেষ্টার টুকিটাকি খবর মার্কিন গণমাধ্যমে আলোচিত হয়।
প্রথম দফায় প্রেসিডেন্ট নির্বাচিত হওয়ার প্রথম বছরে ওবামা জানিয়েছিলেন, ৯৫ শতাংশ ধূমপান ছেড়েছেন তিনি। তবে মাঝেমধ্যে পুরোনো অভ্যাসের চক্রে পড়ে যান।২০১১ সালের ডিসেম্বরে হোয়াইট হাউসের মুখপাত্র রবার্ট গিভস জানান, ওবামা নয় মাস ধরে ধূমপান করছেন না। দায়িত্বজনিত চাপ সত্ত্বেও ধূমপান পুরোপুরি ছাড়তে সংকল্পবদ্ধ তিনি।জনস্বাস্থ্য প্রচারণা-কর্মী ও ফার্স্ট লেডি মিশেল ওবামা প্রকাশ্যেই স্বীকার করেছেন, ধূমপান নিয়ে স্বামী ওবামার সঙ্গে তাঁর বিরোধ ছিল। তবে দুই মেয়ের সামনে তাঁরা কখনোই এ নিয়ে ঝগড়া করেননি।প্রেসিডেন্ট ওবামা প্রায় এক বছর ধরে ধূমপান করেন না বলে ২০১১ সালের ফেব্রুয়ারিতে ঘোষণা দেন মিশেল।
