

 
ব্যবসায়ী ডোনাল্ড ট্রাম্পকে প্রথমে কেউ গোনায় ধরেননি। তাঁকে নিয়ে অনেকে হাস্যরসও করেছেন। তাঁর বিরোধিতায় মুখর হয়েছেন দলীয় নেতারা। সেই ট্রাম্পই শেষ পর্যন্ত আসন্ন মার্কিন প্রেসিডেন্ট নির্বাচনে রিপাবলিকান দলের মনোনয়ন পেয়েছেন।
বার্তা সংস্থা এএফপির প্রতিবেদনে জানানো হয়, গতকাল মঙ্গলবার ওহাইও অঙ্গরাজ্যের ক্লিভল্যান্ডে দলীয় সম্মেলনে রিপাবলিকানরা আনুষ্ঠানিকভাবে দলের প্রেসিডেন্ট প্রার্থী হিসেবে ব্যবসায়ী ট্রাম্পকে বেছে নিয়েছেন।
ট্রাম্পের প্রার্থিতা নিশ্চিত হওয়ার বিষয়টিকে মার্কিন রাজনীতির জন্য একটি স্মরণীয় ঘটনা হিসেবে বিবেচনা করা হচ্ছে। কারণ, যাঁকে একসময় উপহাস করা হতো, তিনিই এখন হোয়াইট হাউসে যাওয়ার জন্য লড়বেন।
মনোনয়ন নিশ্চিত হওয়ার পর ভিডিও লিংকের মাধ্যমে ট্রাম্প রিপাবলিকান ডেলিগেটদের উদ্দেশে বক্তব্য দেন। তিনি বলেন, এই মনোনয়ন একটি সম্মান। এখন ডেমোক্রেটিক দলের প্রার্থীকে হারানোর পালা।
ট্রাম্পের ছেলে ডোনাল্ড ট্রাম্প জুনিয়র বলেন, প্রতিনিধিদের ভোটে সবার ওপরে থাকা ডোনাল্ড ট্রাম্পের নাম ঘোষণা করতে পেরে সম্মানিত তিনি। বাবাকে অভিনন্দনও জানান ট্রাম্প জুনিয়র।
ট্রাম্পের মনোনয়ন পাওয়ার লড়াইটা মোটেও সহজ ছিল না। তাঁকে দীর্ঘ পথ পাড়ি দিতে হয়েছে। বাছাইপর্বে এক ডজনের বেশি প্রতিদ্বন্দ্বীকে মোকাবিলা করতে হয়েছে। বাছাইপর্বে প্রয়োজনীয়সংখ্যক ডেলিগেট পাওয়ার পরও তাঁর মনোনয়ন পাওয়া নিয়ে অনিশ্চয়তা ছিল। তাঁকে নিজ দলের ভেতরেই তীব্র বিরোধিতার মুখে পড়তে হয়েছে। তাঁকে বাদ দেওয়ার জন্য শেষ মুহূর্তেও নানা তোড়জোড়ের খবর মেলে। বিরুদ্ধে পথের পথিক ট্রাম্পের চোখ এখন হোয়াইট হাউসের দিকে।
বিবিসি অনলাইনের প্রতিবেদনে জানানো হয়, কাল বৃহস্পতিবার ট্রাম্প মনোনয়ন গ্রহণ করবেন বলে আশা করা হচ্ছে।
