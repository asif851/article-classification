
মার্কিন প্রেসিডেন্ট বারাক ওবামাকে ‘খুন করা উচিত’ বলে মন্তব্য করেছেন রিপাবলিকান পার্টির মনোনয়নপ্রত্যাশী ডোনাল্ড ট্রাম্পের সাবেক এক পরিচারক। এই অভিযোগে তাঁর বিরুদ্ধে তদন্ত শুরু করেছে মার্কিন গোয়েন্দা সংস্থা।সাবেক পরিচারক অ্যান্থনি সেনেকাল ফেসবুকে লিখেছেন, ‘মার্কিন সেনাবাহিনীর উচিত ওবামাকে তুলে নিয়ে যাওয়া এবং প্রেসিডেন্ট হিসেবে প্রথম মেয়াদে শত্রুপক্ষের এজেন্টের ভূমিকা পালনের দায়ে তাঁকে গুলি করে হত্যা করা।’অ্যান্থনি সেনেকাল ট্রাম্পের পরিচারক হিসেবে ৩০ বছর কাজ করেছেন। তবে ট্রাম্পের নির্বাচনী শিবির তাৎক্ষণিকভাবে এই বক্তব্যের দায় প্রত্যাখ্যান করেছে। ট্রাম্প শিবিরের মুখপাত্র হোপ হিকস বলেন, ‘আমরা এই ধরনের মারাত্মক বক্তব্যের নিন্দা জানাই। অ্যান্থনি সেনেকাল ২০০৯ সালের জুন থেকে ট্রাম্পের সঙ্গে নেই।’মুসলিমদের প্রতি ওবামার দুর্বলতা আছে বলে সেনেকাল মনে করেন। এ কারণেই ওবামার প্রতি তাঁর তীব্র ক্ষোভ বলে মনে করা হয়। এর আগে সিএনএনকে দেওয়া সাক্ষাৎকারে সেনেকাল বলেছিলেন, ‘ওবামাকে হোয়াইট হাউসের সামনে ফাঁসিতে ঝোলানো উচিত।’ সেনেকাল হোয়াইট হাউসকে ‘হোয়াইট মস্ক’ (সাদা মসজিদ) হিসেবে আখ্যায়িত করেন।
