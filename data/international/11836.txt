
বেলজিয়ামের রাজধানী ব্রাসেলসে সন্ত্রাসী হামলার ঘটনায় ছয়জনকে গ্রেপ্তার করেছে দেশটির পুলিশ। আজ শুক্রবার বিবিসি অনলাইনের প্রতিবেদনে জানানো হয়, ওই ছয়জনকে গতকাল বৃহস্পতিবার ব্রাসেলসের স্কাহবিক এলাকা থেকে গ্রেপ্তার করা হয়েছে।
গত মঙ্গলবার ব্রাসেলসের জাভেনতেম বিমানবন্দর ও ম্যালবিক মেট্রো স্টেশনে (পাতালরেল) ভয়াবহ সন্ত্রাসী হামলা হয়। হামলার দায় স্বীকার করেছে আইএস। এক ঘণ্টার ব্যবধানে ঘটা ওই জোড়া হামলায় অন্তত ৩১ জন নিহত হয়। আহত হয়েছে ২৭০ থেকে ৩০০ জন।
হামলার ঘটনায় জোরেশোরে তদন্ত চলছে।  গতকাল যে ছয়জনকে গ্রেপ্তার করা হয়েছে, তাদের নাম-পরিচয় এখনো জানায়নি কর্তৃপক্ষ। হামলায় তাদের সম্ভাব্য যোগসূত্র বা ভূমিকার বিষয়েও কিছু বলা হয়নি।
ফ্রান্সের কর্তৃপক্ষ জানিয়েছে, তারা প্যারিসের কাছে সন্দেহভাজন এক ব্যক্তিকে গ্রেপ্তার করেছে। ওই ব্যক্তি হামলা চালানোর ষড়যন্ত্র করছিলেন বলে দাবি করা হয়েছে। ওই ঘটনার পর প্যারিসের উত্তর-পশ্চিমাঞ্চলে সন্ত্রাসবিরোধী অভিযান জোরদার করা হয়।
গত বছরের ১৩ নভেম্বর ফ্রান্সের রাজধানী প্যারিসে একযোগে কয়েকটি স্থানে আইএসের হামলায় নিহত হয় ১৩০ জন। ওই হামলার অন্যতম সন্দেহভাজন সালাহ আবদেসালামকে ব্রাসেলস থেকে গ্রেপ্তার করার চার দিনের মাথায় সেখানে সন্ত্রাসী হামলা হয়।
 

