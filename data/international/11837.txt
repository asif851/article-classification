
ঋণদাতাদের পুনরুদ্ধারের প্রস্তাব (বেইল আউট) প্রত্যাখ্যান করে গ্রিসের জনগণ সাহসী সিদ্ধান্ত নিয়েছে বলে মন্তব্য করেছেন দেশটির প্রধানমন্ত্রী আলেক্সিস সিপ্রাস। গ্রিসে গতকাল রোববার অনুষ্ঠিত গণভোটের ফলাফলের প্রতিক্রিয়ায় এ মন্তব্য করেছেন দেশটির প্রধানমন্ত্রী। আজ সোমবার বিবিসি অনলাইনের প্রতিবেদনে এ তথ্য জানানো হয়। গণভোটে ‘না’ জয়ী হয়েছে। চূড়ান্ত ফলে ‘না’ ভোট পড়েছে ৬১ দশমিক ৩ শতাংশ। ‘হ্যাঁ’ ভোট পড়েছে ৩৮ দশমিক ৭ শতাংশ। মোট ভোট পড়েছে ৬২ দশমিক ৫ শতাংশ। গণভোটের ফলাফলে উৎফুল্ল হাজারো জনতা গ্রিসের রাজপথে নেমে বিজয় উদ্‌যাপন করেন। ইউরোপীয় কর্মকর্তারা সতর্ক করেছেন, গণভোটের রায়ের ফলে ইউরোজোন থেকে ছিটকে পড়তে পারে গ্রিস। গতকাল রাতে গ্রিসের প্রধানমন্ত্রী সিপ্রাস বলেন, জনগণ প্রমাণ করেছে, ভয় দেখিয়ে কারও স্বার্থ হাসিলের চেষ্টার কাছে গণতন্ত্র নতি স্বীকার করেনি। টেলিভিশনে দেওয়া ভাষণে সিপ্রাস বলেন, ‘গত সপ্তাহে দেওয়া প্রতিকূল শর্তের (ঋণদাতাদের পুনরুদ্ধারের প্রস্তাব) ব্যাপারে আপনারা খুব সাহসী সিদ্ধান্ত নিয়েছেন। কিন্তু আমি সচেতন আছি, আপনারা আমাকে যে কর্তৃত্ব দিয়েছেন, তা বিচ্ছেদের জন্য নয়।’ গ্রিসের প্রধানমন্ত্রী জানান, গণভোটের পর আজ আলোচনার টেবিলে ফিরবে গ্রিস। বার্তা সংস্থা এএফপির প্রতিবেদনে জানানো হয়, ‘না’ ভোটের মধ্য দিয়ে গ্রিসের জনগণ ঋণদাতাদের দেওয়া কঠোর কৃচ্ছ্রসাধনের শর্তসংবলিত অর্থনীতি পুনরুদ্ধারের প্রস্তাব প্রত্যাখ্যান করেছে। ‘না’-এর মানে ঋণদাতাদের কাছ থেকে আর্থিক সহায়তা পাওয়ার পথ বন্ধ হওয়া; এ মাসের মধ্যে ইউরোপীয় সেন্ট্রাল ব্যাংকের (ইসিবি) ৩০০ কোটি ইউরো ফেরত দেওয়া; গ্রিসকে ইউরোজোন থেকে বের করে দেওয়া।
