
সুদানের প্রেসিডেন্ট ওমর আল-বশিরকে গ্রেপ্তার করতে দক্ষিণ আফ্রিকার প্রতি আহ্বান জানিয়েছেন আন্তর্জাতিক অপরাধ আদালত (আইসিসি)।বশিরের বিরুদ্ধে ২০০৩ সালে দারফুর সংকটের সময় যুদ্ধাপরাধ ও মানবতাবিরোধী অপরাধ সংঘটনের অভিযোগ রয়েছে। ওই অভিযোগে তালিকাভুক্ত বশিরকে বিচারের মুখোমুখি করতে চায় আইসিসি। তাঁর বিরুদ্ধে আইসিসির গ্রেপ্তারি পরোয়ানা রয়েছে।আজ রোববার বার্তা সংস্থা এএফপির প্রতিবেদনে জানানো হয়, আফ্রিকান ইউনিয়নের এক সম্মেলনে অংশ নিতে বশির এখন দক্ষিণ আফ্রিকার জোহানেসবার্গে রয়েছেন। এমন প্রেক্ষাপটে তাঁকে গ্রেপ্তার করতে দক্ষিণ আফ্রিকার প্রতি আহ্বান জানিয়েছেন আইসিসি।গতকাল শনিবার আইসিসির প্রেসিডেন্টের দেওয়া এক বিবৃতিতে বলা হয়, এই আদালতকে শক্তিশালী করতে সব সময় অবদান রেখেছে দক্ষিণ আফ্রিকা। বশিরের বিরুদ্ধে গ্রেপ্তারি পরোয়ানা তামিল করতে দেশটি যাতে কোনো বিলম্ব না করে।আইসিসির এমন আহ্বান সত্ত্বেও জোহানেসবার্গে এলে বশিরকে দক্ষিণ আফ্রিকার কর্মকর্তারা স্বাগত জানিয়েছেন বলে খবর বেরিয়েছে।
