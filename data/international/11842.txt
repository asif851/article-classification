

যুক্তরাজ্যের মন্ত্রিসভার প্রভাবশালী সদস্য ইয়ান ডানকান স্মিথ গত শুক্রবার পদত্যাগ করেছেন। প্রতিবন্ধী ব্যক্তিদের কল্যাণ তহবিলে কাটছাঁটের পদক্ষেপকে ‘অসমর্থনযোগ্য’ আখ্যা দিয়ে পদত্যাগ করেন তিনি।ইউরোপীয় ইউনিয়ন (ইইউ) থেকে যুক্তরাজ্যের বেরিয়ে যাওয়া না-যাওয়া প্রশ্নে গণভোট অনুষ্ঠান সামনে রেখে ডানকান স্মিথের এ পদত্যাগকে ক্যামেরনের রক্ষণশীল সরকারের জন্য বড় ধাক্কা বলে মনে করা হচ্ছে।কল্যাণ ভাতা-বিষয়ক মন্ত্রী ডানকান স্মিথ অভিযোগ করেন, রাষ্ট্রীয় কল্যাণ খাত সংকুচিত করার লক্ষ্যে সরকার এ রকম কাটছাঁটের পদক্ষেপ গ্রহণ করে একধরনের চাপ তৈরি করছে।ডানকানের পদত্যাগে ‘বিস্ময় ও হতাশা’ প্রকাশ করেছেন প্রধানমন্ত্রী ডেভিড ক্যামেরন। প্রতিবন্ধীদের কল্যাণ খাতের প্রস্তাবিত কিছু পরিবর্তন পুনর্বিবেচনার আভাস দিয়েছিল তাঁর সরকার। গতকাল শনিবার ওয়েলস-বিষয়ক মন্ত্রী স্টিফেন ক্র্যাবকে নতুন কল্যাণ ভাতা-বিষয়ক মন্ত্রী করেছেন ক্যামেরন। কল্যাণ খাতের আরও বেশি বিতর্কিত কিছু সংস্কার বিষয়ে মাঝেমধ্যেই অর্থমন্ত্রী জর্জ অসবোর্ন ও ডানকান স্মিথের মধ্যে বিবাদ লক্ষ করা গেছে। কিন্তু বাজেট ঘোষণার মাত্র ৪৮ ঘণ্টা পর ডানকানের পদত্যাগ ছিল অপ্রত্যাশিত।ক্ষমতাসীন রক্ষণশীল দলের সাবেক প্রধান ডানকান স্মিথ ২০০১-০৩ সালে যুক্তরাজ্যের বিরোধীদলীয় নেতার দায়িত্ব পালন করেছেন। তাঁর পদত্যাগকে ‘খুবই স্পর্শকাতর সময়ে এক বোমার আঘাত’ বলে আখ্যায়িত করেছেন প্রধানমন্ত্রী ক্যামেরন।
