
প্রধানমন্ত্রী শেখ হাসিনাকে স্বাগত জানানোর পর টুইট বার্তায় নিজের অভিব্যক্তি জানিয়েছেন ভারতের প্রধানমন্ত্রী নরেন্দ্র মোদি। তিনি বলেন, ‘দুই দেশের সম্পর্ক নতুন উচ্চতায় নিয়ে যেতে প্রধানমন্ত্রী শেখ হাসিনা ও আমি দৃঢ়প্রতিজ্ঞ।’
আরেক টুইট বার্তায় মোদি জানান, শেখ হাসিনাকে স্বাগত জানিয়ে তিনি আনন্দিত।
আজ শুক্রবার দুপুরে চার দিনের সফরে ভারতের দিল্লির পালাম এলাকার ইন্দিরা গান্ধী আন্তর্জাতিক বিমানবন্দরে পৌঁছান প্রধানমন্ত্রী শেখ হাসিনা। এই সফরের উল্লেখযোগ্য অগ্রগতিগুলোর অন্যতম হচ্ছে প্রতিরক্ষা সহযোগিতার রূপরেখা।
বাংলাদেশ-ভারত ঘনিষ্ঠতার ‘নতুন পর্বের’ প্রথম দ্বিপক্ষীয় সফরে প্রধানমন্ত্রী শেখ হাসিনা দিল্লিতে গিয়েছিলেন সাত বছর আগে। এবার প্রতিরক্ষাসহ বিভিন্ন ক্ষেত্রে কমবেশি ৩৩টি চুক্তি ও সমঝোতা স্মারক সই হতে যাচ্ছে। তৃতীয় দফায় বাংলাদেশের উন্নয়ন প্রকল্পে নতুন করে ৫০০ কোটি ডলার দিতে যাচ্ছে ভারত। এর মধ্যে নতুন মাত্রা হচ্ছে ভারতের কাছ থেকে ৫০ কোটি ডলারের ঋণে সমরাস্ত্র কেনাকাটা। এই সফরের আরেকটি উল্লেখযোগ্য বিষয় হচ্ছে, একাত্তরে বাংলাদেশের স্বাধীনতার জন্য ভারতের সশস্ত্র বাহিনী ও সীমান্তরক্ষী বাহিনীর শহীদদের মরণোত্তর সম্মাননা দেওয়া। একাত্তরে আত্মোৎসর্গকৃত এসব বীরের পরিবারের সাত সদস্যকে এক প্রতীকী অনুষ্ঠানে সম্মান জানাবেন প্রধানমন্ত্রী শেখ হাসিনা ও প্রধানমন্ত্রী নরেন্দ্র মোদি।
তবে দীর্ঘদিনের অমীমাংসিত তিস্তা চুক্তি সইয়ের জন্য আরও সময় প্রয়োজন বলে গতকাল বৃহস্পতিবার গণমাধ্যমকর্মীদের জানান তিনি।
