
মিসরের রাজধানী কায়রোর কেন্দ্রস্থলে ইতালির উপদূতাবাসে (কনস্যুলেট) আজ শনিবার সকালে একটি শক্তিশালী বিস্ফোরণ ঘটেছে। এতে অন্তত একজন নিহত ও চারজন আহত হয়েছে বলে প্রাথমিকভাবে জানা গেছে। দেশটির একজন কর্মকর্তা রাষ্ট্রীয় সংবাদ সংস্থা মিনাকে বলেছেন, গাড়িবোমা থেকে এই বিস্ফোরণ ঘটেছে। স্থানীয় সময় সকাল সাড়ে ছয়টার দিকে এই বিস্ফোরণ ঘটে। এ সময় উপদূতাবাস বন্ধ ছিল। বিস্ফোরণে উপদূতাবাস ভবনের বহির্ভাগের অংশবিশেষ ধসে গেছে। দেশটির স্বাস্থ্য মন্ত্রণালয়ের একজন মুখপাত্র বলেন, এ ঘটনায় একজন নিহত হয়েছে। এর আগে ঘটনাস্থলে থাকা একজন চিকিৎসক বার্তা সংস্থা এএফপিকে বলেন, বিস্ফোরণে দুজন পুলিশ সদস্য ও তিনজন পথচারী আহত হয়েছে। নিহত ব্যক্তি পুলিশের সদস্য নাকি পথচারী, তা নিশ্চিত করেননি স্বাস্থ্য মন্ত্রণালয়ের মুখপাত্র। 
কোনো গোষ্ঠী এখন পর্যন্ত হামলার দায় স্বীকার করেনি।
