
ঘৃণায় উসকানি দেওয়ায় ফ্রান্সের এক কট্টর ডানপন্থী মেয়রকে দুই হাজার ইউরো জরিমানা করা হয়েছে।
আজ বুধবার বিবিসি অনলাইনের প্রতিবেদনে জানানো হয়, মুসলিমবিদ্বেষী মন্তব্য করায় ফ্রান্সের দক্ষিণাঞ্চলীয় বিজার্স শহরের মেয়র রবার্ট মেনাঁকে এই জরিমানা করা হয়।
এ মেয়রের বিরুদ্ধে মামলা করা বর্ণবাদবিরোধী একটি সংগঠনকে এক হাজার ইউরো পুরস্কার দিয়েছেন প্যারিসের একটি আদালত।
মেয়র মেনাঁ একজন কট্টর অভিবাসনবিরোধী হিসেবে পরিচিত। তাঁর প্রতি দেশটির কট্টর ডানপন্থী দল ন্যাশনাল ফ্রন্টের (এফএন) সমর্থন রয়েছে। এই দলটির একজন মিত্র মেনাঁ।
এফএন দলের নেতা মারি লো পেন ফ্রান্সের প্রেসিডেন্ট নির্বাচনে লড়ছেন। আগামী ৭ মে অনুষ্ঠেয় দ্বিতীয় দফার ভোটে মারি লো পেনের সঙ্গে প্রতিদ্বন্দ্বিতা হবে প্রথম দফায় সবচেয়ে বেশি ভোট পাওয়া মধ্যপন্থী প্রার্থী ইমানুয়েল ম্যাখঁর।
২০১৬ সালের ১ সেপ্টেম্বর মেনাঁ এক টুইটে লেখেন, তিনি একটি বড় ধরনের বদল দেখছেন।
মুসলিম অভিবাসীদের দ্বারা ফ্রান্সের শ্বেতাঙ্গ খ্রিষ্টানদের উচ্ছেদ হওয়ার কথিত অভিযোগ বোঝাতে এই বিদ্বেষমূলক টুইট করেন মেনাঁ।
গত ৫ সেপ্টেম্বর একটি টেলিভিশনে মেনাঁ বলেন, তাঁর শহরের একটি স্কুলের একটি শ্রেণিকক্ষে ৯১ শতাংশ শিশুশিক্ষার্থীই মুসলমান। স্পষ্টত এটি একটি সমস্যা। সহ্যের একটা সীমা আছে।
ফরাসি আইনে জনগণের ধর্মীয় বিশ্বাস বা নৃতাত্ত্বিক বৈশিষ্ট্য নিয়ে তথ্য উপস্থাপন নিষিদ্ধ।
মেনাঁ তাঁর মন্তব্যের সমর্থনে বলেন, তিনি কেবল তাঁর শহরের পরিস্থিতি বর্ণনা করেছেন। এটা একটা বাস্তবতা। এটা তাঁর দেখা বিষয়।
আদালতের দেওয়া জরিমানার রায়ের বিরুদ্ধে আপিল করার কথা জানিয়েছেন মেনাঁ।
 
