
নির্বাচনী প্রচারে বেরিয়ে খুন হলেন ভারতের উত্তর-পূর্বাঞ্চলীয় রাজ্য মেঘালয়ের দল এনসিপির প্রার্থী জোনাথন নেংমিঞ্জা সাংমা। গতকাল রোববার এ ঘটনা ঘটে।
এ ঘটনার পর গোটা রাজ্যে আতঙ্কের সৃষ্টি হয়েছে।
গতকাল সন্ধ্যায় খ্রিষ্টান-অধ্যুষিত মেঘালয়ে ভোট চাইতে বের হয়েছিলেন ন্যাশনালিস্ট কমিউনিস্ট পার্টির (এনসিপি) প্রার্থী জোনাথন নেংমিঞ্জা সাংমা (৪৩)। এ সময় বিস্ফোরণে উড়ে যায় তাঁর গাড়ি। ঘটনাস্থলে তাঁর মৃত্যু হয়। গাড়ির সহযাত্রী আরও দুজন ঘটনাস্থলেই প্রাণ হারিয়েছেন। তাঁদের শনাক্ত করা যায়নি।
ইস্ট গারো পাহাড়ের জেলা প্রশাসক রামকুমার এস এদিন সাংবাদিকদের জানান, গতকাল রাতে দুষ্কৃতকারীরা হামলাটি চালায়। গারো পাহাড়েরই সামান্দা এলাকায় এ ঘটনা ঘটে। উইলিয়ামনগরের প্রার্থী জোনাথন নেংমিঞ্জা সাংমাকে শনাক্ত করা গেলেও বাকিদের এখন শনাক্ত করা যায়নি বলে জেলা প্রশাসক জানিয়েছেন।
নিহত জোনাথন নেংমিঞ্জা সাংমা এনসিপির ইস্ট গারো হিল জেলা শাখার সভাপতি ছিলেন।
পুলিশ সূত্রে খবর, কোনো জঙ্গি দলই ঘটনার দায় স্বীকার করেনি। তল্লাশি অভিযান চলছে। বাড়ানো হয়েছে নিরাপত্তার বহর।
জঙ্গি হানায় প্রার্থীর মৃত্যুতে শোক নেমে আসে গোটা রাজ্যে। মুখ্যমন্ত্রী তথা কংগ্রেস নেতা মুকুল সাংমা হত্যাকাণ্ডের নিন্দা করে টুইট করেছেন। জোনাথন নেংমিঞ্জা সাংমাকে খুব ভালো বন্ধু ও ভালো মানুষ বলেও বর্ণনা করেন তিনি।
টুইট করেছেন এনপিপি নেতা কনার্ড সাংমাও। শোক প্রকাশ করে তিনি হত্যাকারীদের বিরুদ্ধে কড়া ব্যবস্থা নেওয়ার দাবি তোলেন। একই দাবি জানিয়েছে বিজেপিসহ অন্যান্য রাজনৈতিক দলও।
কংগ্রেস-শাসিত ৬০ সদস্যের মেঘালয় বিধানসভার নির্বাচন ২৭ ফেব্রুয়ারি। একই দিনে ভোট নাগাল্যান্ডেও। গণনা ত্রিপুরাসহ তিন রাজ্যেই আগামী ৩ মার্চ।
স্বাভাবিক নিয়মেই সাংমার মৃত্যুতে উইলিয়ামনগর কেন্দ্রে ভোট স্থগিত রাখা হচ্ছে।
 
