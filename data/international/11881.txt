
প্রধানমন্ত্রী ইংলাক সিনাওয়াত্রার সরকারের পদত্যাগ দাবিতে থাইল্যান্ডের রাজধানী ব্যাংককে আজ রোববার শান্তিপূর্ণ বিক্ষোভ সমাবেশ করেছে সরকারবিরোধী হাজার হাজার সমর্থক। এতে নেতৃত্ব দেন সরকারবিরোধী আন্দোলনের প্রধান নেতা সুদেব থগসুবান।২০১১ সালের জুলাই মাসে অনুষ্ঠিত সাধারণ নির্বাচনে জয়লাভ করেন ইংলাক। কিন্তু গত মাসের শেষ সপ্তাহে তাঁর পদত্যাগ দাবিতে জোরালো আন্দোলন শুরু করে বিরোধীরা। আন্দোলনকারীদের দাবি, ইংলাক প্রধানমন্ত্রী হলেও আসলে দেশ চলছে তাঁর ভাই ও সাবেক প্রধানমন্ত্রী থাকসিন সিনাওয়াত্রার পরামর্শে।তুমুল বিক্ষোভের মুখে দুই সপ্তাহ আগে পার্লামেন্ট ভেঙে দিয়ে নতুন নির্বাচনের ঘোষণা দেন ইংলাক। তবে প্রধানমন্ত্রীর পদ ছাড়তে তিনি অস্বীকৃত হন। আগামী ২ ফেব্রুয়ারি দেশটিতে সাধারণ নির্বাচন অনুষ্ঠিত হওয়ার কথা। তবে প্রধান বিরোধী দল ডেমোক্র্যাট পার্টি গতকাল শনিবার ঘোষণা দিয়েছে, আসন্ন নির্বাচনে যাচ্ছে না তারা। এর এক দিন পরই ইংলাকের পদত্যাগের দাবিতে রাজধানী ব্যাংককে বড় ধরনের বিক্ষোভ করল বিরোধীরা।
‘ইংলাক বিদায় হও’—সরকারবিরোধীদের এ স্লোগানে উত্তপ্ত ছিল ব্যাংকক। রাজধানীর চারটি স্থানে মঞ্চ তৈরি করা হয়। এতে শহরজুড়ে দেখা দেয় তীব্র যানজট। প্রধানমন্ত্রীর বাসভবনের সামনেও বিক্ষোভ করে সরকারবিরোধীরা। তবে বিক্ষোভের সময় ইংলাক রাজধানীতে ছিলেন না।
সরকারবিরোধী কেবল টেলিভিশন স্টেশন ‘ব্লু স্কাই’কে সুথেপ থগসুবান বলেন, ‘আমি জানি না, ইংলাক কী ভাবছেন। তবে আমি নিশ্চিত, সব সরকারি কর্মচারী, সেনাবাহিনী, পুলিশ, জনগণ সরকারের বিরুদ্ধে উঠে দাঁড়িয়েছে।’
