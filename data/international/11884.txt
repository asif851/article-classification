
সাবেক মার্কিন প্রেসিডেন্ট জর্জ ডব্লিউ বুশের আমলে তাঁরা সাত বছর কারাবাস করেছেন। ২০০৯ সালে বারাক ওবামা প্রেসিডেন্ট হলেন। তাঁর টানা আট বছরের মেয়াদেও মুক্তি বা সাজা কোনোটাই হয়নি তাঁদের। বিনা বিচারে কারাগারে ঝরে গেছে তাঁদের জীবনের ১৫টি বছর। এখন যুক্তরাষ্ট্রে এসেছেন নতুন প্রেসিডেন্ট ডোনাল্ড ট্রাম্প। সপ্তাহ খানেকও হয়নি তিনি ক্ষমতা নিয়েছেন। তবে আশার আলো দেখা যাচ্ছে। এবার বিচার শুরু হবে এই বন্দীদের।
এই পাঁচ আসামি হলেন নাইন-ইলেভেন হামলার অন্যতম ষড়যন্ত্রকারী খালিদ শেখ মোহাম্মদ, ইয়েমেনের রামজি বিনালশিভ, খালিদের পাকিস্তানি ভাগনে আলী আবদ আল-আজিজ আলী ওরফে আমর আল-বালুচি এবং সৌদি আরবের ওয়ালিদ বিন আত্তাশ ও মুস্তফা আল-হাওসায়ি। খালিদকে ২০০৩ সালে গ্রেপ্তার করা হয়।
এএফপির খবরে জানানো হয়, এই বন্দীদের ২০০১ সালের ১১ সেপ্টেম্বরের টুইন টাওয়ারে সন্ত্রাসী হামলার (নাইন-ইলেভেন হামলা) ষড়যন্ত্রে জড়িত থাকার অভিযোগে আটক করা হয়। ওই ঘটনার নয় বছর পর তাঁদের বিরুদ্ধে অভিযোগ আনা হয়। নাইন-ইলেভেন হামলায় মারা যায় প্রায় তিন হাজার মানুষ।
প্রেসিডেন্ট হিসেবে ২০০৯ সালে নির্বাচিত হয়ে গুয়ানতানামো বে বন্দিশিবির বন্ধ করে দেওয়া ও পানিতে ডুবিয়ে স্বীকারোক্তি আদায় বন্ধ করে দেওয়াসংক্রান্ত তিনটি নির্বাহী নির্দেশে স্বাক্ষর করেছিলেন বারাক ওবামা। তবে ট্রাম্প তাঁর উল্টোটা বলছেন। কারাগারটি খোলা থাক—এমনটাই তাঁর ইচ্ছা। আর সেখানে ‘কিছু খারাপ লোককে ভরে রাখবেন’ বলেও নির্বাচনের সময় জানিয়েছিলেন তিনি।
প্রধান প্রসিকিউটর ব্রিগেডিয়ার জেনারেল মার্ক মার্টিনস বলেন, ‘আমরা এই বন্দীদের আইনের আওতায় আনার জন্য দৃঢ়প্রতিজ্ঞ। আমরা এটা করবই, যত দিন সময় লাগুক না কেন।’
২০১৮ সালের মার্চের মধ্যে সরকার জুরিবোর্ড গঠনে প্রস্তুত বলেও জানান মার্ক। নাইন-ইলেভেন হামলায় যারা নিহত হয়েছে, তাদের পরিবারের বক্তব্য নেওয়ার কাজ শুরু করেছে। তবে প্রতিরক্ষা বিভাগের আইনজীবীরা মনে করেন, ২০২০ সালের আগে তা সম্ভব নয়।
২০০৯ সালে ক্ষমতা গ্রহণের শুরু থেকেই ওবামা গুয়ানতানামো বে কারাগার বন্ধ করে দেওয়ার প্রতিশ্রুতি দেন। সে সময় এই কারাগারে বন্দীর সংখ্যা ছিল ২৪২। রিপাবলিকান প্রতিরোধের মুখে অবশ্য তাঁদের বিচারকাজ শেষ করা বা অন্যত্র স্থানান্তরিত করার কাজে কোনো অগ্রগতি হয়নি। বন্দীদের ছেড়ে দেওয়া হলে অথবা বিদেশে স্থানান্তর করা হলে তাঁরা আবারও সন্ত্রাসী কর্মকাণ্ডে যুক্ত হবেন, এই যুক্তিতে রিপাবলিকান নেতৃত্ব ওবামার প্রস্তাবের বিরোধিতা করে। তবে কারাগারের বন্দী সংখ্যা ৪১-এ নামিয়ে আনেন ওবামা।
আজ বুধবার মিলিটারি বিচারক কর্নেল জেমস ফল আগামী দুই সপ্তাহের মধ্যে শুনানি শুরু হবে কি না, তা বিবেচনা করবেন।
২০০২ সালে তৈরি হয় এই কারাগার। সে সময় থেকেই কিউবার কুখ্যাত মার্কিন বন্দিশিবির গুয়ানতানামো বে-তে বন্দীদের ওপর অকথ্য নির্যাতনের কথা উঠে আসছে।
