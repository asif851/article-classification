
ইরানের নবনির্বাচিত প্রেসিডেন্ট হাসান রুহানি বলেছেন, যে পরমাণু কর্মসূচির কারণে যুক্তরাষ্ট্র তাঁর দেশের ওপর নিষেধাজ্ঞা আরোপ করেছে, সেই কর্মসূচি কোনোভাবে বন্ধ হবে না। তবে এ ক্ষেত্রে আরও উদারনীতি গ্রহণ করা হবে।পশ্চিমা নিষেধাজ্ঞার কারণে দুর্দশাগ্রস্ত লাখো ইরানি অর্থনৈতিক সংকট কাটিয়ে ওঠার প্রত্যাশায় গত শুক্রবার রুহানিকে বিপুল ভোটে প্রেসিডেন্ট নির্বাচিত করেন।ভোটে জয়লাভের পর গত সোমবার প্রথম সংবাদ সম্মেলনে অংশ নেন রুহানি। তিনি বলেন, সিরিয়ার প্রেসিডেন্ট বাশার আল-আসাদের সঙ্গে ইরানের দীর্ঘদিনের বন্ধুত্বে কোনো পরিবর্তন হবে না। আর এটাই পশ্চিমাদের অতিরিক্ত উদ্বেগের কারণ। রুহানি বলেন, উপসাগরীয় যেসব দেশ গত দুই বছরের বেশি সময় ধরে আসাদ সরকারকে উচ্ছেদে উসকানি দিয়ে আসছে, সেসব দেশের সঙ্গে সম্পর্ক জোরদারের চেষ্টা চালানো হবে।২০০৩-২০০৪ সালে ইরানের সংস্কারবাদী সাবেক প্রেসিডেন্ট মোহাম্মদ খাতামির পরমাণু মধ্যস্থতাকারী দলের প্রধান ছিলেন রুহানি। তিনি পদত্যাগ করার পর ওই দায়িত্ব নেন মাহমুদ আহমাদিনেজাদ। ইরান তখন থেকে ব্যাপকভাবে পরমাণু স্থাপনা বিস্তৃতকরণের কাজ করে আসছে বলে মনে করা হয়।সংবাদ সম্মেলনে ৬৪ বছর বয়সী রুহানি বলেন, ইরানের তেল ও ব্যাংকিং খাতের বিরুদ্ধে ইউরোপীয় ইউনিয়ন ও যুক্তরাষ্ট্রের নিষেধাজ্ঞার ফলে দেশের অর্থনীতি ক্ষতিগ্রস্ত হয়েছে। ওই নিষেধাজ্ঞা অন্যায্য। তিনি এসব সমস্যার সমাধানে উদ্যোগী হওয়ার অঙ্গীকার করেন। রুহানি যুক্তরাষ্ট্রের সঙ্গে কূটনৈতিক সম্পর্ক আগের অবস্থায় ফিরিয়ে আনার ওপর গুরুত্বারোপ করেন। প্রয়োজনে ওয়াশিংটনের সঙ্গে দ্বিপক্ষীয় বৈঠকে প্রস্তুত বলেও তিনি জানান। এএফপি।
