
জাপানে মানসিক প্রতিবন্ধীদের একটি আবাসিক সেবাকেন্দ্রে ছুরি নিয়ে ঢুকে পড়া এক যুবকের হামলায় অন্তত ১৯ জন নিহত হয়েছে। আজ মঙ্গলবার সাগামিহারা শহরে এ ঘটনা ঘটে। বিবিসি অনলাইনের প্রতিবেদনে এই তথ্য জানানো হয়।
হামলায় আহত হয়েছে ২৬ জন। আহত ব্যক্তিদের মধ্যে ২০ জনের অবস্থা গুরুতর।
হামলার পর এক যুবক নিজেই স্থানীয় থানায় গিয়ে আত্মসমর্পণ করেন। সন্দেহভাজন ওই ব্যক্তিকে গ্রেপ্তার করেছে পুলিশ।
খবরে জানানো হয়, গ্রেপ্তার হওয়া যুবকের বয়স ২৬ বছর। রাজধানী টোকিও থেকে ৪০ কিলোমিটার দক্ষিণ-পশ্চিমে অবস্থিত সুকুই ইয়ামাইয়ুরি গার্ডেন ফ্যাসিলিটি নামের ওই সেবাকেন্দ্রের সাবেক কর্মী ছিলেন তিনি।
প্রতিবন্ধী ব্যক্তিদের শেষ করে দিতে চেয়েছিলেন বলে ওই সন্দেহভাজন যুবক পুলিশকে জানিয়েছেন।
পুলিশ বলছে, হামলাকারী দিবাগত রাত আড়াইটার দিকে সেবাকেন্দ্রে প্রবেশ করেন। এরপর তিনি ভেতরে থাকা লোকদের ছুরিকাঘাত করতে থাকেন।
হামলা সময় সেবাকেন্দ্রে আটজন কর্মী ও প্রায় ১৫০ জন বাসিন্দা ছিলেন।
