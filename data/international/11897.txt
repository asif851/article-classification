
আবার বলিভিয়ার প্রেসিডেন্ট হচ্ছেন সমাজতান্ত্রিক নেতা ইভো মোরালেস। গত রোববার তিনি বিপুল ব্যবধানে জয়ী হয়েছেন বলে দাবি করেন। প্রেসিডেন্ট নির্বাচনের ফল আনুষ্ঠানিকভাবে ঘোষণা না করা হলেও বুথফেরত জনমত জরিপের ফলে দেখা গেছে, মোরালেস ৬০ শতাংশের বেশি ভোট পাচ্ছেন। এ নিয়ে তিনি তৃতীয়বারের মতো বলিভিয়ার প্রেসিডেন্ট হবেন। প্রথমবার ২০০৬ সালে প্রেসিডেন্ট নির্বাচিত হন মোরালেস। এবারের নির্বাচনের মধ্য দিয়ে তিনি তাঁর ‘আদিবাসী সমাজতন্ত্র’ নীতিকে এগিয়ে নেওয়ার সুযোগ পাবেন। এই নীতির আওতায় তিনি এরই মধ্যে তেল-গ্যাসসহ বিভিন্ন গুরুত্বপূর্ণ শিল্প খাতকে জাতীয়করণ করেছেন। রাজধানী লাপাজে প্রেসিডেন্ট প্রাসাদের বাইরে রোববার জড়ো হওয়া হাজার হাজার সমর্থকের উদ্দেশে মোরালেস বলেন, ‘দুই মডেল নিয়ে বিতর্ক ছিল: জাতীয়করণ না ব্যক্তিমালিকানা। জাতীয়করণ ৬০ শতাংশের বেশি সমর্থন পেয়ে জয়ী হয়েছে।’ রয়টার্স
