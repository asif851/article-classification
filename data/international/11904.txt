
তার নাম লুলু। কাজ গন্ধ শুঁকে বোমা খুঁজে বের করা। এর জন্যই তাকে তৈরি করা হচ্ছিল। চলছিল প্রশিক্ষণ। কিন্তু প্রশিক্ষণে মন ছিল না তার। বেশ উদাসীন ছিল সে।
কিন্তু উদাসীন কুকুরকে দিয়ে তো আর গোয়েন্দা সংস্থা চলে না! তাই যুক্তরাষ্ট্রের কেন্দ্রীয় গোয়েন্দা সংস্থা সিআইএ পত্রপাঠ বিদায় জানিয়ে দিয়েছে লুলুকে। এক বিবৃতিতে সিআইএ বলেছে, ‘কয়েক সপ্তাহ প্রশিক্ষণে ছিল লুলু। কিন্তু গন্ধ শুঁকে বিস্ফোরক খুঁজে বের করার ব্যাপারে তার কোনো আগ্রহ পাওয়া যায়নি।’
সিআইএর ছবিতে দেখা গেছে, লুলু ল্যাব্রাডোর জাতের কালো রঙের একটি কুকুর।
এএফপির খবরে বলা হয়েছে, মানুষ যেমন নতুন বিষয় শিখতে চায়, তেমনি কুকুরেরও ভালো দিন-খারাপ দিন আছে। কিন্তু লুলু বোমার গন্ধ শোঁকার বিষয়টির মধ্যেই ঢুকতে চায়নি। এমনকি খাবার বা খেলার মাধ্যমেও তাকে আকর্ষণ করা যায়নি।
সিআইএ বিবৃতিতে বলেছে, স্পষ্টতই সে বিষয়টি উপভোগ করছিল না। তাই চাকরি থেকে তাকে বিদায় দেওয়া হয়েছে।
গোয়েন্দা সংস্থাটির নিয়ম অনুযায়ী, প্রশিক্ষণ চলাকালে যে ব্যক্তি লুলুকে দেখভাল করছিলেন, তিনিই তাকে দত্তক নেবেন।
