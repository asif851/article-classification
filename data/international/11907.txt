
নোবেলজয়ী ভারতের অর্থনীতিবিদ অমর্ত্য সেন মনে করেন, একজন গণতন্ত্রমনা ভারতীয় হিসেবে প্রধানমন্ত্রী নরেন্দ্র মোদির দেশ শাসন করার অধিকার রয়েছে। সম্প্রতি অনুষ্ঠিত লোকসভা নির্বাচনে বিজেপির বিপুল জয়ের আগে মোদির সরকার গঠন করার পক্ষে ছিলেন না বিশিষ্ট এই অর্থনীতিবিদ। খবর হিন্দুস্তান টাইমসের।গত সোমবার যুক্তরাজ্যের লন্ডনের এশিয়া হাউসে দেওয়া এক বক্তৃতায় অমর্ত্য সেন বলেন, প্রতিবেশী দেশ বিশেষ করে জাপান ও চীনের কাছ থেকে ভারতের অনেক কিছু শেখার প্রয়োজন।বক্তৃতা শেষে হিন্দুস্তান টাইমসকে অমর্ত্য সেন বলেন, নির্বাচনী ফলাফলে বিজেপির পক্ষে দেখা দেওয়া গণজোয়ারের অর্থ এই নয়, ভারতের সমাজব্যবস্থায় মৌলিক পরিবর্তন এসেছে। দলটি ৩১ শতাংশ ভোটারের সমর্থন পেয়েছে। এ ফলাফল বর্তমান নির্বাচনী ব্যবস্থায় অস্বাভাবিক নয়।অমর্ত্য সেন আরও বলেন, ‘সংখ্যালঘুদের অধিকার রক্ষা হবে কি না, তা নিয়ে অনেকেই চিন্তিত। ভারত একটা ধর্মনিরপেক্ষ গণতান্ত্রিক দেশ। নিজ মতামত প্রকাশের অধিকার মানুষের রয়েছে।’
