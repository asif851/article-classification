
দুর্নীতির অভিযোগের মুখে গতকাল বৃহস্পতিবার পদত্যাগ করেছেন শ্রীলঙ্কার পররাষ্ট্রমন্ত্রী রবি করুণানায়েক। অবশ্য তিনি দাবি করেছেন, কোনো দুর্নীতি তিনি করেননি। পদত্যাগ করে রবি করুণানায়েক পার্লামেন্টকে বলেন, ‘আমি কখনো কোনো ভুল করিনি। শ্রীলঙ্কায় নতুন রাজনৈতিক পরিবেশ তৈরি ও সুশাসন নিশ্চিত করতে সম্মানের সঙ্গে পদত্যাগ করছি।’ যদিও মন্ত্রিত্ব ছাড়লেও দল ছাড়ছেন না বলে জানিয়ে তিনি বলেন, এখন তিনি পার্লামেন্টের পেছনের সারির একজন সদস্য হিসেবে কাজ করে যাবেন।
রবি করুণানায়েকের বিরুদ্ধে অভিযোগ, তাঁর বিলাসবহুল একটি অ্যাপার্টমেন্ট কেনার অর্থ দিয়েছেন একজন ব্যবসায়ী, যার বিনিময়ে কিছু সুবিধা দেওয়া হয় ওই ব্যবসায়ীকে। সে সময় করুণানায়েক অর্থমন্ত্রী ছিলেন। কিন্তু করুণানায়েকের দাবি, অ্যাপার্টমেন্ট কেনার বিষয়গুলো তাঁর পরিবার দেখভাল করেছে। তিনি এ বিষয়ে কিছুই জানতেন না।
অভিযোগ অস্বীকার করে করুণানায়েক পার্লামেন্টে বলেন, সরকারকে অস্থিতিশীল করতে তাঁর বিরুদ্ধে অভিযোগ আনা হয়েছে। মন্ত্রিসভায় দৃষ্টান্ত স্থাপনের জন্যই তিনি পদত্যাগ করছেন। এ ছাড়া তাঁর দুর্নীতির অভিযোগ নিয়ে সরকার যাতে কোনো ঝামেলায় না পড়ে, সেটাও একটা কারণ।
