
তাঁরা আটজন চীনা পুলিশ কর্মকর্তা। কী করলেন? পোশাক খুলে উদোম হয়ে নেমে গেলেন নদীতে। মনের সুখে সাঁতার কাটলেন তাঁরা। নগ্ন হয়ে এই সাঁতার কাটার দায়ে তাঁদের চাকরিও ভেসে গেলে জলে।
চীনা গণমাধ্যমের বরাত দিয়ে বার্তা সংস্থা পিটিআই জানায়, চীনের হেনান প্রদেশের লুসান কাউন্টির পর্যটনকেন্দ্র বলে পরিচিত এলাকার এক নদীতে ওই পুলিশ কর্মকর্তারা নগ্ন হয়ে সাঁতার কাটেন। এই ছবি অনলাইনে প্রকাশিত হওয়ার পর গতকাল সোমবার সংশ্লিষ্ট কর্তৃপক্ষ ওই পুলিশ কর্মকর্তাদের চাকরি থেকে বরখাস্ত করে।
লুসান কাউন্টির নিরাপত্তা ব্যুরো জানিয়েছে, ওই কর্মকর্তারা পুলিশের ভাবমূর্তি ক্ষতিগ্রস্ত করেছেন। তাই তাঁদের বিরুদ্ধে শাস্তিমূলক ব্যবস্থা নেওয়া হয়েছে।
অনলাইনে প্রকাশিত ছবিতে দেখা গেছে, আট ব্যক্তি নগ্ন হয়ে নদীতে সাঁতার কাটছেন। নদীর তিরে দাঁড়িয়ে আছেন।আর তাঁদের পোশাক নদীর তিরে পড়ে আছে। পাশেই রাখা আছে পুলিশের দুটি গাড়ি।
ওই ঘটনায় সংশ্লিষ্টতার অভিযোগে পুলিশের উচ্চপদস্থ আরও তিন কর্মকর্তাকে শাস্তি দেওয়া হয়েছে।
