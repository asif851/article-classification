
ইয়েমেনের দক্ষিণাঞ্চলীয় বন্দরনগরী এডেনের একটি সামরিক ঘাঁটিতে গতকাল রোববার আত্মঘাতী বোমা হামলায় ৫২ জন সেনা নিহত হয়েছেন। ওই এলাকার কাছাকাছিই ইসলামিক স্টেট (আইএস) জঙ্গিদের হামলায় ৫০ জন নিহত হওয়ার ঘটনার এক সপ্তাহ না পেরোতেই এই হামলার ঘটনা ঘটল। গতকালের হামলার দায় স্বীকার করেছে আইএসের সঙ্গে সংশ্লিষ্ট স্থানীয় একটি জঙ্গিগোষ্ঠী।
কর্মকর্তারা বলেন, সেনারা এডেনের খোর মাকসার এলাকার এক সামরিক ঘাঁটির কাছে বেতন নেওয়ার জন্য লাইনে দাঁড়িয়ে ছিলেন। এ সময় এক ব্যক্তি আত্মঘাতী হামলা চালায়। এ ঘটনায় ৬০ সেনা আহত হয়েছেন।
বন্দরনগর এডেন ইয়েমেনের আন্তর্জাতিকভাবে স্বীকৃত প্রবাসী সরকারের অস্থায়ী রাজধানী। হুতি শিয়া বিদ্রোহীদের হামলার পর সে সরকারের প্রধান প্রতিবেশী সৌদি আরবে পালিয়ে যান। একের পর এক জঙ্গি হামলার পরিপ্রেক্ষিতে সে সরকারের বাহিনী এডেনে নিয়ন্ত্রণ প্রতিষ্ঠায় বেশ বেগ পাচ্ছে।
 
