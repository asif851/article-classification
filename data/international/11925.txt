
রুমানিয়ায় অবসরে যাওয়া সামরিক বাহিনীর একটি অসুস্থ কুকুরকে বাঁচাতে আইন পরিবর্তনের নির্দেশ দিয়েছে দেশটির কর্তৃপক্ষ।বার্তা সংস্থা এএফপির খবরে জানানো হয়, গতকাল সোমবার দেশটির কর্তৃপক্ষ এমন নির্দেশ দেয়।ম্যাক্স নামের পাঁচ বছর বয়সী কুকুরটি যুদ্ধবিধ্বস্ত আফগানিস্তানে দুই দফায় সামরিক দায়িত্ব পালন করেছে। বিস্ফোরক দ্রব্য খুঁজে বের করার মতো ঝুঁকিপূর্ণ কাজ সে সফলভাবে করেছে। কিন্তু কুকুরটি এখন সামরিক বাহিনী থেকে অবসরে গেছে।সামরিক বাহিনী থেকে অবসরে যাওয়া কুকুরদের দেখভালের বিষয়ে রুমানিয়ায় কোনো আইনি বিধান নেই। এমন প্রেক্ষাপটে অসুস্থ ম্যাক্সকে বাঁচাতে অনলাইনে আবেদন জানানো হয়। এই আবেদনের পক্ষে প্রায় ২৭ হাজার স্বাক্ষর সংগৃহীত হয়।ম্যাক্সকে নিয়ে ব্যাপক প্রচারের পরিপ্রেক্ষিতে সামরিক দায়িত্ব থেকে অবসরে যাওয়া কুকুরের দেখভাল সরকারিভাবে করার বিষয়ে একটি আদেশ দেন দেশটির প্রতিরক্ষামন্ত্রী মিরচা দুসা। তিনি জানান, চলতি সপ্তাহেই এটা করা হবে।বর্তমানে প্রাণীপ্রিয় এক ব্যক্তি ম্যাক্সকে পোষ্য নিয়েছেন। তার চিকিৎসায় অন্যরা অর্থ সহায়তা দিয়েছেন।
