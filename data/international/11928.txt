
যুক্তরাজ্যের কনজারভেটিভ দলের সাবেক মন্ত্রী লর্ড হাও বলেছেন, দলনেতা প্রধানমন্ত্রী ডেভিড ক্যামেরন ইউরোপ বিষয়ে নিজের দলের ওপর নিয়ন্ত্রণ হারাচ্ছেন। ব্রাসেলসের সঙ্গে পুনরায় আলোচনার কথা বলায় বোঝা যাচ্ছে যে দলের পেছনের সারির নেতাদের ভয় পাচ্ছে টরি নেতৃত্ব। অবজারভার পত্রিকায় লেখা এক নিবন্ধে লর্ড হাও এ কথা বলেছেন। সতর্ক করে দিয়ে তিনি বলেছেন, প্রস্তাবিত গণভোটের ভিত্তিতে যুক্তরাজ্য যদি ইইউ ত্যাগ করে, তাহলে বিশ্বের ওপর দেশটির কর্তৃত্বে তা মারাত্মক প্রভাব ফেলবে।
প্রধানমন্ত্রীর এক ঘনিষ্ঠজন ইইউ গণভোটের জন্য কনজারভেটিভ দলের তৃণমূল পর্যায়ের দাবিকে ‘পাগলামি’ অভিহিত করেছেন বলে পত্রিকায় খবর প্রকাশিত হওয়ার পর লর্ড হাও এ কথা বললেন। তবে ডাউনিং স্ট্রিটের পক্ষ থেকে বলা হয়েছে, তাদের কেউ এমন মন্তব্য করেননি। অবজারভার-এ লর্ড হাও লিখেছেন, প্রধানমন্ত্রী ক্যামেরন রাজনৈতিক এক ‘প্যান্ডোরার বাক্স’ খুলেছেন। মনে হচ্ছে ইইউর সঙ্গে দেশের সম্পর্ক নিয়ে তিনি তাঁর নিজের দলের ওপর নিয়ন্ত্রণ হারাচ্ছেন। ইউরো-সংশয়বাদের একমুখী প্রভাব এখন এত বেশি ছড়িয়ে পড়েছে যে কনজারভেটিভ নেতৃত্বকেও দলের পেছনের সারির নেতাদের ভয় পেতে হচ্ছে। সাবেক পররাষ্ট্রমন্ত্রী এবং মার্গারেট থ্যাচার আমলের উপপ্রধানমন্ত্রী লর্ড হাও আরও লিখেছেন, ‘ইউরোপ নিয়ে কনজারভেটিভ দলের বিচলিত অবস্থা দীর্ঘদিনের এবং তা এখনো অব্যাহত আছে। এটা এখন তাদের একটি সমস্যা এবং জাতীয় সমস্যা হয়ে গেছে।’লর্ড হাওয়ের মতে, এখন প্রয়োজন সুস্পষ্ট চিন্তা-ভাবনার সমন্বয়, শক্তিশালী নেতৃত্ব এবং দলীয় সুবিধাবাদের বদলে জাতীয় স্বার্থকে প্রাধান্য দেওয়া।
এ ছাড়া বিবিসি রেডিও ফাইভকে দেওয়া এক সাক্ষাৎকারেও সাবেক মন্ত্রী একই ধরনের কথা বলেছেন। তিনি বলেছেন, ‘গণভোটের ফলাফল যদি এমন হয় যে ইইউ থেকে আমাদের বিচ্ছিন্ন হয়ে যেতে হচ্ছে, তাহলে তার প্রভাব হবে খুবই খারাপ। কেননা, ইইউর সঙ্গে থাকার অর্থ সারা বিশ্বে আমাদের প্রভাব বজায় থাকা।’ ইইউ থেকে যুক্তরাজ্যের বেরিয়ে আসার সপক্ষে প্রচারণা চালাচ্ছে ইনডিপেনডেন্ট পার্টি। চলতি মাসের প্রথম দিকে স্থানীয় নির্বাচনে বেশ ভালো করেছে দলটি। এতে উৎসাহিত হয়ে কনজারভেটিভ দলের অনেক নেতা এখন প্রধানমন্ত্রী ক্যামেরনকে চাপ দিচ্ছেন ইইউ সদস্যপদ নিয়ে গণভোট আয়োজনের জন্য। বিবিসি।
