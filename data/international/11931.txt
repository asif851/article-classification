
ভেনেজুয়েলার সাবেক নেতা হুগো চাভেজের প্রথম মৃত্যুবার্ষিকী পালিত হয়েছে গতকাল বুধবার। দেশজুড়ে সরকারবিরোধী বিক্ষোভের মধ্যে তাঁর উত্তরসূরি নিকোলা মাদুরো গতকাল প্রয়াত এই নেতার স্মরণে অনুষ্ঠানের আয়োজন করেন।যেখানে কাচের সমাধিতে চাভেজকে সমাহিত করা হয়েছে, সেই সামরিক ব্যারাকে গতকাল তাঁর স্মরণে অনুষ্ঠানের আয়োজন করা হয়। সেনারা কুচকাওয়াজের মাধ্যমে চাভেজের প্রতি শ্রদ্ধা জানান। অনুষ্ঠানে প্রেসিডেন্ট নিকোলা মাদুরো ছাড়াও নিকারাগুয়া ও বলিভিয়ার প্রেসিডেন্ট উপস্থিত ছিলেন।মার্কিন চলচ্চিত্রকার অলিভার স্টোন নির্মিত মাই ফ্রেন্ড হুগো নামের একটি প্রামাণ্যচিত্রের উদ্বোধনী শো দেখানো হয়। ভেনেজুয়েলা সরকারের অর্থায়নে নির্মিত হয়েছে এ প্রামাণ্যচিত্র। গত বছরের ৫ মার্চ ক্যানসারে চাভেজের মৃত্যু হয়।ভেনেজুয়েলার প্রয়াত এই নেতার মৃত্যুবার্ষিকী উপলক্ষে এক টুইট বার্তায় মাদুরো লিখেন, ‘কমান্ডার আমাদের ছেড়ে চলে গেছেন আজ এক বছর হলো। এই দিনে তাঁর আত্মার প্রতি শান্তি কামনা ও শ্রদ্ধা নিবেদন করতে সবার প্রতি আহ্বান জানাচ্ছি।’ তবে সরকারবিরোধীরা এ আহ্বানে সাড়া দেননি। বরং এই দিন আরও বড় ধরনের বিক্ষোভের ডাক দেন তাঁরা।গত ৪ ফেব্রুয়ারি দক্ষিণ ভেনেজুয়েলার সান ক্রিস্তোবাল শহরে এক তরুণীকে ধর্ষণের চেষ্টার প্রতিবাদে শিক্ষার্থীরা আন্দোলন শুরু করেন। পরে তা বিস্তৃতি লাভ করে। মাদুরোর অভিযোগ, তাঁকে উৎখাত করতে যুক্তরাষ্ট্র ওই বিক্ষোভকারীদের মদদ দিচ্ছে। এএফপি।
