
পাকিস্তানে গতকাল সোমবার অজ্ঞাতনামা বন্দুকধারীদের গুলিতে তেহরিক-ই-তালেবানের (টিটিপি) শীর্ষস্থানীয় নেতা আসমতুল্লাহ শাহীন ভুটানিসহ অন্তত চারজন নিহত হয়েছেন। উত্তর ওয়াজিরিস্তানের ঘুলাম খান তেহসিল এলাকায় এ ঘটনা ঘটে। স্থানীয় সূত্র জানায়, ঘুলাম খান তেহসিলের দারগা মান্দি এলাকার কাছে অজ্ঞাতনামা একদল বন্দুকধারী অতর্কিতে একটি গাড়িতে হামলা চালায়। এতে আসমতুল্লাহ, গাড়িচালক ও দুজন দেহরক্ষী ঘটনাস্থলেই নিহত হন।আসমতুল্লাহর পরিবারের একজন সদস্য বার্তা সংস্থাকে খবরের সত্যতা নিশ্চিত করেন। তবে টিটিপির পক্ষ থেকে কিছু জানানো হয়নি। গতকাল নিরাপত্তা সূত্রও আসমতুল্লাহ নিহত হওয়ার বিষয়টি নিশ্চিত করেছে।প্রায় এক মাস আগে আসমতুল্লাহ নিহত হয়েছিলেন বলে একবার গুজব ছড়িয়ে পড়েছিল। পাকিস্তানের সেনাবাহিনীর তালিকায় শীর্ষ ২০ জন তালেবান কমান্ডারের তালিকায় ছিলেন গুরুত্বপূর্ণ শুরা সদস্য আসমতুল্লাহ। ২০০৯ সালে তাঁর মাথার জন্য এক লাখ ২০ হাজার ডলার পুরস্কার ঘোষণা করা হয়। ডন।
 
