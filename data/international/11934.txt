
পানির দামে কেনা—প্রচলিত কথাটি এবার একটু উল্টে যেতে বসেছে। সোনার চেয়ে বেশি দামে এবার কিনতে হবে এক বোতল পানি। এক বোতলের দাম পড়বে ৬৫ লাখ রুপি! এক বোতল পানি সোনার চেয়েও দামি! অবিশ্বাস্য? এমন মনে হলেও সামনের বছর এই পানি বিক্রির জন্য ভারতের বাজারে আসবে।
ইন্ডিয়া টাইমসের প্রতিবেদনে বলা হয়, যুক্তরাষ্ট্রের বেভারলি হিলস ড্রিংক কোম্পানি এই পানি ভারতে বাজারজাত করবে। প্রতিষ্ঠানটি এই বোতলজাত পানির নাম দিয়েছে ‘বেভারলি হিলস ৯০এইচ২ও’।
প্রতিবেদনে বলা হয়, এই পানির বোতলের নকশা করেছেন একজন বিখ্যাত স্বর্ণশিল্পী। বোতলের ঢাকনা তৈরি করা হয়েছে ১৪ ক্যারেট ওজনের সাদা সোনা, ৬০০টি সাদা ও ২৫০টি কালো হিরা দিয়ে। ওই বোতলে ক্যালিফোর্নিয়ার দক্ষিণাঞ্চলীয় পাঁচ হাজার ফুট উচ্চতার একটি পাহাড় থেকে সংগ্রহ করা বসন্তকালীন প্রাকৃতিক পানি দেওয়া হবে।
বেভারলি হিলস ড্রিংক কোম্পানির সহ-প্রতিষ্ঠাতা জন গ্লাক বলেন, ‘এই পানির স্বাদ রেশমের মতো কোমল, ঠান্ডা ও খুবই হালকা।’
