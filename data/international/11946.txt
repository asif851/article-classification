
তাইওয়ানে ভূমিকম্পে বিধ্বস্ত ভবনের ধ্বংসস্তূপে ৫০ ঘণ্টা ধরে আটকে থাকার পর আজ সোমবার সকালে দুজনকে উদ্ধার করা হয়েছে। তাঁরা একজন নারী, অপরজন পুরুষ। ভূমিকম্পে নিহত ব্যক্তির সংখ্যা বেড়ে ৩৭ জনে পৌঁছেছে।এএফপির খবরে জানা যায়, উদ্ধার হওয়া ওই পুরুষের নাম লি সং তিয়ান। ধ্বংসস্তূপে তাঁর পা আটকে ছিল। শেষ পর্যন্ত চিকিৎসকেরা ঘটনাস্থলে গিয়ে তাঁর পা কেটে বাদ দিয়েছেন। এ ছাড়া তাঁকে উদ্ধার করা সম্ভব হচ্ছিল না। উদ্ধার হওয়া নারীর নাম জানা যায়নি।উদ্ধারকর্মীরা বলছেন, ধ্বংসস্তূপের মধ্যে নারীর কান্না শুনে তাঁরা তাঁকে বের করেন। ওই নারীর স্বামী ও সন্তানের লাশ ধ্বংসস্তূপ থেকে উদ্ধার করা হয়েছে। তাঁর পরিবারের আরও পাঁচজন সদস্য সেখানে আটকা রয়েছেন। তাঁদের উদ্ধারে চেষ্টা চলছে।তাইনান শহরে বিধ্বস্ত ওয়ে কুয়ান ভবন থেকে ওই নারী ও পুরুষকে ক্রেন দিয়ে উদ্ধার করা হয়।গত শনিবার ৬ দশমিক ৪ তীব্রতার ভূমিকম্পে তাইওয়ানে ১৬ তলা একটি ভবনসহ ১১টি ভবন বিধ্বস্ত হয়। বিধ্বস্ত ওই ভবনের ধ্বংসস্তূপে শতাধিক মানুষ আটকা পড়ে আছে বলে ধারণা করা হচ্ছে।
