
মধ্য আমেরিকার দেশ গুয়াতেমালার সাবেক সামরিক শাসক ইফরেইন রিয়োস মন্টকে ৮০ বছরের কারাদণ্ডাদেশ দিয়েছেন দেশটির একটি আদালত। গণহত্যা ও মানবতার বিরুদ্ধে অপরাধের দায়ে গত শুক্রবার তাঁর বিরুদ্ধে এই রায় দেওয়া হয়।
তিনজন বিচারককে নিয়ে গঠিত ট্রাইব্যুনাল রায় ঘোষণার সময় জানান, ইফরেইন ক্ষমতায় থাকাকালে ১৯৮২ থেকে ১৯৮৩ সালের মধ্যে তাঁর নির্দেশে জাতিগত মায়া জনগোষ্ঠীর এক হাজার ৭৭১ জনকে হত্যা করা হয়। ধারণা করা হয়, বামপন্থী বিদ্রোহীরা এই কাজে সেনাবাহিনীকে সহায়তা দেয়।
ইফরেইন (৮৬) তাঁর বিরুদ্ধে আনা সব অভিযোগ অস্বীকার করেছেন। সাবেক এই সামরিক শাসক তাঁর বয়সের বিষয়টি বিবেচনা করতে এই রায়ের বিরুদ্ধে আপিল করবেন। বিবিসি।
