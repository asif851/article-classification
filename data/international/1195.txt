
পশ্চিমবঙ্গের মুর্শিদাবাদে কুয়াশার কারণে যাত্রীবাহী একটি বাস নিয়ন্ত্রণ হারিয়ে সেতুর রেলিং ভেঙে ভৈরব নদীতে পড়ে যায়। এতে এখন পর্যন্ত ৩৬ জনের মৃত্যুর খবর পাওয়া গেছে।
জেলার দৌলতবাদ থানা এলাকার বালিঘাট সেতুতে ওঠার সময় একটি ট্রাককে পাশ দিতে গিয়ে এ দুর্ঘটনা ঘটে। ঘড়ির কাটায় তখন সকাল ৭টা ১০ মিনিট। বাসটি করিমপুর থেকে মালদহ যাচ্ছিল।
বেঁচে যাওয়া যাত্রীরা বলেছে, বাসটিতে ৫৬ জন যাত্রী ছিল। বাসটি সঙ্গে সঙ্গে পানিতে ডুবে যায়। স্থানীয় লোকজন দ্রুত ছুটে এসে উদ্ধারকাজে নামে। বাসটি পানি থেকে তোলার জন্য কলকাতা থেকে ডুবুরি এবং হাউড্রোলিক ক্রেন আনা হয়েছে। উদ্ধার কাজে নেমেছে দমকল এবং পুলিশ। এসেছে বিপর্যয় মোকাবিলা কমিটির সদস্যরাও।
এদিকে সকালে উদ্ধারকাজ বিলম্ব হওয়ায় স্থানীয় লোকজন ক্ষোভে পুলিশের দুটি গাড়িসহ কয়েকটি যানবাহনে ভাঙচুর চালায়। পরে পুলিশ এসে পরিস্থিতি নিয়ন্ত্রণে আনে।
এই দুর্ঘটনার খবর শুনে গভীর দুঃখ প্রকাশ করেছেন মুখ্যমন্ত্রী মমতা বন্দ্যোপাধ্যায়। তিনি নিহতদের পরিবার পিছু ৫ লাখ, গুরুতর আহত যাত্রীদের ১ লাখ এবং কম আহত যাত্রীদের ৫০ হাজার রুপি করে আর্থিক সহায়তা দেওয়ার ঘোষণা দিয়েছেন।
 
