
সিরিয়ায় দুই বছর ধরে চলা সহিংসতায় এ পর্যন্ত এক লাখের বেশি মানুষ নিহত হয়েছে। জাতিসংঘের মহাসচিব বান কি মুন এ তথ্য জানান। গতকাল বৃহস্পতিবার বিবিসির অনলাইনের খবরে এ কথা জানানো হয়।খবরে বলা হয়, গতকাল নিউইয়র্কে জাতিসংঘের সদর দপ্তরে এক সংবাদ সম্মেলনে বান কি মুন এ তথ্য জানান। তিনি বলেন, হতাহতের পুরো তথ্য তাঁদের কাছে নেই। মূল সংখ্যা আরও অনেক বেশি। এ ছাড়া নতুন করে আরও ১৭ লাখ সিরীয় শরণার্থী আশ্রয়ের খোঁজে প্রতিবেশী দেশগুলোতে পালিয়ে গেছে বলে তিনি জানান।এ সময় মার্কিন পররাষ্ট্রমন্ত্রী জন কেরি তাঁর সঙ্গে ছিলেন। তাঁরা উভয়ই সিরিয়া সংকটের দ্রুত সমাধানের ওপর গুরুত্বারোপ করেন।সিরিয়ার সরকার ও বিরোধীদের উদ্দেশে বান কি মুন বলেন, ‘উভয় পক্ষেরই সশস্ত্র ও সহিংস হামলা বন্ধ করা উচিত। দেশটির সংকট সমাধানে শিগগিরই সুইজারল্যান্ডের জেনেভায় একটি শান্তি সম্মেলন করার ওপর জোর দেন জাতিসংঘের মহাসচিব। এর আগে শান্তি সম্মেলনের উদ্যোগ নেওয়া হলেও যুক্তরাষ্ট্র ও রাশিয়ার মতবিরোধের কারণে তা ভেস্তে যায়।
