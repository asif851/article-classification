
ভারতের মুম্বাইয়ে গতকাল বৃহস্পতিবার প্রায় ১০০ বছরের পুরোনো একটি ভবন ধসে অন্তত ১২ জন নিহত হয়েছে। ভবনটির ভেতর থেকে ২৪ জনকে উদ্ধার করা হয়েছে। উদ্ধারকর্মীরা জানান, ভেতরে আরও ৫ থেকে ১০ জন আটকা পড়ে আছে বলে তাঁরা আশঙ্কা করছেন। পুলিশ জানায়, বৃহস্পতিবার স্থানীয় সময় সকাল ৮টা ৪০ মিনিটের দিকে ভবনধসের এ ঘটনা ঘটে। গত মঙ্গলবার থেকে ভারী বৃষ্টিতে ভেসে যাচ্ছে ভারতের মুম্বাই নগর। রেকর্ড পরিমাণ বৃষ্টিপাতে শহরের অধিকাংশ রাস্তা ডুবে গেছে পানিতে। বৃষ্টির কারণে কার্যত অচল হয়ে পড়ে দেশটির এই বাণিজ্যিক রাজধানী। গত এক মাসে এটি এ ধরনের ভবনধসের তৃতীয় ঘটনা। গত জুলাই মাসে মুম্বাইয়ের ঘাটকোপারে একটি চারতলা বাড়ি ভেঙে পড়ে ১৭ জন নিহত হয়।
বিবিসি
