

এয়ারএশিয়ার বিধ্বস্ত উড়োজাহাজটির চারটি বড় অংশ খুঁজে পাওয়ার দাবি করেছে উদ্ধারকারী দল। গতকাল শনিবার ইন্দোনেশিয়ার অনুসন্ধান ও উদ্ধার সংস্থার প্রধান বামবাং সোয়েলিস্তিও এ দাবি করেন। এদিকে সুরাবায়া-সিঙ্গাপুর পথে এয়ারএশিয়া ইন্দোনেশিয়ার অনুমোদন (রুট পারমিট) স্থগিত করার কথা জানিয়েছে ইন্দোনেশিয়ার পরিবহন মন্ত্রণালয়। খবর এএফপি ও রয়টার্সের।বামবাং সোয়েলিস্তি রাজধানী জাকার্তায় সাংবাদিকদের বলেন, গত শুক্রবার রাতে বোর্নিও দ্বীপের কাছে জাভা সাগরে উদ্ধারকারী দল উড়োজাহাজের চারটি বড় অংশ খুঁজে পায়। তিনি বলেন, ‘আমি আপনাদের নিশ্চয়তা দিতে পারি যে, বস্তুগুলো এয়ারএশিয়ার বিধ্বস্ত উড়োজাহাজটির, যা আমরা খুঁজছি।’ ৩০ মিটার নিচে সাগরতলে থাকা বস্তু চারটির মধ্যে বড়টির আয়তন ৫০ বর্গমিটার বলে জানানো হয়েছে।উদ্ধার সংস্থার প্রধান সোয়েলিস্তিও বলেন, ‘আমরা সন্ধান পাওয়া বস্তুগুলোর সঠিক ছবি পাওয়ার জন্য আরওভি (পানির নিচে চলা দূরনিয়ন্ত্রিত যান) নামাচ্ছি। তবে তীব্র স্রোত থাকায় আরওভি চালানো কঠিন হয়ে পড়ছে।’ খারাপ আবহাওয়ার কারণে কয়েক দিন ধরে মৃতদেহ উদ্ধার ও উড়োজাহাজের ধ্বংসাবশেষের অনুসন্ধানকাজ বিঘ্নিত হচ্ছে। মঙ্গলবার থেকে গতকাল পর্যন্ত মোট ৩০টি মৃতদেহ উদ্ধার করা হয়েছে। গত শুক্রবার অনুসন্ধানের এলাকা কমিয়ে এক হাজার ৫৭৫ বর্গনটিক্যাল মাইলের মধ্যে অভিযান চালানো হয়, যা গত বৃহস্পতিবার অনুসন্ধান চালানো এলাকার ১০ ভাগের এক ভাগ। ২৯টি জাহাজ এবং ১৭টি বিমান এ অভিযানে অংশ নিয়েছে।এয়ারএশিয়া ইন্দোনেশিয়ার ফ্লাইট কিউজেড ৮৫০১ গত রোববার ইন্দোনেশিয়ার সুরাবায়া থেকে সিঙ্গাপুরে যাওয়ার পথে নিখোঁজ হয়। এতে দুজন চালক, পাঁচজন ক্রু সদস্য এবং শিশুসহ ১৫৫ জন যাত্রী ছিল। রুট পারমিট স্থগিত: অনিয়মের অভিযোগে সুরাবায়া-সিঙ্গাপুর পথে এয়ারএশিয়া ইন্দোনেশিয়ার অনুমোদন (রুট পারমিট) স্থগিত করার কথা জানিয়েছে ইন্দোনেশিয়ার পরিবহন মন্ত্রণালয়। গতকাল মন্ত্রণালয়ের পক্ষ থেকে বলা হয়েছে, বিধ্বস্ত উড়োজাহাজটি অননুমোদিত সময়সূচিতে যাত্রা করেছিল। মন্ত্রণালয়ের আকাশপথবিষয়ক মহাপরিচালক মুরজাতমোদজো বলেন, সংশ্লিষ্ট কর্মকর্তারা ফ্লাইটটি রওনা হওয়ার সময়টিকে অনুমোদন করেননি। ফ্লাইটটি এর রুট পারমিট ও সময়সূচি লঙ্ঘন করে। এটাই সমস্যা। তিনি বলেন, তদন্ত শেষ না হওয়া পর্যন্ত রুট পারমিট স্থগিত থাকবে। এ ছাড়া কাল সোমবার থেকে এয়ারএশিয়ার সব ফ্লাইটের সময়সূচি তদন্ত করা হবে বলে জানিয়েছে পরিবহন মন্ত্রণালয়। মুরজাতমোদজো বলেন, ‘আমরা এয়ারএশিয়ার সব ফ্লাইটের সময়সূচি খতিয়ে দেখতে যাচ্ছি। আশা করছি সোমবার থেকে তদন্ত শুরু করতে পারব।’এয়ারএশিয়া ইন্দোনেশিয়ার প্রধান নির্বাহী কর্মকর্তা (সিইও) সুনু উইদিয়াতমোকো সাংবাদিকদের বলেছেন, তাঁদের কোম্পানি সরকারের তদন্তকাজে সহায়তা করবে। তবে তিনি বিস্তারিত কিছু বলতে অস্বীকৃতি জানান।
