
দায়িত্ব নেওয়ার পর সরকারের কর্মপন্থা ঠিক করে নিতে একটুও সময় নষ্ট করছেন না ভারতের নতুন প্রধানমন্ত্রী নরেন্দ্র মোদি৷ সুপ্রশাসনের প্রতিশ্রুতি দিয়ে ক্ষমতায় আসা মোদির সরকারের ১০ দফা অগ্রাধিকার তালিকা আগেই পাওয়া গেছে৷ এবার জানা গেল, আগের সরকারের চালু করা প্রকল্পগুলোর নাম পরিবর্তন করা যাবে না বলে মোদি তাঁর মন্ত্রীদের সোজাসাপ্টা জানিয়ে দিয়েছেন৷ কারণ, তিনি ‘পুরোনো ধাঁচের কর্মপন্থা’ দেখতে চান না৷ খবর এনডিটিভির৷এ ছাড়া টেলিভিশনে সরাসরি জাতির উদ্দেশে ভাষণ দেওয়ার বিষয়টিও জনগণের সঙ্গে ভাববিনিময়ের প্রথাগত পন্থা হিসেবে বিবেচনা করেন মোদি৷ তাই তিনি এভাবে ভাষণ দেবেন, নাকি বিকল্প কোনো উপায় বেঁছে নেবেন, তা নিয়েও ভাবনা-চিন্তা করছেন৷সামাজিক যোগাযাগ মাধ্যমগুলোর একনিষ্ঠ ভক্ত মোদি প্রতিদিনই তাঁর চিন্তাভাবনাগুলো টুইটারে লিখে সবাইকে জানিয়ে দিয়ে থাকেন৷ তিনি তাঁর শীর্ষ অগ্রাধিকারগুলোও সবাইকে জানিয়ে দিতে পার্লামেন্টকেই বেছে নিতে পারেন৷ আগামী ৪ জুন বসছে পার্লামেন্টের প্রথম অধিবেশন৷প্রধানমন্ত্রী মোদি গত বৃহস্পতিবার মন্ত্রিসভার দ্বিতীয় বৈঠকেই তাঁর সরকারের ১০ দফা অগ্রাধিকার তালিকা প্রকাশ করেন৷ পাশাপাশি তিনি প্রত্যেক মন্ত্রীকে নির্দেশ দেন, সরকারের প্রথম ১০০ দিনে কী কী কাজ শেষ করা সম্ভব, তার তালিকা করতে৷ যথা সময়ে কাজ শেষ এবং চলমান প্রকল্পগুলোর নাম পরিবর্তন করা নিয়ে অযথা সময়ক্ষেপণ না করে কাজের মান বাড়াতে বলেছেন৷ মোদ্দা কথা, তিনি সদ্য বিদায় নেওয়া কংগ্রেসের নেতৃত্বাধীন সংযুক্ত প্রগতিশীল মোর্চা (ইউপিএ) সরকারের পদাঙ্ক অনুসরণ করতে চান না৷অতীতে কেন্দ্রের পাশাপাশি রাজ্যগুলোতেও দেখা গেছে, নতুন সরকার দায়িত্ব নেওয়ার পর প্রতিদ্বন্দ্বী রাজনৈতিক দলের আগের সরকারের প্রকল্পগুলোর নাম পরিবর্তন নিয়েই লম্বা সময় ব্যয় করা হয়েছে৷সরকারি বাসভবনে মোদি: বার্তা সংস্থা পিটিআইয়ের খবরে বলা হয়, শপথ নেওয়ার পাঁচ দিন পর গতকাল শুক্রবার প্রধানমন্ত্রীর সরকারি বাসভবনে উঠেছেন নরেন্দ্র মোদি৷ অবশ্য আগের প্রধানমন্ত্রীরা নয়াদিল্লির রেসকোর্স সড়কে ৭ নম্বর বাংলোতে বাস করলেও মোদি উঠেছেন একই সড়কের ৫ নম্বর বাংলোতেই৷ গতকালের আগ পর্যন্ত তিনি অস্থায়ীভাবে পাশের গুজরাট ভবনে ছিলেন৷
