
উত্তর কোরিয়া আবার পরীক্ষামূলকভাবে আন্তমহাদেশীয় ক্ষেপণাস্ত্র ছুড়েছে। দক্ষিণ কোরিয়া ও যুক্তরাষ্ট্রের সামরিক কর্মকর্তারা এ তথ্য জানিয়েছে। তবে এটি ব্যর্থ হয়েছে বলে দাবি করেছে ওই দুই দেশ। এএফপি ও বিবিসি অনলাইনের খবরে এ তথ্য জানানো হয়।
আজ শনিবার যুক্তরাষ্ট্রের প্রেসিডেন্ট ডোনাল্ড ট্রাম্পের শপথ গ্রহণের ১০০ দিন পূর্তি। এ সময় এই পরীক্ষা চালাল উত্তর কোরিয়া।
দক্ষিণ কোরিয়ার সেনাসূত্রের বরাত দিয়ে ইয়োনহাপ সংবাদ সংস্থা বলছে, ক্ষেপণাস্ত্রটি ছোড়ার কয়েক সেকেন্ড পর এটি বিস্ফোরিত হয়। মার্কিন সেনাসূত্র বলছে, ক্ষেপণাস্ত্রটি উত্তর কোরিয়ার এলাকার বাইরে যায়নি।
দক্ষিণ কোরিয়ার সেনাসূত্র বলছে, স্থানীয় সময় আজ ভোরে পিয়ংইয়ংয়ের একটি এলাকা থেকে ক্ষেপণাস্ত্রটি ছোড়া হয়। এটি কী ধরনের ক্ষেপণাস্ত্র, তা জানা যায়নি।
মার্কিন প্রেসিডেন্ট ডোনাল্ড ট্রাম্প এক টুইটে বলেন, ‘ক্ষেপণাস্ত্র ছুড়ে উত্তর কোরিয়া চীনের ইচ্ছা এবং চীনা প্রেসিডেন্টকে অসম্মান করেছে। যদিও ক্ষেপণাস্ত্র পরীক্ষা ব্যর্থ হয়েছে, তবু এটা খুব খারাপ।’
উত্তর কোরিয়ার পক্ষ থেকে এ ব্যাপারে কিছু জানানো হয়নি।
উত্তর কোরিয়া এ নিয়ে বেশ কয়েকবার ক্ষেপণাস্ত্র পরীক্ষা চালাল। গত বৃহস্পতিবার হোয়াইট হাউসের ওভাল অফিসে রয়টার্সকে দেওয়া বিশেষ এক সাক্ষাৎকারে ট্রাম্প উত্তর কোরিয়ার সঙ্গে বড় ধরনের সংঘাত হতে পারে বলে আভাস দেন।
এর আগে ক্ষেপণাস্ত্র উৎক্ষেপণ এবং পরমাণু কর্মসূচি থেকে বিরত রাখতে উত্তর কোরিয়ার ওপর অর্থনৈতিক অবরোধ আরোপের সিদ্ধান্তের কথা জানান ট্রাম্প।
মার্কিন পররাষ্ট্রমন্ত্রী রেক্স টিলারসন জাতিসংঘের নিরাপত্তা পরিষদে পরমাণু কর্মসূচি থেকে সরে আসতে উত্তর কোরিয়াকে বাধ্য করার কাজে সহযোগিতায় বিশ্বের অন্যান্য দেশের প্রতি আহ্বান জানান। এর কয়েক ঘণ্টা পরই উত্তর কোরিয়া ক্ষেপণাস্ত্র ছুড়ল।
