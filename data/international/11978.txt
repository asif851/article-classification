
রাহিল শরিফের মেয়াদ শেষে পাকিস্তানে নতুন সেনাপ্রধান হিসেবে নিয়োগ দেওয়া হয়েছে লেফটেন্যান্ট জেনারেল কামার জাভেদ বাজওয়াকে। প্রধানমন্ত্রী নওয়াজ শরিফ গতকাল শনিবার কামার জাভেদকে নিয়োগ দেন। পাকিস্তানের ক্ষমতাধর এই পদে কে বসতে যাচ্ছেন, তা নিয়ে সপ্তাহ খানেক ধরে বেশ জল্পনা-কল্পনা চলছিল।লেফটেন্যান্ট জেনারেল জুবায়ের মেহমুদ হায়াতকে জয়েন্ট চিফ অব স্টাফ কমিটির চেয়ারম্যান হিসেবে নিয়োগ দিয়েছেন নওয়াজ। দুজনই আগামী মঙ্গলবার দায়িত্ব গ্রহণ করবেন। ওই দিনই বর্তমান সেনাপ্রধান রাহিল শরিফ অবসরে যাবেন।কামার জাভেদ বর্তমানে সেনাবাহিনীর প্রশিক্ষণ ও মূল্যায়ন বিভাগের মহাপরিদর্শক হিসেবে কর্মরত। পূর্বসূরি কায়ানির মতো রাহিল শরিফের স্বাভাবিক অবসরকে সম্মানজনক হিসেবেই দেখা হচ্ছে। রাহিল তাঁর মেয়াদ বাড়াতে চেষ্টা করেননি। তাঁর অবসরে যাওয়ার বিষয়টি স্পষ্ট হয়ে যাওয়ার পর সেনা সদর থেকে প্রধানমন্ত্রী নওয়াজের কাছে প্রতিরক্ষা মন্ত্রণালয়ের মাধ্যমে জ্যেষ্ঠ সেনা কর্মকর্তাদের তালিকা পাঠানো হয়েছিল। তবে সেখানে কোনো সুপারিশ করা হয়নি।
