
ভারতের মহারাষ্ট্রে এক ব্যক্তি তাঁর পরিবারের ১৪ জন সদস্যকে হত্যা করেছেন বলে অভিযোগ পাওয়া গেছে। পরে ওই ব্যক্তিকে গলায় ফাঁস লাগানো অবস্থায় পাওয়া যায়। আজ রোববার ভোররাতে রাজ্যের থানে জেলা কাসরওয়াদাভালি গ্রামে এই ঘটনা ঘটে। পুলিশের বরাত দিয়ে টাইমস অব ইন্ডিয়া অনলাইনের প্রতিবেদনে এসব তথ্য জানানো হয়।
গণমাধ্যমে প্রকাশিত খবর অনুযায়ী, সন্দেহভাজন হত্যাকারীর নাম হাসান আনোয়ার ওয়াড়েকর (৩৫)। হত্যাকাণ্ডের শিকার ১৪ জনই তাঁর নিকট আত্মীয়। এর মধ্যে সাতজন শিশু, ছয়জন নারী ও একজন পুরুষ। নারীদের মধ্যে হাসানের স্ত্রীও রয়েছে।
পুলিশ বলছে, সবাইকে অচেতন করে ধারালো অস্ত্র দিয়ে হত্যা করা হয়েছে। সন্দেহভাজন হত্যাকারীকে ঝুলন্ত অবস্থায় পাওয়া যায়। তাঁর হাতে একটি ছুরি ছিল।
হত্যাকাণ্ডের ওই ঘটনায় গুরুতর জখম অবস্থায় সৌভাগ্যক্রমে বেঁচে গেছেন এক নারী সদস্য। স্থানীয় একটি হাসপাতালে তাঁর চিকিৎসা চলছে।
থানে পুলিশের এক কর্মকর্তা বলেন, নিজ পরিবারের ১৪ জন সদস্যকে হত্যার পর হত্যাকারী ফাঁসিতে ঝুলেছেন। হত্যার কারণ এখনো জানা যায়নি।
