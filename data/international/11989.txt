
নেপালের প্রথম নারী প্রেসিডেন্ট নির্বাচিত হয়েছেন বিদ্যা দেবী ভান্ডারি। দেশটির পার্লামেন্টে গতকাল বুধবার অনুষ্ঠিত নির্বাচনে আইনপ্রণেতা ও সাবেক প্রতিরক্ষামন্ত্রী বিদ্যা ৩২৭ ভোট পান। খবর এএফপির।বিদ্যা দেবী ভান্ডারির প্রতিদ্বন্দ্বী কুল বাহাদুর গুরুং ২১৪ ভোট পেয়ে পরাজিত হন। হিমালয় অঞ্চলের দেশটিতে প্রেসিডেন্ট রাষ্ট্রের আলংকারিক প্রধান মাত্র। নেপালের রাজনীতিতে নারীর উপস্থিতি বিরল।তরুণ বয়সেই বিদ্যা দেবী ভান্ডারির রাজনৈতিক জীবন শুরু হয়। তাঁর স্বামী ও কমিউনিস্ট রাজনীতিক মদন ভান্ডারি ১৯৯৩ সালে এক সড়ক দুর্ঘটনায় নিহত হন।ক্ষমতাসীন দল নেপালের কমিউনিস্ট পার্টির (ইউএমএল) উপপ্রধান বিদ্যা দেবী ভান্ডারি বিদায়ী প্রেসিডেন্ট রামবরণ যাদবের স্থলাভিষিক্ত হবেন।গত ১৬ অক্টোবর অনসারি ঘারতি মাগার নেপালের প্রথম নারী স্পিকার নির্বাচিত হন। বিনা প্রতিদ্বন্দ্বিতায় স্পিকার নির্বাচিত হয়েছেন তিনি।বেশ কিছুদিন ধরে রাজনৈতিক অস্থিতিশীলতায় আক্রান্ত নেপালে দীর্ঘ প্রতীক্ষার পর গত মাসে ঐতিহাসিক নতুন সংবিধান গৃহীত হয়।
