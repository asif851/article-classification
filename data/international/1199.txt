
তুরস্কের রাজধানী আঙ্কারায় ভয়াবহ বিস্ফোরণে অন্তত ২৭ জন নিহত হয়েছে। আহত হয়েছেন কমপক্ষে ৭৫ জন। হামলার দায় কেউ স্বীকার করেনি।
আঙ্কারার প্রশাসনিক কর্মকর্তাদের বরাত দিয়ে বিবিসি এ খবর জানিয়েছে।প্রত্যক্ষদর্শীদের বরাত দিয়ে বিবিসির খবরে বলা হয়, স্থানীয় সময় রাত পৌনে আটটার দিকে আঙ্কারার কিজিলে ডিস্ট্রিক্টের গুভেন পার্ক এলাকায় ভয়াবহ ওই বিস্ফোরণের ঘটনা ঘটে। ওই জায়গায় কয়েকটি বাস স্টপ রয়েছে। বিস্ফোরণের পর বেশ কয়েকটি গাড়িতে আগুন ধরে যায়।দ্য হুরিয়াত পত্রিকার খবরে বলা হয়, বিস্ফোরণের পর পর দ্বিতীয় দফা হামলার আশঙ্কায় আশপাশের লোকজনকে সরিয়ে নেওয়া হয়। উদ্ধারকারী দল দ্রুত ঘটনাস্থলে পৌঁছে উদ্ধার তৎ​পরতা শুরু করে।বার্তা সংস্থা রয়টার্স তুরস্কের নিরাপত্তা বাহিনীর জ্যেষ্ঠ একজন কর্মকর্তাকে উদ্ধৃত করে জানায়, তাঁরা ধারণা করছেন গাড়ি বোমা হামলা চালিয়ে রক্তাক্ত এই পরিস্থিতির সৃষ্টি করা হয়েছে।গত মাসেই আঙ্কারায় সামরিক বাহিনীর গাড়িবহরে বোমা হামলায় ২৮ জন নিহত হন। তুর্কি শহর ইস্তাম্বুল থেকে বিবিসির সাংবাদিক মার্ক লোয়েন বলেন, এই হামলা নিয়ে ছয় মাসেরও কম সময়ের মধ্যে আঙ্কারায় তিনটি ভয়াবহ হামলার ঘটনা ঘটল। যা আঙ্কারার নিরাপত্তার ঝুঁকিকে সামনে নিয়ে এসেছে।
