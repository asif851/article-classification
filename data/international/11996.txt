
মিয়ানমারে রোহিঙ্গা মুসলমানদের ওপর চলমান নির্যাতনের বিষয়ে অং সান সু চির সরকার ‘উদাসীনতার’ পরিচয় দিয়েছে বলে মন্তব্য করেছে জাতিসংঘ মানবাধিকার কমিশন। সু চির সরকার রোহিঙ্গাদের সঙ্গে যে আচরণ করেছে তার কড়া সমালোচনা করেছে কমিশন। গত শুক্রবার এক বিবৃতিতে বিশ্ব সংস্থাটির মানবাধিকার কমিশনের প্রধান জেইদ রাদ আল হোসেইন বলেন, জাতিসংঘে প্রতিদিনই মিয়ানমারের রোহিঙ্গাদের হত্যা, ধর্ষণ ও লুণ্ঠনের খবর আসছে। রাখাইন রাজ্যের সমস্যা মোকাবিলায় মিয়ানমারের সরকার যে নীতি নিয়েছে তাতে বরং উল্টো ফল হচ্ছে। তিনি বলেন, মিয়ানমারের সরকার গুরুতর মানবাধিকার লঙ্ঘনের অভিযোগকে বারবার বানোয়াট বলে উড়িয়ে দিচ্ছে। সেখানে নিরপেক্ষ পর্যবেক্ষকদের প্রবেশ করতে দিচ্ছে না। আন্তর্জাতিক আইন অনুযায়ী মানবাধিকার রক্ষার বাধ্যবাধকতাগুলো এড়িয়ে যাচ্ছে মিয়ানমারের সরকার। রাদ আল হোসেইন বলেন, ‘যদি সরকারের কোনো কিছু লুকানোর না থাকে, তাহলে তারা আমাদের সেখানে যেতে বাধা দিচ্ছে কেন? বাধা আসার কারণে আমাদের আশঙ্কা হচ্ছে সেখানে (রাখাইন রাজ্যে) খুবই খারাপ কিছু ঘটেছে।’মিয়ানমারের নিরাপত্তা বাহিনী গত অক্টোবর থেকে শুরু করা কথিত সন্ত্রাসী দমন অভিযানে শ খানেক রোহিঙ্গা মুসলমানকে হত্যা করেছে বলে অভিযোগ উঠেছে। প্রাণে বাঁচতে বাংলাদেশে আশ্রয় নিয়েছে বেশ কয়েক হাজার রোহিঙ্গা। মিয়ানমারের সরকার অবশ্য রাখাইন রাজ্যে কোনো ধরনের হত্যা-নির্যাতন চালানোর কথা অস্বীকার করেছে।
