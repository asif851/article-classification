
ফিলিপাইনের রাজধানী ম্যানিলায় জুতা তৈরির একটি কারখানায় আগুনের ঘটনা ঘটেছে। এতে নিহত ব্যক্তির সংখ্যা ৭২ জনে পৌঁছেছে।
স্থানীয় ভ্যালেনজুয়েলা নগরের মেয়র আজ বৃহস্পতিবার বার্তা সংস্থা এএফপিকে এ তথ্য জানিয়েছেন।মেয়র রেক্সলন গ্যাচালিয়ান জানান, গতকাল বুধবার ওই আগুনের ঘটনা ঘটে। মৃতের সংখ্যা আর বাড়বে না বলেই তাঁর ধারণা। কারণ নিখোঁজ হওয়া ব্যক্তি ও উদ্ধার হওয়া লাশের সংখ্যা মিলে গেছে।
বিবিসি অনলাইনের প্রতিবেদনে জানানো হয়, কারখানাটি আগুনে পুড়ে গেছে। মালিক পক্ষের ভাষ্য, ঘটনার সময় কারখানার ভেতরে ২০০-৩০০ জন মানুষ ছিল।
ঘটনার জন্য দায়ী ব্যক্তিদের বিরুদ্ধে দ্রুত পদক্ষেপ নেওয়ার কথা জানিয়েছে দেশটির পুলিশ।
কর্মীদের অভিযোগ, কারখানাটির কর্মপরিবেশ ও নিরাপত্তাব্যবস্থা ছিল খুব নিম্নমানের।
