
মার্কিন প্রেসিডেন্ট ডোনাল্ড ট্রাম্পের প্রশাসন কংগ্রেস সদস্যদের জানিয়েছে যে গত বুধবারের পরিকল্পনা অনুযায়ী শিগগিরই পাকিস্তানকে নিরাপত্তা-সহায়তা কমানো হবে। যুক্তরাষ্ট্রের আর্থিক সহায়তা অব্যাহতভাবে পেতে চাইলে ইসলামাবাদকে আরও অনেক কিছু করতে হবে, হোয়াইট হাউসের এই সতর্কবাণীর এক দিন পর পার্লামেন্টের এক সূত্র এ কথা জানাল। সম্প্রতি মার্কিন প্রেসিডেন্ট ডোনাল্ড ট্রাম্পের এক টুইটের জেরে যুক্তরাষ্ট্র ও পাকিস্তানের বাদানুবাদ ও উত্তেজনা তীব্র হয়। কংগ্রেসের দুটি দপ্তরের একাধিক সূত্রের তথ্য অনুযায়ী, পররাষ্ট্র মন্ত্রণালয় তাদের জানিয়েছে যে বুধ কিংবা গতকাল বৃহস্পতিবারের মধ্যে পাকিস্তানকে নিরাপত্তা-সহায়তা কমানোর ঘোষণা দেওয়ার কথা। যদিও কী পরিমাণ, কী ধরনের কিংবা কত দিন পর্যন্ত তা কার্যকর থাকবে তা জানা যায়নি। পাকিস্তানকে সহায়তা কমানোর ঘোষণা শিগগিরই দেওয়া হবে কি না, তা অবশ্য এড়িয়ে গেছেন হোয়াইট হাউসের মুখপাত্র সারাহ স্যান্ডার্স। পররাষ্ট্র মন্ত্রণালয়ও এ বিষয়ে তাৎক্ষণিক কোনো মন্তব্য করতে রাজি হয়নি। সোমবার টুইটারবার্তায় মার্কিন প্রেসিডেন্ট ডোনাল্ড ট্রাম্প বলেন, যুক্তরাষ্ট্র ‘বোকার মতো’ গত ১৫ বছরে ৩ হাজার ৩০০ কোটি ডলার পাকিস্তানকে সাহায্য দিয়েছে। বিনিময়ে তাঁরা ‘মিথ্যা ও প্রতারণা’ ছাড়া আর কিছুই পায়নি। পরদিন মঙ্গলবার জাতিসংঘে নিযুক্ত মার্কিন রাষ্ট্রদূত নিকি হ্যালি বলেন, পাকিস্তানকে ২৫ কোটি ৫০ লাখ মার্কিন ডলার অর্থ-সহায়তা দেবে না ওয়াশিংটন। জবাবে মার্কিন দূতকে তলব করে ট্রাম্পের মন্তব্যের ব্যাখ্যা দাবি করে ইসলামাবাদ।
পাকিস্তানের ক্ষেপণাস্ত্রের সফল পরীক্ষা টাইমস অব ইন্ডিয়া জানায়, গত বুধবার হারবা নামক নৌ ক্রুজ ক্ষেপণাস্ত্রের সফল পরীক্ষা সম্পন্ন করেছে পাকিস্তান নৌবাহিনী। ক্ষেপণাস্ত্রটি জাহাজের পৃষ্ঠ থেকে জাহাজে ও ভূমিতে আঘাত হানতে সক্ষম। নৌবাহিনীর পক্ষ থেকে বলা হয়, দেশে নির্মিত ক্ষেপণাস্ত্রটি পিএনএস হিমাত থেকে উৎক্ষেপণ করা হয়। এটি সফলভাবে লক্ষ্যে আঘাত হানতে সক্ষম হয়েছে। ক্ষেপণাস্ত্রটি উৎক্ষেপণের সময় নৌবাহিনীর প্রধান অ্যাডমিরাল জাফর মাহমুদ আব্বাসি উপস্থিত ছিলেন।
