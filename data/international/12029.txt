
কানাডার টরন্টোতে চলছে আট দিনব্যাপী ‘ইনভিকটাস গেম’। সাপ্তাহিক ছুটির দিনে তাতে অংশ নিয়েছিলেন প্রধানমন্ত্রী জাস্টিন ট্রুডো। সঙ্গে ছিলেন অফিশিয়াল ফটোগ্রাফার অ্যাডাম স্কটিও।
যুদ্ধাহত, অসুস্থ সেনাদের জন্য প্রতিবছর এই খেলা অনুষ্ঠিত হয়। এ আয়োজনের উদ্যোক্তা যুক্তরাজ্যের প্রিন্স হ্যারি। টরন্টোতে এবারের আয়োজনেও তাই উদ্বোধনী দিন থেকে রয়েছেন তিনি।
আর সবাই একসঙ্গে হতেই কানাডার প্রধানমন্ত্রী জাস্টিন ট্রুডোর চোখে ধরা পড়ল, প্রিন্স হ্যারির চেহারার সঙ্গে অসম্ভব মিল ট্রুডোর অফিশিয়াল ফটোগ্রাফার স্কটির। আর এই মিল চোখে পড়তেই ঝটপট ক্যামেরা নিয়ে ট্রুডো নিজেই তুললেন দুজনের ছবি। দুজনের হাসিমুখের ওই ছবি দেখলে মনে হতে পারে, যেন মেলায় এসে খুঁজে পেয়েছেন একে অপরকে!
আর টুইটারে সেই ছবি পোস্ট করেন স্কটি।
তবে কেবল জাস্টিন ট্রুডোর চোখেই মিলটি ধরা পড়েছে, এমনটি নয়। টুইটারে একটি ভিডিও ঘুরছে। তাতে দেখা যায়, টরন্টোতে হোটেলে প্রিন্স হ্যারির আসার অপেক্ষায় দাঁড়িয়ে আগত ব্যক্তিরা, তখন ট্রুডোর সঙ্গে স্কটিকে দেখে অনেকেই প্রিন্স হ্যারি বলে ডেকে ওঠেন।
টরন্টোতে এবারের এ আয়োজনে এসেছেন মার্কিন ফার্স্ট লেডি মেলানিয়া ট্রাম্প। ১৫টি দেশের প্রায় সাড়ে পাঁচ শ খেলোয়াড় এতে অংশ নিয়েছেন।
