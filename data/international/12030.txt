
নিজেদের খামারে গরু চরাতে না দেওয়ায় দলিত শ্রেণির এক অন্তঃসত্ত্বা নারী ও তাঁর স্বামীকে বেদম মারধর করেছেন উঁচু বর্ণের স্থানীয় প্রভাবশালী ব্যক্তিরা। ভারতের গুজরাট রাজ্যে এ ঘটনা ঘটে। স্থানীয় পুলিশের বরাত দিয়ে আজ মঙ্গলবার এএফপির এক প্রতিবেদনে এ তথ্য জানানো হয়।
রেখা সানখাত নামের ওই দলিত নারী ছয় মাসের অন্তঃসত্ত্বা। তাঁর স্বামীর নাম বাবু। তাঁদের উদ্ধার করে স্থানীয় উনা শহরের একটি হাসপাতালে চিকিৎসা দেওয়া হচ্ছে।
ওই এলাকার পুলিশের উপপরিদর্শক এম এ ভালা বলেন, বাবু ও তাঁর স্ত্রী উচ্চ বর্ণের মানুষদের দ্বারা নিগৃহীত হয়েছেন। তাঁদের কাছ থেকে লিখিত অভিযোগ নেওয়া হয়েছে। বিষয়টি তদন্ত করে দেখা হচ্ছে। তিনি আরও বলেন, রেখার গর্ভের সন্তানের কোনো ক্ষতি হয়নি। তবে তিনি পায়ে ও কাঁধে বেশ আঘাত পেয়েছেন।
গত সেপ্টেম্বরে ভারতে একই ধরনের ঘটনা ঘটেছিল। রাস্তা থেকে মরা গরু সরাতে রাজি না হওয়ায় নিম্ন বর্ণের এক অন্তঃসত্ত্বা নারী ও তাঁর পরিবারের ওপর হামলা করেছিল উচ্চ বর্ণের মানুষেরা। আগে ভারতের অনেক জায়গায় দলিতরা ‘অস্পৃশ্য’ হিসেবে বিবেচিত হতেন।
সম্প্রতি দেশটির প্রধানমন্ত্রী নরেন্দ্র মোদি দলিতদের ওপর হামলা বন্ধ ও শ্রেণিবৈষম্য অবসান ঘটানোর ওপর জোর দিয়েছেন।
