
ইতালির প্রধানমন্ত্রী মাত্তিও রেনজি পদত্যাগ করেছেন। আজ সোমবার বিবিসি অনলাইনের প্রতিবেদনে এই তথ্য জানানো হয়।  দেশটির সংবিধান সংস্কারে অনুষ্ঠিত গণভোটে ‘না’ ভোট জয়ী হওয়ায় পদত্যাগ করেন রেনজি।  গতকাল রোববার দেশটিতে গণভোট অনুষ্ঠিত হয়। গণভোটে ‘না’ জয়ী হওয়ায় আভাস দিয়েছিল জনমত জরিপ।প্রধানমন্ত্রী রেনজি আগেই ঘোষণা দিয়েছিলেন, গণভোটে ‘না’ জয়ী হলে পদত্যাগ করবেন তিনি।সংস্কার প্রস্তাবের বিরোধীরা গণভোটে সুস্পষ্টভাবে জয়ী হওয়ায় প্রধানমন্ত্রী তাঁর প্রতিশ্রুতি অনুযায়ী পদত্যাগ করলেন। গভীর রাতে এক সংবাদ সম্মেলনে রেনজি বলেন, গণভোটের ফলের দায়ভার নিয়েছেন তিনি। ভোটকেন্দ্রফেরত এক জরিপে বলা হয়, ‘না’ ভোট পড়েছে ৫৪ থেকে ৫৮ শতাংশ। আর সংস্কার প্রস্তাবের পক্ষে ভোট পড়েছে ৪২ থেকে ৪৬ শতাংশ।
রেনজি বলেন, আজ সোমবার বিকেলে মন্ত্রিসভার বৈঠকে নিজের পদত্যাগের কথা জানাবেন তিনি। এরপর ইতালির প্রেসিডেন্টের কাছে পদত্যাগপত্র জমা দেবেন।
