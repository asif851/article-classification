
যুক্তরাষ্ট্রের ভার্জিনিয়ায় দুই টেলিভিশন সাংবাদিককে গুলি করে হত্যার পরই চ্যানেল এবিসি নিউজকে ফ্যাক্সে বার্তা পাঠান ঘাতক ভেস্টার লী ফ্ল্যানাগার। তাতে নিজেকে ভয়ংকর ‘হিউম্যান পাউডার কেজ’ বলে দাবি করেন তিনি। অর্থাৎ নিজেকে বিস্ফোরণের অপেক্ষায় থাকা বোমার সঙ্গে তুলনা করেন ফ্ল্যানাগার। আজ বৃহস্পতিবার বিবিসি অনলাইনের খবরে এ কথা জানা যায়।
ডব্লিউডিবিজে-৭ টেলিভিশন চ্যানেলে এক অতিথির সরাসরি সাক্ষাৎকার নেওয়ার সময় এই দুই সাংবাদিক প্রতিবেদক অ্যালিসন পার্কার (২৪) ও ক্যামেরাম্যান অ্যাডাম ওয়ার্ডকে (২৭) গুলি করে হত্যা করেন ফ্ল্যানাগার। পুলিশের তাড়া খেয়ে গাড়ি নিয়ে পালানোর চেষ্টা করে পরে আত্মহত্যা করেন তিনি।
পর্যটনের ওপর ওই সাক্ষাৎ​কারটি নেওয়া হচ্ছিল মোনেটা শহরে। ফ্ল্যানাগারের গুলিতে জখম হয়েছেন ভিকি গার্ডনার নামে সাক্ষাৎ​কার দেওয়া অতিথিও। তবে অস্ত্রোপচারের পর তাঁর অবস্থা স্থিতিশীল রয়েছে।
ঘাতক ফ্ল্যানাগারও ছিলেন একই টেলিভিশন চ্যানেলের কর্মী। ২০১৩ সালে কর্তৃপক্ষ তাঁকে চাকরি থেকে বরখাস্ত করেন। ফ্যাক্সে পাঠানো বার্তায় তাঁর ভাষ্য, কৃষ্ণাঙ্গ ও সমকামী (গে) হওয়ার কারণে বৈষম্যের স্বীকার হয়েছিলেন তিনি।
টেলিভিশন চ্যানেলটির মহাব্যবস্থাপক জেফ্রি মার্কস বলেন, ‘আমি বোঝাতে পারব না নিহত ওই দুই সাংবাদিককে সবাই কতটা ভালোবাসতো।’ তা ছাড়া ফ্ল্যানাগার ব্যক্তি জীবনে একজন অসুখী মানুষ ছিলেন বলেও উল্লেখ করেন জেফ্রি মার্কস।
পুলিশ বলেছে, তারা ঘটনার তদন্ত শুরু করেছে। ঘটনার পর স্থানীয় বেডফোর্ড কাউন্টির পাশাপাশি পাশের ফ্রাঙ্কলিন কাউন্টির স্কুলগুলোও বন্ধ করে দেওয়া হয়েছে।
হোয়াইট হাউস বলছে, গতকাল বুধবারের ওই হত্যাকাণ্ডের পর ব্যক্তিগত বন্দুকের ওপর নিয়ন্ত্রণ রাখার প্রয়োজনীয়তা দেখা দিয়েছে।
