

চীনের প্রেসিডেন্ট শি জিনপিংয়ের আসন্ন ঢাকা সফরের মাধ্যমে দুই দেশের সম্পর্কোন্নয়নে বেইজিংয়ের দিক থেকে যথেষ্ট আগ্রহ দেখা যাচ্ছে। চীনের এই বাড়তি আগ্রহের কারণে এই সফরের মধ্য দিয়ে বাংলাদেশের অর্থনীতিতে বড় পরিবর্তনের সম্ভাবনা ও চ্যালেঞ্জ—দুটিই আছে। এই সফর থেকে সুফল পেতে হলে দর-কষাকষির ক্ষেত্রে সতর্ক থাকার পাশাপাশি বাংলাদেশকে দক্ষতার পরিচয় দিতে হবে।  আজ সোমবার রাজধানীর দ্য ডেইলি স্টার সেন্টারে আয়োজিত এক গোলটেবিল বৈঠকে বক্তারা এ অভিমত দেন। ইংরেজি দৈনিক দ্য ডেইলি স্টার ‘বাংলাদেশ-চায়না রিলেশনস: কানেকটিং টু ইকনোমিকস’ শীর্ষক এই গোলটেবিল বৈঠকের আয়োজন করে।
গোলটেবিল বৈঠকের শুরুতে স্বাগত বক্তব্য দেন ডেইলি স্টার সম্পাদক মাহ্‌ফুজ আনাম। ডেইলি স্টারের সহযোগী সম্পাদক ব্রিগেডিয়ার জেনারেল (অব.) শাহেদুল আনাম খানের সঞ্চালনায় বিনিয়োগ বিষয়ে সেন্টার ফর পলিসি ডায়ালগের (সিপিডি) নির্বাহী পরিচালক মোস্তাফিজুর রহমান বিনিয়োগ, বাণিজ্য বিষয়ে বিসের রিসার্চ ফেলো মাহফুজ কবীর ও যোগাযোগ বিষয়ে বিলিয়ার রিসার্চ অ্যাসোসিয়েট নুর মোহাম্মদ সরকার তিনটি প্রবন্ধ উপস্থাপন করেন।
মোস্তাফিজুর রহমান বলেন, চীনের প্রেসিডেন্টের সফরে যেসব প্রকল্প চূড়ান্ত করার কথা বলা হচ্ছে, সেগুলো অত্যন্ত ব্যয়বহুল। তাই এ নিয়ে আলোচনা সতর্কতার সঙ্গে করতে হবে। আমরা এ বিষয়ে কোনো ভুল করলে অনেক খেসারত দিতে হবে। কারণ, এ প্রকল্পের অর্থ আমাদের ফেরত দিতে হবে। শ্রীলঙ্কায় বৃহৎ দুটি প্রকল্পে চীনের অর্থায়নের কারণে তাদের বিদেশি ঋণের বোঝা অনেক বেড়ে গেছে। কাজেই এ বিষয়টি গুরুত্বের সঙ্গে ভাবা উচিত।  বিদেশি ঋণ পরিশোধের ক্ষেত্রে বাংলাদেশের প্রশংসা করে সিপিডির নির্বাহী পরিচালক বলেন, বাংলাদেশ প্রতিবছর ৪৫ বিলিয়ন ডলার রপ্তানি ও রেমিট্যান্স থেকে অর্জন করে এবং বিদেশি ঋণ পরিশোধ করে প্রায় এক বিলিয়ন ডলার। ফলে বাংলাদেশে অনেক বেশি বিদেশি ঋণ নেওয়ার ক্ষমতা রাখে। তারপরও এই ঋণের আলোচনা সতর্কতার সঙ্গে করতে হবে।
মাহফুজ কবীর বলেন, চীনের সঙ্গে বিপুল বাণিজ্যঘাটতি থাকলেও সাম্প্রতিক বছরগুলোতে তা কমছে। এই বৈষম্য আরও কমানোর লক্ষ্যে তিনি তৈরি পোশাকশিল্প খাতের আরও পণ্যে শুল্কমুক্ত সুবিধা দেওয়া, চট্টগ্রাম বন্দরে পণ্য খালাসের সময়সূচি কমানো, চীনের রপ্তানিমুখী পণ্যের উৎপাদন বাংলাদেশে স্থানান্তরসহ বেশ কিছু সুপারিশ করেন।
সাবেক পররাষ্ট্রসচিব ফারুক সোবহান বলেন, ‘প্রকল্প নিয়ে আলোচনার সময়ে এর শর্তগুলো নিয়ে আমাদের সতর্ক থাকা উচিত। প্রকল্প কে বাস্তবায়ন করবে এবং প্রকল্প নির্বিঘ্নভাবে বাস্তবায়নে যা যা করা দরকার, তার সবটাই করতে হবে। যদিও এ বিষয়ে আমাদের অতীত অভিজ্ঞতা সুখকর নয়।’ তাঁর মতে, চীনের প্রেসিডেন্টের সফর বাংলাদেশের প্রতি তাদের আগ্রহের বিষয়টি ইঙ্গিত করে। বাংলাদেশ যে পরিমাণ গ্রহণ করতে পারবে, চীন ততটুকু সহায়তা বাংলাদেশকে দেবে। চীনের নতুন দুটি উদ্যোগ—ওয়ান বেল্ট ওয়ান রোড এবং এশিয়ান ইনফ্রাস্ট্রাকচার ইনভেস্টমেন্ট ব্যাংকে বাংলাদেশ অংশীদার হতে পারে।
ভারতের সঙ্গে চীনের সম্পর্ক নিয়ে বলতে গিয়ে ফারুক সোবহান বলেন, ‘তাদের মতের মিল ও অমিল আছে। সাত বছর ধরে তারা সন্ত্রাসবাদবিরোধী মহড়া করছে এবং সন্ত্রাসবাদ তাদের জন্য সমস্যা। আমাদের জন্য সবচেয়ে বড় চ্যালেঞ্জ হচ্ছে বড় প্রতিবেশীদের সঙ্গে সুষ্ঠু কূটনীতি বজায় রাখা।’
ব্র্যাক বিশ্ববিদ্যালয়ের ইমেরিটাস অধ্যাপক আইনুন নিশাত বলেন, প্রকল্প আলোচনার সময়ে নির্ধারিত শর্তাবলির বাইরে গিয়ে বাংলাদেশে বেশির ভাগ প্রকল্প বাস্তবায়িত হয় এবং এ কারণে প্রকল্প ব্যয় অস্বাভাবিক বেড়ে যায়। অস্বাভাবিক ব্যয় শুধু চীনের প্রকল্পগুলোর ক্ষেত্রে নয়, অন্য প্রকল্পগুলোর ক্ষেত্রেও ঘটে। বঙ্গবন্ধু সেতুর বাস্তবায়নের খরচ মাত্র ৫ শতাংশ বেড়েছিল। এ ধরনের বড় প্রকল্পের ক্ষেত্রে এটি একটি ব্যতিক্রম।  বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজের (বিআইআইএসএস-বিস) পরিচালনা পরিষদের সভাপতি মুন্সি ফয়েজ আহমেদ বলেন, ‘ওয়ান বেল্ট ওয়ান রোড বৃহৎ যোগাযোগ প্রতিষ্ঠার জন্য একটি ধারণা এবং আমরা এই বৃহৎ যোগাযোগে যোগদান করব কি না, সেটা আমাদের বিষয়। ওয়ান বেল্ট ওয়ান রোডে যোগ দিলে অন্য কোনো কানেকটিভিটি উদ্যোগে যোগ দিতে বাংলাদেশের কোনো বাধা নেই।’
চীনা অর্থায়নে বাস্তবায়িত প্রকল্পগুলোর খরচ অস্বাভাবিক বেড়ে যায় বলে অভিযোগের বিষয়ে ফয়েজ আহমেদ বলেন, প্রকল্পের শর্তগুলো মেনে চললে খরচ অস্বাভাবিকভাবে বাড়ার সুযোগ নেই।
গোলটেবিল বৈঠকের আলোচনায় আরও অংশ নেন সাবেক তত্ত্বাবধায়ক সরকারের উপদেষ্টা তপন চৌধুরী, ঢাকায় সিঙ্গাপুরের কনসাল ডেরিল লাউ, বাংলাদেশ প্রকৌশল বিশ্ববিদ্যালয়ের অধ্যাপক নুরুল ইসলাম প্রমুখ।
