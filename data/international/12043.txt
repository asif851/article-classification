
সামাজিক যোগাযোগের মাধ্যম ফেসবুকে পোস্ট লিখে অনুভূতি প্রকাশ করেন ব্যবহারকারীরা। সেই অনুভূতি কখনো অন্যের অনুভূতিতে আঘাত করলে শুরু হয় তর্ক-বিতর্ক। আবার কখনো বা প্রশংসার বান ডাকে মন্তব্যের ঘরে। বিভিন্ন বিষয়ে ফেসবুক পোস্ট লেখা কী কেউ কোথাও প্রাতিষ্ঠানিকভাবে শিখেছেন? এবার কিন্তু শিখতে হবে। ভারতের দিল্লি বিশ্ববিদ্যালয় এ ধরনের একটি বিশেষ পাঠক্রম করার প্রস্তাব দিয়েছে।
ভারতীয় দৈনিক হিন্দুস্তান টাইমসের প্রতিবেদনে বলা হয়, ‘কীভাবে ফেসবুক পোস্ট’ লিখতে হবে—এ বিষয়ে দিল্লি বিশ্ববিদ্যালয়ের ইংরেজি সাহিত্য বিভাগ শিক্ষার্থীদের পড়ানোর জন্য প্রস্তাব করেছে। এটা কোনো সাধারণ পাঠ হবে না, খুবই গুরুত্বের সঙ্গে প্রাতিষ্ঠানিকভাবেই এই পাঠ দেওয়া হবে।
প্রতিবেদনে বলা হয়, দক্ষতা বৃদ্ধির পাঠক্রম হিসেবে শিক্ষার্থীদের সাহিত্যচর্চার পাশাপাশি ব্লগ লেখা, কভার লেটার লেখা ও সম্পাদনা সহকারীর শিক্ষা নিতে হয়। প্রস্তাবটি পাস হলে একইভাবে ফেসবুক পোস্ট লেখারও শিক্ষা নিতে হবে।
প্রতিবেদনে আরও বলা হয়, ‘অ্যাকাডেমিক রাইটিং’ কোর্স হিসেবে ফেসবুক পোস্টকে পাঠক্রমের অন্তর্ভুক্ত করতে বিশ্ববিদ্যালয়ের অন্তর্ভুক্ত কলেজগুলোর কোর কমিটিকে প্রস্তাব দিয়েছ ইংরেজি সাহিত্য বিভাগ। মে মাসের ১ তারিখের মধ্যে এ বিষয়ে কলেজগুলোকে প্রতিক্রিয়া জানাতে বলা হয়েছে।
তবে, বিষয়টি ঠিক কীভাবে শিক্ষার্থীদের পড়ানো হবে—এ ব্যাপারে কোনো সিদ্ধান্ত নেয়নি বিশ্ববিদ্যালয়। শিক্ষকদের প্রতিক্রিয়া জানার পরেই নির্দেশিকা দেওয়া হবে।
এ ব্যাপারে বিশ্ববিদ্যালয়ের ইংরেজি বিভাগের প্রধান ক্রিস্টেল আর দেবাদশন বলেন, বিশ্ববিদ্যালয়ের অন্তর্ভুক্ত কলেজ ও শিক্ষকদের প্রতিক্রিয়া জানার পরেই পাঠদানের প্রক্রিয়া নিয়ে সিদ্ধান্ত নেওয়া হবে। এরপর তা অ্যাকাডেমিক ও নির্বাহী কমিটির কাছে পাস করার জন্য পাঠানো হবে।
দিল্লি বিশ্ববিদ্যালয়ের অন্তর্ভুক্ত এসজিটিবি খালসা কলেজের ইংরেজি বিভাগের শিক্ষক সৈকত ঘোষ বলেন, যোগাযোগের ক্ষেত্রে সামাজিক যোগাযোগের মাধ্যম খুবই গুরুত্বপূর্ণ বিষয়। এ বিষয়ে শিখতে পারলে শিক্ষার্থীরা যোগাযোগের ক্ষেত্রে আরও দক্ষ হয়ে উঠবে। তবে সমস্যা হলো, এ ব্যাপারে শিক্ষকদের সঙ্গে বিস্তারিত আলোচনা না করে পরিবর্তন করাটা যুক্তিসংগত হবে না।
এর আগে ভারতের জনপ্রিয় লেখক চেতন ভগতের ‘ফাইভ পয়েন্ট সামওয়ান’ উপন্যাসটিকে ঐচ্ছিক বিষয় হিসেবে পাঠক্রমে অন্তর্ভুক্ত করার প্রস্তাব দেয় দিল্লি বিশ্ববিদ্যালয়। এর বিরুদ্ধে ফেসবুকে সোচ্চার হয়ে ওঠেন শিক্ষার্থীরা। এর পরেই ফেসবুক পোস্ট লেখার পাঠ নিতে ইংরেজি সাহিত্য বিভাগ প্রস্তাব করল।
