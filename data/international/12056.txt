
‘সন্ত্রাস’ নির্মূল করাই সিরিয়ায় চলমান সংকট নিরসনের একমাত্র উপায় বলে মন্তব্য করেছেন প্রেসিডেন্ট বাশার আল-আসাদ। সরকারবিরোধী বিক্ষোভকারীদের প্রতি ইঙ্গিত করে গত রোববার তিনি এ মন্তব্য করেন।
রাষ্ট্রীয় টেলিভিশনে প্রচারিত ভাষণে প্রেসিডেন্ট বাশার তাঁর রাজনৈতিক বিরোধীদের উদ্যোগে কোনো ধরনের সমাধানের সম্ভাবনা নাকচ করে দেন। তিনি বলেন, দেশের সংকটময় পরিস্থিতিতে বিরোধীরা ‘ব্যর্থতার’ প্রমাণ দিয়েছে। এখন সন্ত্রাসীদের বিরুদ্ধে কঠোর ব্যবস্থা গ্রহণের বিকল্প নেই। সন্ত্রাস নির্মূলের বিষয়টিকে রাজনীতির ক্ষেত্রেও অগ্রাধিকার দিতে হবে। 
অর্থনৈতিক সংকট প্রসঙ্গে বাশার বলেন, অর্থনৈতিক সংকটের সঙ্গে নিরাপত্তা পরিস্থিতির সম্পর্ক রয়েছে এবং একমাত্র সন্ত্রাস দমনের উদ্যোগের মাধ্যমেই এই সংকটের মোকাবিলা করতে হবে।
‘ক্ষেপণাস্ত্র হামলায় শিশুদের হত্যা করা হচ্ছে’: সিরিয়ার সরকারি বাহিনী ক্ষেপণাস্ত্র হামলার মাধ্যমে শিশুসহ অনেক বেসামরিক নাগরিককে হত্যা করছে। যুক্তরাষ্ট্রভিত্তিক মানবাধিকার সংস্থা হিউম্যান রাইটস ওয়াচ গতকাল সোমবার জানায়, সিরিয়ার জনবহুল এলাকাগুলোতে ক্ষেপণাস্ত্র হামলা চালানো হচ্ছে। গত ফেব্রুয়ারি থেকে জুলাই পর্যন্ত ১০০ শিশু নিহত হয়। এএফপি ও রয়টার্স।
