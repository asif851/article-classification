
বিশ্বের সবচেয়ে বয়স্ক ব্যক্তি জাপানের নাবি তাজিমার মৃত্যু হয়েছে। তাঁর বয়স হয়েছিল ১১৭ বছর। গতকাল শনিবার স্থানীয় সময় সন্ধ্যায় দেশটির দক্ষিণাঞ্চলীয় শহর কিকাইতে হাসপাতালে মারা যান এই বৃদ্ধা। গত জানুয়ারি থেকে তিনি হাসপাতালে চিকিৎসাধীন ছিলেন। এপির খবরে এ তথ্য জানানো হয়।
তাজিমার জন্ম ১৯০০ সালের ৪ আগস্ট। তাঁর ঘরে সাত ছেলে, দুই মেয়ে রয়েছে। তাঁদের রয়েছে নাতি-পুতিসহ ১৬০ সদস্য।
গত বছর সেপ্টেম্বরে জ্যামাইকার ভায়োলেট ব্রাউনের মৃত্যুর পর নাবি তাজিমা সবচেয়ে বেশি বয়সী নারীর স্বীকৃতি পান। জাপানের টেলিভিশনে প্রচারিত ভিডিওতে দেখা যায়, বয়স্ক নারীর স্বীকৃতি পাওয়া উপলক্ষে আয়োজিত অনুষ্ঠানে তাজিমা গানের সুরে সুরে হাত নাচাচ্ছেন।
যুক্তরাষ্ট্রভিত্তিক জেরনটলজি রিসার্চ গ্রুপ জানায়, তাদের কাছে থাকা তথ্যের ভিত্তিতে এখন বিশ্বের সবচেয়ে বয়স্ক মানুষ জাপানের সিয়াও মিয়াকো। তিনি টোকিওর দক্ষিণে কানাগাওয়া এলাকায় বাস করেন। আর ১০ দিনের মধ্যেই তিনি ১১৭ বছরে পা দেবেন।
এই মাসের শুরুর দিকে গিনেস ওয়ার্ল্ড রেকর্ড জাপানের ১১২ বছর বয়সী মাসাজো নোনাকাকে বিশ্বের সবচেয়ে বয়স্ক পুরুষের স্বীকৃতি দেয়। তাজিমাকে বিশ্বের বয়স্ক ব্যক্তির স্বীকৃতি দেওয়ার পরিকল্পনা ছিল তাদের।
জাপানের জনগণের দীর্ঘ আয়ুর খ্যাতি আছে। বিশ্বের সবচেয়ে বয়স্ক মানুষের তালিকায় দেশটিতে বেশ কয়েকজন অন্তর্ভুক্ত রয়েছেন। এর মধ্যে ২০১৩ সালে মারা যাওয়া ১১৬ বছরের জিরিওমোন কিমুরা রয়েছেন।
গত বছর জাপান সরকার জানায়, দেশটিতে প্রায় ৬৮ হাজার মানুষ ১০০ বছর বয়সী। ১৯৬৩ সালে এই সংখ্যা ছিল ১৫৩।
