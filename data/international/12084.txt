
সোমালিয়া ও লিবিয়ায় গতকাল শনিবার পৃথক দুটি অভিযান চালানোর কথা নিশ্চিত করেছেন মার্কিন কর্মকর্তারা। এ সময় লিবিয়া থেকে আল-কায়েদার শীর্ষস্থানীয় এক নেতাকে আটক করা হয়েছে। তবে সোমালিয়ার অভিযানটি ব্যর্থ হয়েছে।মার্কিন প্রতিরক্ষা দপ্তরের কর্মকর্তাদের বরাত দিয়ে বিবিসি অনলাইনে প্রকাশিত প্রতিবেদনে জানানো হয়, সন্ত্রাসবিরোধী যুদ্ধের অংশ হিসেবে জঙ্গিদের লক্ষ্য করে মার্কিন বিশেষ বাহিনী দুটি দেশে পৃথকভাবে অভিযান পরিচালনা করেছে।লিবিয়ায় পরিচালিত অভিযানে আল-কায়েদার নেতা আনাস আল-লিবিকে আটক করেছেন মার্কিন কমান্ডাররা। তাঁর বিরুদ্ধে ১৯৯৮ সালে কেনিয়া ও তানজানিয়ায় মার্কিন দূতাবাসে বোমা হামলার অভিযোগ রয়েছে। গতকাল শনিবার সকালে তাঁকে লিবিয়ার রাজধানী ত্রিপোলি থেকে আটক করা হয়।এদিকে সোমালিয়ার দক্ষিণাঞ্চলীয় বন্দর বারাওয়েতে আল-কায়েদার সহযোগী সংগঠন আল-শাবাবের এক অজ্ঞাত নেতাকে লক্ষ্য করে অভিযান চালানোর বিষয়টিও নিশ্চিত করেছে যুক্তরাষ্ট্র। তবে এ অভিযানটির লক্ষ্য ব্যর্থ হয়েছে।গত মাসে আল-শাবাবের বন্দুকধারীরা প্রতিবেশী কেনিয়ার ওয়েস্টগেট বিপণিবিতানে রক্তক্ষয়ী হামলা চালায়। তারা টানা চার দিন কেনিয়ার নাইরোবির ওই অভিজাত বিপণিবিতান অবরোধ করে রেখেছিল। এ ঘটনায় মোট ৬৭ জন নিহত হয়।
