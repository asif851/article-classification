
লোকসভা নির্বাচনে পশ্চিমবঙ্গের নয়টি আসনে আজ বুধবার সকাল সাতটা থেকে ভোট নেওয়া শুরু হয়েছে। পশ্চিমবঙ্গে এটি তৃতীয় দফার ভোট।নয়টি আসন হচ্ছে হাওড়া, উলবেড়িয়া, শ্রীরামপুর, হুগলি, আরামবাগ, বীরভূম, বোলপুর, বর্ধমান (পূর্ব) ও বর্ধমান-দুর্গাপুর।এর আগে ১৭ এপ্রিল প্রথম দফায় চারটি ও ২৪ এপ্রিল দ্বিতীয় দফায় ছয়টি আসনে ভোট নেওয়া হয়।তৃতীয় দফার এই নির্বাচনে প্রার্থী রয়েছেন ৮৭ জন। এর মধ্যে নারী প্রার্থী ১৩ জন। পশ্চিমবঙ্গে রয়েছে লোকসভার ৪২টি আসন।তৃতীয় দফার এই নির্বাচনে অংশ নিচ্ছেন এক কোটি ৩৯ লাখ ৫৭ হাজার ৩৭৮ জন ভোটার। ভোট দেবেন ১৭ হাজার ৩৩০টি বুথে। এর মধ্যে নারী পরিচালিত বুথের সংখ্যা ১৭৩টি। সুষ্ঠু ও শান্তিপূর্ণভাবে ভোট নেওয়া সম্পন্ন করতে নিয়োগ করা হয়েছে ২৬৫ কোম্পানি কেন্দ্রীয় নিরাপত্তা বাহিনী।আজকের নির্বাচনে ভাগ্য নির্ধারিত হবে চার তারকার। তাঁরা হলেন প্রখ্যাত সংগীতশিল্পী বাপ্পী লাহিড়ী, চিত্রতারকা শতাব্দী রায়, অভিনেতা জর্জ বেকার ও জয় ব্যানার্জি। বাপ্পী লাহিড়ী লড়ছেন হুগলির শ্রীরামপুর আসনে বিজেপির টিকিটে। তাঁর প্রতিদ্বন্দ্বী তৃণমূলের কল্যাণ ব্যানার্জি, কংগ্রেসের আবদুল মান্নান ও বামফ্রন্টের তীর্থঙ্কর রায়। শতাব্দী লড়ছেন বীরভূম আসনে তৃণমূল কংগ্রেসের টিকিটে। এখানে তাঁর প্রতিদ্বন্দ্বী বিজেপির প্রার্থী স্বনামখ্যাত অভিনেতা জয় ব্যানার্জি ও বামফ্রন্টের কামরে এলাহি। অভিনেতা জর্জ বেকার লড়ছেন হাওড়া আসনে বিজেপির টিকিটে। এখানে তাঁর সঙ্গে কঠিন লড়াই হবে বামফ্রন্টের শ্রীদীপ ভট্টাচার্য ও তৃণমূলের প্রসূণ বন্দ্যোপাধ্যায়ের।
আজ আরও ভাগ্য নির্ধারিত হবে উলবেড়িয়া আসনে তৃণমূল প্রার্থী ও সাবেক কেন্দ্রীয় মন্ত্রী সুলতান আহমেদ, বোলপুরে বামফ্রন্ট প্রার্থী ও বর্তমান সাংসদ রামচন্দ্র ডোম ও তৃণমূল প্রার্থী অধ্যাপক অনুপম হাজরার। হুগলিতে ভাগ্যপরীক্ষা হবে তৃণমূলের বর্তমান সাংসদ রত্না দে নাগ, বামফ্রন্টের প্রদীপ সাহা ও বিজেপির প্রার্থী চন্দন মিত্রের।
আজ ভাগ্য নির্ধারিত হবে আরামবাগ কেন্দ্রে তৃণমূলের অপরূপা পোদ্দার ও বামফ্রন্টের শক্তি মোহন মালিকের। বর্ধমান (পূর্ব) আসনের তৃণমূল প্রার্থী সুনীল মণ্ডল ও বামফ্রন্ট প্রার্থী ঈশ্বরচন্দ্র দাসের। বর্ধমান-দুর্গাপুর আসনের তৃণমূল প্রার্থী মমতাজ বেগম ও বামফ্রন্ট প্রার্থী শেখ শহীদুল হকের।
গত ২০০৯ সালের নির্বাচনে এ নয়টি আসনের মধ্যে পাঁচটিতে জিতেছিল তৃণমূল। এ ৫টি আসন হচ্ছে হাওড়া, উলবেড়িয়া, শ্রীরামপুর, হুগলি ও বীরভূম। বামফ্রন্ট জিতেছিল চারটি আসনে। আসনগুলো হচ্ছে বোলপুর, বর্ধমান-দুর্গাপুর, বর্ধমান (পূর্ব ) ও আরামবাগ।
পশ্চিমবঙ্গের প্রথম দফার নির্বাচন মূলত অনুষ্ঠিত হয় বাম ও কংগ্রেস-অধ্যুষিত এলাকায় এবং দ্বিতীয় দফার নির্বাচন অনুষ্ঠিত হয় কংগ্রেস প্রভাবিত অঞ্চলে। এবার অনুষ্ঠিত হবে মূলত বাম ও তৃণমূল প্রভাবিত আসনে। 
