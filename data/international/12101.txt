
দক্ষিণ আফ্রিকার কিংবদন্তি নেতা নেলসন ম্যান্ডেলার স্ত্রী গ্রাসা ম্যাশেল বলেছেন, হাসপাতালে চিকিৎসাধীন ম্যান্ডেলার শারীরিক অবস্থা মাঝেমধ্যে খারাপ হলেও ‘তিনি কষ্টে নেই’। ম্যান্ডেলার প্রতি বিশ্বের বিভিন্ন দেশের অগণিত মানুষের শুভ কামনার জবাবে গতকাল বৃহস্পতিবার তিনি এ কথা বলেন।এর আগে গত বুধবার ম্যান্ডেলার পরিবারের পক্ষ থেকে নিশ্চিত করা হয়, যন্ত্রের সাহায্যে ম্যান্ডেলাকে কৃত্রিমভাবে শ্বাস-প্রশ্বাস দেওয়া হচ্ছে।গ্রাসা ম্যাশেল বলেন, ‘২৫ দিন হলো আমরা হাসপাতালে আছি। মাদিবা মাঝেমধ্যে খারাপ থাকছেন, তবে কষ্টে নেই।’ ফুসফুসের সংক্রমণের কারণে গত ৮ জুন হাসপাতালে ভর্তি করা হয় দক্ষিণ আফ্রিকার সাবেক এই প্রেসিডেন্টকে। ম্যান্ডেলার বড় মেয়ে মাকাজিউই গত বুধবার আদালতে বলেন, তাঁর বাবার অবস্থা আশঙ্কাজনক। তাই যন্ত্রের সাহায্যে তাঁর শ্বাস-প্রশ্বাসের ব্যবস্থা করা হয়েছে। আদালতের কাগজপত্রের উদ্ধৃতি দিয়ে সিটি প্রেস পত্রিকায় বলা হয়, ম্যান্ডেলার মৃত্যুর আশঙ্কার বিষয়ে যে কথা বলা হচ্ছে, তার বাস্তব ভিত্তি আছে। তবে ম্যান্ডেলার কৃত্রিম শ্বাস-প্রশ্বাসের ব্যবস্থা করা হয়েছে কি না, সরকারের পক্ষ থেকে এ পর্যন্ত তা নিশ্চিত বা প্রত্যাখ্যান কোনোটাই করা হয়নি। এএফপি ও সিটি প্রেস।
