
বিশ্বের প্রথম পারমাণবিক হামলার ৭২তম বর্ষপূর্তি ছিল গতকাল ৬ আগস্ট। দিবসটি উপলক্ষে হিরোশিমা পিস মেমোরিয়াল পার্কে বার্ষিক স্মরণ অনুষ্ঠানে জাপানের প্রধানমন্ত্রী শিনজো আবে বলেন, জাপান এমন একটি প্রক্রিয়ায় পরমাণু অস্ত্রমুক্ত বিশ্ব গঠনের পক্ষে, যে প্রক্রিয়ায় সব দেশের সায় থাকবে।
১৯৪৫ সালের ৬ আগস্ট, দ্বিতীয় বিশ্বযুদ্ধের শেষ পর্যায়ে পারমাণবিক দানবের প্রথম শিকার হয় জাপান। ওই দিন হিরোশিমায় পারমাণবিক বোমা ‘লিটল বয়’ ফেলে যুক্তরাষ্ট্র। এতে নিহত হওয়া ১ লাখ ৪০ হাজার মানুষের রক্ত এবং ধ্বংসস্তূপের অবকাঠামোয় নিমেষেই অন্য রকম হয়ে যায় চেনাজানা হিরোশিমা। এর তিন দিন পর ৯ আগস্ট জাপানের আরেক শহর নাগাসাকিতে যুক্তরাষ্ট্রের দ্বিতীয় পরমাণু বোমা পড়ে ‘ফ্যাট ম্যান’। এতে ৭৪ হাজার লোকের প্রাণহানি ঘটে। 
