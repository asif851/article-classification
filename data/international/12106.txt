
ইয়েমেনের রাজধানী সানার একটি শিয়া মসজিদে ঈদুল আজহার নামাজের সময় আত্মঘাতী বোমা হামলা হয়েছে। এতে কমপক্ষে ২৫ জন নিহত ও কয়েক ডজন ব্যক্তি আহত হয়েছেন।
আজ বৃহস্পতিবার দেশটিতে ঈদুল আজহা অনুষ্ঠিত হচ্ছে। সকালে সানার বালিলি মসজিদে ঈদের নামাজের সময় এই আত্মঘাতী বোমা হামলার ঘটনা ঘটে।
প্রত্যক্ষদর্শীর বরাত দিয়ে বার্তা সংস্থা এএফপির এক প্রতিবেদনে বলা হয়েছে, সানার বালিলি শিয়া মসজিদে দুটি আত্মঘাতী বোমার বিস্ফোরণ হয়েছে। প্রথমে এক ব্যক্তি মসজিদের ভেতরে ঢুকে একটি বোমার বিস্ফোরণ ঘটান। এ সময় মুসল্লিরা ছোটাছুটি করে মসজিদের ফটক দিয়ে বের হওয়ার চেষ্টা করলে ফটকের কাছে আরেক ব্যক্তি নিজের শরীরে বাঁধা বোমার বেল্ট খুলে বিস্ফোরণ ঘটান। এতেই এই হতাহতের ঘটনা ঘটে।
এখন পর্যন্ত আত্মঘাতী এই বোমা হামলার দায় কেউ স্বীকার করেনি। তবে সানা কর্তৃপক্ষ বলছে, সাম্প্রতিক মাসগুলোতে জঙ্গি গোষ্ঠী ইসলামিক স্টেটের (আইএস) লক্ষ্যে ছিল শিয়া মুসলিমরা। তাই এই হামলা আইএস চালাতে পারে বলে ধারণা করা হচ্ছে।
