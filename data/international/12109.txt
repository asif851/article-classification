
ইউরোপীয় ইউনিয়ন (ইইউ) সংস্কারে যুক্তরাজ্যের প্রধানমন্ত্রী ডেভিড ক্যামেরনের দাবি শোনা না হলে চলতি সপ্তাহে আবারও জোট ছাড়ার হুমকি দিতে পারেন তিনি। আগামী মঙ্গলবার জোটের বাকি ২৭ নেতার উদ্দেশে তিনি এ হুঁশিয়ারি দেবেন বলে জানা গেছে। খবর বিবিসির।ইইউ জোটে যুক্তরাজ্যের জন্য কী পরিবর্তন চান, আগামী মঙ্গলবার তা ইউরোপীয় কাউন্সিলের প্রেসিডেন্ট ডোনাল্ড টাস্ককে এক দরখাস্তের মাধ্যমে জানাবেন প্রধানমন্ত্রী ডেভিড ক্যামেরন। ডেভিড ক্যামেরন ইইউতে বিভিন্ন বিষয়ে প্রতিশ্রুতির কড়াকড়ির অবসান, ইউরোপের অভিবাসীদের সুযোগ-সুবিধায় বাধানিষেধ আরোপ করতে চান।এদিকে ক্যামেরনের বিরুদ্ধে ধাপ্পাবাজির অভিযোগ তুলেছেন সাবেক লেবার এমপি অস্টিন মিচেল। ইইউতে থাকা না-থাকা প্রশ্নে আগামী ২০১৭ সাল নাগাদ গণভোট আয়োজনের কথা জানিয়ে রেখেছে ক্যামেরনের কনজারভেটিভ পার্টি।
