
কেনিয়ার নাইরোবি বিশ্ববিদ্যালয়ের কিকুইয়ু ক্যাম্পাসে বৈদ্যুতিক ট্রান্সফরমার বিস্ফোরণের শব্দকে সন্ত্রাসী হামলা ভেবে পালাতে গিয়ে পদপিষ্ট হয়ে এক ছাত্র নিহত হয়েছে। গতকাল রোববার সকালের এ ঘটনায় শতাধিক মানুষ আহত হয়। কেনিয়ায় ১০ দিন আগে গারিসায় একটি বিশ্ববিদ্যালয়ে কট্টরপন্থী গোষ্ঠী আল শাবাবের হামলায় শিক্ষার্থীসহ ১৪৮ জন নিহত হন। এ কারণে দেশটিতে সন্ত্রাসী হামলার আশঙ্কায় ভীতসন্ত্রস্ত সবাই। এদিকে দাদাব শরণার্থী শিবির বন্ধ করে পাঁচ লাখের বেশি সোমালীয় নাগরিককে তিন মাসের মধ্যে সরিয়ে নিতে জাতিসংঘের প্রতি আহ্বান জানিয়েছে কেনিয়া। দেশটির ডেপুটি প্রেসিডেন্ট উইলিয়াম রুটো ওই আহ্বান জানান। বিবিসি
