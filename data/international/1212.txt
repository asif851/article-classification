
উত্তর কোরিয়ায় চলমান তীব্র খাদ্যসংকট মোকাবিলায় গতকাল বৃহস্পতিবার দাতাদের কাছ থেকে জরুরি ভিত্তিতে অর্থসহায়তা চেয়েছে জাতিসংঘ। আজ শুক্রবার ‘টাইমস অব ইন্ডিয়া’র খবরে এ কথা জানানো হয়।গতকাল জাতিসংঘের আবাসিক সমন্বয়ক গোলাম ইসাকজাই এক বিবৃতিতে জানান, ২০১৩ সালে উত্তর কোরিয়ার খাদ্য, স্বাস্থ্য ও পয়োনিষ্কাশন ব্যবস্থার জন্য যে পরিমাণ অর্থের প্রয়োজন, তা থেকে এখনো নয় কোটি ৮০ লাখ ডলার ঘাটতি রয়েছে।উত্তর কোরিয়ায় প্রায় ২৪ কোটি মানুষের প্রতিবছর খাদ্যসহায়তা প্রয়োজন হয়। দেশটির পাঁচ বছরের কম বয়সী শিশুদের মধ্যে ২৮ শতাংশ চরম পুষ্টিহীনতায় ভুগছে।ইসাকজাই বলেন, উত্তর কোরিয়ার লাখ লাখ মানুষের জীবন রক্ষায় বহির্বিশ্বের সহায়তা এখনো বড় ধরনের ভূমিকা পালন করে চলেছে। তিনি বলেন, এ সহায়তা যদি চালিয়ে না নেওয়া যায়, তবে হিতে-বিপরীত হবে।জাতিসংঘের মাধ্যমে উত্তর কোরিয়ায় সহায়তা দানকারী দেশগুলোর মধ্যে অন্যতম যুক্তরাষ্ট্র ও দক্ষিণ কোরিয়া।
সম্প্রতি উত্তর কোরিয়ার পরমাণু কর্মসূচি নিয়ে এ দুই দেশ বিরূপ মনোভাব পোষণ করায় সহায়তার হার অনেকাংশে কমে গেছে।
গতকাল পৃথক বিবৃতিতে জাতিসংঘ মহাসচিব বান কি মুন উত্তর কোরিয়ার চলমান গুরুতর সংকট কাটিয়ে উঠতে দাতাদের এগিয়ে আসার আহ্বান জানিয়েছেন। একজন মুখপাত্র তাঁর এ বিবৃতি পাঠ করেন।
