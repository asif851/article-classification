
পশ্চিমবঙ্গে নদীয়া জেলার রানাঘাটের গাঙনাপুরে কনভেন্ট অব জেসাস মেরির এক সিনিয়র সিস্টার গণধর্ষণের শিকার হয়েছেন। গত শুক্রবার গভীর রাতে সাত থেকে আটজনের একদল দুষ্কৃতকারী স্কুলের দেয়াল টপকে ভেতরে ঢুকে ১২ লাখ টাকা লুট করে এবং ওই সিস্টারকে ধর্ষণ করে। ৭১ বছর বয়সী ওই সিস্টারকে হাসপাতালে ভর্তি করা হয়েছে।সংশ্লিষ্ট সূত্রগুলো জানায়, দুষ্কৃতকারীরা স্কুলের দেয়াল টপকে ঢুকে নিরাপত্তারক্ষীকে বেঁধে স্কুলের অফিসকক্ষে ঢোকে। সেখান থেকে ১২ লাখ টাকা লুট করে। এ সময় ওই কনভেন্ট স্কুলের উপস্থিত সিস্টাররা বাধা দিলে তাঁদেরও বেঁধে রাখে দুষ্কৃতকারীরা। একপর্যায়ে সিনিয়র সিস্টার দুষ্কৃতকারীদের বাধা দিতে গেলে তাঁকেও ধর্ষণ করা হয়।ধর্ষণের শিকার সিস্টারকে গতকাল সকালে আশঙ্কাজনক অবস্থায় নদীয়ার একটি হাসপাতালে ভর্তি করা হয়। পরে ঘটনাস্থলে পৌঁছান নদীয়ার পুলিশ সুপার। এই ঘটনার প্রতিবাদে স্থানীয় জনগণ গতকাল সকাল থেকে রেল ও সড়কপথ অবরোধ করে।পশ্চিমবঙ্গের মুখ্যমন্ত্রী মমতা বন্দ্যোপাধ্যায় এই ঘটনার তীব্র নিন্দা জানিয়ে ঘটনার তদন্তের ভার তুলে দিয়েছেন সিআইডির হাতে। এর পরই কলকাতার সিআইডির প্রধান কার্যালয় ভবানী ভবন থেকে ১০ সদস্যের একটি দল ঘটনাস্থলে পৌঁছে। ছুটে যান সিআইডি পুলিশের অতিরিক্ত মহাপরিচালক রাজীব কুমারও। প্রাথমিকভাবে স্কুলের সিসি টিভি ফুটেজ দেখে অভিযুক্তদের শনাক্তকরণ করার চেষ্টা চালাচ্ছে পুলিশ।এদিকে কলকাতার আর্চবিশপকে ফোন করে মুখ্যমন্ত্রী জানিয়ে দেন জড়িত কাউকেই ছাড়া হবে না। এই ঘটনার নিন্দা জানিয়েছেন কলকাতার বিভিন্ন রাজনৈতিক দল ও বিশিষ্টজনেরা।
