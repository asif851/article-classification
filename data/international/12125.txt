
স্ত্রী রত্মা চট্টোপাধ্যায়ের বিরুদ্ধে বিবাহবিচ্ছেদের মামলা করে শ্বশুরবাড়ির সম্পত্তি খোয়ালেন কলকাতার মেয়র শোভন চট্টোপাধ্যায়।গত নভেম্বর মাসে স্ত্রীর বিরুদ্ধে কলকাতার আলীপুর আদালতে বিবাহবিচ্ছেদের মামলা করেন শোভন। পশ্চিমবঙ্গের দমকল ও আবাসনমন্ত্রী শোভন স্ত্রীর বিরুদ্ধে বিলাসবহুল জীবনযাপনের অভিযোগ আনেন। এই মাসের প্রথম সপ্তাহে মামলার একদফা শুনানি হয়।মেয়েজামাইয়ের এমন আচরণে অসন্তুষ্ট হন শ্বশুর দুলাল দাস। মহেশতলা পৌরসভার চেয়ারম্যান দুলালের প্রচুর সম্পত্তি রয়েছে। তিনি স্ত্রী, পুত্র–কন্যা, নাতি–নাতনি, জামাইয়ের মধ্যে সম্পত্তি ভাগ করে দিয়েছিলেন। মেয়েজামাইয়ের মামলার পর তাঁকে দেওয়া সম্পত্তি ফিরিয়ে নিয়েছেন দুলাল দাস। নাতনি সপ্তর্ষি চট্টোপাধ্যায়ের নামেও সম্পত্তি লিখে দিয়েছেন।মেয়র শোভনের শ্বশুর দুলাস দাসের ভাষ্য, তাঁর মেয়ের নামে যে বিলাসবহুল জীবনযাপনের অভিযোগ আনা হয়েছে তা মিথ্যা। তিনি বলেছেন, ‘আমার মেয়ের যে সম্পত্তি আছে, তা থেকে প্রতি মাসে তাঁর আয় ৩ থেকে ৪ লাখ রুপি। আমার মেয়ে নিজের আয় দিয়েই চলে।’
মেয়র শোভন চট্টোপাধ্যায় কলকাতার চাঞ্চল্যকর নারদ কেলেঙ্কারি মামলায় জড়িয়ে আছেন। তাঁর বিরুদ্ধে পাঁচ লাখ রুপি ঘুষ নেওয়ার অভিযোগ রয়েছে। গত বছর বিধানসভা নির্বাচনের আগে দিল্লির নারদ নিউজ ডটকম নামে একটি নিউজ পোর্টাল স্টিং অপারেশনের পর ফাঁস করেন ১৩ জন তৃণমূল নেতা, সাংসদ, বিধায়ক, মন্ত্রী, এক পুলিশ কর্মকর্তা এবং কলকাতা মেয়রের গোপনে অর্থ গ্রহণের ছবি।
