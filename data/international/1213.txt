
ভারতের নতুন মন্ত্রিসভার শিক্ষা ও মানবসম্পদ উন্নয়নমন্ত্রী (এইচআরডি) স্মৃতি ইরানির শিক্ষাগত যোগ্যতা নিয়ে প্রশ্ন তুলেছেন কংগ্রেসদলীয় জ্যেষ্ঠ নেতা অজয় মাকেন৷ গত মঙ্গলবার রাতে এক টুইটার বার্তায় মাকেন খোঁচা দেন স্মৃতিকে৷ এরপর গতকাল বুধবার স্মৃতির পাশে দাঁড়িয়েছেন দলীয় মন্ত্রী উমা ভারতী৷ খবর এনডিটিভির৷টুইটার বার্তায় অজয় মাকেন বলেন, ‘মোদির এ কেমন মন্ত্রিসভা? এইচআরডি ও শিক্ষা মন্ত্রণালয়ের দায়িত্বপ্রাপ্ত স্মৃতি ইরানি স্নাতক পাসও করেননি! নির্বাচন কমিশনের ওয়েবসাইটে তাঁর এফিডেভিট দেখুন৷’ বার্তাটি টুইটারে প্রকাশের পর থেকে তা নিয়ে ব্যাপক আলোচনা-সমালোচনা শুরু হয়েছে৷ একজন মন্ত্রীকে নিয়ে মাকেনের এ রকম দৃষ্টিভঙ্গিকে কেউ কেউ লিঙ্গবৈষম্যবাদী বলেও উল্লেখ করেছেন৷নবীন সহকর্মী স্মৃতি ইরানির বিরুদ্ধে উত্থাপিত অভিযোগের কড়া জবাব দিয়েছেন পানিসম্পদ ও গঙ্গা পুনরুজ্জীবনমন্ত্রী বিজেপির জ্যেষ্ঠ নেত্রী উমা ভারতী৷ তিনি বন্দুকের নলটি কংগ্রেস নেত্রীর দিকে ঘুরিয়ে দিয়ে জিজ্ঞেস করেন, ‘আমি ম্যাডাম সোনিয়া গান্ধীকে জিজ্ঞেস করতে চাই, তাঁর িশক্ষাগত যোগ্যতা কী?’উমা ভারতী বলেন, ‘আমি সোনিয়া গান্ধীর শিক্ষাগত যোগ্যতা জানতে চাইছি, কারণ তিনি ইউপিএ সরকারের নেতৃত্ব দিয়েছেন৷ সরকারকে নির্দেশনা দিয়েছেন৷ আমি তাঁর শিক্ষাগত যোগ্যতার সনদ দেখতে চাই৷’
