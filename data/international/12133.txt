
মার্কিন গোপন কূটনৈতিক ও সামরিক নথি ফাঁস করে হইচই ফেলে দেওয়া উইকিলিকসের প্রতিষ্ঠাতা জুলিয়ান অ্যাসাঞ্জ ধর্ষণের অভিযোগে গ্রেপ্তার এড়াতে পাঁচ বছর ধরে যুক্তরাজ্যের লন্ডনে ইকুয়েডরের দূতাবাসে আছেন। এটি তাঁর শারীরিক ও মানসিক স্বাস্থ্যের জন্য বিপজ্জনক।
অ্যাসাঞ্জের নতুন স্বাস্থ্য পরীক্ষার পর এমনটি বলা হয়েছে। গার্ডিয়ান-এ গত বুধবার প্রকাশিত প্রতিবেদনে বলা হয়েছে, গত অক্টোবরে অ্যাসাঞ্জের শারীরিক ও মানসিক পরীক্ষা-নিরীক্ষা করা হয়।
দুজন চিকিৎসক তিন দিন ২০ ঘণ্টা ধরে পরীক্ষা-নিরীক্ষা করেন। তাঁরা জানান, অ্যাসাঞ্জ দীর্ঘদিন ধরে এক জায়গায় রয়েছেন যেখানে সূর্যের আলো ও পর্যাপ্ত আলো-বাতাস পৌঁছায় না। এটি শারীরিক ও মানসিক দুই দিক থেকেই তাঁর জন্য বিপজ্জনক।
