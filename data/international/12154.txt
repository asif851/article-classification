
রাশিয়ার প্রেসিডেন্ট ভ্লাদিমির পুতিনের সঙ্গে টেলিফোন সংলাপকে ‘দারুণ আলাপ’ বলে উল্লেখ করেছেন মার্কিন প্রেসিডেন্ট ডোনাল্ড ট্রাম্প। গতকাল মঙ্গলবার ফ্লোরিডার উদ্দেশে ওয়াশিংটন ত্যাগ করার আগে গণমাধ্যমকে ট্রাম্প বলেন, ‘পুতিনের সঙ্গে আমাদের দারুণ ফোনালাপ হলো। আমরা সিরিয়ার শান্তি নিয়ে কথা বলেছি, যা অতি গুরুত্বপূর্ণ।’
সিরিয়ায় সামরিক অভিযান সমাপ্তির সম্ভাব্যতা নিয়ে অনেকক্ষণ টেলিফোনে আলাপ করেন পুতিন ও ট্রাম্প। গতকাল বিকেলের কোনো এক সময় এই দুই দেশের প্রেসিডেন্টের ফোনালাপ হয় বলে ক্রেমলিনের নির্ভরযোগ্য সূত্র রুশ গণমাধ্যমকে নিশ্চিত করেছে।
রুশ বার্তা সংস্থা তাস জানায়, পুতিন তাঁর বক্তব্যে সিরিয়া সংকট নিরসনে একটি দীর্ঘ মেয়াদি রাজনৈতিক সমাধান কার্যকর করতে রাশিয়ার সক্রিয় অংশগ্রহণ থাকবে বলে জানিয়েছেন। তবে তা অবশ্যই হতে হবে কাজাখস্তানের আস্তানা বৈঠকের ভিত্তিতে সিরিয়া-সংক্রান্ত জাতিসংঘ নিরাপত্তা পরিষদের ২২৫৪ প্রস্তাব অনুযায়ী। ১১ নভেম্বর ভিয়েতনামের দানাং শহরে এশিয়া-প্যাসিফিক অর্থনৈতিক সহযোগিতা শীর্ষ সম্মেলনে এক সাক্ষাতে সিরিয়ায় রাজনৈতিক আলোচনার মাধ্যমে শান্তিপূর্ণভাবে সমাধান চেয়ে পুতিন ও ট্রাম্প যে যৌথ বিবৃতি দিয়েছিলেন, সে আলোকে সংকট নিরসনের চেষ্টা চালাতে হবে।
গতকাল সোচিতে সিরিয়ার প্রেসিডেন্ট বাশার-আল আসাদের সঙ্গে পুতিনের যে বৈঠক হয়, এ ব্যাপারে ট্রাম্পকে জানান রুশ প্রেসিডেন্ট। বৈঠকে রাজনৈতিক প্রক্রিয়ার মাধ্যমে সে দেশের সাংবিধানিক সংস্কার, প্রেসিডেন্ট ও পার্লামেন্ট নির্বাচন আয়োজন করার প্রতিশ্রুতি পুনর্ব্যক্ত করেছেন সিরিয়ার নেতা।
রাশিয়া, ইরান ও তুরস্কের প্রেসিডেন্ট আজ বুধবার সোচিতে এক বৈঠকে বসতে যাচ্ছেন। এতে রাজনৈতিক সমাধানের বিভিন্ন দিক আলোকপাত করা হবে। সিরিয়ায় স্বাভাবিক পরিবেশ ফিরিয়ে আনার বিষয়েও আলোচনা হবে।
সিরিয়া সংকট ছাড়াও উত্তর কোরিয়া, ইউক্রেন, আফগানিস্তান পরিস্থিতি ও ইরানের পারমাণবিক প্রকল্প নিয়ে দুই নেতার ফোনালাপ হয়।
