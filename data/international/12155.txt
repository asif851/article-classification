
যুদ্ধবিধ্বস্ত ফিলিস্তিনের গাজা উপত্যকার একটি শরণার্থীশিবিরে একটি পরিবারে বেড়ে উঠছে দুটি সিংহশাবক। অল্প সময়ে তারা ওই পরিবারের জনপ্রিয় সদস্যে পরিণত হয়েছে। গতকাল শুক্রবার বার্তা সংস্থা এএফপির প্রতিবেদনে জানানো হয়, ফিলিস্তিন কর্তৃপক্ষের নিরাপত্তাকর্মী সাদি জামালের পরিবারে সিংহশাবক দুটি বেড়ে উঠছে। দক্ষিণ গাজা উপত্যকার রাফায় অবস্থিত একটি চিড়িয়াখানার কর্তৃপক্ষ অর্থসংকটের কারণে সাদির কাছে সিংহশাবক দুটি বিক্রি করে দেয়। পরে সিংহশাবক দুটিকে বাড়িতে নিয়ে আসেন সাদি। সিংহশাবক দুটিকে পেয়ে সাদির চার সন্তান ও প্রতিবেশীর শিশুরা দারুণ খুশি।সাদি বলেন, গত ১০ সপ্তাহ ধরে সিংহশাবক দুটি তাঁর পরিবারে অন্য সদস্যদের মতোই আছে। তিন কক্ষের বাসায় দিনভর শিশুরা সিংহশাবক দুটির সঙ্গে খেলাধুলা করে। তবে সিংহশাবক দুটির ভরণপোষণের খরচ বহন করতে যৌথ পরিবারটিকে বেগ পেতে হচ্ছে। কারণ, দিনে তাদের আধা কেজি মাংস খেতে দিতে হয়। গত জুলাই-আগস্টে ইসরায়েলি আগ্রাসনের পর গাজায় মাংসের দাম বেড়ে গেছে। সিংহশাবক দুটির বয়স পাঁচ মাস হলে সমুদ্র তীরবর্তী কোনো পর্যটনকেন্দ্র ও রেস্তোরাঁয় তাদের ইজারা দিয়ে কিছু অর্থ আয় করার পরিকল্পনা করছেন সাদি। সিংহশাবক দুটি বিক্রি করে দেওয়ার জন্য ইতিমধ্যে ভালো প্রস্তাবও পেয়েছেন তিনি।
