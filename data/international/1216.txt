
সংযুক্ত আরব আমিরাতের (ইউএই) দুবাইয়ে নির্মাণাধীন একটি বহুতল ভবনে গতকাল রোববার আগুন লাগে। ওই ভবনটির অবস্থান দুবাইয়ের কেন্দ্রীয় অংশে। পরে আগুন নিয়ন্ত্রণে আনার কথা জানায় কর্তৃপক্ষ। এ ঘটনায় কেউ হতাহত হয়নি। ইমার প্রপার্টিজের নির্মাণাধীন ৬০ তলা ভবনে গতকাল সকালে আগুন লাগে। এতে ভবনটির আশপাশের এলাকা কালো ধোঁয়ায় ছেয়ে যায়। অগ্নিনির্বাপকেরা দ্রুত এসে আগুন নিয়ন্ত্রণে আনতে কাজ শুরু করেন। ভবনটির আশপাশের সড়কগুলো বন্ধ করে দেওয়া হয়। ভবনটি দুবাই মল এবং বিশ্বের সর্বোচ্চ ভবন বুর্জ খলিফার কাছে।পরে দুবাই মিডিয়া অফিসের টুইটার অ্যাকাউন্ট থেকে জানানো হয়, আগুন নিয়ন্ত্রণে আনা হয়েছে এবং কোনো হতাহতের ঘটনা ঘটেনি। এ ঘটনায় ভবনটির নির্মাতা কোম্পানি তাৎক্ষণিকভাবে কোনো মন্তব্য করতে রাজি হয়নি।বিগত বছর দুয়েকের মধ্যে দুবাইয়ের বহুতল আবাসিক ভবন ও হোটেলে কয়েকটি বড় অগ্নিকাণ্ডের ঘটনা ঘটে।
