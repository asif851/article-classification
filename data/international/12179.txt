

রাজনীতিবিদ, মন্ত্রী, বড় বড় ব্যবসায়ী বা ভিআইপি ব্যক্তিদের নিরাপত্তার জন্য বুলেটপ্রুফ গাড়ি, সর্বত্র নিরাপত্তাকর্মী রেখে চলাফেরার কথা শোনা যায়। নিরাপত্তার জন্য জেড প্লাস নিরাপত্তাব্যবস্থার কথাও শোনা যায়। কিন্তু বুলেটপ্রুফ শৌচাগারের কথা হয়তো শোনা যায় না। ভারতের একটি রাজ্যের মুখ্যমন্ত্রী বুলেটপ্রুফ শৌচাগার বানিয়েছেন। তিনি আবারও ওই রাজ্যের প্রথম মুখ্যমন্ত্রীও।
টাইমস অব ইন্ডিয়া ও জি নিউজের খবরে বলা হয়েছে, ভারতের তেলেঙ্গানার মুখ্যমন্ত্রী কে চন্দ্রশেখর রাওয়ের থাকার জন্য নির্মাণ করা হয়েছে কঠোর নিরাপত্তায় মুড়ে রাখা একটি বাড়ি। এখানে-ওখানে যাওয়ার জন্য আছে ‘মাইন-প্রুফ’ গাড়িও। এতেও তিনি অসন্তুষ্ট। তাই নিজের জন্য বুলেটপ্রুফ শৌচাগার বানালেন জেড প্লাস নিরাপত্তা পাওয়া চন্দ্রশেখর রাও।
রাজ্যের বেগমপেটে বিশাল এক বাড়ি বানিয়েছেন, যা অনেকটা রাজপ্রাসাদের মতো। সেই বাড়িতেই ওই বুলেটপ্রুফ শৌচাগার বানিয়েছেন। বাড়ির প্রতিটি জানালায় বুলেটপ্রুফ কাচ লাগানো আছে। ভেন্টিলেটরেও বুলেটপ্রুফ। লাখ স্কয়ার ফিটের ওই বাড়িতে দুটি শোবার ঘরের একটি মুখ্যমন্ত্রীর, অন্যটি ছেলে কেটিআরের। এসব কাজে খরচ হয়েছে কয়েক লাখ রুপি।  আগামীকাল বৃহস্পতিবার নতুন বাড়িটি যেটিকে ‘স্বপ্নের বাড়ি’ বলা হচ্ছে, সেটিতে উঠবেন চন্দ্রশেখর রাও। এই বাড়িতে ৫০ জন নিরাপত্তাকর্মী সার্বক্ষণিক নিরাপত্তা দেখভালের জন্য মোতায়েন থাকবেন। ইন্টেলিজেন্স সিকিউরিটি উইংয়ের (আইএসডব্লিউ) কর্মীসহ একটা বড় অংশের কাছে থাকবে আধুনিক অস্ত্র। আইএসডব্লিউ ভিআইপিদের নিরাপত্তা দিয়ে থাকে। নিরাপত্তাকর্মীরা প্রতি সেকেন্ডে মুখ্যমন্ত্রীর বাড়িতে কে ঢুকছেন, কে বের হচ্ছেন, তা নজরদারি করবেন।
