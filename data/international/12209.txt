
চীন সফররত যুক্তরাষ্ট্রের পররাষ্ট্রমন্ত্রী রেক্স টিলারসন বলেছেন, চীনের সঙ্গে সম্পর্ক জোরদারে দেশটি সফর করতে চান প্রেসিডেন্ট ডোনাল্ড ট্রাম্প। গতকাল রোববার চীনা প্রেসিডেন্ট সি চিন পিংয়ের সঙ্গে সাক্ষাতের সময় বিষয়টি জানিয়েছেন তিনি। জবাবে সি চিন পিং বলেছেন, সম্পর্ক জোরদারের চেষ্টায় এই অগ্রগতিতে তিনি আনন্দিত।পূর্ব এশিয়া সফরের শেষ অংশে মার্কিন পররাষ্ট্রমন্ত্রী চীনে যান। এর আগে তিনি জাপান ও দক্ষিণ কোরিয়া সফর করেন। বেইজিং থেকে তাঁর যুক্তরাষ্ট্রে ফিরে যাওয়ার কথা।চীনের প্রতিবেশী ও মিত্র উত্তর কোরিয়া উচ্চক্ষমতার নতুন রকেট ইঞ্জিনের পরীক্ষা চালিয়েছে বলে খবর আসার কয়েক ঘণ্টা পরই সি চিন পিংয়ের সঙ্গে দেখা করেন রেক্স টিলারসন। এ সময় চীনা প্রেসিডেন্ট বলেন, চীন-মার্কিন সম্পর্ক জোরদারে একসঙ্গে কাজ করার ব্যাপারে তিনি এবং যুক্তরাষ্ট্রের প্রেসিডেন্ট ট্রাম্প গত মাসে ফোনালাপের সময়ই একমত হয়েছেন।নির্বাচনী প্রচারণার সময় থেকেই নানা বিষয়ে চীনকে আক্রমণ করে আসছেন প্রেসিডেন্ট ট্রাম্প। সর্বশেষ গত শুক্রবার তিনি টুইটারে চীনের সমালোচনা করেন। এ নিয়ে চীন-মার্কিন সম্পর্কে টানাপোড়েন চলছে।
 
