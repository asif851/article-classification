
আফগানিস্তান থেকে মার্কিন সেনা প্রত্যাহার বিলম্বিত করার পরিকল্পনা করেছে যুক্তরাষ্ট্র। নতুন পরিকল্পনা অনুযায়ী, চলতি বছরের পুরোটা সময় ১০ হাজারের কাছাকাছি মার্কিন সেনা আফগানিস্তানে থাকবে। হোয়াইট হাউস এ কথা জানিয়েছে।গত মঙ্গলবার ওয়াশিংটনে মার্কিন প্রেসিডেন্ট বারাক ওবামা ও আফগানিস্তানের প্রেসিডেন্ট আশরাফ ঘানি যৌথ সংবাদ সম্মেলন করেও মার্কিন সেনা প্রত্যাহারের পরিকল্পনা পরিবর্তন করার এ সিদ্ধান্তের কথা বলেন।আফগানিস্তানের নিরাপত্তা নিয়ে আশঙ্কা থাকার পরও বারাক ওবামা তাঁর ক্ষমতার মেয়াদ থাকতেই দেশটিতে যুক্তরাষ্ট্রের দীর্ঘদিনের যুদ্ধ শেষ করার প্রতিশ্রুতি দিয়েছিলেন। যুক্তরাষ্ট্র এখন ২০১৬ সালের শেষের দিকে আফগানিস্তানের মার্কিন দূতাবাস থেকে ছোট একটি বাহিনী প্রত্যাহার করার সিদ্ধান্ত নিয়েছে। আগের পরিকল্পনায় ২০১৫ সালে আফগানিস্তানে মার্কিন সেনার উপস্থিতি কমিয়ে সাড়ে পাঁচ হাজারে রাখার কথা ছিল।আশরাফ ঘানি ও বারাক ওবামা আফগানিস্তানে কী সংখ্যায় সেনা রাখা হবে, সে ব্যাপারে আলোচনা করেন। আফগানিস্তানের মাটিতে জঙ্গিগোষ্ঠী ইসলামিক স্টেটের (আইএস) প্রবেশের চেষ্টাসহ অন্য নিরাপত্তাজনিত কারণেই যুক্তরাষ্ট্র দেশটিতে ৯ হাজার ৮০০ সেনা রাখার সিদ্ধান্ত নিয়েছে।
