
পরিবার ডিএনএর নমুনা না দিলে কিম জং-নামের লাশ উত্তর কোরিয়ায় পাঠানো হবে না বলে গতকাল শুক্রবার জানিয়ে দিয়েছে মালয়েশিয়া। উত্তর কোরিয়ার নেতা কিম জং-উনের সৎভাই জং-নামের লাশ চেয়ে পিয়ংইয়ং অনুরোধ করেছে।
দক্ষিণ কোরিয়া বলছে, উত্তর কোরিয়ার একাধিক নারী গুপ্তচর বিষ প্রয়োগে জং-নামকে হত্যা করেছেন।
এদিকে মালয়েশিয়ায় নিযুক্ত উত্তর কোরিয়ার রাষ্ট্রদূত কিম চোল বলেছেন, তাঁর দেশের অনুমতি ছাড়া কুয়ালালামপুরে করা কিম জং-নামের লাশের ময়নাতদন্তের প্রতিবেদন প্রত্যাখ্যান করা হবে। মালয়েশিয়ার বিমানবন্দরে কিম জং-নামের মৃত্যুর পর এটিই উত্তর কোরিয়ার করা প্রথম আনুষ্ঠানিক মন্তব্য। 
 
