
ভারতের রাজস্থানে একটি বিয়ের অনুষ্ঠানে দেয়াল ধসে ২৬ জনের মৃত্যু হয়েছে। আহত হয়েছে অন্তত ২৮ জন। পুলিশ জানায়, গতকাল বুধবার রাতে রাজস্থানের ভরতপুর জেলায় মর্মান্তিক এ দুর্ঘটনা ঘটে।
ভরতপুর জেলার পুলিশ সুপার অনিল তাংক বলেন, ভাড়া করা মিলনায়তনে বিয়ের আয়োজন চলছিল। ঝড়ের কারণে বিয়ের অনুষ্ঠানস্থলের লাগোয়া একটি দেয়াল ও একটি টিনশেড ঘর ধসে পড়ে অতিথিদের ওপর। এতে হতাহত হওয়ার এ ঘটনা ঘটে। আহত ব্যক্তিদের মধ্যে ১৫ জনের অবস্থা আশঙ্কাজনক। তিনি জানান, ধসে পড়া দেয়ালটি প্রায় ৯০ ফুট দীর্ঘ ও ১২-১৩ ফুট উঁচু ছিল। এই দেয়ালের পাশেই অতিথিদের খাওয়ার আয়োজন করা হয়েছিল।
পুলিশ সুপার জানান, এ ঘটনায় ওই মিলনায়তনের মালিকের বিরুদ্ধে মামলা করা হয়েছে। হতাহত ব্যক্তিদের উদ্ধার করে স্থানীয় হাসপাতালে নেওয়া হয়েছে।
