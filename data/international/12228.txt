
টাইটানিক জাহাজ ডুবে যাওয়ার সময় যাত্রীদের শান্ত রাখতে বাজানো বেহালাটি নিলামে ১১ কোটি ১১ লাখ ১৫ হাজার টাকায় (নয় লাখ পাউন্ড) বিক্রি হয়েছে। গতকাল শনিবার লন্ডনে নিলামটি অনুষ্ঠিত হয়।নিলামকারী প্রতিষ্ঠান হেনরি আলরিজ অ্যান্ড সনের বরাত দিয়ে বার্তা সংস্থা রয়টার্স জানিয়েছে, মাত্র ১০ মিনিটের নিলামে বেহালাটি বিক্রি হয়। টেলিফোনে নয় লাখ পাউন্ড দাম হেঁকে এক অজ্ঞাত ব্রিটিশ বেহালাটি কিনে নিয়েছেন।২০০৬ সালে বেহালাটি প্রথম আবিষ্কৃত হয়। নানা যাচাই-বাছাইয়ের পর নিশ্চিত হয়, বেহালাটির মালিক ছিলেন টাইটানিকের ব্যান্ডমাস্টার ওয়ালেস হার্টলি।১৯১২ সালে উত্তর আটলান্টিক মহাসাগরে প্রথম যাত্রায় ডুবে যায় টাইটানিক। এতে প্রায় দেড় হাজার মানুষের প্রাণহানি ঘটে।
