
পশ্চিম আফ্রিকার দেশ বুরকিনা ফাসোর রাজধানী ওয়াগাদুগুরে সন্ত্রাসী হামলার ঘটনা ঘটেছে। এতে বেশ কয়েকজন নিহত হওয়ার খবর পাওয়া গেছে বলে বিবিসির প্রতিবেদনে বলা হয়। একই সময়ে হামলাকারীরা ফরাসি দূতাবাস এবং সেনা সদর দপ্তর লক্ষ্য করে গুলি চালায়। হামলায় দেশটির প্রধানমন্ত্রীর কার্যালয়ও আক্রান্ত হয়। এ ঘটনায় নিরাপত্তা বাহিনীর ৭ জন নিহত এবং ৬ জন গুরুতর আহত হয়েছে। হতাহতের সংখ্যা আরও বাড়তে পারে বলে কর্তৃপক্ষ ধারণা করছে।
প্রত্যক্ষদর্শীর বক্তব্য মতে এএফপির প্রতিবেদনে বলা হয়, ফরাসি দূতাবাসের সামনে ৫ জন অস্ত্রধারী একটি গাড়ি থেকে নামে। দূতাবাসের সামনে থাকা সাধারণ পথচারীদের লক্ষ্য করে তাঁরা গুলি চালায়।  
এ দিকে আইন শৃঙ্খলা বাহিনীর অভিযানে হামলাকারীদের ৬ জন নিহত হয়েছে। এদের মধ্যে ৪ জন ফরাসি দূতাবাসে এবং ২ জন সেনা সদর দপ্তরে নিহত হয় বলে বুরকিনা ফাসোর সরকারের পক্ষ থেকে বলা হয়।
ফরাসি এক সূত্র বিবিসিকে জানায় বুরকিনা ফাসোর ফরাসি দূতাবাসের পরিস্থিতি এখন স্বাভাবিক এবং আইন শৃঙ্খলা বাহিনীর নিয়ন্ত্রণে রয়েছে। হামলার পেছনে ঠিক কারা জড়িত তা এখনো নিশ্চিত নয় বলে দেশটির তথ্যমন্ত্রী রেমিস ফুলগেন্স জানান। সরকারি টেলিভিশনে দেওয়া সাক্ষাত্কারে এই হামলাকে তিনি ‘বড় রকমের সন্ত্রাসী হামলা’ বলে উল্লেখ করেন।
বুরকিনার পুলিশ জানায়, এই ঘটনায় হামলাকারীদের ৬ জন এবং নিরাপত্তা বাহিনীর ৭ জন নিহত হয়েছে। এ ছাড়া ৬ জন গুরুতর আহত হয়েছে। আহতদের মধ্যে দুজন সাধারণ নাগরিকও আছে।
তবে আন্তর্জাতিক গণমাধ্যম এএফপি জানায়, শুধু সেনা সদরেই ২৮ জন নিহত হয়েছে। যদিও সংখ্যাটি এখনো নিশ্চিত নয় বলে তাদের প্রতিবেদনে উল্লেখ করা হয়।
