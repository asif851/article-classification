
ইসরায়েলের সাবেক প্রধানমন্ত্রী অ্যারিয়েল শ্যারনকে গতকাল সোমবার নেগেভ মরুভূমিতে তাঁর খামারবাড়িতে সমাহিত করা হয়েছে। এর আগে তাঁর শেষকৃত্যানুষ্ঠানে যোগ দেন দেশি-বিদেশি নেতা ও বিশিষ্টজনেরা।রাষ্ট্রীয় স্মরণসভায় শ্যারনের প্রশংসা করে বক্তৃতা করেন অনেকে। ২০ জনের বিদেশি প্রতিনিধি এতে যোগ দেন। তাঁদের মধ্যে ছিলেন মার্কিন ভাইস প্রেসিডেন্ট জো বাইডেন, সাবেক ব্রিটিশ প্রধানমন্ত্রী টনি ব্লেয়ার, রাশিয়ার পররাষ্ট্রমন্ত্রী সের্গেই লাভরভ প্রমুখ। ইসরায়েলের প্রধানমন্ত্রী বেনিয়ামিন নেতানিয়াহু সাবেক প্রধানমন্ত্রী শ্যারনকে ‘ইহুদিদের অন্যতম সেরা সামরিক কমান্ডার’ বলে অভিহিত করেন। নেতানিয়াহু বলেন, ইসরায়েল ও ইসরায়েলের জনগণের নিরাপত্তার জন্য কাজ করার ক্ষেত্রে ‘অদম্য’ এক নেতা ছিলেন শ্যারন। ইসরায়েলের জনগণের কাছে নায়ক হলেও ফিলিস্তিনিদের বিরুদ্ধে কঠোর অবস্থানের কারণে বিতর্কিত ব্যক্তিত্ব শ্যারন ‘দ্য বুলডোজার’ নামে পরিচিত হন। দীর্ঘ আট বছর কোমায় (গভীরভাবে সংজ্ঞাহীন) থাকা শ্যারন (৮৫) গত শনিবার মারা যান। তিনি ২০০৬ সালে গুরুতর স্ট্রোকে আক্রান্ত হন। সাবেক সেনা কর্মকর্তা অ্যারিয়েল শ্যারন ২০০১ সাল থেকে ২০০৬ সাল পর্যন্ত ইসরায়েলের প্রধানমন্ত্রী ছিলেন। এএফপি।
