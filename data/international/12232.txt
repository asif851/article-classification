
ভারতে শীর্ষ কর্মকর্তাদের দুর্নীতির তদন্তে সরকারের পূর্বানুমতি নেওয়ার প্রয়োজন নেই কেন্দ্রীয় তদন্ত ব্যুরোর (সিবিআই)। আজ শুক্রবার সুপ্রিম কোর্ট এ ব্যাপারে নির্দেশ দিয়েছেন।নির্দেশে বলা হয়, যুগ্ম সচিব ও তার ওপরের পদমর্যাদার কর্মকর্তাদের দুর্নীতির ব্যাপারে অনুসন্ধান চালাতে হলে সরকারের পূর্বানুমতির যে প্রয়োজন হতো,  এখন থেকে তা অসাংবিধানিক ও অকার্যকর বলে বিবেচিত হবে।আদালতের নির্দেশে বলা হয়, সব সরকারি কর্মকর্তাদের একইভাবে মূল্যায়ন করতে হবে। দুর্নীতির মামলার ক্ষেত্রেও সবার জন্য একই আইন প্রযোজ্য হবে। আমলাদের ব্যক্তিগত পদমর্যাদার সঙ্গে দুর্নীতি প্রতিরোধ আইনে অন্তর্ভুক্ত অপরাধের কোনো সম্পর্ক নেই।
শীর্ষ আমলাদের দুর্নীতি অনুসন্ধানের ক্ষেত্রে আগে থেকে সরকারের অনুমতি নেওয়ার বিধান ভারতীয় সংবিধানের ১৪ নম্বর অনুচ্ছেদ লঙ্ঘন করেছে। ওই অনুচ্ছেদে বলা হয়েছে, আইন সবার প্রতি সমানভাবে প্রযোজ্য হবে।
সুপ্রিম কোর্ট মনে করেন, যুগ্ম সচিব ও এর ওপরের পদমর্যাদার কর্মকর্তাদের দুর্নীতির ব্যাপারে তদন্ত চালানোর আগে সরকারের অনুমতি নিতে হলে সিবিআইয়ের পক্ষে সঠিক প্রমাণ জোগাড় করা সম্ভব হবে না। কারণ অনেক তথ্য-প্রমাণই তখন নষ্ট করে ফেলা হবে। এ আইন দুর্নীতিবাজদের রক্ষাকবচ হিসেবে কাজ করবে। সূত্র: জি নিউজ
