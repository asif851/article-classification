
সাগরে নৌযানে ভাসতে থাকা অভিবাসন-প্রত্যাশীদের উদ্ধারে নির্দেশ দিয়েছেন মালয়েশিয়ার প্রধানমন্ত্রী নাজিব রাজাক।
আজ বৃহস্পতিবার দেশটির প্রধানমন্ত্রীর বরাত দিয়ে বার্তা সংস্থা এএফপির প্রতিবেদনে এ তথ্য জানানো হয়েছে।
নাজিব রাজাক তাঁর ফেসবুকে লিখেছেন, সমুদ্রে নৌযানে ভাসতে থাকা অভিবাসন-প্রত্যাশীদের খোঁজ ও উদ্ধারে অভিযান চালাতে দেশটির নৌবাহিনী ও কোস্ট গার্ডকে নির্দেশ দিয়েছেন তিনি।  আন্দামান সাগরে মৃত্যুঝুঁকিতে দিনের পর দিন ভেসে চলা প্রায় সাত হাজার বাংলাদেশি ও রোহিঙ্গা আশ্রয়প্রার্থীকে সাময়িক ঠাঁই দিতে গতকাল বুধবার রাজি হয়েছে মালয়েশিয়া ও ইন্দোনেশিয়া। অসহায় এসব মানুষকে মানবিক সহায়তা দেওয়ার কথা জানিয়েছে মিয়ানমারও।  অভিবাসী-সংকট নিয়ে গতকাল কুয়ালালামপুরে বৈঠকে বসেন মালয়েশিয়া, ইন্দোনেশিয়া ও থাইল্যান্ডের কর্মকর্তারা। বৈঠক শেষে দেওয়া যৌথ বিবৃতিতে মালয়েশিয়া ও ইন্দোনেশিয়ার কর্মকর্তারা বলেন, তাঁরা অভিবাসন-প্রত্যাশীদের পুনর্বাসন ও প্রত্যাবর্তনের প্রস্তাব দিচ্ছেন। সাত হাজার ভাসমান অভিবাসন-প্রত্যাশীকে সাময়িকভাবে ঠাঁই দেবে দেশ দুটি। তবে এরপর আর কাউকে এ সুযোগ দেওয়া হবে না।
এ প্রস্তাবের আগে চলতি মাসেই ইন্দোনেশিয়া ও মালয়েশিয়ায় আশ্রয় নিয়েছেন তিন হাজারের বেশি অভিবাসী। অবশ্য কিছুদিন ধরে আন্তর্জাতিক আহ্বানকে পাত্তা না দিয়ে দেশ দুটির পাশাপাশি থাইল্যান্ড ভেসে চলা অভিবাসন-প্রত্যাশীদের উপকূলে ভিড়তে না দিয়ে মধ্য সাগরের দিকে ঠেলে দিচ্ছিল।
