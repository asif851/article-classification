
পাকিস্তানের উত্তর-পশ্চিমাঞ্চলীয় উপজাতি-অধ্যুষিত উত্তর ওয়াজিরিস্তানে আবারও মার্কিন চালকবিহীন বিমানের (ড্রোন) হামলা হয়েছে। গতকাল বুধবারের এ হামলায় অন্তত ১৭ সন্দেহভাজন জঙ্গি নিহত হয়েছে। সরকারি কর্মকর্তারা এ খবর জানিয়েছেন। পাকিস্তান পররাষ্ট্র মন্ত্রণালয় এ হামলার নিন্দা জানিয়েছে।
ড্রোন হামলার ঘটনাস্থলে জঙ্গিসংগঠন আল-কায়েদার সহযোগী হাক্কানি নেটওয়ার্কের শক্তিশালী অবস্থান রয়েছে। স্থানীয় নিরাপত্তা বাহিনীর কর্মকর্তারা বলেছেন, মিরানশাহ শহরে ভোরের ওই ড্রোন হামলায় নিহত ব্যক্তিদের মধ্যে আফগান ও পাকিস্তানি জঙ্গিরা রয়েছে। তবে কোনো নির্দিষ্ট ব্যক্তি এর লক্ষ্য ছিল কি না, সে ব্যাপারে নিশ্চিত হওয়া যায়নি।
স্থানীয় একটি বিপণিকেন্দ্র লক্ষ্য করে ড্রোন থেকে চারটি গোলা নিক্ষেপ করা হয়। পাকিস্তানের জনবহুল ও স্থাপনাসমৃদ্ধ এলাকায় এ রকম ড্রোন হামলার ঘটনা বিরল। তবে হামলায় বিধ্বস্ত স্থানটি হাক্কানি নেটওয়ার্কের ঘাঁটি ছিল বলে পাকিস্তানি গোয়েন্দা কর্মকর্তারা নিশ্চিত করেছেন।
আফগানিস্তানে বিভিন্ন সরকারি ও পশ্চিমা স্থাপনায় বড় ধরনের হামলার কয়েকটি ঘটনার জন্য হাক্কানি নেটওয়ার্ককে দায়ী করে যুক্তরাষ্ট্র। উত্তর ওয়াজিরিস্তানের দুর্গম সীমান্ত এলাকায় গত বছরের ১১ অক্টোবর এক মার্কিন ড্রোন হামলায় ১৮ জন বিদ্রোহী নিহত হয়েছিলেন। ওই ঘটনার পর গতকালের হামলাটিই সবচেয়ে ভয়াবহ। এএফপি ও বিবিসি।
