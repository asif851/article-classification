
যুক্তরাজ্যে এক মাসে প্রাইমারি স্কুলপড়ুয়া অন্তত ৪৪ হাজার শিশু পর্নোগ্রাফির ওয়েবসাইটে প্রবেশ করে।
যুক্তরাজ্যের অনলাইন ভিডিও নিয়ন্ত্রক সংস্থা দ্য অথরিটি ফর টেলিভিশন অন ডিমান্ড (এটিভিওডি) প্রকাশিত এক সমীক্ষা প্রতিবেদনে এ তথ্য পাওয়া গেছে। আজ শনিবার টাইমস অব ইন্ডিয়া অনলাইনের প্রতিবেদনে এ কথা জানানো হয়।
গত বছরের ডিসেম্বরে ডেস্কটপ বা ল্যাপটপ থেকে শিশু ও কিশোরদের ইন্টারনেট ব্যবহারের গতি-প্রকৃতি অনুসন্ধান করে সমীক্ষাটি চালানো হয়। এতে অনলাইনে শিশু-কিশোরদের পর্নোগ্রাফিতে প্রবেশের প্রামাণিক চিত্র উঠে এসেছে।
এটিভিওডির সমীক্ষায় দেখা গেছে, প্রাইমারি স্কুলের অন্তত ৪৪ হাজার শিশু এবং ১৬ বছরের নিচে অন্তত দুই লাখ শিশু প্রাপ্তবয়স্কদের ওয়েবসাইটে প্রবেশ করে।
এই ভয়ংকর তথ্যের প্রেক্ষাপটে প্রাপ্তবয়স্কদের পর্নো ওয়েবসাইটে শিশুদের প্রবেশ ঠেকাতে পদক্ষেপ নেওয়ার জন্য সরকারের প্রতি আহ্বান জানিয়েছে এটিভিওডি। ইন্টারনেটে পর্নো দেখা থেকে শিশুদের সুরক্ষায় আইন পরিবর্তন করা দরকার বলেও মত দিয়েছে সংস্থাটি।
