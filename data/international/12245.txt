
ফ্রান্সের উত্তর-পূর্বাঞ্চলীয় আলাসি এলাকার সারে-ইউনিয়ন শহরের একটি ইহুদি সমাধিক্ষেত্রের কয়েক শ সমাধিফলক নষ্ট করেছে দুর্বৃত্তরা। এ ঘটনাকে ‘ঘৃণ্য কাজ’ আখ্যা দিয়েছে ফ্রান্স। খবর এএফপির।ঘটনার তদন্তকারীদের সূত্রে জানা গেছে, সারে-ইউনিয়ন শহরের ওই সমাধিক্ষেত্রের কমবেশি ৩০০টি সমাধি তছনছ করে ফেলেছে দুর্বৃত্তরা। ফরাসি প্রেসিডেন্ট ফ্রাঁসোয়া ওলাঁদ এ ঘটনাকে ‘ঘৃণ্য ও বর্বর কাজ’ আখ্যা দিয়েছেন।ইউরোপে একের পর এক ইহুদিবিরোধী হামলার প্রেক্ষাপটে ইসরায়েলি প্রধানমন্ত্রী বেনিয়ামিন নেতানিয়াহু বিশ্বের অন্যান্য অঞ্চলের ইহুদিদের ইসরায়েলে চলে যেতে আহ্বান জানিয়েছেন। তবে নেতানিয়াহুর বক্তব্যের সমালোচনা করে ফরাসি প্রধানমন্ত্রী মানুয়েল ভালস গতকাল বলেন, ‘ফরাসি ইহুদিদের প্রতি আমার বার্তা একটাই: তোমাদের মতোই ফ্রান্স ক্ষতবিক্ষত হয়েছে। তোমরা চলে যাবে, ফ্রান্স তা চায় না।’
