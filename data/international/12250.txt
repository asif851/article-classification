
জাপানের প্রধানমন্ত্রী সিনজো আবে দ্বিতীয় মেয়াদে ক্ষমতায় এসে নিজেকে নতুনভাবে তুলে ধরার চেষ্টা করছেন। নতুন নতুন কর্মপরিকল্পনার মাধ্যমে এক মহাপরিকল্পনা বাস্তবায়নের চেষ্টা করে যাচ্ছেন। দেশপ্রেমের চেতনায় উদ্বুদ্ধ সমৃদ্ধ এক জাপানের স্বপ্ন দেখছেন তিনি।
দ্বিতীয় বিশ্বযুদ্ধের পর ২০০৬ সালে জাপানের সবচেয়ে কনিষ্ঠ প্রধানমন্ত্রী নির্বাচিত হন আবে। সেবারই তিনি প্রথম ক্ষমতায় আসেন। তবে বেশি দিন ক্ষমতায় থাকা হয়নি তাঁর। ২০০৭ সালের সেপ্টেম্বরে পদত্যাগ করেন তিনি। বিভিন্ন কারণে ওই সময়ে খুব অজনপ্রিয় হয়ে ওঠেন আবে। ছিল পুরোনো শারীরিক অসুস্থতাও।
দ্বিতীয় দফায় আবার প্রধানমন্ত্রী হয়েছেন আবে। দায়িত্ব নেওয়ার পাঁচ মাসও পূর্ণ হয়নি। এবার তাঁর নেওয়া বিভিন্ন পদক্ষেপে ইঙ্গিত মেলে, তিনি আর সেই ‘তিনি’ নন। এক নতুন আবেকে দেখছে জাপান, যিনি দেশটিকে অন্য উচ্চতায় নিয়ে যেতে চান, চালু করতে চান নতুন ধারার অর্থনীতি।
প্রায় দুই দশক ধরে জাপানের অর্থনীতি ধুঁকছে। প্রবৃদ্ধি চলছে খুঁড়িয়ে। দেশটিতে বয়স্ক লোকের সংখ্যা বাড়ছে। অন্তর্মুখী হচ্ছে সমাজ। বিভিন্ন কোম্পানি হারাচ্ছে তাদের সৃজনশীলতা। এ পরিস্থিতি থেকে জাপানকে বের করে আনার কাজটা মোটেও সহজ নয়।
প্রতিবেশী চীনের অর্থনীতি হু হু করে বাড়ছে। পিছিয়ে পড়ছে জাপান। এরই প্রেক্ষাপটে জাপানের অর্থনীতিকে সুদৃঢ় করতে ইতিমধ্যে মুদ্রাব্যবস্থা, সরকারি ব্যয়, প্রবৃদ্ধি কৌশল প্রণয়নসহ বিভিন্ন সংস্কারমূলক পদক্ষেপ নিয়েছেন আবে। কেন্দ্রীয় ব্যাংকে নিয়োগ দিয়েছেন নতুন গভর্নর। দুর্বল ইয়েনকে শক্তিশালী করতে পদক্ষেপ নেওয়া হয়েছে। উন্নয়নের আরও অনেক পরিকল্পনা আছে তাঁর।
ঝিমিয়ে পড়া আমলাতন্ত্রকে সক্রিয় করতে কাজ করছেন আবে। এ ছাড়া ভূ-রাজনৈতিকভাবে জাপানকে নতুন করে তুলে ধরার পরিকল্পনা নেওয়া হয়েছে।
রাজনীতিবিদদের ওপর দেশটির জনগণের আস্থা তলানিতে পৌঁছেছে। এমন এক সময়ে জাপানের নেতৃত্ব দিচ্ছেন আবে। তিনি প্রধানমন্ত্রী নির্বাচিত হওয়ার পর শেয়ারবাজার ৫৫ শতাংশ পর্যন্ত বেড়েছে। প্রথম দফায় আবের জনপ্রিয়তা ছিল ৩০ শতাংশ। এখন তা ৭০ শতাংশের ওপরে। জুলাইয়ে উচ্চকক্ষ ডায়েট নির্বাচন। উভয় কক্ষের সংখ্যাগরিষ্ঠতা নিয়ে তিনি সহজেই বিভিন্ন সাংবিধানিক পদক্ষেপ ও বিল পাস করতে পারবেন বলে ধারণা করা হচ্ছে।
সমৃদ্ধ জাপান গড়ার প্রতিশ্রুতি এর আগেও অনেক রাজনীতিবিদই দিয়েছেন। কিন্তু তাঁরা ব্যর্থ হয়েছেন। জনগণ হতাশ হয়েছে। আবেকে তাঁর উন্নয়ন মডেল বাস্তবায়ন করে দেখাতে হবে। তিনি যদি তাঁর পরিকল্পনার অর্ধেকও বাস্তবায়ন করতে পারেন, তবে তাঁর নাম ইতিহাসে লেখা থাকবে।—দ্য ইকোনমিস্ট অবলম্বনে।
