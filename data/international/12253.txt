

আফগানিস্তানের রাজধানী কাবুলে আজ শনিবার এক বিক্ষোভ সমাবেশে শক্তিশালী বোমা বিস্ফোরণে অন্তত ৮০ জন নিহত হয়েছে। আহত হয়েছে অন্তত ২৩১ জন। জঙ্গিগোষ্ঠী ইসলামিক স্টেট (আইএস) এ হামলার দায় স্বীকার করেছে।
আজ শনিবার দেশটির সংখ্যালঘু ফারসিভাষী শিয়া হাজারা সম্প্রদায়ের এক বিক্ষোভ সমাবেশে এ বোমা বিস্ফোরণের ঘটনা ঘটে। সরকারি কর্মকর্তাদের বরাত দিয়ে এএফপি এ খবর জানায়।
দেশটির স্বাস্থ্য মন্ত্রণালয়ের মুখপাত্র মোহাম্মদ ইসমাইল কাউসি হতাহতের এ তথ্য জানিয়েছেন। তবে এটা হাসপাতাল থেকে পাওয়া প্রাথমিক পরিসংখ্যান। এ সংখ্যা পরিবর্তন হতে পারে। বিস্ফোরণে আহত ব্যক্তিদের ঘটনাস্থলের কাছাকাছি ইস্তিকলাল হাসপাতালে ভর্তি করা হয়েছে বলে তিনি জানান।
দেশটির স্বরাষ্ট্রমন্ত্রী এক বিবৃতিতে জানিয়েছেন, প্রাথমিক তদন্তে জানা গেছে তিনজন আত্মঘাতী হামলাকারী এই হামলা চালিয়েছে।
বিস্ফোরণের পরপর ঘটনাস্থলের দৃশ্য ছিল ভয়াবহ। ঘটনাস্থলে দগ্ধ ব্যক্তি এবং ছিন্নভিন্ন অঙ্গপ্রত্যঙ্গ পড়ে থাকতে দেখা গেছে। বিস্ফোরণের ঘটনায় বিক্ষোভকারীরা বিক্ষোভ করছিল। এতে ঘটনাস্থলে অ্যাম্বুলেন্স পৌঁছানো দুরূহ হয়ে পড়ে।
দেশটির বামিয়ান প্রদেশ দিয়ে ব্যয়বহুল বিদ্যুৎকেন্দ্রের সঞ্চালন লাইন গেছে। কিন্তু এখানকার বাসিন্দা হাজারা সম্প্রদায়ের মানুষের ভাগ্য খোলেনি। বিদ্যুৎ-বঞ্চিত এই বাসিন্দারা নিজেদের এলাকায় বিদ্যুতের দাবিতে বিক্ষোভ সমাবেশে জড়ো হয়েছিলেন।
অ্যামনেস্টি ইন্টারন্যাশনাল এক বিবৃতিতে জানিয়েছে, কাবুলে বিক্ষোভকারীদের শান্তিপূর্ণ সমাবেশের ওপর ভয়ংকর এ হামলা চরম অসম্মানের। এ ধরনের আক্রমণ আবারও মনে করিয়ে দিল যে আফগানিস্তানের বিপদ-শঙ্কা এখনো কাটেনি এবং মানবাধিকার পরিস্থিতি সংকটপূর্ণ।
এক বিবৃতিতে আফগান প্রেসিডেন্ট আশরাফ গনি গভীর দুঃখ প্রকাশ করেছেন। তিনি বলেন, ‘শান্তিপূর্ণ বিক্ষোভ প্রতিটি নাগরিকের অধিকার। কিন্তু সুবিধাবাদী সন্ত্রাসীরা জনতার মধ্যে ঢুকে হামলা চালিয়ে তাদের হত্যা করেছে এবং নিরাপত্তা বাহিনীসহ বেশ কিছু নাগরিককে আহত করেছে।’
এদিকে আইএসের কথিত বার্তা সংস্থা আমাক জানিয়েছে, ‘কাবুলে আইএসের যোদ্ধারা বেল্টে রাখা বোমার বিস্ফোরণ ঘটিয়েছে।’
