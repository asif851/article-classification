
ইউক্রেনের পার্লামেন্ট দেশের পূর্বাঞ্চলের রুশপন্থী বিদ্রোহীদের নিয়ন্ত্রিত অঞ্চলকে স্বায়ত্তশাসন দিয়ে গতকাল মঙ্গলবার একটি প্রস্তাব অনুমোদন করেছে। গত ৫ সেপ্টেম্বর রাশিয়ার মধ্যস্থতায় ইউক্রেনের প্রেসিডেন্ট পেত্রো পোরোশেঙ্কোর স্বাক্ষরিত যুদ্ধবিরতি চুক্তির আলোকে এ স্বায়ত্তশাসন দেওয়া হলো। একই সঙ্গে ইউরোপীয় ইউনিয়নের (ইইউ) সঙ্গে ঘনিষ্ঠতার লক্ষ্যে বিতর্কিত চুক্তিটিও অনুমোদন করেছে পার্লামেন্ট। খবর এএফপির।অনুমোদিত প্রস্তাবের আওতায় রুশপন্থী বিদ্রোহী যোদ্ধাদের সাধারণ ক্ষমা করা হয়েছে। এর আওতায় যুদ্ধের সময় বন্দী হওয়া রুশপন্থী বিদ্রোহীদের মুক্তি দেওয়া হবে। অন্যদিকে পূর্ব ইউক্রেনে সরকারি ভবন দখল করে রাখা বিদ্রোহীদের ওইসব ভবন ছেড়ে দিতে হবে। তাদেরকে ইউক্রেনীয় সেনাসহ অন্য বন্দীদের মুক্তি দিতে এবং অস্ত্র সমর্পণ করতে হবে।ইইউর সঙ্গে সহযোগিতাবিষয়ক চুক্তিটি ইউরোপীয় পার্লামেন্টের আইনপ্রণেতারাও ফ্রান্সের স্ত্রাসবুর্গ থেকে ভিডিও কনফারেন্সের মাধ্যমে অনুমোদন করেন। তবে রাশিয়ার সঙ্গে আলোচনার ধারাবাহিকতায় এ চুক্তির মুক্তবাণিজ্যবিষয়ক অংশটি ২০১৬ সাল পর্যন্ত স্থগিত থাকবে।গতকাল অনুমোদিত চুক্তিটিই ইউক্রেনে চলমান সংকটের মূল কারণ। ইউক্রেনের সাবেক রুশপন্থী প্রেসিডেন্ট ভিক্তর ইয়ানুকোভিচ ওই চুক্তির বিপক্ষে ছিলেন। পরে গণ-আন্দোলনে তিনি ক্ষমতাচ্যুত হন এবং পূর্ব ইউক্রেনের রুশপন্থী অঞ্চলে বিদ্রোহ শুরু হয়।
