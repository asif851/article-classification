
ভারতের বিহার রাজ্যে দ্বাদশ শ্রেণির বোর্ড পরীক্ষায় নকল করায় এক হাজার পরীক্ষার্থীকে বহিষ্কার করা হয়েছে। এ ঘটনায় আটক করা হয়েছে ২৫ ভুয়া পরীক্ষককে। গতকাল শুক্রবার এ ঘটনা ঘটে।
আজ শনিবার টাইমস অব ইন্ডিয়ার খবরে বলা হয়, বিহার স্কুল পরীক্ষা বোর্ডের (বিএসইবি) চেয়ারম্যান আনন্দ কিশোর বলেন, শুক্রবার পরীক্ষা চলার সময় নকল করায় অনেক পরীক্ষার্থীকে বহিষ্কার করা হয়েছে। তিনি বলেন, পরীক্ষায় প্রতারণার অভিযোগে ২৫ জন ভুয়া পরীক্ষককে আটক করা হয়েছে এবং পরীক্ষার্থীদের নকলে সহায়তার জন্য তাদের অভিভাবকদের অভিযুক্ত করা হয়েছে।
সুষ্ঠু-সুন্দর পরিবশে পরীক্ষা অনুষ্ঠিত হচ্ছিল। বিহারে গণ–নকলের ঘটনা অতীতের। বর্তমান সময় নকল করে পার পাওয়া সম্ভব নয় বলেও জানান তিনি।
গোটা রাজ্যে ১ হাজার ৩৮৪ কেন্দ্রে প্রায় ১ কোটি ১২ লাখ ৭ হাজার ৯৮৬ জন পরীক্ষার্থী দ্বাদশ শ্রেণির বোর্ড পরীক্ষায় অংশ নিয়েছে। কয়েক বছর ধরে বিহারে পরীক্ষায় প্রতারণা বা গণ–নকলের মতো ঘটনা ঘটছে বলে প্রতিবেদনে বলা হয়েছে। প্রসঙ্গত, ৬ ফেব্রুয়ারি বিহারে দ্বাদশ শ্রেণির বোর্ড পরীক্ষা শুরু হয়।
