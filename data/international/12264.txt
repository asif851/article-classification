
আলোচিত স্বাস্থ্যসেবা আইন নিয়ে নিজের দলের তিরস্কারের মুখে পড়লেন মার্কিন প্রেসিডেন্ট বারাক ওবামা। এ বিষয়ে বিরোধী দল রিপাবলিকান পার্টির তোলা একটি বিলে সমর্থন দিয়েছেন ওবামার দল ডেমোক্রেটিক পার্টির ৩৯ জন সদস্য।অভ্যন্তরীণ বিষয়ে প্রেসিডেন্ট ওবামার নেওয়া সবচেয়ে গুরুত্বপূর্ণ নীতি এই স্বাস্থ্যসেবা আইন। এ কারণে এটি পরিচিত হয়ে উঠেছে ওবামাকেয়ার নামে। এই আইনকে দুর্বল করতে গত শুক্রবার প্রতিনিধি পরিষদে একটি বিল উত্থাপন করেন রিপাবলিকানরা। আর তাতে সায় দেন ডেমোক্র্যাট ৩৯ জন আইনপ্রণেতা।এর ফলে এখন ওবামার এই স্বাস্থ্যসেবা আইন বাস্তবায়নের সঙ্গে সম্পৃক্ত বিমা প্রতিষ্ঠানগুলোকে নবায়ন করাসহ বেশ কিছু ব্যবস্থা গ্রহণ করতে হবে। এই স্বাস্থ্যসেবা আইন প্রতিনিধি পরিষদে ২৬১-১৫৭ ভোটে পাস হওয়ার পর গত ১ অক্টোবর থেকে কার্যকর হয়। আইনটির পেছনে ওবামার লক্ষ্য ছিল দরিদ্রদের জন্য স্বাস্থ্যসেবা আগের চেয়ে সহজলভ্য করা।যে ৩৯ জন ডেমোক্র্যাট নেতা রিপাবলিকানদের উত্থাপিত বিলে সমর্থন দিয়েছেন, তাঁরা দলীয় ককাসের প্রায় এক-পঞ্চমাংশ। এ বিষয়টি ওবামা কিংবা ডেমোক্রেটিক পার্টির জন্য বেশ উদ্বেগজনক।রিপাবলিকানরা ২০১৪ সালের নির্বাচনে এই বিষয়টিকেই পুঁজি করতে চাচ্ছেন। একেই প্রধান ইস্যু বানাবেন তাঁরা। মার্কিন নির্বাচন নিয়ে বিশ্লেষক প্রতিষ্ঠান কুক পলিটিক্যাল রিপোর্টের প্রতিবেদনে বলা হয়, রিপাবলিকান প্রস্তাবে সমর্থন দেওয়া ৩৯ ডেমোক্র্যাট নেতার মধ্যে ২৯ জনই আগামী বছর মধ্যবর্তী নির্বাচনে অংশ নেবেন।সম্প্রতি ওবামার সরকারি স্বাস্থ্যসেবাবিষয়ক ওয়েবসাইটে সমস্যা হলে সমালোচনা হয়। তবে সে খবর আবার চাপা পড়ে যায় জনগণের সঙ্গে বিমা প্রতিষ্ঠানগুলোর চুক্তি বাতিল করার খবরে। নতুন আইনে জরুরি চিকিৎসা, হাসপাতালে অবস্থানসহ বিভিন্ন বিষয়ের সঙ্গে বিমা প্রতিষ্ঠানগুলোর নীতি না মেলায় চুক্তি বাতিল হচ্ছে বলে জানা গেছে। এই চুক্তি বাতিলের ঢেউ ওবামার এ পর্যন্ত দায়িত্ব পালনের মেয়াদে সবচেয়ে বড় অভ্যন্তরীণ রাজনৈতিক সংকট বলে বিবেচনা করা হচ্ছে।এদিকে মার্কিন প্রেসিডেন্টের ওয়েবসাইটবিষয়ক উপদেষ্টা জেফরি জিন্টস গত শুক্রবার সাংবাদিকদের জানান, স্বাস্থ্যসেবাসংক্রান্ত সরকারি ওয়েবসাইটের সমস্যা দূর করতে কাজ চলছে। তিনি বলেন, ‘আমরা অতিরিক্ত সার্ভার আনছি, তথ্যভান্ডারের ধারণক্ষমতাও বাড়ানো হচ্ছে। পুরো ব্যবস্থার সামর্থ্য উল্লেখযোগ্য পরিমাণে বাড়ানো হচ্ছে।’ রয়টার্স।
