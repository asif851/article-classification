
বহুজাতিক চেইন প্রতিষ্ঠান কেএফসি বিখ্যাত এর ফ্রায়েড চিকেন, স্যান্ডউইচ ও বার্গারের জন্য। তবে এবার শুধু পৃথিবী নয়, মহাকাশেও পাওয়া যাবে এই প্রতিষ্ঠানের তৈরি খাবার। প্রচারণামূলক কাজের অংশ হিসেবে এবার যুক্তরাষ্ট্র থেকে মহাকাশে পাঠানো হচ্ছে কেএফসির তৈরি স্যান্ডউইচ। এ নিয়ে তৈরি একটি ভিডিও চিত্র এরই মধ্যে টুইটারে ভাইরাল হয়ে গেছে।।
এনডিটিভি অনলাইনের খবরে বলা হয়েছে, কোনো মহাকাশযান বা রকেটে করে এই স্যান্ডউইচ পাঠানো হবে না। বরং এর জন্য ব্যবহার করা হবে একটি বিশালাকৃতির বেলুন। ওয়ার্ল্ড ভিউ নামের একটি কোম্পানি এ কাজে সহায়তা দেবে।
কেএফসি জানিয়েছে, মহাকাশ ভ্রমণের জন্য আদা দিয়ে তৈরি জিঞ্জার চিকেন স্যান্ডউইচ তৈরি করা হবে। ২১ জুন বা এর পরের যেকোনো দিন স্যান্ডউইচটি মহাকাশের উদ্দেশে যাত্রা করবে। অনুষ্ঠানটি সরাসরি সম্প্রচার করারও চিন্তাভাবনা চলছে।
এই প্রচারণামূলক কার্যক্রমটির নাম দেওয়া হয়েছে, ‘জিঞ্জার ওয়ান স্পেস মিশন’। বলা হচ্ছে, সোজা মহাকাশে চলে যাবে স্যান্ডউইচটি। এটি নিয়ে যাওয়ার জন্য বিশেষ ধরনের বাক্সও তৈরি করা হয়েছে।
কেএফসি বলেছে, স্যান্ডউইচটি স্ট্রাটোস্ফিয়ারে ভূপৃষ্ঠ থেকে ৬০ থেকে ৮০ হাজার ফুট উচ্চতার মধ্যে থাকবে টানা চার দিন। যেহেতু স্ট্রাটোস্ফিয়ারকে মহাকাশের সবচেয়ে কাছাকাছি অঞ্চল বলে ধরা হয়, তাই সেখানেই পাঠানো হচ্ছে স্যান্ডউইচটি।
ওয়ার্ল্ড ভিউয়ের সহপ্রতিষ্ঠাতা টেইবার ম্যাককালাম বলেন, এ ধরনের প্রকল্পকে আগে অকল্পনীয় বলে মনে করা হতো। এর মধ্য দিয়ে পণ্যের নতুন ধরনের প্রচার চালানো সম্ভব হবে।
 
