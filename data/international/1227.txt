
সুরেলা গান শুনেই আবিষ্কৃত হলো হিমালয় অঞ্চলের গানের পাখির নতুন এক প্রজাতি। ভারতের উত্তরাঞ্চল ও চীনের বনাঞ্চলে থাকে বলে বিজ্ঞানীরা এর নাম দিয়েছেন হিমালয়ান ফরেস্ট থ্রাশ বা হিমালয়ের বন দামা। বৈজ্ঞানিক নাম দেওয়া হয়েছে জুথেরা সালিমআলী। ভারতের প্রয়াত খ্যাতনামা পক্ষীবিজ্ঞানী ড. সালিম আলীর স্মরণেই এই নামকরণ। খবর বিবিসির।সংশ্লিষ্ট পাখি পর্যবেক্ষকেরা লক্ষ করেন, পাথুরে পাহাড় চূড়া এলাকায় থাকা থ্রাশ বা দামা পাখির চেয়ে বনে থাকা দামার গান অনেক বেশি সুরেলা। তাদের মধ্যে শারীরিক পার্থক্যও চিহ্নিত হয়েছে। পাখিটির পাহাড়ে বসবাসরত প্রজাতির পুনর্নামকরণ করা হয়েছে ‘আলপাইন থ্রাশ’। এ গবেষণা কাজে সুইডেনের উপসালা বিশ্ববিদ্যালয়ের অধ্যাপক পের আলস্ট্রাম একটি আন্তর্জাতিক দলের সঙ্গে কাজ করেছেন। এ বিষয়ে তিনি বলেন, ‘পৃথিবীতে নতুন প্রজাতির পাখি আবিষ্কৃত হওয়ার সম্ভাবনা খুবই কম। কাজেই এটি খুব গুরুত্বপূর্ণ ঘটনা।’১৯৪৭ সালে স্বাধীনতা লাভের পর থেকে এ পর্যন্ত ভারতে আবিষ্কার হওয়া নতুন মাত্র চতুর্থ প্রজাতির পাখি এটি। বিরল গেছো ব্যাঙ: ভারতে ১৩৭ বছর পর বিরল একধরনের গেছো ব্যাঙ আবার আবিষ্কৃত হয়েছে। ধারণা করা হয়েছিল, এটি বিলুপ্ত। ভারতের প্রখ্যাত জীববিজ্ঞানী সত্যভামা দাস বিজু ও একদল বিজ্ঞানী দেশটির উত্তর-পূর্বাঞ্চলের জঙ্গলে এর সন্ধান পান। এই ছোট ব্যাঙটির আয়তন গলফ বলের সমান। মাটি থেকে বেশ ওপরে গাছের গর্তে থাকে এরা। গাছে কেবল থাকেই না, পোকামাকড়ের বদলে এরা খায়ও গাছপাতা।
