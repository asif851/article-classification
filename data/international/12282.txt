
সীমান্তের ভারতীয় অংশে যৌথ টহলের জন্য বর্ডার গার্ড বাংলাদেশকে (বিজিবি) আমন্ত্রণ জানিয়েছে ভারতীয় সীমান্তরক্ষী বাহিনী (বিএসএফ)। এ ছাড়া সীমান্তে হতাহত কমিয়ে আনতে প্রাণঘাতী নয়, এমন অস্ত্রের ব্যবহার বাড়ানোর সিদ্ধান্ত নিয়েছে ভারত।বিএসএফের প্রধান সুভাষ যোশির উদ্ধৃতির বরাত দিয়ে বার্তা সংস্থা পিটিআই গতকাল রোববার এ তথ্য জানিয়েছে।গত মাসে ঢাকায় বিজিবি-বিএসএফ মহাপরিচালক পর্যায়ে বৈঠক অনুষ্ঠিত হয়। ওই বৈঠকে বিএসএফের পক্ষ থেকে বিজিবিকে সীমান্তের ভারতীয় অংশে যৌথ টহলের প্রস্তাব দেওয়া হয়।এ প্রসঙ্গে বিএসএফের প্রধান সুভাষ যোশি বলেন, ‘আমাদের অংশে জওয়ানদের সঙ্গে টহল দেওয়ার জন্য দল পাঠাতে বিজিবিকে প্রস্তাব দিয়েছি আমরা। এখানে এসে তারা প্রকৃত অবস্থাটা দেখুক। আমাদের লুকানোর কিছু নেই। গভীর রাতে সংঘটিত অবৈধ সীমান্ত পারাপার ও তত্পরতা আমাদের জন্য চ্যালেঞ্জ। এই চ্যালেঞ্জ বেশ কঠিন। সীমান্তে আমরা আমাদের পবিত্র-দায়িত্ব পালনে প্রতিশ্রুতিবদ্ধ।’সুভাষ যোশি জানিয়েছেন, সীমান্তে হতাহতের সংখ্যা শূন্যে নামিয়ে আনতে প্রাণঘাতী নয়, এমন অস্ত্রের ব্যবহার বাড়ানোর সিদ্ধান্ত নেওয়া হয়েছে। তবে এ ধরনের অস্ত্র ব্যবহারের ক্ষেত্রে বিএসএফের সদস্যদের নিরাপত্তার ঝুঁকির দিকটিও উল্লেখ করেন তিনি।
