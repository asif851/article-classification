
শ্রীলঙ্কার প্রস্তাবিত নতুন একটি গণমাধ্যম নীতিমালার সমালোচনা করেছে যুক্তরাষ্ট্রভিত্তিক মানবাধিকার সংগঠন হিউম্যান রাইটস ওয়াচ (এইচআরডব্লিউ)। সংগঠনটি গতকাল বুধবার বলেছে, ওই নীতিমালার মাধ্যমে দেশটির সরকার মতপ্রকাশের স্বাধীনতায় হস্তক্ষেপের সুযোগ পেতে পারে। এইচআরডব্লিউর এশিয়া অঞ্চলের পরিচালক ব্র্যাড অ্যাডামস বলেন, প্রস্তাবিত গণমাধ্যম নীতিমালা দেশটিতে গণমাধ্যমের কার্যক্রম ও ভিন্নমতের প্রকাশ নিয়ন্ত্রণের একটি অংশ। সরকারের সমালোচনা থেকে বিরত রাখতে দেশটির সাংবাদিকদের ইতিমধ্যেই বেশ চাপের মধ্যে রাখা হয়েছে। তা ছাড়া প্রস্তাবিত নতুন নীতিমালায় অস্পষ্টতা রয়েছে। এতে সাংবাদিকেরা আরও কঠোর আত্মনিয়ন্ত্রণের বাধ্যবাধকতায় পড়তে পারেন। শ্রীলঙ্কার গণমাধ্যম ও তথ্য মন্ত্রণালয় ‘কোড অব মিডিয়া এথিকস’ নামের ওই নীতিমালার প্রস্তাব গত সোমবার আনুষ্ঠানিকভাবে প্রকাশ করে। সংবাদপত্র ও ইলেকট্রনিক মিডিয়ার পাশাপাশি ইন্টারনেটকেও এর আওতায় আনার প্রস্তাব করা হয়েছে। সম্প্রতি শ্রীলঙ্কার সরকার দেশটির গণমাধ্যমের ওপর দমন-পীড়নমূলক বেশ কয়েকটি পদক্ষেপ নিয়েছে। মূলত সমালোচনা বন্ধ করতেই এমনটা করা হচ্ছে বলে অভিযোগ রয়েছে। প্রস্তাবিত নতুন নীতিমালায় ‘নৈতিকতা ও দেশবিরোধী’ ১৩ ধরনের বিশেষ বক্তব্য অথবা জনরুচি ও নৈতিকতার বিবেচনায় ‘নিচু মানের’ বিষয়বস্তু প্রকাশ বা প্রচারে নিষেধাজ্ঞা আরোপ করা হয়েছে। এ ছাড়া নির্বাহী, বিচার ও আইন বিভাগের মধ্যে সমন্বয়ের পরিপন্থী এবং বৈদেশিক নীতিমালায় নেতিবাচক প্রভাব সৃষ্টি করতে পারে, এমন কিছু প্রকাশের ওপরও নিয়ন্ত্রণ আরোপের ব্যবস্থা রাখা হয়েছে। আইএএনএস।
