
পশ্চিমবঙ্গের মুখ্যমন্ত্রী ও তৃণমূল কংগ্রেস নেত্রী মমতা বন্দ্যোপাধ্যায় আবারও বলেছেন, তিনি বাংলাদেশের সঙ্গে ছিটমহল বিনিময় ও তিস্তার পানিবণ্টন চুক্তির বিরোধিতা করবেন। গতকাল মঙ্গলবার রাজধানী দিল্লিতে সাংবাদিকদের তিনি এ কথা বলেন।
ভারতের পররাষ্ট্রমন্ত্রী সালমান খুরশিদ মুখ্যমন্ত্রী মমতাকে ফোন করে তিস্তা ও ছিটমহল বিনিময় চুুক্তি নিয়ে সুর নরম করার অনুরোধ জানান।
জবাবে মমতা বলেন, ‘আমি কেন্দ্রের এই জমি হস্তান্তর বিলের সঙ্গে একমত নই। যতক্ষণ আমার জীবন আছে, ততক্ষণ আমি আমার সাংসদদের নিয়ে এই বিল আটকাব। আমার বাংলার জমি কিছুতেই বাংলাদেশের হাতে অন্যায়ভাবে তুলে দেব না। কারণ, আমরা যত জমি পাব, বাংলাদেশ তার চেয়ে বেশি জমি পাবে। এটা আমি মানতে রাজি নই।’ তিনি এ নিয়ে ভারতের পররাষ্ট্রমন্ত্রী সালমান খুরশিদের সঙ্গে কোনো বৈঠক করবেন না বলে জানিয়ে দিয়েছেন।
ছিটমহল বিনিময় চুক্তির জন্য সংবিধান সংশোধনী বিলটি চলতি শীতকালীন অধিবেশনের প্রথম দিনেই লিপিবদ্ধ করা হয়েছিল। বিরোধিতার কারণে কেন্দ্রীয় সরকার বিলটি প্রত্যাহার করে নিয়েছে। কারণ, বিরোধী দলগুলো এই বিল নিয়ে ভোটাভুটি চাইলে ইউপিএ সরকারের পক্ষে তা পাস করানো সম্ভব হবে না।
তিস্তার পানিবণ্টন চুক্তির বিরোধিতা করে মুখ্যমন্ত্রী মমতা বলেন, এমনিতেই কেন্দ্রীয় সরকার বাড়তি পানি বাংলাদেশকে দিয়ে যাচ্ছে। চুক্তিটি হলে পশ্চিমবঙ্গ তিস্তার পানি থেকে বঞ্চিত হবে।
চলতি অধিবেশনে এই বিল তোলা না হলে বর্তমান ইউপিএ সরকারের পক্ষে আর বিলটি তোলা সম্ভব হবে না। এটিই বর্তমান সরকারের আমলে লোকসভার শেষ অধিবেশন।
