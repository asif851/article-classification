
গৃহযুদ্ধকবলিত সিরিয়ায় অন্যতম শক্তিশালী উগ্রপন্থী গোষ্ঠী আল-নুসরা ফ্রন্টের একজন জ্যেষ্ঠ কমান্ডার আলেপ্পোর কাছাকাছি নিহত হয়েছেন। জ্যেষ্ঠ ওই কমান্ডারের নাম আবু ওমর সারাকেব। বিদ্রোহী একটি সূত্রের বরাত দিয়ে শুক্রবার বিবিসির খবরে এ কথা বলা হয়েছে।বিদ্রোহী গ্রুপ জাভাত ফাতাহ আল-শাম নিজেদের টুইটার অ্যাকাউন্টে বলেছে আবু ওমর আলেপ্পো প্রদেশে বিমান হামলায় মারা গেছেন। তবে ওই বিদ্রোহী গ্রুপের টুইটারে ওই বিমান হামলা কে বা কারা চালিয়েছে তা বলা হয়নি।
 
এ বছরের জুলাইয়ে আল-নুসরা ফ্রন্ট আন্তর্জাতিক সন্ত্রাসী সংগঠন আল-কায়েদার সঙ্গে সম্পর্ক ছিন্ন করার ঘোষণা দিয়েছে। এ ঘোষণা দিয়ে গোষ্ঠীটি নিজেদের নাম পাল্টানোর কথাও জানিয়েছে। নুসরা ফ্রন্টের নাম পরিবর্তন করে জাভাত ফাতাহ আল-শাম অর্থাৎ ‘সিরিয়া বিজয় ফ্রন্ট’ রাখা হয়েছে বলে এক ভিডিও বার্তায় জানান গোষ্ঠীটির নেতা আবু মোহাম্মদ আল জুলানি। নুসরা ফ্রন্টের এই ঘোষণাকে দৃশ্যত সন্ত্রাসী গোষ্ঠী বলে চিহ্নিত সংগঠনের মার্কিন তালিকা থেকে নাম কাটানোর চেষ্টা হিসেবে দেখা হচ্ছে। সিরিয়ায় আইএসসহ জঙ্গিবিরোধী লড়াইয়ের অংশ হিসেবে গত দুই বছর ধরে নুসরা ফ্রন্টকে লক্ষ্য করে বিমান হামলা চালাচ্ছে যুক্তরাষ্ট্র। একটি সূত্রের বরাত দিয়ে বার্তা সংস্থা রয়টার্সের খবরে বলা হয়েছে, আবু ওমর এবং অন্যদের লক্ষ্য করে আলোপ্পোর কাফর নাহা গ্রামের গোপন একটি আস্তানায় বিমান হামলা চালানো হয়।  রয়টার্সের ওই খবরে অসমর্থিত সূত্রের বরাত দিয়ে আরও বলা হয়, ওই বিমান হামলায় উগ্রপন্থী গোষ্ঠীটির দলের বিভিন্ন বিভিন্ন পর্যায়ের কয়েকজন নেতা নিহত বা আহত হয়েছেন।
