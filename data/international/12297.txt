
আলোচিত দ্য ইন্টারভিউ চলচ্চিত্রের হাজার হাজার ডিভিডি বেলুনে উড়িয়ে উত্তর কোরিয়ায় পাঠিয়েছেন সে দেশ ত্যাগ করা এক ব্যক্তি। উত্তর কোরিয়ার নেতা কিম জং উনকে হত্যার কাল্পনিক ষড়যন্ত্রের কাহিনি নিয়ে হলিউডে এ ছবিটি নির্মাণ করা হয়েছে। কমিউনিস্ট দেশটি এর তীব্র সমালোচনা করেছিল। খবর রয়টার্সের।বেলুনে সীমান্তের ওপারে ভিডিও পাঠানো ব্যক্তির নাম লি মিন-বক। তিনি ২০ বছর আগে উত্তর কোরিয়া ছেড়ে দক্ষিণ কোরিয়ায় বসবাস শুরু করেন। মিন-বক গতকাল বুধবার বলেন, উত্তর কোরিয়া থেকে হত্যার হুমকি দিয়ে ই-মেইল পাঠানো হলেও তিনি পরোয়া করেননি।মিন-বক বলেন, গত জানুয়ারি থেকে এ পর্যন্ত চার দফায় হিলিয়াম গ্যাস ভরা বেলুনে করে ডিভিডি ছাড়াও ডলারের নোট এবং উত্তর কোরিয়াবিরোধী প্রচারপত্র আকাশে উড়িয়েছেন। সর্বশেষ গত শনিবার তিনি এ রকম কিছু বেলুন পাঠিয়েছেন।এভাবে প্রচারপত্র ছড়ানোর প্রতিক্রিয়ায় উত্তর কোরিয়া ক্ষোভ প্রকাশ করেছে। দক্ষিণ কোরিয়ার সরকার জনগণকে প্রচারপত্র ছড়ানো থেকে বিরত থাকার আহ্বান জানালেও বলেছে, এ তৎপরতা বন্ধ করার কোনো আইনি ভিত্তি নেই। মিন-বক রয়টার্সকে বলেছেন, তিনি বেলুন ওড়ানো চালিয়ে যাবেন।
