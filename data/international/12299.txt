
আফগানিস্তানে তালেবান জঙ্গিদের আত্মঘাতী হামলায় ন্যাটোর এক সেনা নিহত হয়েছেন। দেশটির বাগরাম বিমানঘাঁটির কাছে বিদেশি সেনাদের একটি দলের ওপর হামলায় ন্যাটো বাহিনীতে কর্মরত জর্জিয়ার ওই সেনা নিহত হন। ন্যাটো গতকাল শুক্রবার এ কথা জানিয়েছে। এর আগে গত বৃহস্পতিবার সন্ধ্যায় কাবুল প্রদেশের কারাবাগ শহরে অপর এক হামলায় অন্তত দুজন বেসামরিক নাগরিক নিহত এবং যুক্তরাষ্ট্রের দুই কর্মকর্তা, জর্জিয়ার তিনজন সেনা ও একজন আফগান দোভাষী আহত হয়েছেন। ন্যাটোর এক বিবৃতিতে বলা হয়, আহত ব্যক্তিদের বাগরাম এয়ারফিল্ড মিলিটারি হাসপাতালে ভর্তি করা হয়েছে। তাঁরা সুস্থ আছেন। কান্দাহার প্রদেশে বিদেশি সেনাবহরের ওপর তালেবান জঙ্গিদের হামলায় যুক্তরাষ্ট্রের দুই সেনা নিহতের ঘটনার এক দিন পর এই হামলার ঘটনা ঘটল।
 
