
পাকিস্তানের নতুন প্রধানমন্ত্রী হলেন শহীদ খাকান আব্বাসি। গত সপ্তাহে সুপ্রিম কোর্টের মাধ্যমে নওয়াজ শরিফকে অযোগ্য ঘোষণা করার পর আজ মঙ্গলবার জাতীয় পরিষদে শহীদ খাকান আব্বাসিকে অষ্টাদশ প্রধানমন্ত্রী হিসেবে নির্বাচিত করা হয়।
জিও টিভি অনলাইনের খবরে বলা হয়, জাতীয় পরিষদে ৩৩৯ ভোটের মধ্যে ২৩১ ভোট পান আব্বাসি। তাঁর প্রতিদ্বন্দ্বী পাকিস্তান পিপলস পার্টির (পিপিপি) নাভিদ কমর ৪৭ এবং পিটিআই প্রার্থী শেখ রশীদ ৩৩ ভোট পান।
আব্বাসিকে অন্তর্বর্তীকালীন প্রধানমন্ত্রী হিসেবে মনোনীত করা হয়েছে। ক্ষমতাচ্যুত প্রধানমন্ত্রী নওয়াজ শরিফের ছোট ভাই শাহবাজ শরিফ পাঞ্জাবের মুখ্যমন্ত্রীর পদ ছেড়ে জাতীয় পরিষদে নির্বাচিত হওয়ার প্রক্রিয়া শেষ করার ৪৫ দিনের সময়টাতে অন্তর্বর্তীকালীন প্রধানমন্ত্রীর দায়িত্বটা পালন করবেন শহিদ খাকান আব্বাসি।
