
ইরানের প্রেসিডেন্ট মাহমুদ আহমাদিনেজাদকে বহনকারী একটি হেলিকপ্টার গতকাল রোববার জরুরি অবতরণ করে। খবরে বলা হয়, ‘ত্রুটির’ কারণে পাইলট হেলিকপ্টারটি অবতরণে বাধ্য হয়েছিলেন। প্রেসিডেন্টসহ হেলিকপ্টারের আরোহীরা অক্ষত রয়েছেন।
প্রেসিডেন্ট আহমাদিনেজাদের দ্বিতীয় মেয়াদ বর্তমানে শেষের পথে। ১৪ জুন প্রেসিডেন্ট নির্বাচন অনুষ্ঠিত হবে।
হেলিকপ্টারে প্রেসিডেন্ট আহমাদিনেজাদের সঙ্গে বেশ কয়েকজন সরকারি কর্মকর্তা ছিলেন। প্রেসিডেন্ট উত্তর-পূর্বাঞ্চলের আলবর্জ পার্বত্য এলাকায় একটি প্রকল্প উদ্বোধন করতে গিয়েছিলেন। মাজানদারান প্রদেশে ইরানের সবচেয়ে বড় সুড়ঙ্গপথসহ তিনটি সড়ক নির্মাণ প্রকল্প উদ্বোধন করার পর তিনি গাড়িতে করে রাজধানী তেহরানে ফেরেন। এএফপি ও বিবিসি।
