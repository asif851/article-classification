
ভারতের হরিয়ানায় বিতর্কিত ধর্মগুরু রামপাল মহারাজকে গ্রেপ্তার করেছে পুলিশ। গতকাল বুধবার গ্রেপ্তারের পর তাঁকে রাজধানী নয়াদিল্লিতে নেওয়া হয়েছে।এর আগে রামপালের আশ্রমে পুলিশের অভিযানে এক শিশুসহ ছয়জন নিহত হয়। খুনের অভিযোগে অভিযুক্ত রামপালকে ধরতে গেলে পুলিশের ওপর চড়াও হয় তাঁর কথিত ভক্তরা। খবর এনডিটিভি ও হিন্দুস্তান টাইমসের। খুনের ষড়যন্ত্র, উসকানি ও আদালত অবমাননার অভিযোগে বারবার আদালত সমন জারি করলেও রামপাল হরিয়ানা হাইকোর্ট হাজিরা দেননি। গত চার বছরে ৪৪ বার তিনি সমন অগ্রাহ্য করেন। এরপর তাঁর বিরুদ্ধে গ্রেপ্তারি পরোয়ানা জারি করেন আদালত। গত মঙ্গলবার হরিয়ানার হিসারে রামপালের আশ্রমে তাঁকে গ্রেপ্তার করতে পুলিশ গেলে অ্যাসিড, বোমা ও লাঠি নিয়ে হামলা চালায় রামপাল-ভক্তরা। এসব ভক্ত নিজেদের ‘বাবার কমান্ডো’ বলে দাবি করে। গ্রেপ্তার এড়াতে রামপাল নারী ও শিশুদের বর্ম হিসেবে ব্যবহার করেছেন বলে অভিযোগ উঠেছে। হাজার পাঁচেক অনুসারী নিয়ে রামপাল ওই আশ্রমে ছিলেন বলে পুলিশের ভাষ্য।৬৩ বছর বয়সী এই কথিত সাধু ভক্তদের কাছে পরিচিত ‘জগৎগুরু রামপালজি মহারাজ’। একটি কৃষক পরিবারে তাঁর জন্ম। প্রকৌশলবিদ্যায় ডিপ্লোমাধারী রামপাল একসময় সেচ বিভাগের প্রকৌশলী ছিলেন। দায়িত্বহীনতার অভিযোগে ২০০০ সালে তাঁর চাকরি যায়। শিশুকাল থেকে তিনি ‘হনুমান’ভক্ত ছিলেন। তবে পরে পঞ্চদশ শতাব্দীর সন্ত কবিরের অনুসারী হন। এক হত্যার ষড়যন্ত্রের অভিযোগে ২০০৬ সালে দুই বছর কারাভোগের পর আদালত থেকে জামিন পান তিনি।
