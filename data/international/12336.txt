
চলে গেলেন যুক্তরাষ্ট্রের হলিউডের স্বর্ণযুগের অভিনেত্রী লরেন বাকাল (৮৯)। গত মঙ্গলবার গুরুতর স্ট্রোকে আক্রান্ত হয়ে নিউইয়র্কের বাড়িতে শেষনিঃশ্বাস ত্যাগ করেন তিনি। খবর বিবিসি ও রয়টার্সের। লরেন বাকালের দীর্ঘ ৭০ বছরের অভিনয়জীবনের সূচনা হয় ১৯৪৪ সালে টু হ্যাভ অ্যান্ড হ্যাভ নট চলচ্চিত্রে অভিনয়ের মধ্য দিয়ে। গভীর কালো চোখের পাতা, আবেদনময় খসখসে কণ্ঠস্বর আর বুদ্ধিদীপ্ত চাহনির লরেন বাকাল প্রথম চলচ্চিত্রেই নায়ক হিসেবে পান খ্যাতিমান অভিনেতা হামফ্রে বোগার্টকে। পরের বছরই তাঁরা বিয়ে করেন। এরপর তাঁরা জুটি বেঁধে দ্য বিগ স্লিপ (১৯৪৬), ডার্ক প্যাসেজ (১৯৪৭), কি লারগো (১৯৪৮) চলচ্চিত্রে অভিনয় করেন।সব মিলিয়ে ৩০টির বেশি চলচ্চিত্রে অভিনয় করেছেন লরেন। গোল্ডেন গ্লোবসহ অন্য বহু পুরস্কার পাওয়া এই অভিনেত্রী ১৯৯৬ সালে অস্কারের জন্য মনোনয়ন পেলেও তা তাঁর অধরাই থেকে যায়। তবে চলচ্চিত্রে অবদানের স্বীকৃতিস্বরূপ ২০০৯ সালে তাঁকে ‘সম্মানজনক অস্কার’ পুরস্কার দেওয়া হয়।
