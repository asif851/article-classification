
ভারতের দিল্লি বিধানসভা নির্বাচনের ফলাফল জানা যাবে আজ মঙ্গলবার। ৭০ আসনের ভাগাভাগি কী রকম হবে, সেই জল্পনার অবসান ঘটবে আজ বেলা একটার মধ্যেই।তার আগে গতকাল সোমবার দিনভর তিন প্রধান দলের কার্যালয়ের ছবিটা তিন ধরনের। নর্থ অ্যাভিনিউয়ে আম আদমি পার্টির (এএপি) নতুন কার্যালয় সারা দিনই ছিল গমগমে। তাদের অভ্যন্তরীণ খবর অনুযায়ী ৫০ আসনের কম তারা পাচ্ছে না। বিজেপির দুটি কার্যালয়। অশোক রোডের কেন্দ্রীয় কার্যালয় ও পণ্ডিত পন্থ মার্গের দিল্লি শাখার কার্যালয়। দুটিতেই চাপা উত্তেজনা। কী হয় কী হয় ভাব। দিল্লি সভাপতি সতীশ উপাধ্যায় এখনো নিশ্চিত, ৩৬টির কম আসন তাঁরা পাবেন না। বিজেপির ভরাডুবি ঘটলে নরেন্দ্র মোদি ও অমিত শাহর নেতৃত্ব নিয়েও দলে প্রশ্ন উঠবে।এএপি ও বিজেপির তুলনায় কংগ্রেসের চিন্তাভাবনা কম। তাদের লড়াই তাদের সঙ্গেই। এক বছর আগে আটটি আসন পেয়েছিল, এবার তা ধরে রাখা সম্ভব নয় বলেই বুথফেরত জরিপের ইঙ্গিত।আজ সকাল আটটা থেকে ভোট গণনা শুরু। ফলাফল জানা যেতে পারে বেলা একটার মধ্যেই।
