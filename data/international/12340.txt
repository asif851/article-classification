
এই সপ্তাহে চীনের পররাষ্ট্রমন্ত্রী ওয়াং ই উত্তর কোরিয়া সফরে যাচ্ছেন। উত্তর ও দক্ষিণ কোরিয়ার মধ্যে গত শুক্রবার ঐতিহাসিক আলোচনার পর তিনি এই সফরে যাচ্ছেন।
কোরীয় উপদ্বীপে কূটনৈতিক অস্থিরতার পরই এই সফর করবেন ওয়াং ই। উত্তর কোরিয়ার একমাত্র অর্থনৈতিক মিত্র চীন। তবে এ বছর চীনের পররাষ্ট্রমন্ত্রীর সফরের মধ্য দিয়ে এই বন্ধুত্ব অন্য মাত্রা পাচ্ছে। গত কয়েক বছরের মধ্যে এটাই হবে উত্তর কোরিয়ায় চীনের সর্বোচ্চ পর্যায়ের কোনো কর্মকর্তার প্রথম সফর।
আগামী সপ্তাহে উত্তর কোরিয়ার নেতা কিম জং-উনের যুক্তরাষ্ট্রের প্রেসিডেন্ট ডোনাল্ড ট্রাম্পের সঙ্গে দেখা করার কথা।
দক্ষিণ কোরিয়ার নেতারা এর মধ্যে যুক্তরাষ্ট্র ও জাপানের নেতাদের সঙ্গে কথা বলেছেন।
বেইজিং বলছে, পিয়ংইয়ংয়ের আমন্ত্রণেই ওয়াং আগামী বুধ ও বৃহস্পতিবার এই সফর করছেন।
এ বছরের মার্চ মাসে কিম হঠাৎ বেইজিংয়ে সফর করেন। দায়িত্ব নেওয়ার পর চীনের প্রেসিডেন্ট শি চিন পিংকে দেখতে তিনি এই প্রথম সফর করলেন।
গত শুক্রবার ঐতিহাসিক বৈঠকে মিলিত হন, উত্তর কোরিয়ার নেতা কিম জং-উন ও দক্ষিণ কোরিয়ার প্রেসিডেন্ট মুন জে-ইন। দক্ষিণ কোরিয়ার সীমান্তবর্তী গ্রাম পানমুনজমের পিস হাউসে এই বৈঠক হয়।
দুই কোরিয়ার নেতার মধ্যে দুই দফা বৈঠকের পর তাঁরা যৌথ ঘোষণায় ৬৮ বছরের যুদ্ধের ইতি টানা ও কোরীয় উপদ্বীপকে পরমাণু অস্ত্রমুক্ত করার ঘোষণা দেন।
শুক্রবারের এই বৈঠক উত্তর কোরীয় নেতা কিম ও ট্রাম্পের মধ্যে সরাসরি আলোচনার পথ আরও প্রশস্ত করল।
