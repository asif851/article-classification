
সাত সকালে জোরালো বিস্ফোরণে কেঁপে উঠল উত্তর-পূর্ব ভারতের মণিপুর। আজ সোমবার টহলরত ভারতীয় সেনাবাহিনীর গাড়ি লক্ষ্য করে বিস্ফোরণ ঘটায় সন্দেহভাজন জঙ্গিরা। বিস্ফোরণে বেশ কয়েজন জওয়ান আহত হন। তাঁদের মধ্যে চারজনের অবস্থা আশঙ্কাজনক। পুলিশ সূত্রে এ খবর জানা যায়।
পুলিশ জানায়, সোমবার ভোরে মিয়ানমার সীমান্তবর্তী লোকচাও-এ ১০২ নম্বর ট্রান্স এশিয়া দুর্গম সড়ক দিয়ে সেনাদের একটি গাড়ি যাচ্ছিল। সেখানে আগে থেকেই বিস্ফোরক রাখা ছিল। অতর্কিতে রিমোট কন্ট্রোলের সাহায্যে জঙ্গিরা বিস্ফোরণ ঘটায়। এলাকাটি রাজধানী ইম্ফল থেকে ১৫০ কিলোমিটার দূরে।
এ প্রসঙ্গে মণিপুরের পুলিশ প্রধান এল এম খাউতে প্রথম আলোকে বলেন, প্রাথমিক তদন্তে মনে হচ্ছে বেশ শক্তিশালী বিস্ফোরণই ঘটিয়েছে জঙ্গিরা। তবে জঙ্গিরা কোনো সংগঠনের সে বিষয়ে এখনো তদন্ত চলছে। কোনো দল বা গোষ্ঠী দায় স্বীকার করেনি।
এল এম খাউতের দেওয়া তথ্য অনুযায়ী, ভারতীয় বায়ুসেনার চপারে করে আহতদের ইম্ফলে নিয়ে আসা হয়েছে। সেখানে তাঁদের চিকিৎসা চলছে। তবে চারজনের অবস্থা অত্যন্ত আশঙ্কাজনক।
মণিপুর পুলিশের ডিজি আরও জানান, জঙ্গিদের সন্ধানে তল্লাশি অভিযান শুরু হয়েছে। সেনাবাহিনীর পাশাপাশি পুলিশ ও আধা সেনারাও তল্লাশি চালাচ্ছে।
মণিপুরে বহুদিন ধরেই সন্ত্রাসী কার্যকলাপ চলছে। সন্ত্রাসী কারবার রুখতে জারি করা হয়েছে বিতর্কিত সশস্ত্র বাহিনীর বিশেষ ক্ষমতা আইন বা আফস্পা। তবু রাজ্যের জঙ্গি সংগঠনগুলো এখনও সক্রিয়।
