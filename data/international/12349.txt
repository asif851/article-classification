
জাম্বিয়ার প্রেসিডেন্ট মাইকেল সাটা (৭৭) যুক্তরাজ্যের রাজধানী লন্ডনে চিকিৎসাধীন অবস্থায় মারা গেছেন। তাঁর দেশের সরকার গতকাল বুধবার এ ঘোষণা দেয়। খবর এএফপির। জাম্বিয়ার মন্ত্রিপরিষদ সচিব রোল্যান্ড এমসিস্কা জানান, লন্ডনের কিং এডওয়ার্ড দ্য সেভেন্থ হাসপাতালে চিকিৎসাধীন ছিলেন প্রেসিডেন্ট মাইকেল সাটা। প্রেসিডেন্ট সাটা দীর্ঘদিন ধরে গুরুতর অসুস্থ ছিলেন বলে শোনা যাচ্ছিল। তবে তাঁর অসুস্থতা কী ধরনের, তা প্রকাশ করা হয়নি।এদিকে ভাইস প্রেসিডেন্ট গাই স্কটকে ভারপ্রাপ্ত রাষ্ট্রপ্রধান নিযুক্ত করা হয়েছে। দক্ষিণ আফ্রিকার এফডব্লিউডি ক্লার্কের পর তিনিই হলেন আফ্রিকার প্রথম শ্বেতাঙ্গ প্রেসিডেন্ট। জাতিসংঘ সাধারণ পরিষদের অধিবেশন শেষে গত মাসে দেশে ফেরার পর থেকে প্রেসিডেন্ট সাটাকে আর জনসমক্ষে দেখা যায়নি। ওই অধিবেশনেও নির্ধারিত ভাষণ দিতে পারেননি। এক সপ্তাহের কিছু বেশি আগে তাঁকে চিকিৎসার জন্য লন্ডনে নেওয়া হয়। প্রেসিডেন্টের অসুস্থতার খবর বারবার অস্বীকার করা হলেও বিশ্লেষকেরা মনে করেন, জাম্বিয়ার শীর্ষ পদটি দখলে নিতে আগে থেকেই ক্ষমতার লড়াই চলছিল। নির্বাচিত হয়ে ২০১১ সালে প্রেসিডেন্টের দায়িত্ব নিয়েছিলেন সাবেক পুলিশ সদস্য ও শ্রমিক নেতা সাটা।
