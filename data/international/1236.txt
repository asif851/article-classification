
ফ্রান্সের নিসে সন্ত্রাসী হামলার সময় হারিয়ে যাওয়া আট মাসের একটি শিশু খুঁজে দিল ফেসবুক। একজন ওই শিশুকে পেয়ে ফেসবুকে একটি স্ট্যাটাস দেন। তা দেখেই ওই শিশুর মা-বাবা তাকে খুঁজে পান।
এএফপির খবরে বলা হয়, হামলার পর ওই শিশুটিকে তিয়াভা ব্যানার নামের এক নারী কুড়িয়ে পান। তারপর শিশুটির ছবি ফেসবুকে দিয়ে ঠিকানা ও অন্যান্য তথ্য জানাতে অনুরোধ করেন। মুহূর্তেই ছবিসহ লেখা ওই পোস্ট কয়েক হাজার শেয়ার হয়। একপর্যায়ে মা-বাবা তিয়াভার সঙ্গে যোগাযোগ করে শিশুটির সন্ধান পান।
শুধু এই শিশুটি নয়, হামলার পর হারিয়ে যাওয়া অনেকের সন্ধানের জন্য ইতিমধ্যে স্বজনেরা সামাজিক যোগাযোগের মাধ্যম ফেসবুককে ব্যবহার করছেন। হারিয়ে যাওয়া স্বজনদের মধ্যে শিশু ও কিশোরের সংখ্যা বেশি।
রয়টার্স ও বিবিসির খবরে বলা হয়েছে, ফ্রান্সের নিস শহরে জনতার ওপর ট্রাক তুলে দেওয়ার ঘটনায় ১০ শিশুসহ অন্তত ৮৪ জন নিহত হয়েছেন। গতকাল বৃহস্পতিবার রাতের এ ঘটনাকে সন্ত্রাসী হামলা বলছে দেশটির কর্তৃপক্ষ। আতশবাজির প্রদর্শনী উপভোগ করতে শহরের বিখ্যাত প্রমনেদ দেস অঁলেতে বহু লোক জড়ো হয়েছিলেন। স্থানীয় সময় রাত সাড়ে ১০টার দিকে আতশবাজির প্রদর্শনী শেষ হওয়ার পর এক চালক একটি ভারী ট্রাক দ্রুতগতিতে জনতার ওপর তুলে দেন। জনতার মধ্য দিয়ে ট্রাকটি প্রায় দুই কিলোমিটার মাড়িয়ে যায়। ঘটনার একপর্যায়ে পুলিশের গুলিতে ট্রাকচালক নিহত হয়েছেন। নিহত হওয়ার আগে ট্রাকচালকও গুলি চালিয়েছিলেন। ট্রাকের ভেতরে আগ্নেয়াস্ত্র ও গ্রেনেড পাওয়া গেছে।
