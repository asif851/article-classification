
ইসরায়েলের যাত্রীবাহী উড়োজাহাজের জন্য প্রথমবারের মতো সৌদি আরব তাদের আকাশসীমা উন্মুক্ত করে দিয়েছে। সৌদি আরবের ওপর দিয়ে ইসরায়েলে প্রবেশের ক্ষেত্রে বাণিজ্যিক উড়োজাহাজের ওপর ৭০ বছরের নিষেধাজ্ঞা তুলে নিয়েছে দেশটি। গতকাল শুক্রবার গার্ডিয়ানে এ সংবাদ প্রকাশ করা হয়।
খবরে বলা হয়, যদিও দেশটি ইসরায়েলকে এখনো আনুষ্ঠানিকভাবে স্বীকৃতি দেয়নি; গত বৃহস্পতিবার রাতে সৌদির আকাশ ব্যবহার করে এয়ার ইন্ডিয়ার একটি উড়োজাহাজ ইসরায়েলের শহর তেল আবিবে পৌঁছানোর মধ্য দিয়ে দুই দেশের সম্পর্কের বরফ গলতে শুরু হওয়ার বার্তা পাওয়া গেছে। দুই দেশের শত্রুও এক। আর তা হচ্ছে ইরান।
উড়োজাহাজটি বেন গুরিয়ন বিমানবন্দরে অবতরণের পর ইসরায়েলের পরিবহনমন্ত্রী ইসরায়েল কাৎজ বলেছেন, এটি একটি ঐতিহাসিক সময়। সরাসরি ফ্লাইটের মাধ্যমে ইসরায়েলের আকাশ সৌদি আকাশের সঙ্গে সংযুক্ত হয়েছে।
তবে ইসরায়েলের পতাকাবাহীসহ (এল আল) অন্য প্রতিষ্ঠানের উড়োজাহাজও এই সুযোগ পাবে কি না, তা নিশ্চিত হওয়া যায়নি। সৌদি আরবও আনুষ্ঠানিকভাবে এ নিয়ে কিছু বলেনি।
এয়ার ইন্ডিয়ার ফ্লাইটটি দিল্লি থেকে ছেড়ে আসে এবং তেল আবিবে পৌঁছানোর জন্য তা তিন ঘণ্টা সৌদি আরবের আকাশে ওড়ে। উড়োজাহাজটি এর কিছু আগে ওমানের আকাশসীমা ব্যবহার করে। ওমানেরও ইসরায়েলের সঙ্গে কোনো কূটনৈতিক সম্পর্ক নেই।
মার্কিন প্রেসিডেন্ট ডোনাল্ড ট্রাম্পের প্রথম সৌদি আরব সফরের সময় তিনি রিয়াদ থেকে সরাসরি ফ্লাইটে তেল আবিব পৌঁছান। তাঁর জামাতা জারেড কুশনেরের সঙ্গে সৌদি যুবরাজ মোহাম্মদ বিন সালমানের সুসম্পর্ক রয়েছে। তাঁরা দুজন ইসরায়েল ও ফিলিস্তিনের মধ্যে একটি সম্ভাব্য শান্তি পরিকল্পনার বিষয়ে আলোচনা করেছিলেন। যুক্তরাষ্ট্র জেরুজালেমকে ইসরায়েলের রাজধানী স্বীকৃতি দেওয়ার পর ফিলিস্তিন যুক্তরাষ্ট্রের মধ্যস্থতাকে প্রত্যাখ্যান করে এবং সৌদি আরবের প্রতি অনাস্থা প্রকাশ করে। জেরুজালেমকে ফিলিস্তিন সব সময় তাদের পবিত্র ভূমি হিসেবে দাবি করে আসছে।
