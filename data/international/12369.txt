
তরুণী মডেল ক্লোয়ি অ্যালিংকে যৌনদাসী হিসেবে মধ্যপ্রাচ্যে নিলামে বিক্রির জন্য ইতালির মিলান শহর থেকে অপহরণ করা হয়েছিল বলে জানিয়েছেন ওই মডেলের আইনজীবী ফ্রান্সেসকো পেসকে।
আইনজীবী ফ্রান্সেসকো পেসকে বলেন, ইতালির মিলান থেকে ‘ব্ল্যাক ডেথ’ নামে একটি গ্রুপ ২০ বছর বয়সী ব্রিটিশ এই মডেলকে অপহরণ করে ছয় দিন আটকে রাখে। গত রোববার তিনি বাসায় ফিরেছেন।
বিবিসি অনলাইনের প্রতিবেদনে বলা হয়, ওই তরুণী মডেল যুক্তরাজ্যের বাসিন্দা। শুটিংয়ে অংশ নিতে গত ১০ জুলাই ইতালির মিলানে পৌঁছান তিনি। এর পরদিন শুটিংয়ের জন্য একটি অ্যাপার্টমেন্টে যান। সেখান থেকেই অপহরণের শিকার হন। অপহরণের পর ছয় দিন তাঁকে আটকে রাখা হয়। পরে পুলিশ তাঁকে উদ্ধার করে। তরুণীকে অপহরণের অভিযোগে লুকাস হারবা (৩০) নামের এক ব্যক্তিকে গ্রেপ্তার করা হয়েছে। স্থানীয় পুলিশ বলেছে, ওই ব্যক্তি পোল্যান্ডের নাগরিক হলেও থাকতেন যুক্তরাজ্যে।
ইতালির পুলিশ বলছে, ওই তরুণীকে চেতনানাশক গ্রহণে বাধ্য করা হয়েছিল। পরে তাঁকে একটি ব্যাগে ভরে গাড়ির পেছনে রাখা হয়। তুরিন শহরের এক বাড়িতে নিয়ে গিয়ে কাঠের তৈরি একটি ড্রয়ারে ওই তরুণীকে হাতকড়া পরিয়ে আটকে রাখা হয়েছিল। অপরাধীরা তাঁকে অনলাইনে নিলামে বিক্রির উদ্দেশ্যে অপহরণ করেছিল।
পুলিশ জানিয়েছে, মডেল ক্লোয়িকে মিলানে দুজন ব্যক্তি হামলা করেছিল। এরপর তাঁকে জোর করে চেতনানাশক ইনজেকশন দিয়ে অপহরণ করা হয়। পরে অনলাইনে বিক্রির জন্য একটি ব্যাগের ভেতর ঢুকিয়ে তাঁকে গাড়ির বুটে তুলে তুরিন শহরের কাছে এক জায়গায় নিয়ে যাওয়া হয়। এই মডেলকে নিলামে বিক্রির জন্য প্রাথমিক মূল্য ধরা হয়েছিল ২ কোটি ৪১ লাখ ৪৮ হাজার টাকা (২ লাখ ৩০ হাজার পাউন্ড)। এ ছাড়া তাঁর এজেন্টের কাছেও মুক্তিপণ দাবি করা হয়েছিল।
আইনজীবী ফ্রান্সেসকো পেসকে বলেন, ক্লোয়িকে ‘মধ্যপ্রাচ্যে যৌনদাসী হিসেবে কারও কাছে বিক্রির’ পরিকল্পনা করছিল অপহরণকারীরা। তিনি বলেন, ক্লোয়ি অপহরণকারীদের সঙ্গে কেনাকাটা করতে গিয়েছিলেন, কারণ তাঁকে মৃত্যুর হুমকি দেওয়া হয়েছিল। তাঁকে বলা হয়েছিল, আশপাশে অনেকে তাঁর গতিবিধি নজরে রাখছে। যদি পালানোর চেষ্টা করে বা কোনো চালাকি করে, তাহলে তাঁকে মেরে ফেলা হবে। এ কারণে তিনি ভেবেছিলেন, অপহরণকারীদের সঙ্গে যাওয়াই সবচেয়ে ভালো হবে। একজন অপহরণকারী তাঁকে বলেছিল, তিনি যেভাবেই হোক তাঁকে মুক্ত করতে চান।
অপহরণের শিকার মডেল ক্লোয়ি অ্যালিং বলেন, এটা তাঁর জীবনের একটি ‘ভয়াবহ অভিজ্ঞতা’। প্রতি মুহূর্তে তিনি জীবন নিয়ে শঙ্কায় ছিলেন। তিনি বলেন, ‘আমি ইতালি ও যুক্তরাজ্যের কর্তৃপক্ষের প্রতি আন্তরিকভাবে কৃতজ্ঞ, তাদের কারণেই আমি নিরাপদে বেঁচে ফিরেছি।’
প্রতিবেদনে বলা হয়, এ ঘটনায় ইতালি, পোল্যান্ড ও যুক্তরাজ্য যৌথভাবে তদন্ত করছে।
দ্য সানের প্রতিবেদনে বলা হয়, মডেল ক্লোয়ি অ্যালিং বলেছেন, লুকাস হারবা ইন্টারনেটের মাধ্যমে নারীদের যৌনদাসী হিসেবে বিক্রির গ্রুপ ‘ব্ল্যাক ডেথ’-এর সদস্য।
ইতালির কর্তৃপক্ষের বরাত দিয়ে প্রতিবেদনে বলা হয়, আটক অবস্থায় লুকাসের সঙ্গে এক বিছানাতেই ঘুমিয়েছিলেন মডেল ক্লোয়ি। ওই বিছানায় শুক্রাণুও পাওয়া গেছে।
পুলিশকে ক্লোয়ি বলেন, ‘লুকাস প্রতি সকালে বন্ধ ঘরের ভেতর চকলেট ও অন্তর্বাস উপহার দিয়ে যেতেন। তাঁর সঙ্গে আমাকে এক বিছানায় ঘুমাতে হতো। তবে তিনি শ্লীলতাহানির চেষ্টা করেননি বা যৌনতার সুযোগ নেওয়ার চেষ্টা করেননি।’
