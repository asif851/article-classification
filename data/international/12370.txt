
সেন্ট্রাল আফ্রিকান রিপাবলিকে যাত্রী ও মালবোঝাই লরি দুর্ঘটনায় কমপক্ষে ৭৭ জন নিহত হয়েছে বলে সরকারি সূত্র জানিয়েছে। রাজধানী বাঙ্গুই থেকে ৩০০ কিলোমিটার উত্তর-পূর্বে অবস্থিত বামবারি শহরে গতকাল বুধবার এই দুর্ঘটনা ঘটে।
বামবারি বিশ্ববিদ্যালয় হাসপাতালের প্রধান চিকিৎসক চামবারলেন বামা বলেন, দুর্ঘটনায় আহত হয়েছে অন্তত ৭২ জন। তাদের অনেককে দুর্ঘটনাস্থল থেকে সরাসরি বাড়িতে নিয়ে যাওয়া হয়। অনেকে বাড়িতেই মারা যায়।
হতাহত ব্যক্তিদের বেশির ভাগই স্থানীয় ব্যবসায়ী। তাঁরা মালপত্র নিয়ে বাজারে যাচ্ছিলেন। পরিবহন-সংকট থাকায় সেখানে বেশির ভাগ লরিতে অতিরিক্ত যাত্রী ও পণ্য থাকে।
স্থানীয় পার্লামেন্ট সদস্য আমাসেকা টপি রয়টার্সকে জানান, লরিটি স্বাভাবিকের চেয়ে দ্রুতগতিতে যাচ্ছিল। দুর্ঘটনার কারণ বের করতে তদন্ত চলছে।
সেন্ট্রাল আফ্রিকান রিপাবলিকের বেশির ভাগ রাস্তার অবস্থা বেহাল। সড়কে নিরাপত্তাব্যবস্থারও অভাব রয়েছে।
