
তুরস্কের ইস্তাম্বুল শহরে ব্রিটিশ তিন তরুণকে আটক করা হয়েছে। ওই তরুণেরা জঙ্গিগোষ্ঠী ইসলামিক স্টেটের (আইএস) পক্ষে যুদ্ধ করতে সিরিয়ায় যাওয়ার চেষ্টা করছিলেন। গতকাল রোববার তুরস্ক ও যুক্তরাজ্যের কর্মকর্তারা এ কথা জানান। খবর রয়টার্সের।আটক তিন তরুণের নাম প্রকাশ করা হয়নি। তুরস্কের সংশ্লিষ্ট সূত্রগুলো জানায়, গত শুক্রবার ওই তিন তরুণকে আটক করা হয়। যুক্তরাজ্য কর্তৃপক্ষের কাছ থেকে বার্তা পেয়েই তাঁদের আটক করে তুর্কি কর্তৃপক্ষ। তুরস্ককে জানানো হয়েছিল, আইএসের পক্ষে যোগ দিতে স্পেন হয়ে তুরস্কের দিকে যাত্রা করেছে তিন তরুণ। তাঁরা তুরস্ক থেকে সিরিয়ায় যাওয়ার চেষ্টা করবে।গত মাসে ব্রিটিশ তিন ছাত্রী আইএসের পক্ষে যোগ দিতে তুরস্ক হয়ে সিরিয়ায় গেছে। এরপর এই তিন তরুণ সিরিয়ায় যাওয়ার চেষ্টা করলেন।ব্রিটিশ পুলিশ জানায়, ১৭ বছরের দুই তরুণ নিখোঁজ হওয়ার খবর শুনে পুলিশ সতর্ক হয়। তখনই ধারণা করা হচ্ছিল, তাঁরা সিরিয়ার পথ ধরে থাকতে পারেন। তদন্ত করতে গিয়ে দেখা যায়, ১৯ বছরের আরেক তরুণের সঙ্গে সত্যিই তাঁরা সিরিয়ার পথে যাত্রা করেছেন।
