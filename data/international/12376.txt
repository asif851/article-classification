
ফ্রান্সে মাত্রাতিরিক্ত কৃশকায় ফ্যাশন মডেলকে নিষিদ্ধ করে জারি করা আইন কার্যকর হয়েছে। এই আইন অনুসারে মডেলদের স্বাস্থ্য সম্পর্কে, বিশেষ করে শরীরের ওজন পরিমাপকের সূচকে (বিএমআই) চিকিৎসকের সনদ লাগবে।
স্বাস্থ্য মন্ত্রণালয় বলছে, তাদের লক্ষ্য হলো মডেলদের অতিমাত্রায় সৌন্দর্যসচেতনতা এবং না খাওয়ার প্রবণতা কমানো।
ফ্রান্সের মডেলিং এজেন্সির প্রতিবাদ ও বিক্ষোভের মুখে মডেলদের জন্য নির্ধারিত বিএমআইয়ের প্রস্তাব দেওয়া হয়।
চাকরির আবেদন করার জন্য এখন মডেলদের চিকিৎসকের সনদ দিতে হবে। তবে চূড়ান্ত সিদ্ধান্ত নেবেন চিকিৎসকেরা। তাঁরাই ঠিক করবেন ওজন, বয়স ও শারীরিক গঠন অনুসারে একজন মডেল মাত্রাতিরিক্ত পাতলা বা কৃশকায় কি না।
এই আইন ভেঙে যাঁরা মডেলদের চাকরি দেবেন, তাঁদের ৭৫ হাজার ইউরো জরিমানা দিতে হতে পারে। অথবা ছয় মাসের কারাদণ্ড হতে পারে।
কেবল ফ্রান্সই নয় ইতালি, স্পেন ও ইসরায়েলেও কম ওজনবিশিষ্ট মডেলদের ওপর আইন করে নিষেধাজ্ঞা জারি করা হয়েছে।
