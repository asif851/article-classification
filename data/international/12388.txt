
ভারতের উত্তরাখন্ডের উত্তর কাশী জেলার নালুপানির কাছে একটি বাস নদীতে পড়ে ২৩ জন তীর্থযাত্রী নিহত হয়েছেন। তাঁরা মধ্যপ্রদেশ থেকে উত্তরাখন্ডের চারধাম যাচ্ছিলেন।
গতকাল মঙ্গলবার সন্ধ্যা সাতটার দিকে এই দুর্ঘটনা ঘটে। এতে গুরুতর আহত হয়েছেন আরও ছয়জন। আহত তীর্থযাত্রীদের উত্তর কাশী ও চিনিয়ালিসৌর জেলা হাসপাতালে চিকিৎসা দেওয়া হচ্ছে।
উত্তর কাশী জেলার ম্যাজিস্ট্রেট আশীষ শ্রীবাস্তব সাংবাদিকদের জানিয়েছেন, বাসটিতে ২৯ জন তীর্থযাত্রী ছিলেন। এ দুর্ঘটনায় ২৩ জনই মারা গেছেন। বাকি ছয়জনের অবস্থাও গুরুতর।
মধ্যপ্রদেশের মুখ্যমন্ত্রী শিবরাজ সিং চৌহান এই দুর্ঘটনায় গভীর শোক প্রকাশ করেছেন। তিনি নিহত প্রত্যেকের পরিবারকে দুই লাখ রুপি করে অনুদান দেওয়ার ঘোষণা দিয়েছেন। এ ছাড়া উত্তরাখন্ডের মুখ্যমন্ত্রী ত্রিভেন্দ্র সিং রাওয়াতও প্রতি পরিবারকে এক লাখ রুপি করে অনুদান দেওয়া হবে বলে জানিয়েছেন।
