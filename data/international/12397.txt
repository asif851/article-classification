
এবার দক্ষিণ চীন সাগরের বিরোধপূর্ণ অঞ্চলে মাছ ধরার অধিকারসংক্রান্ত নতুন বিধি জারি করেছে চীন। নতুন এই কড়াকড়িকে ‘উসকানিমূলক’ আখ্যায়িত করেছে যুক্তরাষ্ট্র।চীনের হাইনান প্রদেশ নতুন ওই নিয়মকানুন গত নভেম্বর মাসে অনুমোদন করে বলে জানিয়েছে রাষ্ট্রীয় পত্রিকা চায়না ডেইলি। এর আওতায় কোনো বিদেশি জাহাজকে প্রদেশটির জলসীমায় প্রবেশ করতে হলে পূর্বানুমতি নিতে বলা হয়েছে। ১ জানুয়ারি থেকে এ নিয়ম কার্যকর হয়েছে।দক্ষিণ চীন সাগরে ইংরেজি অক্ষর ‘ইউ’ আকৃতির একটি বিশাল অঞ্চল নিজের বলে দাবি করে থাকে বেইজিং। ওই অঞ্চলে হাইনান প্রদেশের কর্তৃত্ব রয়েছে। তবে সেখানে দক্ষিণ-পূর্ব এশিয়ার আরও কয়েকটি দেশের দাবি রয়েছে।পূর্ব চীন সাগরের বিরোধপূর্ণ কিছু দ্বীপের আকাশসীমা নিয়ে একতরফা ‘বিমান প্রতিরক্ষা অঞ্চল’ গঠন নিয়ে প্রতিবেশীদের সঙ্গে চীনের উত্তেজনাকর পরিস্থিতির মধ্যে নতুন এ পদক্ষেপ এল। ওই দ্বীপগুলোর কিছু জাপানের নিয়ন্ত্রণে রয়েছে। দক্ষিণ কোরিয়া নিজেদের বলে দাবি করে থাকে—এমন এক টুকরা পাথুরে ভূখণ্ডও ওই এলাকার মধ্যে পড়েছে।মার্কিন পররাষ্ট্র দপ্তরের মুখপাত্র জেন সাকি এক নিয়মিত ব্রিফিংয়ে বলেন, ‘দক্ষিণ চীন সাগরের বিরোধপূর্ণ এলাকাগুলোতে অন্য দেশের মাছ ধরার কর্মকাণ্ডের ওপরে এ ধরনের কড়াকড়ি আরোপ একটি উসকানিমূলক ও সম্ভাব্য বিপজ্জনক পদক্ষেপ... চীন আন্তর্জাতিক আইনের আওতায় এই দাবির ব্যাপারে কোনো ভিত্তি এখনো দেখায়নি।’মুখপাত্র সাকি আরও বলেন, সব পক্ষকেই ‘এমন ধরনের একতরফা সিদ্ধান্ত নেওয়া থেকে বিরত থাকতে হবে, যা উত্তেজনা বাড়ায় এবং মতপার্থক্যের কূটনৈতিক বা অন্যান্য শান্তিপূর্ণ সমাধানের পরিপ্রেক্ষিতকে উপেক্ষা করে’। রয়টার্স ও বিবিসি।
