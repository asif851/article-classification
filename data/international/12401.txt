
শীত জেঁকে বসেছে উত্তর আমেরিকার বিস্তীর্ণ অঞ্চলে। তুষারে ঢাকা পড়েছে যুক্তরাষ্ট্রের অর্ধেকের বেশি এলাকা। ৫০টি অঙ্গরাজ্যেই তাপমাত্রা হিমাঙ্ক (শূন্য ডিগ্রি) ছুঁয়েছে বা তারও নিচে নেমে গেছে। বিশেষ করে নিউইয়র্ক অঙ্গরাজ্যের অবস্থা করুণ। সেখানে পাঁচজনের মৃত্যুর খবর পাওয়া গেছে। এ ছাড়া নিউ হ্যাম্পশায়ার ও মিশিগানে মারা গেছে দুজন। গত শনিবারের পর এই নিয়ে তুষারপাতে মৃতের সংখ্যা ২০ জনে দাঁড়াল।আবহাওয়া বিভাগ মঙ্গলবার রাতে জানিয়েছে, পরবর্তী ২৪ ঘণ্টায় কোনো কোনো স্থানে প্রায় ৪৮ ইঞ্চি তুষারের স্তূপ জমতে পারে। প্রতি ঘণ্টায় তিন থেকে চার ইঞ্চি তুষারপাতের ফলে অতীতের সব রেকর্ড ছাপিয়ে যেতে পারে। ঘণ্টায় ৪০ মাইল গতিবেগের দমকা বাতাসের মধ্যে অবিরাম তুষারপাতে জনজীবন কার্যত অচল হয়ে পড়েছে। কোনো কোনো এলাকায় তুষারপাত আগামীকাল শুক্রবার পর্যন্ত অব্যাহত থাকতে পারে।নিউইয়র্ক অঙ্গরাজ্যের পশ্চিমাঞ্চলের বাফেলো নগরসহ আশপাশের বিভিন্ন জনপদে গত মঙ্গলবার রাতে প্রায় ছয় ফুট তুষার জমা হয়। বাফেলোতে বসবাসরত প্রায় দুই হাজার প্রবাসী বাংলাদেশি নিরাপদে রয়েছেন। বাফেলো থেকে প্রবাসী নুরুল মোর্শেদ প্রথম আলোকে জানান, নগরের দক্ষিণ এলাকায় তুষারপাতের পরিমাণ সবচেয়ে বেশি। নগরের বাসচালক এ প্রবাসী বলেন, বিরূপ আবহাওয়ার কারণে ঘর থেকে বের হওয়া খুব কঠিন হয়ে পড়েছে। নগরের জরুরি বিভাগ ছাড়া স্কুল-কলেজসহ সরকারি দপ্তরগুলো পর্যন্ত বন্ধ রাখতে বাধ্য হয়েছে কর্তৃপক্ষ। একান্তই জরুরি না হলে বাসিন্দাদের ঘরের বাইরে না যাওয়ার পরামর্শ দেওয়া হচ্ছে। যুক্তরাষ্ট্রে নতুন আসা প্রবাসী শাহীনা বেগম জানালেন, হাড় কাঁপানো শীতে তিনি একদম কাবু হয়ে গেছেন।রাজ্যের পশ্চিমাঞ্চলের অবস্থা এতটাই খারাপ যে সেখানে জরুরি অবস্থা ঘোষণা করতে বাধ্য হয়েছে কর্তৃপক্ষ। নিউইয়র্কের গভর্নর অ্যান্ড্রু কোমো বাফেলোমুখী মহাসড়কে যান চলাচল সাময়িকভাবে বন্ধ ঘোষণা করেছেন। সড়কপথে বরফে আটকে পড়া যানবাহন এবং যাত্রীদের নিরাপত্তার জন্য ন্যাশনাল গার্ড মোতায়েন করা হয়েছে। রাজ্য সরকারের পক্ষ থেকে আটকে পড়া লোকজনের জন্য জরুরি শীতবস্ত্র এবং খাদ্য ও পানীয় পৌঁছে দেওয়া হচ্ছে।নিউইয়র্ক ও আশপাশের অঙ্গরাজ্যগুলোতে মঙ্গলবার সকাল থেকে অনেকটা আকস্মিকভাবে তাপমাত্রা দ্রুত নিচে নামতে থাকে। দমকা বাতাসের প্রভাবে এই মধ্য নভেম্বরেই তাপমাত্রা হিমাঙ্কের নিচে নেমে গেছে। যুক্তরাষ্ট্রের মানুষ ১৯৭৬ সালের পর থেকে নভেম্বর মাসে আর কখনো এত শীত দেখেনি বলে জানিয়েছে আবহাওয়া দপ্তর।দপ্তর জানিয়েছে, নিউইয়র্কসহ পাশাপাশি অবস্থিত মোট ৪৮টি অঙ্গরাজ্যের ৮৫ শতাংশ এলাকা ও সাড়ে ২২ কোটি মানুষ কমবেশি তুষারপাতের কবলে পড়েছে। প্রকৃতপক্ষে যুক্তরাষ্ট্রের অর্ধেকের বেশি এলাকাই তুষারে ঢাকা পড়েছে। এটা সাধারণত জানুয়ারি-ফেব্রুয়ারি মাসের দিকে হয়ে থাকে। আবহাওয়া দপ্তরের হিসাবমতে, ১৯২১ সালে সিলভার লেক কোলো এলাকায় ২৪ ঘণ্টায় ৭৬ ইঞ্চি তুষারপাত হয়েছিল, যা এ যাবৎকালের মধ্যে রেকর্ড। সেই রেকর্ডও এবার ভেঙে যেতে পারে।
