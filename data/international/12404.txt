
তুরস্কের সুরুক এলাকায় একটি সাংস্কৃতিক কেন্দ্রে গতকাল সোমবার আত্মঘাতী বোমা হামলায় কমপক্ষে ৩১ জন নিহত হয়েছেন। নিহত ব্যক্তিদের বেশির ভাগই বিশ্ববিদ্যালয়ের শিক্ষার্থী। বিস্ফোরণে প্রায় ১০০ জন আহত হন। জঙ্গি গোষ্ঠী ইসলামিক স্টেট-আইএসের জঙ্গিরা ওই হামলা চালিয়েছে বলে সন্দেহ করা হচ্ছে।
এএফপির খবরে জানানো হয়, হামলার সময় সাংস্কৃতিক-কর্মীরা সীমান্তবর্তী সিরীয় শহর কোবানেরবাসিন্দাদের জন্য ত্রাণ সংগ্রহের প্রস্তুতি নিচ্ছিলেন।
প্রত্যক্ষদর্শীদের ভাষ্য, আত্মঘাতী গাড়ি বোমা হামলায় ওই সাংস্কৃতিক কেন্দ্রে বিস্ফোরণ ঘটে। পরে আগুন ধরে যায়। সাংস্কৃতিক কেন্দ্রের ওই শিক্ষার্থীরা আইএস জঙ্গি হামলায় বিধ্বস্ত কোবানে শহর পুনর্বাসনে সিরিয়ায় যাওয়ার পরিকল্পনা করেন। বিস্ফোরণে প্রায় ১০০ জন আহত হয়েছেন।
তুরস্কের প্রেসিডেন্ট রিসেপ তাইয়েপ এরদোয়ান দেশটির উত্তরাঞ্চলের সাইপ্রাস এলাকায় সফর করছেন। তিনি হামলার নিন্দা জানিয়েছেন। এটিকে সন্ত্রাসী কর্মকাণ্ড বলে নিন্দা জানান এরদোয়ান।
