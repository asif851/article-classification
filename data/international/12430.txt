
ভারতের দিল্লি ও লক্ষেৗ শহরে আম আদমি পার্টির (এএপি) কর্মীদের আচরণের জন্য দলটির নেতা অরবিন্দ কেজরিওয়াল গতকাল বৃহস্পতিবার দুঃখ প্রকাশ করেছেন। অহিংস আচরণ করতে তিনি কর্মী-সমর্থকদের প্রতি আহ্বান জানিয়েছেন।দিল্লির সাবেক মুখ্যমন্ত্রী কেজরিওয়ালকে গুজরাট রাজ্যে গত বুধবার ‘আটকের’ ঘটনায় এএপির ক্ষুব্ধ কর্মীরা দিল্লি ও লক্ষেৗয়ে সহিংসতায় জড়িয়ে পড়ে। দিল্লিতে বিজেপির কার্যালয়ের সামনে সংঘর্ষে জড়িত থাকার অভিযোগে এএপির ১৪ জনকে গ্রেপ্তার করা হয়েছে। এ ছাড়া দাঙ্গায় জড়িত থাকার অভিযোগে পুলিশ দলটির নেতা আশুতোষ এবং শাজিয়া ইলমির বিরুদ্ধে এফআইআর করা হয়েছে।কেজরিওয়াল গুজরাট সফর করছেন। নিরাপত্তার কারণ দেখিয়ে পুলিশ রাধনপুর থানায় তাঁকে কিছুক্ষণ আটকে রেখেছিল। কেজরিওয়াল অভিযোগ করেন, নির্বাচনে বিজেপির প্রধানমন্ত্রী প্রার্থী নরেন্দ্র মোদির সরকার তাঁকে হয়রানির উদ্দেশ্যে আটক করেছিল।শাজিয়া ইলমির অভিযোগ, পুলিশ কেবল এএপির বিরুদ্ধে ব্যবস্থা নিচ্ছে। পুলিশের দাবি, দিল্লিতে এএপির বিক্ষোভ ছিল বেআইনি। দলটি অনুমতি না নিয়েই বিক্ষোভ করে। ঘটনার সম্পূর্ণ ভিডিওচিত্র ধারণ করা হয়েছে। পিটিআই।
