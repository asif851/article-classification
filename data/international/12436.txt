
কুয়েতে গতকাল মঙ্গলবার উপসাগরীয় দেশগুলোর জোট ‘গাল্ফ কো-অপোরেশন কাউন্সিলের’ (জিসিসি) সম্মেলন শুরু হয়েছে। সৌদি আরবের বাদশাহ সালমান সালমান বিন আবদুল আজিজ এই সম্মেলনে যোগ দিচ্ছেন না। তবে কাতার জানিয়েছে, সম্মেলনে দেশটির আমির শেখ তামিম বিন হামাদ আল-থানি অংশ নেবেন।বার্তা সংস্থা এএফপিকে কাতারের পররাষ্ট্রমন্ত্রী জানিয়েছেন, নভেম্বরের শেষের দিকে কুয়েত এই সম্মেলনে যোগ দেওয়ার আমন্ত্রণ জানায় কাতারকে।এখন থেকে ঠিক ছয় মাস আগে জুনের প্রথম সপ্তাহে সৌদি আরবের নেতৃত্বে উপসাগরীয় চারটি দেশ কাতারের সঙ্গে সব ধরনের সম্পর্ক ছিন্ন করার ঘোষণা দেয়।এরপর এটাই প্রথম কোনো আঞ্চলিক সম্মেলনে যোগ দেওয়ার আমন্ত্রণ পেল কাতার।১৯৮১ সালে গাল্ফ কো-অপোরেশন কাউন্সিল গঠিত হয়। এটি উপসাগরীয় দেশগুলোর রাজনৈতিক এবং অর্থনৈতিক একটি জোট। সৌদি আরব, বাহরাইন, সংযুক্ত আরব আমিরাত, কাতার, ওমান ও কুয়েত এই জোটের সদস্য। উপসাগরীয় অন্য প্রতিবেশীদের মতো কুয়েত ও ওমান কাতারকে বয়কট করেনি।
