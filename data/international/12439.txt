
মার্কিন প্রেসিডেন্ট বারাক ওবামার প্রশাসনে যোগ দিতে যাচ্ছেন বাংলাদেশি বংশোদ্ভূত এন নিনা আহমেদ।গত বৃহস্পতিবার হোয়াইট হাউসের এক বিবৃতিতে জানানো হয়, এশিয়ান আমেরিকান অ্যান্ড প্যাসেফিক আইসল্যান্ডার্স-বিষয়ক (এএপিআইএস) পরামর্শক কমিশনে নিয়োগের জন্য ১৪ সদস্যের নাম ঘোষণা করেছেন ওবামা।হোয়াইট হাউসের ওয়েবসাইটে প্রকাশ করা ওই বিবৃতিতে যে ১৪ সদস্যের নাম দেওয়া হয়েছে, এতে নিনা আহমেদের নাম সবার ওপরে। এতে ভারতীয় বংশোদ্ভূত তিন ব্যক্তির নামও রয়েছে।হোয়াইট হাউসের এক বিবৃতিতে ওবামা বলেন, ‘আমি আনন্দের সঙ্গে জানাচ্ছি যে ওই অভিজ্ঞ ও প্রত্যয়ী ব্যক্তিরা প্রশাসনে যোগ দিতে সম্মত হয়েছেন। সামনের মাস ও বছরগুলোতে আমি তাঁদের সঙ্গে কাজ করতে আগ্রহী।’মার্কিন সরকারের বিভিন্ন কর্মসূচিতে সে দেশে বসবাসরত এশিয়ান আমেরিকান অ্যান্ড প্যাসিফিক আইসল্যান্ডার্সদের অংশগ্রহণ ও প্রবেশাধিকার বাড়ানোর মাধ্যমে তাঁদের জীবনমানের উন্নয়নে এই কমিশন কাজ করবে। এ ছাড়া এএপিআইএসের সদস্যদের সংশ্লিষ্টকরণ এবং তাঁদের স্বাস্থ্য, শিক্ষা, পরিবেশ ও জীবনমানের উন্নয়নে কমিশনের সদস্যরা প্রেসিডেন্টকে সৃজনশীল পরামর্শ দেবেন।যুক্তরাষ্ট্রের পেনসিলভানিয়ার ফিলাডেলফিয়ার রিয়েল এস্টেট ফাইনান্স অ্যান্ড ডেভেলপমেন্ট কনসালটিং কোম্পানি জেএনএ ক্যাপিটালের অন্যতম স্বত্বাধিকারী ও নির্বাহী ভাইস প্রেসিডেন্ট নিনা আহমেদ। ১৯৯৪ সালে শুরু হওয়া ওই প্রতিষ্ঠানটির প্রেসিডেন্ট তাঁর স্বামী আহসান নসরতুল্লাহ। ফিলাডেলফিয়ায় বসবাসরত এই দম্পতির দুই মেয়ে রয়েছে।লরেন্স ইনস্টিটিউট অব টেকনোলজি থেকে রসায়নে স্নাতক করেছেন নিনা। ১৯৯০ সালে পেনসিলভানিয়া বিশ্ববিদ্যালয় থেকে করেছেন পিএইচডি। তিনি বিভিন্ন প্রতিষ্ঠান, সংস্থা ও সংগঠনের গুরুত্বপূর্ণ পদে দায়িত্ব পালন করেছেন। এখনো অনেক পদে আছেন। এশিয়ান আমেরিকান অ্যান্ড প্যাসিফিক জনগোষ্ঠীর উন্নয়নে দীর্ঘদিন ধরে কাজ করছেন তিনি।
