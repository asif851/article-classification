
যুক্তরাজ্যে গত তিন বছরে প্রায় এক লাখ বিদেশি শিক্ষার্থীর ভিসার মেয়াদ কর্তন (কারটেইল) করা হয়েছে। গতকাল শনিবার দেশটির স্বরাষ্ট্র দপ্তর (হোম অফিস) থেকে এমন তথ্য প্রকাশিত হওয়ার পর বিদেশি শিক্ষার্থীদের প্রতি যুক্তরাজ্যের আচরণ নিয়ে নতুন করে হইচই শুরু হয়েছে।অনিয়ম কিংবা অন্য কোনো অজুহাতে ভিসার মেয়াদ কমিয়ে দেওয়াকে বলা হয়েছে ভিসা কারটেইলমেন্ট বা ভিসার মেয়াদ কর্তন। ভিসার মেয়াদ কর্তনের কারণে অনেক বিদেশি শিক্ষার্থীকে কোর্স শেষ না করেই যুক্তরাজ্য ছাড়তে হয়েছে। তাঁদের মধ্যে উল্লেখযোগ্যসংখ্যক বাংলাদেশি শিক্ষার্থীও রয়েছেন।তথ্য অধিকার আইনের অধীনে বিবিসির করা অনুরোধের পরিপ্রেক্ষিতে বিদেশি শিক্ষার্থীদের ভিসার মেয়াদ কর্তনের তথ্য প্রকাশ করে যুক্তরাজ্যের স্বরাষ্ট্র দপ্তর। ২০১৫ সালের ডিসেম্বর মাস পর্যন্ত গত তিন বছরে মোট ৯৯ হাজার ৬৩৫ জন শিক্ষার্থীর ভিসার মেয়াদ কাটছাঁট করা হয়েছে। এ ছাড়া গত তিন বছরে দেশটির ৪১০টি শিক্ষাপ্রতিষ্ঠানের বিদেশি শিক্ষার্থী ভর্তির অনুমোদনও (স্পনসরশিপ লাইসেন্স) বাতিল করা হয়। ফলে এসব প্রতিষ্ঠানের হাজারো বিদেশি শিক্ষার্থীকে নিজ দেশে ফিরে যেতে হয়েছে কিংবা নতুন করে অর্থ খরচ করে অন্য কোনো প্রতিষ্ঠানে ভর্তি হতে হয়েছে।দেশটির স্বরাষ্ট্র দপ্তর দাবি করছে, অভিবাসন আইনের অপব্যবহার বন্ধে ওই সব শিক্ষার্থীর ভিসার মেয়াদ কর্তন করা হয়েছে। তবে এমন ব্যাখ্যাকে নাকচ করে সমালোচকেরা বলছেন, অভিবাসন কমাতে রক্ষণশীল দলের বেঁধে দেওয়া লক্ষ্য পূরণে বিদেশি শিক্ষার্থীদের ‘বলির পাঁঠা’ বানানো হয়েছে।এর আগে ইংরেজি দক্ষতা যাচাই পরীক্ষায় অনিয়মের অভিযোগ তুলে প্রায় ৪৬ হাজার বিদেশি শিক্ষার্থীর ভিসা বাতিলের ঘটনা বিদেশি শিক্ষার্থীদের প্রতি যুক্তরাজ্যের আচরণকে প্রশ্নবিদ্ধ করে। বাংলাদেশি বংশোদ্ভূত এক শিক্ষার্থীর মামলায় দেশটির আদালত গত মাসে স্বরাষ্ট্র মন্ত্রণালয়ের ওই সিদ্ধান্তকে অবৈধ বলে ঘোষণা করেন।স্বরাষ্ট্র দপ্তর বলছে, ভিসার মেয়াদ কর্তন কিংবা শিক্ষাপ্রতিষ্ঠানের লাইসেন্স বাতিল করা হলে বিদেশি শিক্ষার্থীদের ৬০ কর্মদিবসের সময় বেঁধে দেওয়া হয়, যাতে তাঁরা ওই সময়ের মধ্যে স্বেচ্ছায় যুক্তরাজ্য ত্যাগ করেন অথবা নতুন করে ভিসার আবেদন করেন। ব্যর্থ হলে তাঁদের বিতাড়নের ব্যবস্থা নেওয়া হয়।‘ইউকে কাউন্সিল ফর ইন্টারন্যাশনাল স্টুডেন্ট অ্যাফেয়ার্স’ (ইউকেসিআইএসএ)-এর প্রধান নির্বাহী ডমিনিক স্টক বিবিসিকে বলেন, ‘প্রকাশিত তথ্য থেকে মনে হচ্ছে বিদেশি শিক্ষার্থীদের প্রতি স্বরাষ্ট্র দপ্তরের নিষ্ঠুরতা আমাদের অনুমানের চেয়েও মারাত্মক।’
