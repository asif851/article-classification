
আসন্ন লোকসভা নির্বাচনে পশ্চিমবঙ্গে তৃণমূল কংগ্রেসের প্রার্থী চলচ্চিত্র তারকা দেব বেফাঁস মন্তব্য করে তীব্র সমালোচনার মুখে পড়েছেন। তবে দেব পরে ওই মন্তব্যের জন্য ক্ষমা চান।কলকাতার একটি দৈনিকে সাক্ষাৎকার দেন অভিনেতা দেব। সাক্ষাৎকারে তিনি কীভাবে নির্বাচন উপভোগ করছেন, এমন এক প্রশ্নের জবাবে তিনি বলেন, ‘ধর্ষিত হওয়ার মতো অনুভূতি হচ্ছে। হয় চিৎকার করো, না হলে উপভোগ করো।’ সমালোচনার পরিপ্রেক্ষিতে গত সোমবার গভীর রাতে দেব খুদে ব্লগ লেখার সাইট টুইটারে বার্তা দিয়ে ক্ষমা চান। তিনি লিখেন, ‘আমি রাজনীতিতে নতুন। কাউকে আমি আঘাত দিতে চাইনি।’
 
