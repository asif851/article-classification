
বর্ণবাদবিরোধী আন্দোলনের অবিসংবাদিত নেতা নেলসন ম্যান্ডেলার জন্মদিন আগামীকাল বৃহস্পতিবার ১৮ জুলাই। এ দিন ৯৫ বছরে পা দেবেন তিনি। দিনটি উপলক্ষে দক্ষিণ আফ্রিকাসহ বিশ্বের বিভিন্ন দেশ ও সংগঠন নানা কর্মসূচি হাতে নিয়েছে। সর্বজনশ্রদ্ধেয় এ নেতার গুরুতর অসুস্থতার কারণে এবার অন্য রকম আবহে উদ্যাপিত হতে যাচ্ছে দিনটি।হাসপাতালে চিকিৎসাধীন থাকায় নেলসন ম্যান্ডেলার আত্মীয়স্বজন তাঁর জন্মদিন নিয়ে তেমন খোশমেজাজে নেই। তাঁদের পক্ষ থেকে দিনটি ধুমধাম করে উদ্যাপনের কোনো পরিকল্পনা শোনা যায়নি।২০১০ সালে নেলসন ম্যান্ডেলার জন্মদিনকে ‘ম্যান্ডেলা দিবস’ হিসেবে ঘোষণা করেছিল জাতিসংঘ। সারা বিশ্বের মানুষকে প্রতীক হিসেবে এক ঘণ্টা ভালো কাজে উৎসাহিত করা ছিল ওই ঘোষণার মূল উদ্দেশ্য। জীবনের ৬৭ বছরই রাজনীতিতে সক্রিয় ছিলেন ম্যান্ডেলা। এ কারণে দক্ষিণ আফ্রিকার স্বেচ্ছাসেবীরা পরিকল্পনা করেছেন, ম্যান্ডেলার সেই অবদানের প্রতি শ্রদ্ধা জানাতে তাঁরা কাল ৬৭ মিনিট সমাজসেবামূলক কাজে ব্যয় করবেন।যুক্তরাজ্যের বিশিষ্ট ব্যবসায়ী রিচার্ড ব্র্যানসন বলেছেন, ‘বিশ্বকে একটি ভালো জায়গায় নিয়ে যেতে আমিও আমার জীবনের ৬৭টি মিনিট এই কাজে ব্যয় করব।’নিজের জন্মদিনের অনুষ্ঠানে ম্যান্ডেলার উপস্থিত হওয়ার সম্ভাবনা ক্ষীণ। শরীর চিকিৎসায় সাড়া দিলেও প্রিটোরিয়ার মেডিক্লিনিক হার্ট হাসপাতাল কর্তৃপক্ষ এখনো তাঁকে ছাড়পত্র দেয়নি।দক্ষিণ আফ্রিকার সাবেক প্রেসিডেন্ট থাবো এমবেকি গত শনিবার জানিয়েছিলেন, ম্যান্ডেলাকে শিগগিরই হাসপাতাল থেকে ছেড়ে দেওয়া হবে। এরপর তাঁকে বাসায় নেওয়া হবে।কাল দক্ষিণ আফ্রিকার সব স্কুলশিক্ষার্থী ‘শুভ জন্মদিন’ গেয়ে প্রিয় নেতার প্রতি শ্রদ্ধা জানিয়ে তবেই ক্লাসে যোগ দেবে। তারকারা স্কুলে স্কুলে ছবি এঁকে বা সুবিধাবঞ্চিত শিশুদের পোশাক বিতরণ করার মতো কাজ করে দিনটি উদ্যাপন করবেন।যুক্তরাষ্ট্রের ১৭টি শহরে ম্যান্ডেলার জন্মদিন বিশেষভাবে উদ্যাপনের পরিকল্পনা করা হয়েছে। অস্ট্রেলিয়ার মেলবোর্নে আগামী শনিবার একটি কনসার্টের আয়োজন করা হয়েছে, যেখানে স্থানীয় শিল্পীদের পাশাপাশি আফ্রিকার শিল্পীরাও গান গাইবেন। এ ছাড়া ম্যান্ডেলার সম্মানে চলতি বছরের শেষ দিকে সংগীত উৎসবের আয়োজন করছে নরওয়ে।সাবেক মার্কিন পররাষ্ট্রমন্ত্রী হিলারি ক্লিনটন বলেন, তিনি (ম্যান্ডেলা) প্রমাণ করেছেন যে কঠিন সমস্যাও পার হওয়া সম্ভব। সততা ও ক্ষমার মাধ্যমে সংকট থেকে উত্তরণ সম্ভব এবং এগুলো ভয়কেও জয় করে। এএফপি।
