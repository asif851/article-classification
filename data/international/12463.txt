
আফগানিস্তানের পানশির প্রদেশে তুষারধসে অন্তত ৯০ জনের প্রাণহানির খবর পাওয়া গেছে। খবর বিবিসির। স্থানীয় গভর্নর আবদুল রহমান কবিরী বলেন, রাজধানী কাবুলের উত্তরাঞ্চলে অবস্থিত পানশির প্রদেশে তুষারধসের ঘটনায় মসজিদ, স্কুল ও প্রায় ১০০ বাড়ি ধ্বংস হয়েছে। মৃদু শীতের পর হঠাৎ করেই তুষারপাতের ঘটনায় স্থানীয় অধিবাসীরা অবাক হয়েছেন।সূত্র জানায়, আফগানিস্তানের উত্তরাঞ্চলে এ ধরনের তুষারধসের ঘটনা প্রায়ই ঘটে থাকে। আর তাতে বহু মানুষের প্রাণহানিও ঘটে। ২০১০ থেকে ২০১২ সালে মধ্যে বেশ কয়েকবার এমন মারাত্মক তুষারধস হয়েছে। তবে গভর্নর বলছেন, পানশির প্রদেশের লোকজন গত তিন দশকে এমন মারাত্মক তুষারধস দেখেনি। তিনি বলেন, ‘আক্রান্ত ব্যক্তিদের মুক্ত করতে আমাদের ৪০ কিলোমিটার (২৫) মাইল বরফ পরিষ্কার করতে হবে। আমরা প্রদেশের প্রধান সড়কটি পরিষ্কার করার চেষ্টা করছি। কিন্তু পর্যাপ্ত কারিগরি সহায়তা এখনো না পাওয়ায় পরিচ্ছন্নতার কাজ শেষ করা যাচ্ছে না।’
