
সৌদি আরবের বাদশাহ সালমান বিন আবদুল আজিজ তাঁর সৎভাইকে ক্রাউন প্রিন্সের পদ থেকে সরিয়ে দিয়েছেন। সেই জায়গায় নিয়োগ করেছেন নিজের ভাতিজা মোহামেদ বিন নায়েফকে। রাষ্ট্রীয় টেলিভিশনে গতকাল বুধবার নতুন এই রাজকীয় পরিপত্র প্রচার করা হয়। খবর বিবিসি, এএফপি ও আল-জাজিরার।রাজতন্ত্রের সৌদি আরবে ক্রাউন প্রিন্সই বাদশাহর উত্তরসূরি। এই পদে ছিলেন বর্তমান বাদশাহর সৎভাই মুকরিন বিন আবদুল আজিজ। নতুন ক্রাউন প্রিন্স নায়েফ এখন দেশটির স্বরাষ্ট্রমন্ত্রী।গত জানুয়ারি মাসে বাদশাহ সালমান তাঁর সৎভাই আবদুল্লাহ বিন আবদুল আজিজের স্থলাভিষিক্ত হন। ক্রাউন প্রিন্স নিয়োগ ছাড়াও পররাষ্ট্র, শ্রম, স্বাস্থ্য ও অর্থমন্ত্রীর পদে পরিবর্তন এনেছেন বাদশাহ সালমান। স্বরাষ্ট্রমন্ত্রী নায়েফ এর আগে ডেপুটি ক্রাউন প্রিন্স ছিলেন। নিজের ছেলে প্রতিরক্ষামন্ত্রী মোহামেদ বিন সালমানকে তাঁর স্থলাভিষিক্ত করেছেন বাদশাহ সালমান। দীর্ঘদিনের পররাষ্ট্রমন্ত্রী যুবরাজ সৌদ আল-ফয়সালকে সরিয়ে যুক্তরাষ্ট্রে দেশটির রাষ্ট্রদূত আদেল-আল-জুবায়েরকে এ পদে নিয়োগ করা হয়েছে। রাজপরিবারের বাইরে থেকে প্রথম ব্যক্তি হিসেবে এ দায়িত্বে এলেন তিনি।রাজপরিবারের সদস্যদের সংখ্যাগরিষ্ঠের অনুমোদন নিয়ে বাদশাহ সালমান ক্রাউন প্রিন্স ও ডেপুটি ক্রাউন প্রিন্সের নাম ঘোষণা করেছেন। নতুন ক্রাউন প্রিন্স নায়েফ (৫৫) বাদশাহ আবদুল্লাহর পছন্দের ছিলেন। কূটনীতিকেরা বলছেন, সৌদি রাজপরিবারের অন্য যেকোনো জ্যেষ্ঠ ব্যক্তির চেয়ে নায়েফের সঙ্গে যুক্তরাষ্ট্রের সম্পর্ক অনেক ভালো। দেশের ভেতরে যেমন, তেমনি পশ্চিমা বিশ্বেও বেশ পরিচিতি আছে তাঁর। বিশেষ করে আল-কায়েদার উত্থান রোধে ভূমিকার জন্য তিনি বেশি পরিচিত। নতুন ডেপুটি ক্রাউন প্রিন্স সালমানের বয়স মাত্র ৩০। ইয়েমেনের বিরুদ্ধে সৌদি আরবের নেতৃত্বাধীন জোট বাহিনীর আক্রমণের নেতৃত্বে ছিলেন তিনিই। এক পশ্চিমা কূটনীতিক বলেছেন, সৌদি আরবের অত্যন্ত ক্ষমতাধর ব্যক্তি তিনি। দেশের গুরুত্বপূর্ণ সব বিষয়েই তিনি দেখভাল করেন।’ইয়েমেনে সামরিক অভিযানে গুরুত্বপূর্ণ পদে দায়িত্ব পালন করে আসা মোহামেদ বিন সালমানকে রয়েল কোর্টের প্রধান হিসেবেও নিয়োগ দেওয়া হয়েছে বলে রাজকীয় পরিপত্রে বলা হয়।এ ছাড়া রাষ্ট্রীয় তেল কোম্পানি সৌদি আরামকোর প্রধান নির্বাহী খালিদ আল-ফালিহকে স্বাস্থ্যমন্ত্রী ও আরামকোর চেয়ারম্যান, শ্রমমন্ত্রী আদেল আল ফাকিহকে অর্থ ও পরিকল্পনামন্ত্রী হিসেবে নিয়োগ দেওয়া হয়েছে। নতুন শ্রমমন্ত্রী করা হয়েছে মুফরেজ আল-হকবানীকে।
