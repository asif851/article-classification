
যুক্তরাষ্ট্রের গোয়েন্দা কর্মকর্তারা মনে করছেন, প্রেসিডেন্ট নির্বাচনে প্রচারণার সময় হ্যাকিংয়ের ঘটনায় রাশিয়ার প্রেসিডেন্ট ভ্লাদিমির পুতিন নিজেই জড়িত ছিলেন। গত বুধবার মার্কিন টেলিভিশন নেটওয়ার্ক এনবিসি নিউজের এক প্রতিবেদনে গোয়েন্দা কর্মকর্তাদের বরাতে বলা হয়েছে, ডেমোক্র্যাট প্রার্থী হিলারি ক্লিনটনের বিরুদ্ধে ব্যক্তিগত প্রতিহিংসার কারণেই এ কাজ করেন পুতিন।
সংশ্লিষ্ট দুই জ্যেষ্ঠ কর্মকর্তার বরাতে এনবিসি নিউজ জানিয়েছে, কীভাবে ডেমোক্র্যাটদের তথ্য হ্যাক করা হবে এবং তা কীভাবে ব্যবহার করা হবে, সে ব্যাপারে নিজেই নির্দেশনা দিয়েছিলেন পুতিন। ওই কর্মকর্তারা বলেছেন, হ্যাকিং নিয়ে নতুন এ পর্যবেক্ষণের ব্যাপারে তাঁরা অনেকটাই নিশ্চিত এবং এ নিয়ে তাঁদের ‘ভালোই আত্মবিশ্বাস’ আছে। এর আগে ওয়াশিংটন পোস্ট জানিয়েছিল, রিপাবলিকান প্রার্থী ডোনাল্ড ট্রাম্পকে নির্বাচনে সুবিধা এনে দিতে রাশিয়া কয়েকজন মার্কিন নাগরিক ও সংস্থার ই-মেইল হ্যাক করেছিল।
রাশিয়ার ২০১১ সালের নির্বাচন নিয়ে প্রশ্ন তুলেছিলেন হিলারি ক্লিনটন। ওই সময়ে রাশিয়ায় হওয়া বিক্ষোভ হিলারি উসকে দিয়েছিলেন বলে অভিযোগ করেছিলেন পুতিন। তিনি বলেছিলেন, এ কাজের জন্য হিলারিকে তিনি কখনো ক্ষমা করবেন না।
