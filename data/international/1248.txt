
ভারতের পশ্চিমবঙ্গের নির্বাচনের ফল ঘোষণার পরেই মুখ্যমন্ত্রী মমতা বন্দ্যোপাধ্যায় জানিয়েছিলেন, পরাজিত মন্ত্রীদের মধ্যে চারজনকে তিনি ‘পুনর্বাসন’ করবেন। মুখ্যমন্ত্রী হওয়ার কয়েক দিনের মাথাতেই তিনি কথা রেখেছেন।বিধানসভা নির্বাচনে হেরে যাওয়া চারজন মন্ত্রী হলেন মণীশ গুপ্ত, চন্দ্রিমা ভট্টাচার্য, শঙ্কর চক্রবর্তী ও উপেন বিশ্বাস। রাজ্যের বিদ্যুৎক্ষেত্রে উন্নয়নে মুখ্যমন্ত্রীর পরামর্শদাতার দায়িত্ব দেওয়া হয়েছে সাবেক বিদ্যুৎমন্ত্রী মণীশ গুপ্তকে। স্বাস্থ্য ও পরিবারকল্যাণ-বিষয়ক সাবেক প্রতিমন্ত্রী চন্দ্রিমা ভট্টাচার্যকে ওয়েস্ট বেঙ্গল মেডিকেল সার্ভিসেস করপোরেশনের চেয়ারপারসন করা হয়েছে। সাবেক পূর্তমন্ত্রী শঙ্কর চক্রবর্তীকে ম্যাকিনটস বার্ন, ওয়েস্ট বেঙ্গল স্যাক্সি ফার্মা এবং ব্রিটানিয়া—এই তিন সংস্থার চেয়ারম্যান করা হয়েছে। পশ্চিমবঙ্গ তফসিলি জাতি-উপজাতি ও পশ্চিমবঙ্গ অনগ্রসর উন্নয়ন এবং অর্থ দপ্তরের চেয়ারম্যান করা হয়েছে এই দপ্তরের সাবেক মন্ত্রী উপেন বিশ্বাসকে। এই চারজন মন্ত্রীর সমতুল্য বেতন এবং অন্য সুযোগ-সুবিধা ভোগ করবেন।
