
মডেল হচ্ছেন উইকিলিকসের প্রতিষ্ঠাতা জুলিয়ান অ্যাসাঞ্জ৷ লাখ লাখ মার্কিন গোপন সরকারি নথি ফাঁস করে বিশ্বব্যাপী হইচই ফেলে দেওয়া অ্যাসাঞ্জ আগামী সেপ্টেম্বরে লন্ডন ফ্যাশন উইকে মডেলিং করবেন৷ খবর টাইমস অব ইন্ডিয়ার।দুই বছর ধরে লন্ডনে ইকুয়েডরের দূতাবাসেই আছেন অ্যাসাঞ্জ৷ ফ্যাশন শোটিও অনুষ্ঠিত হবে ওই দূতাবাসের ভেতরে৷ কারণ, বাইরে বের হলেই তাঁকে গ্রেপ্তার করা হতে পারে৷ সেখানে রাগবি ফুটবলার বেন ওয়েস্টউডের নকশা করা পোশাকে হাজির হবেন অ্যাসাঞ্জ।অ্যাসাঞ্জ যাতে সবার মনোযোগ থেকে হারিয়ে না যান, সে জন্যই বেনের এই উদ্যোগ৷ তিনি বলেন, ‘অ্যাসাঞ্জ দুই বছর ধরে ওই দূতাবাসের ভেতরে রয়েছেন৷ তিনি এভাবে যাতে আড়াল হয়ে না পড়েন, সেটা খুবই গুরুত্বপূর্ণ। আমি তাঁর অবস্থা তুলে ধরতে চাই। তাঁর সঙ্গে যা হচ্ছে, তা পুরোপুরি অন্যায়।’২০১২ সালের জুন থেকে অ্যাসাঞ্জ ইকুয়েডর দূতাবাসে অবস্থান করছেন৷ যুক্তরাজ্য সরকার তাঁকে গ্রেপ্তার করে সুইডেনের হাতে তুলে দিতে পারে, এমন আশঙ্কা থেকে তিনি সেখানে অবস্থান নেন৷ অ্যাসাঞ্জের বিরুদ্ধে সুইডেনে যৌন হয়রানির অভিযোগ রয়েছে৷ তাঁকে গ্রেপ্তার করতে ওই দূতাবাসের বাইরে সার্বক্ষণিকভাবে মোতায়েন রয়েছেন স্কটল্যান্ড ইয়ার্ডের সদস্যরা৷ তবে অ্যাসাঞ্জ দূতাবাস থেকে বের না হওয়ায় তাঁরা তাঁকে গ্রেপ্তার করতে পারছেন না৷ইকুয়েডরের ওই দূতাবাসের বাইরে এই পাহারায় যুক্তরাজ্য সরকারের প্রতিদিন গড়ে খরচ হচ্ছে নয় হাজার পাউন্ড৷
