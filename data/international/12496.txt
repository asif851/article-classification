
ইরাকের মসুল শহরে ভারতের প্রায় ৪০ জন নাগরিক অপহৃত হয়েছেন বলে আশঙ্কা করা হচ্ছে। তাঁরা সেখানে নির্মাণশ্রমিক হিসেবে কাজ করছিলেন।আজ বুধবার টাইমস অব ইন্ডিয়া অনলাইনে প্রকাশিত প্রতিবেদনে বলা হয়েছে, আল-কায়েদা-সমর্থিত সুন্নিপন্থী জঙ্গি সংগঠন আইএসআইএসের সদস্যরা ওই ভারতীয়দের অপহরণ করেছে বলে সন্দেহ করা হচ্ছে।যুদ্ধবিধ্বস্ত মসুল থেকে ওই ৪০ জন ভারতীয়কে নিরাপদে সরিয়ে নেওয়ার সময় অপহরণের ঘটনাটি ঘটে বলে প্রাথমিকভাবে ধারণা করা হচ্ছে।এ প্রসঙ্গে ভারতের পররাষ্ট্র মন্ত্রণালয়ের মুখপাত্র সৈয়দ আকবারুদ্দিন আজ বলেছেন, ‘৪০ জন ভারতীয় মসুলে আছেন বলে জানি। তাঁদের খোঁজ মিলছে না। বিদ্যমান পরিস্থিতিতে সর্বোচ্চ চেষ্টা করেও তাঁদের সঙ্গে আমরা যোগাযোগ করতে পারিনি।’পরিস্থিতি পর্যবেক্ষণে নয়াদিল্লিতে ভারতের পররাষ্ট্র মন্ত্রণালয়ের সদর দপ্তরে ২৪ ঘণ্টার একটি নিয়ন্ত্রণকক্ষ খোলা হয়েছে। সম্প্রতি ইরাকের বিভিন্ন গুরুত্বপূর্ণ প্রদেশ ও শহর নিজেদের নিয়ন্ত্রণে নিয়েছে আইএসআইএসের জঙ্গিরা। এর মধ্যে ১০ জুন মসুল শহরের পতন হয়।
