
ইন্দোনেশিয়ার জাভা দ্বীপে গত বৃহস্পতিবার অগ্ন্যুৎপাতের কারণে অন্তত দুই লাখ বাসিন্দা ঘরবাড়ি ছেড়ে যেতে বাধ্য হয়েছে। অগ্ন্যুৎপাতের ছাই, পাথর ও বালিতে ঘর চাপা পড়ে দুই ব্যক্তি প্রাণ হারিয়েছে। দুর্ঘটনার আশঙ্কায় সাময়িকভাবে বন্ধ করে দেওয়া হয়েছে সাতটি বিমানবন্দর। জাভা দ্বীপের পূর্বাঞ্চলে মাউন্ট কেলুদ আগ্নেয়গিরি থেকে বৃহস্পতিবার রাতে ওই অগ্ন্যুৎপাত শুরু হয়। এর মাত্র কয়েক ঘণ্টা আগে অগ্ন্যুৎপাতের সতর্কতা জারি করে কর্তৃপক্ষ। ইন্দোনেশিয়ার আগ্নেয়গিরিগুলোর মধ্যে মাউন্ট কেলুদকে অন্যতম বিপজ্জনক বলে বিবেচনা করা হয়। ইন্দোনেশিয়ার জাতীয় দুর্যোগ সংস্থার মুখপাত্র সুতোপো পুরো নুগ্রহো জানান, মাউন্ট কেলুদের চারপাশের ১০ কিলোমিটার এলাকার বাসিন্দাদের বাড়ি ছেড়ে নিরাপদ আশ্রয়ে চলে যেতে বলা হয়েছে। ওই এলাকাগুলোর ৩৬টি গ্রামের অন্তত দুই লাখ বাসিন্দা বাড়িঘর ছেড়ে চলে গেছে।মুখপাত্র বলেন, ‘অগ্ন্যুৎপাতের ছাই-ভস্ম আগ্নেয়গিরির অবস্থান থেকে চারপাশের প্রায় ১৫ কিলোমিটার পর্যন্ত ছড়িয়ে পড়ছে। জ্বালামুখে অবিরামভাবে আগুনের শিখা দেখা যাচ্ছে।’প্রত্যক্ষদর্শীরা বলছেন, গতকাল শুক্রবার ছাই-ভস্মের উদিগরণ কিছুটা কমে যাওয়ায় বাড়িঘর ছেড়ে যাওয়া অনেকেই পোশাক ও প্রয়োজনীয় জিনিসপত্র নেওয়ার জন্য বাড়িতে যাওয়ার চেষ্টা করে। কিন্তু কিছুক্ষণের মধ্যেই উদিগরণ বেড়ে যাওয়ায় তারা ফিরে যেতে বাধ্য হয়। বিবিসি ও আল-জাজিরা। এএফপি।
