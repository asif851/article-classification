
কংগ্রেসের প্রধান সোনিয়া গান্ধীর মেয়ে প্রিয়াঙ্কা গান্ধী ভদ্র তাঁর চাচাতো ভাই বরুণ গান্ধীর কঠোর সমালোচনা করেছেন। বলেছেন, রক্তের সম্পর্কের হলেও কেউ যদি আদর্শিকভাবে বিপরীত মেরুতে চলে যায়, তবে তা পরিবারের প্রতি বিশ্বাসঘাতকতার শামিল।গান্ধী পরিবারের সদস্য ভারতীয় জনতা পার্টির (বিজেপি) সাধারণ সম্পাদক বরুণ গান্ধী উত্তর প্রদেশ রাজ্যের সুলতানপুর আসন থেকে লোকসভা নির্বাচনে গতকাল মঙ্গলবার মনোনয়নপত্র দাখিল করেছেন। তিনি বিপুলসংখ্যক কর্মী-সমর্থক পরিবেষ্টিত হয়ে জেলা প্রশাসন দপ্তরে মনোনয়নপত্র জমা দিতে যান।সাম্প্রদায়িক বিদ্বেষ ছড়ানোর অভিযোগ থেকে স্থানীয় একটি আদালত বরুণকে খালাস দিয়েছেন। গত নির্বাচনের সময় তাঁর কিছু মন্তব্য ও দৃষ্টিভঙ্গি তুলে ধরে প্রিয়াঙ্কা বলেন, এ রকম মন্তব্য করলে তিনি নিজের সন্তানকেও ছাড় দিতেন না।গত সপ্তাহেও কংগ্রেসের এক রুদ্ধদ্বার বৈঠকে বরুণ সম্পর্কে সমালোচনামূলক মন্তব্য করেন প্রিয়াঙ্কা। ওই বৈঠকে তিনি বরুণ বিপথগামী হয়েছেন উল্লেখ করে বলেন, তাঁকে সঠিক পথের নির্দেশনা দেওয়া প্রয়োজন। ওই বৈঠকের ভিডিওচিত্র ফাঁস হয়ে যায়। বিষয়টি নিয়ে প্রিয়াঙ্কা গতকাল বলেন, এটা একটা আদর্শিক লড়াই, কোনো পারিবারিক চায়ের আসর নয়।নেহরু-গান্ধী পরিবারের দুর্গ হিসেবে পরিচিত রায়বেরেলি ও আমেথি আসনের পার্শ্ববর্তী সুলতানপুর আসনে ৩৪ বছর বয়সী বরুণের বিপক্ষে রয়েছেন কংগ্রেসের অমৃতা সিং, সমাজবাদী পার্টির (এসপি) শাকিল আহমেদ এবং বহুজন সমাজ পার্টির (বিএসপি) পবন পান্ডে।প্রিয়াঙ্কার মা সোনিয়া ও ভাই রাহুল গান্ধী যথাক্রমে রায়বেরেলি ও আমেথি আসন থেকে এবারের লোকসভা নির্বাচনে প্রার্থী হন। তাঁদের প্রচার অভিযান ব্যবস্থাপনার দায়িত্ব পালন করছেন প্রিয়াঙ্কা। জনমত জরিপ অনুযায়ী, কংগ্রেস এবারের নির্বাচনে সবচেয়ে খারাপ অবস্থায় রয়েছে।‘শালীনতার সীমা ছাড়িয়ে গেছেন প্রিয়াঙ্কা’: গান্ধী পরিবারের বড় বোন প্রিয়াঙ্কার সমালোচনার জবাবে বরুণ গান্ধী বলেন, প্রিয়াঙ্কা শালীনতার সীমা (লক্ষ্মণরেখা) অতিক্রম করেছেন। তাঁর (বরুণ) শালীনতাকে দুর্বলতা হিসেবে ধরে নেওয়া ঠিক নয়। তিনি গত এক দশকে পরিবারের কোনো সদস্য বা কোনো রাজনৈতিক দলের জ্যেষ্ঠ নেতাদের ব্যাপারে বক্তব্যে কখনোই শালীনতার সীমা ছাড়াননি। পিটিআই ও এনডিটিভি।
 
