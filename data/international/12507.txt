
জাপানকে ডুবিয়ে দিতে পরমাণু অস্ত্র ব্যবহারের হুমকি দিয়েছে উত্তর কোরিয়া। আজ বৃহস্পতিবার ব্লুমবার্গ অনলাইনের প্রতিবেদনে এই তথ্য জানানো হয়।
পিয়ংইয়ংয়ের এই হুমকি কোরীয় উপদ্বীপে চলমান উত্তেজনাকে আরও বাড়িয়ে দিতে পারে বলে আশঙ্কা করা হচ্ছে।
কোরিয়া এশিয়া-প্যাসিফিক পিস কমিটির একটি বিবৃতি উদ্ধৃত করে জাপানকে দেওয়া হুমকির বিষয়টি আজ প্রচার করে উত্তর কোরিয়ার রাষ্ট্র-পরিচালিত সংবাদ সংস্থা কেসিএনএ।  কমিটি উত্তর কোরিয়ার বৈদেশিক সম্পর্ক ও প্রচারণার বিষয়টি দেখভাল করে। কমিটির বিবৃতিতে বলা হয়, উত্তর কোরিয়ার কাছে জাপানের থাকার কোনো দরকার নেই।
জাপান সরকারের একজন মুখপাত্র আজ টোকিওতে সাংবাদিকদের বলেন, উত্তর কোরিয়ার সবশেষ এই হুমকি একটি ন্যক্কারজনক উসকানি।
কোরিয়া এশিয়া-প্যাসিফিক পিস কমিটির বিবৃতিতে যুক্তরাষ্ট্রকেও হুমকি দেওয়া হয়েছে।
ষষ্ঠবার পারমাণবিক অস্ত্র পরীক্ষার জেরে জাতিসংঘের নিরাপত্তা পরিষদে পিয়ংইয়ংয়ের বিরুদ্ধে নতুন করে প্রস্তাব গ্রহণ ও নিষেধাজ্ঞা আরোপের জন্য যুক্তরাষ্ট্রকে ছাই করার হুমকি দিয়েছে উত্তর কোরিয়া। যুক্তরাষ্ট্রকে অন্ধকারে পর্যবসিত করারও হুমকি দেওয়া হয়।
জাতিসংঘের নিরাপত্তা পরিষদ ভেঙে দেওয়ার আহ্বান জানায় উত্তর কোরিয়া। নিরাপত্তা পরিষদকে ‘শয়তানের হাতিয়ার’ হিসেবে অভিহিত করেছে পিয়ংইয়ং।
