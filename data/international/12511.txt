
ভারতের বিহার রাজ্যের বিধানসভা নির্বাচনে প্রচারণায় নেমে প্রধানমন্ত্রী নরেন্দ্র মোদি গতকাল রোববার বিরোধী মহাজোটকে একহাত নিয়েছেন। তিনি বিহারের সাবেক মুখ্যমন্ত্রী লালু প্রসাদ যাদবের নেতৃত্বাধীন রাষ্ট্রীয় জনতা দলকে (আরজেডি) ‘রাষ্ট্রীয় জাদুটোনা দল’ বলে ব্যঙ্গ করলেন। খবর দ্য হিন্দুর।
এভাবে ‘জাদুটোনার দল’ বলে আখ্যায়িত করার কারণ একটি ভিডিও ক্লিপিংস। সামাজিক যোগাযোগের মাধ্যমে ছড়িয়ে পড়া ওই ভিডিওতে দেখা যাচ্ছে, মহাজোটের নেতা বিহারের মুখ্যমন্ত্রী নিতিশ কুমার এক তান্ত্রিকের সঙ্গে সলাপরামর্শ করছেন।
সেই সূত্র ধরে বিহারের মারহাউরায় নির্বাচনী জনসভায় গতকাল রোববার মোদি বলেন, ‘আমি আগে জানতাম মহাজোটে তিনটি দল আছে। সেগুলো হলো জনতা দল (সংযুক্ত), আরজেডি ও কংগ্রেস। এখন দেখলাম তাদের সঙ্গে নতুন একজন যোগ হয়েছে। তিনি হলেন তান্ত্রিক (জাদুকর)।’
 মোদি বলেন, ‘জাদুটোনা করে গণতন্ত্র চলে না। গণতন্ত্র চলে জনগণের দ্বারা। এক তান্ত্রিক কি তরুণদের উন্নতির জন্য কিছু করতে পারে?’
আগামী ছয় দিন মোদি থাকবেন বিহারে। মোট ১৭টি জনসভায় তিনি যোগ দেবেন।
বিহারে বিজেপিকে ঠেকাতে জনতা দল (সংযুক্ত), আরজেডি ও কংগ্রেস যে জোট বেঁধেছে, সেটির নাম দেওয়া হয়েছে ‘মহাগটবন্ধন’। মোদি ওই জোটকে ‘মহাস্বার্থবন্ধন’ বলে আখ্যা দেন।
মোদি গতকাল চারটি নির্বাচনী সভায় বক্তব্য দেন। এসব সভায় তিনি বিহারের জন্য ছয় দফা উন্নয়ন কর্মসূচি তুলে ধরেন। এর মধ্যে আছে প্রতি গ্রামে বিদ্যুৎ, প্রতি পরিবারের জন্য পানি, সবার জন্য রাস্তা, সব শিশুর জন্য শিক্ষা, বেকারদের জন্য কাজ এবং সব বয়স্ক মানুষের জন্য ওষুধ।
