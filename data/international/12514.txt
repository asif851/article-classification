
কাশ্মীরের কারগিল যুদ্ধকে কেন্দ্র করে চিরবৈরী প্রতিবেশী ভারত ও পাকিস্তান পারমাণবিক অস্ত্র মোতায়েন এবং এর সম্ভাব্য ব্যবহারের প্রস্তুতি নিয়েছিল। ১৯৯৯ সালের মে থেকে জুলাই পর্যন্ত চলে আলোচিত কারগিল যুদ্ধ। মার্কিন এক সাবেক কর্মকর্তাকে উদ্ধৃত করে বার্তা সংস্থা পিটিআইর খবরে গতকাল বৃহস্পতিবার বলা হয়, যুদ্ধে পাকিস্তান সেনাবাহিনী বড় রকমের ক্ষয়ক্ষতির সম্মুখীন—এমন পর্যায়ে দেশটি তার পারমাণবিক অস্ত্র মোতায়েন ও সম্ভাব্য প্রয়োগের প্রস্তুতি নিচ্ছিল। ওই সময় যুক্তরাষ্ট্রের প্রেসিডেন্ট বিল ক্লিনটনকে বিষয়টি জানিয়ে সতর্ক করেছিল মার্কিন কেন্দ্রীয় গোয়েন্দা সংস্থা সিআইএ। পিটিআই বলছে, গত বুধবার হোয়াইট হাউসের সাবেক শীর্ষস্থানীয় কর্মকর্তা ব্রুস রিডেল এ তথ্য জানান। প্রেসিডেন্ট ক্লিনটনকে দেওয়া নিয়মিত ও অতিগোপনীয় ব্রিফিংয়ের অংশ হিসেবে ১৯৯৯ সালের ৪ জুলাই সিআইএ কারগিল নিয়ে ওই তথ্য তাঁকে জানিয়েছিল। গত বুধবার ভারতের সংবাদভিত্তিক টিভি চ্যানেল এনডিটিভির এক বিশেষ অনলাইন প্রতিবেদনে বলা হয়, কারগিল যুদ্ধ চলাকালে তখনকার ভারতীয় প্রধানমন্ত্রী অটল বিহারি বাজপেয়ি মার্কিন প্রেসিডেন্ট ক্লিনটনের কাছে পাঠানো এক গোপন চিঠিতে এ বিষয়ে ইঙ্গিত দিয়েছিলেন। চিঠিটি সুইজারল্যান্ডের জেনেভায় এক শীর্ষ মার্কিন কর্মকর্তার হাতে তুলে দিয়েছিলেন ভারতের সাবেক জাতীয় নিরাপত্তা উপদেষ্টা ব্রজেশ মিশ্র। খবরে বলা হয়, ব্রজেশ মারা যাওয়ার মাত্র দুই মাস আগে এনডিটিভির পরামর্শক উপদেষ্টা বারখা দত্তকে একটি সাক্ষাৎকার দেন। সাক্ষাৎকারে ব্রজেশ বলেন, ‘(কাশ্মীরের) নিয়ন্ত্রণরেখা পেরিয়ে পাকিস্তানে প্রবেশ বা পারমাণবিক অস্ত্র ব্যবহার এ দুটির কোনোটিই বিবেচনার বাইরে ছিল না।’
