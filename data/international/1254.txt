
সৌদি আরবের নারীদের ওপর থেকে অভিভাবকত্বের কর্তৃত্ব কমানোর দাবি জানিয়ে জেল-জরিমানার মুখে পড়েছেন এক পুরুষ। স্থানীয় গণমাধ্যমের বরাত দিয়ে বার্তা সংস্থা রয়টার্স এ কথা জানিয়েছে।
সৌদি আরবের প্রচলিত আইন পুরুষকে নারীর ওপর কর্তৃত্ব করার সুযোগ দেয়—উল্লেখ করে ওই ব্যক্তি এর অবসান ঘটানোর দাবি জানিয়ে প্রথমে সামাজিক যোগাযোগমাধ্যম টুইটারে টুইট করেন। পরে আল-হাসা জেলার বিভিন্ন মসজিদে দাবির পক্ষে পোস্টার লাগানোর সময় তাঁকে আটক করা হয়। তাঁকে জিজ্ঞাসাবাদে পুলিশ জানতে পারে, তিনি এই দাবির পক্ষে অনলাইনে ব্যাপক প্রচার চালিয়ে জনমত গড়ার চেষ্টা করছেন।
কয়েকটি মসজিদে লাগানো পোস্টারে ওই ব্যক্তি লিখেছেন, পরিবারের সদস্যদের হাতে নারীরা বৈষম্যের শিকার হচ্ছেন। এ ব্যাপারে সচেতনতা সৃষ্টির আহ্বান ছিল তাঁর পোস্টারে।
দেশটির পূর্বাঞ্চলের দাম্মামের একটি আদালত সৌদি আরবের ওই ব্যক্তিকে এক বছরের কারাদণ্ড ও আট হাজার ডলার জরিমানা করেছেন।
গত সেপ্টেম্বরে সৌদি আরবে নারীর ওপর পুরুষের কর্তৃত্ব বন্ধের দাবিতে টুইটারে হাজার হাজার মানুষ একটি প্রচারণা গড়ে তোলে। আদালত বলছেন, এর পেছনে কাজ করেছেন এই ব্যক্তি।
সৌদি আরবে কড়া শরিয়াহ আইন প্রচলিত। সেখানে নারীর গাড়ি চালানো নিষিদ্ধ। ঘরের বাইরে বের হলে নারীকে পরিবারের পুরুষ সদস্য যেমন বাবা, ভাই বা স্বামীর সঙ্গে যেতে হয়।
