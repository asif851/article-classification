
ব্যস্ত রাস্তায় চলন্ত ট্রাক থেকে লাফ দিল এক বিরাট জলহস্তী। অতিকায় প্রাণীটিকে ডাইনোসর মনে করে লোকজনের মাঝে ছড়িয়ে পড়ল আতঙ্ক। বিচিত্র এ ঘটনা ঘটেছে মধ্য তাইওয়ানের মাইওলি প্রদেশে। খবর এএফপির।জলহস্তীটি ট্রাক থেকে লাফিয়ে রাস্তায় পড়ার সময় থেমে থাকা আরেকটি ট্রাকের ওপর পড়ে। এতে প্রাণীটির একটি পা এবং দাঁত ভেঙে যায়।টেলিভিশনের ছবিতে দেখা যায়, বিশাল বন্য প্রাণীটি রাস্তার মাঝখানে শুয়ে আছে। তাকে দেখতে ভিড় করা লোকজনের মধ্যে হুড়োহুড়ি পড়ে যায়।ঘটনার জায়গায় উপস্থিত এক নারী বলেন, ‘কেমন একটা আওয়াজ শুনে আমি দৌড়ে বাড়ি থেকে বের হই। বেরিয়ে দেখি যেন একটি ডাইনোসর রাস্তায় শুয়ে আছে।’ আর ট্রাকটির চালক বলেন, ‘চলন্ত অবস্থায় ট্রাক থেকে যেন উড়ে পড়ল জলহস্তীটা।’কয়েক ঘণ্টা চেষ্টার পর জলহস্তীটিকে মাল বহনের কনটেইনারে করে একটি খামারে নিয়ে যাওয়া হয়। গতকাল শনিবার সরকারি কর্মকর্তারা জানান, প্রাণী সংরক্ষণ আইনভঙ্গের জন্য এর মালিককে ২ হাজার ৪০০ মার্কিন ডলারের মতো জরিমানা গুনতে হতে পারে।জলহস্তী আফ্রিকা মহাদেশের বন্য প্রাণী। স্থলচর স্তন্যপায়ী প্রাণীর মধ্যে আকারে তৃতীয় বৃহত্তম। এটি মূলত তৃণভোজী হলেও স্বভাবে বেশ আক্রমণাত্মক হয়, বিশেষ করে কম বয়সী বাচ্চার আশপাশে কাউকে দেখলে তারা খেপে ওঠে।
