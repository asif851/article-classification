
মার্কিন কেন্দ্রীয় গোয়েন্দা সংস্থার (সিআইএ) সাবেক কর্মী স্নোডেনকে সাময়িক আশ্রয় দেওয়ায় রাশিয়ার ওপর হতাশ দেশটির প্রেসিডেন্ট বারাক ওবামা। গতকাল মঙ্গলবার এনবিসির ‘টু নাইট শো’ নামের একটি টক শোতে অংশ নিয়ে ওবামা এ কথা জানান। তবে মস্কোয় সেপ্টেম্বরে অনুষ্ঠেয় জি-২০ সম্মেলনে যোগ দেবেন বলে জানিয়েছেন তিনি।যুক্তরাষ্ট্রের গোপন নজরদারির খবর ফাঁস করে হইচই ফেলে দেওয়া স্নোডেনকে গত বৃহস্পতিবার সাময়িক আশ্রয় দেয় রাশিয়া। রাশিয়ায় এক বছরের জন্য আশ্রয় পেয়েছেন তিনি। ওই দিনই তিনি মস্কোর শেরেমেতিয়েভো বিমানবন্দর ছেড়ে রাশিয়ার ভূখণ্ডে প্রবেশ করেন। ভ্রমণের জন্য পাসপোর্ট বা কোনো কাগজপত্র না থাকায় গত ২৩ জুন থেকে স্নোডেন বিমানবন্দরে আটকে ছিলেন।স্নোডেনের ব্যাপারে মস্কোর পদক্ষেপ সম্পর্কে টক শোতে ওবামা বলেন, ‘রাশিয়া মাঝেমধ্যে শীতল যুদ্ধের মানসিকতায় চলে যায়। রাশিয়ার প্রেসিডেন্ট পুতিনকে আমি বলতে চাই যে ওই যুদ্ধ এখন অতীত, আমাদের এখন ভবিষ্যতের কথা ভাবতে হবে। আমরা পরস্পরকে আরও কার্যকরভাবে সহযোগিতা করতে সক্ষম হব না, এমনটি হওয়ার কোনো কারণ নেই।’দেশে-বিদেশে মার্কিন সরকারের গোয়েন্দা নজরদারির তথ্য ফাঁস করে দেওয়ার অভিযোগে স্নোডেনের বিরুদ্ধে যুক্তরাষ্ট্রে মামলা হয়েছে। তাঁকে আশ্রয় দেওয়ার কারণে মস্কোর সঙ্গে ওয়াশিংটনের সম্পর্কে টানাপোড়েন দেখা দিয়েছে। এ ঘটনার পর হোয়াইট হাউস রাশিয়াকে সতর্ক করে দিয়ে বলে, দেশটির এই সিদ্ধান্ত সেপ্টেম্বরে মস্কোয় অনুষ্ঠেয় জি-২০ সম্মেলনে প্রেসিডেন্ট ওবামার উপস্থিতি অনিশ্চিত করে দিয়েছে। ওই সম্মেলনের আগে ওবামা-পুতিন শীর্ষ বৈঠকের বিষয়টিও পুনর্বিবেচনা করবে ওয়াশিংটন।
তবে সেপ্টেম্বরে মস্কোয় অনুষ্ঠেয় জি-২০ সম্মেলনের সময় রাশিয়ার প্রেসিডেন্ট ভ্লাদিমির পুতিনের সঙ্গে আলাদাভাবে বৈঠক করবেন কি না, সে বিষয়ে কিছুই বলেননি ওবামা।
স্নোডেন কিছুদিন আগে যুক্তরাষ্ট্র ছেড়ে প্রথমে হংকং যান। সেখান থেকে গত ২৩ জুন রাশিয়ায় পৌঁছান। তিনি বহু দেশে আশ্রয়ের আবেদন জানালেও মূলত লাতিন আমেরিকার কয়েকটি দেশই কেবল আবেদনে সাড়া দেয়। কিন্তু ভ্রমণের বৈধ কাগজপত্র না থাকায় গ্রেপ্তার এড়িয়ে শেরেমেতিয়েভো বিমানবন্দর ছেড়ে যাওয়া তাঁর জন্য কঠিন হয়ে পড়ে। যুক্তরাষ্ট্র তাঁর পাসপোর্ট বাতিল করেছে।
