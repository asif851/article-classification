
যুক্তরাজ্যে বেড়ে উঠা বাংলাদেশি শিশু-কিশোররা স্মরণ করলো ভাষা শহীদদের। মহান একুশের র‌্যালি এবং শহীদ বেদিতে পুষ্পস্তবক অর্পনের মধ্যদিয়ে তারা পরিচিত হয় মাতৃভাষার গৌরবময় ঐতিহ্যের সাথে।
একুশে প্রভাতফেরী আয়োজন পরিষদের উদ্যোগে শনিবার স্থানীয় সময় সকাল ১০টায় শুরু হয় প্রভাতফেরী ও শিশু-কিশোর সমাবেশ। পূর্ব লন্ডনের আলতাব আলী পার্কে অবস্থিত শহীদ মিনার প্রাঙ্গণে অনুষ্ঠিত হয় এ আয়োজন।
এদিকে একুশে ফেব্রুয়ারির মধ্যরাতে যুক্তরাজ্যে বাংলাদেশিদের বিভিন্ন সামাজিক ও রাজনৈতিক সংগঠন শহীদ বেদিতে ফুল দিয়ে ভাষা দিবস পালন করে। কিন্তু হাঁড়কাঁপা এই শীতের দেশে মাঝরাতের ওই আয়োজনে শিশু-কিশোরদের সামিল হওয়ার সুযোগ হয় না। আবার স্কুল-কলেজ খোলা থাকার কারণে ২১ শে ফেব্রুয়ারিতে আন্তর্জাতিক মাতৃভাষা দিবসের এই আয়োজন সম্ভব হয়নি। যে কারণে সাপ্তাহিক ছুটির দিনে অনুষ্ঠিত হলো এই শিশু-কিশোর সমাবেশ। যুক্তরাজ্যে বেড়ে উঠা শিশু-কিশোরদের নিয়ে ভাষা দিবস পালনের এটি তৃতীয় আয়োজন।
অনুষ্ঠানে শিশু-কিশোরদের পাশাপাশি অভিভাবকরাও ফুল হাতে র‌্যালিতে অংশ নেন। শহীদ বেদিতে ফুল দেওয়ার পর শুরু হয় সংগীতানুষ্ঠান। বিলেতের জনপ্রিয় বাংলা সঙ্গীত শিল্পী গৌরী চৌধুরীর নেতৃত্বে পরিবেশন হয় বাংলা ভাষা ও মুক্তিযুদ্ধের গান। শিশু-কিশোররাও পরিবেশন করে বাংলা গান ও কবিতা। অনুষ্ঠান পুরিচালনা করেন একুশে প্রভাতফেরী আয়োজক পরিষদের সদস্য সচিব ইফতেখারুল হক।
আয়োজক পরিষদের আহবায়ক আবু মুসা হাসান প্রথম আলোকে বলেন, শহীদ মিনারে সবাই ফুল দিয়ে একুশে উদযাপন করে। এই বিদেশ বিভূঁইয়ে বেড়ে উঠা শিশুদের বাংলা ভাষা সম্পর্কে জানাতে হলে চাই ভিন্ন কিছুর আয়োজন। সে কারণে শিশু-কিশোরদের ছুটির দিনে এ ধরণের সামবেশের আয়োজন করা হয়েছে। ভবিষ্যতে আরও বড় পরিসরে এ আয়োজনের প্রত্যাশা ব্যক্ত করেন তিনি।
