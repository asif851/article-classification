
ইরাকের বেসামরিক লোকজনকে হত্যার ৫৮টি অভিযোগে ব্রিটিশ সেনাদের বিরুদ্ধে তদন্ত স্থগিত ঘোষণা করা হয়েছে। যুক্তরাজ্যের প্রধানমন্ত্রী ডেভিড ক্যামেরন ব্রিটিশ সেনাদের বিরুদ্ধে এসব ‘ভুয়া অভিযোগ’ প্রত্যাহারের ব্যবস্থা নিতে জাতীয় নিরাপত্তা কাউন্সিলকে গত শুক্রবার নির্দেশ দেওয়ার পরদিনই তদন্ত স্থগিত হলো। সমালোচকেরা বলছেন, প্রধানমন্ত্রীর এ ধরনের হস্তক্ষেপে যুক্তরাজ্যে ‘কেউ আইনের ঊর্ধ্বে নয়’ নীতি প্রশ্নবিদ্ধ হয়েছে।
যুক্তরাজ্যের প্রতিরক্ষা মন্ত্রণালয়ের বরাত দিয়ে গত রোববার গার্ডিয়ান জানায়, ইরাক হিস্টোরিক অ্যালিগেশন্স টিম (আইএইচএটি) ৫৭টি বিচারবহির্ভূত হত্যার তদন্ত প্রক্রিয়া স্থগিত করেছে। আরেকটি হত্যার অভিযোগ স্থগিত করেছে সামরিক বিচারিক কর্তৃপক্ষ।
ইরাক যুদ্ধকে কেন্দ্র করে ২০০৩ থেকে ২০০৯ সাল পর্যন্ত ব্রিটিশ সেনারা ইরাকে অবস্থান করে। এ সময় তাদের বিরুদ্ধে সাধারণ ইরাকিদের নির্যাতন এবং বিচারবহির্ভূত হত্যার অব্যাহত অভিযোগের পরিপ্রেক্ষিতে যুক্তরাজ্য সরকার ২০১০ সালে আইএইচএটি গঠন করে।
 
