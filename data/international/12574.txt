
বিশ্বের ‘সবচেয়ে বয়স্ক’ পোষা পান্ডার মৃত্যু হয়েছে। চীনের দক্ষিণ-পূর্বাঞ্চলের ফুজুতে পান্ডাটি মারা যায়। বাসি নামের ওই পান্ডাটির বয়স হয়েছিল ৩৭ বছর।
বিবিসি অনলাইনের খবরে বলা হয়েছে, বাসি বয়সের দিক থেকে এর সমগোত্রীয় সবাইকে ছাড়িয়ে গিয়েছিল। বেশ বড় আকারের পান্ডাকে চীনের প্রতীক হিসেবে গণ্য করা হয়। এই পান্ডাটিও সেভাবেই বিবেচিত হতো। বেশ সুরক্ষিত রাখা হয়েছিল বাসিকে।
চীনের একটি উপত্যকা থেকে পান্ডাটিকে উদ্ধার করা হয়। পরে এর নাম দেওয়া হয় বাসি। চার-পাঁচ বছর বয়স থেকেই প্রয়োজনীয় সব ধরনের সুবিধা পাচ্ছিল এটি।
পান্ডাটির মৃত্যুর পর আজ বৃহস্পতিবার গণশোকের আয়োজন করা হয়। আর সে ঘটনা টেলিভিশনে সরাসরি সম্প্রচারও করা হয়। ফুজুর ‘স্ট্রেইটস জায়ান্ট পান্ডা রিসার্চ অ্যান্ড এক্সচেঞ্জ সেন্টারের’ একজন কর্মকর্তা বলেন, ‘অত্যন্ত বেদনাহত হৃদয় নিয়ে ঘোষণা করছি, তারকা পাণ্ডা বাসি ৩৭ বছর বয়সে বৃহস্পতিবার সকাল ৮টা ৫০ মিনিটে মারা গেছে।’
 
