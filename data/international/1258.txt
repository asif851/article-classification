
পরিবর্তনের হাওয়া লাগা সৌদি আরবে প্রথমবারের মতো একজন নারীকে উপমন্ত্রী হিসেবে নিয়োগ দেওয়া হয়েছে। তাঁর নাম তামাদির বিনতে ইউসেফ আল-রাম্মাহ। দেশটির বাদশাহ সালমান বিন আবদুল আজিজ তাঁকে শ্রম ও সামাজিক উন্নয়ন উপমন্ত্রী হিসেবে নিয়োগ দিয়েছেন।
রাষ্ট্রীয় সংবাদ সংস্থা সৌদি প্রেস এজেন্সি (এসপিএ) গতকাল মঙ্গলবার এ খবর জানিয়ে বলেছে, বাড়তি দায়িত্ব হিসেবে তামাদির সমাজকল্যাণ ও পরিবার সংস্থারও দেখভাল করবেন।
সৌদি আরবে চলমান সংস্কার কার্যক্রমের মধ্যে দেশটির সেনাবাহিনীর নেতৃত্বে গত সোমবার বড় ধরনের পরিবর্তন আনেন বাদশাহ। একই সঙ্গে বিভিন্ন মন্ত্রণালয়ে নতুনদের নিয়োগ দেন। অপেক্ষাকৃত তরুণদের সুযোগ করে দিতে অর্থনীতি ও প্রতিরক্ষা-সংক্রান্ত মন্ত্রণালয়ে বেশ কিছু উপমন্ত্রী নিয়োগ দেওয়া হয়েছে। নতুন নিয়োগ পাওয়া উপমন্ত্রীদের মধ্যে একমাত্র নারী তামাদির। রক্ষণশীল সৌদি আরবের ইতিহাসে কোনো নারীর এমন পদে আসীন হওয়া বিরল ঘটনা। 
