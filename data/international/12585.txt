
পশ্চিম আফ্রিকার দেশ মালি থেকে বড় পরিসরে সেনা প্রত্যাহারের প্রথম ধাপ শুরু করছে ফ্রান্স। সাবেক এই উপনিবেশের উত্তরাঞ্চল থেকে জঙ্গি ইসলামপন্থী বিদ্রোহীদের বিতাড়িত করতে ফ্রান্স সেখানে চার মাস আগে সেনা পাঠায়।
মালির রাজধানী বামাকোর কাছের একটি ফরাসি সেনাঘাঁটি থেকে ৮০টি ট্রাকের একটি সেনাবহর গতকাল স্থানীয় সময় ভোরেই আইভরি কোস্টের উদ্দেশে ছেড়ে যাওয়ার কথা।
গত এপ্রিল মাসে সেনা প্রত্যাহার শুরু করে ফ্রান্স। দেশটি তাদের মোতায়েন করা প্রায় ৪,০০০ সেনার সবাইকে প্রত্যাহার করে মালির সেনাবাহিনী ও জাতিসংঘের কাছে কর্তৃত্ব হস্তান্তর করতে চাইছে।
ফ্রান্স এমন একসময় এ উদ্যোগ নিল যার মাত্র দুই দিন আগে প্রতিবেশী নাইজারে একটি সেনাছাউনি ও ফ্রান্সের পরিচালিত ইউরেনিয়ামের খনিতে হামলা চালায় জঙ্গিরা।
ইসলামপন্থী বিদ্রোহীরা ২০১২ সালে সেনা অভ্যুত্থানের পর মালির দুর্বল কেন্দ্রীয় সরকার ও আঞ্চলিক অখণ্ডতা রক্ষায় সেনাবাহিনীর অক্ষমতার সুযোগ নিয়েছিল। তারা  কয়েকটি গুরুত্বপূর্ণ শহরের দখল নেয় এবং সেখানে শরিয়া আইন চালু করে। তবে ফ্রান্স ও মালির সেনাদের যৌথ হামলা শুরুর কয়েক সপ্তাহের মাথায় শহর এলাকাগুলো ছেড়ে পাহাড়ি ও মরুভূমি এলাকায় আশ্রয় নিতে বাধ্যহয়। সাংবাদিকরা বলেছেন, মালিতে ফরাসি বাহিনীর হস্তক্ষেপে অধিকাংশ স্থানীয় মানুষের সমর্থন রয়েছে। সেনা প্রত্যাহার করা শুরু হওয়ায় তাঁরা শঙ্কিত। বিবিসি ও এএফপি।
