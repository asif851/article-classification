
গাড়ি দুর্ঘটনায় পর আগুন লাগার ঘটনায় দগ্ধ হয়ে নিহত হয়েছেন ভারতীয় গাড়ি রেসার অশ্বিন সুন্দর ও তাঁর স্ত্রী নিবেদিতা। গতকাল শুক্রবার দিবাগত রাত তিনটার দিকে এই দুর্ঘটনা ঘটে।
রাতে একটি অনুষ্ঠান থেকে বাসায় ফেরার পথে দুর্ঘটনার মুখে পড়ে অশ্বিনের বিএমডব্লিউ গাড়িটি। চেন্নাইতে সানথোম মহাসড়কে একটি গাছে সজোরে ধাক্কা মারে তাঁদের গাড়িটি। পুলিশ জানায়, সুন্দর ও তাঁর স্ত্রী গাড়ির দরজা খুলতে না পারায় ভেতরে আটকা পড়েন। গাড়িটি গাছ এবং দেয়ালের মাঝে আটকে যায়। পরে গাড়িতে আগুন ধরে গেলে দুজনেই দগ্ধ হয়ে ঘটনাস্থলেই নিহত হন।
প্রত্যক্ষদর্শী ব্যক্তিরা স্থানীয় পুলিশ ও ফায়ার সার্ভিসে খবর দেন। ফায়ার সার্ভিসের কর্মীরা আধা ঘণ্টার চেষ্টায় আগুন নেভাতে সক্ষম হন। আগুন নেভানোর পর ভেতর থেকে তাঁদের লাশ উদ্ধার করা হয়।
পুলিশ জানায়, প্রাথমিকভাবে তাঁরা কারা, তা শনাক্ত করা যাচ্ছিল না। পরে গাড়ির নম্বর মিলিয়ে তাঁদের পরিচয় সম্পর্কে নিশ্চিত হয় পুলিশ। মরদেহ দুটি ময়নাতদন্তের জন্য হাসপাতালে পাঠানো হয়েছে। দুর্ঘটনাকবলিত বিএমডব্লিউ গাড়িটি অশ্বিনই চালাচ্ছিলেন। গাড়ির গতি অনুমিত সীমার ওপরে ছিল।
২৭ বছর বয়সী অশ্বিন সুন্দর ২০০৮ সালে জার্মান রেসিং টিম মা কন মটরস্পোর্টসের সঙ্গে চুক্তি স্বাক্ষর করেন। জার্মান ফর্মুলা ভক্সওয়াগন (এডিএসি) চ্যাম্পিয়নশিপে খেলতেন তিনি। অশ্বিনের স্ত্রী নিবেদিতা পেশায় ডাক্তার, একটি বেসরকারি মেডিকেলে কর্মরত ছিলেন।
 
