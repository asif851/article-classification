
ইয়েমেনের প্রতিরক্ষা মন্ত্রণালয়ে আজ বৃহস্পতিবার সিরিজ বোমা হামলায় অন্তত ৩০ জন নিহত ও ৭০ জন গুরুতর আহত হয়েছেন। বিবিসি জানায়, রাজধানী সানার বাব আল-ইয়ামান অঞ্চলে অবস্থিত প্রতিরক্ষা মন্ত্রণালয়ে আত্মঘাতী গাড়িবোমা হামলায় চালানো হয়। এ সময় নিরাপত্তা রক্ষীদের সঙ্গে হামলাকারীদের গুলি বিনিময় হয়েছে।কর্তৃপক্ষের বরাত দিয়ে বিবিসি জানায়, বর্তমানে পরিস্থিতি নিয়ন্ত্রণে এসেছে এবং বেশির ভাগ জঙ্গি মারা গেছেন। অনেকদিন ধরে আঞ্চলিক বিদ্রোহী ও আল-কায়েদার সঙ্গে ইয়েমেনের নিরাপত্তা বাহিনীর সংঘাত চলছে। বৃহস্পতিবার পর্যন্ত এ হামলার দায় কেউ স্বীকার করেনি। তবে সরকারের এক মন্ত্রী হামলার জন্য সাবেক রাষ্ট্রপতি আলি আবদুল্লাহ সালেহের সমর্থকদের দায়ী করেছেন।এক প্রত্যক্ষদর্শীর বরাত দিয়ে বিবিসি জানায়, বোমা বিস্ফোরণের শব্দ অনেক দূর পর্যন্ত শোনা গিয়েছিল। বিস্ফোরণের আওয়াজে পুরো এলাকা কেঁপে উঠে এবং ভবনটি থেকে ধোঁয়ার কুণ্ডলী উঠতে দেখা যায়।
