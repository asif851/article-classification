
ভারতের সাবেক রাষ্ট্রপতি প্রণব মুখার্জি বলেছেন, তিনি নতুনদের দেখলে শক্তি ও সাহস পান। নতুনেরাই দেশের ভবিষ্যৎ, দেশগড়ার কারিগর।
গতকাল শনিবার কলকাতার একটি অভিজাত হোটেলে ভারতের বণিকসভা সিআইআইয়ের যুব সংগঠন ইয়ং ইন্ডিয়ানসের এক অনুষ্ঠানে প্রণব মুখার্জি এ কথা বলেছেন।
সদ্য ৮৩ বছরে পা রাখা প্রণব মুখার্জি বলেন, ‘জীবনের শেষ সীমানায় হয়তো পৌঁছে গেছি। তবে এখনো নতুনদের দেখলে এনার্জি পাই, শক্তি ও সাহস পাই।’
সর্বকনিষ্ঠ অর্থমন্ত্রীর রেকর্ড এখনো তাঁর ঝুলিতে উল্লেখ করে তিনি বলেন, ‘এই রেকর্ড কেউ ভেঙে দিক, সেই দিনের দিকে তাকিয়ে আছি।’
সাবেক রাষ্ট্রপতি বলেছেন, ‘একটি সমীক্ষায় দেখলাম, শেষ পাঁচ বছরে দেশের মোট সম্পদের ৭১ শতাংশ দখলে আছে মাত্র ২১ শতাংশ মানুষের। আর ২৯ শতাংশ সম্পদ ভোগ করছে মাত্র ৭৯ শতাংশ মানুষ। এই পরিস্থিতিতে দেশ এগোতে পারবে না। এই পরিস্থিতি বদলানো দরকার। আর তা পারবে আমাদের নতুন প্রজন্ম। আমাদের যুবসমাজ।’
প্রণব মুখার্জি আশাবাদ ব্যক্ত করে বলেন, ‘আগামী চার বছরের মধ্যে সারা বিশ্বের সবচেয়ে বেশি কর্মক্ষম মানুষের দেশ হবে আমাদের ভারত। এই লক্ষ্যে আমাদের যুবসমাজকে অগ্রণী ভূমিকা নিয়ে দেশকে এগিয়ে নিতে হবে। যদিও আমদের দেশে সম্পদের ক্ষেত্রে বৈষম্য রয়েছে; সেই বৈষম্যকে দূর করতে হবে আমাদের। দেশের অন্ধকার কাটিয়ে তাদেরই মোমবাতি জ্বালানোর কাজটা করতে হবে।’ তিনি এ কথাও বলেছেন, তাঁর পক্ষে আর রাজনীতিতে ফিরে আসার পথ খোলা নেই। তাই এখন সময় তাঁর আত্মসমীক্ষার।
