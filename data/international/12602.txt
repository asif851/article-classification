
ধর্মীয় অনুভূতিতে আঘাত হানার অভিযোগে তসলিমা নাসরিনের বিরুদ্ধে গত বুধবার ভারতের উত্তর প্রদেশে একটি মামলা হয়েছে। রাজ্যের ধর্মীয় নেতা মাওলানা রাজা খান নুরি মিঞা এ মামলাটি করেন।
উত্তর প্রদেশের বেরিলি সিটি পুলিশ স্টেশনে করা মামলায় মাওলানা হাসান রাজা খান নুরি অভিযোগ করেন, গত ৬ নভেম্বর ধর্মীয় ফতোয়া নিয়ে তসলিমা এমন কিছু মন্তব্য করেছেন, যাতে তাঁরা আঘাত পেয়েছেন।
দিল্লির বিধানসভা নির্বাচনে উত্তর প্রদেশের ধর্মীয় নেতা মাওলানা রাজা খানের সঙ্গে সমর্থন চেয়েছিলেন আম আদমি পার্টির নেতা অরবিন্দ কেজরিওয়াল। এ খবর প্রকাশের পর তসলিমা সামাজিক যোগাযোগমাধ্যম টুইটারে ওই ধর্মীয় নেতা ও তাঁর ফতোয়ার সমালোচনা করেন।
মামলার খবর শুনে বিস্ময় প্রকাশ করেছেন তসলিমা নাসরিন। তিনি বলেন, ‘জানি না টুইট করে কী ধরনের অন্যায় করেছি। আমি শুধু সত্যিটা লিখেছি। আরও একবার ওরা আমার বিরুদ্ধে লাগল। ভারতের মতো গণতান্ত্রিক দেশে যেখানে সংবিধানেই বাকস্বাধীনতার কথা বলা আছে, সেখানে কীভাবে এ ঘটনা ঘটতে পারে?’
এর আগে ২০০৭ সালে আন্দোলনের জের ধরে যখন কলকাতা ছেড়ে তসলিমা দিল্লিতে যান,  তখন মাওলানা হাসান রাজা খান নুরি তাঁর মাথার দাম পাঁচ লাখ রুপি নির্ধারণ করে ফতোয়া দিয়েছিলেন।
