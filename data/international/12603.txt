
নেদারল্যান্ডসের সাবেক প্রধানমন্ত্রী রুড লুবার্স সে দেশে যুক্তরাষ্ট্রের ২২টি পারমাণবিক বোমা থাকার কথা স্বীকার করেছেন। একটি তথ্যচিত্রের জন্য ন্যাশনাল জিওগ্রাফিক চ্যানেলকে দেওয়া সাক্ষাৎকারে লুবার্স এ কথা স্বীকার করেন। নেদারল্যান্ডসের কাছে পারমাণবিক অস্ত্র আছে—দীর্ঘদিন ধরেই এমন গুঞ্জন ছিল। কিন্তু দেশটির দায়িত্বশীল কেউ এ ব্যাপারে মুখ খোলেননি। লুবার্সের এই স্বীকারোক্তিতে যেন দীর্ঘদিনের সেই গুঞ্জনের সত্যতা মিলল। লুবার্স ১৯৮২ থেকে ১৯৯৪ সাল পর্যন্ত নেদারল্যান্ডসের প্রধানমন্ত্রী হিসেবে দায়িত্ব পালন করেন। নেদারল্যান্ডসের গণমাধ্যমের বরাত দিয়ে গতকাল সোমবার বিবিসির এক প্রতিবেদনে বলা হয়, লুবার্স জানিয়েছেন, ব্রাবান্ট প্রদেশের ভোলকেল বিমানঘাঁটিতে একটি ভূগর্ভস্থ কক্ষে ২২টি পারমাণবিক বোমা রাখা হয়েছে। তিনি বলেন, ‘আমি ভাবতেই পারছি না, ২০১৩ সালেও এগুলো ওই জায়গাতেই আছে।’ নেদারল্যান্ডসের দৈনিক টেলিগ্রাফ-এ প্রকাশিত প্রতিবেদনে বিশেষজ্ঞদের বরাত দিয়ে জানানো হয়, ভোলকেলে রাখা বোমাগুলো ‘বি ৬১’ মডেলের যা ষাটের দশকে যুক্তরাষ্ট্রে তৈরি হয়। রাজকীয় ডাচ বিমানবাহিনীর একজন মুখপাত্র ডাচ প্রচারমাধ্যম এনওএসকে জানায়, এ ধরনের বিষয় নিয়ে ‘কথা বলা নিষেধ’। ওই মুখপাত্র বলেন, ‘একজন সাবেক প্রধানমন্ত্রী হিসেবে তিনিই (লুবার্স) সবচেয়ে ভালো জানেন।’ বিবিসি।
