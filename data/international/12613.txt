
ইরানের প্রেসিডেন্ট হিসেবে আনুষ্ঠানিকভাবে দায়িত্ব নিতে যাচ্ছেন মধ্যপন্থী ও ধর্মীয় নেতা হাসান রুহানি। বিদায়ী প্রেসিডেন্ট মাহমুদ আহমাদিনেজাদের স্থলাভিষিক্ত হবেন তিনি।চলতি বছরের জুনে ইরানে প্রেসিডেন্ট নির্বাচনে বিপুল ভোটে জয়ী হন রুহানি। ছয়জন কট্টরপন্থী প্রার্থীকে হারিয়ে ইরানের ১১তম প্রেসিডেন্ট নির্বাচিত হন তিনি।বিবিসি অনলাইনের প্রতিবেদনে জানানো হয়, দেশটির সর্বোচ্চ ধর্মীয় নেতা আয়াতুল্লাহ আলী খামেনি রাজধানী তেহরানে একটি অনুষ্ঠানে আনুষ্ঠানিকভাবে ওই নির্বাচনের ফলাফল অনুমোদন করবেন।আজ শনিবার থেকে রুহানির প্রেসিডেন্টের মেয়াদ শুরু হবে। তবে তাঁর অভিষেক অনুষ্ঠান হবে আগামীকাল রোববার।রুহানি কট্টরপন্থীদের চরম সমালোচক হিসেবে পরিচিত। তিনি মনে করেন, বিদায়ী প্রেসিডেন্ট আহমাদিনেজাদ পশ্চিমা বিশ্বের প্রতি যে ধরনের নীতি অনুসরণ করছেন, তা ইরানকে চরম সংকটের মুখে ঠেলে দিয়েছে। সংস্কার কার্যক্রম গ্রহণ ও আন্তর্জাতিক সম্প্রদায়ের সঙ্গে ইরানের বিচ্ছিন্নতার অবসান ঘটানোর প্রতিশ্রুতি দিয়েছেন ৬৪ বছর বয়সী এই সংস্কারপন্থী।
এদিকে দায়িত্ব গ্রহণের আগে গতকাল শুক্রবার রুহানি ইসরায়েলকে মুসলিম বিশ্বের ‘ক্ষত’ বলে আখ্যা দিয়েছেন। তিনি বলেছেন, এ ক্ষতস্থান সরিয়ে ফেলতে হবে।
