
চীনে আট বছরের একটি মেয়ের ফুসফুসের ক্যানসার ধরা পড়েছে। দেশটিতে ফুসফুসের ক্যানসারে আক্রান্ত সবচেয়ে কম বয়সী শিশু সে। চিকিৎসকেরা বলছেন, ব্যাপক বায়ুদূষণের কারণেই মেয়েটি এই দুরারোগ্য অসুখে আক্রান্ত হয়েছে।রাষ্ট্রীয় বার্তা সংস্থা সিনহুয়ার ওয়েবসাইটে এ-সংক্রান্ত খবরে বলা হয়েছে, পূর্ব চীনের জিয়াংসু প্রদেশে একটি বড় সড়কের পাশেই মেয়েটির বাড়ি।প্রদেশের রাজধানী নানজিংয়ের জিয়াংসু সেন্টার হাসপাতালের চিকিৎসক জিই ফেংদং বলেছেন, শিশুটির ফুসফুসে দীর্ঘদিন ধরে ক্ষতিকর কণা ও ধুলা জমেছে।মার্কিন ক্যানসার সোসাইটির তথ্যমতে, শিশুদের ফুসফুসের ক্যানসারে আক্রান্ত হওয়ার ঘটনা অত্যন্ত বিরল।চীনে শিল্প উন্নয়নের সঙ্গে সঙ্গে বিশেষ করে নগরগুলোতে বায়ুদূষণ ভয়াবহ আকার ধারণ করেছে। স্বাস্থ্য মন্ত্রণালয়ের পরিসংখ্যান অনুযায়ী গত ৩০ বছরে ফুসফুসের ক্যানসারে আক্রান্ত হয়ে মৃত্যুর সংখ্যা চার গুণ বেড়েছে। মাত্র দুই সপ্তাহ আগে উত্তর-পূর্ব চীনের হারবিন শহর ধোঁয়াশার চাদরে ঢেকে গিয়েছিল। শহরের কিছু কিছু এলাকায় মাত্র ৫০ মিটার দূরের বস্তুও দেখা যাচ্ছিল না। শহরটির বাতাসে বিপজ্জনক কণার মাত্রা প্রতি ঘনমিটারে এক হাজার মাইক্রোগ্রামে পৌঁছেছিল, যা সহনীয় মানের চেয়ে অন্তত ৪০ গুণ বেশি। এএফপি।
