
নাগরিকদের জীবনের নিরাপত্তার স্বার্থেই বার্তা সংস্থা অ্যাসোসিয়েট প্রেসের (এপি) সাংবাদিকদের ফোনকলের রেকর্ড জব্দ করা হয়েছিল বলে দাবি করেছে মার্কিন প্রশাসন। সম্প্রতি সাংবাদিকদের ফোন রেকর্ড জব্দ করার বিষয়টি ফাঁস হলে ব্যাপক সমালোচনা হয়। এই সমালোচনার জবাবে গত মঙ্গলবার মুখ খোলে মার্কিন প্রশাসন।
অ্যাটর্নি জেনারেল এরিক হোল্ডার জানান, মার্কিন সংবাদ সংস্থা এপির সাংবাদিকদের ফোন রেকর্ড গোপনে জব্দ করা হয়েছিল। নিরাপত্তাব্যবস্থা বিঘ্নিত হওয়ার কারণে কিছুসংখ্যক মার্কিন নাগরিকের জীবন ঝুঁকির মুখে পড়েছে কি না, তা তদন্তের জন্যই এটা করা হয়। হোল্ডার বলেন, ‘সবচেয়ে গুরুতর না হলেও এটা একটা বিশাল ফাঁস হওয়ার ঘটনা। তবে এটা অতিরঞ্জিত কিছু নয়। মার্কিন জনগণের জীবন ঝুঁকির মধ্যে পড়েছিল। আর এজন্য কে দায়ী, সেটা বের করতে খুব আক্রমণাত্মক কিছু করাই দরকার ছিল।’
মার্কিন বিচার বিভাগের নির্দেশে দুই মাস এপির সাংবাদিকদের ফোন রেকর্ড জব্দ করা হয়। বিচার বিভাগের এমন নির্দেশের কারণে প্রেসিডেন্ট বারাক ওবামার প্রশাসন ব্যাপক সমালোচনার মুখে পড়ার পর এরিক হোল্ডার এসব কথা বললেন। এএফপি।
