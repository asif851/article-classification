
ভারতের আসাম রাজ্যে বন্যা পরিস্থিতির কিছুটা উন্নতি হলেও প্রাণহানির ঘটনা বাড়ছেই। রাজ্যের ৩৩টি জেলার মধ্যে ২৪টি জেলাই বন্যাকবলিত। এখন পর্যন্ত সরকারি হিসাবেই ৫৯ জনের মৃত্যু হয়েছে। কাজিরাঙা অভয়ারণ্যে বন্যার শিকার অন্তত ৭০টি বন্য জন্তু।
আসামে দুদিন ধরেই ব্রহ্মপুত্রসহ প্রধান প্রধান নদীর পানি নামতে শুরু করেছে। মুষলধারে বৃষ্টি হয়নি। পানি নামতেই বরং বাড়ছে জীবনহানির সংখ্যাও। পানিবাহিত বিভিন্ন রোগের পাশাপাশি সাপের কামড়ের ঘটনাও বাড়ছে।
সরকারি সূত্রে জানানো হয়েছে, রাজ্যের ২৪ জেলার ১ হাজার ৭৯৫টি গ্রামের ১১ লাখ ৯৩ হাজার ৪৫৮ জন লোক বন্যায় ক্ষতিগ্রস্ত। ৬৬ হাজার ৫১৬ হেক্টর কৃষিজমি এখনো পানির তলায়। রাজ্যের ১২৯টি ত্রাণশিবিরে ২৫ হাজারেরও বেশি মানুষ আশ্রয় নিয়েছে।
মানুষের পাশাপাশি বন্য পশুরাও পড়েছে বিপাকে। ৪৩০ বর্গকিলোমিটারের কাজিরাঙা জাতীয় উদ্যানের ৫২ শতাংশ এলাকাই এখন পানির তলায়। বন দপ্তরের কর্তাদের দেওয়া তথ্য অনুযায়ী, তিনটি গন্ডার শাবক, একটি চিতার বাচ্চা, একটি জংলি মোষ ছাড়াও প্রচুর হরিণ ভেসে গিয়েছে বন্যায়। চোরা শিকার রুখতে খোলা ৯৩টি নজরদারি ক্যাম্প রয়েছে কাজিরাঙায়। সেগুলোও বন্যায় ক্ষতিগ্রস্ত। তবে রাজ্য সরকারের দাবি, বন্যার সুযোগে চোরা শিকার রুখতে নজরদারি বাড়ানো হয়েছে। কাজে লাগানো হয়েছে ড্রোন। এখন পর্যন্ত চোরা শিকারের খবর নেই।
রাজ্যের অর্থমন্ত্রী হীমন্ত বিশ্বশর্মা গতকাল শনিবার রাতে গুয়াহাটিতে দাবি করেন, পর্যাপ্ত ত্রাণ বিলি করা হচ্ছে। মন্ত্রী-বিধায়কেরা নিজেদের এলাকার ত্রাণ বিলি তদারকি করছেন বলেও দাবি করেন তিনি।
তবে আসাম প্রদেশ কংগ্রেস সভাপতি রিপুন বরার অভিযোগ, বন্যাদুর্গত লোকজন ঠিকমতো ত্রাণ পাচ্ছে না। ত্রাণ বিলি নিয়ে বিজেপি সরকার স্বজনপোষণ ও দুর্নীতির আশ্রয় নিয়েছে বলেও তিনি সাংবাদিকদের কাছে অভিযোগ করেন।
