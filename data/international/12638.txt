
যুদ্ধবিরোধী পররাষ্ট্রনীতির দিকে ঝুঁকেছেন মার্কিন প্রেসিডেন্ট বারাক ওবামা। গতকাল বুধবার মার্কিন সামরিক একাডেমিতে স্নাতক উত্তীর্ণ ক্যাডেটদের উদ্দেশে তাঁর দেওয়া ভাষণে এ আভাস পাওয়া যায়।বার্তা সংস্থা এএফপির প্রতিবেদনে জানানো হয়, ওবামা তাঁর ভাষণে রক্ত না ঝরিয়েও যুক্তরাষ্ট্র কীভাবে বিশ্বের নেতৃত্ব দিতে পারে, এর রূপরেখা দিয়েছেন।একই সঙ্গে ‘অক্ষম’ রাষ্ট্রনায়ক হিসেবে রিপাবলিকানদের পক্ষ থেকে করা সমালোচনার পরিপ্রেক্ষিতে আত্মপক্ষ সমর্থন করেন ওবামা।আমেরিকান ইউনিভার্সিটির স্কুল অব ইন্টারন্যাশনাল সার্ভিসের ডিন জেমস গোল্ডগিয়ারের মতে, ওবামা তাঁর ভাষণে বলতে চেয়েছেন যে, উত্তরাধিকার সূত্রে পাওয়া দুটি যুদ্ধ থেকে দেশকে বের করে নিয়ে যাচ্ছেন তিনি।আফগানিস্তানে দায়িত্ব পালনকারী ন্যাটোর সাবেক জ্যেষ্ঠ কর্মকর্তা মার্ক জ্যাকবসনের ভাষ্য, আগ্রাসী পররাষ্ট্রনীতি মানেই যে সামরিক হস্তক্ষেপ নয়—এমন বার্তাই দিতে চেয়েছেন ওবামা।ওবামা তাঁর ভাষণে বলেন, দেশটির জনগণের হুমকি, জীবনের ঝুঁকি, মিত্রদের নিরাপত্তা-শঙ্কার মতো মৌলিক স্বার্থের ক্ষেত্রেই কেবল এককভাবে সামরিক শক্তি প্রয়োগ করবে যুক্তরাষ্ট্র।
এর এক দিন আগে ওবামা ঘোষণা দেন, ২০১৭ সালের শুরুর দিকে ক্ষমতা ছাড়ার আগে আফগানিস্তান থেকে সব মার্কিন সেনা যুক্তরাষ্ট্রে ফিরিয়ে আনা হবে।
