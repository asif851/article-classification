

হোয়াইট হাউসে ডোনাল্ড ট্রাম্পের প্রথম একক সংবাদ সম্মেলনের পরিবেশ স্বস্তিদায়ক ছিল না। তিনি রূঢ়কণ্ঠে গণমাধ্যমের প্রতি ক্ষোভ ঝেড়েছেন। তবে সংবাদ সম্মেলনে ফার্স্ট লেডি মেলানিয়াকে নিয়ে প্রশ্ন এলে ট্রাম্পের মেজাজে পরিবর্তন আসে। মেলানিয়ার প্রশংসায় পঞ্চমুখ হন তিনি।
সিএনএন অনলাইনের প্রতিবেদনে জানানো হয়, গতকাল বৃহস্পতিবারের সংবাদ সম্মেলনে সাংবাদিকের প্রশ্নের পরিপ্রেক্ষিতে মেলানিয়াকে নিয়ে কথা বলার সুযোগ এলে তা লুফে নেন ট্রাম্প। তিনি ফার্স্ট লেডির পক্ষে সাফাইমূলক বক্তব্য দেন।
ট্রাম্প বলেন, মেলানিয়াকে যুক্তরাষ্ট্রের এক অসাধারণ প্রতিনিধি মনে করেন তিনি। কিন্তু তাঁকে নিয়ে অদ্ভুত ঘটনা ঘটছে। তিনি খুব অন্যায্য কুৎসার শিকার হচ্ছেন।
সমালোচকদের উদ্দেশে ট্রাম্প বলেন, তিনি মেলানিয়াকে অনেক দিন ধরে চেনেন। তাঁকে নিয়ে সমালোচকেরা যা বলেন, তা খুব অন্যায্য।

মার্কিন প্রেসিডেন্ট বলেন, মেলানিয়া অসাধারণ এক ফার্স্ট লেডি হতে যাচ্ছেন। তিনি নারীদের অসাধারণ এক প্রতিনিধি হতে যাচ্ছেন।
ট্রাম্প বলেন, দায়িত্ব পালনের সক্ষমতার বিষয়ে মেলানিয়ার প্রতি তাঁর পুরোপুরি আস্থা রয়েছে। তিনি নারীদের বিষয়গুলো, তাঁদের সমস্যাগুলো দারুণভাবে অনুভব করেন। এসব ব্যাপারে তিনি জোরালো ভূমিকা রাখবেন।
ট্রাম্প জানান, ছোট ছেলে ব্যারনের স্কুলের পড়াশোনা শেষ হলে নিউইয়র্ক থেকে হোয়াইট হাউসে আসবেন মেলানিয়া।
গত বুধবার হোয়াইট হাউসে মেলানিয়া ফার্স্ট লেডি হিসেবে তাঁর প্রথম আনুষ্ঠানিক দায়িত্ব পালন করেন। তিনি ইসরায়েলের প্রধানমন্ত্রীর স্ত্রীকে অভ্যর্থনা জানিয়েছেন, সঙ্গ দিয়েছেন।
