
বন্যায় ভারতের উত্তর-পূর্বাঞ্চলীয় রাজ্য আসাম ও পূর্বাঞ্চলীয় রাজ্য বিহারে গত চার দিনে মৃতের সংখ্যা বেড়ে ৫২ জনে দাঁড়িয়েছে। এর মধ্যে আসামে ২৬ এবং বিহারে ২৬ জন মারা গেছেন। ক্ষয়ক্ষতির ধারণা পেতে গতকাল শনিবার আসামের বন্যাকবলিত এলাকা পরিদর্শন করেছেন দেশটির স্বরাষ্ট্রমন্ত্রী রাজনাথ সিং। বন্যায় আসামের ২২ জেলার অন্তত ১৮ লাখ মানুষ পানিবন্দী হয়ে পড়েছে। সব মিলিয়ে ক্ষতিগ্রস্ত হয়েছে ৩ হাজার ৩০০টি গ্রাম। আর বিহারের ১০ জেলায় পানিবন্দী হয়ে পড়েছে অন্তত ২৫ লাখ মানুষ।এক টুইটার বার্তায় সেনাবাহিনী জানিয়েছে, আসাম ও বিহারে ত্রাণ বিতরণকাজে নয়টি সেনা দল নিয়োগ করা হয়েছে। এরই মধ্যে দুই হাজারের বেশি মানুষকে সরিয়ে নেওয়া হয়েছে। ব্রহ্মপুত্রের ভাঙন ঠেকানোর চেষ্টা চলছে।
