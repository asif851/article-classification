
ঘুমের মধ্যেও মানুষের মস্তিষ্ক সচল থাকে। জাগ্রত অবস্থায় ভিন্ন ভিন্ন ধরনের শব্দ শুনে আমাদের মস্তিষ্কে যে রকম ভিন্ন ভিন্ন প্রতিক্রিয়া হয়, ঘুমের মধ্যেও একই ধরনের প্রতিক্রিয়া হয়।এমনকি ঘুমের মধ্যে মস্তিষ্কের গাণিতিক সক্ষমতাও সক্রিয় থাকে।কেমব্রিজ এবং প্যারিসের একদল বিশেষজ্ঞ গবেষণা করে এমনটাই দাবি করেছেন।বিশেষজ্ঞদের নিয়ে গঠিত প্যানেলের পক্ষ থেকে জানানো হয়, তাঁরা কয়েকজন স্বেচ্ছাসেবীর ওপর গবেষণা চালান। জাগ্রত অবস্থায় অংশগ্রহণকারীদের বিশেষ বিশেষ শব্দ শুনিয়ে তাঁদের মস্তিষ্কের প্রক্রিয়া দেখে একই ব্যক্তিদের ঘুমন্ত অবস্থায় একই শব্দ শুনিয়ে ওই সময়ে মস্তিষ্কের প্রতিক্রিয়া লক্ষ্য করেন।কারেন্ট বায়োলজি নামের একটি জার্নালে ওই গবেষকেরা পরীক্ষাটির বিস্তারিত বিবরণ তুলে ধরেছেন। তাতে তাঁরা বলেছেন, অংশগ্রহণকারী স্বেচ্ছাসেবকদের মস্তিষ্কের ক্রিয়া পর্যবেক্ষণের জন্য ইলেকট্রোইনসেফালোগ্রাম (ইইজি) করেন। স্বেচ্ছাসেবীদের দুই হাতে দুটি সুইচ দেওয়া হয়। তাঁদের বলা হয়, প্রাণীর নাম উচ্চারণ করলে তাঁরা যেন ডান হাতের সুইচ এবং বস্তু বিশেষের নাম উচ্চারণ করলে বাঁ হাতের সুইচ চাপেন। প্রাণী ও বস্তুর নাম শুনে তাঁরা যখন সুইচ চাপছিলেন তখন ইইজির মাধ্যমে তাঁদের মস্তিষ্কের প্রতিক্রিয়ার রেকর্ড রাখা হচ্ছিল। এরপর তাঁরা ঘুমিয়ে পড়লে একই শব্দ তাঁদের শোনানো হয়। দেখা গেছে, ঘুমের মধ্যেও তাঁদের মস্তিষ্ক একই প্রতিক্রিয়া দেখাচ্ছে। খবর বিবিসির।
