
জাপানে আজ রোববার দেশটির পার্লামেন্টের নিম্নকক্ষের নির্বাচনে ভোট নেওয়া শুরু হয়েছে।
বার্তা সংস্থা এএফপির খবরে জানানো হয়, জনপ্রিয়তা কমলেও প্রধানমন্ত্রী শিনজো আবে আবারও ক্ষমতায় আসছেন বলে ধারণা করা হচ্ছে।সাম্প্রতিক জরিপে দেখা গেছে, এই নির্বাচনে আবের জোট সংখ্যাগরিষ্ঠতা পেতে যাচ্ছে।আজ স্থানীয় সময় সকাল সাতটায় দেশব্যাপী ভোট গ্রহণ শুরু হয়। ৪৭৫ আসনের ডায়েটে কারা বসবেন, তা নির্ধারণ করছেন দেশটির ভোটাররা।গত মাসে আগাম নির্বাচনের ঘোষণা দেন আবে। অর্থনৈতিক সংস্কারের বিষয়ে নতুন করে জনসমর্থন যাচাইয়ের জন্য এ নির্বাচন দিয়েছেন তিনি।অর্থনৈতিক প্রবৃদ্ধি বাড়ানোর প্রতিশ্রুতি দিয়ে ২০১২ সালের নির্বাচনে ক্ষমতায় ফেরেন আবে। তিনি অর্থনীতির ক্ষেত্রে ভিন্নধর্মী কর্মসূচি নেন। তবে ‘অ্যাবেনোমিকস’ নামে পরিচিত ওই কর্মসূচি বিরোধীদের সমালোচনার মুখে পড়ে। তাঁর পার্লামেন্টের মেয়াদ ছিল ২০১৬ সাল পর্যন্ত। আগেভাগে নির্বাচন করার অন্যতম লক্ষ্য জনপ্রিয়তার পড়তি রোধ করা।
