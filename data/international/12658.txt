
মিসরের চলমান সংঘাতময় পরিস্থিতিতে নতুন ‘লৌহমানব’ হিসেবে আত্মপ্রকাশ করছেন দেশটির সেনাবাহিনীর প্রধান জেনারেল আবদেল ফাত্তাহ আল-সিসি। তিনি চলমান সংকটের ইতি টানতে উদগ্রীব। তবে দেশকে ২০১১-১২ সালের মতো অজনপ্রিয় সেনাশাসনের দিকে নিয়ে যেতে চাইছেন না বলেই মনে করেন বিশ্লেষকেরা।সেনাপ্রধান সিসি গত সোমবার নাটকীয়ভাবে দেশটির চলমান পরিস্থিতিতে নিজেকে সম্পৃক্ত করেন। তিনি দেশটির ইসলামপন্থী প্রেসিডেন্ট মোহাম্মদ মুরসিকে  বিরোধীদের সঙ্গে ক্ষমতার ভাগাভাগির প্রশ্নে সমঝোতায় পৌঁছাতে ৪৮ ঘণ্টার সময়সীমা বেঁধে দেন। এতে মুরসিবিরোধী বিক্ষোভ করতে রাস্তায় নামা জনতার প্রশংসা কুড়িয়েছেন সিসি।মুরসিবিরোধী বিক্ষোভকারীরা রাজধানীর কায়রোর তাহরির স্কয়ারে স্লোগান দিয়েছে ‘সেনাবাহিনী ও জনগণ ঐক্যবদ্ধ’। অন্যদিকে প্রেসিডেন্ট মুরসির সমর্থকদের কাছে সেনাবাহিনীর এ হস্তক্ষেপ কার্যত অবৈধভাবে ক্ষমতা দখলের ছদ্মবেশী হুমকি।প্রেসিডেন্ট মুরসির দাপ্তরিক টুইটার অ্যাকাউন্টে প্রকাশিত এক বিবৃতিতে তাঁকে মিসরের প্রথম নির্বাচিত প্রেসিডেন্ট হিসেবে উল্লেখ করে ‘সাংবিধানিক বৈধতা’র দাবি করা হয়েছে। এতে বলা হয়েছে, ‘(তিনি) কোনো প্রকার সীমা লঙ্ঘনের প্রচেষ্টা প্রত্যাখ্যান করছেন, সশস্ত্র বাহিনীকে তাদের হুঁশিয়ারি প্রত্যাহার করে নেওয়ার আহ্বান জানাচ্ছেন এবং কোনো প্রকার নির্দেশ—তা সে অভ্যন্তরীণই হোক আর বিদেশিই হোক—প্রত্যাখ্যান করছেন।’কায়রো বিশ্ববিদ্যালয়ের রাষ্ট্রবিজ্ঞানী কামেল আল-সাইদ বলেন, জেনারেল সিসি অতীতে রাজনৈতিক সমঝোতার বিষয়ে পদক্ষেপ নিয়েছেন। তিনি গত বছর নতুন সংবিধান প্রণয়ন নিয়ে সংকট চলাকালে জাতীয় ঐকমত্য প্রতিষ্ঠার ব্যাপারে চেষ্টা করেন।রাজনীতিক ও সাংবাদিকদের মধ্যে যাঁরা সিসির সঙ্গে সাক্ষাতের সুযোগ পেয়েছেন তাঁদের বিশ্বাস, তাঁর প্রধান ভাবনা সেনাবাহিনীর ভাবমূর্তি ফিরিয়ে আনাকে কেন্দ্র করে।৫৮ বছর বয়সী সিসি তাঁর উত্তরসূরি মোবারকের ঘনিষ্ঠ হুসেইন তানতাউয়ির চেয়ে বয়সে ২০ বছরের ছোট। গত বছরের আগস্টে মুরসি যখন সিসিকে সেনাপ্রধানের পদে বসান তখন মনে করা হচ্ছিল, ইসলামপন্থীদের সঙ্গে সেনাবাহিনীর সম্পর্ক ভালো হবে। সেনাপ্রধান পদে নিযুক্ত হওয়ার পর অনেকেই অভিযোগ করেন সিসি ইসলামপন্থীদের কাছের মানুষ। অন্য অনেক মিসরীয় সেনা কর্মকর্তার মতো সিসি সাবেক জাতীয়তাবাদী প্রেসিডেন্ট গামাল আবদেল নাসেরের একান্ত অনুরক্ত। ১৯৫৪ সালের নভেম্বরে কায়রোতে জন্মগ্রহণকারী সিসি মিসরের সামরিক একাডেমি থেকে সমরবিজ্ঞানে ১৯৭৭ সালে স্নাতক পাস করেন। এএফপি।
