
অসুস্থ শিশুদের বই পড়ে শোনালেন মার্কিন ফার্স্ট লেডি মেলানিয়া ট্রাম্প। গত বৃহস্পতিবার তিনি নিউইয়র্কের ম্যানহাটনের একটি হাসপাতালে গিয়ে সেখানে চিকিৎসাধীন শিশুদের বলেন, ‘বই পড়ায় তোমাদের উৎসাহ দিতে এসেছি। আমরা আজ কিছু পড়ব। তোমরা কি জানো আজ বই পড়ার দিন?’বই পড়ে শোনানোর সময় অসুস্থ শিশুদের নিজ নিজ পছন্দের জায়গায় বেড়াতে যাওয়ার পরামর্শ দেন মেলানিয়া। শিশুদের বলেন, ‘তোমরাও বিখ্যাত হবে। টিভিতে তোমাদের দেখবে সারা বিশ্ব।’হাসপাতালে যাওয়ার সময় মেলানিয়া ড. সিউসের লেখা শিশুতোষ বই ভরা একটি সাদা বাক্স সঙ্গে নেন। দৃশ্যত বিশ্ব বইপড়া দিবস উপলক্ষে এটি করেন মেলানিয়া।সম্প্রতি এক আকাশযাত্রায় প্রেসিডেন্ট সাংবাদিকদের সঙ্গে হাসিঠাট্টা করলেও ফার্স্ট লেডি পুরোটা সময় নীরব ছিলেন। তাই একা একা তাঁর হাসপাতাল পরিদর্শন ও শিশুদের সঙ্গ দেওয়ার ঘটনা বেশ চমক জাগিয়েছে।
