
লিটল মিস থং। ছোটদের এক সুন্দরী প্রতিযোগিতার নাম এটা। সাঁতারের সংক্ষিপ্ত পোশাকে সারি বেঁধে ছোট ছোট সুন্দর মেয়েরা এ প্রতিযোগিতায় অংশ নেয়। সবার বয়স আট বছর। কলম্বিয়ায় স্থানীয় প্রশাসনের উদ্যোগে আয়োজিত এই প্রতিযোগিতা নিয়ে অনলাইনে বিতর্ক ছড়িয়ে পড়েছে। তবে আয়োজকেরা বিষয়টিকে ‘শিশুদের প্রতি অবমাননার’ অভিযোগ হিসেবে নাকচ করে দিয়েছে।
আজ বুধবার বার্তা সংস্থা এএফপির খবরে জানানো হয়, বার্ষিক ‘ফেস্টিভ্যাল দেল রিও সুয়ারেজ’ অনুষ্ঠানের অংশ হিসেবে কলম্বিয়ার উত্তর-পূর্বাঞ্চলের বারবোসা শহরে গত রোববার আট বছর বয়সী বালিকাদের এই সুন্দরী প্রতিযোগিতা হয়।
এর পরপরই শিশুদের ‘যৌনবৃত্তিতে’ ঠেলে দেওয়ার অভিযোগ তুলে অনলাইনে আয়োজকদের ওপর ক্ষোভ ঝাড়তে থাকে সাধারণ নাগরিকেরা। তবে এ ধরনের অভিযোগ অস্বীকার করে বারবোসার মেয়র রকিও গেলেয়ানো স্থানীয় রেডিও স্টেশনকে বলেন, ‘আমরা কখনোই মেয়েশিশুদের দিয়ে তাদের অনুপযোগী বা কুরুচিপূর্ণ কাজ করাই না। আমরা শুধু শরীরের যত্ন ও আত্মরক্ষার বিষয়টি তুলে ধরতে চেয়েছি।’ তিনি মনে করেন, এ ধরনের প্রতিযোগিতার মাধ্যমে শিশুদের প্রাপ্য সম্মানটুকু দেওয়া হয়েছে।
তবে দেশটির পরিবার কল্যাণ ইনস্টিটিউটের পরিচালক ক্রিস্টিনা প্লাজাস টুইটারে বলেন, ‘মেয়েশিশুদের জন্য আয়োজিত এই অনুষ্ঠানটি লজ্জাকর। এটি পুরোপুরি নারী অধিকারের লঙ্ঘন। বাবা-মায়েরাই বা কেমন দায়িত্বজ্ঞানহীন!’ এর বিরুদ্ধে যথাযথ পদক্ষেপ নেওয়ার জন্য তিনি আইনজীবীদের সঙ্গে আলোচনা করছেন বলেও জানালেন। তিনি অনুষ্ঠানের আয়োজক, পৃষ্ঠপোষক ও বাবা-মায়ের বিরুদ্ধে ব্যবস্থা নেওয়ার কথা বলেন। তিনি বিষয়টি অ্যাটর্নি জেনারেলের কার্যালয়ের নজরেও আনার কথাও বলেছেন। কারণ, এই কার্যালয় দেশে যেসব প্রতিষ্ঠান ‘অস্বাভাবিক’ কাজ করে তাদের শাস্তি নিশ্চিত করে থাকে।
সুন্দরী প্রতিযোগিতার আয়োজন কলম্বিয়ায় বেশ জনপ্রিয়। বিভিন্ন প্রতিযোগিতা থেকে ওঠে আসা সুন্দরীরা মিস ইউনিভার্স ও মিস ওয়ার্ল্ডের মতো আন্তর্জাতিক প্রতিযোগিতায় অংশ নিয়ে থাকে।
