
স্যামসাংয়ের প্রধান লি জায়ে-ইয়ংয়ের বিরুদ্ধে গ্রেপ্তারি পরোয়ানা জারির আবেদন খারিজ করে দিয়েছেন দক্ষিণ কোরিয়ার একটি আদালত। বিবিসি অনলাইনের খবরে এ কথা বলা হয়েছে।
আজ বৃহস্পতিবার সকালে বিচারক বলেন, লির বিরুদ্ধে আনা উত্থাপিত ঘুষ, অর্থ আত্মসাৎ ও মিথ্যাচারে অভিযোগ পর্যালোচনা করে দেখা গেছে, তা প্রমাণের মতো যথেষ্ট প্রমাণ নেই।
দক্ষিণ কোরিয়ার প্রেসিডেন্ট পার্ক গিউন হের দুর্নীতি কেলেঙ্কারিতে জড়িত থাকার অভিযোগে গত সোমবার লি জায়ে-ইয়ংয়ের বিরুদ্ধে গ্রেপ্তারি পরোয়ানা জারির আবেদন করেন দেশটির কৌঁসুলিরা। গতকাল বুধবার এ বিষয়ে শুনানি হওয়ার পর থেকে লি আদালতের রায়ের জন্য ১৮ ঘণ্টা অপেক্ষায় ছিলেন।
লির বিরুদ্ধে অভিযোগ, তিনি সরকারি কিছু সুবিধার বিনিময়ে দেশটির প্রেসিডেন্ট পার্ক গিউন হের ঘনিষ্ঠ বন্ধু চোই সুন-সিলের অলাভজনক কোম্পানিকে ৩ কোটি ৬৩ লাখ ডলার (৪৩ বিলিয়ন উন) ঘুষ দিয়েছেন। এই কেলেঙ্কারির কারণে পার্লামেন্টে পার্ককে অভিশংসনের পক্ষে ভোট পড়ে।
লি জায়ে-ইয়ং স্যামসাংয়ের চেয়ারম্যান লি কুন-হির ছেলে। বর্তমানে ইয়ং কোম্পানিটির ভাইস চেয়ারম্যানের দায়িত্বে রয়েছে। ২০১৪ সালে লি কুন হি হৃদ্‌রোগে আক্রান্ত হওয়ার পর থেকে কার্যত তিনিই কোম্পানিটি চালাচ্ছেন।
