
ভারতের বিহার রাজ্যের সাবেক মুখ্যমন্ত্রী ও বিহারের রাষ্ট্রীয় জনতা দলের প্রধান লালু প্রসাদ যাদব কারাগারের বাগানে মালির কাজ করবেন।
পশুখাদ্য কেলেঙ্কারি মামলায় দোষী সাব্যস্ত হয়ে পাঁচ বছরের কারাদণ্ড ভোগ করছেন ভারতের সাবেক এই রেলমন্ত্রী। তিনি এখন ঝাড়খন্ডের রাজধানী রাঁচির বিরসা মুন্ডা কেন্দ্রীয় কারাগারে আছেন।
কারাগারের কার্যকরী তত্ত্বাবধায়ক বীরেন্দ্র কুমার তাঁর দায়িত্ব ছাড়ার আগে সাংবাদিকদের জানান, তিনিই লালু প্রসাদের জন্য কারাগারের বাগানে মালির কাজের দায়িত্ব দিয়ে যান। তবে লালু প্রসাদ চাইলে দুই-তিন মাস পর অন্য কাজও নিতে পারবেন।
১৯৯৬ সালে অবিভক্ত বিহারের ৯৭০ কোটি রুপির পশুখাদ্য কেলেঙ্কারি মামলায় গত ৩ অক্টোবর রাঁচির সিবিআইয়ের বিশেষ আদালত লালু প্রসাদকে পাঁচ বছরের সশ্রম কারাদণ্ড দেন।
গত ৩১ অক্টোবর ঝাড়খন্ড হাইকোর্টে জামিনের আবেদন করেন লালু প্রসাদ। তবে তাঁর জামিন আবেদন খারিজ করেছেন হাইকোর্ট।
 
