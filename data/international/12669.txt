
তুরস্কের প্রেসিডেন্ট রিসেপ তাইয়েপ এরদোয়ান বলেছেন, দেশটির সেনাপ্রধান কোথায় আছেন, তিনি তা জানেন না।
আজ শনিবার দেশটির সরকারি টিভি চ্যানেলের বরাত দিয়ে বার্তা সংস্থা এএফপির খবরে এ তথ্য জানানো হয়। সকালে ইস্তাম্বুলে এরদোয়ান বলেন, সেনাবাহিনীর চিফ অব স্টাফ জেনারেল হুলুসি আকার কোথায়, কী অবস্থায় আছেন, তিনি জানেন না।
কোন দল এই ঘটনার সঙ্গে জড়িত, তা স্পষ্ট না হলেও জ্যেষ্ঠ কয়েকজন সেনা কর্মকর্তাকে আটকের খবর দিয়েছে বিবিসি। রাজধানী আঙ্কারা ও ইস্তাম্বুলের পুলিশ সদর দপ্তর এলাকায় গোলাগুলির শব্দ পাওয়া যাচ্ছে বলেও বিবিসি জানিয়েছে।
গতকাল শুক্রবার রাত থেকে তুরস্কে সেনা অভ্যুত্থানের চেষ্টা চলেছে। আজ শনিবার সকালেও দেশটির বড় বড় শহরে বিস্ফোরণ, গুলি ও সংঘর্ষ চলছে। অভ্যুত্থানকারী ও বিক্ষোভকারীদের সংঘর্ষে এ পর্যন্ত ৪২ জন নিহত হয়েছে।
