
সন্ত্রাস দমনে পাকিস্তানকে অব্যাহত চাপের মুখে রাখতে হবে বলে মন্তব্য করেছেন ভারতে নিযুক্ত মার্কিন রাষ্ট্রদূত রিচার্ড ভার্মা। পাঠানকোটে সন্ত্রাসী হামলার পরও ভারতের প্রধানমন্ত্রী নরেন্দ্র মোদির লাহোর সফর ও পাকিস্তানের প্রধানমন্ত্রী নওয়াজ শরিফের সঙ্গে বৈঠকের প্রশংসা করেছেন তিনি। ভার্মা আশ্বাস দেন, ভারত-পাকিস্তানের মধ্যে সম্প্রীতি বজায় রাখতে যুক্তরাষ্ট্র ভারতের পাশে থাকবে।
গতকাল বৃহস্পতিবার বার্তা সংস্থা এনডিটিভিকে দেওয়া এক সাক্ষাৎকারে রিচার্ড ভার্মা এসব কথা বলেন।
পিটিআইয়ের খবরে জানানো হয়, লাহোরে ভারতের প্রধানমন্ত্রী নরেন্দ্র মোদির সফরের প্রশংসা করে ভার্মা বলেন, সন্ত্রাস ও জঙ্গিবাদ দমনে পাকিস্তানের উদারপন্থীদের সঙ্গে একত্রে কাজ করা প্রয়োজন। সন্ত্রাস ইস্যুতে যুক্তরাষ্ট্র ও ইসলামাবাদ একযোগে কাজ করে যাচ্ছে।
সন্ত্রাস ও জঙ্গিবাদ দমনে পাকিস্তানকে চাপ দিয়ে যেতে হবে বলে মতপ্রকাশ করেন ভার্মা। মার্কিন প্রেসিডেন্ট বারাক ওবামা, পররাষ্ট্রমন্ত্রী জন কেরি ও পাকিস্তানের প্রধানমন্ত্রী নওয়াজ শরিফ দেশটির উদারপন্থীদের এ ব্যাপারে কাজে লাগাতে চান।
নরেন্দ্র মোদি লাহোর সফর করায় ও নওয়াজের সঙ্গে বৈঠক করায় মার্কিন প্রেসিডেন্ট বারাক ওবামাও খুশি বলে জানান ভার্মা। তবে যুক্তরাষ্ট্র চায়, পাকিস্তানে গণতন্ত্র আরও জোরদার হোক।
ভারত ও পাকিস্তান দুই দেশের সঙ্গেই যুক্তরাষ্ট্রের সম্পর্ক ভালো উল্লেখ করে ভার্মা বলেন, সন্ত্রাস দমনে ভারতকে সহযোগিতা করে যাবে যুক্তরাষ্ট্র। গত বছর পারমাণবিক শক্তি, প্রতিরক্ষা, ব্যবসা-বাণিজ্য নিয়ে যুক্তরাষ্ট্র ও ভারতের মধ্যে বেশ কিছু গুরুত্বপূর্ণ সমঝোতা ও চুক্তি হয়েছে বলে তিনি উল্লেখ করেন।
