
রাশিয়ার রাজধানী মস্কোয় শুরু হয়েছে ‘উগ্রপন্থার বিরুদ্ধে মুসলিম দেশের সাংবাদিক’ শীর্ষক তৃতীয় আন্তর্জাতিক মুসলিম মিডিয়া সম্মেলন। আজ বৃহস্পতিবার সকালে মস্কোর প্রেসিডেন্ট হোটেলে এই সম্মেলনের উদ্বোধন করেন রাশিয়ার উপপররাষ্ট্রমন্ত্রী মিখাইল বাগদানভ।
রাশিয়া-ইসলামি বিশ্ব-গ্রুপ অব স্ট্র্যাটেজিক ভিশনের আয়োজনে এই সম্মেলনে এশিয়া, মধ্যপ্রাচ্য, উত্তর আফ্রিকা ও পূর্ব ইউরোপের ১৯টি মুসলিম দেশের ৩৯ জন জ্যেষ্ঠ সাংবাদিক ও গণমাধ্যমকর্মী অংশ নিয়েছেন। সম্মেলনে বাংলাদেশের প্রতিনিধিত্ব করছেন দৈনিক প্রথম আলোর যুগ্ম সম্পাদক মিজানুর রহমান খান। গত বছর বাংলাদেশের প্রতিনিধি হয়ে এই সম্মেলনে তিনি যোগ দিয়েছিলেন।
সম্মেলনের সমন্বয়ক একাতেরিনা পদকালঝিনা প্রথম আলোকে বলেন, তৃতীয় আন্তর্জাতিক মুসলিম মিডিয়া সম্মেলনে বাংলাদেশসহ মিসর, তুরস্ক, বাহারাইন, ইন্দোনেশিয়া, তুরস্ক, কাতার, কুয়েত ও পাকিস্তানের মতো মুসলিম সংখ্যাগরিষ্ঠ দেশের সাংবাদিক প্রতিনিধিরা অংশ নিয়েছেন। তিনি আরও বলেন, মুসলিম দেশগুলোর সরকারগুলোর প্রতি সন্ত্রাসবাদ দমনে অভিন্ন তথ্য কৌশল প্রণয়নের তাগিদ দিতে সম্মেলনে বিভিন্ন দেশের গণমাধ্যমকর্মীদের মধ্যে সংলাপ ও সমন্বয় তৈরির ওপর জোর দেওয়া হবে।
দিনব্যাপী এই সম্মেলনের বিভিন্ন সেমিনার পর্বে সাংবাদিক প্রতিনিধিরা নিজ নিজ দেশের পক্ষে বক্তব্য তুলে ধরবেন।
ধর্মীয় উগ্রপন্থী ও জঙ্গিদের বিরুদ্ধে লড়াইয়ে অভিন্ন রাজনৈতিক মঞ্চ প্রতিষ্ঠার অংশ হিসেবে ২০১৫ সাল থেকে আন্তর্জাতিক মুসলিম মিডিয়া সম্মেলনের আয়োজন করছে স্ট্র্যাটেজিক ভিশন গ্রুপ নামের রাশিয়ার বেসরকারি সংস্থা। রাশিয়া ও মুসলিম দেশগুলোর মধ্যে কৌশলগত সম্পর্ককে বাস্তবে রূপ দিতে স্ট্র্যাটেজিক ভিশন গ্রুপ ২০০৬ সাল থেকে কাজ করছে। সংস্থাটির চেয়ারম্যান হচ্ছেন, তাতারস্তানের প্রেসিডেন্ট রুস্তম মিন্নিখানোভ।
