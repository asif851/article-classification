
২০১৪ সালে ফেসবুক প্রতিষ্ঠাতা মার্ক জাকারবার্গের নিজের প্রতি চ্যালেঞ্জ ছিল ওই বছরের মধ্যে মান্দারিন ভাষা শেখা। গত বছরের ব্যক্তিগত চ্যালেঞ্জ ছিল মাসে অন্তত দুটি বই পড়া। আর এ বছরের চ্যালেঞ্জ হলো, তাঁর বাসা এবং অফিসে টুকটাক ফুটফরমাশ খাটতে পারে এমন বোধ-বুদ্ধিসম্পন্ন একটি ব্যবস্থা (যাকে বলা হয় আর্টিফিশিয়াল ইন্টেলিজেন্স বা এআই) তৈরি করা।গতকাল সোমবার নিজের ফেসবুক পাতায় পোস্ট করা একটি স্ট্যাটাসে জাকারবার্গ নতুন এই চ্যালেঞ্জের কথা ঘোষণা করেছেন।মার্কিন প্রকাশনা প্রতিষ্ঠান মার্ভেল কমিকসের প্রকাশ করা বিশ্বনন্দিত কমিক বই ও অ্যাকশন ছবি আয়রনম্যান-এর প্রধান চরিত্র আয়রনম্যানের একজন বুদ্ধিসম্পন্ন যন্ত্র সহকারী বা এআই আছে। তার নাম জারভিস। জাকারবার্গ বলেন, তিনিও জারভিসের মতো একটি ‘মামুলি এআই’ বানাতে চান।জাকারবার্গ বলেন, তিনি এমন একটি এআই বানানোর কাজ শুরু করেছেন যেটি তাঁর কণ্ঠ চিনতে পারবে এবং স্বয়ংক্রিয়ভাবে বাসার মিউজিক সিস্টেম, আলো ও তাপমাত্রা থেকে শুরু করে সবকিছু নিয়ন্ত্রণ করতে পারবে। জাকারবার্গ বলেন, তিনি ওই এআইকে কোনো বন্ধু বাসায় এসে কলবেল বাজালে তাঁদের চিনে ঘরে ঢুকতে দেওয়া, তিনি যখন তাঁর শিশুকন্যা ম্যাক্সের রুমে থাকেন না তখন সেখানে ম্যাক্সের কোনো অসুবিধা হচ্ছে কি না, তা দেখভাল করা—ইত্যাদি শেখাবেন। এই ব্যবস্থাটি ফেসবুককে আরও উন্নত করার ক্ষেত্রেও ভূমিকা রাখবে বলে তিনি আশা করছেন।
জাকারবার্গ বলেন, বছরজুড়ে তিনি তাঁর কাজের অগ্রগতি সম্পর্কে হালনাগাদ তথ্য জানাবেন। বিবিসি।
