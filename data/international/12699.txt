
নির্বাচনের ফল ঘোষণার সময় যখন স্পষ্ট হচ্ছিল, হিলারি ক্লিনটন যুক্তরাষ্ট্রের প্রথম নারী প্রেসিডেন্ট হয়ে ইতিহাস গড়তে পারছেন না; তখন তাঁর উত্তরসূরি হিসেবে অনেকের মনে এসেছিল বিদায়ী ফার্স্ট লেডি মিশেল ওবামার কথা। ইতিমধ্যে মিশেল এক সাক্ষাৎকারে বলেছিলেন, প্রেসিডেন্ট নির্বাচনে প্রার্থী হওয়ার ইচ্ছা তাঁর নেই। তা আরেক দফা নিশ্চিত করল ফ্যাশন ম্যাগাজিন ভোগ-এর একটি খবর।মিশেলকে নিয়ে প্রচ্ছদ প্রতিবেদন করে ভোগ সর্বশেষ সংখ্যা প্রকাশ করেছে। সেখানে মিশেলের ঘনিষ্ঠ বান্ধবী ভ্যালেরি জ্যারেট জানিয়েছেন, হোয়াইট হাউস থেকে বেরিয়ে যাওয়ার পর মিশেল দুটি কাজ করবেন না। প্রথমটি, তিনি প্রেসিডেন্ট পদে কোনো দিনই দাঁড়াবেন না। দ্বিতীয়টি, হোয়াইট হাউসের ছায়া তাঁকে তাড়া করে বেড়াবে না। অর্থাৎ সাবেক ফার্স্ট লেডি হিসেবে তিনি টিভিসহ সংবাদমাধ্যমে বক্তৃতা-বিবৃতি দিয়ে বেড়াবেন না।
