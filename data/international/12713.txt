
ভারতের আগ্রা বিমানবন্দরে একটি উড়োজাহাজে গতকাল বুধবার অস্বাভাবিক ও অবাঞ্ছিত এক অতিথির দেখা মিলেছে। উড়োজাহাজটিতে আট ফুট লম্বা একটি অজগর সাপ এসে হাজির হয়।
এনডিটিভির খবরে বলা হয়, ভারতীয় বিমানবাহিনীর এএন-৩২ এয়ারক্র্যাফটের ডানদিকের পাখায় বড় ওই সরীসৃপটি আটকা পড়েছিল। ঘটনার পর বন্যপ্রাণী উদ্ধারকারী দল (এসওএস) গিয়ে প্রায় পাঁচ ঘণ্টা চেষ্টা করে সাপটি উদ্ধার করে।
বেসরকারি একটি সংস্থার (এনজিও) দুজন সাপ বিশেষজ্ঞ প্রায় পাঁচ ঘণ্টা সময় নিয়ে সাপটি উদ্ধার করেন। তাঁরা বলেন যে, কাজটি যথেষ্ট চ্যালেঞ্জের। কারণ তাঁরা অজগরটিকে শান্ত ও অক্ষত অবস্থায় ধরে আনতে চেষ্টা করেছেন।
বন্যপ্রাণী উদ্ধারকারী এসওএস দলের একজন সদস্য সংবাদ সংস্থা পিটিআইকে বলেন, ‘বিমানের ওই সংকীর্ণ জায়গা থেকে অজগরটি আমরা নিরাপদে উদ্ধার করতে চেয়েছি। আর এ জন্য ধৈর্য সহকারে অপেক্ষা করেছি। যাতে আমরা সাবধানে এটি স্থানান্তর করতে পারি।’
উদ্ধারের পর অজগরটি পর্যবেক্ষণে রেখেছে এসওএস দল। এটি সুস্থ ও স্বাভাবিক অবস্থায় আসলে প্রাকৃতিক বাসস্থানে ছেড়ে দেওয়া হবে।
ওয়াইল্ডলাইফ এসওএসের প্রকল্প পরিচালক বেইজু রাজ এম ভি জানান, ধৈর্যের সঙ্গে অজগরটি উদ্ধার করায় ভারতের বিমানবাহিনীকে আমরা ধন্যবাদ জানাই।
ভারতীয় রক পাইথন ভারত, পাকিস্তান ও শ্রীলঙ্কায় পাওয়া যায়। এগুলো বিষধর নয়। ১৯৭২ সালের বন্যপ্রাণী সুরক্ষা আইনে এটি সুরক্ষিত প্রজাতির মধ্যে পড়ে।
