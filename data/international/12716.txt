
ভারতের পশ্চিমবঙ্গের মুখ্যমন্ত্রী তৃণমূল কংগ্রেস দলের প্রধান মমতা বন্দ্যোপাধ্যায় আসন্ন বিধানসভা নির্বাচনের জন্য ২৯৪টি আসনের প্রার্থী তালিকা ঘোষণা করেছেন। শুক্রবার এ তালিকা ঘোষণার পর থেকেই পশ্চিমবঙ্গের বিভিন্ন জেলায় দলের নেতা-কর্মী-সমর্থকদের মধ্যে ক্ষোভ ছড়িয়ে পড়েছে। বিভিন্ন স্থানে চলছে সড়ক অবরোধ, মিছিল-মিটিং। দাবি উঠেছে প্রার্থিতা পরিবর্তনের।ভারতের নির্বাচন কমিশন পশ্চিমবঙ্গসহ পাঁচটি রাজ্যের বিধানসভা নির্বাচনের তফসিল ঘোষণা করেছে।শুক্রবার তৃণমূল কংগ্রেসের নেত্রী মমতা বন্দ্যোপাধ্যায় তাঁর কালীঘাটের বাসভবনে সংবাদ সম্মেলন করে সব আসনে দলীয় প্রার্থী চূড়ান্ত করেন। এরপর মমতার দেওয়া প্রার্থীর বিরুদ্ধে এলাকার আরেক তৃণমূল কংগ্রেস নেতা মৌসুম আলী খানের সমর্থকেরা বিক্ষোভে ফেটে পড়েন। গতকাল শনিবার হাওড়ার মৌরীগ্রাম, আন্দুল এলাকায় তাঁরা সড়ক অবরোধ করেন। বীরভূমের ময়ূরেশ্বরেও মমতার ঘোষিত প্রার্থীদের বিরুদ্ধে ক্ষোভ ছড়িয়ে পড়ে।এবারে তৃণমূলের উল্লেখযোগ্য প্রার্থীদের মধ্যে রয়েছেন সিপিএম থেকে তৃণমূলে যোগ দেওয়া আব্দুল রেজ্জাক মোল্লা। তিনি লড়বেন দক্ষিণ চব্বিশ পরগনার ভাঙ্গর কেন্দ্র থেকে। মনোনয়ন দেওয়া হয়েছে সারদা কেলেঙ্কারিতে জড়িয়ে কারাবন্দী তৃণমূল নেতা মদন মিত্রকেও। শিলিগুড়িতে মনোনয়ন পেয়েছেন প্রখ্যাত ফুটবলার বাইচুং ভুটিয়া, কার্শিয়াং থেকে শান্তা ছেত্রী, কালিম্পং কেন্দ্রে হরকা বাহাদুর ছেত্রী প্রমুখ। বালিতে প্রার্থী হচ্ছেন প্রয়াত জগমোহন ডালমিয়ার মেয়ে বৈশালী ডালমিয়া। বাঁকুড়ার বড়জোড়ায় প্রার্থী অভিনেতা সোহম চক্রবর্তী।
