
পাকিস্তানের সাবেক পররাষ্ট্রমন্ত্রী হিনা রব্বানি খার বলেছেন, পাকিস্তানের পক্ষে ‘যুদ্ধ করে কাশ্মীর জয় করা’ সম্ভব নয়। প্রতিবেশী ভারতের সঙ্গে পারস্পরিক আস্থার ভিত্তিতেই এই বিষয়ে অগ্রগতি অর্জন সম্ভব। দেশটির বেসরকারি জিও টেলিভিশনের সঙ্গে এক সাক্ষাৎকারে তিনি এ মন্তব্য করেন। হিনা রব্বানি বলেন, প্রতিবেশী দুটি দেশের মধ্যে শত্রুভাবাপন্ন সম্পর্কের মাধ্যমে কোনো সমাধানে পৌঁছানো যাবে না। কেবল আলোচনার মাধ্যমেই সামনে এগোনো সম্ভব। তিনি দাবি করেন, পাকিস্তান পিপলস পার্টি ক্ষমতায় থাকার সময় ভিসা সহজীকরণ, বাণিজ্য সম্পর্ক স্বাভাবিক করাসহ বিভিন্ন উপায়ে ভারতের সঙ্গে সম্পর্কোন্নয়নে সব ধরনের চেষ্টা করেছে। যেহেতু নওয়াজ শরিফ আরও বেশি জনসমর্থন নিয়ে ক্ষমতায় আছেন, তাঁর পক্ষে আরও বেশি অগ্রগতি অর্জন সম্ভব। পাকিস্তানের সঙ্গে যুক্তরাষ্ট্রের সম্পর্কের অবনতি নিয়ে এক প্রশ্নের জবাবে হিনা রব্বানি বলেন, যুক্তরাষ্ট্র ভারতের দিকে ‘ঝুঁকে থাকে’ মূলত দেশটির শক্তিশালী অর্থনীতি ও গণতন্ত্রের ঐতিহ্যের কারণে।
