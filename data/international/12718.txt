
পাকিস্তানের পেশোয়ার শহরে কোহাটি গেটে একটি গির্জায় আজ রোববার আত্মঘাতী বোমা হামলায় অন্তত ৫৬ জন নিহত হয়েছে।এ ঘটনায় আহত হয়েছে কমপক্ষে ১৩০ জন।‘দ্য ডন’ জানায়, অল সেইন্ট চার্চের হামলায় হতাহতদের বেশির ভাগই নারী ও শিশু।তাদের লেডি রিডিং হাসপাতালে ভর্তি করানো হয়েছে।বোমা নিষ্ক্রিয়করণ দলের অতিরিক্ত পুলিশ মহাপরিদর্শক শাফকাত মালিক বলেন, দুটি আত্মঘাতী বোমা হামলার ঘটনা ঘটেছে।বোমা হামলাকারীর দেহের অংশবিশেষ উদ্ধার করে ময়নাতদন্তের জন্য পাঠানো হয়েছে। প্রত্যক্ষদর্শী সূত্রে জানা গেছে, তাঁরা দুটি বোমা বিস্ফোরণের শব্দ শুনেছেন।তবে দ্বিতীয় বোমার বিস্ফোরণ প্রথমটির চেয়ে অনেক শক্তিশালী।এ সময় ওই গির্জার ভেতর অন্তত ৫০০ থেকে ৬০০ জন মানুষ ছিল। 
এর আগে একবার খ্রিষ্টানদের ওপর একই ধরনের হামলার ঘটনায় ইসলামি জঙ্গি গোষ্ঠীকে দায়ী করা হয়েছিল।তবে এখন পর্যন্ত আজকের এই হামলার ঘটনায় কেউ দায় স্বীকার করেনি এবং কাউকে দায়ীও করা হয়নি।
অল সেইন্ট চার্চটি দেখতে মসজিদের মতো এবং তা ওই এলাকার শান্তি ও সৌহার্দ্যের প্রতীক হিসেবে বিবেচিত হয়।
পেশোয়ারের কোহাটি এলাকাটি বেশ গুরুত্বপূর্ণ।কারণ এখানে আরও তিনটি চার্চ ও অনেকগুলো ইমামবারা আছে।
