
নতুন সংবিধানের ওপর চলতি সপ্তাহে গণভোটের আয়োজন করছে মিসর। এই নির্বাচনকে সেনাপ্রধান আবদেল ফাত্তাহ আল-সিসির জনপ্রিয়তা যাচাইয়ের পরীক্ষা হিসেবে দেখা হচ্ছে। কারণ, গণভোটে ভোটার উপস্থিতি দেখে আসন্ন প্রেসিডেন্ট নির্বাচনে প্রতিদ্বন্দ্বিতার ব্যাপারে সিদ্ধান্ত নিতে পারেন বলে তিনি জানিয়েছেন।মিসরের সেনা-সমর্থিত বর্তমান অন্তর্বর্তী সরকার কাল মঙ্গলবার ও আগামী বুধবার গণভোটের ঘোষণা দিয়েছে। এরপর প্রেসিডেন্ট ও পার্লামেন্ট নির্বাচনসহ বিভিন্ন পর্যায়ের নির্বাচন অনুষ্ঠিত হবে। এসব নির্বাচনের মধ্য দিয়ে চলতি বছরের শেষ নাগাদ দেশে নির্বাচিত শাসনব্যবস্থা ফিরে আসবে বলে সরকার আশা করছে।মিসরের সামরিক সূত্রগুলো বলছে, গণভোটে ‘হ্যাঁ’ ভোটের হারের প্রতি নজর রাখবেন সিসি। এর পরই তিনি চূড়ান্ত সিদ্ধান্ত নেবেন, আগামী প্রেসিডেন্ট নির্বাচনে প্রতিদ্বন্দ্বিতা করবেন কি করবেন না।গত বছরের জুলাইয়ে প্রেসিডেন্ট মুরসিকে ক্ষমতাচ্যুত করার পর থেকে জেনারেল সিসিই মিসরের সবচেয়ে জনপ্রিয় নেতা। তবে মুরসির ইসলামপন্থী সমর্থকেরা সিসির ওই পদক্ষেপকে মিসরের প্রথম গণতান্ত্রিকভাবে নির্বাচিত ও বেসামরিক প্রেসিডেন্টের বিরুদ্ধে ‘সামরিক অভ্যুত্থান’ হিসেবে আখ্যায়িত করেছে।মুরসির পতনের কয়েক মাস পর এ পর্যন্ত সহিংসতায় এক হাজারের বেশি মানুষের প্রাণহানি ঘটেছে, যাদের বেশির ভাগই ইসলামপন্থী। মুরসির সমর্থক হাজার হাজার নেতা-কর্মীকে আটক করা হয়েছে। মুরসিকে ক্ষমতায় পুনর্বহালের দাবিতে প্রায়ই বিক্ষোভ করছে তারা।ইসলামপন্থীদের বিরুদ্ধে সরকারের দমন-নিপীড়নের প্রেক্ষাপটে জঙ্গিরা মিসরের বিশৃঙ্খলাপূর্ণ সিনাই উপদ্বীপসহ বিভিন্ন এলাকায় হামলা শুরু করে। সহিংসতার ভয়ে ভোটারদের বড় একটা অংশ গণভোটে অংশ নেবেন কি না, তা নিয়ে সংশয় রয়েছে। এমন প্রেক্ষাপটে অন্তর্বর্তী সরকার ও সিসি নিজেই গণভোটে ভোটারদের অংশ নেওয়ার আহ্বান জানান।সিসি গত শনিবার ভোটারদের দলে দলে ভোট দেওয়ার আহ্বান জানিয়ে বলেন, সেনাবাহিনী তাঁদের সুরক্ষা দেবে। দেশজুড়ে ৩০ হাজার ভোটকেন্দ্রের নিরাপত্তায় এক লাখ ৬০ হাজার সেনাসদস্য মোতায়েন থাকবে।প্রেসিডেন্ট পদে প্রতিদ্বন্দ্বিতার ইঙ্গিত দিয়ে সিসি বলেন, এ পদে তাঁকে মনোনয়নের জন্য ‘জনপ্রিয় দাবি’ ওঠা দরকার। তিনি রাষ্ট্রীয় পত্রিকা আল-আহরামকে বলেন, ‘আমি যদি নিজেকে মনোনীত করি, তবে সেখানে অবশ্যই জনপ্রিয় দাবি থাকতে হবে। এ ছাড়া সেনাবাহিনীর পক্ষ থেকেও ম্যান্ডেট থাকতে হবে।’ এএফপি।
