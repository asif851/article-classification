
ভারতীয় জনতা পার্টির (বিজেপি) জ্যেষ্ঠ নেতা যশোবন্ত সিং রাজস্থানের বারমার আসন থেকে স্বতন্ত্র প্রার্থী হিসেবে গতকাল সোমবার মনোনয়নপত্র দাখিল করেছেন। আসন্ন লোকসভা নির্বাচনে ওই আসন থেকে দলীয় মনোনয়ন না পেয়ে স্বতন্ত্র প্রার্থী হলেন তিনি। তবে দল থেকে পদত্যাগের ঘোষণা দেননি তিনি।বিভিন্ন সময় ভারতের পররাষ্ট্র, অর্থ ও প্রতিরক্ষামন্ত্রীর দায়িত্ব পালন করা যশোবন্ত সিং বারমারে বিজেপির প্রার্থী সাবেক সেনা কর্মকর্তা সোনারাম চৌধুরীর বিরুদ্ধে প্রতিদ্বন্দ্বিতা করবেন। গতকাল দল থেকে পদত্যাগ প্রসঙ্গে এক প্রশ্নের জবাবে যশোবন্ত বলেন, ‘আমি দল থেকে পদত্যাগ করছি না। কিন্তু সমর্থকদের চাপে প্রার্থী হয়েছি।’সমর্থকদের কাছ থেকে নায়কোচিত সংবর্ধনা পাচ্ছেন যশোবন্ত। বিভিন্ন স্থানে সমর্থকদের উদ্দেশে বক্তৃতা করেছেন তিনি। যশোবন্তের সমর্থক রাম সিং বলেন, যশোবন্ত সিংকে বিভিন্ন স্থানে ফুলেল সংবর্ধনা জানানো হচ্ছে। টাইমস অব ইন্ডিয়া।
 
