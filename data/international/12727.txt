
ভারতে নিযুক্ত মার্কিন রাষ্ট্রদূত ন্যান্সি পাওয়েল পদত্যাগ করেছেন। গতকাল সোমবার রাতে দূতাবাসের ওয়েবসাইটে দেওয়া এক বিবৃতিতে এ তথ্য জানানো হয়েছে।এনডিটিভি অনলাইনে প্রকাশিত প্রতিবেদনে জানানো হয়, মার্কিন দূতাবাসের ওই বিবৃতিতে পাওয়েলের পদত্যাগের কারণ উল্লেখ করা হয়নি। শুধু বলা হয়েছে, তিনি মার্কিন প্রেসিডেন্ট বারাক ওবামার কাছে তাঁর পদত্যাগপত্র জমা দিয়েছেন। পররাষ্ট্র দপ্তরে দীর্ঘ ৩৭ বছর চাকরির পর অবসরে যাবেন পাওয়েল।নিউইয়র্কে ভারতীয় এক কূটনীতিককে গ্রেপ্তার ও বিবস্ত্র তল্লাশির ঘটনা নিয়ে নয়াদিল্লির সঙ্গে ওয়াশিংটনের সম্পর্কের অবনতি এবং আসন্ন লোকসভা নির্বাচনের প্রেক্ষাপটে ভারতে নিযুক্ত মার্কিন রাষ্ট্রদূত পদত্যাগ করলেন।পাওয়েলের স্থলাভিষিক্ত হতে পারেন ভারতীয় বংশোদ্ভূত ইউএসএআইডির প্রধান রাজিব শাহ।
