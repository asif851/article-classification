
সুইজারল্যান্ডের পুলিশ গতকাল বুধবার জেনেভায় এইচএসবিসি ব্যাংকের কার্যালয়ে তল্লাশি চালিয়েছে। অর্থ পাচার-সংশ্লিষ্ট অভিযোগের পরিপ্রেক্ষিতে এই অভিযান চালানো হয়। খবর বিবিসির।পুলিশ কর্তৃপক্ষ জানায়, তারা এইচএসবিসি প্রাইভেট ব্যাংক (সুইস) এবং অর্থ পাচারের সঙ্গে জড়িত অজ্ঞাত ব্যক্তিদের অনুসন্ধান করছে।এইচএসবিসি ব্যাংক কর্তৃপক্ষ বলছে, তারা সুইস সরকারকে তদন্তে সহযোগিতা করছে। এইচএসবিসির সুইস প্রাইভেট ব্যাংক কিছু ধনাঢ্য গ্রাহককে কর ফাঁকি দিয়ে সহায়তা করেছে—এমন অভিযোগ ওঠার সপ্তাহ খানেক পর এই অভিযান চালানো হলো। এই অভিযোগের পরিপ্রেক্ষিতে ব্যাংক দুঃখ প্রকাশ করে কয়েকটি পত্রিকায় পুরো পৃষ্ঠা বিজ্ঞাপন ছাপায়।ব্যাংকের প্রধান নির্বাহী ফ্রাঙ্কো মোরা গত সপ্তাহে বলেন, যেসব গ্রাহক তাদের ব্যাংকের উচ্চ মানের সঙ্গে মানিয়ে চলতে ব্যর্থ হয়েছে, তাদের হিসাব বাতিল করা হয়েছে।যুক্তরাজ্যের রাজস্ব ও শুল্ক বিভাগ সম্প্রতি কর ফাঁকির সঙ্গে জড়িত বলে ১ হাজার ১০০ ব্যক্তিকে সুনির্দিষ্ট করে। গত সপ্তাহে এইচএসবিসি স্বীকার করে, নিয়ন্ত্রণের অভাবে অতীতে যে ঘটনা ঘটেছে, এর জন্য তারা দায়ী। তবে এখন সেই ব্যবস্থার আমূল পরিবর্তন ঘটেছে।
