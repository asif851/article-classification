
এক নারী সহকর্মীকে ধর্ষণের ঘটনায় ভারতের তেহেলকা সাময়িকীর সাবেক সম্পাদক তরুণ তেজপালের বিরুদ্ধে অভিযোগপত্র দাখিল করা হয়েছে। তাঁর বিরুদ্ধে যৌন হয়রানি ও নারীর শালীনতার প্রতি নিষ্ঠুর আচরণের অভিযোগও আনা হয়। গতকাল সোমবার সরকারি কৌঁসুলিরা দুই হাজার ৭০০ পৃষ্ঠার অভিযোগপত্র গোয়া মুখ্য বিচারিক হাকিম অনুজা প্রভুদেসাইয়ের আদালতে দাখিল করেন।অভিযোগপত্র দাখিলের আগে ভুক্তভোগী ওই নারী সংবাদকর্মীসহ অন্তত ১৫২ জনের সাক্ষ্য গ্রহণ করা হয়। অভিযোগপত্রে বলা হয়, ওই নারী সাংবাদিক বয়েসে তরুণ। তেজপালকে বাবার মতো শ্রদ্ধা করতেন তিনি। সেই তেজপালই কিনা তাঁকে ধর্ষণ ও যৌন হয়রানি করেন। এর মাধ্যমে নারীর সম্ভ্রমের প্রতি নিষ্ঠুর আচরণ করেন তিনি।গত বছরের ৩০ নভেম্বর থেকে কারাগারে আছেন তেজপাল। ওই নারী সাংবাদিক তেজপালের বিরুদ্ধে অভিযোগ করেন, নভেম্বরে সাময়িকীর পক্ষ থেকে গোয়ায় আয়োজিত অনুষ্ঠানের একপর্যায়ে তিনি ধর্ষণের শিকার হন। বিবিসি।
