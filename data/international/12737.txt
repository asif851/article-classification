
বজ্রপাতে গাছ মরে যাওয়ার খবর নতুন নয়। কিন্তু এ কারণে বৃষ্টিভেজা গাছে দাউ দাউ করে আগুন জ্বলে ওঠার ঘটনা নিশ্চয়ই নতুন নয়। একটি বিশাল গাছ ফেটে সৃষ্টি হওয়া বড় খোপের ভেতর বজ্রপাতের পরপরই দাউ দাউ করে আগুন জ্বলে ওঠে। অবাক বিস্ময়ে তা দেখছেন স্থানীয় লোকজন। এ ঘটনার ছবিও তুলেছেন তাঁরা।
আজ মঙ্গলবার ভারতীয় গণমাধ্যম এনডিটিভি অনলাইনের প্রতিবেদনে বলা হয়, গত শনিবার ঘটনাটি ঘটেছে যুক্তরাষ্ট্রের মিসিসিপি অঙ্গরাজ্যের বল্ডউইনে। তবে গাছটির খোপের ভেতর দাউ দাউ করে আগুন জ্বললেও বাইরে তেমন কোনো বিশেষ ক্ষতি হয়নি। বজ্রপাতে গাছের ভেতর জ্বলা আগুনের ছবি এখন টুইটারসহ সামাজিক যোগাযোগের মাধ্যমে ভাইরাল হয়ে গেছে।
স্থানীয় আবহাওয়া দপ্তরের মতে, গত এক সপ্তাহে মিসিসিপি ও আলাবামায় আবহাওয়া খুবই খারাপ ছিল। প্রচণ্ড ঝড় হয়েছে। এরই মাঝে তিনটি ঘূর্ণিঝড়ও হয়েছে। এ সময় বজ্রপাতে বল্ডউইনের ওই গাছের খোপের ভেতর আগুন ধরে যায়। জেনিস মেল্টন নামের স্থানীয় একজন তাৎক্ষণিকভাবে অবিশ্বাস্য এই ছবিটি ধারণ করেন। পরে ওই দিনই ছবিটি আবহাওয়াবিদ জেমস স্প্যান টুইট করেন।
টুইটারে ছবিটির সঙ্গে আবহাওয়াবিদ জেমস স্প্যান লেখেন, বল্ডউইনে বজ্রপাতের কারণে এই গাছের খোপের ভেতর এভাবেই দাউ দাউ করে আগুন জ্বলে ওঠে। ছবিটি স্থানীয় জেনিস মেল্টন তুলেছেন।
প্রতিবেদনে বলা হয়, ছবিটি টুইট করার পর প্রায় ২৫ হাজার লাইক ও ১০ হাজারের বেশি বার রিটুইট হয়। ছবিটি দেখার পর টুইটার ব্যবহারকারীরা রহস্য গল্প-উপন্যাসের গাছের সঙ্গে তুলনা করেন।
