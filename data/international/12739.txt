
সিরিয়ায় জঙ্গি সংগঠন আইএসের বিরুদ্ধে হামলা, দেশটির প্রেসিডেন্ট বাশার আল-আসাদের সঙ্গে ক্রেমলিনে সাক্ষাৎ—এমন নানা ঘটনার কারণে এই মুহূর্তে বিশ্বের সবচেয়ে আলোচিত নাম রাশিয়ার প্রেসিডেন্ট ভ্লাদিমির পুতিন। সেই আলোচিত পুতিন এ বছর বিশ্বের সবচেয়ে ক্ষমতাধর ব্যক্তি। আর ভারতের প্রধানমন্ত্রী নরেন্দ্র মোদি ছয় ধাপ এগিয়ে স্থান করে নিয়েছেন শীর্ষ দশে। ফোর্বস ম্যাগাজিনের জরিপে এ কথা বলা হয়েছে। ফোর্বস-এর বরাত দিয়ে আজ বুধবার ভারতের এনডিটিভি ও টাইমস অব ইন্ডিয়ার খবরে বলা হয়েছে, এখন বিশ্বের সবচেয়ে ক্ষমতাধর ব্যক্তি ভ্লাদিমির পুতিন। এরপরেই আছেন জার্মান চ্যান্সেলর অ্যাঙ্গেলা মেরকেল। বিশ্বের অন্যতম ক্ষমতাধর রাষ্ট্র মার্কিন প্রেসিডেন্ট বারাক ওবামা আছেন তিনে। এর আগের বছরে ওবামা ছিলেন দ্বিতীয় স্থানে। চতুর্থ স্থানে আছেন পোপ ফ্রান্সিস। ৫ নম্বরে আছেন চীনের শি জিনপিং, বিশ্বের অন্যতম ধনী ব্যক্তি মাইক্রোসফটের বিল গেটস আছেন ৬ নম্বরে, এরপরে আছেন মার্কিন ফেডারেল রিজার্ভ ব্যাংকের প্রধান জেনেট ইয়েলেন (৭), যুক্তরাজ্যের প্রধানমন্ত্রী ডেভিড ক্যামেরন (৮), ভারতের প্রধানমন্ত্রী নরেন্দ্র মোদি (৯) এবং গুগলের ল্যারি পেজ (১০)। ভারতের প্রধানমন্ত্রী নরেন্দ্র মোদি গত বছরে ছিলেন ১৫ নম্বরে। এ বছর ছয় ধাপ এগিয়েছেন। পুতিন সম্পর্কে ফোর্বস বলেছে, বিশ্বের অন্যতম শক্তিধর হিসেবে যারা প্রতিনিয়তই প্রমাণ করেছেন যে, তারা যা করতে চান তা পারবেন-পুতিন তাদের মধ্যে একজন।
