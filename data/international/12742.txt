
চীনে ৪৫৮ জন আরোহী নিয়ে যাত্রীবাহী একটি জাহাজ ডুবেছে। জাহাজটি ঝড়ের কবলে পড়েছিল। শেষ খবর অনুযায়ী, এ পর্যন্ত মাত্র ২০ জনকে উদ্ধার করা হয়েছে।
দেশটির রাষ্ট্রীয় গণমাধ্যমের বরাত দিয়ে আজ মঙ্গলবার বার্তা সংস্থা রয়টার্সের প্রতিবেদনে জানানো হয়, স্থানীয় সময় গতকাল সোমবার রাত নয়টা ২৮ মিনিটে চীনের মধ্যাঞ্চলে ইয়াংজি নদীতে জাহাজটি ডুবে যায়।
পাঁচ শতাধিক যাত্রী ধারণে সক্ষম ‘ইস্টার্ন স্টার’ নামের জাহাজটি পূর্বাঞ্চলীয় নানজিং শহর থেকে দক্ষিণ-পশ্চিমাঞ্চলীয় চংকিং শহরে যাচ্ছিল। হুবেই প্রদেশে ইয়াংজি নদীর জিয়ানলি অংশে জাহাজটি ডুবে যায়।
পিপলস ডেইলি জানিয়েছে, জাহাজটিতে ৪০৬ জন চীনা পর্যটক ছিলেন। তাঁদের বয়স ৫০ থেকে ৮০ বছর। ক্রু ছিলেন ৪৭ জন। এ ছাড়া ভ্রমণের আয়োজক সাংহাই ট্যুর গ্রুপের পাঁচজন কর্মীও জাহাজে ছিলেন।
সিনহুয়ার খবরে জানানো হয়, এখন পর্যন্ত মাত্র ২০ জনকে উদ্ধার করা হয়েছে। উদ্ধার হওয়া ব্যক্তিদের মধ্যে জাহাজের ক্যাপ্টেন ও প্রধান প্রকৌশলী রয়েছেন। তাঁরা জানিয়েছেন, সাইক্লোনের কবলে পড়ে জাহাজটি দ্রুত ডুবে যায়।
চীনের রাষ্ট্রীয় বেতারের খবরে জানানো হয়, মাত্র দুই মিনিটের মধ্যে জাহাজটি ডুবে যায়।
এ ঘটনায় সর্বাত্মক উদ্ধার তৎপরতার নির্দেশ দিয়েছেন চীনের প্রেসিডেন্ট শি জিনপিং। উদ্ধারকাজে কোনো ধরনের কার্পণ্য করা হবে না বলেও জানিয়েছেন তিনি।
দুর্ঘটনাস্থলের দিকে যাচ্ছেন চীনা প্রধানমন্ত্রী লি কেসিয়াং।
ইতিমধ্যে দুর্ঘটনাস্থলের দিকে উদ্ধারকারী দল পাঠানো হয়েছে। উদ্ধার ও অনুসন্ধানের কাজে বেশ কয়েক ডজন নৌযান সাহায্য করছে। সহায়তাকারী দলে মাছ ধরার নৌকাও রয়েছে।
সিনহুয়া বলছে, খারাপ আবহাওয়ায় উদ্ধারকাজ দুরূহ হয়ে উঠেছে।
রাষ্ট্রীয় সংবাদপত্র পিপলস ডেইলির খবরে জানানো হয়, আবহাওয়ার পূর্বাভাসে বলা হয়েছে, আজ ভারী বৃষ্টি হতে পারে।
