
 
মার্কিন প্রেসিডেন্ট ডোনাল্ড ট্রাম্পের ২০০৫ সালের আয়কর বিবরণীর তথ্য ফাঁস হয়ে গেছে। আজ বুধবার বিবিসি অনলাইনের প্রতিবেদনে এই তথ্য জানানো হয়।
ফাঁস হওয়া নথিতে দেখা যায়, ২০০৫ সালে ১৫০ মিলিয়ন ডলারের বেশি আয়ের বিপরীতে ট্রাম্প ৩৮ মিলিয়ন ডলার আয়কর দিয়েছেন।
দুই পৃষ্ঠার এই আয়কর বিবরণী প্রকাশ করেছে মার্কিন টেলিভিশন নেটওয়ার্ক এমএসএনবিসি।
ট্রাম্পের পূর্ণাঙ্গ আয়কর বিবরণীর অংশবিশেষ এই পৃষ্ঠা। এতে ট্রাম্পের আয়ের বিস্তারিত বিবরণ নেই।
আয়কর বিবরণীর তথ্য ফাঁসের ঘটনায় ক্ষুব্ধ প্রতিক্রিয়া জানিয়েছে হোয়াইট হাউস।
হোয়াইট হাউসের পক্ষ থেকে বলা হয়েছে, আয়কর বিবরণীর তথ্য প্রকাশ করা বেআইনি।
মার্কিন প্রেসিডেন্ট নির্বাচনের প্রচার চলাকালে ট্রাম্প তাঁর আয়কর বিবরণী প্রকাশ করতে অস্বীকৃতি জানান। এর মাধ্যমে ট্রাম্প দেশটির দীর্ঘ ঐতিহ্যের ব্যত্যয় ঘটান।
নির্বাচনী প্রচারের সময় ট্রাম্প বলেছিলেন, তাঁর আয়কর নিরীক্ষা করা হচ্ছে। পরবর্তী সময়ে তা প্রকাশ করা হবে।
প্রেসিডেন্ট নির্বাচিত হওয়ার পরও ট্রাম্প তাঁর আয়কর বিবরণী প্রকাশ করেননি। অথচ ৪০ বছরের মধ্যে নির্বাচিত সব মার্কিন প্রেসিডেন্ট তাঁদের আয়কর বিবরণী প্রকাশ করেছিলেন।
ট্রাম্প শপথ নেওয়ার দিন কয়েক পর তাঁর জ্যেষ্ঠ উপদেষ্টা কেলিঅ্যান কনওয়ে বলেন, মার্কিন প্রেসিডেন্ট তাঁর আয়কর বিবরণী প্রকাশ করবেন না।
বিভিন্ন জরিপে দেখা গেছে, বেশির ভাগ মার্কিন চায়, ট্রাম্পের আয়কর বিবরণী প্রকাশ করা হোক।
