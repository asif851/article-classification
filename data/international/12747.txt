
ভারতের চেন্নাইয়ে গণপূর্ত বিভাগের একজন ঠিকাদারের বাসায় অভিযান চালিয়ে নগদ প্রায় ৯০ কোটি রুপি ও ১০০ কেজি সোনা জব্দ করেছে আয়কর বিভাগ।
বৃহস্পতিবার এনডিটিভি অনলাইনের এক প্রতিবেদনে বলা হয়েছে, গণপূর্ত বিভাগের ওই ঠিকাদার ‘বালু মাফিয়া’ হিসেবেও পরিচিত। চেন্নাই শহরের বিভিন্ন স্থানে আটটি আবাসিক ভবন থেকে এসব নগদ অর্থ ও উদ্ধার করা হয়।
প্রতিবেদনে বলা হয়, অভিযানকালে ৮ কোটি রুপি নতুন নোট, ৬৫ কোটি রুপি বাতিল হওয়া ৫০০ ও ১০০০ রুপির নোট এবং নতুন ও বাতিল নোট মিলে আরও ১০ কোটি রুপি জব্দ করা হয়েছে। জব্দ করা ১০০ কেজি সোনার আনুমানিক দাম ২৮ কোটি রুপি। প্রতিটি এক কেজি ওজনের সোনার বার ছিল। ভারত সরকার সম্প্রতি ৫০০ ও ১০০০ রুপির নোট বাতিল করার পর থেকে আয়কর বিভাগ দেশটির বিভিন্ন এলাকায় নিয়মিত অভিযান চালাচ্ছে।
আয়কর বিভাগ জানিয়েছে, ৮ নভেম্বরের পর থেকে ৬ ডিসেম্বর পর্যন্ত ১৩০ কোটি রুপি মূল্যের গয়না ও রুপি জব্দ করা হয়েছে। এ ছাড়া তাদের কাছে তথ্য আছে যে, করদাতারা আরও দুই হাজার কোটি রুপি মূল্যের সম্পদের তথ্য গোপন করেছে।
আয়কর বিভাগ আরও জানিয়েছে, ৮ নভেম্বর নোট বাতিলের পর থেকে এ সংক্রান্ত চার শতাধিক মামলা হয়েছে। এ থেকে ৩০টির বেশি মামলা অধিকতর তদন্তের জন্য পাঠানো হয়েছে। কালো টাকা রোধে গত ৮ নভেম্বর দেশটির প্রধানমন্ত্রী নরেন্দ্র মোদি ৫০০ ও ১০০০ রুপির নোট বাতিল ঘোষণা করেন। ডিসেম্বরের ৩০ তারিখ পর্যন্ত জনগণ পুরোনো নোট ব্যাংকে জমা দিয়ে নতুন নোট পরিবর্তন করে নিতে পারবেন।
