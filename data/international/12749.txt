
ফ্রান্সের প্রেসিডেন্ট হিসেবে আনুষ্ঠানিকভাবে দায়িত্ব গ্রহণ করেছেন নবনির্বাচিত ইমানুয়েল ম্যাখোঁ। দেশটির সাংবিধানিক পরিষদের প্রেসিডেন্ট লরা ফ্যাবিয়াস আনুষ্ঠানিকভাবে প্রেসিডেন্ট হিসেব ম্যাখোঁর নাম ঘোষণা করেন।
বিবিসি অনলাইনের প্রতিবেদনে বলা হয়, স্থানীয় সময় আজ রোববার বেলা সাড়ে তিনটার দিকে প্যারিসে প্রেসিডেন্টের সরকারি বাসভবন এলিসি প্রাসাদে নতুন প্রেসিডেন্টের অভিষেক অনুষ্ঠিত হয়। ম্যাখোঁ দায়িত্ব নেওয়ার পরপরই বিদায়ী প্রেসিডেন্ট ফ্রাঁসোয়া ওলাঁদ এলিসি প্রাসাদ আনুষ্ঠানিকভাবে ত্যাগ করেছেন।
ঘোষণায় লরা ফ্যাবিয়াস বলেন, ‘জনগণের সার্বভৌম ইচ্ছায় আপনি এখন এই রিপাবলিকের প্রেসিডেন্ট।’
প্রেসিডেন্ট হিসেবে দায়িত্ব নেওয়ার কিছুক্ষণ আগে এলিসি প্রাসাদে পৌঁছান ম্যাখোঁ। এ সময় তাঁকে এলিসি প্রাসাদের সামনে স্বাগত জানান বিদায়ী প্রেসিডেন্ট ফ্রাঁসোয়া ওলাঁদ। এরপর হাজির হন ম্যাখোঁর স্ত্রী ও কন্যারা।
কট্টর ডানপন্থী মারিন লো পেনকে হারিয়ে গত রোববার ফ্রান্সের প্রেসিডেন্ট নির্বাচিত হন ইমানুয়েল ম্যাখোঁ। তাঁর এই জয় ফ্রান্সের প্রেসিডেন্ট পদে দশকের পর দশক ধরে প্রধান দুই দলের আধিপত্যের ধারা ভেঙেছে। ৩৯ বছর বয়সী ম্যাখোঁ এ পর্যন্ত দেশটির সবচেয়ে কম বয়সী প্রেসিডেন্ট। মাত্র তিন বছর আগে মূলধারার রাজনীতি শুরু করেন তিনি।
নির্বাচনে জয়ী হওয়ার পরপর ম্যাখোঁর দলের নাম ‘অঁ মার্শ’ (অগ্রসরমাণ) থেকে বদলে ‘লা রিপুবলিক অঁ মার্শ’ (অগ্রসরমাণ প্রজাতন্ত্র) করা হয়েছে।
ম্যাখোঁ বলেছেন, ৫৭৭ আসনের জাতীয় পরিষদের জন্য তাঁর অর্ধেক প্রার্থী হবেন রাজনীতিতে নবীন।
