
নিউইয়র্কে কঠোর প্রহরাধীন কারাগারের দেয়াল ভেঙে পালিয়ে যাওয়া দুই কয়েদি কারও সহযোগিতায় পালিয়েছেন বলে ধারণা করা হচ্ছে। রিচার্ড ম্যাট (৪৮) ও ডেভিড সোয়েট (৩৪) নামের এই দুই কয়েদির তথ্য প্রদানে এক লাখ ডলার পুরস্কার ঘোষণা করা হয়েছে। গতকাল রোববার রয়টার্সের প্রতিবেদনে এ তথ্য জানানো হয়। 
খুনের দায়ে অভিযুক্ত দুই কয়েদিকে ধরতে আইনশৃঙ্খলা রক্ষাকারী বাহিনীর দুই শতাধিক সদস্য রাস্তায় প্রতিবন্ধতা বসিয়ে তল্লাশি চালাচ্ছে। তল্লাশিতে লাগানো হয়েছে হেলিকপ্টার। বাড়ি বাড়ি গিয়ে তল্লাশিও বাদ নেই। কানাডা ও মেক্সিকোর পুলিশকে এ বিষয়ে জানানো হয়েছে।
এক সংবাদ সম্মেলনে নিউইয়র্ক স্টেট পুলিশের মেজর চার্লস গেস বলেন, ‘আমরা কোনো জায়গা বাদ দিচ্ছি না। তারা যেকোনো জায়গায় থাকতে পারে।’
নিউইয়র্কের ক্লিনটন কাউন্টির ডানমোরা গ্রামে অবস্থিত ক্লিনটন কারেকশনাল ফেসিলিটি নামের ওই কারাগার থেকে গত শুক্রবার রাত বা শনিবার ভোরে ওই কয়েদি দুজন পালিয়ে যান। পুলিশ বলছে, কয়েদিদের খোঁজ নিতে গিয়ে তাঁদের পালিয়ে যাওয়ার বিষয়টি ধরা পড়ে। এ ঘটনাকে নজিরবিহীন বলে উল্লেখ করেছে পুলিশ।
দুই কয়েদি পাশাপাশি দুটি কারাকক্ষে ছিলেন। তাঁরা যন্ত্রপাতি দিয়ে দেয়াল ছিদ্র করে বের হয়ে যান। কারাধ্যক্ষের উদ্দেশে তাঁদের ফেলা যাওয়া চিরকুটে লেখা ছিল, ‘দিনটি সুন্দর কাটুক।’
