
আফগানিস্তানের নানগরহার প্রদেশের পূর্বাঞ্চলে আচিন এলাকায় যুক্তরাষ্ট্রের সবচেয়ে বড় ‘নন-নিউক্লিয়ার’ বোমা হামলায় কমপক্ষে ৩৬ আইএস জঙ্গি নিহত হয়েছে বলে দেশটির সরকার দাবি করেছে। তারা বলছে, সেখানে জঙ্গি দল আইএসের গোপন ঘাঁটিতে ওই হামলা হয়। তবে এতে কোনো বেসামরিক লোক হতাহত হয়নি।
রয়টার্সের এক প্রতিবদেন জানানো হয়, জিবিইউ-৪৩ নামের বোমাটির ওজন ২১ হাজার ৬০০ পাউন্ড (৯৭৯৭ কেজি)। বোমাটিতে বিস্ফোরক ছিল ১৮ হাজার পাউন্ড। বোমাটি যে জায়গায় আঘাত হানে চারপাশের তাঁর চারপাশে ৩০০ মিটারেরও বেশি জায়গা জুড়ে বিস্ফোরিত হয় বলে ধারণা করা হচ্ছে। এই বোমাকে ‘মাদার অব অল বোম্বস’ বর্ণনা করা হয়। এটি ম্যাসিভ অর্ডিন্যান্স এয়ার ব্ল্যাস্ট বা এমওবি নামে পরিচিত।
এএফপির খবরে জানানো হয়, আফগানিস্তানের প্রতিরক্ষা মন্ত্রণালয় এক বিবৃতিতে বলেছে, স্থানীয় সময় গতকাল বৃহস্পতিবার সন্ধ্যায় আইএসের গোপন আস্তানায় বোমাটির বিস্ফোরণ ঘটানো হয়। এই হামলার ফলে আইএসের লুকানো আস্তানা কি দায়িস ও গভীর সুড়ঙ্গ চত্বরে ৩৬ জঙ্গি নিহত হন।
যুক্তরাষ্ট্রের প্রেসিডেন্ট ডোনাল্ড ট্রাম্প এর আগে এই অভিযানকে খুব সফল হিসেবে চিহ্নিত করেন। আফগানিস্তানের প্রেসিডেন্ট ভবন বলছে, বেসামরিক লোকদের ক্ষয়ক্ষতি ঠেকাতে আগে থেকে সতর্কতামূলক ব্যবস্থা নেওয়া হয়েছে।
বিমানবাহিনীর মুখপাত্র কর্নেল প্যাট রায়দার বলেন, জিবিইউ-৪৩ /বি বড় ধরনের নন নিউক্লিয়ার বোমা। এর আগে এ ধরনের বোমা ব্যবহার করা হয়নি।
আচিনের গভর্নর ইসমাইল সিনওয়ারি বলেন, মোমান্দ দারা এলাকায় বোমাটি বিস্ফোরণটি হয়েছিল। তিনি বলেন, এত বড় বিস্ফোরণ তিনি এর আগে দেখেননি। পুরো এলাকা বিস্ফোরণের ধোঁয়ায় ছেয়ে যায়।
আফগান সেনাবাহিনীর একটি সূত্র বলছে, বোমা বিস্ফোরণের সময় মনে হয় যেন ভূমিকম্প হচ্ছিল। বিস্ফোরণের পর অনেকে অজ্ঞান হয়ে পড়েন। ভয়ে লোকজন এলাকা ছেড়ে চলে যেতে থাকে।
পাকিস্তানের সীমান্তবর্তী নানগরহার আইএস জঙ্গিদের অন্যতম ঘাঁটি। গত বছরের আগস্ট থেকে এই এলাকায় বেশ কয়েকটি বিমান হামলা চালানো হয়।
