
নয়াদিল্লিতে গত ডিসেম্বরে চলন্ত বাসে মেডিকেলের ছাত্রীকে গণধর্ষণ ও হত্যার ঘটনায় গ্রেপ্তার এক ব্যক্তি কারাগারে অন্য কয়েদিদের হামলায় গুরুতর আহত হয়েছেন বলে তাঁর আইনজীবী অভিযোগ করেছেন। বর্তমানে হাসপাতালে চিকিত্সাধীন ওই ব্যক্তির নাম বিনয় শর্মা (২০)।
আইনজীবী এ পি সিং গতকাল বুধবার জানান, তাঁর মক্কেল বিনয় শর্মার রক্তবমি শুরু হওয়ার পর তাঁকে গত মঙ্গলবার নয়াদিল্লির লোক নায়েক হাসপাতালে ভর্তি করা হয়। তিনি বলেন, ‘বিনয় রক্তবমি করছেন। তাঁর প্রচণ্ড জ্বর। তা ছাড়া বুকের ব্যথায়ও ভুগছেন তিনি। তাঁর অবস্থা সত্যিই খুব খারাপ।’
মেডিকেলের ছাত্রীকে গণধর্ষণ ও হত্যার অভিযোগে এক কিশোরসহ  ছয়জনকে গ্রেপ্তার করা হয়। এদের মধ্যে রাম সিং নামের এক আসামি গত মার্চে কারাগারে আত্মহত্যা করেন। বাকি পাঁচজনের বিচার চলছে। কিশোর বাদে চারজনের অভিযোগ প্রমাণিত হলে যাবজ্জীবন সাজা হতে পারে। কিশোরের বিচার চলছে কিশোর আদালতে। তার লঘু শাস্তি হতে পারে।
নয়াদিল্লির এ ঘটনায় তখন ভারতজুড়ে নারী নির্যাতনবিরোধী বিক্ষোভ ও আন্দোলন হয়। এএফপি।
