
মার্কিন যুক্তরাষ্ট্র-নিয়ন্ত্রিত পুয়ের্তো রিকোতে গতকাল রোববার অনুষ্ঠিত ডেমোক্রেটিক পার্টির প্রাথমিক বাছাইপর্বে হিলারি ক্লিনটন জয়ী হয়েছেন। শেষ খবর পাওয়া পর্যন্ত ৬৪ শতাংশ ভোট পেয়েছেন হিলারি। এই অঞ্চলের জন্য নির্ধারিত মোট ৬০ জন ডেলিগেটের ৩১ জনই হিলারির খাতায় নাম লিখিয়েছেন।
পুয়ের্তো রিকোর মানুষ আগামী নভেম্বর মাসে অনুষ্ঠিত হতে যাওয়া প্রেসিডেন্ট নির্বাচনে ভোট দিতে পারবেন না। তবে বাছাইপর্বের নির্বাচনে তাঁদের অংশ নেওয়ার অধিকার রয়েছে।
প্রাথমিক বাছাইপর্বে বিজয়ের ফলে দলীয় মনোনয়ন পেতে হিলারির আর মাত্র ২৯ জন ডেলিগেটের সমর্থন দরকার। আগামীকাল মঙ্গলবার ক্যালিফোর্নিয়া, নিউ জার্সিসহ মোট ছয়টি অঙ্গরাজ্যে ভোট নেওয়া হবে। সবাই একমত যে তাতে হিলারির মনোনয়ন নিশ্চিত হবে।
আগামীকালের শেষ ভোটটি হবে ক্যালিফোর্নিয়ায়। সেখানে হিলারি ও সিনেটর বার্নি স্যান্ডার্স মোট ৪৭৫ জন ডেলিগেটের সমর্থন আদায়ের জন্য ভোটযুদ্ধে অংশ নেবেন। বেশির ভাগ জনমত জরিপ অনুযায়ী, তাঁরা দুজন সমানে সমান হয়ে লড়ছেন। আনুপাতিক ফলাফলের নিয়ম থাকায় তাঁরা নির্ধারিত ডেলিগেট নিজেদের মধ্যে কমবেশি সমান ভাগে ভাগ করে নেবেন। তবে এই ভোট চূড়ান্ত নির্বাচনী ফলাফলে তেমন হেরফের করবে না।
আগামীকাল নিউজার্সিতে যে ভোট নেওয়া হবে, তাতে হিলারি সহজেই জিতবেন। এই রাজ্যের ৫১ জন ডেলিগেটের বেশির ভাগের সমর্থন নিয়ে হিলারি দলীয় মনোনয়ন নিশ্চিত করতে সক্ষম হবেন। দূরত্বের কারণে ক্যালিফোর্নিয়া তিন ঘণ্টা পিছিয়ে থাকায় সেখানে ভোট গ্রহণ শেষ না হওয়ার আগেই এই ফলাফল চূড়ান্ত হবে।
স্যান্ডার্স অবশ্য দলীয় মনোনয়ন পাওয়ার আশা এখনো ছাড়েননি। তিনি আশা করছেন, আগামীকালের নির্বাচনে বড় রকমের বিজয় অর্জন করে তিনি দলের সুপার ডেলিগেটদের কাছে নিজের প্রার্থিতার সমর্থনে যুক্তি তুলে ধরতে সক্ষম হবেন। দলের প্রায় ৫০০ সুপার ডেলিগেট, অর্থাৎ দলের নির্বাচিত প্রতিনিধি ও দলীয় কর্মকর্তা এর মধ্যে হিলারির পক্ষে তাঁদের সমর্থন ঘোষণা করেছেন।
স্যান্ডার্সের আশা, আগামীকাল ভালো কিছু দেখানো সম্ভব হলে কয়েকজন সুপার ডেলিগেট তাঁদের সিদ্ধান্ত বদলাতে উৎসাহিত হবেন।
নিজের মনোনয়ন বিষয়ে গভীর আস্থা সত্ত্বেও ক্যালিফোর্নিয়ায় স্যান্ডার্সের ছুড়ে দেওয়া চ্যালেঞ্জ খুব গুরুত্বের সঙ্গে নিয়েছেন হিলারি। এই রাজ্যে পরাজিত হওয়া হিলারির জন্য অত্যন্ত বিব্রতকর হবে।
প্রগতিশীল ও মিশ্র বর্ণের ক্যালিফোর্নিয়া রাজ্য নভেম্বরের নির্বাচনে ডেমোক্র্যাটদের বিজয়ে গুরুত্বপূর্ণ ভূমিকা রাখবে বলে আশা করা হচ্ছে। কিন্তু স্যান্ডার্স ও তাঁর তরুণ সমর্থকেরা যদি দলের মনোনীত প্রার্থীকে সমর্থন জানাতে অস্বীকার করেন, তা হিলারির জন্য বিপর্যয় ডেকে আনতে পারে। তেমন বিপদ ঠেকাতে তিনি ক্যালিফোর্নিয়ায় তাঁর প্রচার চালিয়ে যাচ্ছেন।
