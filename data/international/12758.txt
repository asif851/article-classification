
ভারতের প্রধান বিরোধী দল কংগ্রেসের সহসভাপতি রাহুল গান্ধীর কার্যালয়ে পুলিশ গেছে। তারা রাহুলের চেহারা-সুরত সম্পর্কে জানতে চায়। এ ঘটনায় ক্ষুব্ধ হয়েছে কংগ্রেস।আজ শনিবার টাইমস অব ইন্ডিয়া অনলাইনের প্রতিবেদনে জানানো হয়, গত সপ্তাহে দিল্লি পুলিশের একটি দল রাহুলের কার্যালয়ে যায়। সেখানে তারা রাহুল দেখতে কেমন, তাঁর চোখ ও চুলের রং কী—এসব ব্যাপারে খোঁজখবর নিয়েছে।এ বিষয়ে দিল্লি পুলিশের একজন জ্যেষ্ঠ কর্মকর্তা কোনো মন্তব্য করতে অস্বীকৃতি জানান। রাহুলের কার্যালয়ের কর্মকর্তারা এক পুলিশ সদস্যের কাছে তাঁদের আগমন ও কংগ্রেসের সহসভাপতির বিষয়ে কৌতূহলের কারণ জানতে চান। তখন পুলিশের ওই সদস্য কোনো উত্তর দেননি। রাহুলের কার্যালয়ের এক ব্যবস্থাপক সেখানে আসা পুলিশের ছবি তুলে রেখেছেন। এ ঘটনায় কংগ্রেসের নেতারা ক্ষোভ প্রকাশ করেছেন। পুলিশের এই তৎপরতাকে অপ্রয়োজনীয় অনুসন্ধান উল্লেখ করে এর উদ্দেশ্য নিয়ে প্রশ্ন তুলেছেন তাঁরা। দলের এক জ্যেষ্ঠ নেতা বলেন, রাহুল একজন সাংসদ। তাঁর ব্যাপারে কোনো তথ্যের প্রয়োজন হলে তা পার্লামেন্টের ওয়েবসাইট থেকেই নেওয়া যেত। সেখানে সব তথ্য আছে। রাহুল এখন ছুটিতে আছেন। তিন দফায় ছুটি বাড়িয়েছেন তিনি। ছুটি শেষ হলে চলতি মাসের শেষ নাগাদ তাঁর নয়াদিল্লিতে ফেরার কথা। দল বলেছে, শিগগিরই সভাপতি হিসেবে নতুন জীবন শুরু করার আগে ‘অন্তর্দর্শন’ করার জন্য তাঁর এই ছুটি নেওয়া। রাহুলের ছুটি বাড়ানো নিয়ে বিভিন্ন মহলে নানা প্রশ্ন উঠেছে।
