
সৌদি আরব প্রথমবারের মতো নিজেদের জন্য ঘোষিত নারী দিবস উদ্‌যাপন করছে। দিবসটি উপলক্ষে রাজধানী রিয়াদে কিং ফাহাদ কালচারাল সেন্টারে তিন দিনব্যাপী অনুষ্ঠানের আয়োজন করা হয়।
ব্রিটিশ অনলাইন পত্রিকা দ্য ইনডিপেনডেন্টের খবরে এ তথ্য জানানো হয়। অনুষ্ঠানে বক্তারা নারীদের গাড়ি চালানোর অধিকার দিতে ও পুরুষদের অভিভাবকত্বের অবসান ঘটানোর আহ্বান জানান।
নারী দিবস উদযাপন অনুষ্ঠানে সৌদি রাজপরিবারের নারী সদস্যরাও অংশ নেন। সেখানে শিক্ষায় নারীদের ভূমিকা শীর্ষক আলোচনার আয়োজন করেন রাজকুমারী আল-জাওহারা বিনতে ফাহাদ আল-সৌদ।
কিং ফাহাদ কালচারাল সেন্টারের মুখপাত্র মোহাম্মদ আল-সাইফ আরব নিউজকে বলেন, ‘আমরা সৌদি নারী ও তাঁদের সাফল্যকে স্বীকৃতি দিতে চাই। একই সঙ্গে শিক্ষা,সংস্কৃতি, চিকিৎসা, সাহিত্যসহ অন্যান্য ক্ষেত্রে তাঁদের যে অর্জন তা মানুষকে মনে করিয়ে দিতে চাই।’
নারী অধিকার নিয়ে দেশটি ব্যাপক সমালোচিত। নারীদের জন্য রয়েছে নানা বিধি-নিষেধ। বিশ্বে সৌদি আরবই একমাত্র দেশ যেখানে নারীদের গাড়ি চালানো নিষিদ্ধ এবং চালক হিসেবে লাইসেন্স নিতে পারেন না। এ ছাড়া কোনো নারীর পড়াশোনা, বিয়ে করা বা বিদেশ ভ্রমণের ক্ষেত্রে অবশ্যই একজন পুরুষ অভিভাবকের অনুমতি নিতে হয়। এই পুরুষ অভিভাবক হবেন স্বামী অথবা বাবা অথবা ভাই।
বিশ্ব অর্থনৈতিক ফোরামের ২০১৫ সালের প্রতিবেদন অনুসারে, বৈশ্বিক লিঙ্গবৈষম্যের দিক থেকে ১৪৫টি দেশের মধ্যে সৌদি আরবের অবস্থান ১৩৪তম।
অবশ্য গত কয়েক বছরে আইনের বিভিন্ন সংশোধনীর মাধ্যমে নারীদের ওপর পুরুষের নিয়ন্ত্রণ অনেকখানি কমে আসে। এতে নারীদের কাজে যাওয়ার ক্ষেত্রে পুরুষের অনুমতির বিধান তুলে নেওয়া হয়। একই সঙ্গে ঘরে নারীকে নির্যাতন অবৈধ ঘোষণা করা হয়। এমনকি ২০১৫ সালে নারীরা ভোটার হিসেবে বিবেচিত হন। তবে অনেক জায়গাতেই এখনো আগের অবস্থাই রয়ে গেছে।
গত বছরের শেষের দিকে সৌদি আরবের এসব বিধি-বিধান বাতিলের আহ্বান জানানোয় এক পুরুষকে এক বছর কারাদণ্ড দেওয়া হয়। বর্তমানে সাংস্কৃতিক এবং অর্থনৈতিক সংস্কারে ভিশন-২০৩০ হাতে নিয়েছে দেশটির সরকার। তবে ইতিমধ্যে ওই সংস্কার প্রচেষ্টার বিরুদ্ধে দাঁড়িয়েছে তাদের ধর্মীয় সম্প্রদায়।
