
সীমান্ত বন্ধের ব্যাপারে মার্কিন প্রেসিডেন্ট ডোনাল্ড ট্রাম্পের পদক্ষেপের ব্যাপারে যুক্তরাজ্যের প্রধানমন্ত্রী থেরেসা মের তাৎক্ষণিক প্রতিক্রিয়া সমালোচনার জন্ম দিয়েছে। ট্রাম্পের সঙ্গে দূরত্ব বজায় রাখতে থেরেসার প্রতি আহ্বান জানানো হয়েছে। আজ সোমবার বার্তা সংস্থা এএফপির প্রতিবেদনে এই তথ্য জানানো হয়।গত শুক্রবার হোয়াইট হাউসে থেরেসা মের সঙ্গে দ্বিপক্ষীয় বৈঠকের পর ট্রাম্প অভিবাসনবিরোধী নির্বাহী আদেশ স্বাক্ষর করেন।ট্রাম্পের আদেশে শরণার্থীদের জন্য যুক্তরাষ্ট্রের দরজা সাময়িকভাবে বন্ধ করা হয়েছে। মুসলিমপ্রধান সাতটি দেশ থেকে যুক্তরাষ্ট্রে শরণার্থী প্রবেশে সাময়িক নিষেধাজ্ঞা দেওয়া হয়েছে। নিষিদ্ধ বলে তালিকায় থাকা দেশগুলো হলো ইরান, ইরাক, লিবিয়া, সোমালিয়া, সুদান, সিরিয়া ও ইয়েমেন।নিষেধাজ্ঞা থেকে যুক্তরাজ্যের নাগরিকেরা রেহাই পেয়েছেন। এ নিয়ে গতকাল রোববার ওয়াশিংটনের সঙ্গে কথা বলেন যুক্তরাজ্যের পররাষ্ট্রমন্ত্রী বরিস জনসন। পরে যুক্তরাজ্যের পররাষ্ট্র মন্ত্রণালয় জানায়, নিষেধাজ্ঞার ফলে যুক্তরাষ্ট্র ভ্রমণের ক্ষেত্রে যুক্তরাজ্যের একক বা দ্বৈত নাগরিকেরা সমস্যায় পড়বেন না। তবে নিষেধাজ্ঞার তালিকায় থাকা সাত দেশ থেকে যুক্তরাজ্যের কোনো দ্বৈত নাগরিক যদি যুক্তরাষ্ট্রে যান, তাহলে অতিরিক্ত তল্লাশির মুখোমুখি হতে পারেন।ট্রাম্পের অভিবাসনবিরোধী নির্বাহী আদেশের পর যুক্তরাজ্যেও ক্ষোভ ছড়িয়ে পড়েছে। মার্কিন প্রেসিডেন্টের পরিকল্পিত যুক্তরাজ্য সফর ঠেকাতে অনলাইনে তৎপরতা শুরু হয়েছে। ব্রিটিশ পার্লামেন্ট বরাবর এ-সংক্রান্ত এক আবেদনে ইতিমধ্যে নয় লাখ মানুষ স্বাক্ষর করেছেন।
গত শনিবার তুরস্ক সফরকালে থেরেসা মের মার্কিন প্রেসিডেন্টের অভিবাসনবিরোধী পদক্ষেপের বিষয়ে নিন্দা জানাতে অস্বীকৃতি জানান। এমন প্রতিক্রিয়ায় সমালোচনার মুখে পড়েন যুক্তরাজ্যের প্রধানমন্ত্রী। পরে অবশ্য একটি বলিষ্ঠ বিবৃতি দিয়েছেন তিনি।
থেরেসা মের এক মুখপাত্র বলেছেন, দেশটির প্রধানমন্ত্রী এই নিষেধাজ্ঞার সঙ্গে একমত নন।  ট্রাম্পের পদক্ষেপের বিরুদ্ধে বিশ্বজুড়ে বিক্ষোভ হচ্ছে। যুক্তরাজ্যের প্রধানমন্ত্রীর সরকারি বাসভবন ১০ নম্বর ডাউনিং স্ট্রিটের বাইরে আজ বিক্ষোভ হওয়ার কথা আছে। এ ছাড়া দেশটির অন্যান্য শহরেও বিক্ষোভ হবে।
ট্রাম্পের সঙ্গে দূরত্ব বজায় রাখার ব্যাপারে থেরেসা মের ওপর অভ্যন্তরীণ চাপ বাড়ছে।
নিষেধাজ্ঞা বাতিল না হওয়া পর্যন্ত ট্রাম্পের পরিকল্পিত যুক্তরাজ্য সফর স্থগিত রাখতে সরকারের প্রতি আহ্বান জানিয়েছেন দেশটির বিরোধী দল লেবার পার্টির নেতা জেরেমি করবিন।
টুইটারে করবিন লিখেছেন, থেরেসা যদি ট্রাম্পের রাষ্ট্রীয় সফর স্থগিত না করেন আর সুস্পষ্টভাবে ট্রাম্পের নেওয়া ব্যবস্থাগুলোর নিন্দা না জানান, তাহলে তিনি যুক্তরাজ্যের জনগণকে ব্যর্থ করে দেবেন।
