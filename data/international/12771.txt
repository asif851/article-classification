
থাইল্যান্ডের বিভিন্ন স্থানে আটটি বোমা বিস্ফোরণে কমপক্ষে চারজন নিহত হয়েছে। দেশটির দক্ষিণাঞ্চলের প্রদেশগুলোতে ও পর্যটন শহর হুয়া হিনে গত ২৪ ঘণ্টার মধ্যে এসব হামলা হয়েছে।
এএফপির খবরে জানানো হয়, গতকাল বৃহস্পতিবার রাতে হুয়া হিনে দুটি বোমা হামলায় একজন নিহত ও তিনজন আহত হয়েছে। হুয়া হিনের প্রধান সুথিপং ক্লাই উদম জানান, আজ শুক্রবার সকালে আরও দুটি বোমা হামলা হয়েছে। হুয়া হিনে মোট চারটি বোমা হামলা হয়েছে।
পর্যটন দ্বীপ ফুকেটে আজ দুটি ও সুরাত থানি এলাকায় একটি বোমা বিস্ফোরণের ঘটনা ঘটেছ। গতকাল দক্ষিণাঞ্চলের ত্রাং এলাকায় একটি বোমা হামলা হয়।
দেশটির জান্তা প্রধান বলছেন, বিশৃঙ্খলা সৃষ্টি করতেই এ ধরনের হামলা চালানো হচ্ছে।
