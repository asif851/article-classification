
শরণার্থীদের নিয়ে আপত্তিকর পোস্টার প্রকাশ করায় ইউরোপীয় ইউনিয়ন (ইইউ) বিরোধীদের সঙ্গ ত্যাগ করেছেন যুক্তরাজ্যের ক্ষমতাসীন কনজারভেটিভ পার্টির সাবেক কো-চেয়ারম্যান ও মন্ত্রী সাইদা ওয়ার্সি।আজ সোমবার নিজের এ সিদ্ধান্তের কথা জানিয়ে ওয়ার্সি বলেন, তিনি সব সময়ই ইইউর সমালোচনা করেছেন এবং চেয়েছেন যুক্তরাজ্য এই ইউনিয়ন থেকে বের হয়ে আসুক। কিন্তু ইইউ বিরোধী প্রচারে যাঁরা নেতৃত্ব দিচ্ছেন, তাঁদের মিথ্যাচার, ঘৃণা আর বিদেশিদের প্রতি ভীতি ছড়ানো সীমা ছাড়িয়েছে। এ কারণেই তিনি তাঁদের সঙ্গ ত্যাগ করে ইইউতে থাকার পক্ষে অবস্থান ঘোষণা করেছেন।ইইউতে যুক্তরাজ্য থাকবে কি থাকবে না—এ প্রশ্নে আগামী বৃহস্পতিবার ২৩ জুন যুক্তরাজ্যে গণভোট অনুষ্ঠিত হবে। এই গণভোট সামনে রেখে ইইউর পক্ষে-বিপক্ষে চলছে তুমুল প্রচার।অভিবাসনবিরোধী উগ্রবাদী দল ইউকে ইনডিপেনডেন্ট পার্টির নেতা নাইজেল ফারাজ গত সপ্তাহে একটি পোস্টার প্রকাশ করেন। এতে দেখানো হয়েছে, হাজার হাজার অশ্বেতাঙ্গ শরণার্থী যুক্তরাজ্যে প্রবেশ করছে। পোস্টারে বড় করে লেখা ব্রেকিং পয়েন্ট (ভেঙে পড়ার মুহূর্ত)।
সাইদা ওয়ার্সি বলেন, ফারাজের ব্রেকিং পয়েন্ট লেখা ঘৃণ্য এই পোস্টারই ছিল তাঁর পক্ষ বদলের ব্রেকিং পয়েন্ট। ২০১৪ সালে ইসরায়েল যখন ফিলিস্তিনের গাজায় বোমা হামলা চালাচ্ছিল, তখন পাকিস্তানি বংশোদ্ভূত সাইদা ওয়ার্সি যুক্তরাজ্যের ফিলিস্তিন নীতির প্রতিবাদে মন্ত্রিসভা থেকে পদত্যাগ করেন।সাইদা ওয়ার্সি শুধু নয়, উভয় পক্ষের নেতারা ফারাজের ওই পোস্টারের সমালোচনায় মুখর হয়েছেন। কেননা ২০১৫ সালে স্লোভেনিয়ায় তোলা একটি ছবি ব্যবহার করে ফারাজ দেখাচ্ছেন যে ইইউতে থাকার কারণে হাজার হাজার বিদেশি যুক্তরাজ্যে ঢুকে পড়ছে।
প্রধানমন্ত্রী ডেভিড ক্যামেরন গতকাল রোববার বিবিসি ‘কোশ্চেন টাইম’ অনুষ্ঠানে বলেন, ‘ইইউ বিরোধীরা প্রচার চালাচ্ছেন, তুরস্ক দ্রুত ইইউতে যুক্ত হচ্ছে এবং দেশটির কয়েক মিলিয়ন মানুষ যুক্তরাজ্যে চলে আসবে। অথচ কয়েক দশকের মধ্যেও তুরস্ক ইইউতে যুক্ত হওয়ার সম্ভাবনা নেই। তাঁরা বলছেন, ইইউর সদস্য ফি বাবদ যুক্তরাজ্য প্রতি সপ্তাহে ৩৫০ মিলিয়ন পাউন্ড দিয়ে দিচ্ছে, যা সত্যের ধারে-কাছেও নেই। তাঁদের পোস্টারে দেখানো হচ্ছে, হাজার হাজার মানুষ যুক্তরাজ্যে প্রবেশ করছে। অথচ পোস্টারের ওই ছবি স্লোভেনিয়াতে তোলা। ক্যামেরন বলেন, ‘আপনারা ইইউ ত্যাগ করতে চাইলে বিপক্ষে ভোট দিন। কিন্তু কোনো মিথ্যাচারে প্রলুব্ধ হয়ে ভোট দেওয়া ঠিক হবে না।’
