
কাতার সংকটের সমাধানে আরব দেশগুলোকে সরাসরি আলোচনায় বসার আহ্বান জানিয়েছেন রুশ পররাষ্ট্রমন্ত্রী সের্গেই লাভরভ। তিনি গতকাল রোববার সৌদি আরব সফরের সময় এ আহ্বান জানান। কাতারের সঙ্গে সৌদি আরব সংলাপ স্থগিত করার এক দিনের মাথায় এই আহ্বান জানাল রাশিয়া।
সৌদি আরবের পররাষ্ট্রমন্ত্রী আবদেল আল-জুবায়েরের সঙ্গে এক যৌথ সংবাদ সম্মেলনে রুশ পররাষ্ট্রমন্ত্রী বলেন, দোহার সঙ্গে সরাসরি আলোচনার মাধ্যমেই সংকটের সমাধান করতে হবে। তিনি ছয়টি আরব দেশের সমন্বয়ে গঠিত উপসাগরীয় সহযোগিতা সংস্থাকে (জিসিসি) জোরদার করার আহ্বান জানান। সৌদি আরব ও কাতার এই সংস্থার সদস্য।
 
