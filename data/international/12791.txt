
ভারতীয় বিমানবাহিনীর (আইএএফ) নিখোঁজ বিমান খুঁজতে বঙ্গোপসাগরে তল্লাশি চালাচ্ছে ভারত। ইতিমধ্যে তল্লাশিকাজে বঙ্গোপসাগরে ভারতের চারটি বিমান, ১২টি জাহাজ ও একটি সাবমেরিন মোতায়েন করা হয়েছে। খবর বিবিসি অনলাইনের। আজ শুক্রবার সকালে ২৯ জন আরোহী নিয়ে বঙ্গোপসাগরে নিখোঁজ হয়। এএন-৩২ বিমানটি চেন্নাইয়ের একটি ঘাঁটি থেকে উড্ডয়ন করে। বিমানটির গন্তব্য ছিল আন্দামান ও নিকোবার দ্বীপপুঞ্জের পোর্ট ব্লেয়ার। বিমানে ছিল ২৯ জন যাত্রী। এর মধ্যে ছয়জন ক্রু রয়েছেন। স্থানীয় সময় আজ সকাল পৌনে নয়টার দিকে বিমানটির সঙ্গে যোগাযোগ বিচ্ছিন্ন হয়। বেলা সাড়ে ১১টার দিকে বিমানটির পোর্ট ব্লেয়ারে পৌঁছানোর কথা ছিল।বিমান নিখোঁজ হওয়ার পর বিমানবাহিনী, নৌবাহিনী ও কোস্টগার্ড বঙ্গোপসাগরে যৌথ তল্লাশি ও উদ্ধার অভিযান শুরু করে।
