
রাশিয়ার সশস্ত্র বাহিনীকে আধুনিক সামরিক সরঞ্জামে সজ্জিত করতে শিগগিরই নতুন বাজেট পাস হতে যাচ্ছে। রাষ্ট্রীয় রণকৌশল প্রকল্প (জিপিভি) নামের এই বাজেট ৩২ হাজার ১০০ কোটি মার্কিন ডলার ধরা হয়েছে। আগামী ২০১৮-২০২৫ সাল পর্যন্ত এই বাজেট কার্যকর হবে।
বিশ্ববাজারে জ্বালানি তেলের অব্যাহত দরপতন ও রাশিয়ার ওপর অর্থনৈতিক নিষেধাজ্ঞা বহাল থাকার পরও ২০১৭ সালে সামরিক খাতে ব্যয়ের দিক থেকে রাশিয়া বিশ্বে তৃতীয় স্থানে রয়েছে। সামরিক ব্যয়ে সবার ওপরে যুক্তরাষ্ট্র এবং এরপর চীন। বর্তমানে রাশিয়ার সামরিক ব্যয় সাত হাজার কোটি ডলার। সোভিয়েত ইউনিয়নের পতনের পর সামরিক খাতে এটি রাশিয়ার সর্বোচ্চ ব্যয়।রাশিয়ার প্রেসিডেন্ট ভ্লাদিমির পুতিনের কাছে এ-সংক্রান্ত একটি খসড়া পাঠানো হয়েছে। রাশিয়ার ফেডারেশন কাউন্সিলের প্রতিরক্ষা ও নিরাপত্তাবিষয়ক কমিটির প্রধান ভিক্টর বান্দারেভের বরাত দিয়ে গতকাল মঙ্গলবার রুশ গণমাধ্যম এ খবর জানিয়েছে।ভিক্টর বান্দারেভ বলেন, ‘নতুন রাষ্ট্রীয় রণকৌশল প্রকল্প ইতিমধ্যে চূড়ান্ত হয়েছে এবং বলতে পারি প্রায় তৈরি। এই বাজেটের খরচের খাতগুলো দীর্ঘ সময় নিয়ে তর্ক-বিতর্ক চলেছে। অবশেষে ৩২১ দশমিক ২ বিলিয়ন মার্কিন ডলারের বাজেট চূড়ান্ত হয়েছে। এখন শুধু প্রেসিডেন্ট পুতিনের অনুমোদন পাওয়ার অপেক্ষা।ভিক্টর বান্দারেভ আরও বলেন, রুশ সশস্ত্র বাহিনীর জন্য অগ্রাধিকার ভিত্তিতে গুরুত্বপূর্ণ খাতগুলোর উন্নয়নের জন্য প্রথমে অর্থ বরাদ্দ দেওয়া হবে। রাশিয়ার তৈরি পৃথিবীর সবচেয়ে বড় এই সুপারসনিক যুদ্ধবিমান টুপোলেভ টু-১৬০এম২-এর আধুনিকীকরণও নতুন অস্ত্র বাজেটে রাখা হয়েছে।জানা গেছে, বাজেটের অর্থ এককালীন দেওয়া হবে না; প্রতিবছর গড় হিসেবে দেওয়া হবে। এই অর্থ অস্ত্র, গোলাবারুদসহ বিভিন্ন ধরনের সামরিক সরঞ্জাম তৈরি ও আধুনিকীকরণে ব্যবহার করা হবে। সূত্র: তাস
