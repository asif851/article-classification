
রাজনৈতিক দল কংগ্রেসের দায়িত্ব সম্প্রতি ছেলে রাহুল গান্ধীকে বুঝিয়ে দিয়েছেন সোনিয়া গান্ধী। এরপরই ঘুরতে বেরিয়ে পড়েছেন তিনি। গোয়ায় গিয়ে সাইকেলে চড়েও ঘুরেছেন সোনিয়া। আর সেই ছবি এখন সামাজিক যোগাযোগমাধ্যমে ভাইরাল হয়ে গেছে।
এনডিটিভির খবরে বলা হয়েছে, বড়দিনের পরদিনই গোয়া যান সোনিয়া গান্ধী। বিভিন্ন ভারতীয় সংবাদমাধ্যমের খবরে বলা হচ্ছে যে দক্ষিণ গোয়ায় হোটেল লীলায় থাকছেন তিনি। ছুটি কাটিয়ে জানুয়ারি মাসের প্রথম সপ্তাহে তাঁর ফিরে আসার কথা। সামাজিক যোগাযোগমাধ্যমে ব্যাপকভাবে ছড়িয়ে পড়া ছবিতে দেখা গেছে, সাইকেল চালাচ্ছেন ৭১ বছর বয়সী এই রাজনীতিক। সাইকেল চালানোর সময় একজন দর্শনার্থীর অনুরোধে তাঁর সঙ্গে ছবিটি তোলেন তিনি।
প্রায় ১৯ বছর কংগ্রেসের নেতৃত্ব দিয়েছেন সোনিয়া গান্ধী। ছেলে রাহুলের হাতে দলের দায়িত্বভার তুলে দিয়ে রাজনীতি থেকে অবসর নিয়েছেন তিনি। এবার কংগ্রেসের ১৩৩তম প্রতিষ্ঠাবার্ষিকীতেও অনুপস্থিত আছেন তিনি। কংগ্রেসের প্রতিষ্ঠাবার্ষিকী উপলক্ষে আয়োজিত সভায় আজ বৃহস্পতিবার বক্তৃতা দিয়েছেন রাহুল গান্ধী। বক্তৃতায় রাজনীতি থেকে মায়ের অবসরের বিষয়টিও উল্লেখ করেছেন তিনি।
১৬ ডিসেম্বর কংগ্রেস প্রধানের দায়িত্ব নেন রাহুল গান্ধী। শারীরিক অসুস্থতার কারণ দেখিয়ে সক্রিয় রাজনীতি থেকে সরে যাওয়ার ঘোষণা দেন সোনিয়া। ৪৭ বছর বয়সী রাহুলকে দলের দায়িত্ব বুঝিয়ে দেওয়ার সময় তিনি বলেছিলেন, ‘সে আমার ছেলে। তাই আমি তাঁর প্রশংসা করলে তা ঠিক ভালো দেখায় না।’
কংগ্রেসের দায়িত্ব নেওয়ার পরপরই গুজরাট ও হিমাচল রাজ্যের নির্বাচন নিয়ে ব্যস্ত হয়ে পড়েন রাহুল। দলের সার্বিক অবস্থা মূল্যায়নেই এখন সময় পার হচ্ছে তাঁর। অন্যান্য বছর ইংরেজি নববর্ষের প্রথম দিন ছুটিতে থাকলেও এবার আর সেই সুযোগ পাননি রাহুল। তাঁর বদলে ছুটি কাটাচ্ছেন তাঁর মা।
