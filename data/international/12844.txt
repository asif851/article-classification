
রাশিয়ায় আজ রোববার প্রেসিডেন্ট নির্বাচনের ভোটগ্রহণ শুরু হয়েছে। স্থানীয় সময় সকাল আটটায় সেখানে ভোটগ্রহণ শুরু হয় এবং তা রাত আটটা পর্যন্ত একটানা চলবে।
এই নির্বাচনে প্রতিদ্বন্দ্বিতা করছেন আটজন প্রার্থী। তাঁরা হলেন ভ্লাদিমির পুতিন, পাভেল গ্রুদিনিইন, গ্রিগোরি ইয়াভিলিনস্কি, কেসেনিইয়া সাবচাক, বরিস তিতোভ, সেরগেই বাবুরিন, ভ্লাদিমির ঝিরিনোভস্কি ও মাক্সিম সুরাইকিন।
নির্বাচনের আগে রাশিয়ান পাবলিক ওপিনিয়ন রিসার্চ সেন্টারের (ভিছেইওএম) প্রকাশিত সর্বশেষ এক জরিপে দেখা যায়, প্রায় ৭০ শতাংশ রুশ ভোটার বর্তমান প্রেসিডেন্ট ভ্লাদিমির পুতিনকে আবার প্রেসিডেন্ট হিসেবে চান।
মস্কোতে যখন শনিবার দিবাগত রাত ১১টা, তখন কামচাতকা ও চুকোত অঞ্চলে সকাল আটটা। তাই সেখানেই সবার আগে ভোটগ্রহণ শুরু হয়। রাশিয়ার কেন্দ্রীয় নির্বাচন কমিশনের টুইটে বলা হয়, এই অঞ্চলের মোট ভোটারের ৭৭ ভাগই কামচাতকার তিনটি শহরে বাস করেন এবং বাকিরা উপদ্বীপের বিভিন্ন এলাকায় ছড়িয়ে–ছিটিয়ে বাস করেন।
প্রতিটি ভোটকেন্দ্রে কীভাবে ভোটগ্রহণ চলছে, তা সিসি টিভি ফুটেজের মাধ্যমে সরাসরি সম্প্রচার করছে নির্বাচন কমিশন।
এদিকে মস্কোতেও সকাল আটটায় (বাংলাদেশ সময় ১১টা) ভোটগ্রহণ শুরু হয়েছে। সকালের দিকে ভোটারদের উপস্থিতি কিছুটা কম হলেও বেলা বাড়ার সঙ্গে সঙ্গে তা বাড়বে বলে আশা করছে নির্বাচন কর্তৃপক্ষ।
মস্কোপ্রবাসী বেশ কয়েকজন বাংলাদেশির সঙ্গে কথা বলে জানা যায়, তাঁদের অধিকাংশই আস্তানকিন্সকায়া ভোটকেন্দ্রে ভোট দেবেন। এখানে অন্তত ৩০ থেকে ৪০ জন বাংলাদেশি রুশ ভোট দেবেন।  কেন্দ্রীয় নির্বাচন কমিশন জানায়, ১ জানুয়ারি ২০১৮ সালের হিসাব অনুযায়ী রাশিয়ায় ১০ কোটি ১৮ লাখ ৮৬৯ জন ভোটার হিসেবে নিবন্ধিত হয়েছেন।
এদিকে বিশ্বের বিভিন্ন দেশে অবস্থানরত ও দুর্গম এলাকায় বসবাসরত রুশ নাগরিকদের অনেকেই এরই মধ্যে ভোট দিয়েছেন। কেন্দ্রীয় নির্বাচন কমিশনের সহযোগিতায় স্থানীয় প্রশাসন, রুশ দূতাবাস ও কনস্যুলার অফিসের সমন্বয়ে অস্থায়ী ভোটকেন্দ্রে ভোট নেওয়া হয়।
