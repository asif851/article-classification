
সংবাদ সম্মেলনে প্রায়ই আসে রাজনীতি ও সংঘাত নিয়ে বেমক্কা প্রশ্ন। আর কাঁহাতক সেসব সামলানো যায়। শেষে মাইকের সামনে কার্ডবোর্ডের তৈরি নিজের প্রতিকৃতি রেখে চলেই গেলেন থাইল্যান্ডের প্রধানমন্ত্রী। যাওয়ার আগে বলে গেলেন, রাজনীতি ও সংঘাত নিয়ে প্রশ্ন থাকলে তা করতে হবে প্রতিকৃতিকে।
বিবিসির খবরে বলা হয়েছে, থাই প্রধানমন্ত্রী প্রাইয়ুথ চান-ওচা গত সোমবার ব্যাংককে গভর্নমেন্ট হাউসের সামনে এ কাজ করেন। সংবাদ সম্মেলনে তিনি নিজের উচ্চতার সমান কার্ডবোর্ডের তৈরি একটি প্রতিকৃতি নিয়ে আসেন। সেটিকে মাইকের সামনে দাঁড় করিয়ে সাংবাদিকদের উদ্দেশে তিনি বলেন, ‘যদি রাজনীতি বা সংঘাত নিয়ে আপনাদের কোনো প্রশ্ন থাকে, তবে একে জিজ্ঞেস করুন।’ এই বলেই বিদায় নিয়ে চলে যান প্রাইয়ুথ চান-ওচা।
আগামী শনিবার থাইল্যান্ডের শিশু দিবস উপলক্ষে কিছু পরিবার ও সাংবাদিকদের সঙ্গে কথা বলছিলেন প্রধানমন্ত্রী। সাংবাদিকেরা এ সময় তাঁকে নির্বাচন, দেশটির দক্ষিণাঞ্চলে ঘটে যাওয়া সংঘাত নিয়ে প্রশ্ন করতে চেয়েছিলেন। কিন্তু নিজের প্রতিকৃতি এনে সব পরিকল্পনা ভেস্তে দেন প্রাইয়ুথ চান-ওচা। ধারণা করা হচ্ছে, শিশুদের দেখানোর জন্য ওই প্রতিকৃতিটি তৈরি করা হয়েছিল।
২০১৪ সালে এক সামরিক অভ্যুত্থানের মধ্য দিয়ে ক্ষমতায় এসেছিলেন প্রাইয়ুথ চান-ওচা। ওই বছরই দেশটির প্রধানমন্ত্রী পদে আসীন হন তিনি। তাঁর সরকার সারা দেশে নির্বাচনের প্রতিশ্রুতি দিয়ে রেখেছে। কিন্তু বারবার নির্বাচনের তারিখ পেছানো হচ্ছে। এ নিয়ে দেশটির তরুণ শিক্ষার্থীরা প্রায়ই বিক্ষোভ করছেন। অভিযোগ আছে, এরই মধ্যে সরকারি বাহিনী বিক্ষোভ করার কারণে অনেক তরুণকে গ্রেপ্তার করেছে। তবে দেশটির বর্তমান প্রধানমন্ত্রী বলেছেন, রাজনীতিকে ভয় পায় না সরকার। থাইল্যান্ডে নতুন প্রজন্মের রাজনীতিবিদ প্রয়োজন বলেও মন্তব্য করেছেন তিনি।
