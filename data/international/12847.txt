
মিয়ানমারের নেত্রী অং সান সু চিকে তাঁর দেশের রোহিঙ্গা মুসলিম সম্প্রদায়ের ওপর চালানো ‘গণহত্যা’ বন্ধ করতে অবশ্যই উদ্যোগ নিতে হবে। মালয়েশিয়ার প্রধানমন্ত্রী নাজিব রাজাক গতকাল রোববার এ কথা বলেছেন। শান্তিতে নোবেলজয়ী সু চি রোহিঙ্গাদের ওপর হত্যা, ধর্ষণ ও নির্যাতনের ঘটনায় দৃশ্যত নিষ্ক্রিয় থাকায় বিদ্রূপও করেছেন রাজাক।কুয়ালালামপুরে পাঁচ হাজার মানুষের এক সমাবেশে রাজাক গতকাল ভাষণ দেন। তিনি বলেন, মিয়ানমারের সরকারকে অবশ্যই দেশটির উত্তর-পশ্চিমে রক্তাক্ত অভিযান বন্ধ করতে হবে। ওই অভিযানের কারণে হাজার হাজার রোহিঙ্গা পালিয়ে গেছে। তাদের অনেকে হত্যা, ধর্ষণ ও নির্যাতনের শিকার হয়েছে।জনতার উদ্দেশে রাজাক বলেন, ‘এই পরিস্থিতিতে সু চির নোবেল পুরস্কার রাখার মানে কী? আমরা তাঁকে বলতে চাই, যথেষ্ট হয়েছে... আমাদের অবশ৵ই মুসলিম সম্প্রদায় ও ইসলামের পক্ষে দাঁড়াতে হবে। আমরা চাই ওআইসি (ইসলামি সহযোগিতা সংস্থা) এ ব্যাপারে পদক্ষেপ নিক।’ মুসলিম সংখ্যাগরিষ্ঠ দেশ মালয়েশিয়া সম্প্রতি রোহিঙ্গা সংকট নিয়ে মিয়ানমারের ভূমিকার কঠোর সমালোচনা করেছে। তারা গত মাসে মিয়ানমারের রাষ্ট্রদূতকে তলব করে। এ ছাড়া কুয়ালালামপুরে মিয়ানমার দূতাবাসের সামনে প্রায় ৫০০ জন মালয়েশীয় ও রোহিঙ্গা ‘গণহত্যার’ নিন্দা জানিয়ে মিছিল করেছেন।মালয়েশিয়ার একজন জ্যেষ্ঠ মন্ত্রী আসিয়ানে মিয়ানমারের সদস্যপদ রাখা যায় কি না, পর্যালোচনার আহ্বান জানিয়েছেন। এ ছাড়া মালয়েশিয়ার পররাষ্ট্র দপ্তর মিয়ানমারে ‘জাতিগত নির্মূল অভিযানের’ কঠোর নিন্দা জানিয়ে শনিবার একটি বিবৃতি দিয়েছে। তবে রাজনৈতিক বিশ্লেষকেরা বলছেন, প্রধানমন্ত্রী নাজিব রাজাক রোহিঙ্গা সংকটের বিষয়টিকে সামনে এনে এক ধরনের ধোঁয়াশা তৈরি করতে চাইছেন। তিনি শত কোটি ডলারের দুর্নীতির কেলেঙ্কারির অভিযোগ আড়াল করতেই এমন উদ্যোগ নিয়েছেন।এদিকে, গতকাল মিয়ানমারে মালয়েশিয়ার দূতাবাসের সামনে কিছুসংখ্যক বৌদ্ধ ভিক্ষু নাজিব রাজাকের বিরুদ্ধে বিক্ষোভ করেছেন। তাঁদের অভিযোগ, মিয়ানমারের অভ্যন্তরীণ বিষয়ে মালয়েশিয়ার সরকার অযাচিত হস্তক্ষেপ করছে।
