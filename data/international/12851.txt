
বাঘের পেটে মানুষ যায়—এমন খবরই শোনা যায়। কিন্তু মানুষের পেটে বাঘ? এমন ঘটনা বিরল। সেই অভাবনীয় কাণ্ডটিই ঘটিয়েছেন চীনের ধনাঢ্য ব্যবসায়ী জু। তা কী করেছেন তিনি? তিন-তিনটি বাঘ মেরে খেয়েছেন। শুধু তা-ই নয়, বাঘের রক্তও পান করেছেন।তবে এই অলক্ষুনে কাণ্ড করে মোটেও পার পাননি তিনি। ১৩ বছর কারাদণ্ড হয়েছে তাঁর। সঙ্গে জরিমানাও আছে।চীনা গণমাধ্যমের বরাতে গতকাল মঙ্গলবার টাইমস অব ইন্ডিয়া অনলাইনের প্রতিবেদনে জানানো হয়, চীনের দক্ষিণাঞ্চলীয় গুয়াংদং প্রদেশে এ ঘটনা ঘটেছে।দণ্ড পাওয়া জু ধনাঢ্য আবাসন প্রকল্পের ব্যবসায়ী। বাঘ কিনে রক্ত খাওয়ার বিষয়টি প্রমাণিত হওয়ায় তাঁকে এ দণ্ড দেওয়া হয়।আদালতকে আইনজীবীরা জানান, বাঘ খাওয়ার বিচিত্র শখ রয়েছে জুর। তিনি বাঘের হাড্ডি কাবাব করেন। বাঘের মাংস খান। বাঘের রক্ত পান করেন।জুর বাড়ি থেকে অপরাধের আলামতও উদ্ধার করেছে পুলিশ।কারাদণ্ডের পাশাপাশি জুকে প্রায় ১৯ কোটি টাকা সমমূল্যের জরিমানা করা হয়েছে।এ ছাড়া তাঁর ১৫ জন সহযোগীকে পাঁচ থেকে সাড়ে ছয় বছর পর্যন্ত কারাদণ্ড দেওয়া হয়েছে। তবে তাঁদের অর্থদণ্ডের পরিমাণ কম।দণ্ড পাওয়া ব্যক্তিরা উচ্চ আদালতে আপিল করেছিলেন। আপিলে নিম্ন আদালতের রায় বহাল রাখা হয়েছে।
