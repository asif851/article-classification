
কাতারে অভিবাসী শ্রমিকদের বেতন-ভাতা ও মজুরির নিশ্চয়তার বিষয়ে আগামীকাল মঙ্গলবার সংস্কারমূলক ব্যবস্থা চালু হতে যাচ্ছে। বলা হচ্ছে, সে দেশে এটাই এ পর্যন্ত শ্রমিকদের কল্যাণে সবচেয়ে বড় ধরনের সংস্কারমূলক ব্যবস্থা হবে। কিন্তু মানবাধিকার সংস্থাগুলো এ ব্যবস্থার বাস্তবায়ন নিয়ে সংশয় প্রকাশ করেছে।আজ সোমবার এএফপির প্রতিবেদনে জানানো হয়, দেশটির ওয়েজ প্রটেকশন সিস্টেমের আওতাধীনে এই নতুন আইন কার্যকর করা হবে। অভিবাসী শ্রমিকদের সময়মতো সঠিক বেতন-ভাতা পাওয়ার নিশ্চয়তা বিধানই এই আইনের লক্ষ্য। কাতারে ২০২২ সালের বিশ্বকাপ ফুটবলকে সামনে রেখে এখন অনেক অভিবাসী শ্রমিক কাজ করে যাচ্ছেন। সময়মতো তাঁরা মজুরি পাবেন বলে আশা করা হচ্ছে।নতুন ব্যবস্থার আওতায় এসব শ্রমিককে মাসে একবার বা দুবার বেতন দেওয়া হবে। তাঁদের বেতন-ভাতা ইলেকট্রনিক ব্যবস্থায় চলে যাবে নিজ নিজ ব্যাংক হিসাবে।নতুন আইন চালু হওয়ার পর নির্দিষ্ট সময়ের মধ্যে অভিবাসী শ্রমিকদের মজুরি পরিশোধ করা না হলে ওই প্রতিষ্ঠানকে কাতারের মুদ্রায় ছয় হাজার রিয়াল জরিমানা করা হবে। ওই প্রতিষ্ঠানে নতুন কর্মী নিয়োগে নিষেধাজ্ঞা জারি করা হবে এবং নিয়োগ কর্তাকে কারাগারে পাঠানো হতে পারে। একটি পর্যবেক্ষণ দল প্রতিটি প্রতিষ্ঠানের ওপর এ ব্যাপারে নজরদারি করবে।অভিবাসী শ্রমিকদের মজুরি সংরক্ষণের এই ব্যবস্থাকে স্বাগত জানিয়েছে অ্যামনেস্টি ইন্টারন্যাশনাল। তবে এর সঠিক বাস্তবায়ন নিয়ে সংশয় প্রকাশ করেছে সংস্থাটি।
