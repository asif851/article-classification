
সৌদি আরবের মক্কা নগরে পবিত্র মসজিদুল হারামে ক্রেন ভেঙে হতাহতের ঘটনায় ভুক্তভোগীদের ক্ষতিপূরণ দেওয়ার ঘোষণা দিয়েছেন দেশটির বাদশা সালমান। গতকাল মঙ্গলবার ইংরেজি দৈনিক সৌদি গেজেটে প্রকাশিত খবরে এ কথা জানানো হয়। খবরে বলা হয়েছে, দুর্ঘটনায় স্থায়ীভাবে পঙ্গু হওয়া ব্যক্তিদের প্রত্যেককে ১০ লাখ সৌদি রিয়াল দেওয়ার নির্দেশ দেওয়া হয়েছে। আহত ব্যক্তিদের প্রত্যেককে পাঁচ লাখ সৌদি রিয়াল করে দিতে বলা হয়েছে। ওই দুর্ঘটনায় যাঁরা নিহত হয়েছেন, তাঁদের প্রত্যেকের পরিবার ১০ লাখ সৌদি রিয়াল করে ক্ষতিপূরণ পাবেন। এ ছাড়া মারা যাওয়া প্রত্যেক ব্যক্তির দুজন স্বজন আগামী বছর সৌদি বাদশার অতিথি হিসেবে পবিত্র হজ পালনের সুযোগ পাবেন। ওই ঘটনার জন্য সৌদি আরবের ক্ষমতাশালী বিনলাদেন গ্রুপের ওপর নিষেধাজ্ঞা আরোপ করেছেন সৌদি বাদশা। গত শুক্রবারের ওই দুর্ঘটনায় অন্তত ১০৭ জন নিহত হন। নিহত ব্যক্তিদের মধ্যে একজন বাংলাদেশি আছেন বলে তথ্য পাওয়া গেছে। তাঁর নাম আবুল কাশেম (৪৬)। তিনি চট্টগ্রামের চন্দনাইশ উপজেলার কাঞ্চনাবাদ ইউনিয়নের পশ্চিম এলাহাবাদের সুফিবাড়ির বাসিন্দা। দুর্ঘটনায় আহত ২৩৮ জনের অন্তত ৪০ জন বাংলাদেশি বলে সংবাদ সংস্থা ইউএনবির খবরে বলা হয়েছে।
