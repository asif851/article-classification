
ভারতের আসাম রাজ্যের বিচ্ছিন্নতাবাদী সংগঠন উলফার প্রতিষ্ঠাতা সাধারণ সম্পাদক অনুপ চেটিয়া আজ বৃহস্পতিবার জামিনে মুক্তি পেয়েছেন। গুয়াহাটি কেন্দ্রীয় কারাগার থেকে থেকে তাঁকে মুক্তি দেওয়া হয়। খবর টাইমস অব ইন্ডিয়ার। 
অনুপ চেটিয়ার বিরুদ্ধে চারটি মামলার মধ্যে সর্বশেষটিতে গতকাল বুধবার তাঁকে জামিন দেন আদালত। আর কোনো মামলা না থাকায় আজ তাঁকে মুক্তি দেওয়া হলো। অনুপ চেটিয়া ১৯৯৭ সাল থেকে বাংলাদেশের কারাগারে বন্দী ছিলেন। গত মাসেই তাঁকে ভারতের কাছে হস্তান্তর করা হয়। অনুপ চেটিয়ার সঙ্গে তাঁর দুই সহযোগী লক্ষ্মী প্রসাদ গোস্বামী ও বাবুল শর্মাকেও হস্তান্তর করা হয়। ১৯৯৭ সালের ২১ ডিসেম্বর ঢাকার মোহাম্মদপুর এলাকার একটি বাসা থেকে ইউনাইটেড লিবারেশন ফ্রন্ট অব আসামের (উলফা) অন্যতম শীর্ষ নেতা অনুপ চেটিয়াকে গ্রেপ্তার করে পুলিশ। এরপর তাঁর বিরুদ্ধে অবৈধভাবে বাংলাদেশে অবস্থান এবং অবৈধভাবে বিদেশি মুদ্রা ও একটি স্যাটেলাইট ফোন রাখার অভিযোগে তিনটি মামলা হয়।
