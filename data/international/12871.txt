
ভারতের আম আদমি পার্টির (এএপি) প্রধান অরবিন্দ কেজরিওয়ালকে লক্ষ্য করে ডিম ও পাথর ছুড়েছে এক অজ্ঞাত দুর্বৃত্ত। এনডিটিভি অনলাইনের প্রতিবেদনে জানানো হয়, গতকাল মঙ্গলবার উত্তর-পশ্চিম দিল্লির সুলতানপুর মাজরায় এ ঘটনা ঘটে।এএপির স্বেচ্ছাসেবকদের ভাষ্য, দলীয় সমাবেশে ভাষণ দিচ্ছিলেন দিল্লির সাবেক মুখ্যমন্ত্রী কেজরিওয়াল। এ সময় এক অজ্ঞাত দুর্বৃত্ত তাঁকে লক্ষ্য করে ডিম ও পাথর ছোড়ে। এরপর ওই দুর্বৃত্ত পালিয়ে যায়। দুর্বৃত্তের ছোড়া ডিম ও পাথর কেজরিওয়ালের গায়ে লাগেনি। তিনি অক্ষত আছেন। এর আগেও একাধিকবার হামলার শিকার হয়েছেন কেজরিওয়াল।
