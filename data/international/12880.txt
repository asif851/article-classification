
অটিজমে আক্রান্ত শিশু সুমাইয়া ভূঁইয়া। আট বছর ধরে সুমাইয়াকে নিয়ে তার পরিবার বাস করছে অস্ট্রেলিয়ার সিডনিতে। সেখানেই স্থায়ীভাবে বসবাসের আবেদন করে সুমাইয়ার পরিবার। কিন্তু বাধা হয়ে দাঁড়ায় সুমাইয়ার অসুস্থতা।
অস্ট্রেলিয়ার ফেয়ারফেক্স সংবাদমাধ্যমের খবরে জানা যায়, ২০১৩ সালে সুমাইয়া ও তার পরিবারের স্থায়ীভাবে বসবাসের আবেদন প্রত্যাখ্যান করা হয়। গতকাল শুক্রবার দেশ ছাড়ার জন্য নির্দেশ দেওয়া হয়।
একেবারে শেষ মুহূর্তে পাল্টে যায় সবকিছু। অস্ট্রেলিয়ার অ্যাসিস্ট্যান্ট ইমিগ্রেশন মিনিস্টার অ্যালেক্স হকের মধ্যস্থতায় সে দেশে স্থায়ীভাবে বসবাসের অনুমতি পায় সুমাইয়া।
সুমাইয়ার মা নাসরিন হক ফেয়ারফেক্স সংবাদমাধ্যমকে গত বৃহস্পতিবার জানান, অ্যালেক্স তাঁদের পরিবারের আবেদন পুনর্বিবেচনা করেন। সিদ্ধান্ত বদলের এই খবরে তিনি আনন্দে কেঁদে ফেলেন।
