
রিপাবলিকান প্রার্থী ডোনাল্ড ট্রাম্প প্রেসিডেন্ট হওয়ার যোগ্য নন বলে মন্তব্য করেছিলেন মার্কিন প্রেসিডেন্ট বারাক ওবামা। তাঁর এই মন্তব্যের পাল্টা জবাব দিয়েছেন ট্রাম্প। তিনি ওবামাকে বিদ্রূপও করেছেন। আজ বুধবার বিবিসি অনলাইনের প্রতিবেদনে এই তথ্য জানানো হয়।গতকাল মঙ্গলবার ফক্স নিউজকে দেওয়া সাক্ষাৎকারে ওবামাকে দুর্বল ও অকার্যকর প্রেসিডেন্ট হিসেবে বর্ণনা করেন ট্রাম্প।ট্রাম্পের ভাষ্য, যুক্তরাষ্ট্রের ইতিহাসে ওবামা সম্ভবত সবচেয়ে বাজে প্রেসিডেন্ট।ট্রাম্পের দাবি, ওবামার চেয়ে পররাষ্ট্রনীতির বিষয়গুলো ঢের বেশি জানেন তিনি।ইউক্রেন সংকটে ওবামার ভূমিকা নিয়ে উপহাস করেছেন ট্রাম্প।রিপাবলিকান পার্টির এই প্রেসিডেন্ট প্রার্থী বলেন, ওবামা ও তাঁর এক সময়ের পররাষ্ট্রমন্ত্রী হিলারি ক্লিনটন মধ্যপ্রাচ্যকে অস্থিতিশীল করেছেন। দেশকে ঝুঁকির মধ্যে ফেলেছেন।
ট্রাম্পের এই পাল্টা জবাবের আগে একই দিন ওবামা বলেছিলেন, ট্রাম্প প্রেসিডেন্ট হওয়ার অযোগ্য।
রিপাবলিকান পার্টি এখনো কেন ট্রাম্পের প্রার্থিতা সমর্থন করছে, এ নিয়েও প্রশ্ন তোলেন ওবামা।
ট্রাম্পকে ইঙ্গিত করে মার্কিন প্রেসিডেন্ট বলেন, ‘যথেষ্ট হয়েছে’ বলার সময় এসেছে।
প্রয়াত এক মার্কিন সেনার বাবা-মাকে আক্রমণ করে বক্তব্য দিয়ে ডেমোক্রেটিক ও রিপাবলিকান উভয় পার্টির নেতাদের তোপের মুখে আছেন ট্রাম্প। এর ধারাবাহিকতায় ট্রাম্পের প্রেসিডেন্ট হওয়ার যোগ্যতা নিয়ে প্রশ্ন তোলেন ওবামা।
