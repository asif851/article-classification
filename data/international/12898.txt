
সর্বশেষ দূরপাল্লার ক্ষেপণাস্ত্র পরীক্ষা সফল হওয়ায় উৎসব করেছে উত্তর কোরিয়া। সরকারি স্কয়ারগুলোতে নেচে-গেয়ে এবং আতশবাজি ফুটিয়ে গণ-উৎসব পালন করে দেশটি। আজ শনিবার পিয়ংইয়ংয়ের রাষ্ট্রীয় সংবাদমাধ্যম এ কথা জানায়। খবর এএফপির।
ক্ষমতাসীন ওয়ার্কার্স পার্টির সরকারি সংবাদপত্র ‘রোডং সিনমুন’ তাদের প্রথম পাতায় এ উৎসবের রঙিন ছবিসহ খবর ছেপেছে। এতে হাজার হাজার সৈন্য ও জনতাকে পিয়ংইয়ংয়ের কিম ইল-সুং স্কয়ারে সমবেত হয়ে আনন্দ-উল্লাস প্রকাশ করতে দেখা যাচ্ছে। উত্তর কোরিয়ার প্রয়াত নেতাদের বিশাল বিশাল প্রতিকৃতি দিয়ে স্কয়ারটি সুসজ্জিত করা হয়েছে।  ক্ষেপণাস্ত্রের কথা উল্লেখ করে জনতাদের একটি ব্যানারে লেখা ছিল, ‘হোয়াসং-১৫ ক্ষেপণাস্ত্রের পরীক্ষা সফল হওয়ায় আমরা আন্তরিকভাবে আনন্দ উদযাপন করছি। এই ক্ষেপণাস্ত্রের পরীক্ষা চালিয়ে বিশ্বব্যাপী উত্তর কোরিয়ার শক্তির জানান দেওয়া হয়েছে।’
উত্তর কোরিয়া গত বুধবার নতুন করে একটি আন্তঃমহাদেশীয় ব্যালিস্টিক ক্ষেপণাস্ত্রের সফল পরীক্ষা চালায়। আর এই পরীক্ষার পর দেশটির নেতা কিম জং-উন ঘোষণা দেন যে, তাঁর দেশ এখন পরিপূর্ণ পারমাণবিক ক্ষমতাধর দেশ।
কিছুদিন পর দক্ষিণ কোরিয়া ও যুক্তরাষ্ট্র একটা বড় ধরনের বিমান মহড়া করতে যাচ্ছে। এতে ওই অঞ্চলে উত্তেজনা বেড়ে যাওয়ার আশঙ্কা করা হচ্ছে।
 
