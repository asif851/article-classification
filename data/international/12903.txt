
যুক্তরাস্ট্রের নিউইয়র্ক সিটিতে অসীম পাল নামের এক বাংলাদেশি মারা গেছেন। পরিবারের দাবি, ব্রুকলিনে চার্চ-ম্যাকডোনাল্ড এলাকায় স্থানীয় সময় গত বুধবার ভোররাতে নিজ বাসার রান্নাঘরের জানালা দিয়ে লাফিয়ে নিচে পড়ে তিনি আত্মহত্যা করেন। প্রায় ছয় মাস ধরে বেকার থেকে মানসিক কষ্টে ভুগছিলেন অসীম।
অসীম পালের বাড়ি নোয়াখালীর সুধারামপুরে।
অসীম পালের স্ত্রী বীথি পালের ভাষ্য, ‘১৯৯৭ সালে ডিভি লটারি জিতে যুক্তরাষ্ট্রে আসেন অসীম। এর পর দেশে গিয়ে আমাকে বিয়ে করেন। স্বামীর স্পন্সরে ২০০৫ সালে আমি আমেরিকায় এসেছি। আমাদের বড় ছেলে বিজয় আসছে সেপ্টেম্বর মাসে সপ্তম গ্রেডে যাবে। আরেক সন্তান পূর্ণতার বয়স চার বছর।’
বীথির ভাষ্য, ‘এ বছরের জানুয়ারি থেকে আমার স্বামী বেকার। শত চেষ্টা করেও কাজ জোটাতে পারেননি। আমি একটি বেকারিতে কাজ করে সংসার চালাচ্ছি।’
বেকার থেকে অসীম হতাশায় ভুগছিলেন বলে বীথি জানান। গত ফেব্রুয়ারিতে দেশে তাঁর বড় ভাই মারা গেছেন। এতে তিনি মানসিকভাবে আরও ভেঙে পড়েন। এখন দুই শিশু সন্তান নিয়ে তিনি কীভাবে সংসার চালাবেন, বুঝতে পারছেন না।
অসীম পালের মরদেহ কিংস কাউন্টি হাসপাতালের হিমঘরে রাখা হয়েছে। ময়নাতদন্তের পর আজ শুক্রবার মরদেহ পেলে তাঁর শেষকৃত্যের আয়োজন করবে এলাকার হিন্দু সম্প্রদায়।
