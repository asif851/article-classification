
পাকিস্তানে এবারের নির্বাচনে বেশ কয়েকটি অঘটন ঘটেছে। পুরোনো অনেক হোমরাচোমরা যেমন ধরাশায়ী হয়েছেন, তেমনি অপ্রত্যাশিতভাবে জয়ী হয়েছেন কয়েকজন প্রার্থী।
পেশোয়ারে তেহরিক-ই-ইনসাফের (পিটিআই) নেতা ইমরান খানের কাছে হেরেছেন আওয়ামী ন্যাশনাল পার্টির (এএনপি) বড় নেতা গুলাম আহমেদ বিলোর। সবাইকে চমকে দিয়ে পিএমএল-এনের রাজা জাভেদ ইখলাস হারিয়ে দিয়েছেন সাবেক প্রধানমন্ত্রী রাজা পারভেজ আশরাফকে। ভোট গণনায় দেখা গেছে, এএনপির প্রধান আসফেন্দিয়ার ওয়ালি খানও নিজ এলাকা চারসাদ্দায় পিছিয়ে ছিলেন।
গত জাতীয় পরিষদে বিরোধী দলের নেতা চৌধুরী নিসার আলী খান এবার পিটিআইয়ের গুলাম সারওয়ার খানের কাছে অপ্রত্যাশিতভাবে পরাজিত হয়েছেন। তবে নিসার আরেকটি আসনে পিএমএল-কিউয়ের রাজা মুহাম্মদ বাশারাতকে হারিয়ে দিয়েছেন।
রাওয়ালপিন্ডিতে পিএমএল-এনের শাকিল আওয়ানকে অনায়াসে হারিয়ে আরেকটি বিস্ময়ের জন্ম দিয়েছেন শেখ রশিদ আহমেদ।
সাবেক মন্ত্রী ও পিপিপির বড় নেতা চৌধুরী আহমেদ মুখতার হেরে গেছেন পিএমএল-কিউয়ের চৌধুরী পারভেজ এলাহির কাছে। একইভাবে পিপিপির সাবেক তথ্যমন্ত্রী কামার জামান কাইরা পরাস্ত হয়েছেন পিএমএল-এনের প্রার্থীর কাছে। পিপিপির পাঞ্জাব প্রদেশের সভাপতি সাবেক মুখ্যমন্ত্রী মঞ্জুর ওয়াট্টুর মতো বড় নেতাও জিততে পারেননি। দ্য নেশন।
