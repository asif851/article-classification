

সৌদি আরবের বাদশা তাঁর ছেলে মোহাম্মদ বিন সালমানকে নতুন ক্রাউন প্রিন্স করেছেন। ভাতিজা মোহাম্মেদ বিন নায়েফকে সরিয়ে দিয়েছেন তিনি। আজ বুধবার বিবিসি অনলাইনের প্রতিবেদনে এই তথ্য জানানো হয়।
বাদশা সালমান এ বিষয়ে একটি আদেশ (ডিক্রি) জারি করেছেন। এখন বাদশার উত্তরসূরি হবেন তাঁর ছেলে মোহাম্মদ বিন সালমান। ক্রাউন প্রিন্স হিসেবে তিনি মোহাম্মেদ বিন নায়েফের স্থলাভিষিক্ত হলেন।
ডিক্রিতে আরও বলা হয়, ৩১ বছর বয়সী প্রিন্স মোহাম্মদ বিন সালমান উপপ্রধানমন্ত্রী হবেন। তিনি একই সঙ্গে প্রতিরক্ষামন্ত্রীর দায়িত্ব চালিয়ে যাবেন।
সৌদি আরবের রাষ্ট্রীয় গণমাধ্যমে বলা হয়, ৫৭ বছর বয়সী মোহাম্মেদ বিন নায়েফকে অভ্যন্তরীণ নিরাপত্তাপ্রধানের (স্বরাষ্ট্র) পদ থেকেও সরিয়ে দেওয়া হয়েছে।
সৎভাই আবদুল্লাহ বিন আবদুল আজিজের মৃত্যুর পর ২০১৫ সালের জানুয়ারিতে সিংহাসনে অধিষ্ঠিত হন ৮১ বছর বয়সী বাদশা সালমান।
সিংহাসনে বসার কয়েক মাসের মধ্যে বিভিন্ন গুরুত্বপূর্ণ পদে রদবদল আনেন বাদশা। তখন তিনি ভাতিজা মোহাম্মেদ বিন নায়েফকে ক্রাউন প্রিন্স করেন। ছেলে মোহাম্মদ বিন সালমানকে ডেপুটি ক্রাউন প্রিন্স করেন।
 
