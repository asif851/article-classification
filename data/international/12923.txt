
যুক্তরাজ্যে লেবার পার্টির এমপি প্রার্থী বঙ্গবন্ধু শেখ মুজিবুর রহমানের নাতনি টিউলিপ রেজওয়ানা সিদ্দিক দেশটিতে বসবাসরত বাংলাদেশি প্রবাসীদের সহযোগিতা চেয়েছেন। তিনি বলেছেন, ‘আপনারা আমার নানাকে সাহায্য করেছেন, আমার মা ও খালাকে সাহায্য করেছেন। আশা করছি, ব্রিটিশ এমপি পদে লড়াইয়ে আপনারা এবার আমাকেও সাহায্য করবেন।’গতকাল রোববার নিজের নির্বাচনী তহবিল সংগ্রহের অনুষ্ঠানে প্রধানমন্ত্রী শেখ হাসিনার ছোট বোন শেখ রেহানার মেয়ে টিউলিপ এ অনুরোধ জানান।যুক্তরাজ্য প্রবাসী বাংলাদেশিদের নিয়ে পূর্ব লন্ডনের ইম্প্রেশন ইভেন্ট ভেন্যুতে এই তহবিল সংগ্রহের ভোজসভা হয়। এতে বিভিন্ন শহর থেকে বাংলাদেশিরা উপস্থিত হন।অনুষ্ঠানে বক্তব্য দেন প্রথম ও একমাত্র ব্রিটিশ বংশোদ্ভূত বাংলাদেশি এমপি রুশনারা আলী। উপস্থিতি ছিলেন টিউলিপের স্বামী ক্রিস পার্সি এবং তাঁর ক্যাম্পেইন দলের সদস্যরা।টিউলিপ লন্ডনের হ্যাম্পস্টেড অ্যান্ড কিলবার্ন আসনে লেবার দলের এমপি প্রার্থী। আসনটিতে ১৯৯২ সাল থেকে লেবার পার্টির প্রার্থী গ্লেনডা জ্যাকসন টানা এমপি নির্বাচিত হন। বার্ধক্যের কারণে তিনি অবসরের ঘোষণা দিলে এই আসনে লড়ার মনোনয়ন পান টিউলিপ।গত নির্বাচনে কনজারভেটিভ প্রার্থী ক্রিস ফিলিপ এই আসনে মাত্র ৪২ ভোটে গ্লেনডার কাছে হেরে যান। এবার কনজারভেটিভ দলের প্রার্থী স্থানীয় কাউন্সিলর সায়মন মার্কাসের সঙ্গে লড়বেন টিউলিপ ।২০১৫ সালের ৭ মে পার্লামেন্ট নির্বাচন অনুষ্ঠিত হবে। আসনটি ধরে রাখতে মরিয়া লেবার পার্টি।টিউলিপ নিজেকে অভিবাসীর সন্তান হিসেবে উল্লেখ করেন। তিনি বলেন, অভিবাসীদের নিয়ে বিভিন্ন নেতিবাচক প্রচারণা চালানো হচ্ছে। কিন্তু বাস্তবতা হলো অভিবাসীরা যুক্তরাজ্যে গুরুত্বপূর্ণ অবদান রাখছেন। যুক্তরাজ্যের নিম্নবিত্ত মানুষের শিক্ষা, স্বাস্থ্য ও সামাজিক সুবিচার নিশ্চিত করার জন্য লেবার পার্টির বিকল্প নেই।আগামী নির্বাচনে লেবার পার্টিকে ক্ষমতায় ফিরিয়ে আনতে দেশটিতে বসবাসকারী সকল বাংলাদেশি প্রবাসীদের সমর্থন চান টিউলিপ।টিউলিপকে অসাধারণ মেধাবী ও পরিশ্রমী প্রার্থী বলে প্রশংসা করেন রুশনারা আলী।
