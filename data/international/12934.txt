
ইরাকের বেশ কয়েকটি শহর দখলে নেওয়া সুন্নি যোদ্ধাদের ওপর বিমান হামলা চালানোর জন্য দেশটির সরকার আনুষ্ঠানিকভাবে যুক্তরাষ্ট্রের প্রতি আহ্বান জানিয়েছে। মার্কিন সেনাবাহিনীর একজন শীর্ষ কর্মকর্তা আজ বুধবার বিষয়টি নিশ্চিত করেছেন।যুক্তরাষ্ট্রের সিনেটরদের সভায় দেওয়া বক্তব্যে মার্কিন সেনাবাহিনীর অধিনায়ক মার্টিন ডেম্পসি বলেন, বিমান হামলার জন্য ইরাক সরকারের পক্ষ থেকে তাঁদের অনুরোধ জানানো হয়েছে।সিনেট সভা শুরুর আগে ডেমোক্র্যাটিক দলের সিনেটর হ্যারি রিড বলেন, ইরাকের ‘গৃহযুদ্ধে’ মার্কিন সরকারের নাক গলানো উচিত হবে না। তবে সেনা অধিনায়ক মার্টিন ডেম্পসি সিনেট সভায় বলেন, যুক্তরাষ্ট্রের জাতীয় স্বার্থেই জঙ্গি সংগঠন আইএসআইএসের জঙ্গিদের বিরুদ্ধে মার্কিন বাহিনীর কাজ করা উচিত।এদিকে, ইরাকের রাজধানী বাগদাদের অদূরে অবস্থিত দেশটির সবচেয়ে বড় তেল শোধনাগারে আজ বুধবার ঢুকে পড়ে সুন্নি জঙ্গিরা। ইরাকের সেনাবাহিনীর পক্ষ থেকে বাইজি রিফাইনারি নামের ওই শোধনাগার থেকে জঙ্গিদের হটিয়ে দেওয়া হয়েছে বলে দাবি করা হলেও এক কর্মকর্তা বিবিসিকে জানান, শোধনাগারটির ৭৫ শতাংশ এখনও জঙ্গিদের নিয়ন্ত্রণে রয়েছে।সামরিক বাহিনী সূত্র দাবি করেছে, ৪০ জঙ্গিকে হত্যা করা হয়েছে। জঙ্গিদের দমনে ইরাক সরকার বিভিন্ন স্থানে বিমান হামলা চালাচ্ছে বলে জানা গেছে।আজ বুধবার বিবিসির অনলাইনের খবরে বলা হয়, রাজধানী বাগদাদ থেকে মাত্র ৬০ কিলোমিটার দূরে দিয়ালা প্রদেশের রাজধানী বাকুবা শহরে অবস্থান করছে সুন্নি জঙ্গিরা। গুরুত্বপূর্ণ এই শহরটির কয়েকটি অংশ ইতিমধ্যে তাদের দখলে চলে গেছে।পশ্চিমাঞ্চলীয় রামাদি শহরে ইসলামপন্থী জঙ্গিদের সঙ্গে সরকারি বাহিনীর লড়াইয়ের খবর পাওয়া গেছে।
প্রধানমন্ত্রী নূরি আল-মালিকি টেলিভিশনে দেওয়া এক ভাষণে বলেছেন, জঙ্গি হামলা মোকাবিলায় ইরাকের জনগণ আবারও ঐক্যবদ্ধ হয়েছে।বাগদাদের মার্কিন দূতাবাসের কর্মীদের নিরাপত্তায় ৩০০ সেনাসদস্যের একটি দল ইরাকে পাঠাচ্ছে যুক্তরাষ্ট্র।জঙ্গিদের প্রতিরোধ করতে ব্যর্থতার অভিযোগে দেশটির চারজন জ্যেষ্ঠ সেনা কর্মকর্তাকে বরখাস্ত করেছেন ইরাকের প্রধানমন্ত্রী নূরি আল-মালিকি।
