
ইবোলা ভাইরাসের প্রকোপ নির্মূল করতে আন্তর্জাতিক সহযোগিতা আরও বাড়ানোর আহ্বান জানিয়েছেন জাতিসংঘের মহাসচিব বান কি মুনসহ বিশ্বনেতারা। ইবোলার ছোবলে পশ্চিম আফ্রিকায় সমাজ ও রাষ্ট্রের অস্তিত্ব পর্যন্ত ধ্বংসের মুখে পড়তে পারে বলে হুঁশিয়ার করে দিয়েছে বিশ্ব স্বাস্থ্য সংস্থা (ডব্লিউএইচও)। পশ্চিম আফ্রিকায় ছড়িয়ে পড়া ইবোলা ভাইরাসে আক্রান্ত মানুষের মৃত্যুর হার ৭০ শতাংশে দাঁড়িয়েছে বলে জানিয়েছে ডব্লিউএইচও। ইবোলায় এ পর্যন্ত চার হাজার ৪৪৭ জনের মৃত্যু হয়েছে বলে জানিয়েছে সংস্থাটি।
জাতিসংঘের মহাসচিব বান কি মুন এবং যুক্তরাষ্ট্রের প্রেসিডেন্ট বারাক ওবামা এক যুক্ত বিবৃতিতে ইবোলা মোকাবিলায় আরও বেশি প্রতিশ্রুতি ও সাহায্য দেওয়ার জন্য বিশ্ব সম্প্রদায়ের প্রতি আহ্বান জানিয়েছেন। সবচেয়ে বেশি আক্রান্ত দেশ লাইবেরিয়ায় ইবোলায় আক্রান্ত মানুষের পরিচর্যার দায়িত্বে থাকা স্বাস্থ্যকর্মীরা ঝুঁকি ভাতার দাবিতে ধর্মঘটের ডাক দেওয়ার পর এ আহ্বান এল। হোয়াইট হাউসের এক বিবৃতিতে বলা হয়, ‘ইবোলার অব্যাহত হুমকির মুখে বিশ্ব সম্প্রদায়ের সহযোগিতা আরও বাড়ানো উচিত বলে দুই নেতাই একমত হয়েছেন।’
ফরাসি প্রেসিডেন্ট ফ্রাঁসোয়া ওলাঁদের সঙ্গে দেওয়া এক বিবৃতিতে ওবামা ইবোলার বিরুদ্ধে লড়াইয়ে বৈশ্বিক প্রচেষ্টা জোরদারের আহ্বান জানিয়েছেন। ইবোলার ব্যাপক সংক্রমণের মুখে গত সোমবার ডব্লিউএইচওর প্রধান মার্গারেট চ্যান বলেছেন, ‘একটি সংক্রামক ব্যাধি (ইবোলা) যে একটি রাষ্ট্রকে ব্যর্থ করে দিতে পারে, সমাজের অস্তিত্ব বিনষ্ট করতে পারে তা আমি কখনো দেখিনি।’ সোমবার ফিলিপাইনে এক সম্মেলনে তিনি এ কথা বলেন। চ্যান বলেন, ইবোলার ভীতি ভাইরাসের চেয়েও দ্রুত ছড়াচ্ছে।
এদিকে গতকাল মঙ্গলবার জাতিসংঘের এক কর্মী ইবোলায় ভুগে জার্মানির লাইপজিগের এক হাসপাতালে মারা গেছেন। সুদানের নাগরিক ৫৬ বছর বয়সী ওই ব্যক্তি গত বৃহস্পতিবার লাইবেরিয়া থেকে এসে লাইপজিগের সেন্ট জর্জ ক্লিনিকে ভর্তি হয়েছিলেন।
এখনো প্রতিষেধক বা কার্যকর ওষুধ বের না হওয়ায় ইবোলার ভীতিতে বিশ্বজুড়ে নিরাপত্তাব্যবস্থা জোরদার করা অব্যাহত আছে। ইবোলা সংক্রমণ রোধে যুক্তরাষ্ট্রের পর এবার যুক্তরাজ্য লন্ডনের হিথরো বিমানবন্দরে কয়েকটি সুনির্দিষ্ট দেশ থেকে আসা যাত্রীদের স্বাস্থ্য পরীক্ষা শুরু করার সিদ্ধান্ত নিয়েছে।
ভিএসভি-ইবিওভি নামের ইবোলার একটি প্রতিষেধক মানুষের ওপর পরীক্ষামূলকভাবে প্রয়োগের ঘোষণা দিয়েছে কানাডা। দেশটির স্বাস্থ্যমন্ত্রী বলেছেন, আগামী ডিসেম্বর মাসে এর ফলাফল জানা যাবে।
মৃত্যুর হার ৭০ শতাংশ: পশ্চিম আফ্রিকায় ছড়িয়ে পড়া ইবোলা ভাইরাসে আক্রান্ত মানুষের মৃত্যুর হার ৭০ শতাংশে দাঁড়িয়েছে বলে জানিয়েছে বিশ্ব স্বাস্থ্য সংস্থা। গতকাল সংস্থার সহকারী মহাপরিচালক ব্রুস এইলওয়ার্ড এ কথা জানান। তিনি বলেন, আগামী ডিসেম্বরের মধ্যে প্রতি সপ্তাহে পাঁচ থেকে ১০ হাজার মানুষ এ রোগে আক্রান্ত হতে পারে। তিনি বলেন, কাগজে-কলমে এই রোগে আক্রান্ত হয়ে বেঁচে থাকার সম্ভাবনা ৫০ শতাংশ হলেও বাস্তবে পরিস্থিতি ভিন্ন।
