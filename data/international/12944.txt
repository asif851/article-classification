
সড়কে দুর্ঘটনা রোধে গাড়িচালকদের মধ্যে শৃঙ্খলা নিশ্চিত করতে নতুন এক নিয়ম চালু হয়েছে যুক্তরাজ্যে। আজ বুধবার থেকে কার্যকর হওয়া নতুন নিয়ম অনুযায়ী, গাড়ি চালানোর সময় মোবাইল ফোন ব্যবহারের শাস্তি দ্বিগুণ করা হয়েছে।
এই নিয়মে বলা হয়েছে, গাড়ি চালানোর সময় মোবাইল ফোন ব্যবহার করতে গিয়ে ধরা পড়লে তাঁদের লাইসেন্সে ৬ পয়েন্ট দেওয়া হবে এবং ২০০ পাউন্ড (২০ হাজার টাকা) জরিমানা গুনতে হবে। নতুন ড্রাইভিং পাস করা কেউ যদি গাড়ি চালানোর সময় মোবাইল ব্যবহার করতে গিয়ে ধরা পড়েন, তবে তাঁদের পুরো লাইসেন্স বাতিল করা হবে। সে ক্ষেত্রে নতুন করে পরীক্ষা দিয়ে তাঁদের পুনরায় গাড়ি চালানোর অনুমোদন নিতে হবে। আর যাঁরা অভিজ্ঞ চালক, তাঁরা পরপর দুবার মোবাইল ব্যবহারে ধরা পড়লে এক হাজার পাউন্ড (এক লাখ টাকা) পর্যন্ত জরিমানার পাশাপাশি ছয় মাসের জন্য নিষেধাজ্ঞার বিধান রাখা হয়েছে নতুন নিয়মে। গত সেপ্টেম্বর মাসে সরকার নতুন এ নিয়ম কার্যকর করার ঘোষণা দিয়েছিল।
যুক্তরাজ্যে গাড়ি চালানোর লাইসেন্স নিতে হলে সড়ক নিয়মাবলি-সংক্রান্ত পরীক্ষায় (থিওরি) পাস করার পাশাপাশি গাড়ি চালানোর বাস্তব দক্ষতা প্রদর্শন করতে হয়। সড়কে নজরদারির বিষয়টিও বেশ কড়া। গাড়ি চালানোসংক্রান্ত অপরাধের জন্য নির্দিষ্টসংখ্যক পয়েন্ট দেওয়া হয় লাইসেন্সে। কোনো চালকের লাইসেন্সে পয়েন্ট সংখ্যা ১২ হলেই ওই লাইসেন্স বাতিল হয়ে যায়। অপরাধ বিবেচনায় গাড়ি চালানোর ক্ষেত্রে নির্দিষ্ট মেয়াদের নিষেধাজ্ঞাও জারি হয় চালকের ওপর।
এর আগে গাড়ি চালানোর সময় মোবাইল ব্যবহারের দায়ে চালকের লাইসেন্সে তিন পয়েন্ট দেওয়ার পাশাপাশি ১০০ পাউন্ড জরিমানা করা হয়। এই হিসাবে নতুন নিয়মে শাস্তি দ্বিগুণ করা হলো।
একটি জরিপের তথ্য তুলে ধরে বিবিসির এক প্রতিবেদনে বলা হয়, যুক্তরাজ্যের এক-তৃতীয়াংশ চালক গাড়ি চলমান অবস্থায় মোবাইল ব্যবহার করে থাকেন। আর দেশটির পরিবহন বিভাগের (ডিপার্টমেন্ট ফর ট্রান্সপোর্ট) তথ্য অনুযায়ী, চালকের মোবাইল ব্যবহারের কারণে ২০১৪ সালে মোট ৪৯২টি দুর্ঘটনা ঘটেছে।
 
 
