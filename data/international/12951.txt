
সিরিয়ার প্রেসিডেন্ট বাশার আল-আসাদের অনুগত সেনারা দেশটির আলেপ্পো নগরের পূর্বাঞ্চলে চলমান যুদ্ধাভিযান স্থগিত করেছেন। এ তথ্য জানিয়ে রাশিয়ার পররাষ্ট্রমন্ত্রী সের্গেই লাভরভ বলেছেন, যুদ্ধকবলিত এলাকা থেকে লোকজনকে সরিয়ে নিতে এই পদক্ষেপ নেওয়া হয়েছে। ওই এলাকা থেকে প্রায় আট হাজার লোক সরিয়ে নেওয়া হবে।বিবিসি অনলাইনের খবরে জানানো হয়, চার বছর ধরে বিদ্রোহীদের দখলে থাকা পূর্ব আলেপ্পোর ৭৫ শতাংশ এখন বাশারের অনুগত সেনাদের নিয়ন্ত্রণে।
তবে ঘটনাস্থল থেকে বিবিসির একজন সাংবাদিক জানান, যুদ্ধ পুরোপুরি থেমে যাওয়ার কোনো আভাস নেই। খবরে বলা হয়েছে, রাশিয়ার এ ঘোষণা এমন সময়ে এসেছে যখন লাখো মানুষ বহু কষ্টে এলাকা ছেড়ে পালিয়ে গেছে। যে যেভাবে পথ করতে পেরেছে, পালিয়ে গেছে। একটি ধসে যাওয়া প্রাচীরের গর্ত দিয়েও হুড়োহুড়ি করে মানুষের জোয়ার যেতে দেখা গেছে।
যুক্তরাষ্ট্র যুদ্ধ স্থগিত করার ঘোষণাকে স্বাগত জানিয়েছে। তারা বলছে, ‘ইতিবাচক কিছু ঘটতে পারে বলে আভাস পাওয়া যাচ্ছে। তবে আমাদের অপেক্ষা করতে হবে এবং বাস্তবে এই ঘোষণার প্রতিফলন ঘটে কি না, তা দেখতে হবে।’
হোয়াইট হাউসের মুখপাত্র জোশ আনের্স্ট বলেন, এই পরিস্থিতিতে কাজ হচ্ছে রাশিয়া কী বলছে তা সতর্কতার সঙ্গে শোনা, আর তারা কী করে, তা খুঁটিয়ে দেখা।
