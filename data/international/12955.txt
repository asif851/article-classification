
শিরোনামটা আপনি ঠিকই পড়ছেন। দুটি বাঘের সঙ্গে বাস করছে একটি কুকুর। আর তারা বেশ ভালোও আছে। জমে গেছে তাদের বন্ধুত্ব।আজ রোববার এনডিটিভি অনলাইনের এক খবরে জানানো হয়, চীনের টংলিংয়ের তিয়ানঝিয়ানজু চিড়িয়াখানায় টনটং নামের একটি বাঘশাবক একাকিত্বে ভুগছিল। তখন ওই চিড়িয়াখানার কর্মকর্তারা সেটির জন্য বন্ধু খুঁজতে লাগল। অবশেষে পাওয়া গেল হুয়াং হুয়াং নামের একটি কুকুর ছানা। হুয়াং হুয়াং আবার টনটংয়ের সমবয়সী। বেশ জমে গেল দুজনের বন্ধুত্ব। এরপর তাদের সঙ্গে হুয়ান হুয়ান নামের আরেকটি বাঘশাবকের বন্ধুত্ব হয়।ওই চিড়িয়াখানার মুখপাত্র জানান, টনটংয়ের জন্মের পর মা বাঘিনী সেটিকে আক্রমণ করে। এরপর মায়ের কাছ থেকে সেটিকে সরিয়ে নেওয়া হয়। একাকিত্বে ভোগায় হুয়াং হুয়াংয়ের সঙ্গে তার পরিচয় করিয়ে দেওয়া হয়। অবাক করার ব্যাপার, তারা ভাইয়ের মতো সাত বছর ধরে একই খাঁচায় আছে। একই সঙ্গে খেলে, খায় ও ঘুমায়।ওই কর্মকর্তার দাবি, মেজাজ খারাপ হলে বাঘ দুটি মারামারি করে। কিন্তু মারামারির সময় তাদের থেকে ছোট আকারের কুকুর বন্ধুটি যাতে চোট না পায়, সে ব্যাপারে তারা সদা সতর্ক থাকে।
