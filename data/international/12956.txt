
রাশিয়ার সবচেয়ে জনপ্রিয় সামাজিক যোগাযোগ ওয়েবসাইট ভিকনটাকটে (ভিকে) গতকাল শুক্রবার অল্প সময়ের জন্য বন্ধ করে দেওয়া হয়েছিল। তবে সরকার বন্ধ করে দেওয়ার কথা অস্বীকার করে বলেছে, কর্মীদের ‘ভুলের’ কারণে এটি দেশটির কিছু অংশে বন্ধ ছিল।
প্রেসিডেন্ট ভ্লাদিমির পুতিনের বিরোধীদের বিক্ষোভ সংগঠনে সাইটটির কিছু ফোরাম ব্যবহূত হওয়ায় এটি আগে থেকেই চাপে ছিল। এ কারণে ধারণা করা হচ্ছে, ভুল নয়, ইচ্ছাকৃতভাবেই এটি বন্ধ করে দেওয়া হয়েছিল।
রাশিয়া ও ইউরোপজুড়ে জনপ্রিয় এবং ২১ কোটি নিবন্ধিত ব্যবহারকারীর সামাজিক যোগাযোগ মাধ্যম ভিকনটাকটে। এর প্রতিষ্ঠাতা রাশিয়ার জাকারবার্গ নামে পরিচিত পাভেল দুরভ (২৮) কিছুদিন ধরে সরকারের চাপের মুখে ছিলেন। রুশ রাষ্ট্রীয় নিরাপত্তা সংস্থা ২০১১ সালে সরকারবিরোধী বিক্ষোভে ব্যবহার করা যোগাযোগ মাধ্যমটির একটি অংশ (ফোরাম) বন্ধ করার নির্দেশ দিলেও তিনি রাজি হননি। গত মাসে গাড়ি চালানোর সময় ট্রাফিক আইন ভঙ্গ ও পুলিশকে আহত করার অভিযোগ ওঠে দুরভের বিরুদ্ধে। তিনি ওই অভিযোগ অস্বীকার করলেও আইনি লড়াইয়ের বদলে দেশ ছেড়ে চলে যান। প্রেসিডেন্ট পুতিন ক্ষমতা সংহত করার লক্ষ্যে প্রায়ই ভিন্নমত দমন বা নিয়ন্ত্রণের বিভিন্ন পদক্ষেপ নেওয়ার জন্য সমালোচিত হয়েছেন। মস্কোর বাইরে কিছু স্থানে ভিকের ওয়েবসাইট গতকাল কাজ করছিল না। এতে সাধারণ মানুষের মধ্যে এটি বন্ধের গুঞ্জন ছড়িয়ে পড়ে। তবে ভিকের মুখপাত্র গিওর্গি রবুশকিন জানিয়েছেন, সরকারের নিয়ন্ত্রণ সংস্থা এটি বন্ধের ব্যাপারে কোনো নির্দেশ দেয়নি। রয়টার্স।
