
দক্ষিণ-পূর্ব ইউরোপের দেশ সার্বিয়ায় গতকাল শনিবার রেস্তোরাঁয় এক বন্দুকধারীর হামলায় ৫ জন নিহত হয়েছে। আহত হয়েছে আরও ২২ জন। ওই বন্দুকধারীকে গ্রেপ্তার করা হয়েছে।রাজধানী বেলগ্রেড থেকে ৮০ কিলোমিটার উত্তরে মাকিজাতো রেস্তোরাঁয় গতকাল ওই হামলার ঘটনা ঘটে।বেলগ্রেডের বি ৯২ টিভিকে স্বরাষ্ট্রমন্ত্রী নাবুসা স্তেফানুন বলেন, রাইফেলধারী এক ব্যক্তি তাঁর বিচ্ছেদ হয়ে যাওয়া স্ত্রী ও আরেক নারীকে গুলি করে হত্যা করেন। এরপর রেস্তোরাঁয় থাকা অন্য লোকদের লক্ষ্য করে এলোপাতাড়ি গুলি করা শুরু করেন। একপর্যায়ে রেস্তোরাঁর অতিথিরা ওই হামলাকারীর হাত থেকে অস্ত্র ছিনিয়ে নিতে সক্ষম হন।প্রত্যক্ষদর্শীরা সার্বিয়ার রাষ্ট্রীয় টিভিকে বলেন, হামলাকারী ব্যক্তি প্রথমে রেস্তোরাঁয় এসে তাঁর সাবেক স্ত্রীকে সেখানে কয়েকজন বন্ধুর সঙ্গে দেখতে পান। মনে হয়, এরপর বাড়িতে গিয়ে তিনি বন্দুক নিয়ে ফেরেন।সার্বিয়ার স্বরাষ্ট্রমন্ত্রী আরও বলেন, হামলাকারী ব্যক্তি শান্ত স্বভাবের লোক এবং তাঁর বিরুদ্ধে কোনো ধরনের অপরাধের রেকর্ডও নেই। কাজেই সাবেক স্ত্রীর প্রতি সন্দেহ এই হামলার কারণ হতে পারে।
