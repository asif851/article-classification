
পশুখাদ্য কেলেঙ্কারিতে জড়িত থাকায় ভারতের রাষ্ট্রীয় জনতা দলের (আরজেডি) প্রধান ও বিহার রাজ্যের সাবেক মুখ্যমন্ত্রী লালুপ্রসাদ যাদবকে পাঁচ বছরের কারাদণ্ডাদেশ দেওয়া হয়েছে। গতকাল বৃহস্পতিবার রাঁচির কেন্দ্রীয় তদন্ত ব্যুরো (সিবিআই) আদালত এ দণ্ডাদেশ ঘোষণা করেন। গত সোমবার লালুসহ ৪৫ জনকে দোষী সাব্যস্ত করা হয়েছিল।একই মামলায় বিহারের আরেক সাবেক মুখ্যমন্ত্রী জগন্নাথ মিশ্র ও জনতা দলের-সংযুক্ত (জেডি-ইউ) সাংসদ জগদীশ শর্মাকে চার বছর করে কারাদণ্ডাদেশ দেওয়া হয়। এ ছাড়া জগন্নাথ মিশ্রকে দুই লাখ রুপি ও জগদীশ শর্মাকে পাঁচ লাখ রুপি জরিমানা করেছেন আদালত।পশুখাদ্য কেলেঙ্কারির ঘটনায় মামলা হয়েছিল ১৭ বছর আগে। সোমবার আদালত বৃহস্পতিবার রায় ঘোষণার দিন ঠিক করেন। ৪৫ আসামির বিরুদ্ধে সরকারি তহবিল থেকে প্রতারণার মাধ্যমে ৩৭ কোটি ৭০ লাখ রুপি তুলে নেওয়ার অভিযোগ প্রমাণিত হয়েছে।সিবিআই আদালতের বিশেষ বিচারক পি কে সিং গতকাল ভিডিও কনফারেন্সিংয়ের মাধ্যমে রায় ঘোষণা করেন। দোষী সাব্যস্ত হওয়া ৪৫ জনের মধ্যে লালুসহ ৩৪ জন রাঁচির বিরসা মুন্ডা কেন্দ্রীয় কারাগারে আছেন। আর জগন্নাথ মিশ্র রাঁচির রাজেন্দ্র প্রসাদ ইনস্টিটিউট অব মেডিকেল সায়েন্সেসে চিকিৎসাধীন।সদস্যপদ হারাবেন লালু: পাঁচ বছর কারাদণ্ড হওয়ায় লোকসভার সদস্যপদ হারাবেন লালু। তিন দিনের মধ্যে ভারতের দ্বিতীয় রাজনীতিক হিসেবে পার্লামেন্টের সদস্যপদ হারাচ্ছেন তিনি। দুর্নীতির দায়ে গত মঙ্গলবার কংগ্রেস নেতা ও রাজ্যসভার সদস্য রশিদ মাসুদের চার বছর কারাদণ্ডাদেশ হওয়ায় তিনি সদস্যপদ হারাচ্ছেন।দুর্নীতির দায়ে দণ্ড পাওয়ায় লালু আগামী ১১ বছর কোনো নির্বাচনে অংশ নিতে পারবেন না। তবে লালুর জন্য শেষ আশার আলো হচ্ছে, তিনি এই রায়ের বিরুদ্ধে উচ্চ আদালতে আপিল করতে পারবেন। উচ্চ আদালত রায় স্থগিত করলে তিনি নির্বাচনে অংশ নিতে পারবেন। হিন্দুস্থান টাইমস।
