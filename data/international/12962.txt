
কন্যাসন্তানের বাবা হয়েছেন আফগানিস্তানের প্রেসিডেন্ট হামিদ কারজাই। গত মঙ্গলবার সকাল সাড়ে নয়টার দিকে নয়দিল্লির গুরগাঁওয়ে ফর্টিস মেমোরিয়াল রিসার্চ ইনস্টিটিউটে কন্যাসন্তানের জন্ম দেন আফগান ফার্স্ট লেডি জিনাত কারজাই।আজ শুক্রবার টাইমস অব ইন্ডিয়া অনলাইনের এক খবরে জানানো হয়, মেয়ে হওয়ার খবর শুনে পরদিন বুধবার স্ত্রী ও সন্তানকে দেখতে গুরগাঁও যান কারজাই। তবে পারিবারিক কাজে তাঁর এই দিল্লি সফর খুব সংক্ষিপ্ত সময়ের জন্য ছিল।ভারতে আফগান রাষ্ট্রদূত সাইদা মোহাম্মদ আবদালি বলেন, সন্তান ও মা বেশ ভালো আছেন। প্রেসিডেন্ট হামিদ কারজাই সন্তান ও ফার্স্ট লেডিকে দেখতে এসেছিলেন। তবে তাঁর এই সফর মাত্র ২০ মিনিটের ছিল। স্ত্রী ও মেয়েকে দেখে ওই দিনই তিনি কলম্বো সফরে যান।জানা গেছে, এ সপ্তাহের শুরুর দিকেই হামিদ কারজাইয়ের স্ত্রী এই হাসপাতালে ভর্তি হন। তাঁর সঙ্গে আত্মীয় ও পরিবারের লোকজন ছিলেন। আজ বিকেলে ফার্স্ট লেডিকে ছেড়ে দেওয়া হতে পারে। তবে আফগান প্রেসিডেন্টের স্ত্রীর সন্তান প্রসব করার ব্যাপারে হাসপাতাল কর্তৃপক্ষ থেকে কোনো বিবৃতি দেওয়া হয়নি।সাইদা মোহাম্মদ আবদালি জানান, হামিদ কারজাইয়ের এটি তৃতীয় সন্তান। প্রথম সন্তান দুটির জন্ম আফগানিস্তানে। এই সন্তানের জন্মের আগে ফার্স্ট লেডির স্বাস্থ্যবিষয়ক জটিলতার কথা জানান বিশেষজ্ঞরা। তাঁরাই মূলত ফার্স্ট লেডিকে ভারতে নিয়ে যাওয়ার পরামর্শ দেন।
