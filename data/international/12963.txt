
কবিতা লেখার দায়ে কলকাতায় কবি শ্রীজাতের বিরুদ্ধে অভিযোগ দায়ের করার পর এবার কবি মন্দাক্রান্তা সেনকে গণধর্ষণের হুমকি দেওয়া হয়েছে।আজ বুধবার হিন্দুস্তান টাইমসের এক প্রতিবেদনে বলা হয়, এ ঘটনায় কলকাতা পুলিশের সাইবার সেলে অভিযোগ দায়ের করেছেন কবি মন্দাক্রান্তা সেন। কবি শ্রীজাতের সেই কবিতাটির প্রশংসা করায় সামাজিক যোগাযোগের মাধ্যম ফেসবুকে মন্দাক্রান্তাকে এই হুমকি দেওয়া হলো।মন্দাক্রান্তা সেন বলেন, ‘সকালে ঘুম থেকে উঠে ফেসবুক পেজ দেখেই আমি আঁতকে উঠেছি। দেখি, সেখানে আমাকে গণধর্ষণের হুমকি দেওয়া হয়েছে। এ ঘটনার পর আমার আইনজীবী দ্রুত কলকাতা পুলিশের সাইবার ক্রাইম বিভাগে লিখিত অভিযোগ করেছেন। আমি একজন মুক্তচিন্তার কবি। গত কয়েক দিন থেকেই ফেসবুকে আমাকে অশালীন ভাষায় গালিগালাজ করা হচ্ছে। এ ধরনের হুমকি পাওয়ার পর অভিযোগ দায়ের করা আমার দায়িত্ব।’মন্দাক্রান্তা সেন বলেন, কবি শ্রীজাতের পক্ষে অবস্থান নেওয়ার কারণেই এই হুমকি তাঁকে দেওয়া হয়েছে। তিনি বলেন, ‘এতে আমি মোটেও ভীত নই। কিন্তু ভয়ের ব্যাপার হলো, আমাদের সমাজ আসলে কোনো দিকে যাচ্ছে।’কবি বলেন, রাজা দাশ নামের একটি ফেসবুক আইডি থেকে তাঁর ফেসবুকে হুমকি দিয়ে ওই পোস্টটি দেওয়া হয়েছে। তাতে লেখা, ‘এই নারী...(অশালীন শব্দ) দেশকে বিপথগামী করছে। তাকে গণধর্ষণ...(অশালীন শব্দ) করা দরকার।’১৯ মার্চ ফেসবুকে নিজের লেখা একটি কবিতা পোস্ট করেন কবি শ্রীজাত। পরে ফেসবুকে কবিতাটি নিয়ে নানা ধরনের সমালোচনার সৃষ্টি হলে কবির বিরুদ্ধে থানার সাইবার সেলে অভিযোগ দায়ের করে এক ব্যক্তি।
