
নেপালের প্রেসিডেন্ট রাম বরণ যাদব গত শনিবারের ভয়াবহ ভূমিকম্পের পরের রাত কাটিয়েছেন তাঁর বাড়ি কাম কার্যালয়ের সামনে খাটানো তাঁবুতে। ভূমিকম্পে তাঁর বাসস্থানের বিভিন্ন জায়গায় ফাটল দেখা দেওয়ায় নিরাপত্তারক্ষীসহ বাইরেই রাত কাটান প্রেসিডেন্ট। খবর এনডিটিভির। প্রেসিডেন্টের কার্যালয়ের এক জ্যেষ্ঠ কর্মকর্তা বার্তা সংস্থা আইএএনএসকে বলেন, নতুন করে ভূমিকম্প শুরু হলে শতাব্দীপ্রাচীন ভবনটি ক্ষতিগ্রস্ত হতে পারে—এ আশঙ্কায় সবাই বাইরে থাকাকেই শ্রেয় মনে করেন। প্রেসিডেন্টের কার্যালয়ের ওই জ্যেষ্ঠ কর্মকর্তা গতকাল রোববার বলেন, প্রেসিডেন্ট এখনো তাঁবুতেই আছেন। শীতল নিবাস নামে পরিচিত নেপালের প্রেসিডেন্ট ভবন তৈরি হয় দেড় শ বছর আগে রানা রাজাদের শাসনামলে। আগে এখানে ছিল পররাষ্ট্র মন্ত্রণালয়ের কার্যালয়। শনিবারের ভূমিকম্পে প্রেসিডেন্ট ভবনের রান্নাঘরসহ কয়েকটি জায়গা ক্ষতিগ্রস্ত হয়। প্রেসিডেন্টের বাসভবনের মতো প্রধানমন্ত্রী সুশীল কৈরালার বাসভবনও ক্ষতিগ্রস্ত হয়। ভবনের মূল দরজা ব্যাপকভাবে ক্ষতিগ্রস্ত হয়েছে। ভূমিকম্পের সময় প্রধানমন্ত্রী কৈরালা ইন্দোনেশিয়ায় ছিলেন।
