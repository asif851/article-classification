
অস্ট্রেলিয়ার একদল জ্যোতির্বিজ্ঞানী বলেছেন, মহাবিশ্ব মৃত্যুর দিকে এগিয়ে চলেছে। তবে খুবই ধীরগতিতে। তাই আতঙ্কিত হওয়ার কিছু নেই। কারণ, পুরো প্রক্রিয়াটা শেষ হতে আরও প্রায় ১০ হাজার কোটি বছর লেগে যাবে। খবর এএফপি ও বিবিসির।দুই লাখ ছায়াপথ থেকে উৎপন্ন হওয়া শক্তি বা আলো পরিমাপ করে ওই বিজ্ঞানীরা দেখতে পেয়েছেন, মহাকাশের বড় একটি অংশে উৎপাদিত আলোর পরিমাণ গত ২০০ কোটি বছরের মোট শক্তির অর্ধেক। এর অর্থ হলো, মহাকাশের ওই অংশ ধীরে ধীরে ম্লান হয়ে যাচ্ছে। নতুন তারকা বা নক্ষত্র সৃষ্টির হার কমে যাওয়ার ফলেই কমছে মহাকাশের আলো বা শক্তির পরিমাণ।গবেষকেরা বিশ্বের সবচেয়ে শক্তিশালী কয়েকটি দূরবীক্ষণযন্ত্র ব্যবহার করে আট বছরের বেশি সময় ধরে ওই ছায়াপথগুলো পর্যবেক্ষণ করেন। এতে অতিবেগুনি থেকে অতি অবলোহিত পর্যন্ত ২১টি ভিন্ন তরঙ্গদৈর্ঘ্যে ছায়াপথগুলোর ছবি ধরা পড়ে।
