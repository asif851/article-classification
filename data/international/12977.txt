
ভারতে একের পর এক ধর্ষণের ঘটনা বন্ধ করতে স্কুল ও কলেজে মুঠোফোন নিষিদ্ধ করতে সরকারকে সুপারিশ করেছে কর্ণাটক রাজ্যের বিধানসভার একটি কমিটি।
এনডিটিভির অনলাইনের খবরে বলা হয়, ধর্ষণের ঘটনা বৃদ্ধি ও নারীর বিরুদ্ধে অন্যান্য অপরাধ সংঘটনের জন্য মুঠোফোনকে দোষারোপ করেছে ওই কমিটি। প্রস্তাবটির প্রতি রাজ্যের নারী ও শিশু কল্যাণ কমিটিও সমর্থন জানিয়েছে।কমিটি মনে করে, স্কুল ও কলেজের শিক্ষার্থীদের অতিমাত্রায় স্মার্টফোন ব্যবহার করা থেকে বিরত রাখা হলে নারীর বিরুদ্ধে সহিংসতার মাত্রা কমে আসবে। কারণ এটি শিক্ষার্থীদের সামাজিক মাধ্যমে প্রবেশের অবাধ সুযোগ করে দেয়।গত শুক্রবার বিধানসভায় ওঠা ওই সুপারিশে বলা হয়েছে, ‘অনেক শিক্ষার্থী বিশেষ করে সংখ্যালঘুরা এমন সব নতুন মানুষের সঙ্গে বন্ধুত্ব করে, যারা সত্যিকারের বন্ধু নাও হতে পারে। এটাই নিপীড়নের সুযোগ করে দিতে পারে।’তবে কমিটির এই প্রস্তাবের সঙ্গে দ্বিমত পোষণ করেছেন রাজ্যের মুখ্যমন্ত্রী সিড্ডারামাইয়া। গতকাল শনিবার তিনি বলেছেন, ‘আমি প্রতিবেদনটি দেখিনি। তাই কোনো মন্তব্য করতে পারব না। কিন্তু আমার ব্যক্তিগত মতামত হলো, এটা (মুঠোফোন) শিশুদের আচরণ প্রভাবিত করে না।’কর্ণাটকে স্কুল ও কলেজে মুঠোফোন ব্যবহারের ওপর নিষেধাজ্ঞা আরোপের প্রস্তাব এটাই প্রথম নয়। এর আগে মুঠোফোন ব্যবহারের স্বাস্থ্যগত সমস্যার কথা বলে বিজেপিও এমন একটি প্রস্তাব দিয়েছিল। তবে ওই প্রস্তাবে সবার সম্মতি মেলেনি।
