
দক্ষিণ আফ্রিকার প্যারা-অলিম্পিক দৌড়বিদ অস্কার পিস্টোরিয়াস প্রায় এক বছর পর গতকাল সোমবার কারাগার থেকে মুক্তি পেয়েছেন। তবে তাঁকে গৃহবন্দী থাকতে হবে। আজ মঙ্গলবার বিবিসি অনলাইনের প্রতিবেদনে এ তথ্য জানানো হয়। ২০১৩ সালে পিস্টোরিয়াসের বাড়িতে গুলিবিদ্ধ হয়ে নিহত হন তাঁর বান্ধবী রিভা স্টিনক্যাম্প। অনিচ্ছাকৃত হত্যাকাণ্ডসহ অবৈধ অস্ত্র রাখার দায়ে গত বছরের অক্টোবরে পিস্টোরিয়াসের পাঁচ বছরের কারাদণ্ড হয়। আদালতের রায়ের বিরুদ্ধে করা আপিলের শুনানি ৩ নভেম্বর হওয়ার কথা। রাষ্ট্রপক্ষের আইনজীবীরা বলছেন, খুনের দায়ে পিস্টোরিয়াসের দণ্ড হওয়া উচিত। গত সপ্তাহে দক্ষিণ আফ্রিকার প্যারোল বোর্ড জানায়, তারা পিস্টোরিয়াসের চার বছরের গৃহবন্দীত্ব ও সংশোধনী তত্ত্বাবধান অনুমোদন করেছে। প্রিটোরিয়ায় চাচার বাড়িতে পিস্টোরিয়াস বাকি কারাদণ্ড ভোগ করবেন বলে ধারণা করা হচ্ছে।
 আরও পড়ুন:
পাঁচ বছর কারাদণ্ড পিস্টোরিয়াসের
