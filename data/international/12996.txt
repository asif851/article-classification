
যুক্তরাষ্ট্রের সাউথ ক্যারোলাইনা অঙ্গরাজ্যের চার্লসটন শহরে কৃষ্ণাঙ্গ মার্কিনদের একটি ঐতিহাসিক গির্জায় গত বুধবার সন্ধ্যায় প্রার্থনা চলাকালে নয়জনকে গুলি করে হত্যা করা হয়েছে। এ ঘটনায় প্রধান সন্দেহভাজন শ্বেতাঙ্গ যুবক ডিলান রুফকে গতকাল বৃহস্পতিবার গ্রেপ্তার করা হয়েছে। খবর এএফপি, রয়টার্স ও বিবিসির।চার্লসটনের পুলিশপ্রধান গ্রেগরি মুলেন ঘটনাটিকে ‘বিদ্বেষমূলক অপরাধ’ আখ্যা দিয়ে গতকাল বৃহস্পতিবার বলেন, বুধবারের ওই হামলায় ঘটনাস্থলেই আটজন নিহত হন। আরেকজনের মৃত্যু হয় চিকিৎসাকেন্দ্রে। ঘটনার ভয়াবহতা দেখে ওই ব্যক্তি মানসিকভাবে বিপর্যস্ত হয়ে পড়েছিলেন। আহত হয়েছেন বেশ কয়েকজন। বুধবারের হামলায় নিহত ব্যক্তিদের মধ্যে রয়েছেন ওই গির্জার প্রধান যাজক (প্যাস্টর) এবং সাউথ ক্যারোলাইনার সিনেটর ক্লেমেন্টা পিঙ্কনি। তবে হতাহত ব্যক্তিদের কারও নাম আনুষ্ঠানিকভাবে প্রকাশ করা হয়নি। পুলিশ জানায়, বন্দুকধারী লোকটি গির্জায় প্রবেশ করে প্রার্থনারত ব্যক্তিদের ওপর গুলি চালাতে শুরু করে। প্রধান সন্দেহভাজন ডিলান রুফকে গতকাল চার্লসটন থেকে ৩৫০ কিলোমিটার উত্তরে নর্থ ক্যারোলাইনার শেলবি নামক স্থান থেকে গ্রেপ্তার করা হয়। শ্বেতাঙ্গ পুলিশ সদস্যদের হাতে বেশ কয়েকজন কৃষ্ণাঙ্গ নিহত হওয়ার জেরে সম্প্রতি সহিংসতার পর যুক্তরাষ্ট্রে বর্ণবাদী উত্তেজনা তুঙ্গে রয়েছে—এমন এক সময়ে কৃষ্ণাঙ্গদের একটি গির্জায় হামলাটি হলো। ‘বিদ্বেষমূলক’ ওই ঘটনার তদন্তে যুক্তরাষ্ট্রের কেন্দ্রীয় কর্তৃপক্ষ সহায়তা করবে। চার্লসটনের ক্যালহুন স্ট্রিটে অবস্থিত গির্জাটির নাম এমানুয়েল আফ্রিকান মেথডিস্ট এপিস্কোপাল চার্চ। এটি যুক্তরাষ্ট্রের দক্ষিণাঞ্চলে কৃষ্ণাঙ্গ খ্রিষ্টান সম্প্রদায়ের সবচেয়ে পুরোনো উপাসনালয়। নাগরিক অধিকার আন্দোলনের নেতা মার্টিন লুথার কিং সেখানে ১৯৬২ সালের এপ্রিলে ভাষণ দিয়েছিলেন। আটলান্টিক উপকূলের শহর চার্লসটনে বেশ কয়েকটি গির্জা রয়েছে। তাই এটি ‘পবিত্র শহর’ নামে খ্যাত। অভিবাসী মিশ্র জাতিগোষ্ঠীর উপস্থিতিতে সেখানে ধর্মীয় বিশ্বাসেও বৈচিত্র্য দেখা যায়। শহরের মেয়র জোসেফ রিলে বুধবারের ওই হামলাকে সবচেয়ে অবর্ণনীয় ও হৃদয়বিদারক বেদনার ঘটনা বলে মন্তব্য করেছেন। তিনি বলেন, একমাত্র ঘৃণাবোধের কারণেই কেউ গির্জায় ঢুকে প্রার্থনারত মানুষদের ওপর গুলি চালাতে পারে। এটা সবচেয়ে কাপুরুষোচিত কাজ।বন্দুকধারীর হামলা থেকে বেঁচে যাওয়া এক নারীর উদ্ধৃতি দিয়ে স্থানীয় সংবাদপত্র চার্লসটন পোস্ট অ্যান্ড কুরিয়ার জানায়, প্রত্যক্ষদর্শী হিসেবে ঘটনার বিবরণ প্রকাশ করার জন্যই তাঁকে ছেড়ে দেওয়া হয়েছে। যুক্তরাষ্ট্রের আগামী প্রেসিডেন্ট নির্বাচনে রিপাবলিকান পার্টির মনোনয়নপ্রত্যাশী জেব বুশ ওই হামলার পরিপ্রেক্ষিতে চার্লসটনে গতকাল নির্ধারিত নির্বাচনী প্রচারাভিযান বাতিল করেছেন। হতাহত ব্যক্তিদের পরিবার-পরিজনদের প্রতি তাঁর পক্ষ থেকে সমবেদনা জানানো হয়েছে। ডেমোক্রেটিক পার্টির মনোনয়নপ্রত্যাশী হিলারি ক্লিনটনও ওই হামলার ঘটনায় শোক প্রকাশ করেছেন।আলাবামা অঙ্গরাজ্যের বার্মিংহামে আফ্রিকান-আমেরিকানদের একটি গির্জায় ১৯৬৩ সালে বোমা হামলা চালিয়ে চারজনকে হত্যা করা হয়েছিল। ওই ঘটনায় ১৯৬০-এর দশকের নাগরিক অধিকার আন্দোলনে নতুন মাত্রা যোগ হয়।
