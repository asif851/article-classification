
প্রধানমন্ত্রী নরেন্দ্র মোদির বিরুদ্ধে আক্রমণের ঝাঁজ বাড়িয়ে চলেছেন কংগ্রেস সভাপতি রাহুল গান্ধী। একই সঙ্গে আক্রমণ করছেন বিজেপির ‘অর্থবলের আস্ফালন’কেও। এভাবেই ভারতের উত্তর-পুর্বাঞ্চলীয় রাজ্য মেঘালয়ে গতকাল মঙ্গলবার দুদিনের নির্বাচনী প্রচার শুরু করেছেন কংগ্রেস সভাপতি।
গতকাল প্রচারে নেমে রাহুল বলেন, ‘বিজেপির হাতে অনেক টাকা। সেই টাকা দিয়ে তারা এখন মানুষের ধর্মবিশ্বাসকেও কিনতে চাইছে।’ একই সঙ্গে তিনি বলেন, ‘টাকার জোরে খাসিয়া, গারো, জয়ন্তিয়া, রাভাদের কিনতে চায় বিজেপি। কিন্তু মেঘালয়ের মানুষ কিছুতেই বিক্রি হবেন না।’
রাহুল এদিন স্বীকার করেন, বহু কংগ্রেস নেতা টাকার কাছে আত্মসমর্পণ করেছে। ভবিষ্যতে যাতে সেটা না হয়, তার জন্য তিনি লক্ষ রাখার অনুরোধ করেন।
‘কোথায় মোদিজি?’ মেঘালয়ে পা দিয়েই প্রশ্ন কংগ্রেস সভাপতির। কারণ, সব রাজ্যেই ভোট প্রচারে গেলেও কংগ্রেস-শাসিত মেঘালয়ে ভোটের প্রচারে নেই প্রধানমন্ত্রী নরেন্দ্র মোদি।
রাহুলের আক্রমণ, ‘শুধু আপনারা নন, গোটা দেশ জানতে চায় মোদিজি কোথায়, কিন্তু কোনো উত্তর নেই। নীরব মোদি-কাণ্ডে মোদিজি নীরব!’
ভারতের পাঞ্জাব ন্যাশনাল ব্যাংকের সাড়ে ১১ হাজার কোটি রুপি তছরুপের অভিযোগ আছে হীরা ব্যবসায়ী নীরব মোদির বিরুদ্ধে।
মানুষ কী খাবে, মানুষ কী পরবে, সেটাও আরএসএসের নির্দেশে বিজেপি সরকার চাপিয়ে দিতে চাইছে বলেও রাহুল এদিন খ্রিষ্টান-অধ্যুষিত মেঘালয়ের বাসিন্দাদের সতর্ক করে দেন।
২৭ ফেব্রুয়ারি কংগ্রেস-শাসিত মেঘালয়ের ৫৯টি কেন্দ্রে ভোট। একটি কেন্দ্রের প্রার্থী জঙ্গি হামলা নিহত হওয়ায় ভোট স্থগিত রাখা হচ্ছে। কংগ্রেসই একমাত্র সব কটি আসনে প্রার্থী দিয়েছে। বিজেপির মোট প্রার্থীসংখ্যা ৪৭।
গতকাল দুটি জনসভার পাশাপাশি বেশ কিছু রোড শো করেন কংগ্রেস সভাপতি। প্রতিটি ক্ষেত্রেই জনসমাগম ছিল চোখে পড়ার মতো। আজ বুধবার তুরা থেকে শিলং আসবেন রাহুল। তিন জায়গায় রোড শোর পাশাপাশি জনসভাতেও ভাষণ দেবেন কংগ্রেস সভাপতি।
রাহুলের প্রচার চালকালেই প্রচুর বিস্ফোরক উদ্ধার হয় গারো পাহাড়ে। গত রোববার রাতে গাড়ো পাহাড়েই এনসিপির উইলিয়ামনগর কেন্দ্রের প্রার্থী উগ্রপন্থী হামলায় প্রাণ হারান। তাঁর সঙ্গে আরও তিনজনের দেহ ছিন্নভিন্ন হয়ে যায়। এদিনের বিস্ফোরণ উদ্ধারের ঘটনা গারো পাহাড়ি এলাকায় আতঙ্কের সৃষ্টি করেছে।
 
