
জাতিসংঘের জলবায়ুবিষয়ক আন্তসরকারি প্যানেলের (আইপিসিসি) চেয়ারম্যান রাজেন্দ্র পাচৌরির (৭৪) বিরুদ্ধে যৌন নিগ্রহের অভিযোগ উঠেছে। পুলিশ বলেছে, পাচৌরির বিরুদ্ধে এক নারী যৌন নিগ্রহের অভিযোগ করেছেন প্রায় এক সপ্তাহ আগে। পাচৌরির বিরুদ্ধে অভিযোগটি তুলেছেন তাঁর নিজের প্রতিষ্ঠান দি এনার্জি অ্যান্ড রিসোর্সেস ইনস্টিটিউটের (টেরি) ২৯ বছর বয়সী এক নারী কর্মী। তিনি পাচৌরির বিরুদ্ধে বারবার আপত্তিকর ই-মেইল, খুদে বার্তা পাঠানোসহ অবাঞ্ছিত আচরণের অভিযোগ করেছেন। পাচৌরি সব অভিযোগ অস্বীকার করে বলেছেন, তাঁর ই-মেইল ও মোবাইল ফোন হ্যাক হয়েছিল। এএফপি
