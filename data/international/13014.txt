
সৌরশক্তিচালিত বিমান ‘সোলার ইম্পালস-২’ সফলভাবে আটলান্টিক পাড়ি দিয়েছে। কোনো সৌরবিমানের এটাই পৃথিবীর দ্বিতীয় বৃহত্তম এ মহাসাগর পাড়ি দেওয়ার প্রথম ঘটনা।সোলার ইম্পালস-২ যুক্তরাষ্ট্রের নিউইয়র্ক থেকে গত সোমবার যাত্রা শুরু করে গতকাল বৃহস্পতিবার সকালে স্পেনের মাটিতে অবতরণ করে। আটলান্টিকের ওপর দিয়ে দীর্ঘ ৭০ ঘণ্টার যাত্রায় ৬ হাজার ২৭২ কিলোমিটার পথ পাড়ি দেয় বিমানটি।পরীক্ষামূলকভাবে এই যাত্রা শেষ করে সোলার ইম্পালস-২ গতকাল স্থানীয় সময় সকাল ৭টা ৪০ মিনিটের কিছু আগে স্পেনের দক্ষিণাঞ্চলীয় সেভিল বিমানবন্দরের রানওয়ে স্পর্শ করে। তখন সেখানে উপস্থিত লোকেরা হাততালি দিয়ে বিমানচালক ও সুইজারল্যান্ডের দুঃসাহসী অভিযাত্রী বার্ট্রান্ড পিকার্ডকে উষ্ণ অভ্যর্থনা জানান।বিমানটি চালিয়ে স্পেনে অবতরণ করানোর পর এর মোনাকো মিশন কন্ট্রোল সেন্টারকে উচ্ছ্বসিত প্রতিক্রিয়া জানিয়ে পিকার্ড বলেন, এই যাত্রা ছিল খুবই চমৎকার। সকালে বিমানটি যখন এর গন্তব্যে পৌঁছানোর কাছাকাছি পথে, তখন বিমানযাত্রার সাপোর্ট টিম তাদের অফিশিয়াল টুইটারে বলে, ‘একটা স্বপ্ন সত্যি হতে চলেছে।’বিশ্বভ্রমণের ১৫তম যাত্রায় সোলার ইম্পালস আটলান্টিক পাড়ি দিল। গত বছরের ৯ মার্চ আবুধাবি থেকে এর বিশ্বভ্রমণ শুরু হয়। ইতিমধ্যে বিমানটি শুধু সৌরশক্তির ওপর নির্ভর করে যুক্তরাষ্ট্র যাওয়ার আগে এশিয়া ও প্রশান্ত মহাসাগরীয় অঞ্চল পাড়ি দেয়।আটলান্টিক পাড়ির যাত্রায় বিমানচালক পিকার্ড ককপিটে বসে সামান্য সময় নিদ্রায় কাটান। এ নিয়ে গত বুধবার সকালে তিনি টুইটারে লেখেন, ‘রাতে দীর্ঘ যাত্রার ক্লান্তি সয়ে ও সামান্য নিদ্রা কাটিয়ে আমি দিনের প্রথম আলোটুকু দেখতে পেলাম।’ পরে লেখেন, তিনি তাঁর বিমানের পেছনে একটি বাণিজ্যিক ফ্লাইটকে উড়তে দেখেছেন।
