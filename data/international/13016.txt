
ভারতের আসন্ন লোকসভা নির্বাচনে কংগ্রেসদলীয় প্রার্থী অভিনেত্রী নাগমা গতকাল রোববার নির্বাচনী প্রচারণা চালানোর সময় শ্লীলতাহানির শিকার হয়েছেন। সাধারণ মানুষ নয়, নিজের দলের একজন বিধায়ক তাঁর শ্লীলতাহানির সঙ্গে জড়িত বলে অভিযোগ পাওয়া গেছে।উত্তর প্রদেশের মিরাট আসনের কংগ্রেসপ্রার্থী নাগমা নির্বাচনের প্রচারণা চালাতে এবং স্থানীয় গুরুদুয়ারায় সম্মান জানাতে মিরাট আসনের হাপুর এলাকায় যান। সেখানে একটি দলীয় কার্যালয়ও উদ্বোধনের কথা ছিল। এ সময় নাগমার সঙ্গে দলীয় নেতা-কর্মীদের পাশাপাশি ছিলেন স্থানীয় বিধায়ক গজরাজ শর্মা।অভিযোগ ওঠে, জনসমক্ষে নাগমার গায়ে হাত দেন গজরাজ শর্মা। বিষয়টি বুঝতে পারেন তিনি। বিরক্তিসহকারে তিনি তাঁর শরীর থেকে গজরাজের হাত সরিয়ে দেন। এরপর আবারও গজরাজ একই কাজ করতে থাকলে প্রচণ্ড বিরক্ত হয়ে সমর্থকদের সঙ্গে কথা না বলেই সেখান থেকে চলে যান এই বলিউড অভিনেত্রী।এমএলএ গজরাজ শর্মার এই আচরণে নারী আন্দোলনের কয়েকজন কর্মী নিন্দা প্রকাশ করেন এবং এ ঘটনায় বিধায়কের প্রতি ক্ষমা প্রার্থনার দাবি জানান। তবে গজরাজ অভিযোগ অস্বীকার করেন। জি নিউজ।
