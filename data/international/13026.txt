
পাকিস্তান বিশ্বের দেশগুলোর মধ্যে শিশুর জন্মের ক্ষেত্রে সবচেয়ে ঝুঁকিপূর্ণ দেশ। দক্ষিণ এশিয়ার এ দেশে প্রতি হাজার নবজাতকের মধ্যে ৬৪ জনের মৃত্যু হয় জন্মের এক মাসের মধ্যে। শিশুর জন্ম-মৃত্যুর পরিস্থিতি নিয়ে তৈরি এক প্রতিবেদনে এ তথ্য দিয়েছে জাতিসংঘের শিশুবিষয়ক সংস্থা ইউনিসেফ।
গতকাল সোমবার ‘এভরি চাইল্ড অ্যালাইভ’ শীর্ষক প্রতিবেদনটি প্রকাশিত হয়।
ইউনিসেফের প্রতিবেদন বলা হয়, পাকিস্তানে প্রতি ২২ জন নবজাতকের মধ্যে একজনের মৃত্যু হয়।
প্রতিবেদনে মৃত্যুহারের নিরিখে বিশ্বের সবচেয়ে ঝুঁকিপূর্ণ, এমন ১০টি দেশের তথ্য তুলে ধরা হয়। সেখানে প্রথম পাকিস্তানের পরই আছে মধ্য আফ্রিকা প্রজাতন্ত্র। এ তালিকার ১০টি দেশের মধ্যে ৮টিই সাব-সাহারান আফ্রিকার দেশ। দুটি দেশ দক্ষিণ এশিয়ার। এর মধ্যে পাকিস্তান বাদে এ অঞ্চলের আরেকটি দেশ হলো আফগানিস্তান। এ দেশের অবস্থান তালিকার তৃতীয় স্থানে।  জাপান বিশ্বের দেশগুলোর মধ্যে শিশু জন্মের জন্য সবচেয়ে নিরাপদ স্থান। এশিয়ার এ দেশে প্রতি হাজারে নবজাতক মৃত্যুর হার মাত্র শূন্য দশমিক ৯ শতাংশ। এ তালিকায় দ্বিতীয় স্থানে আইসল্যান্ড। তৃতীয় স্থানে এশিয়ার আরেক দেশ সিঙ্গাপুর।
