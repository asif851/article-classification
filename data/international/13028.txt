
ভারতের মুম্বাইয়ের ম্যারোলে গতকাল বুধবার রাতে একটি ভবনে অগ্নিকাণ্ডে চারজনের মৃত্যু হয়েছে। এর মধ্যে দুজন শিশু। গুরুতর দগ্ধ পাঁচজনকে চিকিৎসা দেওয়া হচ্ছে।গতকাল দিবাগত রাত দেড়টার দিকে মাইমুন নামের ওই ভবনের চতুর্থ তলায় আগুন লাগে। উদ্ধার করা নয়জনের মধ্যে চারজন মারা গেছে এবং পাঁচজনকে কাছাকাছি একটি হাসপাতালে নেওয়া হয়েছে বলে জানিয়েছেন অগ্নিনির্বাপণ বাহিনীর কর্মকর্তারা।মুম্বাইয়ের ডিজেজটার ম্যানেজমেন্ট ইউনিটের এক কর্মকর্তা বলছেন, ভোর সাড়ে চারটার দিকে তাঁরা আগুন নিয়ন্ত্রণে আনেন।
ধোঁয়ায় শ্বাসরুদ্ধ হয়ে অনেকের মৃত্যু হয়েছে বলে জানিয়েছে পুলিশ। ভবনে জরুরি নির্গমনের পথ ছিল না বলেও জানায় পুলিশ।
মাত্র কয়েক দিন আগে মুম্বাইয়ের কমলা মিলস কমপ্লেক্সে রেস্তোরাঁয় অগ্নিকাণ্ডে ১৪ জনের মৃত্যু হয়েছে। পুলিশ এ ঘটনার তদন্ত করছে। অগ্নিকাণ্ডে জড়িত সন্দেহে পাঁচজনকে আটক করা হয়েছে বলে জানিয়েছে পুলিশ।
