
ভারতের জাতীয় সংগীত থেকে ‘সিন্ধু’ শব্দটি বাদ দেওয়ার আহ্বান জানিয়েছেন রাজ্যসভার কংগ্রেস-দলীয় সদস্য রিপুন বোরা। ‘সিন্ধু’র জায়গায় ‘উত্তর-পূর্ব’ রাখার প্রস্তাব করেছেন আসাম থেকে নির্বাচিত এই সংসদ সদস্য।গতকাল শুক্রবার বোরা রাজ্যসভায় এই দাবি তুলে বলেছেন, ভারতের জাতীয় সংগীত ‘জনগণমন’-তে ‘সিন্ধু’ শব্দের পরিবর্তে ‘উত্তর-পূর্ব’ রাখার জন্য রাজ্যসভায় একটি চিঠি দিয়ে তিনি আবেদন জানিয়েছেন। বলেছেন, ১৯১১ সালে কবিগুরু রবীন্দ্রনাথ ঠাকুর এই সংগীত রচনা করেছিলেন। তখন ভারতবর্ষ পশ্চিমে বেলুচিস্তান থেকে পূর্বে সিলেট পর্যন্ত বিস্তৃত ছিল। সেই কারণে কবিগুরুর সংগীতে ‘সিন্ধু’ শব্দটি ছিল।১৯৫০ সালে ভারত সরকার কবিগুরুর লেখা এই ‘জনগণমন’-কে ভারতের জাতীয় সংগীত হিসেবে ঘোষণা দেয়।রিপুন বোরার যুক্তি, ওই সময় থেকে সিন্ধু ভারতের বাইরে থাকলেও এখনো সেইভাবে জাতীয় সংগীত চলে আসছে। তাই তিনি জাতীয় সংগীতের সংশোধন চেয়ে চিঠি দিয়েছেন রাজ্যসভায়। আরজিতে বলেছেন, ‘সিন্ধু’ শব্দটি বাদ দিয়ে সেখানে ‘উত্তর-পূর্ব’ লেখা হোক। কারণ, সিন্ধু প্রদেশ বহুদিন আগেই ভারত থেকে বিচ্ছিন্ন হয়েছে। তাই ভারতের জাতীয় সংগীতে ওই শব্দটি থাকার প্রয়োজন নেই। বরং ওই সংগীতে উত্তর-পূর্ব ভারতের কথা উল্লেখ না থাকায় তিনি চান ‘সিন্ধু’ পরিবর্তন করে সেখানে ‘উত্তর পূর্ব ভারত’ লেখা হোক।
