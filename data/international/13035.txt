
ইউরোপীয় ইউনিয়ন (ইইউ) থেকে বেরিয়ে যাওয়ার (ব্রেক্সিট) প্রক্রিয়া শুরু করতে পার্লামেন্টের অনুমোদন প্রশ্নে দায়ের করা মামলার আপিল শুনানি শুরু হয়েছে যুক্তরাজ্যের সর্বোচ্চ আদালতে। গতকাল সোমবার শুরু হওয়া এ শুনানি পরিচালনা করছেন সুপ্রিম কোর্টের ১১ জন বিচারপতি। চার দিনের শুনানি শেষে আগামী জানুয়ারি মাসে মামলার রায় ঘোষিত হবে বলে আশা করা হচ্ছে।
গত জুন মাসে গণভোটের ফল ঘোষিত হওয়ার পর ব্রেক্সিট প্রক্রিয়া শুরুর ব্যাপারে এত দিন যুক্তরাজ্য সরকার স্বাধীনভাবেই পদক্ষেপ নেওয়ার প্রস্তুতি নিয়ে আসছিল। সে অনুযায়ী, আগামী বছর মার্চ মাসে প্রধানমন্ত্রী থেরেসা মে আর্টিকেল ফিফটি সক্রিয় করার কথা বলেছিলেন। কিন্তু এ ব্যাপারে দায়ের করা এক মামলায় গত মাসে যুক্তরাজ্যের হাইকোর্ট রুল দেন, শুধু পার্লামেন্টের অনুমোদন সাপেক্ষেই আর্টিকেল ফিফটি সক্রিয় করা যাবে। এরপর সরকার পক্ষ আপিল করে। গতকাল প্রথম দিনে রাষ্ট্রপক্ষে শুনানি করেন অ্যাটর্নি জেনারেল জেরেমি রাইট।
শুনানি শুরু করার সময় সুপ্রিম কোর্টের প্রেসিডেন্ট লর্ড নিউবারগার বলেন, মামলায় জনস্বার্থের ব্যাপারে বিচারকেরা সচেতন এবং ইউরোপীয় ইউনিয়ন থেকে যুক্তরাজ্যের বেরিয়ে যাওয়াকে কেন্দ্র করে যে প্রশস্ত পরিসরে রাজনৈতিক প্রশ্ন তৈরি হয়েছে, সে ব্যাপারেও তাঁরা সচেতন। তিনি বলেন, ‘বিচারক হিসেবে আমাদের দায়িত্ব আইনি বিষয়গুলোয় নিরপেক্ষ থাকা এবং আইন অনুযায়ী সিদ্ধান্ত নেওয়া।’
 
