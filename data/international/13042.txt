
বিশ্বের ব্যস্ততম বিমানের রুট কোনটি? প্রশ্ন করলে উত্তরে অনেকেই হয়তো বলে বসবেন, লন্ডন থেকে প্যারিস কিংবা নিউইয়র্ক থেকে লস অ্যাঞ্জেলেস। কিন্তু বাস্তবে তা নয়। বর্তমানে বিশ্বের ব্যস্ততম রুট এশিয়ায়। তা হলো দক্ষিণ কোরিয়ার রাজধানী সিউল থেকে দেশটির উপকূলবর্তী একটি ছোট দ্বীপ। ওই দ্বীপটির নাম ছেজু।
 ওএজি এভিয়েশন ওয়ার্ল্ডওয়াইড লিমিটেডের তথ্য অনুযায়ী, দক্ষিণ কোরিয়ার রাজধানী থেকে ছেজু দ্বীপে ২০১৭ সালে বিমানের ৬৫ হাজার ট্রিপ গেছে, যা কিনা উত্তর আমেরিকার ব্যস্ততম রুট লস অ্যাঞ্জেলেস-সান ফ্রান্সিসকোর চেয়ে দ্বিগুণ। বছরে এই রুটে চলেছে ৩৫ হাজার ট্রিপ।
ওএজি এভিয়েশন ওয়ার্ল্ডওয়াইডের হিসাব অনুযায়ী, সিউল টু ছেজুতে প্রতিদিন ফ্লাইট পরিচালিত হয়েছে ১৭৮টির মতো। একটি ফ্লাইটের যাত্রার সময়কাল এক ঘণ্টার কিছু বেশি।
 কোরীয় উপত্যকার সবচেয়ে দক্ষিণে পড়েছে ছেজু দ্বীপ। এর রয়েছে মনোরম সৈকত। অপরূপ নৈসর্গিক সৌন্দর্য। ছিমছাম এর অবকাশযাপন কেন্দ্রগুলোও। এ জন্য কয়েক দশক ধরেই স্থানীয়দের কাছে ছেজুর রয়েছে আলাদা গুরুত্ব। সম্প্রতি জাপানি ও চীনা পর্যটকেরা এই দ্বীপটির প্রতি আকৃষ্ট হয়েছেন। এর মধ্য দিয়ে আমেরিকা, ইউরোপকে পেছনে ফেলে এশীয় অঞ্চলগুলো বিশ্বের দ্রুত বর্ধনশীল ‘ট্রাভেল মার্কেট’ হিসেবে পরিচিত হয়ে উঠছে।
বিমানের ফ্লাইটগুলো পর্যবেক্ষণ করে বলা যায়, গত বছরের প্রধান ১০টি ব্যস্ততম রুটে ছিল না ইউরোপীয় কোনো গন্তব্য। আর লস অ্যাঞ্জেলেস-সান ফ্রান্সিসকো রুট হলো উত্তর আমেরিকার একমাত্র ব্যস্ততম রুট।
ছেজু-সিউল রুট বাদ দিলে গত বছরে ব্যস্ততম রুটে এগিয়ে ছিল মেলবোর্ন-সিডনি, মুম্বাই-দিল্লি, ফুকোওকা-টোকিও এবং রিও ডি জেনিরো-সান পাওলো।
 
