
‘চুক্তিভিত্তিক খুনি’ পাকিস্তানি এক নাগরিক হাঙ্গেরিতে গ্রেপ্তার হয়েছেন। ওই ব্যক্তির বিরুদ্ধে ইন্টারপোল থেকে গ্রেপ্তারি পরোয়ানা জারি ছিল।
বিবিসির খবরে বলা হয়, পাকিস্তানের কর্তৃপক্ষ তাঁকে গ্রেপ্তারে আগেই পরোয়ানা জারি করে। দেশটিতে ওই ব্যক্তির বিরুদ্ধে ৭০টি হত্যায় জড়িত থাকার অভিযোগ রয়েছে। তিনি পাকিস্তানে তালিকাভুক্ত মোস্ট-ওয়ান্টেড ব্যক্তি।
হাঙ্গেরি পুলিশ জানিয়েছে, অভিবাসীদের একটি দলকে অস্ট্রিয়ায় পাচার করা হচ্ছিল। ওই দলের ভেতর থেকে পাকিস্তানি ওই নাগরিককে গ্রেপ্তার করা হয়। পেশাদার অস্ত্রধারী অভিযুক্ত ওই ব্যক্তির বয়স ৩৫। তিনি ‘পাকিস্তানি কসাই’ বলে পরিচিত।
অস্ট্রিয়ান ফেডারেল ক্রিমিনাল ব্যুরো এক বিবৃতিতে জানিয়েছে, রাজধানী বুদাপেস্ট থেকে ১৭৫ কিলোমিটার দক্ষিণে বলি এলাকা থেকে পাকিস্তানি ওই নাগরিককে গ্রেপ্তার করা হয়।
বলি এলাকাটি হাঙ্গেরির ক্রোয়েশিয়া ও সার্বিয়া সীমান্ত এলাকায়। পাকিস্তানি ওই নাগরিককে কবে দেশটিতে ফেরত পাঠানো হবে সে ব্যাপারে কয়েক দিনের মধ্যে সিদ্ধান্ত নেওয়া হবে।
