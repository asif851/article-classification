
তুরস্কের গণমাধ্যমের বিভিন্ন প্রতিবেদনে দাবি করা হয়েছে, দেশটির ইস্তাম্বুলের অভিজাত নৈশক্লাব রেইনাতে হামলাকারী ব্যক্তি একজন উজবেক জিহাদি এবং তিনি জঙ্গিগোষ্ঠী ইসলামিক স্টেটের (আইএস) মতাদর্শের অনুসারী।
তুরস্কের সংবাদমাধ্যমে প্রকাশিত বিভিন্ন প্রতিবেদনের বরাত দিয়ে এমন তথ্য জানিয়েছে বার্তা সংস্থা এএফপি। খবরে বলা হয়েছে, রেইনা ক্লাবে হামলা চালিয়ে ৩৯ জনকে হত্যা করা এই হামলাকারী এখনো পলাতক। তাঁর পরিচয় নিয়ে সংশয় রয়েছে। প্রাথমিকভাবে বলা হয়েছিল, হামলাকারী কিরগিজস্তানের নাগরিক। পরে বলা হয়, হামলাকারী চীনের উইঘুর সম্প্রদায়ের কেউ।
তবে এখন তুরস্কের গোয়েন্দা ও সন্ত্রাসবিরোধী পুলিশ সূত্রের উল্লেখ করে গণমাধ্যমের প্রতিবেদনগুলো বলছে, হামলাকারী হিসেবে ৩৪ বছর বয়সী উজবেকিস্তানের এক নাগরিককে শনাক্ত করা হয়েছে। তিনি আইএসের মধ্য এশিয়ার সেলের সঙ্গে যুক্ত। আইএসে ওই হামলাকারীর সাংকেতিক নাম ছিল ইবু মুহাম্মেদ হোরাসানি।
তবে এ-সংক্রান্ত প্রতিবেদন আনুষ্ঠানিকভাবে কেউ নিশ্চিত করেননি। আবার কয়েকটি প্রতিবেদনে বলা হয়েছে, হামলাকারী এখনো ইস্তাম্বুলেই আছেন বলে ধারণা করা হচ্ছে।
ইস্তাম্বুল নগরে খ্রিষ্টীয় নববর্ষ উদ্‌যাপনের আয়োজনে রক্তগঙ্গা বইয়ে দেন ওই বন্দুকধারী। জনাকীর্ণ রেইনা নৈশক্লাবে নির্বিচারে গুলি চালিয়ে ৩৯ জনকে হত্যা করেন ওই অস্ত্রধারী। আহত হন কমপক্ষে ৪০ জন। হতাহত ব্যক্তিদের অনেকেই বিদেশি ছিলেন। পরে এক বিবৃতি দিয়ে এ হামলার দায় স্বীকার করে আইএস।
ঘটনার পরপর হামলাকারীর আঙুলের ছাপ ও গুরুত্বপূর্ণ তথ্য পাওয়ার দাবি করে তুরস্কের পুলিশ। গত সপ্তাহে প্রকাশ করে সন্দেহভাজন বন্দুকধারীর নতুন কিছু ছবি।
