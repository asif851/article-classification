
যুক্তরাষ্ট্রের রাজধানী ওয়াশিংটন ডিসি এবং আশপাশের এলাকায় গত মঙ্গলবার বিদ্যুৎ সরবরাহে বড় ধরনের বিপর্যয় ঘটে। এতে দেশটির প্রেসিডেন্টের দপ্তর হোয়াইট হাউস, কংগ্রেস ভবন (ক্যাপিটল) এবং পররাষ্ট্র দপ্তরসহ হাজারো ভবন সাময়িকভাবে বিদ্যুৎহীন হয়ে পড়ে। খবর এএফপির।মধ্য দুপুরে ঘটা এ নজিরবিহীন বিদ্যুৎ বিপর্যয় কয়েক ঘণ্টা পর্যন্ত স্থায়ী হয়। ওয়াশিংটন ডিসির কেন্দ্রস্থল থেকে শুরু করে পার্শ্ববর্তী অঙ্গরাজ্য মেরিল্যান্ড পর্যন্ত দুর্ভোগে পড়ে অন্তত ২ হাজার ৫০০ জন। স্থানীয় বিদ্যুৎ সরবরাহকারী প্রতিষ্ঠান পেপকো এ তথ্য দিয়েছে। তবে অধিকাংশ স্থানই অল্প সময়ের জন্য বিদ্যুৎবিহীন ছিল। ওই বিপর্যয়ের ফলে রাজধানীর বিভিন্ন দপ্তরে কম্পিউটার ব্যবস্থায় গোলযোগ দেখা দেয়। পাতাল ট্রেনে প্রবেশেও সমস্যা হয়। পেপকো জানায়, সরবরাহ লাইনে সমস্যার কারণে ভোল্টেজ নেমে যাওয়ায় ওই বিদ্যুৎ বিভ্রাট দেখা দেয়। স্থায়ী সরবরাহ লাইন আগে কখনো এভাবে বিচ্ছিন্ন হয়নি। বিপর্যয়ের কারণ গুরুত্বের সঙ্গে অনুসন্ধান করে দেখা হচ্ছিল।বিদ্যুৎ সরবরাহকারী প্রতিষ্ঠান পেপকো জানায়, ওয়াশিংটনের কমপক্ষে ২ হাজার ১০০ ঘরবাড়িতে বিদ্যুৎ সরবরাহ সাময়িকভাবে বন্ধ হয়ে গিয়েছিল। আর রাজধানীর দক্ষিণ-পূর্বে অবস্থিত মেরিল্যান্ডের শহরতলির আরও অনেক বাড়িঘরেও একই ধরনের সমস্যা হয়। হোয়াইট হাউসও অল্প কিছুক্ষণের জন্য বিদ্যুৎবিহীন ছিল। সরকারি ভবনগুলো থেকে তখন অবশ্য লোকজনকে বের করে নেওয়া হয়নি। পরিস্থিতি সামাল দিতে দ্রুত বিকল্প জেনারেটর চালু করা হয়। তার আগে কয়েক সেকেন্ডের জন্য সেখানকার বাতি ও কম্পিউটারগুলোয় বিদ্যুৎ-সংযোগ বন্ধ হয়ে যায়। বিদ্যুৎবিহীন অবস্থায় স্মিথসোনিয়ান জাদুঘর, এয়ার অ্যান্ড স্পেস মিউজিয়াম এবং আমেরিকান আর্ট মিউজিয়ামের কয়েকটি ভবন থেকে লোকজনকে বের করে নেওয়া হয়। বিদ্যুৎ সরবরাহ স্বাভাবিক হওয়ার পর সেগুলো আবার খুলে দেওয়া হয়।হোয়াইট হাউসের মুখপাত্র জশ আর্নেস্ট বলেন, নিরাপত্তাব্যবস্থা ভেঙে পড়ার কারণে বিদ্যুৎ বিপর্যয় ঘটেছে—এমন কোনো ইঙ্গিত মেলেনি। তিনি এ ঘটনার সঙ্গে সন্ত্রাসবাদের কোনো যোগসূত্র দেখেননি।ওয়াশিংটনে পররাষ্ট্র দপ্তরে একটি সংবাদ সম্মেলন চলার সময়ই বিদ্যুৎ চলে যায়। একজন মুখপাত্র তাঁর মুঠোফোনের আলোয় লিখিত বক্তব্য পড়তে থাকেন। ফলে অন্ধকারেও সংবাদ সম্মেলন চলতে থাকে। ওই ভবনেও দুপুরের মধ্যেই বিদ্যুৎব্যবস্থা স্বাভাবিক হয়। ক্যাপিটল হিলেও কিছুক্ষণের জন্য বিদ্যুৎ চলে যায়। পরে সেখানেও সরবরাহ স্বাভাবিক হয়।বিদ্যুৎ বিপর্যয়ে অসাধু লোকজনের জড়িত থাকার সম্ভাবনা নাকচ করে দিয়ে হোমল্যান্ড সিকিউরিটি বিভাগ বলেছে, রাজধানীর বিভিন্ন স্থানে বিদ্যুৎ বিপর্যয়ের প্রভাব সম্পর্কে বিভিন্ন প্রতিবেদন খতিয়ে দেখা হচ্ছে। এ ঘটনায় কোনো নাশকতামূলক তৎপরতার সংযোগ তাৎক্ষণিভাবে পাওয়া যায়নি।
