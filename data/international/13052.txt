
সেদিন রাতের খাবারের পর ছেলেকে সঙ্গে নিয়ে থালাবাসন ধোয়ার পর্ব সারছিলেন নারমিন হ্যালিলাজিক। আচমকা প্লেটের ওপর রাখা একটি কাঁটাচামচ উড়ে এসে তাঁর গায়ে সেঁটে যায়। ভড়কে যান তিনি। তবে ছেলে বেশ মজা পেয়ে বসে। সে নানা কিছু বাবার দিকে ছুড়তে শুরু করে। অনেক জিনিসই আটকে গেল নারমিনের শরীরে। যেন চুম্বক আছে তাঁর গায়ে।
৩৮ বছর বয়সী নারমিন বসনিয়া ও হার্জেগোভিনার বিহাকের বাসিন্দা।
তবে তাঁর শরীরে কী এমন শক্তি আছে, তিনি তা জানেন না। আর তিনি তাঁর শরীরে আলাদা কোনো কিছুর অস্তিত্বও অনুভব করেন না।
নারমিন ক্রোয়েশিয়ান নিউজ চ্যানেল এনওয়ানকে বলেন, তিন দিন আগে এ ঘটনা ঘটে। কোনো ধরনের পূর্বপ্রস্তুতি ছাড়াই ধাতব ও প্লাস্টিকের জিনিসপত্র তাঁর শরীর চুম্বকের মতো টানতে পারে। যেমন, চামচ, ছুরি, সিডি, রিমোট কন্ট্রোল, মোবাইল ফোন সেট, এমন অনেক কিছু।
এ ধরনের শক্তির অধিকারী কেবল নারমিনই নন, এর আগে ২০১৩ সালে জর্জিয়ার ইতিবার এলচিয়েভ বিশ্ব রেকর্ড ভেঙেছিলেন। তিনি সেবার ৫৩টি ধাতব চামচ তাঁর ঘাড়ে ও বুকে সাঁটেন এবং কারহুডের ওপর বসা এক ব্যক্তিকে উঠিয়ে নেন।
