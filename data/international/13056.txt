
গাড়ি চুরির অপরাধে কারাগারে যেতে হয়েছিল লিঙ্গান্তরিত এক নারীকে। তবে গ্রেপ্তার হওয়ার সময় অস্ত্রোপচারের মাধ্যমে লিঙ্গান্তরিত হওয়ার প্রক্রিয়া পুরোপুরি শেষ হয়নি তাঁর। তাই তাঁকে পুরুষদের কারাকক্ষে রাখা হয়। আর সেখানে তিনি দুই হাজারেরও বেশিবার ধর্ষণের শিকার হন।
ব্রিটিশ দৈনিক দ্য টেলিগ্রাফের প্রতিবেদনে বলা হয়, অস্ট্রেলিয়ার কুইন্সল্যান্ডে নব্বইয়ের দশকে এ ঘটনা ঘটে। ছদ্মনাম মেরি হিসেবে পরিচিত হন ওই নারী। সম্প্রতি অস্ট্রেলিয়ার নিউজ ডটকমকে মেরি জানান, পুরুষ বন্দীদের কক্ষে রাখার পর ওই বন্দীরা প্রতিদিন তাঁকে ধর্ষণ করতেন।
কুইন্সল্যান্ডের বোগো রোড কারাগারে যাওয়ার পর দ্রুত ধরা পড়ে মেরি একজন লিঙ্গান্তরিত নারী। কয়েক ঘণ্টা পরই পুরুষ বন্দীরা যৌন নির্যাতন চালাতে শুরু করেন।
মেরি বলেন, একবার যৌন নির্যাতনের শিকার হলে সেটাই নিয়ম হয়ে দাঁড়ায়। তখন অন্য সবাই ধর্ষণ বা যৌন হয়রানি করতে চায়।
চার বছর কারাগারে ছিলেন মেরি। সে সময় প্রায় সব পুরুষ বন্দীই তাঁকে ধর্ষণ করেন।
পরিস্থিতি থেকে বাঁচতে মেরি হরমোন চিকিৎসাও আর নেননি। তাঁর মুখে আবার দাড়িগোঁফ গজাতে থাকে। মেরি তাঁর লম্বা চুলও কেটে ফেলেন।
মেরি বলেন, ‘আমি চাইতাম, কেউ যেন আমাকে নারী হিসেবে আর না চিনতে পারে।’
মেরি বলেন, কারাগার তাঁর কাছে ছিল নরকের মতো। মনে হয়েছিল যদি মরে যেতে পারতেন।
তিনবার পালিয়ে যাওয়ার চেষ্টা করেন মেরি। এরপর তাঁকে ঝুঁকিপূর্ণ বন্দী হিসেবে চিহ্নিত করা হয়। এতে আরও বিপদে পড়েন। নিরাপত্তার অংশ হিসেবে তাঁকে চোখে চোখে রাখতে শুরু করেন দাগি পুরুষ বন্দীরা।
মেরি বলেন, অন্য কোনো কারণে নয়, কেবল যৌন হয়রানি থেকে বাঁচতেই তিনি পালানোর চেষ্টা করেছিলেন।
কারাবিধি অনুসারে, পুরুষ থেকে নারীতে লিঙ্গান্তরিত হওয়ার অস্ত্রোপচার শেষ না হওয়ায় মেরি পুরুষ বন্দীদের কক্ষে ছিলেন।
এই নিয়মের পরিবর্তন দরকার বলে মনে করেন মেরি।
