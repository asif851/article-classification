
প্যারিসবাসীর শোক ও শঙ্কা এখনো কাটেনি। এরই মধ্যে এক মুসলিম যুবক অভিনব কাজ করে প্যারিসবাসীর মন জয় করে নিয়েছেন। বিশ্বাসের আলিঙ্গনে তাঁকে আবদ্ধ করেছেন অনেকে।
আজ বৃহস্পতিবার টাইমস অব ইন্ডিয়া অনলাইনের প্রতিবেদনে বলা হয়, প্যারিসে সন্ত্রাসী হামলার দিন কয়েক পরে শহরের প্লেস অব রিপাবলিকের কাছে শোকার্ত জনতার মাঝে ব্যতিক্রমী ওই ঘটনাটি ঘটে। ইউটিউবে প্রকাশ করা হয়েছে ওই ঘটনার ভিডিও।
ভিডিওতে দেখা যায়, চোখ-বাঁধা অবস্থায় এক মুসলিম যুবক দাঁড়িয়ে আছেন। তাঁর কাছে দুটি প্ল্যাকার্ড। একটিতে লেখা: ‘আমি একজন মুসলমান। কিন্তু আমাকে সন্ত্রাসী বলা হয়েছে।’ অন্যটিতে লেখা: ‘আমি তোমাদের বিশ্বাস করি। তোমরা কি আমাকে বিশ্বাস করো? যদি করো, আমাকে আলিঙ্গন করো।’
ওই ব্যক্তিকে আশাহত করেননি প্যারিসবাসী। শোকার্ত মানুষ তাঁর দিকে দৃষ্টি দিয়েছে। তাঁর দিকে এগিয়ে গেছে। একে একে তাঁরা ওই মুসলিম যুবকের কাছে গিয়ে আলিঙ্গন করেছেন তাঁকে। এ সময় চোখের পানি ধরে রাখতে পারেননি অনেকে।
পরে চোখের কাপড় সরিয়ে অজ্ঞাত ওই মুসলিম যুবক তাঁকে আলিঙ্গন করা সবাইকে ধন্যবাদ জানান। তিনি বলেন, ‘সবাইকে একটি বার্তা দেওয়ার জন্য এটা করেছি আমি। আমি একজন মুসলিম। কিন্তু তার মানে এই নয় যে, আমি একজন সন্ত্রাসী। আমি কখনো কাউকে হত্যা করিনি।’
ভুক্তভোগী পরিবারগুলোর সদস্যের জন্য তাঁর গভীর অনুভূতির কথাও জানান যুবক। তিনি আরও বলেন, মুসলমান মানেই সন্ত্রাসী নয়। একজন মুসলিম কখনো কাউকে হত্যা করতে পারে না। ধর্মে তা নিষিদ্ধ।
গত শুক্রবার প্যারিসের বিভিন্ন স্থানে ভয়াবহ সন্ত্রাসী হামলায় শতাধিক মানুষ নিহত হয়। ওই সব হামলার দায় স্বীকার করেছে জঙ্গিগোষ্ঠী ইসলামিক স্টেট (আইএস)।
