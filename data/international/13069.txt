
ফিলিপাইনের সবচেয়ে বড় মুসলিম বিদ্রোহী গোষ্ঠী মোরো ইসলামিক লিবারেশন ফ্রন্ট (এমআইএলএফ) অস্ত্র সমর্পণ করা শুরু করেছে। গতকাল মঙ্গলবার প্রথম দফায় ৭৫টি আগ্নেয়াস্ত্র সমর্পণ করে তারা। এর মধ্য দিয়ে দেশটির দক্ষিণাঞ্চলে মুসলিম স্বায়ত্তশাসনের পক্ষে পার্লামেন্টে আইন পাসের সম্ভাবনার দ্বার উন্মোচিত হলো। খবর এএফপির।সরকারের সঙ্গে চলমান শান্তি প্রক্রিয়ার অংশ হিসেবে গতকাল ওই অস্ত্রসমর্পণ ছাড়াও প্রায় ১৫০ গেরিলা যোদ্ধা অবসর নেওয়ার ঘোষণা দেয়। এ সময় প্রেসিডেন্ট বেনিগনো অ্যাকুইনো এমআইএলএফের সদর দপ্তরে উপস্থিত ছিলেন।অস্ত্রসমর্পণের প্রতীকী তাৎপর্য তুলে ধরে অ্যাকুইনো ও এমআইএলএফের জ্যেষ্ঠ নেতারা বলেন, ক্যাথলিক অধ্যুষিত দেশটির দক্ষিণাঞ্চলে মুসলিমদের স্বায়ত্তশাসনের জন্য গত বছরের শান্তি সমঝোতা অনুযায়ী প্রস্তাবিত আইন পাস ত্বরান্বিত করবে।দক্ষিণাঞ্চলের মিন্দানাও দ্বীপসহ বেশ কয়েকটি এলাকায় ম্যানিলার শাসনের বিরুদ্ধে এবং স্বায়ত্তশাসনের দাবিতে চার দশকেরও বেশি সময় ধরে এমআইএলএফ বিদ্রোহীরা লড়াই করে আসছে। এ সময়ে এক লাখের বেশি মানুষ নিহত হয়। গত বছরের জানুয়ারিতে মালয়েশিয়ার রাজধানী কুয়ালালামপুরে সরকারের সঙ্গে বিদ্রোহীদের একটি সমঝোতা হয়। সমঝোতা অনুযায়ী, ফিলিপাইন সরকার মিন্দানাওসহ দক্ষিণের বেশ কয়েকটি এলাকায় স্বায়ত্তশাসন দেবে।
