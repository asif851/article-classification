
অনেক বিয়ের প্রস্তাব পাচ্ছেন বিলাওয়াল ভুট্টো। কিন্তু সব নাকচ। কারণ, বোন যাকে ভাইয়ের বউ হিসেবে উপযুক্ত মনে করবে, তাকেই বিয়ে করবেন তিনি। পাকিস্তান পিপলস পার্টির চেয়ারম্যান ২৮ বছর বয়সী এই তরুণ নেতা তাঁর বিয়ে নিয়ে এমনটি বলেছেন বলে দ্য এক্সপ্রেস ট্রিবিউনের খবরে বলা হয়। এ নিয়ে টাইমস অব ইন্ডিয়া আজ রোববার এক প্রতিবেদন প্রকাশ করে। 
 দ্য নেশন পত্রিকাটি জানায়, গতকাল শনিবার এক প্রশ্নের জবাবে বিলাওয়াল বলেন, ‘আমার বোন যাকে পছন্দ করবে, তিনি ভাগ্যবতী হবেন।’
যারা তাঁকে বিয়ে করতে চান, তাদের বিষয়ে তিনি বলেন, তাকে (পাত্রী) অবশ্যই আমার বোনের মন জয় করতে হবে। আর এটা বেশ কঠিন। বিলাওয়াল বলেন, যে নারী সফল হবেন, তার সঙ্গেই গাঁটছড়া বাঁধবেন তিনি।
বিলাওয়াল বিয়ে নিয়ে মুখ খোলার পরপরই বিনা সংকোচে তাঁকে পরামর্শ দিয়ে যাচ্ছেন অনেকে।
নিউজ ইন্টারন্যাশনাল জানায়, সরকারের একজন মন্ত্রী আবিদ শের আলী বলেন, বলা হয় একজন পুরুষের সাফল্যের পেছনে থাকে একজন নারীর অবদান। তাই তিনি বিলাওয়ালকে রাজনীতিতে পুরোপুরিভাবে নামার আগেই বিয়ের পরামর্শ দিয়েছেন। শের আলী বলেন, রাজনৈতিক অঙ্গনে প্রবেশের আগে বিলাওয়াল বিয়ে করলে অনেক রাজনৈতিক কেলেঙ্কারি এড়াতে পারবেন। তিনি একই সঙ্গে ক্রিকেটার থেকে রাজনীতিক হয়ে ওঠা ইমরান খানকে অনুসরণ করতে নিষেধ করেছেন। ইমরান সম্পর্কে এই মন্ত্রী বলেন, ‘ইমরান তৃতীয়, চতুর্থ দফায়ও বিবাহবিচ্ছেদ ঘটাতে প্রস্তুত।’ ইমরান দুটি বিয়ে করেছেন এবং বিচ্ছেদ ঘটেছে।
আলীর সহকর্মী সরদার আয়াজ সাদিক বলেন, বিলাওয়াল বিয়ের সিদ্ধান্ত নিয়েছে, এটি ভালো। তিনি এই তরুণের প্রতি সহানুভূতি দেখিয়ে বলেন, যখন পছন্দের জন্য সামনে অনেক বড় তালিকা থাকে, সেখান থেকে সিদ্ধান্ত নেওয়া খুব কঠিন।
তবে মুত্তাহিদা কওমি আন্দোলনের নেতা রওফ সিদ্দিকীও বিলওয়ালকে ভালোবাসার মানুষকে বিয়ের পরামর্শ দিয়েছেন। তিনি মনে করেন, বিলওয়াল যাকে ভালোবাসেন বা পছন্দ করেন, তাকেই বিয়ে করা উচিত। না হলে জীবনে অনেক সমস্যার মুখে পড়তে হবে।
বিলাওয়ালকে নিয়ে থেমে নেই জ্যোতিষীরাও। সামিয়া খান নামের এক জ্যোতিষী জিও নিউজকে বলেছেন, ২০১৯ সালের আগে বিলওয়ালের বিয়ের সম্ভাবনা নেই। সামিয়া ভবিষ্যদ্বাণী করে বলেন, বিলওয়ালের কপালে একাধিক বিয়ে আছে। বিয়ে করাটা তাঁর জন্য কঠিন কিছু হবে না। কিন্তু তাঁর জন্য সত্যিকারের পরীক্ষা হবে কত দিন তা টিকিয়ে রাখতে পারেন।
