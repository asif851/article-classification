
আফগানিস্তানের উত্তর-পূর্বাঞ্চলের পার্বত্য এলাকার একটি প্রত্যন্ত গ্রামে এক ভয়াবহ ভূমিধসে প্রায় ২১০০ মানুষ মারা গেছে। হতাহতের সংখ্যা আরও বাড়তে পারে বলে জানিয়েছে জাতিসংঘ।গতকাল শুক্রবার প্রবল বৃষ্টির পর ভূমিধসের ফলে দেশটির উত্তর-পূর্বে বাদাখশান প্রদেশে এ ঘটনা ঘটে। পাহাড় ধসে পড়ে শত শত বাড়ি মাটি-পাথরের নিচে চাপা পড়েছে। সেখানকার শত শত ঘর এখনো কাদা ও পাথরের নিচে চাপা পড়ে আছে। উদ্ধারকাজ চলছে।জাতিসংঘের এক প্রতিবেদনে বলা হয়েছে, গতকাল শুক্রবারের এই ভূমিধসে চার হাজারেরও বেশি মানুষ গৃহহারা হয়ে পড়েছে। এখন মূল লক্ষ্য হলো এদের পুনর্বাসনের ব্যবস্থা করা।বাদাখশানের প্রাদেশিক গভর্নরের মুখপাত্র নায়েদ ফোরোটন আজ শনিবার বার্তা সংস্থা রয়টার্সকে বলেন, ‘৩০০ পরিবারের প্রায় দুই হাজার ১০০ সদস্যের সবাই মারা গেছে।’
তাজিকিস্তান, চীন ও পাকিস্তান সীমান্তে অবস্থিত একটি দূরবর্তী প্রদেশ হলো বাদাখশান।
