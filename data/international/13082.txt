
ভারতের প্রবীণ গান্ধীবাদী নেতা আন্না হাজারে বলেছেন, পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে পছন্দ করলেও তাঁর দল তৃণমূল কংগ্রেসকে নির্বাচনে সমর্থন করার কথা তিনি কখনো বলেননি। একই সঙ্গে আন্না এ কথাও বললেন, দেশের কোনো রাজনীতিকই প্রধানমন্ত্রী হওয়ার যোগ্য নন। এই পদে এমন একজনের বসা উচিত, যিনি অরাজনৈতিক ব্যক্তি।গত বুধবার দিল্লির রামলীলা ময়দানের জনসভায় মমতার সঙ্গে আন্নারও যাওয়ার কথা ছিল। কিন্তু মমতা জনসভায় গেলেও আন্না যাননি। গতকাল শুক্রবার এক সংবাদ সম্মেলনে এর কারণ ব্যাখ্যা করেন তিনি।আন্না বলেন, ‘আমাকে ঠকানো হয়েছে। আমায় বলা হয়েছিল, এটা মমতার ডাকা জনসভা, আবার মমতাকে বলা হয়েছে ওটা ছিল আমার জনসভা। বেলা ১১টা থেকে আমি অপেক্ষা করেছি। কিন্তু দুইটার সময় দেখলাম, মাত্র চার হাজারের মতো লোক সভায় এসেছে। এত সামান্য মানুষের সামনে গিয়ে দাঁড়াতে চাইনি।’ঠকানোর কথা বললেও আন্না যে মমতার পাশ থেকে অনেকটাই সরে এসেছেন, গতকাল নিজেই তা যথেষ্ট স্পষ্ট করে দেন। তিনি বলেন, ‘মমতার প্রতি আমি শ্রদ্ধাশীল। তাঁকে সমর্থনের কথা আমি আগে জানিয়েছিলাম। কিন্তু কখনো বলিনি তাঁর দল তৃণমূল কংগ্রেসকে নির্বাচনে সমর্থন করব।’
 
