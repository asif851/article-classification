
ছোটবেলা থেকেই অনেকের স্বপ্ন থাকে পাইলট হওয়ার। সেই স্বপ্ন পূরণ করতে অনেক কাঠখড় পোড়াতে হয়। তবে বেশির ভাগেরই সে স্বপ্ন পূরণ হয় না। এমন স্বপ্ন দেখতে না দেখতেই মাত্র ছয় বছর বয়সে উড়োজাহাজের ককপিটে বসে তাক লাগিয়ে দিয়েছে এক শিশু।
এনডিটিভি অনলাইনের প্রতিবেদনে বলা হয়, সংযুক্ত আরব আমিরাতের জাতীয় বিমান পরিবহন সংস্থা ইতিহাদ এয়ারওয়েজে একটি ফ্লাইট চালিয়েছে অ্যাডাম নামের ছয় বছর বয়সী ওই শিশু। তবে সে একদিনের জন্য এই সুযোগ পায়।
প্রতিবেদনে বলা হয়, অ্যাডামের উড়োজাহাজ চালানোর ভিডিও সামাজিক যোগাযোগের মাধ্যম ফেসবুকে পোস্ট করার পর তা ভাইরাল হয়ে গেছে। ভিডিওটি এখন পর্যন্ত ২ কোটি ১০ লাখ বার দেখা হয়েছে। ভিডিও পোস্টটি তিন লাখের বেশি শেয়ার হয়েছে। আর এতেই ইন্টারনেটে হিরো বনে গেছে ছোট্ট অ্যাডাম।
ইতিহাদ এয়ারওয়েজ বলছে, উড়োজাহাজ চালানোর খুঁটিনাটি প্রায় সব বিষয় অ্যাডামের আয়ত্তে। জরুরি অবতরণের নিয়মকানুনও তার জানা। শুধু ইউটিউবে উড়োজাহাজ চালানোর ভিডিও দেখেই সে এসব রপ্ত করেছে এবং মনে রেখেছে।
অ্যাডামের বিমান চালানোর দক্ষতায় বিস্মিত হয়েছেন ফ্লাইট ক্যাপ্টেন সমির ইয়াখলেফ। তিনি ককপিটে বসা অ্যাডামের উড়োজাহাজ চালানোর ভিডিও করেন। পরে তার পরিবারের সম্মতি নিয়ে তা ফেসবুকে পোস্ট করেন। কিছু সময়ের মধ্যেই তা ভাইরাল হয়ে যায়। অ্যাডামের আগ্রহ দেখে ইতিহাদ এয়ারওয়েজ তাকে তাদের প্রশিক্ষণকেন্দ্রে প্রশিক্ষণ দেওয়ার কথা জানিয়েছে। এ কারণে তার জন্য বিশেষ ইউনিফর্মও তৈরি করা হবে।
ফেসবুকে এক ব্যক্তি ওই ভিডিও পোস্টে লিখেছেন, ‘শিশুটি ইতিহাদ এয়ারওয়েজের ভবিষ্যৎ ক্যাপ্টেন হতে যাচ্ছে! ইতিহাদ তাকে যেন সুযোগটি দেয়।’
অ্যাডাম জানিয়েছে, তার স্বপ্ন একদিন সে এ৩৮০ এয়ারবাসের ক্যাপ্টেন হবে।
 
