
অভিবাসন-প্রত্যাশী সংখ্যালঘু মুসলিম রোহিঙ্গাদের সহায়তা করতে নোবেল শান্তি পুরস্কার বিজয়ী অং সান সু চির প্রতি আহ্বান জানিয়েছেন তিব্বতের আধ্যাত্মিক নেতা দালাই লামা। দারিদ্র্য ও বৈষম্যমূলক আচরণে অতিষ্ঠ হয়ে মিয়ানমার থেকে দক্ষিণ-পূর্ব এশিয়ার দিকে পালাচ্ছে হাজারো রোহিঙ্গা। মৃত্যুর ঝুঁকি নিয়ে সাগরে ভাসছে তারা। অনেকে আধামরা অবস্থায় উদ্ধার হচ্ছে। কিন্তু সু চি এ নিয়ে কোনো মন্তব্য করেননি।এএফপিতে প্রকাশিত খবরে জানা যায়, বিশ্লেষকদের ধারণা, এ বছরের নভেম্বরে অনুষ্ঠেয় নির্বাচন সামনে রেখে সু চি এমন নিশ্চুপ। রোহিঙ্গা ইস্যু নিয়ে কোনো কথা বলে ভোটারদের হাতছাড়া করতে চান না সু চি।সু চির এই নীরবতা মেনে নিতে পারছেন না দালাই লামা। তিনি জোর দিয়ে বলেছেন, সু চিকে অবশ্যই অভিবাসন-প্রত্যাশী রোহিঙ্গাদের নিয়ে কথা বলতে হবে। তিনি বলেন, ২০১২ সালে মিয়ানমারের রাখাইন রাজ্যে যখন জাতিগত সংঘাত চলছিল, তখন রোহিঙ্গাদের জন্য কিছু করতে তিনি সু চির প্রতি আহ্বান জানিয়েছেন। লন্ডন ও চেক প্রজাতন্ত্রেও সু চিকে তিনি রোহিঙ্গা ইস্যু নিয়ে কথা বলার জন্য আহ্বান জানান। ওই সময় সু চি দালাই লামাকে জানান, এ ব্যাপারে কিছু জটিলতা রয়েছে।আগামী সপ্তাহে অস্ট্রেলিয়া সফরে যাবেন দালাই লামা। দ্য অস্ট্রেলিয়ান পত্রিকাকে দেওয়া এক সাক্ষাৎকারে দালাই লামা বলেন, এটা খুব দুঃখজনক। অভিবাসন-প্রত্যাশী রোহিঙ্গাদের নিয়ে নোবেলজয়ী সু চি অবশ্যই কিছু করতে পারেন। কিন্তু তিনি তা করছেন না।ভাগ্যবদলের আশায় মালয়েশিয়া যেতে চান রোহিঙ্গারা। গত কয়েক সপ্তাহে থাইল্যান্ড, মালয়েশিয়া ও ইন্দোনেশিয়া থেকে তিন হাজার ৫০০ জন অভিবাসন-প্রত্যাশী রোহিঙ্গা ও বাংলাদেশি মানুষকে উদ্ধার করা হয়েছে। ধারণা করা হচ্ছে, সাগরে আরও হাজার হাজার রোহিঙ্গা ভাসছে। এ নিয়ে এখন পর্যন্ত মুখ খোলেননি সু চি।
