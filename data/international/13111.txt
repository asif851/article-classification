
যুক্তরাষ্ট্রের প্রেসিডেন্টের জন্য নতুন বিমান তৈরি করতে বোয়িং কোম্পানির সঙ্গে করা চুক্তি বাতিল করতে চান ডোনাল্ড ট্রাম্প। তাঁর মতে, বোয়িং কোম্পানি বড্ড বেশি দাম হাঁকিয়েছে। সরকারের ব্যয় কমাতে তাই প্রেসিডেন্ট পদে নির্বাচিত ট্রাম্প এ চুক্তি বাতিল করে দিতে চান। গতকাল মঙ্গলবার এক টুইট বার্তায় এ কথা জানান তিনি। টুইটে ট্রাম্প লিখেছেন, ‘ভবিষ্যতের মার্কিন প্রেসিডেন্টের জন্য নতুন এয়ারফোর্স ওয়ান তৈরি করছে বোয়িং। কিন্তু খরচটা নিয়ন্ত্রণের বাইরে, ৪০০ কোটি ডলারের বেশি। কাজ বাতিল!’ এ সময় বিমান তৈরিতে বিপুল ব্যয়কে ‘হাস্যকর’ বলেও মন্তব্য করেন তিনি। যুক্তরাষ্ট্রের প্রেসিডেন্ট ব্যবহার করেন এয়ারফোর্স ওয়ান নামের বিমান। এতে আছে উন্নত যোগাযোগব্যবস্থা ও সামরিক সুবিধা। সাধারণ বিমান থেকে এটি সম্পূর্ণ ভিন্ন। বর্তমানের এয়ারফোর্স ওয়ান ১৯৯০ সাল থেকে ব্যবহার করা হচ্ছে। এর রক্ষণাবেক্ষণ ব্যয় বেশি হওয়ায় বোয়িং কোম্পানির সঙ্গে নতুন বিমান তৈরির চুক্তি করে যুক্তরাষ্ট্র সরকার।
