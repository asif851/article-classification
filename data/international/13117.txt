
আগামী ৯ মে মালয়েশিয়ায় সাধারণ নির্বাচন হবে। দেশটির নির্বাচন কমিশন (ইসি) আজ মঙ্গলবার এ কথা জানিয়েছে। ৬১ বছর ধরে ক্ষমতাসীন ইউনাইটেড মালয়স ন্যাশনাল অর্গানাইজেশন (ইউএমএনও) জোটের জন্য এই নির্বাচন হতে পারে শক্ত পরীক্ষা।
নির্বাচন কমিশনের চেয়ারম্যান মোহাম্মদ হাশিম আবদুল্লাহ এক সংবাদ সম্মেলনে বলেন, নির্বাচনের তারিখ আগামী ৯ মে ঠিক করা হয়েছে।
রয়টার্সের খবরে জানা যায়, ২৮ এপ্রিল পর্যন্ত প্রার্থীদের মনোনয়নপ্রক্রিয়া চলবে। প্রার্থীরা নির্বাচনী প্রচার চালাতে পারবেন ১১ দিন ধরে।
কয়েক দিন ধরে চলা বিতর্কের পর মালয়েশিয়ার প্রধানমন্ত্রী নাজিব রাজাক গত শুক্রবার পার্লামেন্টের বিলুপ্তি ঘোষণা করেন। প্রধানমন্ত্রী পদে সাবেক প্রধানমন্ত্রী মাহাথির মোহাম্মদকে মনোনয়ন দিয়েছে বিরোধীদলীয় জোট।
নাজিব আবার ক্ষমতায় আসবেন বলে আশা করা হচ্ছে।
মালয়েশিয়ার সাবেক প্রধানমন্ত্রী মাহাথির মোহাম্মদকে আধুনিক মালয়েশিয়ার স্থপতি বলা হয়। তিনি ১৯৮১ সালে মালয়েশিয়ার প্রধানমন্ত্রীর দায়িত্ব নেন। তাঁর নেতৃত্বে ক্ষমতাসীন দল ইউএমএনও টানা পাঁচবার নির্বাচনে জয়ী হয়ে সরকার গঠন করে। তিনি এশিয়ার সবচেয়ে দীর্ঘ সময় ধরে গণতান্ত্রিকভাবে নির্বাচিত প্রধানমন্ত্রী ছিলেন। টানা ২২ বছর পর ২০০৩ সালের ৩০ অক্টোবর তিনি স্বেচ্ছায় প্রধানমন্ত্রীর পদ ছেড়ে দেন। পরে তিনি দল থেকেও পদত্যাগ করেন।
