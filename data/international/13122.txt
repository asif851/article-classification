
সবচেয়ে সুখী শিশুদের দেশের তালিকায় ইউরোপ ও উত্তর আমেরিকার ৩৯টি দেশের মধ্যে যুক্তরাজ্যের অবস্থান ৩০তম। যুক্তরাজ্যভিত্তিক দ্য চিলড্রেনস সোসাইটি প্রকাশিত সুন্দর শৈশববিষয়ক বার্ষিক প্রতিবেদনে এমন তথ্য উঠে এসেছে। খবর ইনডিপেনডেন্টের।জরিপে শিশুদের ব্যক্তিগত বা নিজস্ব আনন্দ ও সুখের অনুভূতি এবং বেঁচে থাকার পরিতৃপ্তির মতো বিষয়গুলো বিবেচনায় নেওয়া হয়। ১১টি দেশের মধ্যে পৃথক একটি তুলনামূলক জরিপেও দেখা যায়, ভালো থাকার ক্ষেত্রে যুক্তরাজ্যের শিশুরা অন্যান্য দেশের শিশুদের চেয়ে পিছিয়ে রয়েছে। এ ক্ষেত্রে এগিয়ে রয়েছে আলজেরিয়া, রোমানিয়া, দক্ষিণ কোরিয়া ও উগান্ডা।যুক্তরাজ্যের পাঁচ হাজার শিশুর ওপর জরিপ চালিয়ে গবেষকেরা দেখতে পান, নিজ হাতে অর্থ ব্যয় করার সুযোগ, বিভিন্ন জিনিসপত্রের ওপর দখলসহ জীবনের কিছু কিছু ব্যাপার নিয়ে তারা মোটামুটি সুখী। কিন্তু নিজেদের ভবিষ্যৎ ও চেহারা বা পোশাক-পরিচ্ছদ নিয়ে তারা উদ্বিগ্ন। ১০ থেকে ১৩ বছর বয়সী ইংরেজ শিশুদের ১৩ শতাংশ নিজেদের অবয়ব নিয়ে অসুখী।
