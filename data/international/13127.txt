
অতি ওজনের অধিকারী মিসরীয় সেই নারী ইমান আহমেদ মারা গেছেন। স্থানীয় সময় আজ সোমবার ভোর ৪টা ৩৫ মিনিটে আবুধাবির বুরিজল হাসপাতালে তিনি মারা যান। হৃদ্‌রোগ ও কিডনির সমস্যাসহ শারীরিক নানা জটিলতার কারণে তাঁর মৃত্যু হয়েছে বলে বিশেষজ্ঞ চিকিৎসকেরা জানিয়েছেন। আজ টাইমস অব ইন্ডিয়া অনলাইনের খবরে এ তথ্য জানানো হয়।
শৈশব থেকে থাইরয়েডের দুরারোগ্য রোগে ভুগতে থাকা ইমান আহমেদের ওজন একপর্যায়ে ৫০০ কেজি পর্যন্ত হয়। অতি ওজনের কারণে দীর্ঘ ২৫ বছর ঘরের বাইরে বের হতে পারেননি ইমান। এরপর ওজন কমাতে গত ১১ ফেব্রুয়ারি ভারতের মুম্বাই এসেছিলেন তিনি।
মার্চে মুম্বাইয়ের সাইফি হাসপাতালে অস্ত্রোপচারের মাধ্যমে তাঁর ওজন ২৫০ কেজি কমান চিকিৎসকেরা।
৩২৪ কেজি ওজন কমিয়ে ৪ মে আবুধাবির উদ্দেশে উড়াল দেন ইমান আহমেদ।
 
