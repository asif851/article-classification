
ভারতের নতুন পররাষ্ট্রমন্ত্রী সুষমা স্বরাজ বলেছেন, ভারত পাকিস্তানের সঙ্গে সুসম্পর্ক চায়৷ কিন্তু সে জন্য দেশটিকে ভারতের বিরুদ্ধে পরিচালিত সন্ত্রাসী কর্মকাণ্ড বন্ধ করতে হবে৷ তা না হলে সব আলোচনা বোমা বিস্ফোরণের শব্দে চাপা পড়ে যাবে৷ গত বুধবার দায়িত্ব গ্রহণের পর তিনি এ কথা বলেন৷ খবর এনডিটিিভ ও পিটিআইয়ের৷ সুষমা বলেন, ভারতের শক্তি বহির্বিশ্বের কাছে তুলে ধরাই হবে পররাষ্ট্রমন্ত্রী হিসেবে তাঁর প্রথম কাজ৷ এ ছাড়া, প্রতিবেশী দেশ, কৌশলগত অংশীদার, আফ্রিকা, আসিয়ানভুক্ত দেশ, ইউরোপ ও অন্যান্য দেশের সঙ্গে সম্পর্কোন্নয়নে সচেষ্ট থাকবেন তিনি৷প্রধানমন্ত্রী নরেন্দ্র মোদির শপথ অনুষ্ঠানে পাকিস্তানের প্রধানমন্ত্রী নওয়াজ শরিফের উপস্থিতির কথা উল্লেখ করে সুষমা বলেন, মোদি সেদিনই তাঁকে (নওয়াজ) স্মরণ করিয়ে দিয়েছেন যে, বোমা বিস্ফোরণ অব্যাহত থাকলে দুজনের আলোচনা কোনো কাজে আসবে না৷ কেরির ফোন: ভারত-যুক্তরাষ্ট্র সম্পর্ক জোরদার করার কৌশল নিয়ে আলোচনা করতে গত বুধবার রাতে সুষমা স্বরাজকে ফোন করেন যুক্তরাষ্ট্রের পররাষ্ট্রমন্ত্রী জন কেরি৷ ভারতের পররাষ্ট্র মন্ত্রণালয়ের মুখপাত্র সৈয়দ আকবরউদ্দিন গতকাল বৃহস্পতিবার টুইটার বার্তায় এ কথা জানান৷
