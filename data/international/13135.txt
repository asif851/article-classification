
যুক্তরাষ্ট্রের প্রেসিডেন্ট হিসেবে ডোনাল্ড ট্রাম্পের অভিষেক অনুষ্ঠানে যোগ দিচ্ছেন সাবেক প্রেসিডেন্ট বিল ক্লিনটন ও প্রতিদ্বন্দ্বী ডেমোক্রেটিক পার্টির প্রেসিডেন্ট প্রার্থী হিলারি ক্লিনটন।
জীবিত সাবেক মার্কিন প্রেসিডেন্টের মধ্যে একমাত্র সিনিয়র এইচ ডব্লিউ বুশ শারীরিক অসুস্থতার কারণে যোগ দিতে পারছেন না অভিষেক অনুষ্ঠানে। তবে তাঁর ছেলে সাবেক প্রেসিডেন্ট জর্জ বুশ এবং সাবেক ফার্স্ট লেডি লরা বুশ অনুষ্ঠানে যোগ দিচ্ছেন। অন‌্য জীবিত প্রেসিডেন্ট জিমি কার্টার আগেভাগেই অভিষেক অনুষ্ঠানের যোগদানের বিষয়টি নিশ্চিত করেছেন। প্রথা অনুযায়ী যুক্তরাষ্ট্রের নতুন প্রেসিডেন্টের অভিষেক অনুষ্ঠানে সাবেক প্রেসিডেন্টরা উপস্থিত থাকেন। শান্তিপূর্ণভাবে ক্ষমতা হস্তান্তরকে আমেরিকার গণতন্ত্রের ঐতিহ্য হিসেবে ধরে নেওয়া হয়।
এবারের নির্বাচন নিয়ে উদ্বেগ-উৎকণ্ঠা যেমন ছিল, অভিষেক অনুষ্ঠানে কে কে যোগ দিচ্ছেন, তা নিয়েও অনেকের কৌতূহল ছিল। নির্বাচনে নিজ দল রিপাবলিকান প্রার্থী ডোনাল্ড ট্রাম্পকে ভোট দেননি সাবেক প্রেসিডেন্ট জর্জ বুশ। নির্বাচনে বুশ পরিবারের প্রকাশ্যে বিরোধিতা মোকাবিলা করতে হয়েছে ডোনাল্ড ট্রাম্পকে।
নির্বাচনের পরও হিলারির সঙ্গে ডোনাল্ড ট্রাম্পের সম্পর্কের কার্যকর উন্নতি হয়েছে মনে করেন না রাজনৈতিক বিশ্লেষকেরা। পপুলার ভোটে হিলারি এগিয়ে থাকলেও ইলেক্টোরাল ভোটে বিজয়ী হয়েছেন ডোনাল্ড ট্রাম্প। নির্বাচনের রাশিয়ার হস্তক্ষেপ নিয়ে এখনো আলোচনা সর্বত্র। হ্যাকিং অভিযোগের জের ধরে ৩৫ রুশ কূটনীতিককে বহিষ্কার করা হয়েছে যুক্তরাষ্ট্র থেকে।
এসব নাটকীয়তার মধ্যে আগামী মঙ্গলবার ক্লিনটন দম্পতির ট্রাম্পের অভিষেক অনুষ্ঠানে যোগদানের খবর মার্কিন গণমাধ্যমে ফলাওভাবে প্রকাশিত হচ্ছে।
২০ জানুয়ারি ওয়াশিংটন ডিসির ক্যাপিটেল হিলে যুক্তরাষ্ট্রের ৪৫তম প্রেসিডেন্ট হিসেবে অভিষিক্ত হচ্ছেন ডোনাল্ড জে ট্রাম্প।
