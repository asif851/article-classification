
ভারতের লোকসভা নির্বাচন শেষে বুথ-ফেরত জরিপে বলা হচ্ছে, ভারতীয় জনতা পার্টির (বিজেপি) নেতৃত্বাধীন জোট জাতীয় গণতান্ত্রিক মোর্চা (এনডিএ) জয়ী হতে চলেছে৷ কংগ্রেস নেতৃত্বাধীন জোট সংযুক্ত প্রগতিশীল মোর্চা (ইউপিএ) এনডিএর চেয়ে বেশ পিছিয়ে থাকবে৷ কাল শুক্রবার চূড়ান্ত ফল ঘোষণা করবে নির্বাচন কমিশন৷এবারের নির্বাচনে এনডিএর প্রচারণার নেতৃত্ব দিয়েছেন বিজেপির প্রধানমন্ত্রী প্রার্থী ও গুজরাটের মুখ্যমন্ত্রী নরেন্দ্র মোদি৷ আর কংগ্রেসের প্রচারণার নেতৃত্ব দেন দলটির সহসভাপিত রাহুল গান্ধী৷ বুথ-ফেরত জরিপে এনডিএর জয়ের আভাস মেলার পর প্রচারণায় নেতৃত্ব দেওয়া এই দুই নেতার মধ্যে নতুন করে তুলনা চলছে৷ তাতে বলা হচ্ছে, এবারের নির্বাচনী প্রচারণায় রাহুলকে শুধু দেখা গেছে, কিন্তু তাঁর কথা শোনা যায়নি৷ কিংবা তিনি ভোটার তথা জনগণকে কথার মাধ্যমে আকৃষ্ট করতে পারেননি৷ আবার এটাও বলা হচ্ছে, রাহুলের বক্তব্য প্রচারে গণমাধ্যমের মধ্যে উপেক্ষার প্রবণতাও দেখা গেছে৷ বিপরীতে এই জায়গায় অনেক দূর এগিয়ে গেছেন মোদি৷ মোদিকে দেখাও গেছে, তাঁর কথাও শোনা গেছে৷নির্বাচনের রাজনীতিতে ভোটারদের আকৃষ্ট করতে পারার অক্ষমতার মতো মহাদুর্যোগ আর কিছু নেই৷ এর কারণে রাজনীতিবিদ ও ভোটারদের যোগাযোগের যে ঘাটতি হয়, তাতে জোটের ভাঙন আর কোনো কিছু দিয়েই ঠেকানো সম্ভব হয় না৷ এ কারণেই নির্বাচনে কংগ্রেস তথা ইউপিএ জোটের এই পরিণতি৷রাহুলের জন্য এখন সবচেয়ে বড় চ্যালেঞ্জ হলো, আবারও ভারতের ভোটার তথা জনগণের মন জয় করা৷ কথা দিয়ে, কথা বলে জনগণকে নিজের দিকে আকৃষ্ট করা৷ দলকে শুধু টিকিয়ে রাখতেই নয়, দলের বর্তমান পরিস্থিতিতে এই কাজটাই তাঁর জন্য সবচেয়ে বেশি প্রাসঙ্গিক৷ এ কাজটা তাঁর জন্য কঠিন হবে৷ কারণ, এবারের নির্বাচনে টেলিভিশন ক্যামেরাগুলো রাহুলকে উপেক্ষা করেছে৷ শুধু তাই নয়, রাহুলের অনেক সমাবেশেও মাঝামাঝি সময় লোকজন চলে গেছে৷সব মিলিয়ে কংগ্রেস ও ইউপিএর বর্তমান পরিস্থিতির জন্য দায় নিতে হবে রাহুলকেই৷ ঘুরে দাঁড়ানোর কাজটা করতে হবে তাঁকেই৷ বাগ্মিতায় পটু হতে হবে৷ এ জন্য রাহুলকে অপেক্ষা করতে হবে৷ হিন্দুস্তান টাইমস৷
