
ইয়েমেনের দক্ষিণাঞ্চলীয় বন্দর নগর এডেনে প্রবেশ করেছে সৌদি আরবের নেতৃত্বাধীন জোটের শত শত সেনাসদস্য। একটি সামরিক সূত্র এ খবর দিয়েছে। খবর এএফপির।ইয়েমেনের রাজধানী সানাসহ বেশির ভাগ এলাকা দখল করে নেওয়া ইরান-সমর্থিত শিয়া হুতি বিদ্রোহীদের বিরুদ্ধে গত মার্চ থেকে বিমান হামলা চালিয়ে আসছে সৌদি জোট। তবে এখন পর্যন্ত তারা স্থল অভিযানে যায়নি। এর পরিবর্তে সামরিক সরঞ্জাম ও প্রশিক্ষণ দেওয়ার মাধ্যমে দেশটির প্রেসিডেন্ট আবদেরাব্বো মানসুর হাদির পক্ষের বাহিনীকে শক্তিশালী করার চেষ্টা করছিল তারা।সামরিক সূত্রটি জানায়, মুক্ত এডেনে গত রোববার ট্যাংক ও সাঁজোয়া যান নিয়ে প্রবেশ করে জোটের সেনারা। এর বেশি কিছু জানায়নি সূত্রটি। তবে সৌদি আরবের আল-হায়াত পত্রিকার খবরে গতকাল সোমবার জানানো হয়, মোট দেড় হাজার সেনাসদস্য এডেনে পৌঁছেছে, যার মধ্যে বেশির ভাগই সংযুক্ত আরব আমিরাতের। দেশটি সৌদি আরবের নেতৃত্বাধীন জোটের অংশ।সমঝোতার জন্য হুতিরা প্রস্তুত: হুতি বিদ্রোহীদের প্রধান আবদুল মালিক আল-হুতি বলেছেন, ইয়েমেনের নির্বাসিত সরকারের সঙ্গে রাজনৈতিক সমঝোতার জন্য তাঁরা প্রস্তুত। আরব কিংবা আন্তর্জাতিক যেকোনো পক্ষ সমঝোতার উদ্যোগ নিলে বিদ্রোহীরা স্বাগত জানাবে।
