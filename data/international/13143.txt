
নারীদের প্রতি যৌন আচরণের বিষয়ে সতর্ক করে যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্পকে চিঠি লিখেছেন চীনের একজন নারী অধিকারকর্মী। ঝেং চুরান নামের ওই নারী অধিকারকর্মী বলেন, সারা বিশ্বের নারীবাদীরা ট্রাম্পকে কড়া নজরে রাখছেন।
বিবিসি অনলাইনের খবরে জানানো হয়, ঝেং চুরান নারীবাদী সংগঠন ফেমিনিস্ট ফাইভের সদস্য। ঝেং বিশ্বাস করেন, চীনে কম মানুষই নারীদের প্রতি বৈষম্যমূলক দৃষ্টিভঙ্গির জন্য ট্রাম্পের সমালোচনা করতে পারেন। চীনের বেশির ভাগ মানুষ বলেন, ট্রাম্প একজন দিশেহারা মানুষ। কিন্তু তিনি হিলারি ক্লিনটনের চেয়ে ভালো। কারণ হিলারি ধাপ্পাবাজ।
ঝেং বলেন, যুক্তরাষ্ট্রে নারী অধিকারকর্মীদের আন্দোলনকে ট্রাম্প বাধাগ্রস্ত করতে পারেন। এটি নিয়ে তিনি চিন্তিত।
গত সোমবার ট্রাম্পের উদ্দেশে লেখা চিঠিটি পোস্ট করেন ঝেং। তিনি অনলাইনে চীনা ভাষায়ও তা পোস্ট করেন। ঝেং বলেন, তাঁরা যুক্তরাষ্ট্র থেকে অনেক দূরে চীনে আছেন। কিন্তু নারীদের প্রতি ট্রাম্পের যৌন দৃষ্টিভঙ্গির ব্যাপারে তাঁরা ওয়াকিবহাল। লৈঙ্গিক সমতা বিশ্বের গুরুত্বপূর্ণ ইস্যু। ট্রাম্পের যৌন বা বর্ণবাদী আচরণের কারণে নারীবাদী আন্দোলন বন্ধ হবে না। যদি ট্রাম্প এভাবে নারীদের অপমান করতে থাকেন, বৈষম্যমূলক ও সহিংস আচরণ করেন, তাহলে প্রতিটি আচরণ ও কথার জন্য তাঁকে দাম দিতে হবে। আশা করি, বিশ্বের সব নারীবাদী যে ট্রাম্পের দিকে নজর রাখছেন, সেটা তিনি জানেন।
চীনে নারী অধিকার নিয়ে খুবই সোচ্চার ২৭ বছরের ঝেং। তিনি বিবিসির এ বছরের জরিপে ১০০ নারীর মধ্যে একজন।
গত বছর আন্তর্জাতিক নারী দিবসে ঝেং ও অন্য চার নারী কর্মীকে আটক করা হয়। যুক্তরাজ্যের পররাষ্ট্র দপ্তর, ইউরোপীয় ইউনিয়ন ও মার্কিন রাষ্ট্রদূত তাঁদের মুক্তির দাবি জানান। এর কয়েক সপ্তাহ পর তাঁদের মুক্তি দেওয়া হয়।
