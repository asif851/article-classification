
ভুয়া খবর ছড়ানোর বিরুদ্ধে গত বৃহস্পতিবার কড়া সতর্কবার্তা দিয়েছেন হিলারি ক্লিনটন। যুক্তরাষ্ট্রের এবারের প্রেসিডেন্ট নির্বাচনে পরাজিত এই ডেমোক্রেটিক প্রার্থী বলেছেন, ভুয়া খবর বাস্তব জীবনে মহামারির মতো পরিণাম ঘটায়। তাই দেশে গণতন্ত্র সুরক্ষার জন্য এগুলো অবশ্যই বন্ধ করতে হবে।রিপাবলিকান পার্টির প্রেসিডেন্ট পদপ্রার্থী ডোনাল্ড ট্রাম্পের কাছে হিলারির অপ্রত্যাশিত পরাজয়ের পেছনে হিলারিবিরোধী মিথ্যা খবরের প্রভাবকে অনেকাংশে দায়ী করছেন অনেকে। ট্রাম্পের সমালোচকদের অভিযোগ, তিনি ফেসবুকসহ সামাজিক যোগাযোগের অন্যান্য মাধ্যমে ভুয়া খবর প্রচার করেই ভোটারদের কাছে টেনেছেন।কংগ্রেসে যুক্তরাষ্ট্রের বর্তমান ও সাবেক আইনপ্রণেতাদের উপস্থিতিতে এক অনুষ্ঠানে হিলারি ক্লিনটন বলেন, ‘এটা এখন স্পষ্ট যে বাস্তব জীবনের ওপর ভুয়া খবরের প্রভাব পড়তে পারে। কেবল রাজনীতি বা অংশীদারির ক্ষেত্রে নয়।’হিলারি আরও বলেন, সামাজিক যোগাযোগমাধ্যমে গত এক বছরে বিদ্বেষপূর্ণ ভুয়া খবর এবং অপপ্রচারের মহামারি বন্যার মতো ছড়িয়ে পড়েছে। গণতন্ত্র ও নির্দোষ মানুষের জীবন রক্ষার স্বার্থে সরকারি-বেসরকারি পর্যায়ের শীর্ষস্থানীয় ব্যক্তিদের এ নিয়ে উদ্যোগী হতে হবে।অনুষ্ঠানের পর হিলারিকে সাংবাদিকেরা প্রশ্ন করেন, প্রেসিডেন্ট নির্বাচনে তাঁর পরাজয়ে ভুয়া খবরের কোনো প্রভাব ছিল কি না। তবে তিনি প্রশ্নটি এড়িয়ে যান।
