
ধর্ষণের অভিযোগ ওঠা এক ব্যক্তিকে খালাস দিয়েছেন আদালত। রায়ের সময় আদালত বলেছেন, পুরুষদের সম্মানের কথা কেউ ভাবে না। সবাই নারীদের অধিকার ও মর্যাদার জন্য লড়াই করছে। আদালত এও বলেন, নারীদের রক্ষায় যে আইন হয়েছে, নারীরা অনেক সময় তার অপব্যবহার করছেন।
টিএনএনের খবরে ভারতের নয়াদিল্লিতে যৌন অপরাধ থেকে শিশুদের রক্ষাবিষয়ক বিশেষ আদালতের (পিওসিএসও) বিচারক নিবেদিতা অনিল শর্মা এ কথা বলেন। তিনি বলেন, এখন পুরুষদের পাশে দাঁড়ানোর সময় এসেছে। বিচারক বলেন, তিনি অভিযোগকারী ও তাঁর মা-বাবার বক্তব্যে অমিল খুঁজে পেয়েছেন। এটিকে বাদীপক্ষের আইনজীবীদের ব্যর্থতা হিসেবে তিনি অভিহিত করেন।
আদালত বলেন, তদন্ত ও বিচারপ্রক্রিয়া চলার সময় অভিযোগ ওঠা ব্যক্তিকে আইনশৃঙ্খলা রক্ষাকারী বাহিনীর হেফাজতে থাকতে হয়েছে। তাঁকে খালাস দেওয়া হলো। কিন্তু তিনি কী নামে পরিচিত হলেন? তাঁকে সবাই বলবে ধর্ষণের মামলা থেকে খালাস পাওয়া আসামি। এ ক্ষেত্রে বেচারা পুরুষের কথাও ভাবতে হবে। বিচারক বলেন, চাইলে অভিযোগ ওঠা ওই ব্যক্তি বাদীপক্ষের বিরুদ্ধে মানহানি মামলা করতে পারেন।
মামলার অভিযোগে বলা হয়, ১৯৯৭ সালের ১৮ সেপ্টেম্বর বাড়ি থেকে অপহরণের পর কমবয়সী একটি মেয়েকে ধর্ষণ করা হয়। বাদীর অভিযোগ, ওই ব্যক্তি তাঁদের বাড়িতে বেড়াতে এসেছিলেন। ঘটনার দিন বাড়িতে মেয়েটি একা ছিল। ওই ব্যক্তি তাকে হুমকি দেন এবং অপহরণ করেন। পরে তাকে ধর্ষণ করেন।
আদালত বলেন, আবাসিক এলাকার মধ্য থেকে দিনেদুপুরে একটি মেয়েকে অপহরণ করা কঠিন। ফরেনসিকে পাওয়া তথ্য, অভিযোগকারী মেয়েটির বয়স এবং ঘটনার দিনের বিবরণের মধ্যে গরমিল রয়েছে।
আদালতের বিচারক নারী হলেও তিনি নিরপেক্ষ থেকে সবার বিচার নিশ্চিত করার কথা বলেছেন।
 
