
ভারতের রাজধানী নয়াদিল্লির সাবেক একজন পুলিশ কমিশনার বলেছেন, যুক্তরাষ্ট্রে ২০০১ সালের ১১ সেপ্টেম্বরের (৯/১১) সন্ত্রাসী হামলার আংশিক অর্থায়ন করা হয়েছিল ভারতের ভেতর থেকে। নিজের লেখা একটি বইয়ে এ দাবি করেছেন তিনি। খবর টাইমস অব ইন্ডিয়া ও ডন-এর। ভারত ও পাকিস্তানের ওই প্রভাবশালী দুই ইংরেজি দৈনিকের খবরে বলা হয়, সাবেক পুলিশ কর্মকর্তা নীরাজ কুমার একজন সন্ত্রাসীর ‘স্বীকারোক্তি’র ভিত্তিতেই ওই দাবি করেছেন। দিল্লি পুলিশের কমিশনার হওয়ার আগে তিনি ভারতের কেন্দ্রীয় তদন্ত ব্যুরোতে (সিবিআই) দায়িত্ব পালন করেছেন। নীরাজ কুমার বর্তমানে ভারতীয় ক্রিকেট বোর্ডের (বিসিসিআই) দুর্নীতিবিরোধী শাখার প্রধানের দায়িত্বে রয়েছেন। তিনি নিজের বইতে লিখেছেন, ৯/১১ সন্ত্রাসী হামলার জন্য দেওয়া ওই অর্থ সংগ্রহ করেছিলেন জঙ্গি ওমর সাঈদ শেখ। তিনি অপহরণের একটি ঘটনার মাধ্যমে অর্থ সংগ্রহ করে তা ৯/১১ হামলার প্রধান মোহাম্মদ আত্তার হাতে তুলে দিয়েছিলেন।১৯৯৪ সালে মুম্বাইয়ে বিদেশিদের অপহরণ থেকে শুরু করে ২০০২ সালের জানুয়ারিতে পাকিস্তানে মার্কিন সাংবাদিক ড্যানিয়েল পার্লকে অপহরণ ও হত্যাসহ বিভিন্ন অপকর্মের হোতা বলে অভিযুক্ত ওমর সাঈদ শেখ।
