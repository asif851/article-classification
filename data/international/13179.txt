
ঘুষ দেওয়া ও নেওয়ার প্রবণতার দিক থেকে এশিয়া প্রশান্ত-মহাসাগরীয় অঞ্চলের ১৬টি দেশের মধ্যে শীর্ষে ভারত। সবচেয়ে নিচে জাপান। আন্তর্জাতিক সংস্থা ট্রান্সপারেন্সি ইন্টারন্যাশনাল পরিচালিত সাম্প্রতিক একটি সমীক্ষায় উঠে এসেছে এ তথ্য। আজ কলকাতার সংবাদমাধ্যমে প্রকাশিত হয়েছে এ প্রতিবেদন। তাতে বলা হয়, এ অঞ্চলের ১৬টি দেশের ২০ হাজার মানুষের ওপর চালানো হয় এই সমীক্ষা। 
সমীক্ষা প্রতিবেদনে বলা হয়, ঘুষ নেওয়ার মাপকাঠিতে শীর্ষে ভারতের পুলিশ। এর পরিমাণ ৮৪ শতাংশ। এরপরে রয়েছে যথাক্রমে সরকারি কর্মকর্তা ও কর্মচারী (৮৪ শতাংশ), বাণিজ্যিক প্রতিষ্ঠানের নির্বাহী (৭৯ শতাংশ), স্থানীয় কাউন্সিলর (৭৮ শতাংশ), সাংসদ (৭৬ শতাংশ) এবং কর দপ্তরের কর্মীরা (৭৪ শতাংশ)। রয়েছেন ধর্মীয় নেতারাও। সমীক্ষা প্রতিবেদনে বলা হয়, ভারতে প্রতি ১০ জনের মধ্যে ৭ জনই সরকারি চাকরি পেতে ঘুষ দিয়ে থাকেন। ৮৫ শতাংশ ভারতীয় মনে করেন, পুলিশ আর ঘুষ সমার্থক হয়ে গেছে। প্রতি পাঁচজন ধর্মীয় নেতার মধ্যে অন্তত একজন অত্যন্ত দুর্নীতিগ্রস্ত। অন্যদিকে ঘুষ দেওয়া-নেওয়া সবচেয়ে কম জাপানে। মাত্র শূন্য দশমিক ২ শতাংশ।
