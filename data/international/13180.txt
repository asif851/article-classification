
ভারতের পশ্চিমবঙ্গ রাজ্যের ক্ষমতাসীন দলের নেতা-মন্ত্রীদের দুর্নীতির বিরুদ্ধে ও পশ্চিমবঙ্গকে দুর্নীতির হাত থেকে রক্ষা করার দাবিতে আজ বুধবার বিকেলে কলকাতায় মিছিল করেছেন বামপন্থীরা। মিছিলের মূল স্লোগান ছিল—‘চোর ধরো, জেল ভরো, দাঙ্গা ঠেকাও, রাজ্য বাঁচাও’।
বিকেল সাড়ে পাঁচটায় কলকাতার সুবোধ মল্লিক স্কয়ার থেকে এই মিছিল শুরু হয়। মিছিলে নেতৃত্ব দেন বামফ্রন্টের চেয়ারম্যান বিমান বসু, সিপিএমের রাজ্য সাধারণ সম্পাদক সূর্যকান্ত মিশ্রসহ শরিক দলের অন্য নেতারা।
মিছিলকে কেন্দ্র করে আইনশৃঙ্খলা রক্ষাকারী বাহিনীর বিপুলসংখ্যক সদস্য মোতায়েন করা হয়। কলকাতার পুলিশ সদর দপ্তর লালবাজারে ব্যাপক নিরাপত্তাব্যবস্থা নেওয়া হয়। রাখা হয় জলকামান। মিছিলটি লালবাজারের দিকে রওনা হলে গণেশ চন্দ্র অ্যাভিনিউতে মিছিলটি আটকে দেয় পুলিশ। এ সময় ওই অ্যাভিনিউয়ের রাস্তা বন্ধ করে দেওয়া হয়। পরে মিছিলকারীরা সেখানেই বসে পড়েন।
বিক্ষোভকারীরা পথসভা করে রাজ্য সরকারের দুর্নীতির নানা তথ্য তুলে ধরেন। বলেন, দুর্নীতির বেড়াজালে ডুবে আছে পশ্চিমবঙ্গ সরকার ও সরকারি দলের নেতা, মন্ত্রী, সাংসদ, বিধায়কেরা। নারদ, সারদা, রোজভ্যালি দুর্নীতি কাণ্ড রাজ্য সরকার এবং ক্ষমতাসীন দলের নেতাদের দুর্নীতির মুখোশ খুলে দিয়েছে। বক্তারা অবিলম্বে দুর্নীতির সঙ্গে যুক্ত নেতা, মন্ত্রীদের গ্রেপ্তারের দাবি জানান। এই পথসভায় অন্যদের মধ্যে বক্তব্য দেন বিমান বসু, সূর্যকান্ত মিশ্র, রবীন দেব, মানব মুখার্জি, হাফিজ আলম সৈরানী প্রমুখ।
