
এবারের নববর্ষ উদ্যাপন নির্বিঘ্ন করতে জার্মানির কোলন শহরে উত্তর আফ্রিকার বিভিন্ন দেশ থেকে আসা কয়েক শ মানুষকে পর্যবেক্ষণে রাখা হয়েছিল। জার্মানির পুলিশ এ কথা জানিয়েছে। কোলনের প্রধান রেলস্টেশন দিয়ে আসা ওই লোকদের তল্লাশি করা হয়। পরে তাদের গতিবিধি নজরে রাখা হয় রাতভর। কোলন পুলিশের প্রচারিত ভিডিওতে দেখা যায়, অনেক মানুষকে ব্যারিকেডের পেছনে রাখা হয় নববর্ষ উদ্যাপনের সময়। গত বছর নববর্ষ উদ্যাপনের সময় জার্মানির পশ্চিমাঞ্চলের কোলন শহরে বহু নারী যৌন হয়রানির শিকার হয়েছিলেন। পুলিশ তখন দাবি করেছিল, অভিযুক্ত ব্যক্তিদের অধিকাংশই ছিলেন উত্তর আফ্রিকা ও আরব অঞ্চল থেকে নতুন আসা শরণার্থী। ওই ঘটনার পর জার্মানির চ্যান্সেলর আঙ্গেলা ম্যার্কেলের অভিবাসন নীতি নিয়ে ব্যাপক সমালোচনা শুরু হয়। রয়টার্স
