
তাইওয়ানে শক্তিশালী ভূমিকম্পে দুজনের মৃত্যু হয়েছে। গতকাল মঙ্গলবার গভীর রাতে দ্বীপটিতে ৬ দশমিক ৪ মাত্রার এ ভূমিকম্প অনুভূত হয়। এতে দুই শতাধিক মানুষ আহত হয়েছে বলে খবর পাওয়া গেছে।বিবিসির খবরে বলা হয়েছে, তাইওয়ানের সরকারি কর্মকর্তারা জানিয়েছেন, ভূমিকম্পের পরপরই জরুরি উদ্ধারকাজ চালানো শুরু হয়। এ সময় হুয়ালিয়েন শহরে হোটেল ও আবাসিক এলাকা থেকে দেড় শতাধিক মানুষকে উদ্ধার করা হয়। ভূমিকম্পে শহরটির বিভিন্ন কাঠামো ভেঙে গেছে এবং চারদিকে ধ্বংসাবশেষ ছড়িয়ে-ছিটিয়ে পড়ে থাকতে দেখা গেছে। বিশেষ করে উপদ্রুত অঞ্চলের রাস্তাঘাট ব্যাপক ক্ষতিগ্রস্ত হয়েছে।স্থানীয় সংবাদমাধ্যমের প্রতিবেদনে বলা হয়েছে, ভূমিকম্পে ক্ষতিগ্রস্ত ভবনের মধ্যে একটি হাসপাতাল ও হোটেল আছে। প্রায় ৪০ হাজার আবাসিক বাড়িতে এখন পানির সংযোগ নেই। বন্ধ করে দেওয়া হয়েছে বিভিন্ন মহাসড়ক ও সেতু।প্রত্যক্ষদর্শী ব্যক্তিরা জানিয়েছেন, ক্ষতিগ্রস্ত ভবনগুলোয় উল্লেখযোগ্যসংখ্যক মানুষ আটকা পড়ে আছে এবং কিছু সুউচ্চ ভবন হেলে পড়েছে।এদিকে ভূমিকম্পের পর জরুরি উদ্ধারকাজ চালানোর জন্য তাইওয়ানে সেনাবাহিনীকে তলব করা হয়েছে। হুয়ালিয়েন শহরে প্রায় এক লাখ মানুষ বাস করে এবং এটি অত্যন্ত জনপ্রিয় পর্যটন স্থান।দ্বীপটির রাজধানী তাইপেতেও ভূকম্পন অনুভূত হয়েছে। এর আগে ২০১৬ সালে এক প্রলয়ংকরী ভূমিকম্পে তাইওয়ানে ১১৭ জনের প্রাণহানি হয়েছিল
