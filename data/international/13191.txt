
ব্রিটিশ সিংহাসনের ভবিষ্যৎ উত্তরাধিকারী প্রিন্স উইলিয়াম ও কেট মিডলটন আগামী রোববার ভারত সফরে যাচ্ছেন। সেখানে তাঁরা বলিউড তারকাদের সঙ্গে দেখা করবেন। সময় কাটাবেন মুম্বাইয়ের বস্তির শিশুদের সঙ্গে।
প্রথমবারের মতো এ উপমহাদেশে সরকারি সফর করছেন রাজদম্পতি। উইলিয়াম তাঁর প্রয়াত মা ডায়নার স্মৃতিবিজড়িত আগ্রার তাজমহলে যাবেন।
ভারত থেকে ভুটানেও যাবেন রাজদম্পতি। সেখানে তাঁরা ভুটানের রাজা ও রানির সঙ্গে দেখা করবেন। হিমালয় অঞ্চল দেখবেন।
গত বছরের ডিসেম্বর থেকেই একের পর এক বিভিন্ন দেশে সফর করছেন উইলিয়াম ও কেট। তাঁরা যুক্তরাষ্ট্র, জাপান ও চীন সফর করেন।
কেনসিংটন প্যালেসের মুখপাত্র বলেন, ভারত ও ভুটানে এই রাজদম্পতির সফরের উদ্দেশ্য হলো যুক্তরাজ্যের সঙ্গে সম্পর্ক জোরদার করা। সফরে গিয়ে উইলিয়াম ও কেট ভারতের গৌরবময় ঐতিহ্যের সঙ্গে পরিচিত হতে চান।
আগামী সোমবার উইলিয়াম ও কেট নয়াদিল্লি যাবেন। কেট বনজঙ্গল পছন্দ করেন। তাই তাঁরা মঙ্গল ও বুধবার আসামের কাজীরাঙা ন্যাশনাল পার্কের বনে যাবেন।
ছেলেমেয়ে জর্জ ও শার্লটকে বাড়িতে রেখে সফরে যাচ্ছেন উইলিয়াম ও কেট।
