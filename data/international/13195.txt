
অস্ত্রোপচার হবে—শুনলেই ভয়ে ঘাম ছুটে যায়। আর অভিষেক প্রসাদ নামের এক ভারতীয় শিল্পী কিনা অস্ত্রোপচারের সময় গিটার বাজাচ্ছিলেন! শুনে চমকে ওঠার কোনো কারণ নেই। অস্ত্রোপচারের সময় চিকিৎসককে সহায়তা করতেই তিনি এমনটা করেছেন।
বিবিসি অনলাইনের খবরে বলা হয়েছে, ৩৭ বছর বয়সী অভিষেক প্রসাদ ‘মিউজিশিয়ানস ডিসটোনিয়া’ রোগে ভুগছিলেন। এ রোগে আঙুলের মাংসপেশি সংকুচিত হয়ে যায়, বেঁকে যায় এবং ইচ্ছামতো নড়াচড়া করা যায় না। এ রোগে আক্রান্ত হয়ে গিটার বাজানোর সময় তিনি বাঁ হাতের মধ্যমা, অনামিকা ও কনিষ্ঠা নাড়াতে পারছিলেন না।
ভারতের বেঙ্গালুরুর ভগবান মহাবীর জৈন হাসপাতালের একটি চিকিৎসক দল ১১ জুলাই এই অস্ত্রোপচার করে। মাথার খুলি ফুটো করে অস্ত্রোপচারের পর তিনি আবার গিটার বাজাতে পারছেন। অস্ত্রোপচারের সময় আঙুলের সাড়া পর্যবেক্ষণের জন্যই তাঁকে গিটার বাজাতে বলেছিলেন চিকিৎসক।
অভিষেক প্রসাদ এ ব্যাপারে বলেন, তাঁর আঙুলে সমস্যা হচ্ছিল গিটার বাজানোর সময়। অতিরিক্ত অনুশীলনের কারণে এমনটা হচ্ছে বলে তিনি প্রথম মনে করেছিলেন। পরে শনাক্ত হয় এটি ‘মিউজিশিয়ানস ডিসটোনিয়া’। মস্তিষ্কে অস্ত্রোপচার করতে হবে শোনার পর তিনি ভয় পেয়েছিলেন। পরে অস্ত্রোপচার করার সিদ্ধান্তটা তিনি নিয়েই নেন।
যাদের এ অস্ত্রোপচার করা হয়, তাদের অচেতন করা হয় না। তাই অস্ত্রোপচারের সময়কার প্রতিটি বিষয় পরিষ্কারভাবে মনে করতে পারলেন অভিষেক। জানালেন, কোনো ব্যথা পাননি। আর ছয়বার চিকিৎসকের কথামতো গিটার বাজিয়েছেন তিনি।
এই অস্ত্রোপচারে নেতৃত্ব দেন চিকিৎসক শরণ শ্রীনিবাসন। তিনি বলেন, ‘পুরো সময়টায় অভিষেকের চেতন ছিল। স্বাভাবিকভাবেই গিটার বাজাতে পারছিলেন।’
