
বোমা নিষ্ক্রিয় করতে গিয়েই প্রাণ হারালেন বোমা নিষ্ক্রিয়করণ দলের দুই সদস্য। পাকিস্তানের কোয়েটায় এ ঘটনা ঘটে বলে দেশটির পুলিশ আজ মঙ্গলবার এ কথা জানিয়েছে।
রয়টার্সের খবরে বলা হয়েছে, বোমা নিষ্ক্রিয়করণ ইউনিটের একজন কমান্ডার, তাঁর সহকর্মী সোমবার রাতে নিহত হন। এর কয়েক ঘণ্টা পরই লাহোরে একটি বিস্ফোরণের কমপক্ষে ১৩ জন নিহত হন। এ ঘটনায় আহত হন ৮০ জন।
কোয়েটা পুলিশের উপমহাপরিদর্শক আবদুল রাজ্জাক চিমা বলেন, ‘তাঁরা ঘটনাস্থলেই মারা যান। তাঁদের মৃতদেহ ছিন্নভিন্ন হয়ে গেছে।’
বেলুচিস্তানের কোয়েটায় সারিয়াব সড়কে করাচি বাসস্ট্যান্ডের কাছে একটি সেতুর নিচে বোমা নিষ্ক্রিয় করতে যান ওই স্কোয়াডের প্রধানসহ আরও দুই কর্মকর্তা। ওই সময় এ দুর্ঘটনা ঘটে।পুলিশ জানিয়েছে, স্থানীয় লোকজন সেতুর নিচে সন্দেহজনক বস্তু থাকার বিষয়টি পুলিশকে জানান। এরপরই ঘটনাস্থলে বোমা নিষ্ক্রিয়করণ ইউনিটকে ডাকা হয়। ঘটনাস্থলে একটি বোমা পাওয়া যায়। সেটিকে নিষ্ক্রিয় করতে গিয়েই বিস্ফোরণে দুজনের মৃত্যু হয়।
