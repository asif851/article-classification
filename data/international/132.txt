
ভারতের প্রধানমন্ত্রী হিসেবে নরেন্দ্র মোদি দায়িত্ব গ্রহণের পর তাঁর স্ত্রী যশোদাবেন স্বামীর মতোই বিশেষ নিরাপত্তা পেতে পারেন৷ পুলিেশর সাবেক কর্মকর্তা এ কথা বলেছেন৷ খবর পিটিআইয়ের৷ সাবেক সচিব (নিরাপত্তা) ও মধ্যপ্রদেশ রাজ্য পুলিশের সাবেক মহাপরিচালক সুভাষ চন্দ্র ত্রিপাঠী বলেন, ৬২ বছর বয়সী যশোদাবেনের সঙ্গে তাঁর স্বামী নরেন্দ্র মোদির সম্পর্কের বর্তমান অবস্থা যে রকমই হোক না কেন, আইন অনুযায়ী তিনি (যশোদাবেন) নিরাপত্তা পাবেন৷ তিনি এ ধরনের নিরাপত্তা পাওয়ার শতভাগ যোগ্যতা রাখেন৷ বিশেষ সুরক্ষা গ্রুপ বিধিমালা অনুযায়ী, প্রধানমন্ত্রীর পরিবারের সদস্যদের বিশেষ নিরাপত্তা দেওয়া হয়৷গুজরাট রাজ্যের উত্তরাঞ্চলীয় মেহসানা জেলার ঈশ্বরওয়াদা গ্রামে দুই ভাইয়ের সঙ্গে বসবাস করেন যশোদাবেন৷ তিনি স্কুলশিক্ষক ছিলেন৷ বর্তমানে তিনি অবসর জীবন কাটাচ্ছেন৷ সদ্য সমাপ্ত লোকসভা নির্বাচনে ভাদোদরা আসনে দাখিল করা মনোনয়নপত্রের ফরমে মোদি প্রথম স্বীকার করেন, তিনি বিবাহিত৷ তাঁর স্ত্রীর নাম যশোদাবেন৷ ১৯৬৮ সালে তাঁদের বিয়ে হয়৷
