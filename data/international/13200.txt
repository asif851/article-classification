
ভারতের দিল্লির দক্ষিণ-পশ্চিমাঞ্চলে মহাবীর এনক্লেভ এলাকার একটি বাড়ি থেকে গতকাল বুধবার এক মা ও মেয়েকে উদ্ধার করা হয়েছে। পরিবার বলছে, মা-মেয়ে চার বছর ধরে ওই বাড়ির একটি ঘরে নিজেদের বন্দী করে রেখেছিলেন। তাঁরা মানসিকভাবে অসুস্থ।
এনডিটিভি অনলাইনের খবরে জানানো হয়, জ্যেষ্ঠ এক পুলিশ কর্মকর্তা বলছেন, ওই বাড়ির এক প্রতিবেশী পুলিশকে ফোন করে জানান, ৪২ বছরের কলাবতী ও তাঁর ২০ বছরের মেয়ে দীপা দোতলা বাসায় নিজেদের বন্দী করে রেখেছেন।
পরে পুলিশ তাঁদের উদ্ধার করে হাসপাতালে ভর্তি করেছে। পুলিশের জ্যেষ্ঠ কর্মকর্তা বলছেন, উদ্ধারের সময় তাঁরা দেখেন, বাড়িটির ওই ঘরের দরজা খোলা। মা-মেয়ে অপুষ্টিতে ভুগছেন। তাঁরা অস্বাস্থ্যকর পরিবেশে রয়েছেন। উদ্ধারের সময় মা পুলিশের সঙ্গে হাসপাতালে যেতে রাজি হননি।
পুলিশ ওই নারীর শ্বশুরকে জিজ্ঞাসাবাদ করছে। তিনি মা-মেয়ের সঙ্গে ওই বাড়িতেই থাকতেন। পুলিশ বলছে, মা-মেয়ে দুজনে মানসিক অসুস্থতায় ভুগছেন। তাঁরা কল্পনার জগতে বাস করেন। অবাস্তব জিনিস (হেলুসিনেশন) দেখেন।
পুলিশ বলছে, কলাবতীর শ্বশুর মহাবীর মিশ্র মা-মেয়ের কাছের একটি ঘরেই থাকেন। তিনি দিনে একবার মা-মেয়েকে খাবার দেন। যখন মা-মেয়ে খাবার চান, তখন তাঁদের খাবার দেওয়া হয়।
মিশ্র পুলিশকে বলেন, তাঁর স্ত্রী (কলাবতীর শাশুড়ি) ২০০০ সালে মারা যান। চার বছর আগে এক সড়ক দুর্ঘটনায় তাঁর দুই ছেলে মারা যান। মিশ্রের দাবি, কলাবতী ও দীপা সে সময় থেকেই নিজেদের ঘরে বন্দী করে রেখেছেন।
মিশ্র এমটিএনএল নামে একটি প্রতিষ্ঠানে লাইনম্যান হিসেবে দায়িত্ব পালন করতেন। মিশ্রের দাবি, যৎসামান্য অবসরভাতা দিয়ে তাঁদের সংসার চলে। মিশ্র আরও বলেন, কলাবতী প্রায়ই দাবি করেন, তিনি তাঁর (মিশ্র) ছেলেদের সঙ্গে ওই ঘরে কথা বলেন। খাবার ছাড়াই তিনি বেঁচে থাকতে পারেন। তিনি বলেন, স্থানীয় একজন চিকিৎসক মা-মেয়ের চিকিৎসা করছেন। কারণ, হাসপাতালে ভর্তি করানোর মতো পর্যাপ্ত অর্থ তাঁদের কাছে নেই।
