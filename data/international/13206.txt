
পেরুতে যাত্রীবাহী একটি বাস মহাসড়ক থেকে ছিটকে গিরিখাতে পড়ে কমপক্ষে ৪৪ জন নিহত হয়েছে। স্থানীয় সময় গতকাল বুধবার দেশটির দক্ষিণাংশে আরেকিপা প্রদেশে এ দুর্ঘটনা ঘটে। যাত্রীবাহী বাসটি মহাসড়ক থেকে ১০০ মিটার নিচে গিরিখাতে পড়ে যায়।
বার্তা সংস্থা রয়টার্সের খবরে জানানো হয়, স্থানীয় কর্মকর্তারা দুর্ঘটনার এ তথ্য জানিয়েছেন। আরেকিপা প্রদেশের গভর্নর ইয়েমিলা ওজোরিও এক টুইটে বলেন, পেরুর জাতীয় পুলিশ বিভাগ ৪৪ জন নিহত হওয়ার খবরের সত্যতা নিশ্চিত করেছে। আরেকিপা অঞ্চলের পানামেরিকান সুর মহাসড়কের একটি বাঁকে দুর্ঘটনাটি ঘটে।
বাসে মোট কতজন যাত্রী ছিল, তা এখনো জানা যায়নি। পরিচালনাকারী প্রতিষ্ঠান বলছে, কমপক্ষে ৪৫ জন যাত্রী ছিল বাসটিতে। পুলিশ বলছে, বাসটিতে এর চেয়ে বেশি মানুষ থাকার সম্ভাবনা বেশি। বিভিন্ন পয়েন্টে বাড়তি যাত্রী ওঠানো হয় এ ধরনের বাসগুলোতে।
এ নিয়ে চলতি বছরে পরপর দুটি মর্মান্তিক বাস দুর্ঘটনা ঘটল পেরুতে। গত জানুয়ারিতে প্রশান্ত মহাসাগরীয় উপকূলীয় অঞ্চলে বাস ও ট্রাকের মধ্যে সংঘর্ষে ৪৮ জন নিহত হয়। এ ধরনের দুর্ঘটনার জন্য দেশটির অনিরাপদ সড়ক ও চালকদের দক্ষতার অভাব দায়ী বলে মনে করা হয়।
