
মার্কিন প্রেসিডেন্টের বাসভবন ও কার্যালয় হোয়াইট হাউসে হামলা চালানোর হুমকি দিয়েছে ইসলামিক স্টেটের (আইএস) জঙ্গিরা।বার্তা সংস্থা রয়টার্সের প্রতিবেদনে জানানো হয়, গতকাল বৃহস্পতিবার প্রকাশ করা এক ভিডিওতে আইএস ওই হুমকি দেয়।ছয় মিনিটের ভিডিওতে বলা হয়েছে, হোয়াইট হাউসে আত্মঘাতী বোমা ও গাড়ি বোমা হামলা চালাবে আইএস। এ ছাড়া জঙ্গিগোষ্ঠীটি ফ্রান্সে আরও হামলা চালানোর হুমকি দিয়েছে।যুক্তরাষ্ট্রভিত্তিক জঙ্গি তৎপরতা নজরদারির ওয়েবসাইট ‘সাইট ইন্টেলিজেন্স গ্রুপ’ বলছে, ইরাকে সক্রিয় আইএসের জঙ্গিরা ভিডিওটি প্রকাশ করেছে। ভিডিওতে গত সপ্তাহে ফ্রান্সের প্যারিসে চালানো হামলার প্রশংসা করেছে আইএস।প্যারিসে ভয়াবহ হামলার দায় আইএস স্বীকার করেছে। হামলায় শতাধিক মানুষ নিহত হয়েছে।
মার্কিন পররাষ্ট্র দপ্তরের মুখপাত্র জন কারবি গতকাল সিএনএনকে বলেছেন, ভিডিওটির সত্যতা যাচাইয়ে পরীক্ষা-নিরীক্ষা চলছে। ওই হুমকিকে গুরুত্বের সঙ্গে নিয়েছে প্রশাসন।
তবে ভিডিওটির ব্যাপারে দেশটির হোমল্যান্ড সিকিউরিটি বিভাগ তাৎক্ষণিকভাবে কোনো মন্তব্য করতে চায়নি।
