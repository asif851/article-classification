
স্বামী অন্য নারীর দিকে একটু তাকালেই তেলেবেগুনে জ্বলে ওঠেন কোনো কোনো স্ত্রী। সেখানে কিনা নিজের স্বামীর জন্য প্রেমিকা খুঁজছেন এক স্ত্রী! এমনও হয় নাকি! হয়, স্বামীর প্রতি অগাধ ভালোবাসা থাকলেই কেবল এমনটা হতে পারে। তার প্রমাণ দিলেন নিউইয়র্কের লেখিকা অ্যামি রোজেনথল।
সম্প্রতি প্রাণপ্রিয় স্বামী জ্যাসন ব্রায়ান রোজেনথলের জন্য প্রেমিকা চেয়ে নিউইয়র্ক টাইমসে ‘ইউ মে ওয়ান্ট টু মেরি মাই হাসব্যান্ড’ শিরোনামে একটি নিবন্ধও লিখেছেন অ্যামি।
বিবিসি অনলাইনের এক প্রতিবেদনে বলা হয়, নিউইয়র্কের ৫২ বছর বয়সী শিশুসাহিত্যিক অ্যামি রোজেনথল জরায়ু ক্যানসারে আক্রান্ত। চিকিৎসকেরা জানিয়ে দিয়েছেন, তাঁর আয়ু আর বেশি দিন নেই। তিন সন্তান লেখাপড়া নিয়ে ব্যস্ত। তিনি মরে গেলে তাঁর স্বামী জ্যাসন একা একা কী করে থাকবেন—এই ভাবনাই যেন তাঁকে খুব কষ্ট দিচ্ছে। এ বিষয়টি ভেবেই তিনি নিউইয়র্ক টাইমসে ‘ইউ মে ওয়ান্ট টু মেরি মাই হাসব্যান্ড’ শিরোনামে নিবন্ধ লিখেছেন। তিনি মনেপ্রাণে চান, অত্যন্ত ভালো মানুষ তাঁর স্বামী যেন পরবর্তী জীবনটাও হাসি-আনন্দে কাটাতে পারেন।  প্রতিবেদনে বলা হয়, জ্যাসনকে প্রথম দেখাতেই বিয়ে করার সিদ্ধান্ত নিয়েছিলেন অ্যামি। মাত্র ২৪ বছর বয়সে বিয়েও করে ফেলেন। এরপর একসঙ্গে কেটে গেছে ২৬ বছর। তাঁর ইচ্ছে ছিল, অন্তত আরও ২৬ বছর তাঁরা স্বামী-স্ত্রী সুখে–শান্তিতে কাটাবেন। কিন্তু ইচ্ছের পথে একমাত্র বাধা তাঁর জরায়ুর ক্যানসার। চিকিৎসকেরা জানিয়ে দিয়েছেন, হাতে সময়ও কম। তাই তিনি এই অল্প সময়ের মধ্যেই যাতে স্বামীর জন্য একজন ভালো প্রেমিকা জুটিয়ে দিয়ে যেতে পারেন, সে কারণেই ওই নিবন্ধ তিনি লিখেছেন। কেন তাঁর স্বামীর প্রেমিকা হবেন বা বিয়ে করবেন—এর পক্ষে যুক্তি দিয়ে তিনি তাঁর ২৬ বছরের ভালোবাসাময় সংসারজীবনের নানা ভালো দিক তুলে ধরেছেন ওই নিবন্ধে। স্বামীর ভালো যে দিকগুলো তাঁকে এখনো আলোড়িত করে, আনন্দিত করে তোলে, সেগুলোও জানিয়েছেন এই লেখিকা।  অ্যামি রোজেনথল তাঁর নিবন্ধে বলেছেন, ‘আমি অত্যন্ত ভালো একজন মানুষকে বিয়ে করেছিলাম। ২৬ বছর ধরে তাঁর সঙ্গে সুখে আছি। আমার ইচ্ছে ছিল, অন্তত আরও ২৬ বছর তাঁর সঙ্গে সুখে কাটানোর। কিন্তু তা হচ্ছে না। তাই আমি আমার অভিজ্ঞতার আলোকে তাঁর জন্য একটি প্রোফাইল তৈরি করেছি। যেন এ বাড়িতেই কেউ থেকে তাঁকে বাকি জীবনটা সুখে রাখতে পারেন। জ্যাসনকে যেন একা একা দিন কাটাতে না হয়।’স্বামীকে অসম্ভব রকম ভালোবাসেন অ্যামি। তাই নিবন্ধের শেষের দিকে তিনি লিখেছেন, ‘জ্যাসন অবিশ্বাস্য রকমের সুন্দর। আর আমি ওই সুন্দর মুখের দিকে তাকিয়ে থাকাটাই খুব “মিস” করতে যাচ্ছি।’
