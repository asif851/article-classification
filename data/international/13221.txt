
ভারতের প্রধানমন্ত্রী পদে রাহুল গান্ধীকে ভাবার সিদ্ধান্ত আগেই নেওয়া উচিত ছিল কংগ্রেসের। উত্তরপ্রদেশ রাজ্যের মুখ্যমন্ত্রী অখিলেশ যাদব গতকাল রোববার এনডিটিভিকে দেওয়া এক সাক্ষাত্কারে এ মন্তব্য করেন।রাজ্যের ক্ষমতাসীন দল সমাজবাদী পার্টির প্রভাবশালী নেতা মুলায়ম সিং যাদবের ছেলে অখিলেশ এ কথায় একমত যে প্রচারাভিযানে কংগ্রেসের চেয়ে বিজেপি অনেক বেশি এগিয়ে। বোঝা যাচ্ছে যে ক্রমে হারের পথে এগিয়ে চলেছে কংগ্রেস।এখন বা নির্বাচনের পর রাহুল গান্ধীকে প্রধানমন্ত্রী প্রার্থী ঘোষণা করা ঠিক হবে কি না—এমন প্রশ্নের জবাবে অখিলেশ বলেন, ‘এটি কঠিন প্রশ্ন। আমি শুধু বলতে পারি কংগ্রেস অনেক দেরি করে ফেলেছে। তাদের আরও আগে সিদ্ধান্ত নেওয়া উচিত ছিল।’অখিলেশ বলেন, কংগ্রেস নেতারা অনেক পরিশ্রম করছেন। কিন্তু কোথাও কোথাও তাঁরা সরকারের ব্যর্থতা বুঝতে পারেননি। যার প্রভাব জনগণের ওপর পড়েছে।এনডিটিভির সর্বশেষ জনমত জরিপের ফলে দেখা গেছে, উত্তরপ্রদেশ থেকে বিজেপি বিপুল ভোটে জিততে পারে। এই প্রদেশ থেকে ৮০ জন সাংসদ নির্বাচিত হয়ে থাকেন।বিজেপি ‘মোদি জোয়ার’ বলতে যে প্রচারণা চালাচ্ছে, এ ব্যাপারে জানতে চাইলে অখিলেশ বলেন, ‘বিজেপি নিজেদের অভিপ্রায় তুলে ধরতে টিভি ও পত্রিকাকে ব্যবহার করছে। এ ক্ষেত্রে তারা অনেকটাই এগিয়ে রয়েছে। কিন্তু উত্তরপ্রদেশের লোকজন জানে বিজেপির নেতারা অনেক চতুর।’
