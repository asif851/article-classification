
যুক্তরাষ্ট্রে রিপাবলিকান পার্টির চার দিনব্যাপী জাতীয় সম্মেলন আজ সোমবার ওহাইয়ো রাজ্যের ক্লিভল্যান্ডে শুরু হয়েছে। এই সম্মেলনের চতুর্থ দিনে ডোনাল্ড ট্রাম্পকে দলের সর্বসম্মত প্রেসিডেন্ট পদপ্রার্থী হিসেবে মনোনীত করার কথা।কিন্তু ডোনাল্ড ট্রাম্পকে যেন রিপাবলিকান পার্টির প্রেসিডেন্ট পদপ্রার্থী হিসেবে মনোনীত না করা হয়, এর প্রতিবাদে শতাধিক নারী নগ্ন হয়ে ছবি তুলেছেন। ক্লিভল্যান্ডে আয়োজিত এক ফটোসেশনে সম্পূর্ণ নগ্ন হয়ে নানা শৈল্পিক ভঙ্গিমায় আজ ছবি তোলেন নারীরা। রিপাবলিকান প্রেসিডেন্ট প্রার্থী ডোনাল্ড ট্রাম্পের মনোনয়ন লাভের বিরুদ্ধে প্রতিবাদ জানাতেই তাঁরা এ কাজ করেছেন। স্পেনসার টিউনিক নামের এক চিত্রগ্রাহক এই ফটোসেশনের আয়োজন করেন। প্রতিবাদী নারীরা নগ্ন হয়ে ছবি তুলেছেন। পোশাকহীন ওই নারীদের হাতে ছিল কেবল একটিমাত্র আয়না। ফটোশুটের আয়োজক স্পেনসার টিউনিক এএফপিকে বলেন, ‘ডোনাল্ড ট্রাম্প একজন পরাজিত ব্যক্তি।’ তিনি আরও বলেন, ‘নভেম্বরে শুধু ডোনাল্ড ট্রাম্পের বিরুদ্ধে ব্যালট বাক্সে ভোট দেওয়াটাই যথেষ্ট নয়।’ ট্রাম্পের নারী ও সংখ্যালঘুদের প্রতি বিদ্বেষের তীব্র নিন্দা জানিয়ে স্পেনসার টিউনিক বলেন, ‘আমার স্ত্রী ও দুই মেয়ে আছে। নারী ও সংখ্যালঘুদের বিরুদ্ধে ট্রাম্পের ব্যবহৃত ভাষা ও ঘৃণা রিপাবলিকান পার্টির নয় বলেই বিশ্বাস করেন টিউনিক।
স্পেনসার টিউনিকের ডাকে সাড়া দিয়ে হাতে আয়না নিয়ে এই প্রতিবাদে শামিল হলেন ১৩০ জন নারী। এই নারীরা নগ্ন হয়ে ফটোসেশনে অংশ নেন। তাঁদের মধ্যে বাছাই করা ১০০ জনের ছবি আগামী ৮ নভেম্বরে অনুষ্ঠেয় মার্কিন প্রেসিডেন্ট নির্বাচনের আগে প্রকাশ করা হবে বলে জানা গেছে।
এর আগে নানা সময়ে নির্বাচনী প্রচারণায় বেশ কিছু বিতর্কিত মন্তব্য করে ব্যাপক সমালোচনার মুখে পড়েন ডোনাল্ড ট্রাম্প। মেক্সিকো সীমান্তে অনুপ্রবেশ ঠেকাতে প্রাচীর নির্মাণ ও মুসলিমদের বিরুদ্ধে একাধিকবার বিষোদ্‌গার করেছেন তিনি। যুক্তরাষ্ট্রে মুসলিমদের নিষিদ্ধ করার কথাও বলেছেন তিনি। ডোনাল্ড ট্রাম্পের বিরুদ্ধে নানা সমালোচনা হলেও এবারই এমন প্রতিবাদ হলো।
