
মালদ্বীপে ধর্ষণের শিকার ১৫ বছরের এক কিশোরীকে দোররা মারার দণ্ডাদেশ নাকচ করে দিয়েছেন দেশটির হাইকোর্ট। নিম্ন আদালতের ওই দণ্ডাদেশে আন্তর্জাতিক পর্যায়ে ক্ষোভের সৃষ্টি হয়েছিল। হাইকোর্ট বুধবার এক আদেশে বলেন, এক ব্যক্তির সঙ্গে বিবাহবহির্ভূত শারীরিক সম্পর্ক স্থাপনের দায়ে কিশোর আদালতে ওই কিশোরীকে অন্যায়ভাবে দোষী সাব্যস্ত করা হয়েছে। মেয়েটি তার সৎ বাবার ধর্ষণের শিকার হয়েছে বলেও অভিযোগ ওঠে। ওই অভিযোগে তার সৎ বাবার বিচার চলছে। মালদ্বীপের সর্বোচ্চ আদালত বলেছেন, ধর্ষণের শিকার হওয়ার পর বিপর্যস্ত মানসিক অবস্থায় মেয়েটির দেওয়া স্বীকারোক্তির ভিত্তিতে দোররা মারার ওই সাজা দেওয়া হয়। ওই বিচারের জন্য সে উপযুক্ত ছিল না বলেও সর্বোচ্চ আদালত আদেশে মত দেন। পর্যটন শিল্পসমৃদ্ধ দেশ মালদ্বীপে বিবাহবহির্ভূত শারীরিক সম্পর্ক অবৈধ বলে গণ্য। দেশটিতে ইংলিশ কমন লয়ের পাশাপাশি ইসলামি শরিয়া আইনেরও কিছু ধারা প্রচলিত আছে। এএফপি।
