
মার্কিন প্রেসিডেন্ট বারাক ওবামা এবং নিউইয়র্কের মেয়র মাইকেল ব্লুমবার্গকে বিষ মাখানো চিঠি পাঠানোর অপরাধে টেক্সাস অঙ্গরাজ্যের অভিনেত্রী শ্যানন গেস রিচার্ডসনকে গত বুধবার ১৮ বছরের কারাদণ্ড দেওয়া হয়েছে। তিনি প্রেসিডেন্ট ও মেয়রকে রাইসিন (অতিমাত্রায় বিষাক্ত প্রোটিন) মাখানো চিঠি পাঠানোর অভিযোগ স্বীকার করেন। খবর সিএনএনের।আদালতের নির্দেশ অনুযায়ী কারাদণ্ড ভোগ করার পাশাপাশি শ্যানন তিন লাখ ৬৭ হাজার মার্কিন ডলার ক্ষতিপূরণ পরিশোধ করবেন। টেলিভিশনে বিভিন্ন অনুষ্ঠানে ছোটখাটো চরিত্রে অভিনয় করেন শ্যানন। অস্ত্র হিসেবে ব্যবহারের জন্য বিষাক্ত পদার্থ বহনের দায়ে তাঁর সর্বোচ্চ যাবজ্জীবন কারাদণ্ড হওয়ার আশঙ্কা ছিল। কিন্তু তিনি গত ডিসেম্বরে ওই অভিযোগ স্বীকার করায় সাজা ১৮ বছরে সীমিত রাখা হয়।টেক্সাসের নিউ বোস্টনের বাসিন্দা শ্যানন অনলাইনে রাইসিনের বিভিন্ন উপাদান কেনেন এবং সেগুলো খামে ভরে লুইজিয়ানা অঙ্গরাজ্যের শ্রেভপোর্ট থেকে ডাকযোগে প্রেসিডেন্ট বরাবর পাঠান। ওবামা ও ব্লুমবার্গ ছাড়াও মার্ক গ্লেজের (অবৈধ অস্ত্রবিরোধী মেয়রদের সংগঠনের নেতা) ঠিকানায় বিষাক্ত চিঠি পাঠান শ্যানন।
