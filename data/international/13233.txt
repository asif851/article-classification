
বাংলাদেশে সংখ্যালঘুদের ওপর হামলার দায় রাষ্ট্রকে নিতে হবে। হামলার জন্য দায়ী ব্যক্তিদের চিহ্নিত করে বিচারের আওতায় আনতে হবে। যুক্তরাষ্ট্রের নিউইয়র্কে স্থানীয় সময় গতকাল মঙ্গলবার এক নাগরিক প্রতিবাদ সমাবেশে বক্তারা এসব কথা বলেন।
ব্রাহ্মণবাড়িয়ার নাসিরনগরে হিন্দুদের বাড়ি ও মন্দিরে হামলার প্রতিবাদে ‘সেভ মাইনরিটি ইন বাংলাদেশ’ ব্যানারে ওই প্রতিবাদ সমাবেশ হয়।
জ্যাকসন হাইটসের ডাইভার্সিটি প্লাজায় অনুষ্ঠিত প্রতিবাদ সমাবেশে সভাপতিত্ব করেন প্রবীণ সাংবাদিক সৈয়দ মোহাম্মদ উল্লাহ।
যুক্তরাষ্ট্রপ্রবাসী বাংলাদেশিরা প্রতিবাদী ব্যানার-ফেস্টুন নিয়ে এই সমাবেশে যোগ দেন।
সভায় বক্তারা বলেন, একের পর এক ঘটনার মধ্য দিয়ে যারা বাংলাদেশকে একটি সাম্প্রদায়িক দেশ হিসেবে পরিচিত করতে চায়, তাদের সমূলে উৎপাটন করতে হবে।  স্বীকৃতি বড়ুয়ার সঞ্চালনায় সভায় বক্তব্য দেন শীতাংসু গুহ, ফাহিম রেজা নূর, নিনি ওয়াহেদ, লুৎফুন নাহার লতা, গোপাল সান্যাল, সুব্রত বিশ্বাস, ওবায়দুল্লা মামুন প্রমুখ।
