
ইরাকে হামলার দায়ে সাবেক ব্রিটিশ প্রধানমন্ত্রী টনি ব্লেয়ারের বিরুদ্ধে চলমান বিচারে নজিরবিহীনভাবে হস্তক্ষেপ করলেন দেশটির অ্যাটর্নি জেনারেল জেরেমি রাইট। টনি ব্লেয়ার ও তাঁর অপর দুই সহযোগীর বিরুদ্ধে ইরাক যুদ্ধ নিয়ে আনীত অভিযোগ খারিজ করে দেওয়ার জন্য যুক্তি উপস্থাপন করেছেন তিনি। আজ সোমবার দ্য গার্ডিয়ানে প্রকাশিত এক অনুসন্ধানী প্রতিবেদন থেকে এসব তথ্য জানা যায়।
ইরাকি সেনাবাহিনীর সাবেক চিফ অব স্টাফ জেনারেল আবদুল ওয়াহিদ শানান অ্যার রিবাত ব্যক্তিগতভাবে বাদী হয়ে লেবার পার্টির সাবেক প্রধানমন্ত্রী টনি ব্লেয়ার এবং তাঁর সরকারের পররাষ্ট্রমন্ত্রী জ্যাক স্ট্র ও তৎকালীন অ্যাটর্নি জেনারেল পিটার হ্যানরি গোল্ডস্মিথের বিরুদ্ধে ফৌজদারি অপরাধের অভিযোগ আনেন। গত বছরের নভেম্বর মাসে দায়মুক্তির যুক্তি দেখিয়ে আদালত অভিযোগ খারিজ করে দেন। আদালতের ওই সিদ্ধান্তকে চ্যালেঞ্জ করে বিষয়টিতে বিচার বিভাগীয় শুনানির (জুডিশিয়ারি রিভিউ) দাবি করেছেন বাদীপক্ষের আইনজীবীরা।
ওই শুনানিতে টনি ব্লেয়ারের জন্য কঠিন বিপদ দেখছেন বিশ্লেষকেরা। এ বিচারকে যুক্তরাজ্যের বর্তমান ও ভবিষ্যৎ সরকারগুলোর জন্য একটি খারাপ নজির হিসেবে দেখা হচ্ছে। আর সে কারণেই এ বিচার থামিয়ে দিতে ক্ষমতাসীন কনজারভেটিভ পার্টির এমপি ও অ্যাটর্নি জেনারেল জেরেমি রাইটের বিরল হস্তক্ষেপ।
ইরাকের তৎকালীন শাসক সাদ্দাম হোসেনের কাছে গণবিধংসী অস্ত্র মজুত রয়েছে এবং তা বিশ্বশান্তির জন্য হুমকি—এমন অভিযোগ তুলে ২০০৩ সালে ইরাকে হামলা চালায় যুক্তরাষ্ট্র ও যুক্তরাজ্যের মিত্রবাহিনী। নিজ দেশের মানুষের তীব্র প্রতিবাদ উপেক্ষা করে টনি ব্লেয়ার ওই হামলা চালিয়েছিলেন। এতে ১৭৯ জন ব্রিটিশ সেনা নিহত হয়। শেষ পর্যন্ত জনদাবির মুখে ইরাকে হামলার যৌক্তিকতা অনুসন্ধানে তদন্ত করতে বাধ্য হয় যুক্তরাজ্য সরকার।
‘চিলকট ইনকোয়ারি’ নামে পরিচিত আলোচিত ওই তদন্ত প্রতিবেদনে বলা হয়, সম্পূর্ণ ভুল তথ্য দিয়ে সাদ্দাম হোসেনকে উৎখাতে ইরাকে হামলা চালিয়েছে সাবেক প্রধানমন্ত্রী টনি ব্লেয়ারের সরকার। ২০১৬ সালে ওই প্রতিবেদন প্রকাশিত হওয়ার পরপরই ব্রিটিশ আদালতে সাবেক লেবার পার্টির প্রধানমন্ত্রী ও তাঁর দুই সহযোগীর বিচার চান সাদ্দাম সেনাবাহিনীর চিফ অব স্টাফ জেনারেল আবদুল ওয়াহিদ শানান অ্যার রিবাত।জেনারেল আবদুল ওয়াহিদ শানান অ্যার রিবাত বর্তমানে নির্বাসিত জীবন যাপন করছেন বলে আদালতের নথিতে উল্লেখ করা হয়েছে। তাঁর পক্ষে মামলায় লড়ছেন যুক্তরাজ্যের সাড়া জাগানোর স্টিফেন লরেন্স মামলার আইনজীবী মাইকেল ম্যানসফিল্ড ও ইমরাম খান। দীর্ঘ দুই দশক লড়াই চালিয়ে এই দুই আইনজীবী প্রমাণ করেন যে স্টিফেন লরেন্স বর্ণবাদী আক্রমণে নিহত হয়েছিলেন।
বর্তমান অ্যাটর্নি জেনারেল জেরেমি রাইট এই মামলা খারিজ করে দেওয়ার আবেদন জানিয়ে বলেছেন, আগ্রাসনজনিত অপরাধের অস্তিত্ব ইংলিশ আইনে নেই। রাইটের এই যুক্তি অবশ্য তাঁর পূর্বসূরি গোল্ডস্মিথের লেখা এক দলিলের সঙ্গে সাংঘর্ষিক। ব্লেয়ার সরকারের অ্যাটর্নি জেনারেল গোল্ডস্মিথ নিজেই এই মামলার আসামি। ২০০৩ সালে ইরাক যুদ্ধের বৈধতা প্রশ্নে তিনি লিখেছিলেন, ‘প্রচলিত আন্তর্জাতিক আইনে আগ্রাসন একটি অপরাধ, যা স্বয়ংক্রিয়ভাবে দেশীয় আইনের অন্তর্ভুক্ত।’বাদীপক্ষের আইনজীবীরা বলছেন, অভিযুক্ত অপরাধের জন্য সরকারের শীর্ষ ব্যক্তিদের কাছ থেকে যদি জবাবদিহি নিশ্চিত করতে হয়, তাহলে এ মামলার চেয়ে বড় সুযোগ দ্বিতীয়টি নেই।জেরেমি রাইটের এক মুখপাত্র বলেন, জনস্বার্থ বিবেচনায় কোনো মামলায় অ্যাটর্নি জেনারেলের হস্তক্ষেপ করার বিষয়টি অস্বাভাবিক নয়। তিনি হস্তক্ষেপ করেছেন কারণ এই মামলা ফৌজদারি অপরাধ বিষয়ে গুরুত্বপূর্ণ বিষয় সামনে নিয়ে এসেছে।
 
