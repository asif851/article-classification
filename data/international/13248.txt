
মেয়র নির্বাচনে দুই প্রার্থীর ভোট সমান। এখন উপায়? এ সমস্যা সমাধানের নানা পথ থাকলেও উভয় প্রার্থী বেছে নেন কয়েন টস, অর্থাত্ মুদ্রা নিক্ষেপ। এ পদ্ধতিও গ্রহণযোগ্য। শেষে এই মুদ্রা ছোড়ার মাধ্যমে ভাগ্যে শিকে ছিড়ে এক প্রার্থীর।গত মঙ্গলবার ফিলিপাইনের সান তেওদোরো শহরে এ ঘটনা ঘটে। টসে জিতে ক্ষমতাসীন লিবারেল পার্টির সদস্য মারভিক ফেরারেন মেয়র নির্বাচিত হন। তবে এ ঘটনা সেখানে বিরল নয়, ২০০৪ সালে দেশটির অন্য একটি শহরে একই সমস্যা দেখা দিলে মুদ্রা ছুড়ে এর সমাধান করা হয়।বিবিসি অনলাইনের খবরে জানানো হয়, গত সোমবার ফিলিপাইনের সান তেওদোরো শহরে মেয়র নির্বাচন অনুষ্ঠিত হয়। ওই শহরে ১৬ হাজার মানুষের বাস। ভোট গণনার পর দেখা যায়, ক্ষমতাসীন লিবারেল পার্টির সদস্য মারভিক ফেরারেন ও তাঁর প্রতিদ্বন্দ্বী বয়েট পাই তিন হাজার ২৩৬টি করে ভোট পেয়েছেন।দুই প্রার্থীর মধ্যে একজনকে জয়ী ঘোষণা করতে মঙ্গলবার সকালে স্থানীয় নির্বাচন কমিশন কার্যালয়ে বৈঠক বসে। সেখানে উভয় প্রার্থী টসের মাধ্যমে সমাধান চান। প্রথমবার মুদ্রা নিক্ষেপের সময় উভয় প্রার্থী মুদ্রার একই পিঠ বেছে নেন। এ জন্য দ্বিতীয়বার মুদ্রা ছোড়া হয়। এতে জয় পান মারভিক ফেরারেন।স্থানীয় নির্বাচনপ্রধান রেনি পাজিলাগান বলেন, ‘মেয়র নির্বাচনে তাঁরা (দুই প্রার্থী) কয়েন টসে সম্মত হন। দ্বিতীয় দফা টসে মারভিক ফেরারেন জয়ী হন। উভয় প্রার্থী ফল মেনে নিয়ে একে-অন্যের সঙ্গে হাত মিলিয়েছেন। পরস্পরকে আলিঙ্গন করেছেন।’
