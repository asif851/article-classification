
গোটা ভারতে তিনি পরিচিত ‘অল ইন্ডিয়া ইলেকশন কিং’ নামে। তিনি কে পদ্মরাজন। নির্বাচন এলেই মাথাচাড়া দিয়ে ওঠেন তিনি। এবারও এর ব্যতিক্রম হয়নি। তিনি ফের লড়ছেন তামিলনাড়ুর একটি উপনির্বাচনে। আসনটি ছিল তামিলনাড়ুর প্রয়াত মুখ্যমন্ত্রী জয়ললিতার। ড. রাধাকৃষ্ণান নগর আসন।গত বছরের ৫ ডিসেম্বর জয়ললিতার মৃত্যুতে আসনটি শূন্য হয়। সেই আসনের উপনির্বাচন ২১ ডিসেম্বর। উপনির্বাচনে লড়ার জন্য পদ্মরাজন এর মধ্যে মনোনয়নপত্র জমা দিয়েছেন।১৯৮৮ সাল থেকে নির্বাচনে লড়া শুরু করেন এই নির্বাচনপাগল কে পদ্মরাজন। লড়েছেন ১৮৩ বার। হেরেছেন সব কটি নির্বাচনে। বেশির ভাগ নির্বাচনে জামানত বাজেয়াপ্ত হয়েছে। সর্বাধিক ভোট পেয়েছেন ৪৮০টি।
পদ্মরাজন পেশায় টায়ার ব্যবসায়ী। বিদ্যার দৌড় অষ্টম শ্রেণি পর্যন্ত। শিখেছেন হোমিওপ্যাথি চিকিৎসা। সেই বিদ্যা কাজে লাগাচ্ছেন শবরমালা মন্দিরের তীর্থযাত্রীদের সেবায়।
গত জুনে আনন্দবাজার পত্রিকার প্রতিবেদনে বলা হয়েছিল, অদ্ভুত স্বভাবের এই ব্যক্তির বাড়ি তামিলনাড়ুতে। তিনি নিজের নামের আগে ‘ডা.’ লেখেন। তবে উপাধিটি স্বঘোষিত।
পদ্মরাজন তখন বলেছিলেন, প্রতিবার হেরেছেন। আর এই হার দিয়েই বিখ্যাত হতে চান তিনি। গড়তে চান বিশ্ব রেকর্ড।
গণমাধ্যমের তথ্য অনুযায়ী, প্রণব মুখার্জি ও এ পি জে আবদুল কালামের মতো ব্যক্তির বিরুদ্ধে রাষ্ট্রপতি নির্বাচনে মনোনয়ন দিয়েছিলেন পদ্মরাজন। তবে তা খারিজ হয়েছে। তিনি লোকসভা নির্বাচনে নরেন্দ্র মোদি এবং রাজ্যসভা নির্বাচনে মনমোহন সিংয়ের বিরুদ্ধে প্রার্থী হয়েছিলেন। জয়ললিতার বিরুদ্ধে বহুবার লড়েছেন। এসব ক্ষেত্রে কখনো তাঁর মনোনয়ন খারিজ কিংবা জামানত বাজেয়াপ্ত হয়েছে।
ভোটে ব্যর্থতার জন্য ২০০৪, ২০১৪ ও ২০১৫ সালে পদ্মরাজনের নাম লিমকা বুকস অব রেকর্ডে উঠেছে।
