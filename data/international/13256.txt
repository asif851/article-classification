
তিউনিসিয়ার নিরাপত্তা বাহিনী এক জ্যেষ্ঠ আলজেরীয় জঙ্গিকে হত্যা করেছে। সরকারের অভিযোগ, তিনি সম্প্রতি রাজধানী তিউনিসের বার্দো জাদুঘরে বিদেশি পর্যটকদের ওপর হামলা চালাতে সহায়তা করেছিলেন। খবর রয়টার্সের।তিউনিসিয়ার প্রধানমন্ত্রী হাবিব ইসিদ গতকাল রোববার জানান, ওই জ্যেষ্ঠ জঙ্গি শনিবার রাতে আরও আটজন জঙ্গিসহ দক্ষিণ তিউনিসিয়ার গাফসা অঞ্চলে নিহত হন। খালেদ চাইব ও লোকমান আবু সাখর—এ দুই নামে তিনি পরিচিত ছিলেন। কর্তৃপক্ষের অভিযোগ, তিনিই তিউনিসিয়ায় বেশির ভাগ সাম্প্রতিক সন্ত্রাসী হামলার জন্য দায়ী। আলজেরিয়া সীমান্তের পাহাড়ি অঞ্চলে সক্রিয় ওকবা ইবনে নাফা সংগঠনের হয়ে তিনি এ কাজ করেছেন। সরকার বলছে, খালেদের নিহত হওয়া ওকবা ইবনে নাফার বিরুদ্ধে এক বিরাট ধাক্কা।বার্দো জাদুঘরে ১৮ মার্চ দিনের বেলায় চালানো জঙ্গি হামলায় ২১ জন বিদেশি পর্যটক ও একজন পুলিশ সদস্য নিহত হন।এদিকে বেশ কয়েক হাজার মানুষ গতকাল রাজধানী তিউনিসে জঙ্গিবাদের বিরুদ্ধে মিছিল করেছে। মিছিলে অংশ নেওয়া কামেল সাদ বলেন, ‘আমরা যে গণতান্ত্রিক, তা আমরা দেখিয়েছি। তিউনিসিয়ার মানুষ উদার। এখানে সন্ত্রাসবাদীদের কোনো স্থান নেই।’
