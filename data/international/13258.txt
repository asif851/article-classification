
এবার ইন্দোনেশিয়ার রাজধানী জাকার্তা প্রকম্পিত হলো জঙ্গি হামলায়। গতকাল বৃহস্পতিবার সকালে কাছাকাছি সময়ে নগরের ছয়টি স্থানে বিস্ফোরণ ও গোলাগুলিতে নিহত হয়েছে পাঁচ হামলাকারীসহ অন্তত সাতজন। মধ্যপ্রাচ্যে সক্রিয় জঙ্গি সংগঠন ইসলামিক স্টেট (আইএস) আনুষ্ঠানিকভাবে এ হামলার দায় স্বীকার করেছে। তারা অবশ্য এ হামলায় ১৫ জন নিহত হয়েছে বলে দাবি করেছে। খবর বিবিসি ও রয়টার্সের।জাকার্তায় আত্মঘাতী এ হামলার ধরন গত নভেম্বরের প্যারিস হামলার মতো হলেও এখানে হতাহতের সংখ্যা অনেক কম। তবে বিশ্লেষকেরা বলছেন, দক্ষিণ-পূর্ব এশিয়া থেকে মধ্যপ্রাচ্যভিত্তিক আইএসে যোগ দেওয়া জঙ্গিরা ফিরে এসে হামলা চালাতে পারে বলে যে আশঙ্কা করা হচ্ছিল, জাকার্তার ঘটনায় তা বাস্তবে রূপ নিল। এ অঞ্চলে আইএসের তৎপরতা শুরুর এক অশনিসংকেতও এ ঘটনা।ঘটনার পর ইন্দোনেশিয়ার প্রেসিডেন্ট জোকো উইদোদো জনগণকে শান্ত থাকার আহ্বান জানিয়েছেন। টিভিতে প্রচারিত ভাষণে তিনি বলেন, ‘আমাদের দেশ এবং এর মানুষকে ভীত হলে চলবে না। এ ধরনের সন্ত্রাসী কর্মকাণ্ডের কাছে আমরা হারব না।’বিবিসির খবরে বলা হয়, গতকাল স্থানীয় সময় সকাল ১০টা ৪০ মিনিটে হামলা শুরু হয়। মধ্য জাকার্তার সারিনা শপিং মল এবং স্টারবাকস চেইন কফি শপের মাঝের রাস্তায় একনাগাড়ে অন্তত ছয়বার বিস্ফোরণ ঘটে। একটি বিস্ফোরণ ঘটে কফি শপের একেবারে কাছে। এতে এর জানালাগুলো উড়ে যায়।প্রথম বিস্ফোরণের পর পিস্তলধারী সন্ত্রাসীরা দুজনকে জিম্মি করে ফেলে। পুলিশ বলছে, এর মধ্যে একজন আলজেরীয়, অন্যজন পশ্চিমা দেশের নাগরিক।ইন্দোনেশীয় পুলিশের মুখপাত্র আন্তন চার্লিয়ান বলেন, আলজেরীয় নাগরিক জিম্মিদশা থেকে বুলেটবিদ্ধ অবস্থায় ফিরে আসে। তবে দ্বিতীয় ব্যক্তি ঘটনাস্থলেই মারা যায়। এ দুই বিদেশিকে সহায়তাকারী এক ইন্দোনেশীয় গুলিতে প্রাণ হারায়। পুলিশ কর্মকর্তা চার্লিয়ান বলেন, এ ঘটনার পরপরই মোটরবাইক আরোহী দুই ব্যক্তি একটি পুলিশ চৌকিতে ঢুকে পড়ে নিজেদের বোমা ফাটিয়ে উড়িয়ে দেয়। এ ঘটনায় গুরুতর আহত হন পুলিশের চার সদস্য। গতকালের এ হামলার ধরন দেখে পুলিশ মনে করছে, সন্ত্রাসীরা প্যারিসের হামলার ধরন অনুসরণ করেছে।বিস্ফোরণের কিছুক্ষণের মধ্যে পুলিশ পুরো এলাকা ঘিরে ফেলে হামলাকারীদের সঙ্গে সংঘর্ষে জড়িয়ে পড়ে। প্রথমে সাধারণ গাড়ি ও পরে সুরক্ষিত সাঁজোয়া যান নিয়ে পাল্টা হামলা চালায় পুলিশ।প্রত্যক্ষদর্শীরা জানায়, স্টারবাকস কফি শপের সামনে থেকে এক বন্দুকধারী পথচারীদের ওপর গুলি চালাতে থাকে। কাছের একটি ভবনের বাসিন্দা রুলি কোয়েসতামান বলেন, ‘আমি একটি প্রচণ্ড বিস্ফোরণের শব্দ শুনতে পাই। মনে হচ্ছিল যেন ভূমিকম্প হয়েছে। আমরা সবাই মিলে নিচের তলায় চলে যাই। নেমে দেখলাম স্টারবাকস দোকানের একটি অংশ বোমায় উড়ে গেল। এক বিদেশি নাগরিককে আহত দেখতে পেলাম।’আইএসের দায় স্বীকার: আইএস গতকাল রাতে হামলার দায় স্বীকার করে আনুষ্ঠানিক বিবৃতি দিয়েছে। কায়রো থেকে রয়টার্সের খবরে বলা হয়, আইএসের বিবৃতিতে বলা হয়েছে, জাকার্তায় খিলাফতের সেনারা হালকা অস্ত্র এবং বিস্ফোরক দিয়ে হামলা করেছে।এ দায় স্বীকারের আগে আইএস-সংশ্লিষ্ট একটি বার্তা সংস্থা এ হামলায় সংগঠনটির সংশ্লিষ্টতার ইঙ্গিত দিয়েছিল। তখন জাকার্তার পুলিশ প্রধান টিটো কারনাভিয়ানও বলেন, জাকার্তায় হামলাকারী গোষ্ঠীর সঙ্গে সিরিয়ায় সক্রিয় আইএসের সংশ্লিষ্টতা রয়েছে।বিশ্লেষকেরা যা বলেন: ইন্দোনেশিয়ায় ২০০০ থেকে ২০০৯ সাল পর্যন্ত অন্তত পাঁচবার বোমা হামলা চালায় জঙ্গি ইসলামপন্থীরা। এর মধ্যে ২০০২ সালে জনপ্রিয় পর্যটনকেন্দ্র বালিতে ভয়াবহ হামলায় মূলত বিদেশিসহ ২০২ জন নিহত হয়। এরপর দেশটিতে সন্ত্রাসবাদ নির্মূলে ব্যাপক তৎপরতার ফলে সক্রিয় বড় জঙ্গিগোষ্ঠী দুর্বল হয়ে পড়ে। তবে নিউইয়র্কভিত্তিক নিরাপত্তা বিশ্লেষণ প্রতিষ্ঠান সৌফান গ্রুপ বলছে, এযাবৎ ৫০০ থেকে ৭০০ ইন্দোনেশীয় আইএসে যোগ দিতে মধ্যপ্রাচ্যে গেছে। এদের অনেকেই ফিরেও এসেছে। গত দুই মাসে ইন্দোনেশীয় পুলিশ জঙ্গি কার্যকলাপের সঙ্গে জড়িত সন্দেহে বেশ কয়েকজনকে গ্রেপ্তার করে। দক্ষিণ-পূর্ব এশিয়ার সন্ত্রাসবাদ বিষয়ে বিশেষজ্ঞ এবং জাকার্তার ইনস্টিটিউট অব পলিসি অ্যানালিসিস অব কনফ্লিক্টের পরিচালক সিডনি জোনস নিউইয়র্ক টাইমসকে বলেন, জঙ্গিবাদীরা যে এখনো দেশটিতে সক্রিয় এবং তারা আইএসের দর্শন প্রচারে প্রতিশ্রুতিবদ্ধ, এ হামলায় তা প্রমাণের চেষ্টা হয়েছে।নিরাপত্তা বিশেষজ্ঞরা জাকার্তায় এ হামলাকে অঞ্চলটির নিরাপত্তার জন্য বড় হুমকি বলেও মনে করছেন। সিঙ্গাপুরের এস রাজারত্নম স্কুল অব ইন্টারন্যাশনাল স্টাডিজের সন্ত্রাসবাদ-বিষয়ক বিশেষজ্ঞ কুমার রামকৃষ্ণের মতে, মধ্যপ্রাচ্যে প্রশিক্ষিত হয়ে জঙ্গিদের ফিরে আসা একটি বড় উদ্বেগের বিষয়।
