
ফিনল্যান্ডের সব ছোট শিশু জন্ম থেকেই এক ধরনের বাক্সের মধ্যে ঘুমায়। ৭৫ বছর ধরে সে দেশে এ ব্যতিক্রমী সংস্কৃতি চলছে। গত শতকের তিরিশের দশক থেকে ফিনল্যান্ডের সরকার প্রত্যেক সন্তানসম্ভবা মাকে একটি বাক্স উপহার দেয়। ওই বাক্সে থাকে একটি শিশুর জন্য প্রয়োজনীয় কিছু জিনিস। আর মূল বাক্সটি ব্যবহার হয় শিশুর ঘুমানোর বিছানা হিসেবে। বিশ্বে সবচেয়ে কম শিশুমৃত্যুর হারের দেশ ফিনল্যান্ড। তাঁদের এ অর্জনের পেছনে চিকিৎসাসেবা ছাড়াও বড় একটি ভূমিকা রেখেছে সরকারের উপহার দেওয়া এই বাক্স।
১৯৩০-এর দশকেও ফিনল্যান্ড ছিল ইউরোপের অন্যতম গরিব দেশ। তখন সেখানে প্রতি হাজারে শিশুমৃত্যুর হার ছিল ৬৫। ফিনল্যান্ডের সরকার ১৯৩৮ সালে দেশটির দরিদ্র পরিবারের মধ্যে নবজাতকের জন্য জরুরি জিনিসপত্রে ভরা একটি বাক্স উপহার দেওয়া শুরু করে। ওই দশকেই তাঁদের শিশুমৃত্যুর হার কমতে থাকে। ১৯৪৯ সাল থেকে ধনী-গরিব সব পরিবারের শিশুদের জন্যই এটি দেওয়া শুরু হয়। ১৯৫০-এর দশকে ওই বাক্স উপহারের সঙ্গে যুক্ত হয় প্রত্যেক সন্তানসম্ভবা মায়ের বাধ্যতামূলক চিকিৎসাসেবা গ্রহণ। ৭৫ বছর পর এখনো হবু মাকে সরকারের বাক্স উপহার দেওয়ার ধারা অব্যাহত আছে। ফিনল্যান্ডের অর্থনৈতিক ও সামাজিক অবস্থা অনেক বদলে গেছে। সেই সঙ্গে বদলেছে বাক্সের মধ্যে থাকা জিনিসপত্র। যুক্ত হয়েছে কিছু জিনিস। বাদ দেওয়া হয়েছে কিছু। এখন বাক্সে থাকে ছোট মাদুর, স্লিপিং ব্যাগ, কম্বল, বিভিন্ন ধরনের কয়েক প্রস্থ জামা, শীতের কাপড়, গোসল করানোর জন্য প্রয়োজনীয় জিনিসপত্র, কিছু খেলনা, ছবির বই ইত্যাদি। সব শিশুই যেন সমান সুযোগ পেয়ে জীবনের পথে যাত্রা শুরু করতে পারে, সেটাই এ উপহারের উদ্দেশ্য। কোনো পরিবার বাক্স নিতে না চাইলে সরকার তাঁদের ১৪০ ইউরো দেয়। তবে জানা গেছে, ৯৫ শতাংশ পরিবারই বাক্স নিয়ে থাকে। ইউনিভার্সিটি অব হেলসিংকির ইতিহাসবিদ প্যানু পুলমা বলেন, শিশুদের ঘুমানোর বাক্স ফিনল্যান্ডের ইতিহাসে বিশেষ গুরুত্ব বহন করে। এ বাক্স শিশুমৃত্যুর হার কমানো, তার বৃদ্ধি ও সময় হলে মায়ের দুধ ছাড়াতেও বিশেষ ভূমিকা রাখে। বিবিসি।
