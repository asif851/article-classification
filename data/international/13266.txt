
রোহিঙ্গাদের মিয়ানমারের নাগরিকত্ব দেওয়ার আহ্বান জানিয়েছেন জাতিসংঘের মহাসচিব বান কি মুন। মিয়ানমার সফরে এসে গত মঙ্গলবার দেশটির অঘোষিত প্রধান অং সান সু চির সঙ্গে এক সংবাদ সম্মেলনে এ আহ্বান জানান মুন।মিয়ানমারের ১০ লাখের বেশি মুসলিম সংখ্যালঘু গোষ্ঠীর অনেকেরই নাগরিকত্ব নেই। তাদের ভোটাধিকার এবং চাকরির অধিকারও নেই। মঙ্গলবারের সংবাদ সম্মেলনে বান কি মুন বলেন, ‘রোহিঙ্গাদের নাগরিকত্বের বিষয়টি কেবল তাদের আত্মপরিচয়ের প্রশ্ন নয়। এই মানুষগুলো অনেক প্রজন্ম ধরে এ দেশে বাস করছে। দেশের অন্য নাগরিকেরা নাগরিকত্ব বা যে আইনি স্বীকৃতি পায় তাদেরও তা পাওয়ার অধিকার আছে।’২০১২ সালে মিয়ানমারের রাখাইন রাজ্যে সংঘটিত সাম্প্রদায়িক দাঙ্গায় এক লাখ ২০ হাজারের বেশি রোহিঙ্গা উদ্বাস্তু হয়ে পড়ে। এদের অনেকেরই ঠিকানা এখন আশ্রয় শিবির। কয়েক হাজার রোহিঙ্গা উন্নত জীবনের আশায় সাগর পাড়ি দিয়ে দক্ষিণ-পূর্ব এশিয়ার দেশগুলোতে আশ্রয় নিয়েছে। সাগর পথে অনেকেই ডুবে মারা গেছে বা মানব পাচারকারীদের হাতে পড়েছে।
