
হোয়াইট হাউসে গতকাল বৃহস্পতিবার একসঙ্গে চা পান করেছেন মার্কিন ফার্স্ট লেডি মিশেল ওবামা ও হবু ফার্স্ট লেডি মেলানিয়া ট্রাম্প। চায়ের আসরে দুজনই ছিলেন বেশ উৎফুল্ল।
হোয়াইট হাউস থেকে প্রকাশিত গতকাল বৃহস্পতিবারের একটি ছবিতে দেখা যায়, ইয়েলো ওভাল রুমে মিশেল ও মেলানিয়া সোনালি রঙের চেয়ারে বসে আছেন। তাঁরা আন্তরিকভাবে গল্প করছেন। সামনে চায়ের কাপ রাখা।
সিএনএনের খবরে জানানো হয়, হোয়াইট হাউসের প্রেস সচিব জোশ আর্নেস্ট বলেন, হোয়াইট হাউসে সন্তানদের বড় করা নিয়ে দুই মায়ের মধ্যে গল্প হয়। নবনির্বাচিত মার্কিন প্রেসিডেন্ট ডোনাল্ড ট্রাম্প ও তাঁর স্ত্রী মেলানিয়া ট্রাম্পের ছেলে ব্যারনের ১০ বছর বয়স। ২০০৮ সালে যুক্তরাষ্ট্রের প্রেসিডেন্ট নির্বাচিত হওয়ার পর বারাক ওবামা হোয়াইট হাউসে বসবাস শুরু করেন। ওবামা ও মিশেলের বড় মেয়ে মালিয়ার বয়সও তখন ছিল ১০ বছর। ছোট সাশার বয়স ছিল সাত বছর।
জোশ আর্নেস্ট বলেন, হোয়াইট হাউসের ট্রুম্যান ব্যালকনি মেলানিয়াকে ঘুরে দেখান মিশেল। হোয়াইট হাউসের তৃতীয় তলায় এই বারান্দা। সাউথ লন ও ওয়াশিংটন মনুমেন্ট এই ট্রুম্যান ব্যালকনি থেকে দেখা যায়।
