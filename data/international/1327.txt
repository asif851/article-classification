
ন্যাটোর প্রতি আবারও সমর্থন পুনর্ব্যক্ত করেছেন মার্কিন প্রেসিডেন্ট ডোনাল্ড ট্রাম্প। তবে এ জোটের প্রতিরক্ষা কার্যক্রমে সদস্যরাষ্ট্রগুলোকে আরও অর্থ ব্যয় করার দাবি জানিয়েছেন তিনি। হোয়াইট হাউসে গত শুক্রবার জার্মান চ্যান্সেলর আঙ্গেলা ম্যার্কেলের সঙ্গে বৈঠকে ট্রাম্প এ মত দেন।নিয়ম থাকলেও ন্যাটোর অনেক সদস্যরাষ্ট্রের মতো জার্মানিও মোট দেশজ উৎপাদনের ২ শতাংশ অর্থ ন্যাটোকে দেয় না। জার্মানির চ্যান্সেলর বৈঠকে প্রতিরক্ষায় তাঁর দেশের ব্যয় বাড়ানোর প্রত্যয়ের কথা জানান।বৈঠক শেষে যৌথ সংবাদ সম্মেলনে ট্রাম্প তাঁর পূর্বসূরি বারাক ওবামার প্রশাসনের বিরুদ্ধে আবারও আড়ি পাতার অভিযোগ তোলেন। ট্রাম্প বলেন, শুধু তিনিই নন, জার্মানির চ্যান্সেলরও ওবামা প্রশাসনের আড়ি পাতার শিকার হয়েছিলেন।আঙ্গেলা ম্যার্কেলের সঙ্গে বৈঠকের সময় হাত মেলানো নিয়ে হাস্যরসের জন্ম দেন ট্রাম্প। বৈঠক চলার সময় সাংবাদিকেরা ছবি তোলার জন্য দুই নেতাকে হাত মেলানোর অনুরোধ করেন। কিন্তু ট্রাম্প ছিলেন নির্বিকার। দৃশ্যত তিনি সাংবাদিকদের আহ্বান শোনেননি। বিবিসিতে প্রচারিত একটি ভিডিওতে দেখা যায়, সাংবাদিকেরা কয়েকবার অনুরোধ করলেও ট্রাম্প কোনো সাড়া দিচ্ছেন না। সামাজিক যোগাযোগের মাধ্যমগুলোয় এ নিয়ে চলে নানা ঠাট্টা-বিদ্রূপ।
 
