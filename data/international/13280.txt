
পালিয়ে বাংলাদেশে আসা রোহিঙ্গাদের নিরাপদ প্রত্যাবাসনের প্রতিশ্রুতি দিয়েছেন মিয়ানমারের স্টেট কাউন্সেলর অং সান সু চি। আজ সোমবার দক্ষিণ-পূর্ব এশিয়ার আঞ্চলিক জোট আসিয়ানের ৩১তম সম্মেলনের এক প্লেনারি অধিবেশনে এই প্রতিশ্রুতি দেন তিনি। ফিলিপাইনের রাজধানী ম্যানিলায় এ সম্মেলন চলছে। খবর ম্যানিলা বুলেটিন ও সিএনএন ফিলিপাইনের।
সম্মেলনে সু চির পক্ষ থেকে প্রতিশ্রুতি দেওয়া হয়, বাংলাদেশের সঙ্গে সমঝোতা স্মারক হওয়ার তিন সপ্তাহের মধ্যে রোহিঙ্গাদের দেশে ফেরানো হবে।
আসিয়ানের ওই অধিবেশনটি ছিল রুদ্ধদ্বার। অধিবেশন শেষ হওয়ার পর সু চির দেওয়া ওই প্রতিশ্রুতির কথা জানান ফিলিপাইনের প্রেসিডেন্টের মুখপাত্র হ্যারি রোক জুনিয়র। বৈঠকে সু চি বাস্তুচ্যুত রোহিঙ্গাদের বিষয়ে ‘উদ্বেগ’ জানান। কূটনৈতিক সূত্রগুলো জানায়, অধিবেশনে রোহিঙ্গাদের বিষয়টি মালয়েশিয়া, ইন্দোনেশিয়া ও সিঙ্গাপুরের পক্ষ থেকে উত্থাপন করা হয়।
আসিয়ান সম্মেলনে রোহিঙ্গা শরণার্থী পরিস্থিতি প্রসঙ্গটি ওঠার পর মিয়ানমারের পক্ষ থেকে বলা হয়, মিয়ানমার আনান কমিশনের প্রস্তাব মেনে চলছে। হ্যারি রক জুনিয়র সাংবাদিকদের বলেন, ‘মানবিক সহায়তাকে অভিনন্দন এবং বাংলাদেশের সঙ্গে সমঝোতা স্মারক স্বাক্ষরের তিন সপ্তাহের মধ্যে অভ্যন্তরীণ বাস্তুচ্যুত ব্যক্তিদের (রোহিঙ্গাদের) প্রত্যাবাসন করা হবে।’
মিয়ানমারের রাখাইন রাজ্যে সহিংসতা শুরুর পর ছয় লাখের বেশি রোহিঙ্গা পালিয়ে বাংলাদেশে চলে আসে।
আজকের অধিবেশনে মিয়ানমারের পক্ষ থেকে বলা হয়, সন্ত্রাসবাদ দমন এবং রাখাইনে শান্তি ফিরিয়ে আনতেই ওই রাজ্যে সেনা অভিযান পরিচালনা করা হয়।
