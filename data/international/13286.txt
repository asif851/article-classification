
নিউজিল্যান্ডের প্রধানমন্ত্রী জাসিন্ডা আরডার্ন জানিয়েছেন, তিনি অন্তঃসত্ত্বা। আগামী জুনে সন্তান জন্ম নেবে বলে আশা করছেন জাসিন্ডা আরডার্ন ও তাঁর স্বামী ক্লার্ক গেফোর্ড। সন্তানের জন্মের পর ছয় সপ্তাহের ছুটিতে যাওয়ার পরিকল্পনা করেছেন জাসিন্ডা।
সামাজিক যোগাযোগের মাধ্যম ইনস্টাগ্রামে নিউজিল্যান্ডের প্রধানমন্ত্রী লেখেন, ‘২০১৭ সালের বছরটা আমাদের জন্য শুভযোগ ছিল।’
১৮৫৬ সালের পর থেকে এ পর্যন্ত নিউজিল্যান্ডের সবচেয়ে কনিষ্ঠ প্রধানমন্ত্রী হিসেবে নির্বাচিত হয়েছেন জাসিন্ডা আরর্ডান। গত অক্টোবরে তিনি কেন্দ্রীয় বাম (সেন্টার লেফট) জোটের দায়িত্ব পান । তাঁর বয়স মাত্র ৩৭ বছর।
বিবিসি অনলাইনের খবরে জানানো হয়, স্থানীয় সময় শুক্রবার সামাজিক যোগাযোগমাধ্যমের প্রোফাইলে সন্তান আগমনের ঘোষণা দেওয়ার পর প্রচুর শুভেচ্ছা পান আরডার্ন।
গত সেপ্টেম্বরে অনুষ্ঠিত নির্বাচনে আরডার্নের লেবার পার্টি দ্বিতীয় অবস্থানে ছিল। ওই নির্বাচনে কোনো দলই এককভাবে সংখ্যাগরিষ্ঠতা নিশ্চিত করতে পারেনি। নিউজিল্যান্ড ফার্স্ট পার্টির নেতা উইনস্টন পিটারের সমর্থন নিয়ে সরকার গঠন করেন জাসিন্ডা আরডার্ন।
শুক্রবার নিউজিল্যান্ড হেরাল্ডকে দেওয়া এক বিবৃতিতে আরডার্ন বলেন, ‘আমি যখন ছুটিতে থাকব তখন পিটার প্রধানমন্ত্রীর দায়িত্ব পালন করবেন। আমার কার্যালয়ে তিনি কাজ করবেন এবং সব বিষয়ে আমার সঙ্গে যোগাযোগ রাখবেন।’
ছয় সপ্তাহ ছুটিতে থাকাকালীন যখনই প্রয়োজন হবে, তখনই তাঁর সঙ্গে যোগাযোগ করা যাবে বলেও জানান জাসিন্ডা।
প্রধানমন্ত্রী হওয়ার মাত্র ছয় দিন আগে আরডার্ন জানতে পারেন তিনি অন্তঃসত্ত্বা। এটি তাঁর জন্য দারুণ খবর ছিল।
জাসিন্ডা আরডার্ন বলেন, তিনিই প্রথম নারী নন যাঁর সন্তান রয়েছে সেই সঙ্গে অন্য কাজও করছেন। এ রকমটা এর আগে অনেক নারীই করেছেন। গেফোর্ড বাড়িতে থাকবেন ও সন্তানের দেখাশোনা করবেন।
টিভি টক শোতে বিরোধী দলের নেতা আরডার্নের কাছে জানতে চান, তিনি সন্তান চান, না পেশাগত জীবনের সাফল্য চান? আরডার্ন উত্তরে বলেছিলেন, ২০১৭ সালে এ ধরনের প্রশ্ন একেবারেই মেনে নেওয়া যায় না। এটা একজন নারীর সিদ্ধান্ত, কখন তিনি সন্তান নেবেন। চাকরি বা চাকরির সুযোগের সঙ্গে এটা সম্পর্কিত নয়। আরডার্নের এ ধরনের ঘোষণা ছিল বেশ ব্যতিক্রমী।
১৯৯০ সালে পাকিস্তানের প্রধানমন্ত্রীর দায়িত্ব পালনকালে বেনজির ভুট্টো কন্যাসন্তানের জন্ম দেন। নির্বাচিত বিশ্বনেতার সন্তান জন্ম দেওয়ার ঘটনা ছিল এটিই প্রথম।
 
