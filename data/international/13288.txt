
শেষ হলো ১০তম এশিয়া-ইউরোপ মিটিং (আসেম) শীর্ষ সম্মেলন। গতকাল শুক্রবার ইতালির মিলানে দুই দিনব্যাপী এ সম্মেলনের যবনিকা টানেন ইউরোপীয় কাউন্সিলের প্রেসিডেন্ট হারমান ভ্যান রুম্পি। এ সময় তিনি সম্মেলনে অংশগ্রহণকারীদের আলোচনা ও সহযোগিতার মাধ্যমে ইউরোপ ও এশিয়ার মধ্যে শান্তি নিশ্চিত করার আহ্বান জানান। খবর এএফপি ও রয়টার্সের।ভ্যান রুম্পি বলেন, ‘শুধু আলোচনা, সহযোগিতা ও আন্তর্জাতিক আইনের প্রতি শ্রদ্ধাশীল থাকার মাধ্যমে আমরা সমাধান খুঁজে পাব এবং শান্তি ও স্থিতিশীলতা অর্জন করতে পারব।’ তিনি আরও বলেন, ‘ইউরোপে শান্তি ও স্থিতিশীলতা আনতে আমরা একমত হয়েছি। আমাদের ভবিষ্যতের সঙ্গে সঙ্গে অনেক উন্নয়নশীল রাষ্ট্রের টিকে থাকা ঝুঁকির মুখে।’সম্মেলন যা হলো: ইউক্রেনকে কেন্দ্র করে ইউরোপ ও যুক্তরাষ্ট্রের সঙ্গে রাশিয়ার টানাপোড়েনের মধ্যে অনুষ্ঠিত এই সম্মেলনে আলোচনার কেন্দ্রে ছিলেন রুশ প্রেসিডেন্ট ভ্লাদিমির পুতিন। সম্মেলনের বাইরেও পুতিন ও ইউরোপীয় নেতাদের মধ্যে এ নিয়ে একাধিক বৈঠক হয়। এসব আলোচনায় পূর্ব ইউরোপে রাশিয়ার গ্যাস সরবরাহ বন্ধ করে দেওয়ার হুমকির মতো বিষয় নিয়েও কথা হয়।পুতিনের মুখপাত্র দিমিত্রি পেসকভ কয়েকজন নেতার বিরুদ্ধে ইউক্রেন নিয়ে ‘বাস্তবতাকে’ মেনে না নেওয়ার অভিযোগ করেন গতকাল। ইউরোপীয় নেতাদের পাশাপাশি ইউক্রেনের প্রেসিডেন্ট পেত্রো পোরোশেঙ্কোর সঙ্গে পুতিনের বৈঠকের পর এই অভিযোগ করেন তিনি।আসেম সম্মেলন ও এর বাইরে অনুষ্ঠিত বৈঠকে ব্রিটিশ প্রধানমন্ত্রী ডেভিড ক্যামেরন, জার্মান চ্যান্সেলর আঙ্গেলা ম্যার্কেল, ফরাসি প্রেসিডেন্ট ফ্রাঁসোয়া ওলাঁদ, ইউরোপীয় ইউনিয়নের (ইইউ) নেতা হোসে মানুয়েল বারোসো প্রমুখ অংশ নেন। ১৯৯৬ সালে প্রতিষ্ঠিত আসেম বর্তমানে ইউরোপ ও এশিয়ার ৫০ দেশকে যুক্ত করেছে।
