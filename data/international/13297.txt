
ভারতের কংগ্রেস দলের সভাপতি সোনিয়া গান্ধী বলেছেন, রাহুল গান্ধী শিগগিরই দলটির সভাপতির দায়িত্ব নেবেন। আজ শুক্রবার এনডিটিভিকে সোনিয়া গান্ধী বলেন, ‘আপনারা অনেক বছর ধরেই এ প্রশ্ন করে আসছেন। এটা শিগগিরই হবে।’
তবে কংগ্রেসের সভাপতির দায়িত্ব নেওয়ার বিষয়ে কোনো মন্তব্য করতে অস্বীকৃতি জানিয়েছেন সোনিয়ার ছেলে রাহুল। এ বিষয়টি এড়িয়ে গিয়ে তিনি বিজেপির সভাপতি অমিত শাহর ছেলে জয় শাহকে নিয়ে চলমান বিতর্ক টেনে আনেন। জয় শাহর বিপুল আয় সম্পর্কে এবং তিনি (জয়) কবে দায়িত্ব নিচ্ছেন—তা জানতে চান রাহুল।
সম্প্রতি ভারতের গণমাধ্যমের প্রতিবেদনে বলা হয়েছে, বিজেপি ক্ষমতায় আসার পর এ দলটির সভাপতি অমিত শাহর ছেলে জয় শাহর ব্যবসা নাটকীয় গতিতে বেড়েছে। বিজেপি ক্ষমতায় আসার পর জয়ের কোম্পানির মোট আয় ৫০ হাজার রুপি থেকে ৮০ কোটিতে গিয়ে দাঁড়িয়েছে। তাঁর মালিকানাধীন কোম্পানির আয় বেড়েছে ১৬ হাজার গুণ।
কংগ্রেস দলীয় সূত্র জানিয়েছে, দীপাবলি উৎসবের পর মা সোনিয়া গান্ধীর কাছ থেকে দায়িত্ব বুঝে নেবেন রাহুল গান্ধী। দলের ভেতরে এখন রাজ্যের প্রধান, কেন্দ্রীয় সদস্য এবং সভাপতি নির্বাচনের প্রক্রিয়া চলছে।
দলের চূড়ান্ত সিদ্ধান্ত নেওয়ার কর্তৃপক্ষ হলো কংগ্রেস ওয়ার্কিং কমিটি। দলের নতুন সভাপতি নির্বাচনের দিনক্ষণ নির্ধারণের বিষয়ে সিদ্ধান্ত নিতে ওই কমিটি শিগগিরই বৈঠকে বসবে বলে ধারণা করা হচ্ছে। ১৯ বছর ধরে কংগ্রেসের সভাপতির দায়িত্ব পালন করছেন সোনিয়া গান্ধী।
