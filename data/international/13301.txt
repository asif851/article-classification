
নাইজেরিয়ার উত্তর-পূর্বাঞ্চলীয় শহর মাইদুগুরিতে গতকাল শনিবার দুপুরে এক আত্মঘাতী বোমা হামলায় কমপক্ষে ২০ জন নিহত হয়েছেন। হামলাকারী ১০ বছরের একটি মেয়ে বলে ধারণা করা হচ্ছে। একটি বাজারে চালানো হামলায় আহত হয়েছেন আরও ১৮ জন।তাৎক্ষণিকভাবে কেউ এ হামলার দায় স্বীকার করেনি। তবে সাম্প্রতিক সময়ে বোকো হারাম নারী ও মেয়েশিশুদের এ ধরনের হামলায় ব্যবহার করছে। খবর এএফপির।বাজারের একজন পাহারাদার আশহিরু মোস্তফা জানান, বাজারটিতে ঢোকার সময় ওই মেয়ের শরীরে তল্লাশি করে দেখা হচ্ছিল। তিনি বলেন, ‘মেয়েটি কী বহন করছিল, তা সে জানত কি না, এ বিষয়ে আমি সন্দিহান।’ মোস্তফা বলেন, প্রবেশের সময় তল্লাশিযন্ত্রে মেয়েটির শরীরে কিছু একটা বহন করার সংকেত পাওয়া গিয়েছিল। কিন্তু দুর্ভাগ্যের বিষয়, মেয়েটিকে বিস্ফোরকমুক্ত করার আগেই বিস্ফোরণ ঘটে যায়।একজন প্রত্যক্ষদর্শী আবুবকর বাকুরা বলেন, ‘বিস্ফোরণে মেয়েটির দেহ দ্বিখণ্ডিত হয়ে যায়। একটি অংশ রাস্তার অপর পাশে উড়ে যায়। আমি নিশ্চিত যে, বিস্ফোরণটি দূরনিয়ন্ত্রিত মাধ্যমে ঘটানো হয়েছিল।’এই বাজারটিতেই গত ১ ডিসেম্বরের হামলায় ১০ জন এবং এর আগের সপ্তাহে চালানো হামলায় ৪৫ জন নিহত হয়।
