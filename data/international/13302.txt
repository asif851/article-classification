
বিশ্বের উষ্ণতা বাড়ানোর জন্য দায়ী গ্যাসগুলোর পরিমাণ বায়ুমণ্ডলে দিন দিন বাড়ছে, এটা পুরোনো কথা। কিন্তু ২০১২ সালে এ গ্যাসের বৃদ্ধি হয়েছে রেকর্ড পরিমাণ।বিশ্ব আবহাওয়া সংস্থার (ডব্লিউএমও) বরাতে বিবিসি বলছে, বায়ুমণ্ডলে গত বছর কার্বন ডাই-অক্সাইডের বৃদ্ধির হার গত এক দশকের গড় হারের তুলনায় ছিল অনেক বেশি। মিথেন ও নাইট্রাস অক্সাইডের পরিমাণও বহু গুণ বেড়েছে।আবহাওয়া সংস্থা জানায়, ১৯৯০ সালে বিশ্বের গড় তাপমাত্রা যা ছিল, তার অন্তত এক-তৃতীয়াংশ বেড়ে বর্তমান গড়ে দাঁড়িয়েছে।গ্রিনহাউজ গ্যাস নিয়ে সংস্থাটির প্রকাশিত বার্ষিক বুলেটিনে যে প্রতিবেদন প্রকাশিত হয়েছে, তাতে বায়ুমণ্ডলে গ্যাসের বৃদ্ধি পরিমাপ করা হয়েছে, কিন্তু ভূপৃষ্ঠে গ্যাসের নিঃসরণের মাত্রা পরিমাপ করা হয়নি।
তাপমাত্রা বৃদ্ধির জন্য দায়ী গ্যাসগুলোর মধ্যে কার্বন ডাই-অক্সাইডের ভূমিকা মুখ্য। তবে ভূপৃষ্ঠে যে পরিমাণ কার্বন ডাই-অক্সাইড নিঃসৃত হয়, তার মাত্র অর্ধেক বায়ুমণ্ডলে চলে যায়; বাকিটা শোষণ করে বৃক্ষরাজি, মাটি ও সমুদ্র।
১৭৫০ সালে শিল্প যুগ শুরুর পর থেকে বায়ুমণ্ডলে কার্বন ডাই-অক্সাইডের পরিমাণ বেড়েছে ১৪১ শতাংশ।
আবহাওয়া সংস্থা বলছে, ২০১২ সালে বায়ুমণ্ডলে কার্বন ডাই-অক্সাইডের পরিমাণ ছিল ৩৯৩.১ পিপিএম (পার্টস পার মিলিয়ন বা প্রতি ১০ লাখে কণার পরিমাণ)। অথচ ২০১১ সালে তা ছিল মাত্র ২.২ পিপিএম। গত এক দশকে গড়ে তা ছিল ২.০২ পিপিএম।
ডব্লিউএমওর সেক্রেটারি জেনারেল মিশেল জেরাড বলেন, ‘উষ্ণতা বৃদ্ধির জন্য দায়ী গ্যাসগুলো জমে গিয়ে আমাদের বায়ুমণ্ডলে তাপমাত্রা কীভাবে বাড়াচ্ছে এবং জলবায়ু পরিবর্তনে ভূমিকা রাখছে, তা উপরিউক্ত পর্যবেক্ষণ থেকে ভালোভাবে বোঝা যায়।’
