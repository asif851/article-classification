
তুরস্ক ও কাতারে অবস্থিত মার্কিন বিমানঘাঁটি ত্যাগ করতে যাচ্ছে মার্কিন বাহিনী—এমন খবর অস্বীকার করেছে যুক্তরাষ্ট্রের সেন্ট্রাল কমান্ড। খবর আল জাজিরার।
গতকাল রোববার টুইটারে এক বিবৃতিতে সেন্টকম জানিয়েছে, ‘যুক্তরাষ্ট্র তুরস্কের ইনসারলিক বিমানঘাঁটি ত্যাগ করছে না, পাশাপাশি তারা কাতারের আল উদিয়াদ বিমানঘাঁটিও ত্যাগ করছে না। এ ধরনের খবর মিথ্যা।’
মার্কিন বিমানবাহিনীর সেন্ট্রাল কমান্ডও টুইট বার্তায় বলেছে, এ ধরনের খবরের ‘বিশ্বাসযোগ্যতা শূন্য’।
২২ মার্চ ইসরায়েলের একটি ওয়েবসাইটের প্রতিবেদনে বলা হয়, ওই দুটি ঘাঁটি ত্যাগের প্রস্তুতি নিয়েছে মার্কিন বাহিনী।
মার্কিন কর্তৃপক্ষ বিভিন্ন সময়ে জানিয়ে আসছে, ওয়াশিংটন ও আঙ্কারার মধ্যকার সাম্প্রতিক উত্তেজনা তুরস্কে যুক্তরাষ্ট্রের সামরিক কর্মকাণ্ডকে প্রভাবিত করবে না।
দেশের বাইরে যুক্তরাষ্ট্রের সবচেয়ে বেশি সেনা ও অস্ত্র-সরঞ্জাম রয়েছে কাতারের আল উদিয়াদ বিমান ঘাঁটিতে। কাতারের রাজধানী দোহা থেকে ৩০ কিলোমিটার পশ্চিমে অবস্থিত ওই ঘাঁটিতে নয় হাজারেরও বেশ মার্কিন সেনা অবস্থান করছে। মোতায়েন রয়েছে যুক্তরাষ্ট্রের ১০০ সামরিক বিমান।
