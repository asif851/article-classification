
কাশ্মীরের সম্পূর্ণ অংশকে ‘ভারতের দখলমুক্ত’ করে নিজ দেশের সঙ্গে যুক্ত করার বিষয়ে বিলাওয়াল ভুট্টোর বক্তব্য ‘বাস্তবতা বিবর্জিত’ বলে মন্তব্য করেছে নয়াদিল্লি। পাকিস্তান পিপলস পার্টির (পিপিপি) চেয়ারম্যান বিলাওয়াল গত শুক্রবার ওই কথা বলেছিলেন। খবর পিটিআইয়ের।ভারতের পররাষ্ট্র মন্ত্রণালয়ের মুখপাত্র সৈয়দ আকবর উদ্দিন গত শনিবার বলেন, ‘যদিও আমরা পেছন ফিরে তাকানোর প্রক্রিয়ার মধ্যে আছি, কিন্তু এর অর্থ এই নয় যে আমাদের দেশের সীমানা পাল্টে যাবে। আমরা দ্ব্যর্থহীন ভাষায় জানিয়ে দিতে চাই, ভারতের সার্বভৌমত্ব ও অখণ্ডতার প্রশ্নে কোনো ছাড় দেওয়া হবে না।’বিলাওয়ালের এই মন্তব্যকে ‘বাস্তবতা বিবর্জিত’ বলে আখ্যা দিয়ে আকবর উদ্দিন বলেন, ‘এ ধরনের মন্তব্য আমাদের গত শতাব্দীতে ফিরিয়ে নিয়ে যাবে।’পাকিস্তানের সাবেক প্রধানমন্ত্রী বেনজির ভুট্টোর ছেলে বিলাওয়াল শুক্রবার পাঞ্জাবের মুলতানে পিপিপির এক কর্মসূচিতে দলীয় নেতা-কর্মীদের উদ্দেশে বলেন, ‘আমি কাশ্মীরকে ভারতের দখলমুক্ত করব। সেখানকার এক ইঞ্চিও ছাড়ব না। এর সম্পূর্ণ অংশ ফিরিয়ে আনব। কারণ, কাশ্মীর পাকিস্তানের অংশ।’ এ সময় সাবেক প্রধানমন্ত্রী ইউসুফ রাজা গিলানি ও রাজা পারভেজ আশরাফ তাঁর পাশে ছিলেন।বিরোধপূর্ণ কাশ্মীরের দুটি অংশ ভারত ও পাকিস্তানের নিয়ন্ত্রণে। আকসাই চীন নামে এর একটি অংশ চীনের নিয়ন্ত্রণেও রয়েছে, যা ভারত নিজের বলে দাবি করে।
