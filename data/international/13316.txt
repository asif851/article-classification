
বিশ্ববিদ্যালয়ের এক ছাত্রকে প্রকাশ্যে ফাঁসিতে ঝুলিয়েছে আফগান তালেবান। টাইমস অব ইন্ডিয়া অনলাইনের প্রতিবেদনে গতকাল রোববার এই তথ্য জানানো হয়।
ফাঁসি কার্যকর হওয়া ছাত্রের নাম ফাইজ-উর-রেহমান। তিনি কাবুল পলিটেকনিক ইউনিভার্সিটির চতুর্থ বর্ষের ছাত্র ছিলেন বলে জানিয়েছে তালেবান।
তালেবানের ভাষ্য, মাইদান ওয়ারদাক প্রদেশে তালেবানের বিরুদ্ধে চরবৃত্তি করছিলেন ফাইজ। তিনি সেখানে তাদের গোয়েন্দাপ্রধান মিরওয়াইজ ও আরেকজনকে হত্যা করেছেন। তালেবানের আদালতে তাঁর বিচার হয়েছে। তিনি তাঁর অপরাধ স্বীকার করেছেন।
তালেবানের দাবি, মিরওয়াইজ ও তাঁর সহকর্মীকে হত্যার জন্য ফাইজকে একটি পিস্তল দিয়েছিল আফগান গোয়েন্দা সংস্থা এনডিএস। তিনি ছিলেন দ্বৈত এজেন্ট। তালেবানের পক্ষেও কাজ করতেন তিনি।
তালেবানের হাতে ফাইজের মৃত্যুর তথ্যের সত্যতা নিশ্চিত করেছেন আফগান স্বরাষ্ট্র মন্ত্রণালয়ের মুখপাত্র সিদ্দিক সাদেকি। এ প্রসঙ্গে টুইটারে তিনি লিখেছেন, তালেবান তাদের নৃশংসতা অব্যাহত রেখেছে।
প্রাদেশিক গভর্নরের মুখপাত্র আবদুল রেহমান মঙ্গল বলেন, ফাইজকে গত বৃহস্পতিবার গ্রেপ্তার করে তালেবান। তাঁকে গত শুক্রবার প্রায় ১০০ মানুষের সামনে ফাঁসিতে ঝুলিয়ে হত্যা করা হয়। তালেবান কর্মকর্তা হত্যায় এই শিক্ষার্থীর কোনো সংশ্লিষ্টতা ছিল না। তিনি পুরোপুরি নিরীহ ছিলেন।
