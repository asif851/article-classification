
পাকিস্তানে সাবমেরিন বিক্রি করবে চীন। আজ শনিবার টাইমস অব ইন্ডিয়ার খবরে জানানো হয়, বাংলাদেশকেও চীন সাবমেরিন দেবে বলে অঙ্গীকার করেছে। এ ব্যাপারে চুক্তি হয়েছে বলে জানানো হয়।
চীন যে সময় বাংলাদেশ ও পাকিস্তানে সাবমেরিনসহ অস্ত্র পাঠানোর চুক্তি করেছে, ঠিক সে সময়েই প্রকটভাবে সাবমেরিন-সংকটে আছে পার্শ্ববর্তী দেশ ভারত।
পাকিস্তানের একজন জ্যেষ্ঠ কর্মকর্তার বরাত দিয়ে জেনস উইকলির একটি খবরে বলা হয়, চীন ২০১৪ সালের শেষ নাগাদ পাকিস্তানের কাছে ছয়টি সাবমেরিন বিক্রি করার চুক্তি সম্পন্ন করেছে। এ ছাড়া বাংলাদেশের কাছেও দুই ধরনের ডিজেল ইলেকট্রিক সাবমেরিন বিক্রি করবে চীন।
নিউ এজ পত্রিকায় প্রকাশিত খবরের বরাত দিয়ে জানানো হয়, সাবমেরিন বিক্রির জন্য বাংলাদেশের সঙ্গে ২০৬ মিলিয়ন ডলারের চুক্তি হয়েছে। চীন ২০১৯ সালের মধ্যে বাংলাদেশ নৌবাহিনীর কাছে সাবমেরিন হস্তান্তরের অঙ্গীকার করেছে।
পাকিস্তানের ওই জ্যেষ্ঠ কর্মকর্তা বলেন, সাবমেরিন বিষয়ে চীনের সঙ্গে প্রযুক্তিগত বিষয়গুলো প্রায় সম্পন্ন হয়েছে। এখন তাদের সঙ্গে অর্থনৈতিক বিষয়ে আলোচনা হচ্ছে।
 
 
 
