
তালেবান ও আইএসের বিরুদ্ধে হাতে অস্ত্র তুলে নিলেন আরও বেশ কয়েকজন আফগান নারী। দেশটির উত্তরাঞ্চলীয় প্রদেশ জজজানে এ ঘটনা ঘটে। আজ সোমবার আইএএনএসের খবরে এ তথ্য জানানো হয়।
গত বছরের নভেম্বরে এই প্রদেশের দারজাব জেলায় প্রথমবারের মতো কয়েকজন নারী এই দুই জঙ্গি সংগঠনের বিরুদ্ধে অস্ত্র হাতে তুলে নিয়েছিলেন। এরই ধারাবাহিকতায় আরও নারী তাঁদের সঙ্গে যোগ দিলেন।
দেশটির বার্তা সংস্থা খামা প্রেস আজ সোমবার জানায়, অস্ত্রধারী ওই নারীদের ছবি সামাজিক যোগাযোগমাধ্যমের ওয়েবসাইটে ছড়িয়ে পড়েছে। দেশটির দক্ষিণাঞ্চলের দিকে অগ্রসরমাণ এই জঙ্গিদের ঠেকাতে নারীদের জেগে ওঠাকে দেশটির বেশির ভাগ মানুষ স্বাগত জানিয়েছে।
কমান্ডার পর্যায়ের নারী যোদ্ধা ৫৩ বছরের জারমিনার নেতৃত্বে নারীদের এ অভ্যুত্থান। তালেবান জঙ্গিদের কবল থেকে দারজাব জেলাসহ প্রদেশটির কৌশলগত এলাকাকে মুক্ত রাখতে তাঁদের এ চেষ্টা। দলটির সদস্যসংখ্যা বেড়ে এখন ৪৫।
দেশটির পশ্চিমাঞ্চলীয় ফারাহ প্রদেশে তালেবান জঙ্গিদের হাতে ছেলেকে হারিয়েছিলেন এক মা। এরপর এ হত্যার প্রতিশোধ নিতে ২০১৪ সালে ওই আফগান নারী অন্তত ২৫ তালেবান জঙ্গিকে হত্যা করেন।
