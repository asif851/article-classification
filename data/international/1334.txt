
বিশ্বের সবচেয়ে বেশি সময় ধরে সিংহাসনে থাকা থাইল্যান্ডের রাজা ভূমিবল আদুলাদেজ আর নেই। স্থানীয় সময় আজ বৃহস্পতিবার বিকেলে ৮৮ বছর বয়সে তিনি মারা যান।
বেশ কয়েক বছর ধরেই ভূমিবল আদুলাদেজ অসুস্থ ছিলেন। জনসমক্ষে তাঁর উপস্থিতিও ছিল কম। এর আগে গত রোববার রাজপ্রাসাদ থেকে রাজার শারীরিক অবস্থা ‘স্থিতিশীল নয়’ বলে জানানো হয়েছিল।
ভূমিবল ৭০ বছর ধরে থাইল্যান্ডের রাজসিংহাসনে ছিলেন। দেশটির সর্বজন শ্রদ্ধেয় ছিলেন তিনি। দেশটিতে বারবার রাজনৈতিক হাঙ্গামা ও কয়েকবার সামরিক ক্যু ঘটলেও রাজসিংহাসনে তিনিই ছিলেন। ২০১৪ সালে অভ্যুত্থানের পর থেকে দেশটিতে চলতে থাকা সামরিক শাসনের মধ্যেই রাজার মৃত্যু হলো।
রাজা অসুস্থ হওয়ার পর থেকেই তাঁর সুস্থতা কামনা করে বিভিন্ন সময় থাই নাগরিকদের গোলাপি রঙের পোশাক পরতে দেখা গেছে। দেশটির রাজধানী ব্যাংককের সিরিরাজ হাসপাতালে রাজা চিকিৎসাধীন থাকার সময় হাসপাতালের বাইরে শত শত মানুষকে জড়ো হতে দেখা যায়।
রাজা ভূমিবল যুক্তরাষ্ট্রের ম্যাসাচুসেটস অঙ্গরাজ্যে জন্ম নেন। তাঁর ভাই রাজা আনন্দ মাহিদল মারা যাওয়ার পর ১৯৪৬ সালের ৯ জুন তিনি সিংহাসনে বসেন।
রাজা ভূমিবলের উত্তরাধিকারী হিসেবে রয়েছেন ৬৩ বছর বয়সী যুবরাজ ভাজিরালোংক্রন। কিন্তু তিনি বাবার মতো সমাদৃত নন।
রাজা ভূমিবলের সমালোচকেরা বলেন, দেশের সামরিক অভ্যুত্থানে তাঁর সমর্থন ছিল এবং মানবাধিকার লঙ্ঘনের বিরুদ্ধেও সোচ্চার হতে ব্যর্থ হন তিনি।
