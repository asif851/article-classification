
ইউরোপের শীর্ষ মানবাধিকারবিষয়ক সম্মান শাখারভ পুরস্কার পেয়েছেন গণতান্ত্রিক কঙ্গো প্রজাতন্ত্রের (ডিআর কঙ্গো) চিকিৎসক ডেনিস মুকওয়েগ। দেশটিতে গণধর্ষণের শিকার হাজারো নারীকে চিকিৎসা সহায়তা দেওয়ার স্বীকৃতি হিসেবে তাঁকে এ পুরস্কারে ভূষিত করা হয়েছে। খবর বিবিসির।ইউরোপীয় পার্লামেন্ট পুরস্কার বিজয়ী হিসেবে ডেনিস মুকওয়েগের (৫৯) নাম ঘোষণা করেছে। স্ত্রীরোগ বিশেষজ্ঞ মুকওয়েগ যৌন সহিংসতার শিকার হওয়া নারীদের সহায়তা দিতে একটি হাসপাতাল প্রতিষ্ঠা করেন।কঙ্গোর বিবদমান বাহিনীগুলোর সদস্যদের যৌন সন্ত্রাসের প্রতিবাদ করায় তাঁর ওপর দুই বছর আগে হামলা চালানো হয়।সোভিয়েত আমলের খ্যাতনামা বিজ্ঞানী ও ভিন্নমতাবলম্বী আন্দ্রেই শাখারভের নামানুসারে এই পুরস্কারের নামকরণ করা হয়েছে। মানবাধিকার ও গণতন্ত্রের প্রসারে বিশেষ অবদানের স্বীকৃতি হিসেবে প্রতিবছর দেওয়া হয়ে থাকে এ পুরস্কার।
