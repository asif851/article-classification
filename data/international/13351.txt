
পাকিস্তানের প্রেসিডেন্ট আসিফ আলী জারদারি বলেছেন, নতুন মেয়াদে প্রেসিডেন্ট পদে লড়বেন না তিনি। গত শনিবার রাতে রাজধানী ইসলামাবাদে গণমাধ্যমকর্মীদের তিনি এ কথা বলেন।
আগামী সেপ্টেম্বরে প্রেসিডেন্ট হিসেবে পাকিস্তান পিপলস পার্টির (পিপিপি) নেতা জারদারির পাঁচ বছরের মেয়াদ পূর্ণ হচ্ছে।
নির্বাচনে সবচেয়ে বেশি আসনে জয়ী দল পাকিস্তান মুসলিম লিগ-নওয়াজের (পিএমএল-এন) প্রধান নওয়াজ শরিফ আগামী বুধবার প্রধানমন্ত্রী নির্বাচিত হয়ে ওই দিনই শপথ নেবেন।
পিপিপির কো-চেয়ারম্যান প্রেসিডেন্ট জারদারি বলেন, নওয়াজ শরিফকে প্রধানমন্ত্রী নির্বাচনে তাঁর দল সর্বসম্মতভাবে সমর্থন দেবে। নতুন সরকারে তাঁর দল ইতিবাচক ভূমিকা রাখবে। সাবেক সামরিক শাসক জেনারেল পারভেজ মোশাররফের বিষয়টি কীভাবে সামাল দেবেন সে সিদ্ধান্ত নওয়াজই নেবেন বলে মন্তব্য করেন তিনি।  ডন।
