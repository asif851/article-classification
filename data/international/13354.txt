
মার্কিন প্রেসিডেন্টদের শ্রেষ্ঠত্বের জরিপে শীর্ষেই রয়েছেন আব্রাহাম লিংকন। আর তালিকায় সবচেয়ে নিচে স্থান পেয়েছেন দেশটির বর্তমান প্রেসিডেন্ট ডোনাল্ড ট্রাম্প। রাষ্ট্রবিজ্ঞানীদের এই জরিপে বারাক ওবামা, জর্জ ডব্লিউ বুশ ও রোনাল্ড রিগ্যানের অবস্থান আগের চেয়ে ওপরে উঠে এসেছে।
সিএনএনের খবরে গতকাল সোমবার এ জরিপ প্রকাশের তথ্য জানানো হয়। রাষ্ট্রবিজ্ঞান বিভাগের দুই অধ্যাপক ইউনিভার্সিটি অব হিউস্টনের ব্র্যান্ডন রটিংগাস এবং স্টেট ইউনিভার্সিটির জাস্টিন এস ভন এই জরিপ প্রকাশ করেন। ২০১৪ সালেও এই জরিপ পরিচালনা করা হয়েছিল।  ‘প্রেসিডেন্টস অ্যান্ড এক্সিকিউটিভ প্রেসিডেনশিয়াল গ্রেটনেস’ শিরোনামে প্রেসিডেন্টদের শ্রেষ্ঠত্বের এই জরিপ পরিচালনা করে থাকে আমেরিকার রাষ্ট্রবিজ্ঞানবিষয়ক সংগঠন ‘আমেরিকান পলিটিক্যাল সায়েন্টিস্ট অ্যাসোসিয়েশন’।  প্রতিষ্ঠানটি প্রেসিডেন্টদের শ্রেষ্ঠত্ব নির্ণয়ের জন্য এ বিষয়ে বিশেষজ্ঞ ১৭০ জন ব্যক্তির মতামত নেয়। জরিপে অংশ নেওয়া ব্যক্তিরা সবাই সংগঠনটির সাবেক ও বর্তমান সদস্য। জরিপে অংশগ্রহণকারীদের কাছে প্রেসিডেন্টদের ‘সামগ্রিকভাবে শ্রেষ্ঠত্বের’ মানদণ্ড নির্ধারণের জন্য শূন্য থেকে এক শর একটি মাপকাঠি দেওয়া হয়। এই মাপকাঠিতে শূন্যের মান অযোগ্য, পঞ্চাশকে গড়পড়তা এবং এক শকে শ্রেষ্ঠ হিসেবে ধরা হয়।
জরিপে অংশ নেওয়া ব্যক্তিদের মতামতে দেখা যায়, ডোনাল্ড ট্রাম্পের অবস্থান সবার নিচে। অন্যদিকে ২০১৪ সালের জরিপে যে সাতজন প্রেসিডেন্ট প্রথম থেকে সপ্তম স্থান অর্জন করেছিলেন, এবারের জরিপেও তাঁরা একই অবস্থানে আছেন। প্রথম থেকে সপ্তম স্থান পাওয়া প্রেসিডেন্টরা হলেন আব্রাহাম লিংকন, জর্জ ওয়াশিংটন, ফ্রাঙ্কলিন ডি রুজভেল্ট, থিয়োডর রুজভেল্ট, থমাস জেফারসন, হেরি এস ট্রুম্যান ও ডোয়াইট আইজেনহার।
এ জরিপে বারাক ওবামার অবস্থান দশের মধ্যে চলে এসেছে। ২০১৪ সালের জরিপে তিনি ছিলেন ১৮তম স্থানে। কিন্তু এবারের জরিপে তিনি অষ্টম স্থানে উঠে এসেছেন। জর্জ ডব্লিউ বুশ ৩৫তম স্থান থেকে ৩০তম স্থানে উঠে এসেছেন। তালিকায় এগিয়েছেন রিগ্যানও। ১১তম স্থান থেকে তিনি উঠে এসেছেন নবম স্থানে। বিল ক্লিনটনের অবস্থান আগের চেয়ে নিচে নেমে গেছে এবার। গত জরিপে তিনি ছিলেন অষ্টম। আর এবার তাঁর অবস্থান ১৩তম।
