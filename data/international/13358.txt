
আন্তর্জাতিক খ্যাতিসম্পন্ন সাংবাদিক মার্ক টালি ৭৮ বছর পর নিজের জন্ম সনদ হাতে পেলেন। আজ মঙ্গলবার বিকেলে কলকাতার পৌর করপোরেশনের মেয়র শোভন দেব চট্টোপাধ্যায় মার্ক টালির হাতে তুলে দেন এই জন্ম সনদ।কলকাতার টালিগঞ্জের রিজেন্ট পার্ক থানা এলাকায় মার্ক টালি জন্মেছিলেন ১৯৩৫ সালের ২৪ অক্টোবর। এত দিন তাঁর জন্মের নথি খুঁজে পাওয়া যাচ্ছিল না। পরে পৌর করপোরেশনের আর্কাইভ থেকে খুঁজে পাওয়া যায় টালির জন্ম সনদ। মার্ক টালির বাবা ছিলেন একজন ব্রিটিশ ব্যবসায়ী। তিনি থাকতেন কলকাতায়। বিবিসির সংবাদদাতা হিসেবে বাংলাদেশের মুক্তিযুদ্ধের সময় অবিস্মরণীয় রিপোর্ট করে বাংলাদেশের মানুষের মন জয় করে নেন টালি। তিনি ১৯৬৪ সালে বিবিসিতে যোগ দেন। ১৯৬৫ সালে তিনি ভারত সংবাদদাতা হিসেবে দিল্লিতে আসেন। বিবিসির ৩০ বছরের চাকরি জীবনে তিনি ২০ বছর ছিলেন বিবিসির দিল্লি ব্যুরোর প্রধান হিসেবে। ১৯৯৪ সালে তিনি বিবিসি থেকে পদত্যাগ করেন। এরপর তিনি ফ্রিল্যান্স সাংবাদিক হিসেবে কাজ করেন। ১৯৯২ সালে ভারতের রাষ্ট্রীয় সম্মান ‘পদ্মশ্রী’ এবং ২০০৫ সালে ‘পদ্মভূষণ’ সম্মানে ভূষিত হন মার্ক টালি।
 
