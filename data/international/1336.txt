
যুক্তরাষ্ট্রে সেবা খাতগুলোতে অর্থ বরাদ্দ-সংক্রান্ত বিল অনুমোদন নিয়ে অচলাবস্থার পরিপ্রেক্ষিতে মালয়েশিয়ায় পূর্বনির্ধারিত সফর বাতিল করেছেন প্রেসিডেন্ট বারাক ওবামা। আগামী সপ্তাহে তাঁর মালয়েশিয়া যাওয়ার কথা ছিল।মালয়েশিয়ার প্রধানমন্ত্রী নাজিব রাজাকের দপ্তরের বরাত দিয়ে আজ বুধবার বিবিসি অনলাইনে প্রকাশিত প্রতিবদনে এ তথ্য জানানো হয়েছে।ওবামার পরিবর্তে মার্কিন পররাষ্ট্রমন্ত্রী জন কেরি আগামী সপ্তাহে মালয়েশিয়া যাবেন।যুক্তরাষ্ট্রে সেবা খাতগুলোতে অর্থ বরাদ্দ-সংক্রান্ত বিল অনুমোদন নিয়ে শেষ মুহূর্তেও সমঝোতায় পৌঁছাতে পারেননি আইনপ্রণেতারা। ফলে স্থানীয় সময় সোমবার মধ্যরাতের পর থেকে বন্ধ হয়ে যেতে শুরু করে দেশটির কেন্দ্রীয় সরকারের সেবা খাত। বলতে গেলে অকার্যকর হয়ে পড়েছে যুক্তরাষ্ট্রের গোটা সরকারব্যবস্থাই, যা গণমাধ্যমের ভাষায় ‘গভর্নমেন্ট শাটডাউন’।মার্কিন কংগ্রেসের নিম্নকক্ষ প্রতিনিধি পরিষদের নিয়ন্ত্রণ এখন বিরোধী রিপাবলিকান পার্টির হাতে। আর উচ্চকক্ষ সিনেটের নিয়ন্ত্রণ প্রেসিডেন্ট বারাক ওবামার ডেমোক্রেটিক পার্টির হাতে। ডেমোক্র্যাট ও রিপাবলিকানদের মধ্যে চরম বৈরিতার কারণেই সেবা খাতগুলোতে অর্থ বরাদ্দ নিয়ে ১৭ বছর পর যুক্তরাষ্ট্রে আবার এমন পরিস্থিতি তৈরি হলো। এর আগে ১৯৯৫-৯৬ অর্থবছরে প্রেসিডেন্ট বিল ক্লিনটনের সময় এমন অবস্থা হয়েছিল। তা স্থায়ী হয়েছিল ২১ দিন।
