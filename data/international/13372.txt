
যুক্তরাজ্যের মাদাম তুসোর মতো ভারতের কলকাতায় নির্মিত হচ্ছে মোমের ভাস্কর্যের জাদুঘর। আগামী বছরের শুরুর দিকে এটি চালু হতে পারে। নির্মিত হলে উপমহাদেশে এটিই হবে প্রথম মোম ভাস্কর্যের জাদুঘর।কলকাতার নিউটাউনে জাদুঘরটি নির্মাণ করছে পশ্চিমবঙ্গ রাজ্য সরকার। ইতিমধ্যেই জাদুঘরের জন্য পশ্চিমবঙ্গ সরকারের হাউজিং ইনফ্রাস্ট্রাকচার ডেভেলপমেন্ট করপোরেশন (হিডকো) তাদের ফিন্যান্সিয়াল সেন্টারে জায়গাও নির্ধারণ করেছে।মাদাম তুসোর জাদুঘরে আছে ৪০০টি মোমের মূর্তি। এগুলোর মধ্যে ভারতের মহাত্মা গান্ধী, ইন্দিরা গান্ধী, রাজীব গান্ধী, অমিতাভ বচ্চন, শাহরুখ খান, আমির খান, সালমান খান, মাধুরী দীক্ষিত, কারিনা কাপুর, ঐশ্বরিয়া রাই বচ্চন, ঋত্বিক রোশান ও শচীন টেন্ডুলকারের মূর্তি আছে।মোমের জাদুঘর নির্মাণ প্রসঙ্গে হিডকোর চেয়ারম্যান দেবাশীষ সেন বলেছেন, এই জাদুঘর নির্মাণের জন্য শিগগিরই দরপত্র আহ্বান করা হবে।
