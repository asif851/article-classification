
কুখ্যাত গুয়ানতানামো বে কারাগারের সাবেক বন্দী মোয়াজ্জেম বেগ এবং ৪৪ বছর বয়সী নারী গেরি তাহারিকে সিরিয়ায় সন্ত্রাসবাদী কর্মকাণ্ডে জড়িত থাকার অভিযোগে গতকাল শনিবার বিচারের মুখোমুখি করা হয়েছে। যুক্তরাজ্যের ওয়েস্ট মিডল্যান্ডস পুলিশ এ খবর জানিয়েছে।পাকিস্তানি বংশোদ্ভূত ব্রিটিশ নাগরিক মোয়াজ্জেম বিদেশে সন্ত্রাসীদের প্রশিক্ষণ ও আর্থিক সহায়তা দিয়েছেন বলে অভিযোগ রয়েছে। বার্মিংহামের স্পার্কব্রুক এলাকার বাসিন্দা তাহারিও দেশের বাইরে সন্ত্রাসী তৎপরতার সঙ্গে জড়িত বলে অভিযোগ আনা হয়। ওয়েস্টমিনস্টার ম্যাজিস্ট্রেট কোর্ট আদালতে গতকাল ওই দুজনকে হাজির করা হয়। দুজনকেই গত মঙ্গলবার গ্রেপ্তার করা হয়।৪৫ বছর বয়সী মোয়াজ্জেম বেগকে কিউবায় অবস্থিত যুক্তরাষ্ট্রনিয়ন্ত্রিত গুয়ানতানামো বে কারাগারে প্রায় তিন বছর আটক রাখা হয়। তিনি ২০০১ সালে সপরিবারে আফগানিস্তানে যান। পরের বছর আফগান যুদ্ধ শুরু হলে তিনি পাকিস্তানে চলে যান। ২০০২ সালের জানুয়ারিতে ইসলামাবাদ থেকে তাঁকে আটক করে আফগানিস্তানের বাগরাম কারাগারে প্রায় এক বছর আটক রাখার পর গুয়ানতানামো বেতে পাঠানো হয়। তিনি ২০০৫ সালের জানুয়ারিতে আরও তিন ব্রিটিশ নাগরিকের সঙ্গে মুক্তি পেয়ে যুক্তরাজ্যে ফিরে যান।মোয়াজ্জেমের বিরুদ্ধে আগে কখনো কোনো ধরনের অপরাধের অভিযোগ আনা হয়নি। তিনি বর্তমানে একটি প্রচার অভিযানমূলক সংগঠনের (কেইজ) পরিচালক। কারাবন্দী ব্যক্তিদের পরিবারকে সহায়তা করে ওই সংগঠন। বিবিসি।
