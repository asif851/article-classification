
চীনের নিয়ন্ত্রিত শিনজিয়াং প্রদেশের একটি শহরে পুরুষের দাড়ি রাখা ও নারীর বোরকা পরার ওপর নিষেধাজ্ঞা আরোপ করা হয়েছে।
দেশটির রাষ্ট্রীয় গণমাধ্যমের বরাতে আজ বৃহস্পতিবার টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, প্রদেশটির সীমান্তবর্তী খাসগার এলাকায় সম্প্রতি বড় ধরনের সন্ত্রাসী হামলা এবং পুলিশি অভিযানে প্রায় ১০০ ব্যক্তি নিহত হয়। এর পরিপ্রেক্ষিতে প্রদেশটির কারামে শহরে পুরুষের দাড়ি ও নারীর বোরকার ওপর নিষেধাজ্ঞা আরোপ করা হলো।দেশটির রাষ্ট্রনিয়ন্ত্রিত গণমাধ্যমে গতকাল বুধবার বলা হয়েছে, কারামের কর্তৃপক্ষ পাঁচ ধরনের মানুষের ওপর নিষেধাজ্ঞা আরোপ করেছে। বোরকা, মাথায় স্কার্ফ, হিজাব ও চাঁদ-তারাখচিত কাপড় পরা লোকজন এই নিষেধাজ্ঞার আওতায় আসবেন। এ ছাড়া বড় দাড়ি রাখা লোকজন নিষেধাজ্ঞার আওতায় আছেন। গত সোমবার থেকে এই নিষেধাজ্ঞা কার্যকর হয়েছে।নিষেধাজ্ঞার ফলে ওই পাঁচ শ্রেণির লোক শহরটির বাস ও অন্যান্য গণপরিবহন ব্যবহার করতে পারবেন না। খেলাধুলাসহ অন্যান্য ক্ষেত্রে এই নিষেধাজ্ঞা বলবত্ হতে পারে।এ ছাড়া শিনজিয়াংয়ের নেতৃত্ব বিদ্যমান জন্মনিয়ন্ত্রণ আইন সংশোধনের একটি প্রস্তাব পর্যালোচনা করছে।এর আগে শিনজিয়াংয়ে ইসলামধর্মাবলম্বী সরকারি কর্মকর্তা-কর্মচারী, শিক্ষার্থী ও শিক্ষকদের রোজা পালনের ওপর নিষেধাজ্ঞা জারি করে কর্তৃপক্ষ।
