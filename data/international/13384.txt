
নির্বাচনের জন্য নিবন্ধন করেছেন মিয়ানমারের গণতন্ত্রপন্থী নেত্রী অং সান সু চি। গতকাল বুধবার কয়েক শ সমর্থক বেষ্টিত হয়ে আনন্দ উল্লাসের মধ্য দিয়ে থানলিন শহরে গিয়ে তিনি নিবন্ধনের কাজ শেষ করেন। নভেম্বরে অনুষ্ঠেয় নির্বাচনে খাওমু থেকে নির্বাচন করবেন বলে আগেই ঘোষণা দিয়েছিলেন সু চি। খবর এএফপির।সু চির দল ন্যাশনাল লিগ ফর ডেমোক্রেসি (এনএলডি) থেকে প্রার্থী হিসেবে সু চিই প্রথম নিবন্ধন করেছেন। তবে নিবন্ধনের পর কাল সমর্থকদের উদ্দেশে তিনি কোনো ভাষণ দেননি। এনএলডির মুখপাত্র নয়ন উইন এএফপিকে বলেন, নির্বাচন কর্মকর্তারা গ্রিন সিগন্যাল না দেওয়া পর্যন্ত প্রচারণা শুরু করা যাবে না।সু চির এই নিবন্ধনে বিরোধী শিবিরকে চিন্তায় ফেলে দিয়েছে। ২০১০ সালের প্রতিদ্বন্দ্বিতাবিহীন নির্বাচনে সামরিক জান্তা সমর্থিত দল ইউনিয়ন সলিডারিটি অ্যান্ড ডেভেলপমেন্ট পার্টি (ইউএসডিপি) জয়লাভ করে। সে সময়ে সু চি গৃহবন্দী থাকায় তাঁর দল নির্বাচন বর্জন করেছিল।তবে ক্ষমতাসীন দল আসন্ন নির্বাচনে তাদের পরিণতি কী হতে পারে, তা এখনই মেনে নিয়েছে। ইউএসডিপির সাধারণ সম্পাদক মং মং থেইন বলেন, ‘২০১০ সালের নির্বাচনের মতো আমরা কোনো জয় আশা করছি না। এটি অসম্ভব।’
