
পাকিস্তানের রাজধানী ইসলামাবাদে গতকাল সোমবার আদালতে আত্মঘাতী বোমা হামলা ও গুলিতে একজন বিচারকসহ অন্তত ১১ জন নিহত হয়েছেন। আহত হয়েছেন অন্তত ২৫ জন।এই হামলার দায়দায়িত্ব কেউ স্বীকার করেনি। তেহরিক-ই-তালেবান পাকিস্তান (টিটিপি) এই হামলার সঙ্গে সম্পৃক্তার কথা অস্বীকার করেছে।পুলিশ কর্মকর্তারা বলছেন, কোনো জঙ্গিগোষ্ঠী এই সন্ত্রাসী হামলা চালাতে পারে। নিহত ব্যক্তিদের মধ্যে কয়েকজন আইনজীবী আছেন বলে ধারণা করা হচ্ছে।সংশ্লিষ্ট পুলিশ কর্মকর্তা ও প্রত্যক্ষদর্শীরা জানান, পুলিশ সকালে একজন আসামিকে ইসলামাবাদের এফ-৮ এলাকার আদালত প্রাঙ্গণে নিয়ে আসে। তাঁকে বিচারকের কক্ষের দিকে নেওয়ার সময় সহযোগীরা পুলিশের হাত থেকে তাঁকে মুক্ত করার চেষ্টা করেন। ঠিক তখনই পর পর দুটি ভয়াবহ বিস্ফোরণ ঘটে। এর মধ্যে বিচারকের কক্ষের খুবই কাছে একটি বিস্ফোরণ ঘটে। ওই সময় কয়েকজন ব্যক্তি বিচারক রাফাকাত আওয়ানের কক্ষে ঢুকে তাঁকে লক্ষ্য করে গুলি চালান। এতে বিচারক ঘটনাস্থলেই নিহত হন।প্রত্যক্ষদর্শীরা জানান, বিস্ফোরণ ও গুলির সময় আতঙ্কে বিচারক, আইনজীবী, কর্মকর্তা-কর্মচারী ও বিচারপ্রার্থীসহ সংশ্লিষ্টরা দিগিবদিক ছোটাছুটি করতে থাকেন। কিছুক্ষণের মধ্যে অতিরিক্ত পুলিশ ও বিশেষ বাহিনী আদালত প্রাঙ্গণে মোতায়েন করা হয়। পরে হতাহতদের উদ্ধার করে আশপাশের হাসপাতালে নেওয়া হয়। আদালত প্রাঙ্গণ থেকে আত্মঘাতী হামলাকারীর মাথা ও পা উদ্ধার করা হয়েছে। তদন্তের জন্য সেগুলো সংশ্লিষ্ট কার্যালয়ে নেওয়া হয়েছে।টেলিভিশনে প্রচারিত ভিডিও ফুটেজে দেখা যায়, কিছু ভবনের দেয়াল ভেঙে গেছে, জানালা উড়ে গেছে। রক্তাক্ত অবস্থায় আহত ব্যক্তিরা চিৎকার করছেন।ভয়াবহ এই হামলার পর ইসলামাবাদের সব হাসপাতালে জরুরি অবস্থা ঘোষণা করা হয়েছে। রাজধানীজুড়ে লাল সতর্কতা জারি করা হয়। গুরুত্বপূর্ণ এলাকাগুলোতে যান চলাচল বন্ধ করে দেওয়া হয়। ওই এলাকার বেশ কয়েকটি বিদ্যালয় তাৎক্ষণিক ছুটি ঘোষণা করা হয়।ইসলামাবাদের পুলিশপ্রধান সিকান্দার হায়াত বলেন, আদালত প্রাঙ্গণে দুটি আত্মঘাতী হামলা ও গুলির ঘটনায় ১১ জন নিহত হয়েছেন। ডন, বিবিসি ও এএফপি।
 
