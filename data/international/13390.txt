
নতুন একটি ভিডিও চিত্র প্রকাশ করেছে আন্তর্জাতিক জঙ্গি সংগঠন ইসলামিক স্টেট (আইএস)। এতে এক ব্যক্তি যুক্তরাজ্যে ফিরে শিরশ্ছেদ অব্যাহত রাখার হুমকি দিয়েছেন। ওই ব্যক্তিটি শিরশ্ছেদ করার জন্য কুখ্যাত মোহাম্মাদ এমওয়াজি ওরফে জিহাদি জন বলে ধারণা করছেন বিশেষজ্ঞরা। খবর ডেইলি মেইলের।ডেইলি মেইল-এর প্রতিবেদনে বলা হয়েছে, আইএসের নতুন ভিডিও চিত্রটি তারা পেয়েছে। এতে সম্ভাব্য জিহাদি জনকে প্রথমবারের মতো মুখ খোলা অবস্থায় দেখা গেছে। আইএসের প্রকাশ করা এর আগের ভিডিও চিত্রগুলোতে তাঁকে দেখা যেত কালো কাপড়ে মুখ ঢাকা অবস্থায়।জিহাদি জনকে শেষবারের মতো দেখা যায় গত জানুয়ারি মাসের শেষের দিকে প্রকাশিত জাপানি জিম্মি কেনজি গোতোকে শিরশ্ছেদ করার একটি অস্বস্তিকর ভিডিও চিত্রে। এরও আগে জিম্মিদের শিরশ্ছেদের যেসব ভিডিও চিত্র আইএস প্রকাশ করে, সেসবের বেশির ভাগ চিত্রেই জিহাদি জনকে শিরশ্ছেদকারীর ভূমিকায় দেখা গেছে। ওই শিরশ্ছেদকারীই যে জিহাদি জন তা জানা যায় গত ফেব্রুয়ারি মাসে।ডেইলি মেইল গত রোববার সর্বশেষ ভিডিও চিত্রের প্রথম ফুটেজটি পায়। ওই ভিডিও চিত্রে পরিষ্কার দেখা যায়, এক ব্যক্তি নিজেকে জিহাদি জন বলে দাবি করছেন এবং যুক্তরাজ্য ও সে দেশের নাগরিকদের সরাসরি হুমকি দিচ্ছেন। গত জানুয়ারির পর আইএসের প্রকাশিত এটিই প্রথম ফুটেজ। ফুটেজটিতে জিহাদি জনের মাথায় কাপড় এবং কাপড়ের নিচে টুপি থাকলেও মুখ খোলা দেখা যায়।দুই মাস আগে আইএসের দখলে থাকা দক্ষিণ-পূর্ব সিরিয়ার একটি শহরের কাছে মুঠোফোনে ভিডিও চিত্রটি ধারণ করা হয় বলে ধারণা করা হচ্ছে। ডেইলি মেইল-এর প্রতিবেদনে বলা হয়, ভিডিও চিত্রটি হাতে আসার পর ওই পত্রিকা সেটি দেখায় যুক্তরাজ্যের মুখাবয়বের সামঞ্জস্য নির্ণয়ে পারদর্শী শীর্ষস্থানীয় এক বিশেষজ্ঞ ও সাবেক পুলিশ কর্মকর্তাকে। ওই বিশেষজ্ঞ জিহাদি জনের আগের ছবিগুলোর সঙ্গে ভিডিও চিত্রের ব্যক্তিটির চেহারা মিলিয়ে দেখে বলেন, ‘অঙ্গ-সংক্রান্ত এবং সমানুপাতিক উভয় দিক থেকে তুলনা করে আমি বেশ কিছু স্পষ্ট সামঞ্জস্য দেখেছি। আমার মতে, এঁরা একই ব্যক্তি।’
