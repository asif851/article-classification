
যুক্তরাষ্ট্রের বিদায়ী প্রেসিডেন্ট বারাক ওবামা বলেছেন, বিদায়ের পর নতুন প্রশাসনের অধীনে মানুষের মৌলিক মূল্যবোধ হুমকির মুখে পড়লে তিনি চুপ থাকবেন না। প্রয়োজনে সোচ্চার হবেন। বুধবার হোয়াইট হাউসে প্রেসিডেন্ট হিসেবে তাঁর সর্বশেষ সংবাদ সম্মেলনে ওবামা এই হুঁশিয়ারি দেন।ক্ষমতা হস্তান্তরের দুই দিন আগে অনুষ্ঠিত এই সংবাদ সম্মেলনে অধিকাংশ সাংবাদিকই ডেমোক্রেটিক পার্টির অনেক নির্বাচিত প্রতিনিধির ট্রাম্পের শপথ গ্রহণ অনুষ্ঠানে না যাওয়া প্রসঙ্গে তাঁর অভিমত জানতে আগ্রহী ছিলেন। ওবামা এ ব্যাপারে কোনো মন্তব্য করতে অস্বীকার করেন। তবে জানান, অন্য কেউ যাক বা না যাক, তিনি ও তাঁর স্ত্রী মিশেল ওবামা হবু প্রেসিডেন্টের শপথে উপস্থিত থাকবেন।ওবামা স্বীকার করেন, তাঁর অনুসৃত অনেক নীতি ও কার্যক্রম ট্রাম্পের হাতে পরিবর্তিত হতে পারে। এর ফলে দেশের মৌল মূল্যবোধের কোনো কোনোটি বিপদাপন্ন হওয়ার আশঙ্কাও রয়েছে। আর তেমন আশঙ্কা দেখা দিলে তিনি চুপ করে থাকবেন না। ক্ষমতা থেকে সরে যাওয়ার পর অবসরে গেলেও তাঁর কাছে গুরুত্বপূর্ণ এমন বিষয়ে অবশ্যই হস্তক্ষেপ করবেন। যেমন ব্যক্তি বা সম্প্রদায়ের প্রতি বৈষম্য নিয়মসিদ্ধ করার চেষ্টা করলে অথবা মানুষের ভোটাধিকার কেড়ে নেওয়ার চেষ্টা হলে তিনি নীরব থাকবেন না। যেসব অভিবাসীর সন্তানেরা এখানে বড় হয়েছে এবং যাদের তিনি অস্থায়ী বৈধতা দিয়েছেন, তাদের অধিকার কেড়ে নেওয়ার চেষ্টা হলেও তিনি হস্তক্ষেপ করবেন।বারাক ওবামা দেশ হিসেবে যুক্তরাষ্ট্রের সম্ভাবনায় তাঁর আস্থা পুনর্ব্যক্ত করে বললেন, ‘আমি আমেরিকায় বিশ্বাস করি, আমেরিকার জনগণে বিশ্বাস করি। বিশ্বে অশুভ শক্তি রয়েছে, এ কথা মানি, কিন্তু আমরা যা সঠিক বলে অনুভব করি, সে লক্ষ্য অর্জনে যদি একযোগে কাজ করি, তাহলে অল্প অল্প করে হলেও পৃথিবী সুন্দরতর হয়ে উঠবে।’এক দিন আগেই ওবামা উইকিলিকসের কাছে তথ্য পাচারের অভিযোগে দণ্ডিত সেনা গোয়েন্দা বিভাগের কর্মচারী চেলসি ম্যানিংকে ক্ষমা প্রদর্শন করেন। সাংবাদিকেরা জানতে চান, ম্যানিংকে ক্ষমা প্রদর্শনের মাধ্যমে তিনি কি তথ্য পাচারে উৎসাহ দিচ্ছেন না? ওবামা বলেন, ম্যানিং তাঁর অপরাধ স্বীকার করেছেন, বিদেশে পালিয়ে যাওয়ার বদলে আদালতের মুখোমুখি হয়েছেন। ওবামা বলেন, ক্ষমা নয়, ম্যানিংয়ের দণ্ডাদেশের অবশিষ্ট কাল তিনি মওকুফ করে দিয়েছেন। এর ফলে সুবিচার হয়েছে বলে তিনি মনে করেন।ট্রাম্প রাশিয়ার বিরুদ্ধে অবরোধ তুলে নেওয়ার পক্ষে—এ কথা উল্লেখ করে ওবামা বলেন, মস্কো তার সামরিক আগ্রাসন বন্ধ করলে দেশটির বিরুদ্ধে অবরোধ তুলে নেওয়া যেতে পারে। মধ্যপ্রাচ্য সংকট বিষয়ে এক প্রশ্নের জবাবে ওবামা বলেন, ইসরায়েলের ‘দুই রাষ্ট্র সমাধান’ মেনে নেওয়ার কোনো বিকল্প নেই।যাওয়ার আগে হাত তুলে বিদায় জানান ওবামা। সাংবাদিকদের দিকে তাকিয়ে বিষণ্ন স্বরে বলেন, ‘ধন্যবাদ। সবার জন্য শুভ কামনা থাকল।’
