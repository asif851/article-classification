
বর্তমান সভ্যতা কয়েক দশকের মধ্যে ধ্বংস হতে চলেছে। অর্থনৈতিক অস্থিতিশীলতা বৃদ্ধি এবং পৃথিবীর সম্পদের ওপর চাপ বাড়তে থাকায় ওই অবস্থার সৃষ্টি হবে। মার্কিন মহাকাশ গবেষণা সংস্থা নাসার অর্থায়নে পরিচালিত এক বৈজ্ঞানিক গবেষণা থেকে এ কথা জানা গেছে।আগামী শতকে শিল্পোন্নত বিশ্বে কী ঘটতে চলেছে, তা বুঝে উঠতে তাত্ত্বিক মডেল ব্যবহার করে ওই গবেষণা চালানো হয়েছে। গণিতবিদেরা দেখতে পেয়েছেন, বর্তমান সভ্যতা খুবই দ্রুত ধ্বংসের পথে এগিয়ে চলেছে।এর আগে ধ্বংস হওয়া রোমান সভ্যতা, হান সভ্যতা ও গুপ্ত সাম্রাজ্যের উদাহরণ টেনে গবেষকেরা বলেন, বিপর্যয়ের ব্যাপারে সতর্ক করার পরও শেষ মুহূর্ত পর্যন্ত দেখা যায়, সমাজের অভিজাত ব্যক্তিরা আগের মতোই সবকিছু করে যাচ্ছেন। কোনো কিছুই আমলে নিচ্ছেন না।‘হিউম্যান অ্যান্ড নেচার ডায়নামিক্যাল’ বা হ্যান্ডি মডেল ব্যবহার করে গণিতবিদ সাফা মোতেশারি বলেন, সভ্যতা গড়ে ওঠা ও ভেঙে পড়ার প্রক্রিয়া ইতিহাসে পৌনঃপুনিক। একদল প্রকৃতি ও সামাজিক বিজ্ঞানী নিয়ে গবেষণাটি চালান মোতেশারি। দ্য ইনডিপেন্ডেন্ট।
 
