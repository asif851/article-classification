
যুক্তরাষ্ট্রে নির্বাচনের সময় রিপাবলিকান প্রার্থী ডোনাল্ড ট্রাম্পের প্রচারণা শিবির এবং রাশিয়ার মধ্যে যোগসাজশের অভিযোগের পক্ষে কোনো প্রমাণ পাওয়া যায়নি বলে জানিয়েছেন মার্কিন প্রতিনিধি পরিষদের গোয়েন্দা-সংক্রান্ত কমিটির চেয়ারম্যান ডেভিন নানস।রিপাবলিকান নেতা ডেভিন নানস গতকাল রোববার ফক্স নিউজকে বলেন, ‘একটি অপরাধ অবশ্য হয়েছে। তা হচ্ছে একজনের নাম প্রকাশ করা।’ এর মাধ্যমে তিনি প্রেসিডেন্ট ট্রাম্পের বরখাস্ত হওয়া জাতীয় নিরাপত্তা উপদেষ্টা মাইকেল ফ্লিনের নাম প্রকাশ করাকে ইঙ্গিত করেছেন। নানস বলেন, তিনি বিশ্বাস করেন ট্রাম্প টাওয়ারে আড়ি পাতার কোনো ঘটনা ঘটেনি। এ-সংক্রান্ত কোনো প্রমাণ তিনি পাননি।নানস এবং গোয়েন্দারা-সংক্রান্ত কমিটির শীর্ষ ডেমোক্র্যাট নেতা অ্যাডাম স্কিফ আজ সোমবার নির্বাচনে রুশ হস্তক্ষেপের বিষয় নিয়ে শুনানি করবেন। এফবিআই এবং অন্যান্য গোয়েন্দা সংস্থার কর্মকর্তারা এতে সাক্ষ্য দেবেন।ট্রাম্প শিবির এবং রাশিয়া বরাবরই এই অভিযোগ প্রত্যাখ্যান করে আসছে।
 
