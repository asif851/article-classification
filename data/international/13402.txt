
১৫ আগস্ট ভারতের স্বাধীনতা দিবস। এ উপলক্ষে বিদ্যালয়ে আয়োজন করা হয় অনুষ্ঠানের। সেই অনুষ্ঠানে যোগ দিতে যাওয়ার পথে অপহরণের পর ধর্ষণের শিকার হয় অষ্টম শ্রেণির এক ছাত্রী। ঘটনাটি ভারতের চণ্ডীগড়ের।
এনডিটিভি অনলাইনের খবরে বলা হয়েছে, নিরাপত্তাহীনতা নিয়ে নারীদের প্রতিবাদের মধ্যেই এ ঘটনা ঘটল। স্বাধীন ভারতে নারীরা এখনো কতটা অনিরাপদ, তা-ই যেন চোখে আঙুল দিয়ে দেখিয়ে দিল এ ঘটনা।
ছাত্রীর পরিবারের পক্ষ থেকে এ ব্যাপারে মামলা হয়েছে। মামলার পরপরই একটি সরকারি হাসপাতালে ওই ছাত্রীর পরীক্ষা-নিরীক্ষা করানো হয়।
মামলার তদন্তকারী কর্মকর্তা কুলদীপ বলেছেন, শহরের জনবহুল এলাকা চিল্ড্রেন্স ট্রাফিক পার্কের কাছ থেকে অজ্ঞাতপরিচয় এক ব্যক্তি ওই ছাত্রীকে অপহরণ করে। পরে পার্কের ভেতরে নিয়ে তাকে ধর্ষণ করে। দোষী ব্যক্তিকে খুঁজে বের করার চেষ্টা চলছে।
