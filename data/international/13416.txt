
ইন্দোনেশিয়ায় পুলিশি অভিযানে সন্দেহভাজন তিন জঙ্গি নিহত হয়েছে। উদ্ধার করা হয়েছে বোমা। এর মধ্য দিয়ে বড়দিন ঘিরে সন্ত্রাসীদের আত্মঘাতী হামলার পরিকল্পনা নস্যাৎ করার দাবি করেছে দেশটির পুলিশ।
কর্মকর্তাদের বরাত দিয়ে বার্তা সংস্থা এএফপির প্রতিবেদনে বলা হয়, রাজধানী জাকার্তার অদূরে অবস্থিত একটি এলাকার এক বাড়িতে আজ বুধবার পুলিশের সঙ্গে সন্দেহভাজন জঙ্গিদের গোলাগুলি হয়। সেখানে সন্দেহভাজন তিন জঙ্গি নিহত হয়।
পুলিশের এক মুখপাত্রের ভাষ্য, সন্দেহভাজন তিন ব্যক্তিকে প্রথমে আত্মসমর্পণ করতে বলা হয়। কিন্তু তারা পুলিশকে লক্ষ্য করে হামলা চালায়। এ অবস্থায় তাদের বিরুদ্ধে কঠোর পদক্ষেপ নেয় পুলিশ।
পুলিশের ওই মুখপাত্রের দাবি, জঙ্গিদের দলটি একটি পুলিশ স্টেশনে এক পুলিশ কর্মকর্তাকে কোপানোর পরিকল্পনায় ছিল। বড়দিনের অবকাশ ঘিরে জড়ো হওয়া লোকজনের ওপর তারা আত্মঘাতী হামলা চালাতে চেয়েছিল।
পুলিশ বলছে, আজ ভোরে জঙ্গি দলটির এক সদস্যকে গ্রেপ্তার করা হয়। তাঁর কাছ থেকে পাওয়া তথ্যের ভিত্তিতে জাকার্তার উপকণ্ঠে অবস্থিত বাড়িতে অভিযান চালায় পুলিশ। এভাবেই সম্ভাব্য সন্ত্রাসী হামলার পরিকল্পনাটি উদ্‌ঘাটিত হয়।
আজকের এই সন্ত্রাসবিরোধী অভিযানের কিছুদিন আগে জাকার্তার পূর্বাঞ্চলে অবস্থিত বেকাসি থেকে সন্দেহভাজন চার জঙ্গিকে গ্রেপ্তার করে পুলিশ। তাদের মধ্যে আত্মঘাতী এক নারীও ছিল। পুলিশের ভাষ্য, তারা প্রেসিডেন্ট প্রাসাদের একটি নিরাপত্তা চৌকিতে বোমা হামলার পরিকল্পনা করছিল। তাদের সঙ্গে আজকে ঘটনায় নিহত ও আটক হওয়া ব্যক্তিদের যোগসূত্র রয়েছে।
