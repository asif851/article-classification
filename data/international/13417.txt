
এবার ইরানের সঙ্গে কূটনৈতিক সম্পর্ক ছিন্ন করার ঘোষণা দিয়েছে বাহরাইন। সৌদি আরব ইরানের সঙ্গে সম্পর্ক ছিন্ন করার ঘোষণা দেওয়ার পরদিনই আজ সোমবার বাহরাইন এ ঘোষণা দিল। খবর বিবিসির।
সন্ত্রাসবাদে জড়িত থাকার অভিযোগে সৌদি আরব গত শনিবার দেশটির শিয়াপন্থী নেতা নিমর আল নিমরসহ ৪৭ জনের মৃত্যুদণ্ড কার্যকর করে। এর প্রতিবাদে ইরানে সৌদি দূতাবাসে হামলার ঘটনা ঘটে। ইরানের সর্বোচ্চ নেতা আয়াতুল্লাহ আলী খামেনি পর্যন্ত ৪৭ জনের মৃত্যুদণ্ড কার্যকর করায় ক্ষোভ প্রকাশ করেন। এই প্রেক্ষাপটে গতকাল রোববার ইরানের সঙ্গে কূটনৈতিক সম্পর্ক ছিন্ন করার ঘোষণা দেয় সৌদি আরব। ওই অঞ্চলে সুন্নিপন্থী বড় শক্তি সৌদি আরব। আর শিয়াপন্থী সবচেয়ে বড় শক্তি ইরান। সৌদি আরবকে অনুসরণ করে বাহরাইন আজ ইরানের সঙ্গে সম্পর্ক ছিন্ন করার ঘোষণা দিয়ে দেশটিতে নিযুক্ত ইরানের রাষ্ট্রদূতকে ৪৮ ঘণ্টার মধ্যে দেশ ছাড়ার নির্দেশ দিয়েছে। বাহরাইন অভিযোগ তুলেছে, ইরান ‘প্রকাশ্যে বিপজ্জনকভাবে’ উপসাগরীয় ও আরব দেশগুলোর অভ্যন্তরীণ ব্যাপারে হস্তক্ষেপ করছে। বাহরাইনের শাসকগোষ্ঠী সুন্নিপন্থী হলেও দেশটির সংখ্যাগরিষ্ঠ জনগণ শিয়াপন্থী।
