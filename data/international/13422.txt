
সিরিয়ার অবরুদ্ধ শহর আলেপ্পোতে তিন দিনের যুদ্ধবিরতি শেষে গত শনিবার রাত থেকে তীব্র লড়াই শুরু হয়েছে। তিন দিন আগে রাশিয়া একতরফাভাবে এই যুদ্ধবিরতির ঘোষণা দেয়। সিরিয়ার প্রেসিডেন্ট বাশার আল-আসাদের সমর্থনে এখানে বিমান হামলা চালাচ্ছে রুশ বাহিনী।সিরিয়ার পরিস্থিতি পর্যবেক্ষণকারী যুক্তরাজ্যভিত্তিক সংগঠন সিরিয়ান অবজারভেটরি ফর হিউম্যান রাইটস বলেছে, শনিবার রাতে যুদ্ধবিরতি শেষ হওয়ার পরপরই তীব্র লড়াই ও বিমান হামলা শুরু হয়ে যায়। আলেপ্পোর দক্ষিণ-পশ্চিমাঞ্চলীয় এলাকায় প্রথম হামলা হয়। এখানে আসাদবিরোধী বিদ্রোহীদের ওপর হামলা শুরু করে সরকারি বাহিনী।অবজারভেটরি বলেছে, তিন দিন যুদ্ধবিরতি থাকলেও অবরুদ্ধ এলাকায় কোনো মানবিক ত্রাণসহায়তা পৌঁছেনি। হোয়াইট হেলমেটস নামের নাগরিক প্রতিরক্ষা বাহিনীর সদস্য এবং আলেপ্পোর বাসিন্দা ইসমাইল আল-আবদুল্লাহ বলেন, বোমা হামলা শুরু হয়েছে। যুদ্ধবিরতি শেষ হওয়ামাত্র পদাতিক সেনারাও হামলায় নেমেছে।আলেপ্পো সিরিয়ার সবচেয়ে বড় শহর। দেশটির সবচেয়ে বড় শিল্প শহরও এটি। তবে ২০১২ সাল থেকে শুরু হওয়া গৃহযুদ্ধের পর শহরটি পুরোপুরি বিধ্বস্ত হয়। সিরিয়ার সরকারি বাহিনীর নিয়ন্ত্রণ শহরটির পশ্চিম অংশে আর পূর্ব দিকের নিয়ন্ত্রণ বিদ্রোহীদের হাতে। গত সেপ্টেম্বর মাসের শুরুতেই ইরানপন্থী মিলিশিয়ারা পূর্ব দিকের একটি গুরুত্বপূর্ণ পথ বিচ্ছিন্ন করে দেয়। এর ফলে বিদ্রোহী নিয়ন্ত্রিত এলাকার পৌনে তিন লাখ মানুষ অবরুদ্ধ হয়ে পড়ে।গত শুক্রবার জেনেভায় জাতিসংঘের মানবাধিকার পরিষদের এক জরুরি অধিবেশনে মানবাধিকারবিষয়ক প্রধান জায়েদ রাদ আল-হুসেন বলেন, আলেপ্পোর পূর্ব এবং পুরো সিরিয়াতেই ভয়াবহ মানবাধিকার লঙ্ঘন চলছে।
