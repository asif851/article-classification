
জাপানের পার্লামেন্ট গতকাল বুধবার শিনজো আবেকে দেশটির প্রধানমন্ত্রী হিসেবে পুনর্নির্বাচিত করেছে। রক্ষণশীল নেতা আবে মধ্য ডিসেম্বরের নির্বাচনে বড় ব্যবধানে জয় পাওয়ার পর এই পদক্ষেপ নিল পার্লামেন্ট। খবর এএফপি ও রয়টার্সের।পার্লামেন্টের নিম্নকক্ষে ভোটাভুটিতে ৬০ বছর বয়সী আবের পক্ষে ভোট দিয়েছেন ৩২৮ জন এমপি। অন্যদিকে বিরোধী নেতা কাৎসুইয়া ওকাদার পক্ষে পড়েছে মাত্র ৭৩ ভোট। নিম্নকক্ষের এই ভোটের আগে পার্লামেন্টের উচ্চকক্ষেও ভোটাভুটি হয়। সেখানেও প্রধানমন্ত্রী পদে আবের প্রতি সমর্থন দেওয়া হয়।১৪ ডিসেম্বরে নির্বাচনে জয়ী হওয়ার পর আবের মন্ত্রিসভার সদস্যরা গতকাল সকালে গণহারে পদত্যাগ করেন। অবশ্য ওই নির্বাচনকে ব্যবসাবান্ধব হিসেবে পরিচিত আবের অর্থনৈতিক পদক্ষেপের প্রতি সমর্থন যাচাইয়ের একটা গণভোট হিসেবেই দেখছিলেন অনেকে। পার্লামেন্টের উভয় পক্ষের সমর্থন পাওয়ার পর গতকালই তাঁর নতুন মন্ত্রিসভা গঠনের কথা ছিল।
