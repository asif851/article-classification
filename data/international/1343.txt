
পাকিস্তানে আজ বুধবার বিমান হামলায় ৩৪ জঙ্গি নিহত হয়েছে বলে দেশটির সেনাবাহিনী জানিয়েছে। আফগানিস্তানের সঙ্গে দেশটির সীমান্তবর্তী খাইবার অঞ্চলে এ ঘটনা ঘটে। বার্তা সংস্থা এএফপির খবরে এ কথা জানানো হয়।
আফগানিস্তানে মার্কিন নেতৃত্বাধীন বাহিনীর অভিযান শুরুর পর ২০০১ সাল থেকে তালেবান, লস্কর-ই-ইসলামসহ কয়েকটি জঙ্গি গোষ্ঠী উপজাতি অধ্যুষিত এসব অঞ্চলে আত্মগোপনে থেকে ঘাঁটি গড়ে তুলেছে।
এক বিবৃতিতে সেনা সূত্র জানায়, খাইবার অঞ্চলের তিরাহতে বিমান হামলায় আজ ৩৪ জন নিহত হয়েছে।
এ অঞ্চলে সাংবাদিকদের চলাচল সীমিত হওয়ায় হতাহতের ব্যাপারে সঠিক তথ্য পাওয়া সম্ভব হচ্ছে না।
মানবাধিকার কর্মীরা অবশ্য নিহত ব্যক্তির সংখ্যা নিয়ে প্রশ্ন তুলেছে। তাদের দাবি, নিহত ব্যক্তিদের মধ্যে নারী ও শিশু রয়েছে।
উপজাতি-অধ্যুষিত জেলা বাজাউরে আজ এক পোলিও কর্মীকে গুলি করে হত্যা করা হয়েছে। নাইজেরিয়া ও আফগানিস্তানের মতো পাকিস্তানের এসব উপজাতি-অধ্যুষিত এলাকাগুলোতে পোলিও টিকা বিরোধী প্রচার প্রবল।
স্থানীয় প্রশাসনিক কর্মকর্তা ফায়েজ-উল-হক জানান, বাজাউরের খামাংরা এলাকায় শিশুদের পোলিও টিকা খাওয়ানোর কাজ করতে গিয়ে গুলিতে একজন নিহত ও একজন আহত হয়। সোহেল আহমেদ খান নামের আরেক জ্যেষ্ঠ প্রশাসনিক কর্মকর্তাও হামলার ঘটনার সত্যতা নিশ্চিত করেছেন। তিনি জানান, ২০১২ সালের ডিসেম্বর থেকে এ পর্যন্ত শিশুদের পোলিও টিকা খাওয়ানোর কাজে যুক্ত ব্যক্তিদের ওপর হামলার ঘটনায় ৭৮ জন নিহত হয়েছে।
