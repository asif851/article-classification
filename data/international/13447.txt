
চার্লস ম্যানসন কুখ্যাত খুনি। বর্তমান ঠিকানা লস অ্যাঞ্জেলেসের কারাগার। বয়সও নেহাত কম নয়, পাক্কা ৮০। কিন্তু দেশের আইন অনুযায়ী তাঁকে বিয়ের অধিকার থেকে বঞ্চিত করা যায় না। তাই যুক্তরাষ্ট্রের কারাগার কর্তৃপক্ষ বিয়ের অনুমতিপত্র (লাইসেন্স) দিয়েছে তাঁকে।দীর্ঘ চার দশক ধরে যাবজ্জীবন সাজা ভোগ করছেন ম্যানসন। এই বুড়ো বয়সে তাঁর চেয়ে অনেক ছোট এক নারীর প্রেমে হাবুডুবু খাচ্ছেন। প্রেমিকা আফটন এলেইন বার্টনের বয়স মাত্র ২৬। তবে কিনা, ৫৪ বছরের বিশাল ব্যবধান সত্ত্বেও প্রেমে খাদ নেই একরত্তি। আর এই প্রেমকে তাঁরা সার্থক করতে চান বিয়ের বন্ধনে আবদ্ধ হয়ে।ক্যালিফোর্নিয়ার সংশোধন ও পুনর্বাসন বিভাগের পক্ষ থেকে বলা হয়েছে, ম্যানসনের কাছে বিয়ের অনুমতিপত্র গত সোমবার পৌঁছে দেওয়া হয়েছে। ঠিক কবে তাঁরা বিয়ে করছেন এ বিষয়ে নিশ্চিত কিছু জানা যায়নি।দাগি খুনি ম্যানসনের সঙ্গে প্রেমের বিষয়ে গত আগস্টে সিএনএনকে সাক্ষাৎকার দিয়েছিলেন এলেইন বার্টন। তখন বলেছিলেন, ‘হ্যাঁ, আমি ওঁকে ভালোবাসি। আমার মনপ্রাণ সবই ওঁর সঙ্গে আছে। এমন প্রেমময় জীবন যাপনের জন্যই আমার জন্ম হয়েছিল। আর কী বলব, জানি না।’কয়েক বছর আগে ক্যালিফোর্নিয়া রাজ্য কারাগারে ম্যানসনের সঙ্গে দেখা হয়েছিল বার্টনের। সেটাই প্রথম দেখা। কিন্তু তার অনেক আগে থেকেই নাকি ম্যানসনের জীবনদর্শন পছন্দ করতেন বার্টন। প্রথম দেখার পর থেকে মুগ্ধতা আরও বাড়ে।কারাগারে যাওয়ার আগে ম্যানসন দুবার বিয়ে করেছিলেন। তিনি ছিলেন একটি গোষ্ঠীর ধর্মীয় নেতা। ১৯৬৯ সালের ২ আগস্ট রাতে ছুরি মেরে আর গুলি চালিয়ে সাতজনকে হত্যা করেন। অভিযোগ, গোষ্ঠীগত সহিংসতা ছড়িয়ে দেওয়াই ছিল ওই হত্যাকাণ্ডের উদ্দেশ্য। সূত্র: এএফপি
