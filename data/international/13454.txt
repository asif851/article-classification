
তিব্বতের নির্বাসিত সরকারের চীনা ভাষার ওয়েবসাইটটি হ্যাক করা হয়েছে। ফলে নির্বাসিত সরকারের কর্তৃপক্ষ নিজেদের ওয়েবসাইটেই ঢুকতে পারছে না। গতকাল মঙ্গলবার এ সরকারের একজন মুখপাত্র এ কথা জানিয়েছেন।উত্তর ভারতের ধর্মশালা নগরে অবস্থিত তিব্বতের নির্বাসিত সরকার সেন্ট্রাল টিবেটান অ্যাডমিনিস্ট্রেশনের (সিটিএ) প্রধান তাদের আধ্যাত্মিক নেতা দালাই লামা। সিটিএর ওয়েবসাইটের ঠিকানা টিবেটডটনেট। সিটিএ নির্বাসিত সরকারের পার্লামেন্ট, মন্ত্রিসভা, বিভিন্ন প্রশাসনিক বিভাগ ও সরকারি কার্যালয় পরিচালনা করে। সিটিএর কার্যালয়ের মুখপাত্র তাশি ফুন্তসক বলেন, ‘আমাদের ওয়েবসাইটে এখন আর ঢোকা যাচ্ছে না। তবে সমস্যার জন্য কী ধরনের ভাইরাস দায়ী—তা আমরা খতিয়ে দেখছি।’ মস্কোভিত্তিক অ্যান্টিভাইরাস সফটওয়্যার নির্মাতা প্রতিষ্ঠান ক্যাসপারস্কি ল্যাবের গবেষক কার্ট বমগার্টনার গত সপ্তাহে টিবেটডটনেটে অজ্ঞাত ভাইরাসটি শনাক্ত করেন। গত সোমবার তিনি বলেন, ওয়েবসাইটটি হ্যাক হয়েছে এবং যেসব কম্পিউটার থেকে এতে ঢুঁ মারা হচ্ছে, সেগুলোও ভাইরাস সংক্রমণের শিকার হচ্ছে। এই ওয়েবসাইটে ঢোকা মানবাধিকারকর্মীদের ওপর গুপ্তচরবৃত্তি করার জন্য এমনটি করা হয়ে থাকতে পারে। এএফপি ও রয়টার্স।
