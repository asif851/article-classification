
পাকিস্তানের সিন্ধু প্রদেশে মুসলমান উগ্রপন্থীরা কবর খুঁড়ে এক হিন্দুর লাশ বের করে পথে পথে টেনে নিয়ে বেড়ানোর ঘটনায় তোলপাড় শুরু হয়েছে। পুলিশের বরাত দিয়ে রয়টার্স বলছে, ওই ঘটনার কারণে প্রদেশটিতে ধর্মীয় উত্তেজনা বেড়ে গেছে।উগ্রপন্থীরা ‘আল্লাহু আকবর’ বা আল্লাহ মহান ধ্বনি দিয়ে কবর থেকে ওই ব্যক্তির লাশ টেনে বের করে এবং পরে দেশটির দক্ষিণের পাঙ্করিয়াও শহরের পথে পথে লাশ টেনে নিয়ে বেড়ায়। রয়টার্স বলছে, স্থানীয় এক কবরস্থানের দখল দিয়ে দুই সম্প্রদায়ের মধ্যে উত্তেজনা বিরাজ করছিল।জেলার পুলিশ প্রধান শওকত আলি খৈতান বলেন, ‘এখনো পরিস্থিতি বেশ খারাপ। তবে আমরা তা নিয়ন্ত্রণের চেষ্টা করছি।... আহলে সুন্নাত ওয়াল জামায়াতের কয়েকজন কট্টরপন্থী নেতা এ ঘটনা ঘটিয়েছেন। তবে পরে অন্য মুসলমানেরাও তাঁদের সঙ্গে যোগ দেয়। তারা কবর খুঁড়ে ওই ব্যক্তির লাশ বের করে পরে ছুড়ে ফেলে দেয়।’সিন্ধু অঞ্চলে শত শত বছর ধরে হিন্দু ও মুসলমানেরা একই কবরস্থানে লাশ দাফন করে আসছে। তবে কয়েক বছর ধরে উগ্র ইসলামপন্থীরা প্রদেশটির গ্রামাঞ্চলে প্রভাব বিস্তার করছে এবং হিন্দুদের ওপরে চড়াও হচ্ছে। সিন্ধু প্রদেশে এখন প্রায় ২০ লাখ হিন্দু বাস করে।রয়টার্স বলছে, মৃত ব্যক্তির নাম ভোরো ভিল (৩০)। তিনি এক সড়ক দুর্ঘটনায় মরা যান। স্থানীয় হিন্দু সংস্কৃতি অনুযায়ী গত শনিবার তাঁকে কবরস্থ করা হয়।পুলিশ বলছে, উগ্রপন্থী মুসলমানদের আচরণ এলাকায় ব্যাপক ক্ষোভ তৈরি করেছে। তবে পরিস্থিতি নিয়ন্ত্রণে তারা টহলদারি বাড়িয়েছে।নারায়ন দাস ভিল নামের এক হিন্দু রয়টার্সকে বলেন, ‘এখন কবরে গিয়েও আমাদের লোকেরা নিরাপদ নয়।’
