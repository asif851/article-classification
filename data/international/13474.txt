
পাকিস্তানের খাইবার পাখতুনখাওয়া প্রদেশে শিয়াদের একটি মসজিদে তালেবান জঙ্গিদের হামলায় আহত এক ব্যক্তির মৃত্যুতে িনহত ব্যক্তির সংখ্যা বেড়ে ২১ জন হয়েছে। এ ঘটনায় এখনো ৬০ জনের বেশি আহত রয়েছেন।
বার্তা সংস্থা এএফপির খবরে জানানো হয়, গতকাল উত্তর-পশ্চিমাঞ্চলীয় প্রদেশটির রাজধানী পেশোয়ারের ইমামিয়া মসজিদে জুমার নামাজের সময় কয়েকজন অস্ত্রধারী প্রথমে গ্রেনেড ছুড়ে মারে। পরে তারা কালাশনিকভ দিয়ে গুলি করে।
জ্যেষ্ঠ পুলিশ কর্মকর্তা মাইন সাঈদ বলেন, কাছাকাছি কোনো ভবন থেকে জঙ্গিরা ওই মসজিদে প্রবেশ করে। পরে দেখা যায়, তাদের পরনে আত্মঘাতী বোমাসজ্জিত অন্তর্বাস ছিল। তিনি আরও বলেন, হামলাকারীদের একজন বিস্ফোরকের সাহায্যে নিজেকে উড়িয়ে দেয়। অন্য হামলাকারীরা পুলিশের গুলিতে নিহত হয়। তিনি বলেন, মসজিদের ভেতরে জঙ্গিমুক্ত করার অভিযান শেষ হওয়ার পর আশপাশের ভবনগুলোয় তল্লাশি চালানো হয়।
তেহরিক-ই-তালেবান পাকিস্তান (টিটিপি) এক বিবৃতিতে এ হামলার দায় স্বীকার করেছে।
গত ৩০ জানুয়ারি দক্ষিণাঞ্চলীয় সিন্ধু প্রদেশে একটি শিয়া মসজিদে চালানো জঙ্গি হামলায় ৬১ জন নিহত হয়। গত বছরের জুন থেকে খাইবার পাখতুনখাওয়া প্রদেশের উপজাতীয় এলাকায় সেনাবাহিনী জঙ্গি দমন অভিযান চালিয়ে আসছে।
