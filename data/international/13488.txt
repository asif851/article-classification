
ভারতের মুসলমানেরা আজ শনিবার পবিত্র ঈদ-উল-ফিতর উদ্‌যাপন করেছেন। সকাল থেকে বিভিন্ন রাজ্যের ধর্মপ্রাণ মুসলমানেরা মসজিদ ও ঈদগাহে ঈদের নামাজ আদায় করেন। নামাজ শেষে দেশের অগ্রগতি কামনার পাশাপাশি মুসলিম উম্মাহর বন্ধন আরও সুদৃঢ় করার জন্য বিশেষ মোনাজাত করা হয়।
পবিত্র ঈদুল ফিতর উপলক্ষে ভারতের রাষ্ট্রপতি প্রণব মুখোপাধ্যায়, প্রধানমন্ত্রী নরেন্দ্র মোদি, পশ্চিমবঙ্গের রাজ্যপাল কেশরীনাথ ত্রিপাঠি, পশ্চিমবঙ্গের মুখ্যমন্ত্রী মমতা বন্দ্যোপাধ্যায়, পশ্চিমবঙ্গের বিরোধী দলের নেতা সূর্যকান্ত মিশ্র দেশবাসীকে ঈদের শুভেচ্ছা জানিয়েছেন।পশ্চিমবঙ্গেও আজ উদযাপিত হলো পবিত্র ঈদ-উল-ফিতর। সকালে কলকাতার রেড রোডে অনুষ্ঠিত হয় ঈদের প্রধান জামাত। এখানে নামাজ আদায় করেন লাখো মুসল্লি। এ সময় রাজ্যবাসীকে শুভেচ্ছা জানান পশ্চিমবঙ্গের মুখ্যমন্ত্রী মমতা বন্দ্যোপাধ্যায়। রেড রোড ছাড়াও কলকাতার পার্ক সার্কাস ময়দান, নাখোদা মসজিদ, টিপু সুলতান মসজিদ, মেটিয়াবুরুজ, খিদিরপুর, মলি­ক বাজার, রাজাবাজার, বেলগাছিয়া, আনোয়ার শাহ রোডসহ শহরের বিভিন্ন মসজিদ ও ঈদগাহ ময়দানে ঈদের নামাজ অনুষ্ঠিত হয়।পশ্চিমবঙ্গের মুখ্যমন্ত্রী মমতা বন্দ্যোপাধ্যায় কলকাতার রেড রোডের ঈদের প্রধান জামাত অনুষ্ঠানে যোগ দিয়ে মুসল্লিদের সঙ্গে শুভেচ্ছা বিনিময় করেন। একই সঙ্গে তিনি রাজ্যের মানুষে মানুষে সম্প্রীতির বন্ধন আরও দৃঢ় করার আহ্বান জানান।
