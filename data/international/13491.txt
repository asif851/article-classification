
ইন্টারনেট সার্চ ইঞ্জিন গুগলের প্রধান নির্বাহী কর্মকর্তা (সিইও) সুন্দর পিচাইকে প্রণোদনা হিসেবে ১৯ কোটি ৯০ লাখ ডলারের শেয়ার দিয়েছে ‘অ্যালফাবেট’। এর মধ্য দিয়ে যুক্তরাষ্ট্রে সর্বোচ্চ পারিশ্রমিকপ্রাপ্ত সিইও হলেন ভারতের তামিলনাড়ুতে জন্ম নেওয়া পিচাই। খবর বিবিসির।গত বছর অ্যালফাবেট নামের নতুন ওই প্রতিষ্ঠান খোলেন গুগলের দুই প্রতিষ্ঠাতা ল্যারি পেজ ও সের্গেই ব্রিন। এর অধীনে গুগল পরিচালিত হচ্ছে। অ্যালফাবেট প্রতিষ্ঠার পর গত বছরের ১০ আগস্ট গুগলের প্রধান নির্বাহী কর্মকর্তার (সিইও) দায়িত্ব পান ল্যারি পেজের সহকারী সুন্দর পিচাই (৪৩)।ইউএস সিকিউরিটিজ অ্যান্ড এক্সচেঞ্জ কমিশনের তথ্য অনুযায়ী, পিচাইকে ৩ ফেব্রুয়ারি দুই লাখ ৭৩ হাজার ৩২৮টি শেয়ার উপহার দেয় অ্যালফাবেট। এর মূল্য ১৯ কোটি ৯০ লাখ ডলারের সমান। ২০১৯ সাল পর্যন্ত এই শেয়ার থেকে প্রতিবছর ইনক্রিমেন্ট পাবেন তিনি। গুগলের দায়িত্ব গ্রহণের পর অ্যালফাবেটের পক্ষ থেকে এটাই তাঁর সর্বোচ্চ প্রণোদনা। নতুন শেয়ার পাওয়ায় তিনি আনুমানিক ৬৫ কোটি ডলারের সমপরিমাণ অর্থের শেয়ারের মালিক হলেন।
