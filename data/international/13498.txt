
পাকিস্তানে সাংবাদিকদের সঙ্গে বর্বর আচরণ করা হয় বলে অভিযোগ তুলেছেন দেশটির জ্যেষ্ঠ সাংবাদিক আসমা সিরাজি। সংবাদমাধ্যমের আরও বেশি স্বাধীনতা প্রত্যাশা করেন তিনি। গতকাল বৃহস্পতিবার যুক্তরাষ্ট্রের রাজধানী ওয়াশিংটন ডিসিতে ন্যাশনাল প্রেসক্লাবে এক পুরস্কার বিতরণ অনুষ্ঠানে ভাষণ দেওয়ার সময় তিনি দেশে সাংবাদিকদের এ অবস্থা তুলে ধরেন।আজ এএফপির খবরে জানানো হয়, সাংবাদিকতায় সাহসিকতার সঙ্গে নৈতিক ভূমিকা রাখার জন্য এ বছর পিটার ম্যাকলার পুরস্কার পেয়েছেন পাকিস্তানের ডন নিউজের বিশ্লেষক আসমা সিরাজি। তিনি পাকিস্তানের যুদ্ধক্ষেত্রের সংবাদ সংগ্রহ করেন। দেশটির জনপ্রিয় একটি টিভি অনুষ্ঠানেরও উপস্থাপক আসমা।এএফপির সাংবাদিক পিটার ম্যাকলারের স্মরণে প্রতিবছর এই পুরস্কার দেওয়া হয়। আসমা সিরাজি পাকিস্তানে নিহত সাংবাদিকদের উদ্দেশে পুরস্কারটি উৎসর্গ করেছেন । সাংবাদিকতা করতে গিয়ে যাঁরা নিজেদের প্রাণ বিসর্জন দিয়েছেন, সেই সব নীরব কীর্তিমান এই পুরস্কারের যোগ্য বলে মনে করেন তিনি। প্রেসক্লাবের অনুষ্ঠানে পুরস্কার নেওয়ার পর আসমা বলেন, ‘পাকিস্তানে সাংবাদিকেরা এমন পরিস্থিতিতে কাজ করেন, যেকোনো মুহূর্তে তাঁরা খুন হতে পারেন।’ তিনি বলেন, পাকিস্তানে সাংবাদিকদের জীবন প্রতিমুহূর্তে ঝুঁকিপূর্ণ। ২০০০ সাল থেকে এ পর্যন্ত দায়িত্বপালনরত অবস্থায় পাকিস্তানে ৯৯ জন সাংবাদিককে হত্যা করা হয়েছে। সাংবাদিকদের শিরশ্ছেদ করা হয়, নির্যাতন করা হয়, এমনকি তাঁদের ওপর আত্মঘাতী হামলাও চালানো হয়।আসমা জানান, এই পুরস্কার সাংবাদিকদের প্রতি নিষ্ঠুর আচরণের প্রতিবাদ করতে তাঁকে আরও অনুপ্রেরণা দেবে। আসমা সিরাজির প্রশংসা করে ওয়াশিংটন পোস্টের সাংবাদিক পামেলা কনস্টেবল বলেন, পাকিস্তানে একজন নারীর পক্ষে সাংবাদিক হওয়া সহজ নয়। এএফপির সাংবাদিক পিটার ম্যাকলারের স্মরণে প্রতিবছর সাংবাদিকদের এমন পুরস্কার দেওয়া হয়। গত বছরে সুদানের সাংবাদিক ফয়সাল মোহাম্মেদ সালিহকে এই পুরস্কার দেওয়া হয়। 
