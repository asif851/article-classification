
একটি শক্তিশালী সেনাবাহিনী গড়ে তুলতে দ্রুত অত্যাধুনিক প্রযুক্তির নতুন সামরিক অস্ত্র-সরঞ্জাম তৈরির ওপর জোর দিয়েছেন চীনের প্রেসিডেন্ট শি জিনপিং। বেইজিংয়ের উচ্চাভিলাষী সামরিক পরিকল্পনা এগিয়ে নেওয়া নিয়ে এই অঞ্চলজুড়ে উদ্বেগের মধ্যে তাঁর এই বক্তব্য এল। খবর রয়টার্সের।চীনা গণমাধ্যমের বরাত দিয়ে খবরে বলা হয়, চীনা প্রেসিডেন্ট দেশটির সশস্ত্র বাহিনী পিপলস লিবারেশন আর্মির (পিএলএ) দুই দিনের একটি সম্মেলনে বক্তব্য দেন। এ সময় তিনি বলেছেন, সামরিক বাহিনীতে সংস্কারের বিষয়গুলোর ভিত্তি হওয়া উচিত ‘একটি শক্তিশালী সেনাবাহিনী গঠন’।রাষ্ট্রীয় বার্তা সংস্থা সিনহুয়ার গত বৃহস্পতিবারের খবরে বলা হয়, সম্মেলনে জিনপিং বলেছেন, ‘একটি আধুনিক সেনাবাহিনীর প্রতিচ্ছবি হচ্ছে অত্যাধুনিক সমর সরঞ্জাম। এ ধরনের সরঞ্জাম জাতীয় নিরাপত্তার জন্য খুবই গুরুত্বপূর্ণ।’চীনের ২৩ লাখ সদস্যের সশস্ত্র বাহিনীর যুদ্ধ সক্ষমতাকে আরও শক্তিশালী করতে নানা পদক্ষেপ এগিয়ে নিচ্ছেন প্রেসিডেন্ট জিনপিং। বিশেষ করে পূর্ব ও দক্ষিণ চীন সাগরের বিরোধপূর্ণ জলসীমায় শক্তি বৃদ্ধির বিষয়টিকে সামনে রেখে এই পদক্ষেপ।চীন এরই মধ্যে রাডারের চোখ ফাঁকি দিতে সক্ষম যুদ্ধবিমান, বিমানবাহী রণতরি ও স্যাটেলাইটবিধ্বংসী ক্ষেপণাস্ত্র তৈরি করেছে। অত্যাধুনিক আরও অনেক সামরিক সরঞ্জাম তৈরির পরিকল্পনা করছে দেশটি।সম্মেলনে জিনপিং বলেন, ‘নতুন অস্ত্রশস্ত্রকে হতে হবে ‘অভিনব, বাস্তবিক ও বিচক্ষণতা-সম্পন্ন, যা প্রকৃত লড়াইয়ের চাহিদা পূরণ করবে এবং প্রচলিত অস্ত্র-সরঞ্জামগুলোর ফাঁকফোকর বন্ধ করবে।’
