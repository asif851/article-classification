
পশ্চিমবঙ্গের জলপাইগুড়ি কেন্দ্রীয় কারাগারে গতকাল বৃহস্পতিবার সকালে এক বাংলাদেশি বন্দীর মৃত্যু হয়েছে। তাঁর নাম আলম মিঞা। বয়স ৪০ বছর।
কারা কর্তৃপক্ষ সূত্রে জানা গেছে, গতকাল সকালে অসুস্থ হয়ে পড়লে আলম মিঞাকে জলপাইগুড়ির সরকারি হাসপাতালে নেওয়া হয়। এরপর চিকিৎসকেরা তাঁকে মৃত ঘোষণা করেন।অবৈধ অনুপ্রবেশের দায়ে ২০১০ সালের মার্চে আলম মিঞাকে গ্রেপ্তার করে পুলিশ। ওই বছরের ১৯ মার্চ থেকে তিনি জলপাইগুড়ির কারাগারে ছিলেন। অবৈধ অনুপ্রবেশের দায়ে গ্রেপ্তার আলম মিঞার বিচার চলছিল জলপাইগুড়ির বিচার বিভাগীয় ম্যাজিস্ট্রেট আদালতে।কারাগারের এক কর্মকর্তা আজ শুক্রবার সকালে প্রথম আলোকে বলেন, আলম মিঞা মূক ও বধির ছিলেন। তিনি তাঁর বাড়িঘরের ঠিকানা দিতে পারেননি। এর আগে তাঁকে চিকিৎসার জন্য দুবার বহরমপুরের সরকারি হাসপাতালে পাঠানো হয়েছিল। বৃহস্পতিবার সকালে কারাগারের বন্দীদের গণনা করার সময় কারা কর্তৃপক্ষ জানতে পারে তিনি অসুস্থ। সঙ্গে সঙ্গে তাঁকে হাসপাতালে নিয়ে যাওয়া হয়। মৃতদেহ ময়নাতদন্তের জন্য পাঠানো হয়েছে বলেও জানান কারাগারের ওই কর্মকর্তা।
