
শিয়া সম্প্রদায়ের এক শীর্ষস্থানীয় ধর্মীয় নেতাসহ ৪৭ জনের মৃত্যুদণ্ড কার্যকর করেছে সৌদি আরব কর্তৃপক্ষ। দেশটির স্বরাষ্ট্র মন্ত্রণালয়ের বরাত দিয়ে বার্তা সংস্থা এএফপি আজ শনিবার এ কথা জানায়।৫৬ বছর বয়সী এই শিয়া নেতার নাম নিমর আল-নিমর। সুন্নি-শাসিত সৌদির পূর্বাঞ্চলে ২০১১ সালে সরকারবিরোধী যে গণবিক্ষোভ হয়েছিল, তার মূলে ছিলেন তিনি। ওই আন্দোলনে অংশ নেওয়ার অভিযোগে নিমরের ১৭ বছর বয়সী ভাতিজা আলী আল-নিমরকে ওই সময় গ্রেপ্তার করা হয়। তবে মৃত্যুদণ্ড কার্যকরের তালিকায় আলীর নাম নেই। মন্ত্রণালয়ের বিবৃতিতে বলা হয়েছে, উগ্রপন্থী আদর্শে জড়িয়ে পড়া, সন্ত্রাসী সংগঠনে যোগ দেওয়া, বিভিন্ন অপরাধমূলক পরিকল্পনা প্রণয়ন ও বাস্তবায়নের দায়ে এই ৪৭ জনের মৃত্যুদণ্ড কার্যকর করা হয়েছে। ২০০৩ ও ২০০৪ সালে আল-কায়েদার হয়ে হামলা চালিয়ে সৌদি ও বিদেশি নাগরিক হত্যার দায়ে মৃত্যুদণ্ড পাওয়া কয়েকজন সুন্নিও এই তালিকায় আছেন। তাঁদের মধ্যে একজন মিসরের ও একজন চাদের। বাকিরা সৌদির নাগরিক। কী পদ্ধতিতে তাঁদের মৃত্যুদণ্ড কার্যকর করা হয়েছে, তা জানায়নি দেশটির স্বরাষ্ট্র মন্ত্রণালয়। তবে জানানো হয়, সৌদির ১২টি ​শহরে আজ এই মৃত্যুদণ্ড কার্যকর করা হয়। 
সৌদিতে সাধারণত শিরশ্ছেদ করে মৃত্যুদণ্ড কার্যকর করা হয়। গত বছরের জানুয়ারিতে বাদশাহ সালমানের সিংহাসনে আরোহণের পর দেশটিতে মৃত্যুদণ্ড কার্যকরের হার বেড়ে গেছে। মাদক পাচারসহ বিভিন্ন অপরাধে গত বছর সৌদিতে ১৫৩ জনের মৃত্যুদণ্ড কার্যকর হয়েছে।
দুই বছর আগে শিয়া নেতা নিমরকে গ্রেপ্তার করা হয়। গত বছরের অক্টোবরে তাঁকে মৃত্যুদণ্ড দেওয়া হয়। তাঁর বিরুদ্ধে সৌদি শাসকদের অমান্য করা এবং নিরাপত্তা বাহিনীর বিরুদ্ধে অস্ত্র হাতে নেওয়ার অভিযোগ আনা হয়।
সৌদি আরবের প্রধান আঞ্চলিক প্রতিদ্বন্দ্বী ইরান এর আগে হুঁশিয়ারি দিয়েছিল যে নিমর আল-নিমরের মৃত্যুদণ্ড কার্যকর করা হলে সৌদি আরবকে কড়া মূল্য দিতে হবে।
