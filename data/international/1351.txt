
চীনের এক যুবক শীত নিবারণে পার্ক করা একটি ভক্সওয়াগেন গাড়িতে আগুন দিয়েছেন।আজ শনিবার টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, জিয়াংসু প্রদেশের নানজিং শহরের গত মঙ্গলবার এ ঘটনা ঘটে। পর দিন সকালে চেন নামের ওই যুবককে গ্রেপ্তার এবং তাঁর বিরুদ্ধে অগ্নিসংযোগের অভিযোগে মামলা করেছে পুলিশ।পুলিশ বলছে, ২০ বছর বয়সী ওই যুবক দাবি করেছেন, মাতাল থাকায় ঘটনার সময় হুঁশ ছিল না তাঁর। নিজেকে ও বন্ধুকে উষ্ণ রাখতেই পার্ক করা বিলাসবহুল একটি ভক্সওয়াগেন গাড়িতে আগুন দিয়েছেন। কিন্তু আগুন বেড়ে তাপমাত্রা অসহনীয় হয়ে পড়লে তাঁরা ঘটনাস্থল থেকে সরে পড়েন।ওই যুবক বলেছেন, ‘আমি ভেবেছি, গাড়িতে আগুন জ্বাললে তা আমাকে উষ্ণ রাখবে। আগুন বেড়ে গেলে তাপমাত্রাও বাড়ে। এরপর আমি সরে পড়ি।’পুলিশ জানিয়েছে, পর্যবেক্ষণ ক্যামেরার সহায়তায় ওই সন্দেহভাজন যুবককে চিহ্নিত করা হয়েছে। ফায়ার সার্ভিসের সদস্যরা ঘটনাস্থলে পৌঁছার আগেই গাড়িটি পুরোপুরি পুড়ে যায়।
