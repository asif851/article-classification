
শৈশবে যুক্তরাজ্যের ডেভেনে দৌড়ঝাঁপ খেলে বেড়াতেন জেনা স্টিম্পসন। সেখানেই এত দিন পর তাঁর প্রেমিক হুট করে নিয়ে গেলেন তাঁকে। কিছু দূর গিয়ে চোখ বন্ধ করতে বললেন। আরও কিছু দূর যাওয়ার পর চোখ খুলে দিলেন। জেনার চোখের সামনে বিস্তীর্ণ ফসলের মাঠ। কিছুক্ষণ পর স্পষ্ট হয়ে উঠল, মাঠের মাঝে ফসলের গাছ লাগিয়ে বড় লেখা ‘মেরি মি’। এই দৃশ্য দেখে আবেগে ভেসে যেতে থাকলেন জেনা।
এভাবেই প্রেমিকার কাছে বিয়ের প্রস্তাব করেছেন প্রেমিক টম প্লাম (৩৯)। টমের অক্লান্ত পরিশ্রমে অভিনব এই প্রস্তাব দেখে জেনা (৩৭) শুধু আবেগে আপ্লুত হননি, প্রস্তাবে সাড়া দিতে একরত্তিও সময় নেননি তিনি। ২০১৮ সালেই বিয়ের পিঁড়িতে বসবেন এই জুটি।
বিবিসি অনলাইনের প্রতিবেদনে বলা হয়, ডেভেনের ইস্ট অ্যানস্টে এলাকার টম ও জেনা প্রায় ১০ বছর ধরে একে অপরকে ভালোবাসেন। তাঁরা বিয়েও করতে চান। এ কারণে জেনার বাবার কাছে অনুমতি নিয়েছেন টম।  টমের এ রকম অদ্ভুত বিয়ের প্রস্তাব প্রসঙ্গে জেনা স্টিম্পসন বলেন, ‘চোখ বন্ধ অবস্থায় প্রথমে গরুর শব্দ পেয়েছিলাম। ভেবেছিলাম সে মনে হয় গরু কিনেছে। কিন্তু চোখ খুলে দেখেই আমি বিস্ময়ে অভিভূত, স্তম্ভিত। তবে ভীষণ আনন্দিতও। আমি তাঁর এই প্রস্তাবে সম্মতি দিয়েছি।’
পেশায় খেলোয়াড়দের ফিজিও টম বলেন, প্রেমিকার কাছে নিজেকে শুধু একজন ‘রোমান্টিক’ মানুষ হিসেবে নয়; এর চেয়েও বেশি কিছু পরিচয় দিতে চেয়েছেন তিনি। আর এ কারণেই তিনি বিস্তীর্ণ মাঠে চাষাবাদের মাধ্যমে কিছু করার পরিকল্পনা করেছিলেন। এ কাজে সাহায্য করেছেন তাঁর বাবা।
