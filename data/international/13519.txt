
অস্ট্রেলিয়ায় আগামী ৭ সেপ্টেম্বর সাধারণ নির্বাচন হবে। গতকাল রোববার দেশটির প্রধানমন্ত্রী কেভিন রাড পার্লামেন্ট ভবনে এক সংবাদ সম্মেলনে এ ঘোষণা দেন।আসন্ন এ নির্বাচনে দেশটির অর্থনীতি, শরণার্থী সমস্যা ও জলবায়ু পরিবর্তনের বিষয়ে গুরুত্বপূর্ণ ভূমিকা রাখবে বলে ধারণা করা হচ্ছে।সংবাদ সম্মেলনে কেভিন রাড বলেন, অস্ট্রেলিয়ার অর্থনীতি বর্তমানে একটি ক্রান্তিকালীন সময় পার করছে। সামনের নির্বাচনে তাঁদের মধ্যে লড়াই হবে, যাঁরা বর্তমান অর্থনৈতিক অবস্থা নিয়ন্ত্রণ করতে সক্ষম।গতকাল নির্বাচনের তারিখ ঘোষণার পর আজ সোমবার থেকে নির্বাচনে প্রতিদ্বন্দ্বী রাজনৈতিক দলগুলো নির্বাচনী প্রচার শুরু করেছে। প্রচারের শুরুতে দলগুলো দেশটির অর্থনীতি পুনরুদ্ধারে নিজ নিজ পরিকল্পনার কথা বলছে।প্রধানমন্ত্রী কেভিন রাডের দল লেবার পার্টি গাড়ি শিল্পের উন্নয়নে ২০ কোটি অস্ট্রেলীয় ডলারের প্যাকেজ ঘোষণা করেছে।প্রধান বিরোধী দল কনজারভেটিভ পার্টির নেতা টনি অ্যাবোট ব্রিসবেনে অনুষ্ঠিত প্রথম প্রচার সমাবেশে ঘোষণা দেন, ক্ষমতায় গেলে কার্বন ট্যাক্স প্রত্যাহার করবে তাঁর দল।প্রাথমিক জনমত জরিপের ফল অনুযায়ী, ক্ষমতাসীন দলের চেয়ে বিরোধী দল এগিয়ে রয়েছে। জনমত জরিপে বিরোধী দল বর্তমানে ৫২ শতাংশ মানুষের সমর্থনে এগিয়ে রয়েছে। ক্ষমতাসীন দলের জনসমর্থন ৪৮ শতাংশ।
