
ভারতের মুসলমানরা ভারতের জন্য বাঁচবে। ভারতের জন্য প্রাণও দেবে। তারা ভারতের খারাপ চাইবে না। দেশটির প্রধানমন্ত্রী নরেন্দ্র মোদি মার্কিন টিভি চ্যানেল সিএনএনকে দেওয়া এক সাক্ষাৎকারে এ কথা বলেন। গতকাল শুক্রবার সাক্ষাৎকারটি প্রচারিত হয়। প্রধানমন্ত্রী পদে দায়িত্ব নেওয়ার পর এটাই মোদির প্রথম সাক্ষাৎকার। খবর টাইমস অব ইন্ডিয়া ও এএফপির।  আল-কায়েদার প্রধান আয়মান আল জাওয়াহিরি সম্প্রতি এক ভিডিওবার্তায় ভারতসহ দক্ষিণ এশিয়ায় সংগঠনটির কার্যক্রম শুরুর ঘোষণা দেন। তাঁর এ ঘোষণার পরিপ্রেক্ষিতে সিএনএনের জনপ্রিয় অনুষ্ঠানের উপস্থাপক ফরিদ জাকারিয়া তাঁর প্রতিক্রিয়া জানতে চান। জবাবে মোদি বলেন, ‘আমার মনে হয়, তারা ভারতের মুসলমানদের সঙ্গে অন্যায় করছে।...আল-কায়েদা ভারতে সদস্য পেতে বেগ পাবে।’মোদি আরও বলেন, তিনি এ ব্যাপারে কথা বলার মতো কোনো বিশ্লেষক নন। কিন্তু পৃথিবীতে মানবতা সুরক্ষিত হবে কি না, মানবতায় বিশ্বাসীরা ঐক্যবদ্ধ হবেন কি না—সেটাই এখন বড় প্রশ্ন। তাঁর মতে, এটি মানবতার সংকট, কেবল একটি দেশ বা গোষ্ঠীর সংকট নয়।সাক্ষাৎকারে মোদি ভারত ও যুক্তরাষ্ট্রের সম্পর্কে প্রভাব ফেলে—এমন বেশ কিছু বিষয় নিয়ে কথা বলেন। তিনি স্বীকার করেন, দুই দেশের সম্পর্কের মধ্যে অনেক উত্থান-পতন চলছে। তবে তাদের সম্পর্ক আরও জোরদার হবে বলেই তিনি আশা প্রকাশ করেন।  মোদি বলেন, ভারত ও যুক্তরাষ্ট্র নিজেদের ইতিহাস ও সংস্কৃতির মাধ্যমে পরস্পরের সঙ্গে ঘনিষ্ঠ বন্ধনে আবদ্ধ। এ বাঁধন আরও মজবুত হবে। চলতি মাসের শেষে হোয়াইট হাউসে প্রেসিডেন্ট বারাক ওবামার সঙ্গে নরেন্দ্র মোদির বৈঠক হওয়ার কথা। গত মে মাসে দায়িত্ব গ্রহণের পর এটাই হবে তাঁর প্রথম যুক্তরাষ্ট্র সফর। নিজ রাজ্য গুজরাটে ২০০২ সালের ভয়াবহ সাম্প্রদায়িক দাঙ্গা দমনে ব্যর্থতার অভিযোগ এনে মোদির যুক্তরাষ্ট্রে প্রবেশ নিষিদ্ধ করেছিল যুক্তরাষ্ট্র। তখন গুজরাটের মুখ্যমন্ত্রী ছিলেন নরেন্দ্র মোদি। এ বছরের মে মাসে ক্ষমতায় আসে মোদির দল বিজেপি। তিনি নিযুক্ত হন নতুন প্রধানমন্ত্রী। সেই থেকে মোদির কার্যক্রম নিবিড়ভাবে পর্যবেক্ষণ করছে ওবামা প্রশাসন। এরই ধারাবাহিকতায় গত কয়েক সপ্তাহের মধ্যে যুক্তরাষ্ট্রের পররাষ্ট্রমন্ত্রী জন কেরি ও প্রতিরক্ষামন্ত্রী চাক হেগেল দিল্লিতে মোদির সঙ্গে সাক্ষাৎ করেন।নয়াদিল্লি ছেড়েছেন জিনপিং: তিন দিনের আলোচিত ভারত সফর শেষে গতকাল নয়াদিল্লি ছেড়েছেন চীনের প্রেসিডেন্ট শি জিনপিং। পিটিআই জানায়, বিদায়ের আগে ভারতের প্রধানমন্ত্রী মোদিকে নিজের শহর জিয়ান সফরের আমন্ত্রণ জানিয়েছেন চীনা প্রেসিডেন্ট।
