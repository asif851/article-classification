
এ কেমন অদ্ভুত বাবা! সন্তানকে মৃত্যুর দুয়ার থেকে ফিরিয়ে আনলেন যে চিকিৎসক, তাঁর কাছেই কিনা চাইলেন জামা ছেঁড়ার ক্ষতিপূরণ?
চীনের হুবেই প্রদেশে ঘটেছে এ ঘটনা। দেশটির গণমাধ্যম সাংহাইস্টের বরাত দিয়ে এনডিটিভি অনলাইন জানায়, হৃদ্‌রোগে আক্রান্ত হয়ে জ্ঞান হারান ওই ব্যক্তির ছেলে। তাঁকে হুবেই প্রদেশের ঝংগাং হাসপাতালে নেওয়া হয়। চিকিৎসক দ্রুত তাঁর পরনের জামা ছিঁড়ে প্রয়োজনীয় চিকিৎসা দেওয়া শুরু করেন। এমনটা চিকিৎসার ক্ষেত্রে হরহামেশা ঘটে থাকে। মৃত্যুপথযাত্রী রোগীকে বাঁচাতে এক মিনিট সময়ও মূল্যবান হয়ে পড়ে চিকিৎসকদের কাছে।
তবে ওই চিকিৎসকই ভড়কে গেলেন যখন এই জামা ছেঁড়ার জন্য তাঁর কাছে ক্ষতিপূরণ চাইলেন ওই রোগীর বাবা। নিশ্চিত মৃত্যুর হাত থেকে ছেলেকে ফেরত পেয়ে ধন্যবাদ দেওয়ার বদলে দেড় হাজার ইউয়ান দাবি করে বসেন তিনি। বাবার বক্তব্য, জরুরি সেবাকক্ষে ছেলের জামা ছিঁড়ে ফেলেছেন চিকিৎসকেরা। জামার পকেটে থেকে হারিয়ে গেছে অল্প কিছু ইউয়ান, পরিচয়পত্র আর টুকিটাকি কয়েকটা জিনিস।
এই ঘটনাটি চীনের সামাজিক যোগাযোগমাধ্যম ওয়েবোতে প্রকাশ হলে বাবার ওই ভূমিকা নিয়ে সমালোচনার ঝড় ওঠে। তবে মজার বিষয় হচ্ছে, ক্ষতিপূরণ বাবদ এক হাজার ইউয়ান রোগীর বাবাকে পরিশোধ করেন ওই চিকিৎসক।
