
কলম্বিয়ার ফার্ক গেরিলারা সরকারের সঙ্গে শান্তি আলোচনায় সহযোগিতা করতে দেশটির সদ্য মিস ইউনিভার্স শিরোপাধারী পলিনা ভেগাকে অনুরোধ করেছেন। ফার্কের ওয়েবসাইটে এক বিবৃতিতে এই অনুরোধ জানানো হয়। কিউবার রাজধানী হাভানায় কলম্বিয়ার সরকার এবং গেরিলারা একটি চুক্তি সম্পাদনের জন্য চেষ্টা করছে। তবে সেই প্রক্রিয়ায় এখন অচলাবস্থা তৈরি হয়েছে। ফার্কের বিবৃতিতে মিস ইউনিভার্স পলিনাকে হাভানা সফরের আমন্ত্রণ জানানো হয়। তবে এই আমন্ত্রণের পরে পলিনার পক্ষ থেকে এর কোনো জবাব দেওয়া হয়নি। রেভলুশনারি আর্মড ফোর্সেস অব কলম্বিয়া পিপলস আর্মি বা ফার্ক ৫০ বছর ধরে সরকারবিরোধী গেরিলা যুদ্ধ চালাচ্ছে। বিবিসি
