
এই মুহূর্তে ভারতে সাধারণ নির্বাচন হলে কেন্দ্রে বিজেপির নেতৃত্বাধীন এনডিএ বা জাতীয় গণতান্ত্রিক মোর্চা এবং পশ্চিমবঙ্গে বামফ্রন্ট ভালো ফল করবে। এবিপি আনন্দ ও এসি নিয়েলসেনের এক যৌথ জনমত সমীক্ষায় ফুটে উঠেছে এই চিত্র।
এই জনমত সমীক্ষা চালানো হয়েছে ভারতের বিভিন্ন রাজ্যের ১৫২টি লোকসভা কেন্দ্রে। ভারতের লোকসভায় রয়েছে ৫৪৩টি আসন। সমীক্ষা রিপোর্টটি গতকাল মঙ্গলবার আনন্দবাজার পত্রিকা এবং দ্য টেলিগ্রাফ পত্রিকায় ছাপা হয়েছে।
পশ্চিমবঙ্গের ১৭টি লোকসভা কেন্দ্রের তিন হাজার ৭৬২ জন ভোটারের ওপর চালানো হয় এই সমীক্ষা। সমীক্ষার ফলে বলা হয়, পশ্চিমবঙ্গের ৪২টি লোকসভার আসনে বিনা জোটে এখন ভোট হলে বামফ্রন্ট ১৮টি, তৃণমূল ১৪টি এবং কংগ্রেস নয়টি আসন পাবে। নির্দলীয়রা পেতে পারে একটি আসন। তবে বিজেপি কোনো আসন পাবে না। আর কংগ্রেস ও তৃণমূল জোটবদ্ধ হয়ে নির্বাচন করলে তারা পাবে ২৪টি আসন এবং বামফ্রন্ট পাবে ১৭টি আসন।
বর্তমানে তৃণমূলের রয়েছে ১৯টি, কংগ্রেসের ছয়টি, বামফ্রন্টের ১৫টি, বিজেপির একটি এবং নির্দলীয় একটি। সমীক্ষায় বলা হয়, সারদাসহ বিভিন্ন ইস্যুতে তৃণমূল কংগ্রেসের ভোটসংখ্যা হ্রাস পাচ্ছে।
এই সমীক্ষা চালানো হয় ১ থেকে ১০ মে। সমীক্ষা বলছে, এখন ভোট হলে এনডিএ পাবে লোকসভার ২০৬টি আসন এবং ইউপিএ পাবে ১৩৬টি আসন। আর আঞ্চলিক দল ও নির্দলীয় প্রার্থীরা পাবে ১৬৭টি।
অন্যদিকে প্রধানমন্ত্রী হিসেবে তালিকার শীর্ষে উঠে এসেছে বিজেপির নেতা নরেন্দ্র মোদীর নাম। ৩৬ শতাংশ ভোটার নরেন্দ্র মোদীর পক্ষে রায় দিয়েছেন।
এর পরে পছন্দের তালিকায় রয়েছেন রাহুল গান্ধী (১৩ শতাংশ), মনমোহন সিং (১২ শতাংশ), মায়াবতী ( ৯ শতাংশ), সোনিয়া গান্ধী (৮ শতাংশ), লালকৃষ্ণ আদভানি (৬ শতাংশ), মুলায়ম সিং (৫ শতাংশ), নীতিশ কুমার (৩ শতাংশ) ও সুষমা স্বরাজ (২ শতাংশ)।
