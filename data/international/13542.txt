
সুইডেনের মডেল আরভিডা বিসট্রম। সম্প্রতি নিজের লোমশ পা দেখিয়ে একটি বিজ্ঞাপনে অংশ নিয়েছিলেন তিনি। ওই বিজ্ঞাপন ইউটিউবে প্রচারিত হওয়ার পরপরই হয়রানিমূলক মন্তব্যের তোড়ে জেরবার আরভিডা। কিছু ব্যক্তি তাঁকে ধর্ষণ করার হুমকিও দিয়েছে।
বিবিসি অনলাইনের খবরে বলা হয়েছে, আরভিডা অ্যাডিডাসের বিজ্ঞাপনে অংশ নিয়েছিলেন। ইউটিউবে বিজ্ঞাপনটি প্রচারিত হওয়ার পর ২৬ বছর বয়সী এই মডেল নিজের ইনস্টাগ্রাম অ্যাকাউন্টে কিছু ছবি পোস্ট করেছেন। সেসব ছবিতেও নিজের লোমশ পা দেখিয়েছেন তিনি।
আরভিডা বলেছেন, ধর্ষণ করার হুমকি দিয়ে সামাজিক যোগাযোগমাধ্যমে বার্তা পাঠানো হয়েছে তাঁকে। তাঁর ভাষায়, ‘গত সপ্তাহে অ্যাডিডাস অরিজিনালস সুপারস্টার নামের ওই প্রচারাভিযানে ব্যবহার করা আমার ছবিতে খুব অশ্লীল মন্তব্য এসেছে। আমাকে ধর্ষণের হুমকি দেওয়া হয়েছে।’
মডেলিং করার পাশাপাশি আরভিডা ফটোগ্রাফার হিসেবেও কাজ করেন। মলি সোডা নামের এক শিল্পীর সঙ্গে মিলে তিনি ছবির একটি বই প্রকাশ করেছেন, যাতে বিভিন্ন নারীর ২৭০টি ছবি আছে। নিজ নিজ সম্প্রদায়ের নিয়ম ভাঙার কারণে এসব নারীর ছবি ইনস্টাগ্রাম থেকে সরিয়ে ফেলা হয়েছিল।
ইনস্টাগ্রামে অবশ্য তাঁর পাশে এসে দাঁড়িয়েছেন ফলোয়ারেরা। ব্রায়ান নামের এক ব্যক্তি লিখেছেন, ‘আরভিডার ছবিগুলো আমি দেখেছি। তাঁর লোমশ পায়ের বিষয়ে আমি কোনো সমস্যা দেখছি না। আমি পুরুষ বলেই আমার গায়ের লোম নিয়ে কেউ কিছু বলে না। ’
অন্যদিকে এক বিবৃতিতে অ্যাডিডাস কোম্পানি বলেছে, তারা আরভিডার মতো মডেলের সঙ্গে কাজ করতে পেরে সম্মানিত বোধ করেছে। তাঁর সৃজনশীলতার প্রশংসাও করেছে কোম্পানিটি।
