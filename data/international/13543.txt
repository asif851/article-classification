
গৃহপরিচারিকাকে মারধর করা ও না খাইয়ে রাখার অভিযোগে হংকংয়ের এক নারীকে ছয় বছরের কারাদণ্ডাদেশ দিয়েছেন আদালত। আজ শুক্রবার দেশটির এক আদালত এ রায় দেন।
বার্তা সংস্থা এএফপির খবরে জানানো হয়, হংকং নগরে গৃহকর্মীকে নির্যাতনের এ ঘটনাটি আন্তর্জাতিক প্রচার পেয়েছে। আদালতের রায়ে নির্যাতনের শিকার ওই গৃহকর্মী অবশ্য খুশি নন। তিনি আরও বেশি সাজা প্রত্যাশা করেছিলেন।
ইন্দোনেশিয়ার এরওইয়ানা সুলিসথাইয়ানিংসিহ (২৪) গত ডিসেম্বরে হংকংয়ের একটি আদালতে তাঁর ওপর নির্যাতনের বর্ণনা দেন। তাঁর ভাষ্যমতে, তাঁকে গৃহকর্ত্রী কোনো রকমে খাইয়ে মাত্র চার ঘণ্টা ঘুমানোর সুযোগ দিয়ে প্রচুর খাটাতেন। আর দিতেন বেধড়ক পিটুনি। এতে তিনি জ্ঞানও হারাতেন।  ছয় সপ্তাহ ধরে এ মামলার বিচারিক কার্যক্রম চলে। কৌঁসুলিরা জানান, ওই গৃহকর্ত্রী ঝাড়ু, রুলার ও পোশাক রাখার হ্যাঙ্গার ‘নির্যাতনের অস্ত্র’ হিসেবে ব্যবহার করতেন।
ওই গৃহকর্ত্রীর বিরুদ্ধে আনা বিভিন্ন অভিযোগের মধ্যে ১৮ টিতে তিনি অভিযুক্ত হন। এর মধ্যে উল্লেখযোগ্য হলো শারীরিক নির্যাতন, অপদস্থ করা, ভয়ভীতি দেখানো ও পারিশ্রমিক না দেওয়া।
