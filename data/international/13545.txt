
জার্মানির চ্যান্সেলর আঙ্গেলা ম্যার্কেলের করমর্দনের প্রস্তাব মার্কিন প্রেসিডেন্ট ডোনাল্ড ট্রাম্প নাকচ করেননি বলে দাবি করেছেন ট্রাম্পের মুখপাত্র শন স্পাইসার। তিনি বলেন, ‘তিনি (ট্রাম্প) ওই প্রস্তাবটি শুনেছেন এটা আমি বিশ্বাস করি না।’
বার্তা সংস্থা এএফপির এক প্রতিবেদনে বলা হয়, জার্মানির সাপ্তাহিক পত্রিকা দের স্পাইগেলকে দেওয়া এক সাক্ষাৎকারে ট্রাম্পের মুখপাত্র শন স্পাইসার এ মন্তব্য করেন। আজ রোববার সাক্ষাৎকারটি প্রকাশ হয়।
প্রতিবেদনে বলা হয়, হোয়াইট হাউসে গত শুক্রবার দ্বিপক্ষীয় বৈঠক করেন যুক্তরাষ্ট্রের প্রেসিডেন্ট ডোনাল্ড ট্রাম্প ও জার্মানির চ্যান্সেলর আঙ্গেলা ম্যার্কেল। সংবাদ সম্মেলনের পর তাঁরা করমর্দন করেছিলেন। তবে হোয়াইট হাউসের ওভাল কার্যালয়ে গণমাধ্যমের সামনে ম্যার্কেল দ্বিতীয়বার করমর্দনের প্রস্তাব দিলে ট্রাম্প এমন ভাব করেন যেন কিছুই শুনতে পাচ্ছেন না। দ্বিতীয়বার ম্যার্কেল করমর্দনের প্রস্তাব দেন। এবারও ট্রাম্প একই আচরণ করেন। এরপর কিছুটা অপ্রস্তুত অবস্থায় পড়েন ম্যার্কেল। তাতেও ট্রাম্প নির্বিকার থাকেন। অল্পক্ষণের মধ্যেই পরিস্থিতি সামলে নেন ম্যার্কেল। সাংবাদিকদের দিকে তাকিয়ে স্মিত হাসেন। এ নিয়ে গণমাধ্যম ও সামাজিক যোগাযোগের মাধ্যমে নানা রকম ঠাট্টা-বিদ্রূপ শুরু হলে আজ ট্রাম্পের মুখপাত্র করমর্দনের প্রস্তাব ট্রাম্প নাকচ করেননি বলে দাবি করলেন।
ডোনাল্ড ট্রাম্প মার্কিন প্রেসিডেন্ট নির্বাচিত হওয়ার পর এটাই ছিল জার্মানির চ্যান্সেলর আঙ্গেলা ম্যার্কেলের প্রথম যুক্তরাষ্ট্র সফর। অভিবাসী, বাণিজ্যসহ বিভিন্ন ইস্যুতে ট্রাম্প-ম্যার্কেলের দ্বিমত রয়েছে। বৈঠকে দুজনেই এসব ইস্যুতে একে অন্যের সিদ্ধান্তের সমালোচনা করেছেন।
