
ভারতের বিহার রাজ্যের মুখ্যমন্ত্রী নিতীশ কুমার এক আদেশ জারি করে বলেছেন, বিহারের কোনো সরকারি কর্মচারী বিয়ের সময় যৌতুক নিলে তাঁকে চাকরি খোয়াতে হবে। বিহারের নারী উন্নয়ন দপ্তরের তরফে বিভিন্ন সরকারি দপ্তরে এ-সংক্রান্ত নির্দেশ পাঠানো হচ্ছে। 
বিহারে এখনো অবিবাহিত সরকারি কর্মচারীর প্রচুর চাহিদা মেয়ের মা-বাবার কাছে। মেয়ে পক্ষ প্রচুর অর্থ পণ দিয়ে এক প্রকার কিনে নেয় ওই সব সরকারি কর্মচারীদের। তাই মুখ্যমন্ত্রী নিতীশ কুমার বিহারে যৌতুক প্রথা ও বাল্যবিবাহ রোধ করতে এই নতুন ফরমান জারি করেছেন। বিহারে এখনো সরকারি চাকরিতে যোগ দেওয়ার সময় সবাইকে এই মর্মে শপথ নিতে হয়, তাঁরা নিজেরা বা নিজের ছেলেমেয়ের বিয়েতে কোনো পণ নেবেন না বা বাল্যবিবাহও দেবেন না। বিহারের উপমুখ্যমন্ত্রী সুশীল কুমার মোদি বলেছেন, বাল্যবিবাহ বন্ধ করার জন্য, ‘বন্ধন তোড়’ নামে একটি মোবাইল অ্যাপ চালু করা হচ্ছে। এই অ্যাপে থাকবে একটি এসওএস বোতাম। যদি কাউকে মতের বিরুদ্ধে নাবালিকা অবস্থায় জোর করে বিয়ে দেওয়ার চেষ্টা করা হয়, তাহলে সেই মেয়েরা এই অ্যাপের মাধ্যমে প্রশাসনের সাহায্য নিতে পারবে।
