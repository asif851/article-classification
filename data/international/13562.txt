
হু মিং চীনের একটি বিশ্ববিদ্যালয়ের অর্থনীতির অধ্যাপক। প্রতিদিন বিশ্ববিদ্যালয়ে ক্লাস নিতে তিনি তাঁর মাকে সঙ্গে নিয়ে আসেন। ৫৪ বছর বয়সী হু মিং এই বয়সে কেন তাঁর মাকে সঙ্গে নিয়ে আসেন, তা নিয়ে শুরু হয় নানা গুঞ্জন। তবে সব আলোচনার সমাপ্তি টেনে হু মিং। স্থানীয় একটি গণমাধ্যম বেইজিং ইয়ুথ ডেইলিতে জানান এর কারণ।
পরিবারের বড় ছেলে হু মিং। ২০১১ সালে সেরিব্রাল হেমারেজে তাঁর বাবা মারা যান। এরপর আলঝেইমারে আক্রান্ত হন তাঁর মা। কিছুই মনে রাখতে পারেন না তিনি। নিজের অস্তিত্ব ছাড়া এখন কারও অস্তিত্বই টের পান না ৮৪ বছরের এই বৃদ্ধা। কোনো কিছু হাতে রাখলে মনে করতে পারেন না, জিনিসটা কী। এ রোগের এমনই ধারা। এ অবস্থায় বাড়িতে ছোট বোনদের কাছে মাকে রেখে আসতে ভরসা পান না হু মিং। প্রতিদিনই ক্লাস নিতে তাই বৃদ্ধা মাকে সঙ্গে করে নিয়ে আসেন।
শিক্ষার্থী ও বিশ্ববিদ্যালয় কর্তৃপক্ষ বিষয়টি খুব মানবিক বিবেচনাতেই নিয়েছেন। বেইজিং ইয়ুথ ডেইলিতে দেওয়া সাক্ষাৎকারে এক শিক্ষার্থী বলেন, ‘প্রথম দিন আমি বুঝতে পারিনি ক্লাসে সবার পেছনে বসে থাকা এই বৃদ্ধা কে। আমরা তাকে জ্যেষ্ঠ শিক্ষিকা বলে মনে করেছিলাম। পরে বুঝতে পারি তিনি কে। অধ্যাপকের মাতৃভক্তি অসাধারণ। আমাকে এ ঘটনা নাড়া দিয়েছে।’
বিশ্ববিদ্যালয় কর্তৃপক্ষ বলছে, এ ব্যাপারে হু মিংকে কিছুই বলেনি কর্তৃপক্ষ। কেউ আপত্তি তোলেনি।
২০১৬ সালে বেইজিং ইয়ুথ ডেইলিতে প্রকাশিত হয় হু মিংয়ের জীবনের এই কাহিনি। তবে সম্প্রতি চীনের সামাজিক যোগাযোগ মাধ্যম সিনা ওয়েবোতে ব্যাপক আলোড়ন তোলে ঘটনাটি। গণমাধ্যমটির পোস্ট করা প্রতিবেদনটিতে মন্তব্য আসে নয় হাজার। প্রতিবেদনটি শেয়ার করা হয় সাত হাজারবার।
মন্তব্যেও ছড়িয়ে পড়ে প্রশংসা। সবাই বলেন, অধ্যাপক ছাত্রদের কেবল পুথিগত শিক্ষা দিলেন না, মানবিকতার শিক্ষাও দিলেন। এটিই জীবনের আসল শিক্ষা। একজন মন্তব্য করেন, ‘আমার মতে সর্বোচ্চ শিক্ষা প্রদান করলেন শিক্ষক। এক দিকে তিনি আমাদের পাঠদান করলেন, অন্যদিকে মাতৃভক্তি শেখালেন।’
এদিকে ওই শিক্ষকের কাছে জানতে চাওয়া হয়, কেন তিনি মায়ের সেবার জন্য কোনো পরিচারিকা রাখছেন না। তিনি উত্তর দেন, মায়ের দেখাশোনার জন্য অন্য বিকল্পের প্রশ্নই আসে না।
