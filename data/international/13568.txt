
গত বছর নির্বাচনে জিতে যুক্তরাষ্ট্রের প্রেসিডেন্ট ডোনাল্ড ট্রাম্প হোয়াইট হাউসের দায়িত্ব নিয়েছেন চলতি বছর ২০ জানুয়ারি। ক্ষমতার ১০০ দিন পূর্ণও করে ফেলেছেন এরই মধ্যে। সময়টা বেশি না। কিন্তু এই অল্প সময়েই উত্তর কোরিয়া নিয়ে উত্তেজনা তুঙ্গে নিয়ে গেছেন তিনি। সমূহ সংঘাত নিয়ে আশঙ্কার পারদ ওপরে উঠছে তরতর করে।
জাতিসংঘের প্রস্তাব অনুযায়ী, যেকোনো ধরনের ব্যালিস্টিক ক্ষেপণাস্ত্রের পরীক্ষা বা পারমাণবিক অস্ত্র কর্মসূচি পরিচালনায় কমিউনিস্ট দেশ উত্তর কোরিয়ার ওপর নিষেধাজ্ঞা রয়েছে। তবে বাধা যতই থাকুক, আন্তর্জাতিক চাপকে বুড়ো আঙুল দেখিয়ে এ বছর কয়েকটি ব্যালিস্টিক ক্ষেপণাস্ত্রের পরীক্ষা চালিয়েছে দেশটি। এ ছাড়া ২০০৬ সাল থেকে এখন পর্যন্ত পারমাণবিক অস্ত্র পরীক্ষা চালিয়েছে পাঁচটি; যার দুটিই ছিল গত বছর। ব্যালিস্টিক ক্ষেপণাস্ত্রের সাম্প্রতিকতম পরীক্ষাটি উত্তর কোরিয়া চালায় গত শুক্রবার। তাদের দাবি, এটা বৈরী প্রতিবেশী দক্ষিণ কোরিয়ার রাজধানী সিউলে আঘাত হানতে সক্ষম। তবে এ পরীক্ষা ব্যর্থ হয়েছে।ইতিমধ্যে, উত্তর কোরীয় নেতা কিম জং-উন রাখঢাক না করে বলে দিয়েছেন, তাঁর দেশের বিজ্ঞানীরা যুক্তরাষ্ট্রের মাটিতে আঘাত হানতে সক্ষম পারমাণবিক অস্ত্রবাহী ক্ষেপণাস্ত্র নিয়ে কাজ করছেন। পিয়ংইয়ংয়ের একজন জ্যেষ্ঠ কর্মকর্তা এনবিসি নিউজকে বলেন, তাঁরা যেকোনো সময় যেকোনো স্থানে আন্তমহাদেশীয় ব্যালিস্টিক ক্ষেপণাস্ত্রের পরীক্ষা চালাতে প্রস্তুত। পরিস্থিতি এতটা আতঙ্কজনক পর্যায়ে পৌঁছেছে যে মার্কিন পররাষ্ট্রমন্ত্রী রেক্স টিলারসন সম্প্রতি উত্তর কোরিয়ার ঘনিষ্ঠ মিত্র চীনকে অনুরোধ জানিয়েছেন, তারা যেন পিয়ংইয়ংকে বশে আনতে; অন্ততপক্ষে কৌশলগত হিসাবনিকাশ পুনর্বিবেচনায় তার প্রভাব খাটায়। টিলারসন এ-ও হুঁশিয়ারি দেন, পিয়ংইয়ং যদি আন্তমহাদেশীয় ক্ষেপণাস্ত্র পরীক্ষা চালায়, তাহলে তার বিরুদ্ধে সামরিক পদক্ষেপের বিষয় ভাবা হবে। কিন্তু উত্তর কোরিয়া এ হুঁশিয়ারি উড়িয়ে দিয়েছে।জাতিসংঘে নিযুক্ত উত্তর কোরিয়ার প্রতিনিধি কিম ইম রেয়ং এ হুঁশিয়ারির পাল্টা জবাবে বলেছেন, ট্রাম্প প্রশাসন উত্তর কোরিয়ার ব্যাপারে যে শক্ত কৌশল নিচ্ছে, তাতে এক বিপজ্জনক পরিস্থিতি সৃষ্টি হচ্ছে। এতে যেকোনো মুহূর্তে পরমাণু যুদ্ধ বেধে যেতে পারে। এদিকে ট্রাম্প উত্তর কোরিয়াকে তার বিতর্কিত অস্ত্র কর্মসূচি থেকে নিবৃত্ত করতে ব্যর্থ হওয়ায় নিজের পূর্বসূরি বারাক ওবামার প্রশাসনকে দায়ী করেছেন। উত্তর কোরিয়া নিয়ে সৃষ্ট সাম্প্রতিকতম সংকট প্রেসিডেন্ট ট্রাম্পের আমলে যেভাবে গড়াল, তার ক্রমবিন্যাস এ রকম:ফেব্রুয়ারি ১২: ট্রাম্প প্রশাসনের প্রতি বৃদ্ধাঙ্গুলির প্রথম প্রদর্শন হিসেবে উত্তর কোরিয়া সফলভাবে ফুকুসং-২ নামের ব্যালিস্টিক ক্ষেপণাস্ত্রের পরীক্ষা চালায়।মার্চ ৬: জাপানে মার্কিন সামরিক ঘাঁটিকে ভাবনায় ফেলে উত্তর কোরিয়ার গোলন্দাজ বাহিনী জাপান সাগরে চারটি ব্যালিস্টিক ক্ষেপণাস্ত্র ছোড়ে। এগুলোর তিনটি জাপান উপকূলের মাত্র ২০০ মাইলের মধ্যে গিয়ে আঘাত হানে। জাপানের প্রধানমন্ত্রী একে ‘এক অতি বিপজ্জনক পদক্ষেপ’ বলে আখ্যায়িত করেন।মার্চ ১৪: জাপান সাগরের যে স্থানে উত্তর কোরিয়া ক্ষেপণাস্ত্র ছোড়ে, সেখানে উচ্চপ্রযুক্তির ক্ষেপণাস্ত্র প্রতিরক্ষাব্যবস্থা-সংবলিত যুদ্ধজাহাজ পাঠায় যুক্তরাষ্ট্র।মার্চ ১৫: মার্কিন পররাষ্ট্রমন্ত্রী হিসেবে প্রথম এশিয়া সফরে বেরিয়ে জাপানে যান টিলারসন।মার্চ ১৯: মহাকাশ কর্মসূচির অংশ হিসেবে দাবি করে এক নতুন রকেট ইঞ্জিনের পরীক্ষা চালায় উত্তর কোরিয়া।এপ্রিল ২: উত্তর কোরিয়ার পরমাণু কর্মসূচি নিয়ে সৃষ্ট সংকটের সমাধানে চীন সহায়তা করতে ব্যর্থ হলে যুক্তরাষ্ট্র একাই ব্যবস্থা নেবে বলে জানান প্রেসিডেন্ট ট্রাম্প। এ ব্যাপারে ফাইন্যান্সিয়াল টাইমস পত্রিকাকে তিনি বলেন, ‘উত্তর কোরিয়ার ব্যাপারে চীন আমাদের সহায়তা করবে, নাকি করবে না, তা বেইজিংকে বলতে হবে। যদি তারা করে, তবে সেটা তার জন্য খুব ভালো হবে। আর যদি না করে, তাহলে তা কারও জন্যই ভালো হবে না।’এপ্রিল ৫: উত্তর কোরিয়া মধ্যম পাল্লার একটি ক্ষেপণাস্ত্রের পরীক্ষা চালায়। পিয়ংইয়ংয়ের কথা অনুযায়ী, এটা যুক্তরাষ্ট্রের যুদ্ধবিমানবাহী রণতরি ধ্বংস করতে সক্ষম। অবশ্য এ পরীক্ষা ব্যর্থ হয়।এপ্রিল ১০: শক্তি প্রদর্শনের উদ্দেশ্যে যুদ্ধবিমানবাহী রণতরি ইউএসএস কার্ল ভিনসন কোরীয় উপদ্বীপ অভিমুখে রওনা দেয়।এপ্রিল ১৫: কেএন-১৭ নামের আরেক ক্ষেপণাস্ত্রের পরীক্ষা চালায় উত্তর কোরিয়া। এটাও ব্যর্থ হয়। পিয়ংইয়ংয়ে দেশটির শীর্ষ একজন কর্মকর্তা চো রেয়ং ট্রাম্প প্রশাসনকে অভিযুক্ত করে বলেন, ‘তারা এ অঞ্চলে রণতরি পাঠিয়ে যুদ্ধ পরিস্থিতি তৈরি করছে। তিনি হুমকি দেন, সর্বাত্মক যুদ্ধের জবাব আমরা সর্বাত্মক যুদ্ধ দিয়েই দেব। আর পরমাণু যুদ্ধের জবাব দেব আমাদের পরমাণু অস্ত্র দিয়ে।’এপ্রিল ২৬: উত্তেজনা বাড়ার মধ্যে ক্যালিফোর্নিয়ার ভ্যানডেনবার্গ বিমানঘাঁটি থেকে ৪ কোটি ডলার মূল্যের মিনিটম্যান-থ্রি ক্ষেপণাস্ত্রের পরীক্ষা চালায় যুক্তরাষ্ট্র। উত্তর কোরিয়া একে উসকানি বলে আখ্যা দেয়।এপ্রিল ২৮: উত্তর কোরিয়া কেএন-১৭ নামের আরেকটি ক্ষেপণাস্ত্রের পরীক্ষা চালায়। এটাও ব্যর্থ হয়। মে ২: এক টেলিফোন সংলাপে মার্কিন প্রেসিডেন্ট ট্রাম্প ও রুশ প্রেসিডেন্ট পুতিন উত্তর কোরিয়া নিয়ে যে খুব বিপজ্জনক পরিস্থিতি দেখা দিয়েছে, তা মেটানোর সর্বোত্তম পন্থা নিয়ে আলোচনা করেন।
সূত্র: এনবিসি অবলম্বনে আবু হুরাইরাহ্
