
তাইওয়ানসহ দক্ষিণ-পূর্ব এশিয়ার দেশগুলোর একটি জনপ্রিয় জলখাবার হচ্ছে দুর্গন্ধে ভরা ‘তফু’। স্থানীয় লোকজনের কাছে এর বিশেষ বৈশিষ্ট হলো—এটি যত বেশি দুর্গন্ধ ছড়াবে, খেতে তত বেশি মজা। ফুটপাতের দোকানগুলোতে বিক্রি হওয়া এ খাবারের দুর্গন্ধে টেকা দায়। তা সত্ত্বেও নাকে হাত চেপে রীতিমতো লাইনে দাঁড়িয়ে দুর্গন্ধ তফু কেনেন ক্রেতারা। আবর্জনা পোড়া কটু গন্ধ ও মানবদেহের ঘামের দুর্গন্ধ মিলে যে উত্কট গন্ধ, তফুর গন্ধ অনেকটা তেমনই। গাজানো বাঁধাকপি, বাঁশের কাণ্ড, বহু পুরোনো ডিম বা হাঁসের জমাট রক্ত দিয়ে বিশেষ প্রক্রিয়ায় খাবারটি তৈরি করা হয়ে থাকে। এর পর প্রায় এক সপ্তাহ ধরে সসে ডুবিয়ে রাখা হয়। রেস্তোরাঁ বা হোটেলে এটি সবজির সঙ্গে পরিবেশন করা হয়। এ খাবারটির উত্পত্তি কবে, কোথায়—এ নিয়ে অনেক গল্প প্রচলিত আছে। তবে ক্যালিফোর্নিয়ার সয় ইনফো সেন্টারের মতে, এর উত্পত্তি চীনে। জনশ্রুতি আছে, চীনের কিং সম্রাটদের শাসনামলে এক ফেরিওয়ালার অসতর্কতার কারণে এই খাবারের উত্পত্তি। তিনি আসলে প্রচলিত প্রণালিতে তফু তৈরি করার পর এর কথা ভুলে গিয়েছিলেন। দীর্ঘদিন পর যখন সেটি থেকে দুর্গন্ধ ছড়াতে শুরু করে, তখন টের পেলেন এটি খেতে আগের চেয়ে অনেক বেশি সুস্বাদু হয়েছে।
দক্ষিণ-পূর্ব এশিয়া ছাড়াও বিশ্বের নানা দেশের মানুষ খাবারটি খেতে খুব পছন্দ করে। মার্কিন টেলিভিশন চ্যানেল সিএনএনের বিশ্বের সবচেয়ে সুস্বাদু খাবার-২০১১-এর তালিকায় উঠে এসেছে ‘দুর্গন্ধ তফুর’ নাম। রয়টার্স।
