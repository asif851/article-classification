
নির্বাচনী প্রচারসভায় বক্তব্য দিচ্ছিলেন রিপাবলিকান পার্টির প্রেসিডেন্ট প্রার্থী ডোনাল্ড ট্রাম্প। হঠাৎ ভিড়ের মধ্য থেকে ‘বন্দুক, বন্দুক’ বলে কেউ চিৎকার করে উঠলেন। তড়িঘড়ি মঞ্চ থেকে ট্রাম্পকে নামালেন সিক্রেট সার্ভিসের সদস্যরা।
তবে ভয়টা ছিল মিথ্যে। একটু পরেই আবার মঞ্চে ফিরলেন ট্রাম্প। বক্তব্য শুরু করলেন। বলেন, ‘নির্বাচনে লড়াই চালিয়ে যাওয়া আমাদের জন্য সহজ না। কিন্তু আমরা লড়াই চালিয়ে যাব। কেউ আমাদের থামাতে পারবে না।’
স্থানীয় গণমাধ্যমের খবরে সিক্রেট সার্ভিসের এক বিবৃতির বরাত দিয়ে এএফপির খবরে জানানো হয়, গতকাল শনিবার নেভাদা অঙ্গরাজ্যের রিনোতে নির্বাচনী প্রচারসভা চলছিল। ‘বন্দুক, বন্দুক’ চিৎকারের পর যুক্তরাষ্ট্রের সিক্রেট সার্ভিসের সদস্যরা ট্রাম্পকে মঞ্চ থেকে নিয়ে যান। সন্দেহভাজন একজনকে আটকও করা হয়। তবে তল্লাশির পর কোথাও কিছু খুঁজে না পেয়ে তাঁকে ছেড়ে দেওয়া হয়।
সিক্রেট সার্ভিসের সদস্যদের ধন্যবাদ জানিয়ে ট্রাম্প বলেন, তাঁরা খুবই অদ্ভুত ও বিস্ময়কর। তাঁদের যোগ্যতার সঠিক মূল্যায়ন হওয়া উচিত।
এ নিয়ে দ্বিতীয়বারের মতো বিপদের আশঙ্কায় নিরাপত্তাকর্মীরা ট্রাম্পকে মঞ্চ থেকে নামিয়ে নিয়ে গেলেন। তাঁর নির্বাচনী প্রচারে প্রায়ই অব্যবস্থাপনা ও বিশৃঙ্খলা দেখা যায়।
