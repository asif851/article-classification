
তিনজনের একটি দল ব্যাংকে ঢুকেছিল ডাকাতি করতে। কিন্তু কাগুজে নোটের বদলে তাদের দৃষ্টি ছিল শুধু কয়েনের দিকে। শেষে ২ লাখ ৩০ হাজার রুপির কয়েন নিয়ে পালায় ডাকাতেরা। এসব কয়েনের মধ্যে ছিল পাঁচ আর দশ টাকার কয়েন। আর এগুলো নিয়ে যেতে ৪৬টি পলিথিনের ব্যাগ প্রয়োজন হয়েছিল ডাকাতদের।
এনডিটিভির খবরে বলা হয়েছে, দিল্লির একটি ব্যাংকে ঘটেছে এ ঘটনা। উত্তর দিল্লির মুখার্জি নগর এলাকার ‘সিন্ডিকেট ব্যাংকে’ গত সোমবার রাতে ওই তিন ডাকাত জানালা কেটে ঢোকে। পরদিন সকালে ব্যাংকের একজন কর্মচারী প্রথম ডাকাতির বিষয়টি বুঝতে পারেন। পুলিশের তৎপরতায় ডাকাতেরা ওই দিনই ধরা পড়ে যায়। কাছের একটি বাসস্ট্যান্ডে কাজ করতেন তাঁরা।
এরপর জিজ্ঞাসাবাদে জানা যায় শুধু কয়েন চুরির রহস্য। ভারতে নতুন নোট প্রবর্তন হওয়ার পর থেকেই গুজব আছে যে ওই সব কাগুজে নোটে ব্যবহারকারীর অবস্থান নির্ণয়ের জন্য মাইক্রোচিপ বসানো আছে। তিন ডাকাতও এতে বিশ্বাস করেছিল। তাই ধরা পড়ার ভয়ে নোট না নিয়ে শুধু ধাতব কয়েন চুরির দিকেই মনোনিবেশ করে তাঁরা।
একজন পুলিশ কর্মকর্তার বরাত দিয়ে হিন্দুস্তান টাইমসের খবরে বলা হয়েছে, কোনো কাগুজে নোট, বিশেষ করে দুই হাজার রুপির নতুন নোট চুরি করার ব্যাপারে ডাকাতদের কোনো পরিকল্পনাই ছিল না। তাঁরা ভেবেছিল, নোট চুরি করলে পুলিশ সহজেই তাঁদের শনাক্ত করতে পারবে।
পুলিশ জানিয়েছে, চুরি করা কয়েনের বেশির ভাগই খরচ হয়ে গেছে। ধারণা করা হচ্ছে, খাবার ও পানীয় কিনতেই এসব অর্থ খরচ করা হয়েছে।
