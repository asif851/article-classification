
উত্তর কোরিয়া আবার আন্তমহাদেশীয় ক্ষেপণাস্ত্রের পরীক্ষা চালিয়েছে। দক্ষিণ কোরিয়ার সেনাবাহিনী জানিয়েছে, আজ রোববার ক্ষেপণাস্ত্রটি ছোড়ে উত্তর কোরিয়া। দক্ষিণ কোরিয়ায় নতুন প্রেসিডেন্ট শপথ নেওয়ার পর এই প্রথম ক্ষেপণাস্ত্রের পরীক্ষা চালাল দেশটি। দক্ষিণ কোরিয়ার সেনাবাহিনীর জয়েন্ট চিফ অব স্টাফ এক বিবৃতিতে জানিয়েছে, উত্তর-পশ্চিমাঞ্চলীয় শহর কুসং থেকে স্থানীয় সময় সকাল ৫টা ৩০ মিনিটে ক্ষেপণাস্ত্রটি ছোড়া হয়। ৩০ মিনিটে প্রায় ৭০০ কিলোমিটার উড়ে জাপান সাগরে গিয়ে ক্ষেপণাস্ত্রটি পড়ে। বিবৃতিতে জানানো হয়, ক্ষেপণাস্ত্রটির ব্যাপারে আরও তথ্য জানতে দক্ষিণ কোরিয়া ও যুক্তরাষ্ট্র পরিস্থিতি বিশ্লেষণ করছে। উত্তর কোরিয়া গত ফেব্রুয়ারিতে একই শহর থেকে আরেকটি ক্ষেপণাস্ত্র ছোড়ে। এটি প্রায় ৫০০ কিলোমিটার পথ পেরিয়ে ছিল। গত দুই সপ্তাহের মধ্যে এ নিয়ে দ্বিতীয়বার ক্ষেপণাস্ত্রের পরীক্ষা চালাল দেশটি। দক্ষিণ কোরিয়ার নতুন প্রেসিডেন্টের মুখপাত্র জানিয়েছেন, এরই মধ্যে জাতীয় নিরাপত্তা উপদেষ্টাদের নিয়ে জরুরি বৈঠক ডাকা হয়েছে। জাপানের প্রধানমন্ত্রী শিনজো আবে নতুন ক্ষেপণাস্ত্র পরীক্ষার নিন্দা জানিয়ে বলেছেন, এ ঘটনা ‘পুরোপুরি অগ্রহণযোগ্য’ এবং টোকিওর জন্য ‘ভয়ানক হুমকি’। তিনি বলেন, ‘আমরা উত্তর কোরিয়ার এ কাজের তীব্র প্রতিবাদ জানাই।’ সূত্র: এএফপি
