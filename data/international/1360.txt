
পাকিস্তানের প্রখ্যাত গজলশিল্পী ওস্তাদ গুলাম আলী ১২ জানুয়ারি কলকাতায় সংগীত পরিবেশন করবেন। পশ্চিমবঙ্গের সংখ্যালঘু উন্নয়ন ও অর্থ করপোরেশনের (ডব্লিউবিএমডিএফসি) উদ্যোগে শহরটির পার্ক সার্কাস ময়দানে আয়োজিত অনুষ্ঠানে গান গাইবেন তিনি। তৃণমূল কংগ্রেসের এমপি ও ডব্লিউবিএমডিএফসির চেয়ারম্যান সুলতান আহমেদ গত মঙ্গলবার জানান, ওস্তাদ গুলাম আলী কলকাতায় আসার কথা নিশ্চিত করেছেন। গত অক্টোবরে কট্টর হিন্দুত্ববাদী দল শিবসেনার হুমকির মুখে মুম্বাই ও পুনেতে কনসার্ট না করে দেশে ফিরে যেতে হয়েছিল কিংবদন্তি এই সংগীতশিল্পীকে। এরপর নভেম্বরে ‘আর কখনো ভারতে যাব না’ বলে ক্ষোভ জানিয়েছিলেন গুলাম আলী। টাইমস অব ইন্ডিয়া।
