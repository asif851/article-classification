
সাউথ এশিয়া স্যাটেলাইট উদ্বোধন করা হবে ৫ মে। ভারতের প্রধানমন্ত্রী নরেন্দ্র মোদি গতকাল রোববার এ তথ্য জানান। তিনি একে ‘সবকা সাথ, সবকা বিকাশ’ ধারণার অংশ হিসেবে প্রতিবেশীদের জন্য অমূল্য উপহার হিসেবে বর্ণনা করেন।
ভারতের প্রতিবেশী আটটি সার্কভুক্ত দেশের মধ্যে সাতটি এই কৃত্রিম উপগ্রহ প্রকল্পের সঙ্গে যুক্ত। ভারতের এ উপহার নিতে অস্বীকৃতি জানানোয় পাকিস্তান প্রকল্পের বাইরে রয়েছে।
‘মন কি বাত’ শীর্ষক মাসিক রেডিও অনুষ্ঠানে মোদি কৃত্রিম উপগ্রহ প্রকল্পের ঘোষণা দিয়ে বলেন, ‘সবকা সাথ, সবকা বিকাশ ধারণা নিয়ে আমরা সামনে এগোতে চেষ্টা করেছি। এটা শুধু ভারতের মধ্যে সীমাবদ্ধ নয়, বরং প্রতিবেশীদের সঙ্গেও যুক্ত।’
মোদি বলেন, প্রতিবেশীদের মধ্যেও সহযোগিতা থাকতে হবে এবং প্রতিবেশীদেরও উন্নতি করতে হবে। ৫ মে সাউথ এশিয়া স্যাটেলাইট উদ্বোধন করবে ভারত। এ প্রকল্পে যুক্ত দেশগুলোর উন্নয়নের প্রয়োজন বিবেচনায় এর সুফল সুদূরপ্রসারী হবে।
মোদি বলেন, ‘দক্ষিণ এশিয়ায় আমাদের প্রতিশ্রুতির যথোপযুক্ত উদাহরণ এটি। এ অঞ্চলের সম্পূর্ণ উন্নয়নের ক্ষেত্রে স্যাটেলাইট সাহায্য করবে।’
সাউথ এশিয়া স্যাটেলাইটের সুবিধার মধ্যে আছে, এলাকাভিত্তিক প্রাকৃতিক সম্পদের ম্যাপ, টেলিমেডিসিন, শিক্ষা, তথ্যপ্রযুক্তি সংযোগ ও মানুষের মধ্যে যোগাযোগ।
এ প্রকল্পে অংশ নেওয়া দেশগুলোকে ধন্যবাদ জানান মোদি। এ প্রকল্পে বাংলাদেশ, নেপাল, ভুটান, শ্রীলঙ্কা, মালদ্বীপ ও আফগানিস্তান যুক্ত রয়েছে।
শুরুতে এই প্রকল্পের নাম ছিল ‘সার্ক স্যাটেলাইট’। তবে পাকিস্তান সরে দাঁড়ানোর পর এর নাম পরিবর্তন করে সাউথ এশিয়া স্যাটেলাইট করা হয়েছে। গত বছরের ডিসেম্বরে এটি উদ্বোধন করার কথা থাকলেও পরে এটি পিছিয়ে যায়। তথ্যসূত্র: টাইমস অব ইন্ডিয়া অনলাইন।
