
ভারতের বিরোধী দল কংগ্রেসের নেতৃত্ব নিয়ে দীর্ঘদিনের সংকট শিগগিরই হয়তো কাটতে চলেছে। আনুষ্ঠানিকভাবে কংগ্রেসের চেয়ারপারসন সোনিয়া গান্ধীর মেয়ে প্রিয়াংকা গান্ধী ভদ্রকে দলের গুরুত্বপূর্ণ ভূমিকায় দেখা যেতে পারে। সেই সঙ্গে নেতৃত্ব নিয়ে সোনিয়াপুত্র রাহুল গান্ধীর প্রশ্নবিদ্ধ ভূমিকা এখনো কাটেনি। খবর ইকোনমিক টাইমসের।চলতি বছর আরও পরের দিকে ভারতে অনুষ্ঠিত হতে যাচ্ছে বিধানসভার পরবর্তী ধাপের নির্বাচন। খুব সম্ভবত এর পরই কংগ্রেসের গুরুত্বপূর্ণ ভূমিকায় প্রিয়াংকা গান্ধীর আনুষ্ঠানিক অভিষেক হতে পারে। কংগ্রেসের নেতৃত্ব সংকট নিয়ে চলমান আলোচনা প্রক্রিয়ায় ঘনিষ্ঠ দলটির তিনজন জ্যেষ্ঠ নেতা নাম প্রকাশ না করার শর্তে বলেন, প্রিয়াংকার সম্ভাব্য ভূমিকা নিয়ে যেসব বিকল্প আলোচনা টেবিলে উঠে আসছে, সেগুলোর মধ্যে আছে, তাঁকে সংগঠনের সাধারণ সম্পাদক বা কংগ্রেসের উত্তর প্রদেশ শাখার প্রধানের দায়িত্ব দেওয়া।এই দুই পদের দায়িত্ব গ্রহণে এরই মধ্যে প্রার্থী হিসেবে যাঁদের নাম এসেছে তাঁরা হলেন সাধারণ সম্পাদক (সংগঠন) পদে জনার্দান দ্বিভেদী ও উত্তর প্রদেশ কংগ্রেসপ্রধান পদে নির্মল ক্ষত্রী। নেতারা বলেন, যদি প্রিয়াংকা এর কোনোটির দায়িত্ব নিতে চান, তবে এই দুই প্রার্থীর কেউই সম্ভবত প্রতিবাদ জানাবেন না।কংগ্রেসের ওই জ্যেষ্ঠ তিন নেতার একজন বলেন, চূড়ান্ত সিদ্ধান্ত নেওয়ার পালা এখন প্রিয়াংকার। এ বিষয়ে সোনিয়া ও রাহুলের কাছ থেকে মূল পরামর্শ আসবে। এ বিষয়ে প্রিয়াংকা গান্ধীর কোনো মন্তব্য জানা সম্ভব হয়নি।প্রশ্নবিদ্ধ রাহুলের ভূমিকা: কংগ্রেসের তৃণমূল পর্যায়ের নেতা-কর্মী ও কিছু জ্যেষ্ঠ নেতা অনেক দিন ধরেই গোপনে ও প্রকাশ্যে প্রিয়াংকা গান্ধীকে দলের দায়িত্বশীল পদে দায়িত্ব নেওয়ার আহ্বান জানিয়ে আসছেন। গত সাধারণ নির্বাচনে কংগ্রেসের চরম ভরাডুবির পর এই দাবি আরও জোরালো হয়।লোকসভা নির্বাচনে কংগ্রেস মাত্র ৪৪টি আসন পেলে দেশজুড়ে কংগ্রেসের নেতা-কর্মীরা খোলাখুলিভাবে নির্বাচনে নেতৃত্বদানকারী রাহুলের নেতৃত্ব নিয়ে প্রশ্ন তোলেন।
