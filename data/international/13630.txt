
যুক্তরাষ্ট্রের আসন্ন প্রেসিডেন্ট নির্বাচনের জন্য দলীয় মনোনয়নের লড়াইয়ে রিপাবলিকান দলের প্রার্থীরাই সংবাদের শিরোনাম। জেব বুশের পক্ষে প্রচারে নেমেছেন তাঁর ভাই সাবেক প্রেসিডেন্ট জর্জ বুশ। অন্যদিকে আলোচিত প্রার্থী ডোনাল্ড ট্রাম্প অপর প্রার্থী টেড ক্রুজকে অসৎ ও মিথ্যাবাদী বলে মাঠ গরম করে রেখেছেন। তবে রিপাবলিকান দলের প্রার্থী বিতর্কের উত্তাপে এখন দলটির সমর্থকদের মধ্যে বিরক্তি দেখা দিয়েছে।
ফ্লোরিডার সাবেক গভর্নর জেব বুশ বাছাইপর্বে কোনোভাবে টিকে আছেন। তাই ভাইয়ের বিপদে ভাই সাবেক প্রেসিডেন্ট জর্জ বুশ গত সোমবার সাউথ ক্যারোলাইনায় মাঠে নেমেছেন। প্রচারের শুরু থেকেই ডোনাল্ড ট্রাম্পের ক্রমাগত বাক্যবাণে জর্জরিত জেব বুশ। গত শনিবারের টিভি বিতর্কে বুশ এবং ট্রাম্পের মধ্যে কয়েক দফা তপ্ত বাক্যবিনিময় হয়েছে। জেব বুশ তাঁর পরিবার নিয়ে কথা বলার জন্য ডোনাল্ড ট্রাম্পকে অভিযুক্ত করেন। ডোনাল্ড ট্রাম্প, সাবেক প্রেসিডেন্ট জর্জ বুশের সময় টুইন টাওয়ার ধসে যাওয়ার কথা বলেন। ইরাক যুদ্ধে যাওয়া মারাত্মক ভুল বলে উল্লেখ করেন। যুক্তরাষ্ট্রে জনপ্রিয় সাবেক প্রেসিডেন্ট হিসেবে জর্জ বুশের নাম উচ্চারিত না হলেও রিপাবলিকানদের মধ্যে তাঁর শক্ত প্রভাব রয়েছে। সাউথ ক্যারোলাইনায় ভাইয়ের প্রচারকার্যে যোগ দিয়ে জর্জ বুশ বলেছেন, নির্বাচনে সবচেয়ে যোগ্য লোকটি সবচেয়ে বড় গলার নয়। তিনি নিজের ভাই জেব বুশকে দক্ষ এবং কাজ সমাধান করার জন্য ‘যোগ্য লোক’ বলে উল্লেখ করেন। এর আগে বুশের মা সাবেক ফার্স্ট লেডি বারবারা বুশ নেমেছিলেন নির্বাচনী প্রচারে। তখন ট্রাম্প বলেছিলেন, সব কাজের জন্য মাকে ডাকতে হবে কেন? জেব বুশ যেন নিজের কাজ নিজেই করেন, এমন উপদেশ দিয়েছিলেন ট্রাম্প।
আলোচিত প্রার্থী ডোনাল্ড ট্রাম্প গতকাল সোমবার সাউথ ক্যারোলাইনায় নির্বাচনী প্রচার সভায় তুলোধুনো করেছেন তাঁর অন্যতম প্রতিদ্বন্দ্বী সিনেটর টেড ক্রুজকে। বলেছেন, টেড ক্রুজের মতো একজন মিথ্যেবাদী ট্রাম্প তাঁর জীবদ্দশায় দেখেননি।
গত শনিবারের রিপাবলিকান দলের টিভি বিতর্কের পর টেড ক্রুজ এবং জেব বুশের ওপর বেশি চটেছেন ট্রাম্প। টেড ক্রুজের বিজ্ঞাপনী প্রচারণায় ডোনাল্ড ট্রাম্পকে টার্গেট করা হয়েছে। গর্ভপাত, আগ্নেয়াস্ত্র নিয়ন্ত্রণ, ওবামা কেয়ারসহ বিভিন্ন বিষয়ে ডোনাল্ড ট্রাম্পের পূর্ববর্তী অবস্থানের উল্লেখ করে বিজ্ঞাপন প্রচার করা হচ্ছে। এসব বিজ্ঞাপনে বলা হচ্ছে, ডোনাল্ড ট্রাম্পের অবস্থানের সঙ্গে রক্ষণশীল রিপাবলিকানদের অবস্থান এক নয়। ডোনাল্ড ট্রাম্প তাঁর নির্বাচনী প্রচারণায় বলেছেন, টেড ক্রুজ অবিলম্বে এসব অপপ্রচার বন্ধ না করলে তিনি ক্রুজের বিরুদ্ধে মামলা করবেন। টেড ক্রুজকে ‘ডাহা মিথ্যাবাদী’ ও ‘অসৎ’ উল্লেখ করে তিনি সমর্থকদের বার্তাটি সব মহলে পৌঁছে দেওয়ার আহ্বান জানান। টেড ক্রুজ কানাডায় জন্ম নিয়েছেন, এতে যুক্তরাষ্ট্রের প্রেসিডেন্ট হওয়ার তাঁর যোগ্যতা নেই বলে তিনি উল্লেখ করেন। বিষয়টি নিয়ে তিনি আদালতে যাবেন বলেও হুমকি প্রদান করেন।
শুধু টেড ক্রুজকে হামলা করেই থেমে থাকেননি ডোনাল্ড ট্রাম্প। রিপাবলিকান দলের জাতীয় কমিটিকেও হামলা করেছেন তিনি। গত সেপ্টেম্বর মাসে রিপাবলিকান দলের সঙ্গে সমঝোতা হয় ডোনাল্ড ট্রাম্পের। সমঝোতার বিষয়টি ছিল যে প্রার্থীই বাছাইপর্বে জয়ী হবেন, তাঁকে সমর্থন দেওয়া। এখন ট্রাম্প বলছেন, রিপাবলিকান দল তাঁর প্রতি ন্যায়বিচার করছে না। এমনকি দলের বিতর্কের সময় প্রার্থীদের তহবিল জোগানদাতাদের বেশি করে প্রবেশপত্র দেওয়া হচ্ছে। এসব তহবিল জোগানদাতা সমর্থকেরা ডোনাল্ড ট্রাম্পের বক্তব্যের সময় হইচই করে এবং দুয়ো ধ্বনি করে থাকে। ট্রাম্প বলছেন, রিপাবলিকান দলের জাতীয় কমিটিকে এসব বন্ধ করতে হবে। অন্যথায় তাঁকে দলের বাইরে স্বতন্ত্র নির্বাচন করার কথা ভাবতে হবে বলে উল্লেখ করেন।  ডোনাল্ড ট্রাম্পের অভিযোগের পর রিপাবলিকান দলের জাতীয় কমিটি এখনো কোনো প্রতিক্রিয়া জানায়নি। তবে ডোনাল্ড ট্রাম্পের সাঁড়াশি হামলার শিকার টেড ক্রুজ বলেছেন, তিনি তাঁর বিজ্ঞাপনী প্রচার অব্যাহত রাখবেন।
সাউথ ক্যারোলাইনায় রিপাবলিকান দলের বাছাই পর্ব হবে ২০ ফেব্রুয়ারি এবং ডেমোক্র্যাট দলের হবে ২৭ ফেব্রুয়ারি। সাউথ ক্যারোলাইনার পর ২৭ ফেব্রুয়ারিতে রিপাবলিকান লড়াই হবে নেভাদা রাজ্যে।
