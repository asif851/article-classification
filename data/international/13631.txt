
লাইবেরিয়ার শীর্ষস্থানীয় ইউনিভার্সিটি অব লাইবেরিয়ায় (ইউএল) চলতি বছর প্রথম বর্ষে প্রায় ২৫ হাজার শিক্ষার্থী ভর্তি পরীক্ষা দিয়েছেন। কিন্তু এ শিক্ষার্থীদের মধ্যে একজনও উত্তীর্ণ হতে পারেননি। তাই প্রথম বর্ষের কোনো শিক্ষার্থী ছাড়াই বিশ্ববিদ্যালয়টি নতুন শিক্ষাবর্ষ শুরু করতে যাচ্ছে।বিশ্ববিদ্যালয়ের কর্মকর্তাদের বরাত দিয়ে গতকাল সোমবার বিবিসি অনলাইনে প্রকাশিত প্রতিবেদনে জানানো হয়, শিক্ষার্থীদের মধ্যে অনুপ্রেরণা ও ইংরেজি বিষয়ে মৌলিক জ্ঞানের অভাবের কারণে ভর্তি পরীক্ষার ফলাফলে এ বিপর্যয় ঘটেছে।লাইবেরিয়ার দুটি পাবলিক বিশ্ববিদ্যালয়ের মধ্যে একটিতে এমন ফল বিপর্যয়ে দেশটির শিক্ষামন্ত্রীও হতাশ। অকৃতকার্য ভর্তি-ইচ্ছুকেরা বলছেন, এ ফলাফল তাঁদের কাছে অবিশ্বাস্য। তাঁদের স্বপ্ন চুরমার হয়ে গেছে।
আগামী মাসে ইউনিভার্সিটি অব লাইবেরিয়ায় নতুন শিক্ষাবর্ষের ক্লাস শুরু হবে। কিন্তু ভর্তি পরীক্ষায় কেউ পাস না করায় এবার প্রথম বর্ষে কোনো শিক্ষার্থী থাকছেন না।
শান্তিতে নোবেলজয়ী দেশটির প্রেসিডেন্ট অ্যালেন জনসন সারলিফ স্বীকার করেছেন, লাইবেরিয়ার শিক্ষাব্যবস্থা এখনো বিশৃঙ্খলার মধ্য দিয়ে যাচ্ছে। শিক্ষাব্যবস্থার উন্নয়নে আরও কাজ করা দরকার।
প্রায় এক দশক আগে লাইবেরিয়ায় গৃহযুদ্ধের অবসান হয়েছে। গৃহযুদ্ধের ধকল কাটিয়ে ওঠার চেষ্টা করছে দেশটি।
লাইবেরিয়ায় অনেক বিদ্যালয়ে শিক্ষার মৌলিক উপকরণ নেই। নেই মানসম্পন্ন শিক্ষক। তবে দেশটিতে কোনো পরীক্ষায় সব শিক্ষার্থী অকৃতকার্য হওয়ার ঘটনা এ-ই প্রথম।
 
