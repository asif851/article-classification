
ভারতের গঙ্গা নদীকে ‘জীবন্ত মানব সত্তার মর্যাদা’ দিয়েছেন দেশটির উত্তরাখণ্ড রাজ্যের এক আদালত। ঐতিহাসিক এ রায়ের মধ্য দিয়ে গঙ্গা নদী পেল একজন ব্যক্তির সমতুল্য অধিকার। আদালত বলেছেন, এ রায় অত্যন্ত দূষিত হয়ে পড়া নদীটিকে দূষণমুক্ত করে একে রক্ষা করায় কাজে লাগবে। আদালত গঙ্গার শাখা নদী যমুনাকেও একই ধরনের মর্যাদা দিয়েছেন। রায়ে বলা হয়, নদী দুটি ‘আইনি মর্যাদা’ পাওয়ার ফলে এখন থেকে এগুলোতে ময়লা-আবর্জনা ফেলা বা অন্যভাবে দূষণ করা একজন মানুষের ক্ষতি করার সমতুল্য বলে বিবেচিত হবে।  গঙ্গা ও যমুনা—এই দুই নদীই ভারতের সংখ্যাগরিষ্ঠ হিন্দু জনগোষ্ঠীর কাছে অত্যন্ত পবিত্র বলে বিবেচিত। তা সত্ত্বেও শিল্পায়ন ও দ্রুত নগরায়ণের ফলে এই নদী দুটি অত্যন্ত দূষিত হয়ে পড়েছে।আশা করা হচ্ছে, আদালতের এ রায়ের ফলে গঙ্গা নদীর দূষণ নিয়ে বেপরোয়া আচরণ কমবে। পাশাপাশি একে পরিষ্কার রাখার চেষ্টায় এক ধরনের ইতিবাচক পরিবর্তন আসবে। রায়ে রাজ্যের দুজন জ্যেষ্ঠ কর্মকর্তাকে নদী দুটির ‘আইনি তত্ত্বাবধায়ক’ নিয়োগ করা হয়েছে। তাঁরা নদীগুলোর প্রতিনিধিত্ব করবেন। বিশ্বে এ ধরনের প্রথম ঘটনা হিসেবে মাত্র এক সপ্তাহ আগেই নিউজিল্যান্ডের ওয়াংগানুই নদীকে একজন ব্যক্তির সমান আইনি অধিকার দেওয়া হয়। নিউজিল্যান্ডের আদিবাসীদের দীর্ঘ দেড় শ বছরের লড়াইয়ের পর তাদের কাছে পবিত্র ওই নদীকে ‘মানবীয় সত্তার’ স্বীকৃতি দেয় দেশটির সরকার।
