
মার্কিন প্রেসিডেন্ট নির্বাচন ঘিরে প্রতিদিনই ঘটছে নানা ঘটনা। সেগুলো মধ্য থেকে যুক্তরাষ্ট্র থেকে প্রথম আলোর বিশেষ প্রতিনিধি হাসান ফেরদৌসের পাঠানো টুকরো খবর
হলিউডের বিখ্যাত ‘ওয়াক অব ফেম’-এ প্রায় আড়াই হাজার বিখ্যাত ব্যক্তির নামে তারকা খচিত আছে। এঁদের একজন হলেন ডোনাল্ড ট্রাম্প। ট্রাম্প চলচ্চিত্রের কেউ না হলেও তাঁর জনপ্রিয় টিভি অনুষ্ঠান ‘অ্যাপ্রেন্টিস’-এর জন্য সোনালি রং মাখা তারকাটি অর্জন করেন। গত বুধবার কে বা কারা সেই তারকাটি হাতুড়িজাতীয় কিছু দিয়ে আঘাত করে ক্ষতবিক্ষত করেছে। পরে সিসি টিভির ভিডিও ফুটেজ যাচাই করে জানা গেছে, জেইমি অটিস নামের এক যুবকের কাজ এটি। জেইমি পুলিশকে বলেছেন, তিনিই কাজটি করেছেন এবং এর জন্য জেলে যেতেও প্রস্তুত। জেইমি একটি সংবাদ সংস্থাকে জানিয়েছেন, তাঁর ইচ্ছা ছিল তারকাটি কেটে তুলে নিয়ে তা নিলামে তোলা। এ থেকে যে অর্থ উঠবে, তা ট্রাম্পের যৌন আগ্রাসনের শিকার নারীদের সাহায্যে ব্যবহার করা হবে। এই পদপথটির রক্ষণাবেক্ষণের দায়িত্বে থাকা লস অ্যাঞ্জেলেসের চেম্বার অব কমার্স এক দিনের মধ্যেই ক্ষতিগ্রস্ত তারকাটি মেরামত করে ফেলে। এর জন্য তাদের গচ্চা দিতে হয়েছে ২ হাজার ৫০০ ডলার।
