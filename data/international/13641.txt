
মিয়ানমারে অং সান সু চির রাজনৈতিক দল, সেনাবাহিনী এবং সংখ্যাগরিষ্ঠ বৌদ্ধ জনগোষ্ঠীকে যদি কোনো বিষয়ে একতাবদ্ধ করে থাকে, তা হলো সংখ্যালঘু রোহিঙ্গা মুসলিম বিদ্বেষ। অথচ এই সেনাবাহিনীই একটা সময় সু চির প্রতি খড়্গহস্ত ছিল। রোহিঙ্গাদের তারা সবাই জাতীয় নিরাপত্তার হুমকি হিসেবে দেখছে।
সু চির ন্যাশনাল লিগ ফর ডেমোক্রেসির (এনএলডি) জ্যেষ্ঠ নেতাদের একজন নিয়ান উইনকে সাবেক সামরিক জান্তা সরকার তিন বছর কারারুদ্ধ করে রেখেছিল। সেই তিনিই এখন বলছেন, ‘সেনাবাহিনীকে পছন্দ না করলেও এই একটা বিষয়ে আমরা সবাই একমত। আমাদের সার্বভৌমত্ব লঙ্ঘিত হতে পারে এবং এ কারণেই আমরা একতাবদ্ধ হয়েছি।’
এনএলডির মিডিয়া টিমের প্রধান এবং এই দলের অন্যতম প্রভাবশালী নেতা ৭৫ বছর বয়সী নিয়ান উইন বলেন, ‘এরা (রোহিঙ্গা) অবৈধ অভিবাসী, এটা নিশ্চিত। কিন্তু আন্তর্জাতিক সম্প্রদায় কখনো এটা বলে না।’
রোহিঙ্গাদের ওপর সেনা অভিযানকে জাতিসংঘ ‘জাতিগত নির্মূল’ বলে অভিহিত করলেও দক্ষিণ-পূর্ব এশিয়ায় প্রভাব বিস্তারে চীনের সঙ্গে প্রতিদ্বন্দ্বিতায় থাকা বিভিন্ন পশ্চিমা দেশের কূটনীতিকেরা বলছেন, সু চির পক্ষ ত্যাগ করে মিয়ানমারের ওপর নতুন করে অবরোধ আরোপের রাস্তায় গেলে দেশটির গণতান্ত্রিক ব্যবস্থায় ফেরার প্রক্রিয়া ঝুঁকিতে পড়তে পারে।
যদিও মিয়ানমারে রোহিঙ্গারা প্রজন্মের পর প্রজন্ম ধরে বাস করে আসছে। তারপরও তারা নাগরিকত্ব, চলাচলের স্বাধীনতা, শিক্ষা ও স্বাস্থ্যসেবার মতো মৌলিক অধিকার থেকে বঞ্চিত।
গত মাসে নিরাপত্তা বাহিনীর চৌকিগুলোয় রোহিঙ্গা বিদ্রোহীদের হামলার ঘটনার পর সাম্প্রতিকতম এই সেনা অভিযান শুরু হয় রাখাইন রাজ্যে। এরপর চার শতাধিক লোক নিহত এবং প্রায় সাত হাজার বাড়িঘর ধ্বংস হয়েছে। এ ছাড়া প্রায় ৪ লাখ রোহিঙ্গা প্রাণ বাঁচাতে বাংলাদেশে প্রবেশ করেছে।
মিয়ানমারের স্টেট কাউন্সিলর অং সান সু চি কার্যত দেশটির সরকারেরই প্রধান। তিনি অবশ্য সব অভিযোগ অস্বীকার করে বাড়িঘর পোড়ানো, বেসামরিক লোক হত্যার জন্য আরাকান রোহিঙ্গা স্যালভেশন আর্মিকে (আরসা) দায়ী করেছেন। রাখাইন অভিযান নিয়ে ‘বড় পরিসরে ভুয়া তথ্য’ প্রচার করা হচ্ছে বলেও তিনি অভিযোগ করেছেন।
মিয়ানমারে সেনাশাসনের সময় গৃহবন্দী অবস্থায় প্রায় ১৫ বছর কাটানো শান্তিতে নোবেল পুরস্কার বিজয়ী সু চি এখন অনেক নোবেল বিজয়ী ও বিশ্বনেতাদের সমালোচনার মুখে পড়েছেন। শান্তিতে নোবেল পুরস্কার বিজয়ী মালালা ইউসুফজাইও এই সমালোচনাকারীদের একজন। তবে তাঁর বক্তব্যের প্রতিক্রিয়ায় নান উইন্ট নামে মিয়ানমারের এক নাগরিক টুইট করেছেন, ‘মালালা তোমাকে ধিক্কার! আমাদের দেশের বাস্তব পরিস্থিতি সম্পর্কে ‍তুমি কিছুই জানো না। কোনো রোহিঙ্গা নেই, রাখাইনে আছে শুধু বাঙালি সন্ত্রাসীরা।’
অং শিন নামে এনএলডির এক মুখপাত্র বলেন, ‘বিদেশিরা রাখাইনের পরিস্থিতি সম্পর্কে যে ধারণা পোষণ করছেন, তা তৈরি হয়েছে প্রশ্নবিদ্ধ তথ্যের ভিত্তিতে।’
