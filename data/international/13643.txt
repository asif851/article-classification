
সিরিয়া সীমান্তে আজ মঙ্গলবার রাশিয়ার একটি যুদ্ধবিমান গুলি করে ভূপাতিত করেছে তুরস্ক। রাশিয়া গুলিতে তার একটি যুদ্ধবিমান বিধ্বস্ত হওয়ার কথা স্বীকার করলেও তুরস্কের গুলিতে কি না, তা উল্লেখ করেনি। বিবিসি ও আল-জাজিরা অনলাইনের খবরে এসব কথা জানানো হয়। 
সিরিয়ায় জঙ্গি সংগঠন ইসলামিক স্টেটের (আইএস) বিরুদ্ধে অভিযান চালাতে ৩০ সেপ্টেম্বর থেকে বোমা হামলা চালিয়ে যাচ্ছে রাশিয়া। এই অভিযানের সময় রুশ যুদ্ধবিমানগুলা মাঝেমধ্যেই তুর্কি আকাশসীমা লঙ্ঘন করছে বলে আগেই অভিযোগ তুলেছে তুরস্ক। তুর্কি সামরিক বাহিনীর কর্মকর্তারা জানান, তুর্কি আকাশসীমা লঙ্ঘন করায় রুশ যুদ্ধবিমানটির পাইলটদের বারবার সতর্ক করে দেওয়া হয়। সেই সতর্কতা না মানায় তুরস্কের এফ-১৬ যুদ্ধবিমান থেকে গুলি চালিয়ে রাশিয়ার যুদ্ধবিমানটি ভূপাতিত করা হয়। ভিডিওচিত্রে দেখা যায়, সিরিয়ার লাতাকিয়া প্রদেশের পার্বত্য এলাকায় বিমানটি বিধ্বস্ত হয়। রাশিয়ার বার্তা সংস্থা ইন্টারফ্যাক্স রুশ প্রতিরক্ষা মন্ত্রণালয়ের বরাত দিয়ে জানায়, সিরিয়ার উত্তরাঞ্চলের তাদের এসইউ-২৪ মডেলের একটি যুদ্ধবিমান বিধ্বস্ত হয়েছে। ভূমি থেকে গুলি চালানোর কারণে বিমানটি বিধ্বস্ত হয়।
