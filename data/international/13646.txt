
পাকিস্তানে গতকাল শুক্রবার সরকারি বাহিনীর বিমান হামলায় অন্তত ১৭ জঙ্গি নিহত হয়েছে। জঙ্গিবিরোধী অভিযানের অংশ হিসেবে আফগান সীমান্তবর্তী উত্তর ওয়াজিরিস্তানের পাহাড়ি এলাকা শাওয়ালে ওই হামলা চালানো হয়। নিরাপত্তা বাহিনী সূত্র এই তথ্য দিয়েছে। খবর এএফপির।গত বুধবার করাচিতে একটি বাসে হামলা চালিয়ে অন্তত ৪৫ জন ইসমাইলি শিয়া মুসলিমকে হত্যা করা হয়। জঙ্গি সংগঠন ইসলামিক স্টেট (আইএস) ও জঙ্গি সংগঠন তেহরিক-ই-তালিবান পাকিস্তানের (টিটিপি) দলছুট গোষ্ঠী জুনদুল্লাহ এই হামলার দায়িত্ব স্বীকার করে। এর দুদিন পর জঙ্গিদের আস্তানা লক্ষ্য করে বিমানবাহিনী এই অভিযান চালায়।একজন নিরাপত্তা মুখপাত্র জানিয়েছেন, উত্তর ওয়াজিরিস্তানের রাজধানী মিরানশাহ থেকে প্রায় ৬৫ কিলোমিটার পশ্চিমে আদিবাসী অধ্যুষিত প্রত্যন্ত পাহাড়ি এলাকায় বিমান হামলা চালানো হয়। এতে তিনটি ভবন ও পাঁচটি গাড়ি গুঁড়িয়ে যায়। হামলায় নিহত জঙ্গিরা উজবেকিস্তান ও পাকিস্তানের নাগরিক।স্থানীয় দুই বাসিন্দা এই হামলার সত্যতা নিশ্চিত করেছেন।
