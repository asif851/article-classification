
যুক্তরাষ্ট্রের ক্যালিফোর্নিয়া অঙ্গরাজ্যের স্যাক্রেমেন্টোর একটি ঘরে গত বৃহস্পতিবার আগুন লাগে। কিন্তু আগুন চিহ্নিতকরণ যন্ত্র কাজ না করায় আগুন লাগার বিষয়টি বুঝতে পারেননি ওই ঘরে ঘুমিয়ে থাকা এক ব্যক্তি। তখন পোষা কুকুরটি তাঁকে জাগিয়ে তোলে। এতে তিনি প্রাণে বেঁচে যান। এনডিটিভি অনলাইনের গতকাল সোমবারের এক খবরে এ কথা জানানো হয়।
স্যাক্রেমেন্টোর ফায়ার ডিপার্টমেন্টের মুখপাত্র রবার্টো পাডিল্লা বলেন, গত বৃহস্পতিবার রাতে ওই ব্যক্তি ঘরে ঘুমিয়ে ছিলেন। তখন তাঁর কুকুর বাড্ডি তাঁর কনুইয়ে ধাক্কা দিলে তিনি জেগে ওঠেন। কর্মীদের কাছে তিনি দাবি করেন, তখন শোয়ার ঘরে আগুন জ্বলছিল।
ওই প্রতিবেদনে জানানো হয়, ধোঁয়ায় ওই ব্যক্তির শ্বাসজনিত সমস্যা হচ্ছিল। তাঁর মুখমণ্ডলে কালি লেগে ছিল। পাডিল্লা বলেন, অগ্নিসংকেত শুনতে পেয়েছেন কি না, ওই ব্যক্তি তা মনে করতে পারেননি। ওই ঘরে অগ্নিসংকেত কাজ করেছে—এমন কোনো প্রমাণও পাওয়া যায়নি। তবে আগুনে ওই ঘরের ব্যাপক ক্ষয়ক্ষতি হয়েছে।
