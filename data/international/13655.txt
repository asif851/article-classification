
সিরিয়া আক্রমণের জন্য যুক্তরাষ্ট্র ও তার মিত্ররা যতই তোড়জোড় করুক, আসাদবিরোধী দলগুলো এখনো একজোট হয়ে কাজ করতে পারছে না। বার্তা সংস্থা এপির বরাত দিয়ে ‘দ্য হিন্দু’ আজ বৃহস্পতিবার এক প্রতিবেদনে বলছে, বিদ্রোহী জোটের বিভিন্ন উপদলের মধ্যে অন্তর্দ্বন্দ্বের খবর প্রকাশিত হয়েছে। বিদ্রোহীদের প্রধান দুই উপদল হলো পশ্চিমা দেশগুলোর পৃষ্ঠপোষকতায় বেড়ে ওঠা ফ্রি সিরিয়ান আর্মি এবং ইসলামপন্থী দলগুলোর জোট। প্রথম উপদলটি নিজেকে সবচেয়ে বড় বাহিনী হিসেবে ঘোষণা করে থাকে। পরের উপদলটি দেশের উত্তর ও পূর্বাঞ্চলের অনেকগুলো স্থান দখল করে আছে এবং দিন দিন এসব জিহাদির ক্ষমতার আকার বাড়ছে। গত কয়েক মাসে জিহাদি শিবিরটিতে কয়েক দফা ভাঙন দেখা গেছে। এর দুটি উপদলের একটি সিরীয় অধিনায়কদের অধীনে থেকে কাজ করতে চায়। অপরটি ইরাকের আল-কায়েদার অনুগত থেকে ও এটির নেতাদের তত্ত্বাবধানে কাজ করতে চায়। গত বুধবার অনলাইনে পোস্ট করা এক ভিডিওতে দেখা যায়, অনেক দাড়িওয়ালার মধ্যে দাঁড়িয়ে থাকা এক বিদেশি যোদ্ধা বলছেন, তিনি রাশিয়া থেকে সিরিয়ায় গেছেন এবং তাঁর উদ্দেশ্য জিহাদে অংশ নেওয়া। তিনি রুশ ভাষায় বলেন, ‘আমাদের দলকে বলা হয়, ককেশাস ও লেভান্তের মুজাহিদ ব্রিগেড। আমাদের সঙ্গে আছে দুনিয়ার অনেক ভাই।’ তিনি বলেন, তাঁর দল ইসলামি সংগঠনগুলোর জোট দৌলত আল ইসলামিয়া ফি আল ইরাক ওয়াল শাম (আইএআইএস) থেকে বেরিয়ে গেছে এবং নতুন দল হিসেবে কাজ করছে। ওই রুশ আরও বলেন, তাঁদের দল জাবাত আল-নুসরার থেকেও আলাদা।
