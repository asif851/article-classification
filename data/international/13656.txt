
ভারতের বিহারের ছাপরা স্টেশনের কাছে নয়াদিল্লি­-ডিব্রুগড় রেলপথে চলাচল করা রাজধানী এক্সপ্রেস নামের একটি ট্রেন লাইনচ্যুত হয়েছে। এতে পাঁচজন নিহত হয়েছে। গুরুতর আহত হয়েছে ১০ জন। গতকাল মঙ্গলবার দিবাগত রাতে এ দুর্ঘটনা ঘটে।
গতকাল স্থানীয় সময় সকাল সাড়ে নয়টায় ট্রেনটি দিল্লি­ থেকে আসামের ডিব্রুগড়ের উদ্দেশে রওনা হয়। স্থানীয় সময় গতকাল দিবাগত রাত সোয়া দুইটার দিকে বিহারের ছাপরার কাছে ট্রেনটির নয়টি বগি হঠাত্ করে লাইনচ্যুত হয়। এর মধ্যে ছিল প্যান্ট্রি কারও।
আহত ব্যক্তিদের কাছের হাসপাতালে ভর্তি করা হয়েছে। উদ্ধারতত্পরতা পুরোদমে চলছে।
এ দুর্ঘটনায় গভীর দুঃখ প্রকাশ করেছেন ভারতের কেন্দ্রীয় রেলমন্ত্রী সদানন্দ গৌড়া। নিহত ব্যক্তিদের পরিবারপিছু দুই লাখ রুপি করে আর্থিক সাহায্য দেওয়ার ঘোষণা দিয়েছেন তিনি। গুরুতর আহত প্রত্যেককে এক লাখ রুপি করে দেওয়া হবে।
দুর্ঘটনার সঠিক কারণ এখনো জানা যায়নি। ভারতের রেল বোর্ডের চেয়ারম্যান অরুণেন্দ্র কুমার এই দুর্ঘটনার কারণ হিসেবে অন্তর্ঘাতের আশঙ্কার কথা উড়িয়ে দেননি।
দুর্ঘটনার কারণ অনুসন্ধানে তদন্ত কমিটি গঠন করা হয়েছে।
