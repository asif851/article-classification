
বিশ্বকাপ ফুটবলের কোয়ার্টার ফাইনালে আগামীকাল শুক্রবার মুখোমুখি হচ্ছে ব্রাজিল ও কলম্বিয়া। ওই দিন খেলাকে কেন্দ্র করে অপ্রীতিকর পরিস্থিতি এড়াতে কলম্বিয়ার রাজধানী বোগোতায় ময়দা, শেভিং ফোম ও মদ বিক্রির ওপর নিষেধাজ্ঞা আরোপ করছে কর্তৃপক্ষ। বার্তা সংস্থা এএফপির প্রতিবেদনে জানানো হয়, ফুটবল-পাগল দেশটির হাজারো ভক্ত ওই দিন সড়কে নেমে আসতে পারে বলে ধারণা করা হচ্ছে। এ সময় ফুটবল উন্মাদনা থেকে সহিংসতার মতো অপ্রীতিকর ঘটনার আশঙ্কা করা হচ্ছে।ময়দা ছিটিয়ে ও শেভিং ক্রিম মাখিয়ে উত্সব উদযাপনের প্রচলন রয়েছে কলম্বিয়ায়। উত্সব পালনের এ ধরনের চর্চা বন্ধ করার পক্ষে দেশটির পুলিশ। কারণ এতে সহিংস ঘটনা ঘটে। একই কারণে আগামীকাল অ্যালকোহল বিক্রির ওপরও নিষেধাজ্ঞা থাকছে। দেশটির প্রেসিডেন্ট হুুয়ান ম্যানুয়েল সান্তোস কাল ব্রাজিল-কলম্বিয়ার খেলাটি দেখবেন। তিনি দেশবাসীকে শান্ত থাকার আহ্বান জানিয়েছেন।দ্বিতীয় রাউন্ডের নকআউট পর্বে গত শনিবার উরুগুয়েকে হারিয়ে কোয়ার্টার ফাইনালে ওঠে কলম্বিয়া। ওই জয়ের পর কলম্বিয়াজুড়ে তিন হাজারেরও বেশি সহিংস ঘটনা ঘটার অভিযোগ পেয়েছে কর্তৃপক্ষ। খেলা-পরবর্তী সহিংসতায় ৩৪ জন আহত হন।
