
পশ্চিম প্রশান্ত মহাসাগরে গতকাল বুধবার যুক্তরাষ্ট্রের বিমানবাহী জাহাজ জন সি স্টেনিসের ওপর নিবিড় নজরদারি করে চীনের একটি জাহাজ। জাপানের ম্যারিটাইম সেল্ফ ডিফেন্স ফোর্সের নাম প্রকাশে অনিচ্ছুক এক কর্মকর্তা এই দাবি করেন।মার্কিন এই রণতরি প্রশান্ত মহাসাগরে যুক্তরাষ্ট্র-ভারত-জাপানের চলমান নৌ মহড়ায় অংশ নেয়। যে অঞ্চলে এই মহড়া চলছে তা দক্ষিণ চীন সাগরের কাছে। চীন এ সাগরের পুরোটারই মালিকানা দাবি করে। যদিও এ সাগর-সংলগ্ন কয়েকটি দেশ চীনের এ দাবিকে প্রত্যাখ্যান করে আসছে। ১০ জুন থেকে আট দিনব্যাপী এই নৌ মহড়া শুরু হয়। ‘মালাবার’ সাংকেতিক নামে এই মহড়া চলছে জাপানের ওকিনাওয়ান দ্বীপপুঞ্জ-সংলগ্ন সাগরে। এই মহড়ায় এফ-১৮ যুদ্ধবিমানবাহী জাহাজ জন সি স্টেনিস ছাড়াও নয়টি জাহাজ অংশ নিয়েছে। এর মধ্যে আছে হেলিকপ্টারবাহী জাপানের একটি জাহাজ এবং ভারতের একটি রণতরি।মহড়া চলার সময় দক্ষিণ চীন সাগরে নজরদারিতে থাকা চীনের একটি জাহাজ অনুসরণ করতে থাকে মার্কিন জাহাজটিকে। বার্তা সংস্থা এপির খবরে জাপানের ডেপুটি চিফ কেবিনেট সেক্রেটারি হিরোশিজে সেকোকে উদ্ধৃত করে বলা হয়, গতকাল খুব সকালে চীনের একটি গোয়েন্দা জাহাজ জাপানের জলসীমায় প্রবেশ করে। দেড় ঘণ্টা পর এটি জলসীমা ত্যাগ করে। জাপানের সরকারি গণমাধ্যম এনএইচকেতে বলা হয়, ২০০৪ সালের পর এই প্রথম চীনের কোনো জাহাজ জাপানের জলসীমায় প্রবেশ করল।যুক্তরাষ্ট্র-জাপান-ভারতের এই নৌ মহড়াকে কৌশলগত দিক থেকে খুবই গুরুত্বপূর্ণ বলে মনে করা হচ্ছে। এই মহড়ায় অংশ নিয়ে জাপান এ অঞ্চলে দিন দিন বাড়তে থাকা চীনের নিয়ন্ত্রণের শক্তির বিরুদ্ধে নিজের অবস্থান সংহত করতে চায়। পূর্ব চীন সাগরে একটি বিতর্কিত দ্বীপে জাপানের ৩৮ কিলোমিটার ভেতরে সম্প্রতি একটি চীনা যুদ্ধজাহাজ ঢুকে পড়লে দুই দেশের মধ্যে উত্তেজনা তৈরি হয়। গত মঙ্গলবার মার্কিন এক কর্মকর্তা জানান, চীনের আক্রমণাত্মক সমুদ্র নীতির কারণে যুক্তরাষ্ট্র উদ্বিগ্ন। তাই পূর্ব এশিয়ায় আরও যুদ্ধজাহাজ পাঠানোর পরিকল্পনা করছে যুক্তরাষ্ট্র। এসব জাহাজ জাপানের সেভেনথ ফ্লিটের সঙ্গে কাজ করবে। কৌশলগত দিক দিয়ে এই মহড়ায় অংশ নেওয়াটা ভারতের জন্যও তাৎপর্যপূর্ণ। চীনের পূর্ব সমুদ্রসীমায় তার অস্তিত্বের জানান দিতে চায় ভারত। সেই সঙ্গে ভারত মহাসাগরে চীনের তৎপরতায় নিজেদের বিরক্তির বিষয়টি জানান দেওয়াই এর উদ্দেশ্য।
