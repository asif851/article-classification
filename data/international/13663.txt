
 
ঘড়ির সঙ্গে পাল্লা দিয়ে পারমাণবিক অবকাঠামো বৃদ্ধির কাজ করে যাচ্ছে ইরান। তাদের অভীষ্ট লক্ষ্য এমন এক শিল্প গড়ে তোলা, যার মাধ্যমে বছরে ৩০টি পারমাণবিক বোমা তৈরি সম্ভব।
লেবাননের ‘দ্য ডেইলি স্টার’ পত্রিকায় প্রকাশিত প্রতিবেদনে বলা হয়, ইসরায়েলের গোয়েন্দা-বিষয়কমন্ত্রী ইয়ুভাল স্টেইনইত্জ গতকাল সোমবার জেরুজালেমে সাংবাদিকদের সঙ্গে আলাপকালে এই অভিযোগ করেন।
স্টেইনইত্জ দাবি করেন, গত বছর ইসরায়েলি প্রধানমন্ত্রী বেনিয়ামিন নেতানিয়াহু ইরানের পারমাণবিক বোমা তৈরির অগ্রগতির ক্ষেত্রে যে লালরেখা টেনেছেন, তার খুব কাছাকাছি চলে এসেছে তেহরান।তবে অস্ত্র তৈরির উপকরণের জন্য শেষ ধাক্কা দেওয়ার আগে তারা পরমাণু সমৃদ্ধ করার স্থাপনার দিকে জোর দিয়েছে।তিনি বলেন, ২০ শতাংশ ইউরেনিয়াম সমৃদ্ধ করার মাধ্যমে প্রায় ২০০ কিলোগ্রাম আহরণের খুব কাছে পৌঁছেছে ইরান।যেই তারা ২৫০ কিলোগ্রামের মতো ইউরেনিয়াম সমৃদ্ধ করতে পারবে, অমনি বাকি ৯০ শতাংশের জন্য ঝোড়ো গতিতে ছুটবে।২০ থেকে ৯০ শতাংশ পর্যায় লাফ দিতে তাদের কয়েক সপ্তাহ বা দুই মাস সময় লাগতে পারে।
ইসরায়েলের গোয়েন্দা-বিষয়কমন্ত্রী দাবি করেন, ইরানের লক্ষ্য একটি মাত্র পারমাণবিক বোমা বানানো নয়, এই অস্ত্রের একটি ভান্ডার গড়ে তোলা।
