
ইরানের পর সৌদি আরবে হামলার হুমকি দিয়েছে আন্তর্জাতিক সন্ত্রাসবাদী সংগঠন ইসলামিক স্টেট (আইএস)। ইরানে সন্ত্রাসী হামলায় ১৭ জন নিহত হওয়ার পর দায় স্বীকার করে ভিডিও বার্তা প্রকাশ করে আইএস। সেই বার্তায় সৌদি আরবের হামলার হুমকি দেয় আইএস।
সাইট ইনটেলিজেন্স গ্রুপের বরাত দিয়ে বার্তা সংস্থা রয়টার্স এ কথা জানায়। যুক্তরাষ্ট্রভিত্তিক সাইট ইন্টেলিজেন্স গ্রুপ বিশ্বজুড়ে জঙ্গিগোষ্ঠীর ইন্টারনেটভিত্তিক তৎপরতার নজরদারি করে থাকে।
গত বুধবার ইরানের পার্লামেন্ট ও দেশটির ইসলামি বিপ্লবের নেতা আয়াতুল্লাহ খোমেনির সমাধিসৌধে হামলা চালায় সন্ত্রাসীরা। এতে ১৭ জন নিহত হওয়ার পাশাপাশি বহু মানুষ আহত হয়েছে। এ হামলার দায় স্বীকার করে ওই ভিডিও বার্তা দেয় আইএস। ওই ভিডিও বার্তায় দেখা যায়, মুখোশ পরা পাঁচ ব্যক্তি ইরানের শিয়া সম্প্রদায়ের ওপর আরও হামলার হুমকি দিচ্ছে। একই বার্তায় সৌদি আরবের সরকারকে হুমকি দিয়ে বলা হয়, এরপর তাদের পালা আসবে। মুখোশধারীদের একজনকে বলতে শোনা যায়, ‘এই ব্রিগেড ইরানে প্রথম জিহাদ করবে। আমরা মুসলমান ভাইদের আমাদের অনুসরণ করতে বলব। কারণ যে আগুন জ্বলেছে, তা সহজে নিভবে না।’
ভিডিওর শেষদিকে ওই ব্যক্তি সৌদি সরকারের উদ্দেশে বলেন, ‘জেনে রাখুন যে, ইরানের পর আপনাদের (সৌদি আরব) পালা আসবে।...আমরা ধর্মের জন্য লড়াই করি, ইরান বা আরব উপদ্বীপের জন্য নয়।’
সিরিয়া ও ইরাকে আধিপত্য বিস্তারকারী আইএস এর আগে সৌদি নিরাপত্তা বাহিনী ও শিয়া গোষ্ঠীর ওপর আত্মঘাতী বোমা হামলা চালিয়েছে।
