
ভারতের মহারাষ্ট্র রাজ্যের বিধানসভার নির্বাচনে ২৫ বছরের পুরোনো জোট রাজনীতি ভেঙে যাওয়ার উপক্রম হয়েছে। রাজ্যটিতে শিবসেনা-বিজেপি এবং কংগ্রেস-ন্যাশনাল কংগ্রেস পার্টির (এনসিপি) জোট আছে। আগামী ১৫ অক্টোবর অনুষ্ঠেয় নির্বাচনে আসন ভাগাভাগি নিয়ে দুই জোটেই চলছে তীব্র টানাপোড়েন। খবর টাইমস অব ইন্ডিয়া ও এনডিটিভি।আসন নিয়ে কয়েক দিন ধরে চলা তীব্র দর-কষাকষির পালায় গতকাল রোববার শেষ পর্যন্ত হিন্দুত্ববাদী শিবসেনা শিরক বিজেপিকে ১১৯টি আসন দিতে চেয়েছে। জাতীয় নির্বাহী কমিটির সভা শেষে শিবসেনার সভাপতি উদ্ধব ঠাকরে বলেন,মহারাষ্ট্র রাজ্যে বিধানসভা নির্বাচনে ২৮৮ আসনের মধ্যে শিবসেনা ১৫১টি আসনে প্রতিদ্বন্দ্বিতায় প্রস্তুত। বাকি ১৯টি আসন দিতে চায় ছোট শরিকদের।গতবারের বিধানসভা নির্বাচনে শিবসেনা ১৬৯টি আসনে প্রতিদ্বন্দ্বিতা করেছিল। এবার তারা আগের তুলনায় কম আসন চেয়েছে। বিজেপি আগের নির্বাচনেও ১১৯টি আসনে প্রতিদ্বন্দ্বিতা করেছিল।উদ্ধবের এ প্রস্তাবে বিজেপি খুিশ হয়নি। মহারাষ্ট্রে দলটির দুই নেতা একান্ত খারসে ও বিনোদ তেওয়ারি বলেন, শিবসেনার চেয়ে মহারাষ্ট্রে বিজেপি বেশি আসন পেয়েছিল। দুই বিজেপি নেতা চার মাস আগে অনুষ্ঠিত লোকসভা নির্বাচনে মহারাষ্ট্রে বিজেপির ব্যাপক সাফল্যের কথা স্মরণ করিয়ে দিয়ে বলেন, তাদেরকে ছোট শরিক মনে করার কোনো কারণ নেই। বিজেপির প্রস্তাব, তারা ও শিবসেনা উভয়েই ১৩৫টি করে আসনে প্রতিদ্বন্দ্বিতা করুক। এভাবে আসন ভাগের পক্ষে তাঁদের আরেকটি যুক্তি, ‘গত নির্বাচনে শিবসেনা ৫৯ আসনে হেরেছে। আমরা (বিজেপি) হেরেছিল ১৯ আসনে। সেসব আসন যদি আবার দেওয়া হয়, তাহলে আমাদের সুবিধা হবে।’আসন ভাগাভাগি নিয়ে এ অচলাবস্থার মুখে আজ সন্ধ্যায় দিল্লিতে বিজেপির কেন্দ্রীয় নির্বাচন কমিটি আলোচনায় বসছে। বৈঠকে প্রধানমন্ত্রী নরেন্দ্র মোদি এবং বিজেপির সভাপতি অমিত শাহও উপস্থিত থাকবেন। ২৭ সেপ্টেম্বর এ বিধানসভা নির্বাচনে মনোনয়নপত্র জমা দেওয়ার শেষ দিন।এদিকে আসন ভাগাভাগি নিয়ে এনসিপি-কংগ্রেস জোটের টানাপোড়েনও তীব্র আকার নিয়েছে। এনসিপি কংগ্রেসকে এক দিন সময় বেঁধে দিয়েছে তাদের প্রস্তাব মেনে নেওয়ার জন্য। আবার কংগ্রেসও দুই দিন সময় দিয়েছে এনসিপিকে। দুটো দল নির্বাচনে এককভাবে প্রতিদ্বন্দ্বিতা করার হুমকিও দিয়েছে একে অপরকে।এনসিপি নির্বাচনে ১৪৪ আসন চায়। কংগ্রেস তাদের দিতে চায় ১২৪টি। এনসিপি প্রস্তাব প্রত্যাখ্যান করে বলেছে, গত নির্বাচনেও তারা ১২৪টি আসন পেয়েছিল। এনসিপি সদ্যসমাপ্ত লোকসভা নির্বাচনে কংগ্রেসের চেয়ে বেশি আসন পাওয়ার যুক্তি দেখিয়ে বলছে, আগের নির্বাচনের ফর্মুলায় এবার হবে না।
