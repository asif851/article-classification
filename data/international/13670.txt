
ফিলিস্তিনের গাজায় একের পর এক বিমান হামলার পর এবার কমান্ডো বাহিনী অভিযান শুরু করেছে। গাজার উত্তরাঞ্চলীয় সীমান্তে শনিবার রাতভর হামলা চালায় ইসরায়েলি নৌ-কমান্ডো বাহিনী। তবে তারা প্রাথমিকভাবে ফিলিস্তিনি যোদ্ধাদের প্রতিরোধের মুখোমুখি হয়।
বার্তা সংস্থা এএফপির খবরে বলা হয়, কমান্ডো অভিযান হামাসের বিরুদ্ধে প্রথম স্থল আক্রমণ। এ হামলার লক্ষ্য ছিল হামাসের রকেট নিক্ষেপের স্থানগুলো।হামাসের সশস্ত্র শাখা ‘এজ্জেদিন আল কাসেম ব্রিগেড’ জানিয়েছে, ইসরায়েলের কমান্ডো বাহিনীর সঙ্গে ফিলিস্তিনের যোদ্ধাদের গুলিবিনিময় হয়েছে। এ তথ্যের সত্যতা নিশ্চিত করেছে ইসরায়েলও। তারা বলেছে, অভিযানকালে তাদের চারজন সেনা সামান্য আহত হয়েছেন। তবে এ বিষয়ে তারা বিস্তারিত কিছু জানায়নি।গত মঙ্গলবার থেকে গাজায় একের পর এক হামলা চালাচ্ছে ইসরায়েলি বাহিনী।
