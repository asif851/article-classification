
সারদা গোষ্ঠীর কর্ণধার সুদীপ্ত সেনের জীবনের নিরাপত্তা নিয়ে সংশয় প্রকাশ করেছে পশ্চিমবঙ্গ শাখা বিজেপি।
রাজ্য বিজেপির সভাপতি রাহুল সিনহা বৃহস্পতিবার কলকাতায় সাংবাদিকদের বলেন, সুদীপ্ত সেন মুখ খুললে শাসক দল তৃণমূল কংগ্রেসের অনেকেই ফেঁসে যেতে পারেন, তাই তাঁর জীবন ঝুঁকির মুখে পড়তে পারে বলে বিজেপি মনে করে। বিজেপি চায় সুদীপ্তর নিরাপত্তা নিশ্চিত করতে তাঁকে ২৪ ঘণ্টা সিসিটিভির আওতায় রাখা হোক।
রাহুল সিনহা বলেন, ইতিমধ্যে তাদের দলের এই উদ্বেগের কথা পশ্চিমবঙ্গের রাজ্যপাল এবং সারদা কাণ্ড নিয়ে গঠিত বিচারপতি শ্যামল সেন কমিশনে জানানো হয়েছে।
বিজেপির রাজ্য সভাপতি কলকাতা প্রেসক্লাবে এক সংবাদ সম্মেলনে বলেন, ‘সুদীপ্ত সেন জীবিত থাকলে এই সরকার জীবিত থাকবে কি না, সেটাই এখন বড় প্রশ্ন। সুদীপ্তর বাঁচা-মরার ওপর নির্ভর করছে পশ্চিমবঙ্গের সরকারের স্থায়িত্ব।’
রাহুল সিনহা বলেন, সুদীপ্ত সেন সিবিআইয়ের কাছে লেখা চিঠিতে প্রকারান্তরে সরকারি দলের বেশ কজন নেতা, মন্ত্রী এবং সাংসদকে সারদা গোষ্ঠীর পতনের জন্য দায়ী করে গেছেন। সিবিআই তদন্তেরও দাবি করেছে। অথচ বুধবার তিনি একেবারে উল্টে গিয়ে কলকাতা হাইকোর্টে হলফনামা দিয়ে বলেছেন, সিবিআইর তদন্তের প্রয়োজন নেই। এ থেকেই বোঝা যাচ্ছে, রাজ্য সরকারের সঙ্গে সারদা কর্ণধারের সম্পর্ক কতটা গভীর ছিল।
প্রসঙ্গত, সারদা কাণ্ড নিয়ে সিবিআই তদন্তের দাবি উঠলেও তাতে কর্ণপাত করছে না পশ্চিমবঙ্গ সরকার। তারা রাজ্য পুলিশ দিয়ে তদন্ত করছে। সিবিআই তদন্তের দাবিতে ইতিমধ্যে কলকাতা হাইকোর্টে তিনটি পৃথক জনস্বার্থ মামলা দায়ের হয়েছে।
