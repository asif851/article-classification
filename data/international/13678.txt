
তুরস্কের ইস্তাম্বুল শহরে নৈশ ক্লাবে হামলার দায় স্বীকার করেছে জঙ্গি সংগঠন ইসলামিক স্টেট (আইএস)। আইএস এক বিবৃতিতে এই দায় স্বীকার করে বলে বিবিসির এক প্রতিবেদনের বলা হয়েছে।গত রোববার নতুন বছর উদ্‌যাপনের উৎসব চলাকালে ইস্তাম্বুল শহরের একটি নৈশ ক্লাবে বন্দুকধারীর গুলিতে দেশি-বিদেশি অন্তত ৩৯ জন নিহত হয়। আহত হয়েছে কমপক্ষে ৪০ জন।হামলার সময় নৈশ ক্লাবটিতে অন্তত ৬০০ ব্যক্তি অবস্থান করছিল। তারা নতুন বছর উদ্‌যাপনের উৎসবে অংশ নিয়েছিল। নৈশ ক্লাবে গুলির এই ঘটনাকে ‘সন্ত্রাসী হামলা’ হিসেবে বর্ণনা করেছিলেন সেখানকার প্রাদেশিক গভর্নর। একজন ব্যক্তি এই হামলা চালিয়েছিল বলে গভর্নর জানিয়েছিলেন।অবশ্য মূল হামলাকারী এখনো গ্রেপ্তার হয়নি। পুলিশ তাকে গ্রেপ্তারের চেষ্টা চালাচ্ছে। এখন পর্যন্ত আটজনকে গ্রেপ্তার দেখিয়েছে দেশটির পুলিশ।বিবিসি বলছে, কথিত ইসলামিক স্টেট বিবৃতিতে বলেছে, এই হামলার পেছনে তারাই আছে। বিবৃতিতে হামলাকারীকে ‘বীরযোদ্ধা’ বলে উল্লেখ করা হয়েছে।
