
যুক্তরাষ্ট্রের অ্যারিজোনা অঙ্গরাজ্যের টুসন এলাকায় মা ও সত্বাবার বাড়িতে দুই বছর ধরে বন্দী থাকার পর দুই বোন গত মঙ্গলবার পালিয়ে যায়। দুই বোনের অভিযোগ, মা ও বাবা তাদের ওই বাড়িতে আটকে রেখেছিলেন। গতকাল শুক্রবার টাইমস অব ইন্ডিয়ার খবরে এ কথা জানানো হয়।
এ অভিযোগের ভিত্তিতে পুলিশ ওই বাড়িতে অভিযান চালায়। এ সময় তাদের আরও এক বোনকে ওই বাড়ির একটি ঘর থেকে আটক অবস্থায় উদ্ধার করা হয় বলে পুলিশ জানায়।
উদ্ধার হওয়া তিন বোনের প্রত্যেকের বয়স ১৮ বছরের নিচে। বড় বোনের বয়স ১৭, মেজো বোনের ১৩ ও ছোট বোনের ১২ বছর।
খবরে বলা হয়, গত মঙ্গলবার ছোট দুই বোন জানালা দিয়ে বের হয়ে দেয়াল টপকে প্রতিবেশীর বাড়িতে পালিয়ে যায়। তারা অভিযোগ করে, সত্বাবা তাদের শয়নকক্ষের দরজায় অনবরত লাথি মারতেন এবং ছুরি দিয়ে ভয় দেখাতেন। এ অভিযোগের ভিত্তিতে পুলিশ ওই বাড়িতে অভিযান চালিয়ে ওই ঘর থেকে ১৭ বছর বয়সী বড় মেয়েটিকে উদ্ধার করে।
পুলিশের ভাষ্য, তিনটি মেয়েই অপুষ্টির শিকার। তাদের খুব নোংরা অবস্থায় পাওয়া গেছে। মেয়েগুলো ছয় সপ্তাহ গোসল করেনি। যে বাড়িটিতে তারা ছিল, সেটি প্রতি মুহূর্তে ক্যামেরার মাধ্যমে কড়া নজরদারিতে রাখা হতো। ঘরগুলো ছিল শব্দরোধী। বাড়িটিতে সারাক্ষণ উচ্চৈঃ শব্দে গান বাজত, যাতে ঘরের কোনো শব্দ বাইরে যেতে না পারে। মেয়েরা প্রায় দু বছর একে অপরের মুখ দেখেনি।
মেয়েদের মা সোফিয়া রিচার (৩২) ও সত্বাবা ফারনান্দো রিচারের বিরুদ্ধে শিশুদের ওপর শারীরিক ও মানসিক অত্যাচার এবং অপহরণের অভিযোগ আনা হয়েছে।
বাড়িটি থেকে বড় মেয়েটির লেখা একটি ডায়েরি উদ্ধার করেছে পুলিশ। সেখানে ১৮ মাসের বন্দিদশা ও অত্যাচারের বিশদ বর্ণনা রয়েছে।
 
