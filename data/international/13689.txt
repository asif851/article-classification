
ভারতের কেন্দ্রীয় স্বরাষ্ট্রমন্ত্রী রাজনাথ সিং হুঁশিয়ারি দিয়ে বলেছেন, পাকিস্তান যদি নিজেদের সংশোধন না করে, তাহলে দেশটি টুকরো টুকরো হয়ে ভেঙে পড়বে এবং ভারত তার জন্য দায়ী থাকবে না। ভারতনিয়ন্ত্রিত কাশ্মীরে গতকাল রোববার এক সমাবেশে রাজনাথ এ সতর্কতা উচ্চারণ করেন।রাজনাথ সিং অভিযোগ করেন, আন্তরিকতার জবাবে পাকিস্তানের কাছ থেকে উরি, গুরুদাসপুর, পাঠানকোটে সন্ত্রাসী হামলার ঘটনা পেয়েছে ভারত। ভারত থেকে কাশ্মীরকে বিচ্ছিন্ন করতে দেশটি সন্ত্রাস ছড়াচ্ছে। ধর্মীয় ইস্যুতে ভারতকে বিভক্ত করার ষড়যন্ত্রে মেতেছে। কিন্তু ভারত ধর্মীয় দিক থেকে আর বিভক্ত হবে না।একই সময় ভারতের স্বরাষ্ট্রমন্ত্রী বলেন, পাকিস্তান যদি সন্ত্রাস নিয়ন্ত্রণে ব্যর্থ হয়, তাহলে ভারত সহযোগিতা করতে রাজি আছে। তিনি বলেন, ‘পাকিস্তান থেকে সন্ত্রাস নির্মূলে সহায়তা করতে আমরা প্রস্তুত আছি।’এর আগে গত সপ্তাহে ভারতের অমৃতসরে ‘হার্ট অব এশিয়া’ সম্মেলনে পাকিস্তানের প্রধানমন্ত্রীর পররাষ্ট্রবিষয়ক উপদেষ্টা সারতাজ আজিজের উপস্থিতিতে ভারতের প্রধানমন্ত্রী নরেন্দ্র মোদিও দক্ষিণ-পূর্ব এশিয়া থেকে সন্ত্রাস নির্মূলের ওপর গুরুত্বারোপ করেন। সে সময় তিনি পাকিস্তানের নাম উল্লেখ না করে বলেন, ‘নীরবতা অবলম্বন ও নিষ্ক্রিয়তা আফগানিস্তান এবং আমাদের এই অঞ্চলে সন্ত্রাসী ও তাদের নাটের গুরুদের উৎসাহিত করবে।’উল্লেখ্য, আফগানিস্তানও সে দেশে জঙ্গি তৎপরতার জন্য প্রতিবেশী পাকিস্তানের ভূমিকা আছে বলে অভিযোগ করে আসছে।
