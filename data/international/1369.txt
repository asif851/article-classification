
তুরস্কের রাজধানী আঙ্কারার কেন্দ্রীয় রেল স্টেশনের কাছে আজ শনিবার ভয়াবহ বিস্ফোরণের ঘটনায় অন্তত ৩০ জন নিহত হয়েছে। আহত হয়েছে অন্তত ১২৬ জন।
এএফপির খবরে জানানো হয়, আজ দেশটির বাম সংগঠনগুলোর সরকারবিরোধী একটি শান্তিপূর্ণ সমাবেশে এই বিস্ফোরণ ঘটে।
প্রত্যক্ষদর্শী ও দেশটির এনটিভি টেলিভিশনের বরাত দিয়ে এএফপি জানায়, বিস্ফোরণের পর অনেকের লাশ পড়ে থাকতে দেখেছেন। ঘটনাস্থলে উদ্ধারকর্মীরা উদ্ধার কাজ চালাচ্ছেন।
দেশটির স্বরাষ্ট্র মন্ত্রণালয় বিকেলে এক বিবৃতিতে জানিয়েছে, আঙ্কারার কেন্দ্রীয় রেল স্টেশনের কাছে শান্তিপূর্ণ সমাবেশকে লক্ষ্য করে জোড়া বিস্ফোরণের ঘটনা ঘটেছে। এতে অন্তত ৩০ জন নিহত ও ১২৬ জন আহত হয়েছে।
