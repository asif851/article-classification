
গ্রিসের টালমাটাল পরিস্থিতির মধ্যে চাঙা হয়ে উঠেছে চীনের শেয়ারবাজার। বিনিয়োগকারীরা চীনের শেয়ারবাজারের দিকে ঝুঁকছেন। সম্প্রতি চাঙা হয়ে উঠেছে দেশটির শেয়ারবাজার। এতে উদ্বিগ্ন অস্ট্রেলিয়া।
ইউরোজোনে গ্রিসের থাকা না-থাকা নিয়ে সংকট চলেছে কয়েক সপ্তাহজুড়ে। এই সংকটের অবসান হয়েছে ১৩ জুলাই। ১৭ ঘণ্টার ঝোড়ো আলোচনার পর অর্থনৈতিক পুনরুদ্ধারে (বেইল আউট) গ্রিসকে তৃতীয় মেয়াদে সহায়তা দিতে রাজি হয়েছেন ইউরোজোনের নেতারা। এর আগে ৫ জুলাইয়ের গণভোটে দাতাদের কাছ থেকে কঠিন শর্তে ঋণ নিয়ে আর্থিক পুনরুদ্ধার কর্মসূচি প্রত্যাখ্যান করে গ্রিস। এর পর থেকে ইউরোজোনে গ্রিস থাকছে কি না, তা নিয়ে প্রশ্ন দেখা দেয়। এ নিয়ে বরাবরই আত্মবিশ্বাসী ছিলেন গ্রিসের প্রধানমন্ত্রী অ্যালেক্সিস সিপ্রাস। ৫ জুলাইয়ের গণভোটে ঋণদাতাদের যেসব কঠিন শর্ত প্রত্যাখ্যান করেছিল গ্রিসবাসী, নতুন চুক্তিতে এর অনেক কিছুই মেনে নিতে হচ্ছে তাদের। যদিও আলোচনা শেষে অ্যালেক্সিস সিপ্রাস বলেন, ‘আমরা একটি ন্যায়ের লড়াই শেষ করে এসেছি। গ্রিসের বেশির ভাগ মানুষ এটি মেনে নেবে।’ নতুন চুক্তির ফলে গ্রিস ঋণদাতাদের কাছ থেকে আট হাজার ৬০০ কোটি ইউরো পাবে।
ইউরোজোনে গ্রিসের থাকা না-থাকার এই দোলাচলের মধ্যে চীনে গত তিন সপ্তাহে শেয়ারের দাম বেড়েছে। তা বেড়ে প্রায় তিন ট্রিলিয়ন ডলারে পৌঁছেছে। দ্য সিকিউরিটিজ অ্যাসোসিয়েশন অব চীন ঘোষণা দিয়েছে, তাদের ২১টি বড় ব্রোকারেজ হাউস নিজেদের সম্পদের ১৫ শতাংশ ও প্রায় ১২০ বিলিয়ন ইউয়ান ব্লু চিপ স্টকে বিনিয়োগ করবে। ব্লু চিপ স্টক হলো এমন খাত, যেখানে নিরাপদে লাভ করা যায়। এই সিদ্ধান্তের ফলে চীনের শেয়ারবাজারে তারল্যের প্রবাহ বাড়বে। এতে শেয়ারবাজারে বিনিয়োগকারীরা নতুন করে আকৃষ্ট হবেন।
চীনের শেয়ারবাজার এর আগে এত স্থিতিশীল ছিল না। চীনের তালিকাভুক্ত শেয়ার কোম্পানিগুলোর আয় এ বছর ৮৬ শতাংশের বেশি বাড়েনি। এমনকি বাজারে এগুলো লাভও পায়নি। তবে হঠাৎ করেই গত তিন সপ্তাহে পরিস্থিতি বদলে যায়। এ সময়ে চীনের শেয়ারের মূল্য বেড়ে প্রায় তিন ট্রিলিয়ন ডলারে পৌঁছেছে। গ্রিস নিয়ে ইউরোজোনের সংকটের কারণে বিনিয়োগকারীরা ঘুরেছেন চীনের শেয়ারবাজারের দিকে।
চীনের শেয়ারবাজারের উত্থানের ফলে সোমবার অস্ট্রেলিয়ার স্টক বাজার দুর্বল হয়ে পড়েছে। এতে কিছুটা উদ্বেগের মধ্যে পড়েছে ইউরোপ। কারণ চীনের শেয়ারবাজারের এই উত্থান ইউরোপের অর্থনীতিতে প্রভাব ফেলতে পারে। দ্য সিডনি মর্নিং হেরাল্ড অবলম্বনে
