
মার্কিন প্রেসিডেন্ট বারাক ওবামার সদ্য সফরকে সাফল্য হিসেবে দেখছে ভারতের প্রধানমন্ত্রী নরেন্দ্র মোদির দল ভারতীয় জনতা পার্টি (বিজেপি)। দলটি মনে করছে, এই সফরে মূলত লাভবান হয়েছে বিজেপি। আজ বুধবার টাইমস অব ইন্ডিয়া অনলাইনের এক প্রতিবেদনে বিজেপির বরাত দিয়ে এমনটাই বলা হয়েছে।তিন দিনের সফর শেষে গতকাল মঙ্গলবার ভারত ছাড়ার আগ মুহূর্তে দেশটিকে ধর্মীয় বিভাজনের ব্যাপারে সতর্ক করে দেন মার্কিন প্রেসিডেন্ট বারাক ওবামা। তিনি বলেন, ধর্মের ভিত্তিতে সমাজে বিভক্তি দেখা না দিলে ভারতের সাফল্য অব্যাহত থাকবে। ওবামার এই বক্তব্যের মধ্য দিয়ে আসলে ধর্মনিরপেক্ষ ভারতের রাজনীতিতে উগ্রপন্থী হিন্দুত্ববাদী নীতির সমর্থক বিজেপি ও তাদের সমমনাদের সাম্প্রতিক বিতর্কিত তৎপরতার বিষয়টিই উঠে এসেছে।বৈচিত্র্যপূর্ণ ধর্ম-বর্ণ-সংস্কৃতির দেশ ভারতের দুই হাজার তরুণ-তরুণীর সামনে ভারতের রাজধানী নয়াদিল্লির সিরি ফোর্ট মিলনায়তনে দেওয়া ভাষণে মার্কিন প্রেসিডেন্ট বলেন, ‘সব ধর্মের প্রতি সম্মান জানানো উচিত, প্রত্যেককে তার ধর্ম গ্রহণের ক্ষেত্রে স্বাধীনতা দেওয়া উচিত।’ভারতের উদারপন্থী ও ধর্মনিরপেক্ষতায় বিশ্বাসী বিরোধী দলগুলোর অভিযোগ, প্রধানমন্ত্রী নরেন্দ্র মোদি হিন্দুত্ববাদী সংগঠনগুলোকে নিয়ন্ত্রণ করতে পারছেন না। গত বছর অনুষ্ঠিত নির্বাচনে মোদির বিপুল বিজয়ের পেছনে ওই সংগঠনগুলোর বড় অবদান আছে বলেই তিনি তাদের ব্যাপারে কঠোর হতে পারছেন না বলে বিরোধী দলগুলোর অভিযোগ। সম্প্রতি এই উগ্রপন্থী দলগুলোর বিরুদ্ধে দেশটির কয়েকটি স্থানে খ্রিষ্টান ও মুসলিমদের ধর্মান্তরিত করার অভিযোগ ওঠে।
এমন পরিস্থিতির মধ্যে প্রেসিডেন্ট ওবামার এ-সংক্রান্ত বক্তব্যের পর ভারতের প্রধান বিরোধী দল কংগ্রেস এক বিবৃতিতে বলেছে, মার্কিন প্রেসিডেন্ট মোদি সরকারকে তিরস্কার করেছে।
তবে ‘তিরস্কারের’ বিষয়টি মেনে নিতে নারাজ বিজেপি। তাদের মতে, প্রেসিডেন্ট ওবামার ভারত সফর বিজেপির জন্য ‘হিট’। বিজেপির মুখপাত্র বলেন, ভারত ও যুক্তরাষ্ট্র কিছু অভিন্ন মূল্যবোধ লালন করে। এর অন্যতম, বহু জাতের মানুষের সহাবস্থান। মোদি-ওবামার আলোচনা ফলপ্রসূ হয়েছে। তবে বিরোধী দল সেটাকে বাঁকাভাবে দেখার চেষ্টা করছে। মার্কিন প্রেসিডেন্টের সফরের মধ্য দিয়ে প্রধানমন্ত্রী মোদির কূটনৈতিক সাফল্য অর্জিত হয়েছে। প্রধানমন্ত্রী মোদি পুরো আত্মবিশ্বাস নিয়ে পরিস্থিতি নিয়ন্ত্রণে সক্ষম হয়েছেন।
