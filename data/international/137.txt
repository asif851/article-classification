
ইসলামাবাদে যাওয়ার পথে ৪৭ জন যাত্রী নিয়ে পাকিস্তান ইন্টারন্যাশনাল এয়ারলাইনসের (পিআইএ) বিমান বিধ্বস্ত হওয়ার ঘটনায় কোনো যাত্রীই বেঁচে নেই। বিমানটি দুপুরে উত্তরাঞ্চলীয় শহর চিত্রল থেকে ইসলামাবাদের দিকে রওনা দেয়।
আজ বুধবার বার্তা সংস্থা রয়টার্সের এক প্রতিবেদনে এ তথ্য জানানো হয়েছে। যাত্রীদের কারো বেঁচে থাকার সম্ভাবনা নেই বলে জানা গেছে।
দেশটির বেসরকারি বিমান কর্তৃপক্ষ এক টুইটে নিশ্চিত করেছে, ফ্লাইট পিকে-৬৬১ নামের বিধ্বস্ত ওই বিমানটির কোনো যাত্রী কিংবা ক্রু বেঁচে নেই।
ইন্টার-সার্ভিস পাবলিক রিলেশনস বিভাগ জানিয়েছে, সেনাবাহিনী ও সেনা হেলিকপ্টার ঘটনাস্থলে উদ্ধারকাজ চালাচ্ছে।
ডন অনলাইনের প্রক প্রতিবেদনে বলা হয়েছে, এখন পর্যন্ত ৩৬টি লাশ উদ্ধার করা হয়েছে।
তবে এর আগে দেশটির সেনাবাহিনীর মিডিয়া উইং এক বিবৃতিতে জানিয়েছিল, ধ্বংসস্তুপ থেকে ২১টি লাশ উদ্ধার করা হয়েছে। উদ্ধার অভিযান চলছে।
স্থানীয় পুলিশ জানায়, আজ দুপুরের পর থেকে ফ্লাইট পিকে-৬৬১ নামের ওই বিমানটির যোগাযোগ নিয়ন্ত্রণকক্ষ থেকে বিচ্ছিন্ন হয়ে যায়।
খাইবার-পাখতুনখাওয়া প্রদেশের জ্যেষ্ঠ পুলিশ কর্মকর্তা লাইক শাহ বলেন, প্রদেশের অ্যাবোটাবাদ জেলার হাভেলিয়ান শহরের কাছে একটি পাহাড়ি এলাকায় বিমানটি বিধ্বস্ত হয়েছে।
ঘটনাস্থলে থাকা হাভেলিয়ান শহরের সরকারী কর্মকর্তা তাজ মোহাম্মদ খান বলেন, পাহাড়ি এলাকায় বিধ্বস্ত হওয়ার পর বিমানটিতে আগুন ধরে যায়। প্রায় সব যাত্রীই আগুনে পুড়ে যাওয়ায় তাঁদের শনাক্ত করা যাচ্ছে না। এ ছাড়া ঘটনাস্থলের চারদিকে বিমানটির ভগ্নাংশ ছড়িয়ে ছিটিয়ে আছে।
সরকারের বেসামরিক বিমান সচিব ইরফান এলাহি ব​লেন, বিমানটি ইঞ্জিনের ক্রুটির কারণে বিধ্বস্ত হতে পারে। তবে এত দ্রুত এই দুর্ঘটনার কারণ বলা সম্ভব নয়।
পিআইএ’র মুখপাত্র দানিয়েল গিলানি বলেন, বিমানটিতে ৪২ জন যাত্রী, পাঁচজন ক্রু ও একজন গ্রাউন্ড ইঞ্জিনিয়ার ছিলেন। তবে দেশটির বেসরকারি বিমান কর্তৃপক্ষ জানিয়েছে, বিমানটিতে ৪৭ জন যাত্রী ছিলেন।
বিমানটির যাত্রী তালিকায় দেখা গেছে, বিমানে তিনজন বিদেশি, দুই শিশু, নয়জন নারী ও ৩১ জন পুরুষ যাত্রী ছিলেন। এঁদের মধ্যে দেশটির সংগীত শিল্পী জুনাইদ জামশেদ ও তাঁর পরিবার এবং চিত্রলের ডেপুটি কমিশনার ওসামা ওয়ারিখ ছিলেন।
দেশটির প্রধানমন্ত্রী নওয়াজ শরিফ ও স্বরাষ্ট্রমন্ত্রী চৌধুরী নিসার আলী খান সংশ্লিষ্ট কর্তৃপক্ষকে দ্রুত উদ্ধার কাজ শুরু করতে এবং প্রাদেশিক সরকারকে সহায়তা করতে নির্দেশ দিয়েছেন।
