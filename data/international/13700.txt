
 
ফুলকপির মতো দেখতে সবুজ সবজি ব্রকোলি খেতে খুব পছন্দ করেন মার্কিন প্রেসিডেন্ট বারাক ওবামা। পছন্দের তালিকায় আরও রয়েছে বার্গার ও হটডগের মতো সুস্বাদু ঝটপট খাবার। গতকাল মঙ্গলবার হোয়াইট হাউসে শিশুদের নিয়ে আয়োজিত এক অনুষ্ঠানে ওবামা এভাবে তাঁর প্রিয় খাবারগুলোর কথা বলেন। রয়টার্সের খবরে এ কথা জানানো হয়। খবরে বলা হয়, যুক্তরাষ্ট্রের ফার্স্ট লেডি মিশেল ওবামা মুটিয়ে যাওয়ার বিপক্ষে প্রচারণা চালাচ্ছেন। এরই অংশ হিসেবে হোয়াইট হাউসে গতকাল শিশুদের নিয়ে ‘হেলদি-রেসিপি’ প্রতিযোগিতার আয়োজন করা হয়। প্রতিযোগিতায় আসা শিশু সাংবাদিকদের একজন ওবামার কাছে জানতে চান তাঁর প্রিয় খাবার কোনটি? এর জবাবে ওবামার মুখ থেকে যে শব্দটি বেরিয়ে আসে তা হলো ‘ব্রকোলি’।ওবামা জানান, ছোটবেলায় তাঁর পরিবারে যেসব সবজি রান্না করা হতো, এর বেশির ভাগই ছিল সেদ্ধ। তখন থেকে তিনি শিখেছেন স্বাস্থ্যকর খাবার একই সঙ্গে মজাদারও হতে পারে। শিশুদের উদ্দেশে ওবামা বলেন, ‘তোমরা যদি এখন থেকেই স্বাস্থ্যকর খাবার খাওয়ার অভ্যাস গড়ে তোলো, তাহলে সারা জীবনই এর অসাধারণ ফল পাবে।’
শিশুদের স্বাস্থ্যকর খাবার খাওয়ার পরামর্শ দিলেও এ পর্যন্ত বিভিন্ন বৈঠকে ও অবসরে খেলাধুলার সময় ওবামাকে বার্গার, হটডগ, পেস্ট্রির মতো লোভনীয় বিভিন্ন খাবারই বেশি খেতে দেখা গেছে।
ওবামার পূর্বসূরি যুক্তরাষ্ট্রের সাবেক প্রেসিডেন্ট জর্জ এইচ ডব্লিউ বুশও ব্রকোলি খুব অপছন্দ করতেন। ১৯৯০ সালে তিনি প্রকাশ্যে ঘোষণা দিয়েছিলেন, ‘ছোটবেলা থেকেই আমি ব্রকোলি খেতে পছন্দ করি না। তা সত্ত্বেও আমার মা জোর করে আমাকে এটা খাওয়াতেন। এখন যেহেতু আমি যুক্তরাষ্ট্রের প্রেসিডেন্ট হয়েছি, তাই আমি আর ব্রকোলি খাব না।’
