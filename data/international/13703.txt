

সৌদি আরবের নারীরা আগামী বছর থেকে মাঠে গিয়ে খেলা দেখতে পারবেন। তাঁদের জন্য এ ধরনের সুযোগ এটাই প্রথম।
বিবিসি অনলাইনের খবরে জানানো হয়, রিয়াদ, জেদ্দা ও দাম্মামের স্টেডিয়ামগুলোয় যেতে পারবেন সৌদি নারীরা।
সৌদি নারীদের স্বাধীনতার পথে এটি আরেক ধাপ অগ্রগতি। এর আগে দেশটিতে নারীদের গাড়ি চালানোর ওপর থেকে নিষেধাজ্ঞা তুলে নেওয়া হয়।
সৌদি যুবরাজ মোহাম্মদ বিন সালমান দেশটির সমাজব্যবস্থাকে আধুনিক করতে ও অর্থনীতিকে গতিশীল করতে ভূমিকা রাখছেন।
সৌদি আরবের খেলাধুলা–সংশ্লিষ্ট কর্তৃপক্ষ বলছে, তিন এলাকার স্টেডিয়ামগুলোয় ২০১৮ সালের শুরু থেকে সপরিবারে বসার ব্যবস্থা করার প্রস্তুতি চলছে। স্টেডিয়ামের ভেতর খাবারের দোকান ও মনিটর স্ক্রিন থাকবে।
তেলের ওপর নির্ভরশীল সৌদি আরবে সামাজিক ও অর্থনৈতিক পরিবর্তন আনার ঘোষণা দেন ৩২ বছরের যুবরাজ মোহাম্মদ। ২০৩০ সালের মধ্যে সংস্কারের লক্ষ্যে পরিকল্পনা ঘোষণা করেন তিনি।
সৌদি আরবে নারীদের কঠোর ধর্মীয় অনুশাসনের মধ্যে রাখা হয়। ভ্রমণ, কর্মক্ষেত্র বা স্বাস্থ্যগত কোনো কারণে বাইরে যেতে হলে পুরুষ অভিভাবকের লিখিত অনুমতি নিতে হয়।
