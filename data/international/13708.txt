
মার্কিন প্রেসিডেন্ট ডোনাল্ড ট্রাম্প জাতীয় নিরাপত্তা উপদেষ্টা হিসেবে লেফটেন্যান্ট জেনারেল এইচ আর ম্যাকমাস্টারের নাম ঘোষণা করেছেন।
বিবিসির খবরে জানানো হয়, ম্যাকমাস্টার ইরাক ও আফগানিস্তানে যুক্তরাষ্ট্রের সেনাবাহিনীর লেফটেন্যান্ট জেনারেল হিসেবে দায়িত্ব পালন করেছেন। ট্রাম্প প্রথমে জাতীয় নিরাপত্তা উপদেষ্টা হিসেবে নিয়োগ দিতে চেয়েছেন অবসরপ্রাপ্ত ভাইস অ্যাডমিরাল রবার্ট হাওয়ার্ডকে। তবে ব্যক্তিগত কারণে রবার্ট ওই পদে যোগ দেননি।
ম্যাকমাস্টার প্রসঙ্গে ট্রাম্প বলেন, তিনি অসাধারণ প্রতিভাবান এবং অসাধারণ অভিজ্ঞ। সেনাবাহিনীর সবাই তাঁকে যথেষ্ট শ্রদ্ধা করে।
আফগানিস্তান ও ইরাকে নিযুক্ত ম্যাকমাস্টার চিন্তাশীল, স্পষ্টবাদী ও সামরিক কৌশলী বলে মন্তব্য করেছেন ট্রাম্প।
টাইম ম্যাগাজিনে ২০১৪ সালে বিশ্বের ১০০ জন সবচেয়ে প্রভাবশালী ব্যক্তির তালিকায় ম্যাকমাস্টারের নাম ছিল। নর্থ ক্যারোলাইনা বিশ্ববিদ্যালয় থেকে তিনি যুক্তরাষ্ট্রের ইতিহাস বিষয়ে পিএইচডি ডিগ্রি অর্জন করেছেন।
ওয়াশিংটনে নিযুক্ত রুশ রাষ্ট্রদূত সের্গেই কিসলিয়াকের সঙ্গে টেলিফোন আলাপে আইনবহির্ভূতভাবে রাশিয়ার বিরুদ্ধে মার্কিন নিষেধাজ্ঞা প্রত্যাহারের বিষয়ে কথা বলে মাইকেল ফ্লিন জাতীয় নিরাপত্তা উপদেষ্টার পদ ছাড়তে বাধ্য হন। তাঁরই স্থলাভিষিক্ত হবেন ম্যাকমাস্টার।
 
 
