
পাকিস্তান সরকার ও সেনাবাহিনীর মধ্যে বিদ্যমান দ্বন্দ্বের কথা সংবাদমাধ্যমে ফাঁস করে দেওয়ার অভিযোগ ওঠায় তথ্যমন্ত্রী পারভেজ রশিদকে মন্ত্রিসভা থেকে সরিয়ে দিয়েছেন দেশটির প্রধানমন্ত্রী নওয়াজ শরিফ। প্রধানমন্ত্রীর কার্যালয় গতকাল শনিবার এক বিবৃতিতে এ তথ্য জানায়।পারভেজ রশিদের বিরুদ্ধে অভিযোগ, পাকিস্তানের সংবাদপত্র ডন-এ প্রকাশিত একটি সংবাদের সূত্র হিসেবে কাজ করেছেন তিনি। ওই সংবাদে জানানো হয়, দেশের বাইরে জঙ্গিদের ছায়াযুদ্ধ পরিচালনায় সমর্থন দেওয়ার জন্য সেনাবাহিনীকে হুঁশিয়ার করে দিয়েছে পাকিস্তানের বেসামরিক কর্তৃপক্ষ। এ সংবাদ প্রকাশের পরপরই দেশটিতে হইচই পড়ে যায় এবং সংবাদটি যে সাংবাদিক লিখেছেন, তাঁর বিদেশ ভ্রমণে নিষেধাজ্ঞা দেওয়া হয়।প্রধানমন্ত্রীর কার্যালয়ের বিবৃতিতে বলা হয়, তথ্যমন্ত্রীর দায়িত্ব পালনে ব্যর্থতার যথেষ্ট প্রমাণ পাওয়ায় স্বাধীন ও বিশদ তদন্তের স্বার্থে পারভেজ রশিদকে পদত্যাগ করতে বলা হয়েছে।
