
রাশিয়ার প্রেসিডেন্ট নির্বাচনে ৭৬ শতাংশ ভোট পেয়ে জয়ী হয়েছেন বর্তমান প্রেসিডেন্ট ভ্লাদিমির পুতিন। দেশটির প্রধান নির্বাচন কমিশন ৯৯ দশমিক ৮৪ শতাংশ ভোট গণনার কাজ শেষ করেছে। নির্বাচনে ভোট পড়েছে ৬৭ শতাংশ । 
গতকাল রোববার রাশিয়ার বিভিন্ন অঞ্চলে স্থানীয় সময় সকাল আটটায় ভোট গ্রহণ শুরু হয়। রাত আটটা পর্যন্ত একটানা চলে। রাশিয়াজুড়ে ৯৭ হাজার ভোটকেন্দ্রে ভোট গ্রহণ অনুষ্ঠিত হয়।রাশিয়ায় প্রেসিডেন্ট নির্বাচনে মোট ভোটার ছিল ১০৮ মিলিয়ন। নির্বাচন কমিশন সূত্রে পাওয়া খবরে জানা যায়, মোট ৭৩ মিলিয়ন ভোট ব্যালট বাক্সে পড়েছে। রাশিয়ার কেন্দ্রীয় নির্বাচন কমিশনের বরাত দিয়ে ইতার তাসের খবরে বলা হয়, মস্কোর স্থানীয় সময় দুপুর সাড়ে ১২টা পর্যন্ত ভোট গণনার ফলাফলে দেখা যাচ্ছে, ৬৭ দশমিক ৯৮ শতাংশ রুশ ভোটকেন্দ্রে এসে ভোট দেন। আজ সোমবার সকাল থেকে একটানা ভোট গণনা চলেছে। মস্কো থেকে শেষ খবর পাওয়া পর্যন্ত ৯৯ দশমিক ৮৪ শতাংশ ভোট গণনার কাজ শেষ হয়েছে। আশা করা হচ্ছে, আজ রাতেই আনুষ্ঠানিকভাবে ভোটের ফলাফল ঘোষণা করবে নির্বাচন কমিশন।৭৬ দশমিক ৬৭ শতাংশ ভোট পেয়ে বর্তমান প্রেসিডেন্ট ভ্লাদিমির পুতিন অনানুষ্ঠানিকভাবে নির্বাচনে জয়লাভ করেন। অর্থাৎ ৫ কোটি ৬২ লাখ ৬ হাজার ৫১৪ জন রুশ পুতিনকে ভোট দিয়েছেন। ২০১২ সালের নির্বাচনের চেয়ে এবার বেশি ভোটে জয়ী হন পুতিন। শেষবার প্রেসিডেন্ট নির্বাচনে পুতিন পেয়েছিলেন ৬৩ দশমিক ৬ শতাংশ ভোট। প্রেসিডেন্ট নির্বাচনে আটজন প্রার্থীর মধ্যে একমাত্র পুতিন স্বতন্ত্র প্রার্থী হিসেবে অংশ নিয়েছেন। ভোটের ফলাফলে দেখা যাচ্ছে, পুতিনের নিকটবর্তী প্রার্থী কমিউনিস্ট পার্টির পাভেল গ্রুদিনিইন পেয়েছেন ১১ দশমিক ৮ শতাংশ, লিবারেল ডেমোক্রেটিক পার্টির নেতা ভ্লাদিমির ঝিরিনোভস্কি ৫ দশমিক ৬৬ শতাংশ ও একমাত্র নারী প্রার্থী সোশ্যাল ইনিশিয়েটিভ পার্টির কেসেনিইয়া সাবচাক পেয়েছেন ১ দশমিক ৬৭ শতাংশ ভোট।  নিজ শহর সেন্ট পিটার্সবার্গে ভোটের সংখ্যার দিক থেকে শীর্ষে আছেন পুতিন। গোটা সেন্ট পিটার্সবার্গের চূড়ান্ত ভোট গণনা শেষে পুতিনের পক্ষে ৭৫ ভাগ ভোট পড়েছে বলে জানা যায়। রাশিয়ার প্রতিরক্ষা মন্ত্রণালয়ের ঊর্ধ্বতন কর্মকর্তা বলেন, সিরিয়ায় অবস্থানরত প্রায় তিন হাজার রুশ সেনার সবাই ভোট দিয়েছেন পুতিনকে। ২০১৪ সালে গণভোটের মাধ্যমে ক্রিমিয়া রাশিয়ার সঙ্গে যুক্ত হওয়ার পর কৃষ্ণসাগরের তীরবর্তী উপদ্বীপবাসী এবারই প্রথমবারের মতো রাশিয়ার প্রেসিডেন্ট নির্বাচনে ভোট দেন। এখানেও পুতিনের জয়জয়কার। ক্রিমিয়ায় পুতিন পেয়েছেন ৯২ দশমিক ১৫ শতাংশ ভোট। সদ্য শেষ হওয়া প্রেসিডেন্ট নির্বাচনে জয়লাভ করায় ভ্লাদিমির পুতিনকে বিভিন্ন দেশের সরকার ও রাষ্ট্রপ্রধানেরা অভিনন্দন জানিয়েছেন। তাঁদের মধ্যে রয়েছেন বাংলাদেশের প্রধানমন্ত্রী শেখ হাসিনা, ফরাসি প্রেসিডেন্ট ইমানুয়েল ম্যাঁখো, সৌদি আরবের বাদশাহ সালমান বিন আবদুল আজিজ, সিরিয়ার প্রেসিডেন্ট বাশার আল-আসাদ, জাপানের প্রধানমন্ত্রী শিনজো আবে প্রমুখ। রাশিয়ার প্রেসিডেন্ট নির্বাচন স্বচ্ছ ও নিরপেক্ষ হয়েছে বলে দাবি করে রাশিয়ার ফেডারেল পরিষদের আন্তর্জাতিক সম্পর্কবিষয়ক কমিটির প্রধান কনস্তানতিন কোসাচেভ বলেন, প্রেসিডেন্ট নির্বাচন পর্যবেক্ষণ করতে আসা পর্যবেক্ষকদের কেউ নির্বাচন আয়োজন ও ভোট গ্রহণ নিয়ে কোনো অসন্তোষ বা অভিযোগ করেননি। সামগ্রিকভাবে আন্তর্জাতিক নিয়মকানুন মেনে নির্বাচন আয়োজনের জন্য তাঁরা ধন্যবাদ জানিয়েছেন।
