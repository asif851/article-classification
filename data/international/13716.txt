
পেরু-ব্রাজিল সীমান্তে ৭ দশমিক ৬ মাত্রার একটি ভূমিকম্প হয়েছে। পাঁচ মিনিট পরই সেখানে আরেকটি ভূমিকম্প আঘাতে হানে। মার্কিন ভূতাত্ত্বিক জরিপ সংস্থার বরাত দিয়ে বার্তা সংস্থা রয়টার্স আজ বুধবার এ খবর জানায়।
তবে তাৎ​ক্ষণিকভাবে কোনো ক্ষয়ক্ষতির খবর পাওয়া যায়নি।
ভূমিকম্পটির উৎ​পত্তিস্থল ছিল পেরুর পার্তো মালদোনাদো শহর থেকে ২৯৬ কিলোমিটার উত্তর-পশ্চিমে আমাজন জঙ্গলের ভূপৃষ্ঠ থেকে ৬০২ কিলোমিটার গভীরে।
স্থানীয় সময় মঙ্গলবার সন্ধ্যা পৌনে ছয়টার দিকে প্রথম দফায় ভূমিকম্প হয়। পাঁচ মিনিট পরই আরেকটি ভূকম্পন অনুভূত হয়। এতে চিলির উত্তরাঞ্চল, ব্রাজিলের ব্রাসিলিয়া ও পেরুর রাজধানী লিমা কেঁপে ওঠে।
পেরুর জরুরি সেবা কর্তৃপক্ষের প্রধান আলফ্রেদো মুরগুয়েতিও বলেন, ভূমিকম্পে কোনো ক্ষয়ক্ষতির খবর পাওয়া যায়নি। ব্রাজিলের সীমান্তবর্তী অ্যাকরি রাজ্যের ফায়ার সার্ভিস বিভাগের প্রধান কর্নেল কার্লোস গোনদিমও জানিয়েছেন, ভূমিকম্পে কোনো ক্ষয়ক্ষতির খবর তাঁরা পাননি।
