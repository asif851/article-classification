
রাশিয়ার প্রেসিডেন্ট ভ্লাদিমির পুতিন দ্বিতীয় বিশ্বযুদ্ধ-পরবর্তী ইউরোপের সীমানা পুনরায় নির্ধারণ করতে চান বলে অভিযোগ করেছেন মার্কিন সাবেক পররাষ্ট্রমন্ত্রী হিলারি ক্লিনটন।আজ বুধবার বার্তা সংস্থা এএফপি প্রকাশিত প্রতিবেদনে জানানো হয়, গতকাল মঙ্গলবার কানাডার মনট্রিলে এক সম্মেলনে এসব কথা বলেন হিলারি। বোর্ড অব ট্রেড অব মেট্রোপলিটান মনট্রিল এ সম্মেলনের আয়োজন করে। ক্রিমিয়াকে রাশিয়ার সঙ্গে যুক্ত করার লক্ষ্যে গতকাল একটি বিলে সই করেছেন রুশ প্রেসিডেন্ট পুতিন। গণভোটে ক্রিমিয়ার অধিবাসীরা বিপুল ভোটে রাশিয়ায় যোগ দেওয়ার পক্ষে রায় দেওয়ার পরদিন এ বিলে সই করলেন তিনি। এর পরই পুতিনের বিরুদ্ধে ইউরোপের সীমানা নতুন করে লিখতে চাওয়ার অভিযোগ আনেন হিলারি। ক্রিমিয়া নিয়ে রাশিয়ার ভূমিকা প্রসঙ্গে ২০১৬ সালে মার্কিন প্রেসিডেন্ট নির্বাচনে ডেমোক্রেটিক দলের সম্ভাব্য প্রার্থী হিলারি বলেন, ‘পুতিনের এই পদক্ষেপের লক্ষ্য, দ্বিতীয় বিশ্বযুদ্ধ-পরবর্তী ইউরোপের সীমানা নতুন করে লেখা। আরেকটি স্নায়ুযুদ্ধ বাধবে না বলেই আমার আশা। নিশ্চয়ই কেউ তা দেখতে চান না। এখন এটা পুতিনের ওপর নির্ভর করছে।’রাশিয়ার সঙ্গে যুক্ত হতে গণভোটে রায় দেন ক্রিমিয়ার জনগণ। এরপর পুতিন ক্রিমিয়াকে স্বাধীন ও সার্বভৌম রাষ্ট্র হিসেবে স্বীকৃতি দেন। পরে ক্রিমিয়া উপদ্বীপকে রাশিয়ায় যুক্ত করার পক্ষে একটি বিলে সই করেন পুতিন। এখন ক্রিমিয়াকে যুক্ত করার বিষয়টিতে রাশিয়ার পার্লামেন্টের অনুমোদন নিতে হবে।রাশিয়ার এই সিদ্ধান্তে যুক্তরাষ্ট্র ও পশ্চিমারা ক্ষুব্ধ হয়েছে। ইতিমধ্যে রাশিয়ার বিরুদ্ধে নিষেধাজ্ঞাসহ বিভিন্ন শাস্তিমূলক পদক্ষেপ নিয়েছে তারা।
 
