
যুক্তরাজ্যের লিডসে স্থানীয় বাংলাদেশি কমিউনিটি সেন্টারের নেতৃত্ব নিয়ে বাংলাদেশি দুই পক্ষের মধ্যে সংঘর্ষ হয়েছে। এতে চারজন আহত হয়েছেন বলে জানা গেছে। সংগঠনের সাধারণ সভা ও নির্বাচনকে কেন্দ্র করে গতকাল শনিবার এই সংঘর্ষ হয়।
প্রত্যক্ষদর্শী ব্যক্তিরা প্রথম আলোকে জানান, হেয়ারহিলসের রাউন্ডহে রোডে অবস্থিত বাংলাদেশি কমিউনিটি সেন্টারের ১২ জন সদস্যের একটি পরিচালনা পর্ষদ রয়েছে। চেয়ারম্যান আফজল হোসেনের নেতৃত্বে সাতজন এবং সদস্য আবুল আবেদিনের নেতৃত্বে পাঁচজনের ওই পর্ষদ বিভক্ত। শুক্রবার জুমার নামাজে কমিউনিটির সাধারণ সভার ঘোষণা দেওয়া হয়। এ সময় ওই দুই পক্ষের মধ্যে হট্টগোলের সৃষ্টি হয়। শনিবার সাধারণ সভা শুরু হওয়ার আবারও দুই পক্ষের মধ্যে হট্টগোল হয়। একপর্যায়ে দুই পক্ষের মধ্যেই চেয়ার ও লাঠি দিয়ে সংঘর্ষের ঘটনা ঘটে। এ সময় কমিউনিটি সেন্টারের দরজা জানালায় ভাঙচুর চালানো হয়। পরে ঘটনাস্থলে পুলিশ গিয়ে পরিস্থিতি নিয়ে আনে। সভায় দুই শতাধিক ব্যক্তি উপস্থিত ছিলেন।
বাংলাদেশি কমিউনিটি সেন্টারের সাধারণ সম্পাদক সেলিম আহমদ জানান, বোর্ড সভায় সিদ্ধান্ত হলেও আবুল আবেদিনের নেতৃত্বে পাঁচ পরিচালক নির্বাচন আয়োজন নিয়ে আপত্তি তোলেন। শুক্রবার জুমার নামাজেও এ নিয়ে তাঁরা হট্টগোল করেন। গতকাল (শনিবার) সভার একপর্যায়ে আবুল আবেদিন ২০-২৫ জন লোক নিয়ে হট্টগোল শুরু করলে সংঘর্ষের সৃষ্টি হয়।
এ বিষয়ে আবুল আবেদিন পক্ষের কারও সঙ্গে যোগাযোগ করা সম্ভব হয়নি। তবে জানা গেছে, এবারের নির্বাচনে আট শতাধিক ব্যক্তি সংগঠনের ভোটার হয়েছেন। এই ভোটার তালিকা নিয়েই বিরোধী পক্ষের আপত্তিতে সংঘর্ষের সৃষ্টি হয়।
নর্থ ইয়র্কশায়ার পুলিশ প্রথম আলোকে জানায়, শনিবার দুপুর সাড়ে ১২টায় খবর পেয়ে তারা লীডসের হেয়াহিলসের বাংলাদেশি কমিউনিটি সেন্টারে যায়। ঘটনাস্থল থেকে চারজনকে আহত অবস্থায় উদ্ধার করেছে পুলিশ। এ ছাড়া কয়েকজনকে গ্রেপ্তারও করা হয়েছে। সেন্টারের আশপাশের সড়কে যান চলাচল বন্ধ করে ঘটনার তদন্ত করছে পুলিশ। ওই এলাকায় পুলিশের বাড়তি টহলের ব্যবস্থা করা হয়েছে।

