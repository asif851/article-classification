
জার্মানির রাজধানী বার্লিন শহরের কেন্দ্রস্থলে মাটির নিচে দ্বিতীয় বিশ্বযুদ্ধের সময়ের বোমা পাওয়া গেছে। দ্বিতীয় বিশ্বযুদ্ধ শেষ হওয়ার পর ৭৩ বছর ধরে মাটির নিচে অবিস্ফোরিত অবস্থায় বোমাটি রয়েছে। এই বোমা উদ্ধারকে কেন্দ্র করে রাজধানীর প্রধান রেলওয়ে স্টেশন বন্ধ করে দেওয়া হয়েছে। আজ শুক্রবার স্থানীয় সময় সকাল নয়টা থেকে বোমা নিষ্ক্রিয় করার কাজ শুরু হয়েছে।
বার্লিন শহরের কেন্দ্রস্থল হাইডে সড়ক এলাকায় ভবন নির্মাণের জন্য মাটি খুঁড়তে গিয়ে বোমাটির খোঁজ পাওয়া যায়। শুক্রবার বোমাটি নিষ্ক্রিয় করার সময় এর চারপাশের ৮০০ মিটার ব্যাসার্ধের এলাকার ১০ হাজার বাসিন্দাকে সরিয়ে নেওয়া হয়।
বার্লিনের এই এলাকাতেই চ্যান্সেলর আঙ্গেলা ম্যার্কেলের কার্যালয়, জার্মানির পার্লামেন্ট ভবন রাইখস্ট্যাগ, পার্লামেন্ট সদস্যদের কার্যালয়, গ্রন্থাগার, পরিকল্পনা মন্ত্রণালয়, জার্মানির কেন্দ্রীয় গোয়েন্দা সংস্থার কার্যালয় প্রভৃতি গুরুত্বপূর্ণ স্থাপনা রয়েছে। বার্লিন শহর ও বোমা নিষ্ক্রিয়করণ কর্তৃপক্ষ চিঠি দিয়ে ও স্থানীয় পুলিশ মাইকিং করে বাসিন্দাদের আগে থেকেই বাসা ছাড়তে অনুরোধ করেছে। বার্লিনের পুলিশ ও ফায়ার ব্রিগেডের স্বেচ্ছাসেবীরা ওই এলাকার বাসিন্দাদের সরিয়ে নিতে সহযোগিতা করছেন। নিরাপত্তার স্বার্থে ওই এলাকার কার্যালয়গুলোও খালি রাখার সিদ্ধান্ত হয়েছে। বোমাটি নিষ্ক্রিয় করার সময় বার্লিনের প্রধান রেলওয়ে স্টেশন বন্ধ করে দেওয়া হয়।
পাঁচ শ কিলোগ্রাম ওজনের এই অবিস্ফোরিত বোমাটি শনাক্ত করা হয় গত শনিবার। শনাক্ত করার পর থেকেই অকুস্থলে চব্বিশ ঘণ্টা পুলিশি প্রহরা রয়েছে।
দ্বিতীয় বিশ্বযুদ্ধের (১৯৩৯-১৯৪৫) শেষের দিকে রাশিয়া, ব্রিটিশ ও মার্কিন বোমারু বিমান বার্লিন শহরে বড় ধরনের বোমা হামলা চালিয়েছিল। জার্মানিতে এখনো অসংখ্য অবিস্ফোরিত বোমা বিভিন্ন স্থানে ছড়িয়ে ছিটিয়ে রয়েছে।
