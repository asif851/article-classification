
লিবিয়া, সৌদি আরব ও ইরানসহ বেশ কিছু দেশ পাকিস্তানের কয়েকটি রাজনৈতিক দলকে অর্থের জোগান দিচ্ছে বলে অভিযোগ করেছেন পাকিস্তানের তেহরিক-ই-ইনসাফ (পিটিআই) দলের প্রধান ইমরান খান। দেশটির গণমাধ্যম গত মঙ্গলবার এ খবর প্রকাশ করেছে।
ডন-এর খবরে বলা হয়, অবৈধ পথে তহবিল সংগ্রহের অভিযোগ পিটিআইয়ের বিরুদ্ধে আগে থেকেই রয়েছে। তাই এখন দলটি সরব হয়ে উঠেছে অন্য রাজনৈতিক দলগুলোর অর্থ জোগানের উৎস নিয়ে। তারা চায় সব রাজনৈতিক দলের, বিশেষ করে ধর্মভিত্তিক দলগুলোর ব্যাংক হিসাব ও অর্থ তহবিলগুলো নিখুঁতভাবে পরীক্ষা করা হোক।
পিটিআইয়ের মুখপাত্র ফাওয়াদ চৌধুরী দাবি করেন, তাঁদের দলের সব অর্থের জোগান দাতা এবং ব্যাংক হিসাব ও তহবিলের বিস্তারিত তথ্য সুপ্রিম কোর্টের কাছে জমা দেওয়া হয়েছে। তিনি বলেন, এখন ক্ষমতাসীন পাকিস্তান মুসলিম লীগ-নওয়াজসহ (পিএমএল-এন) অন্য দলগুলোর যাবতীয় ব্যাংক হিসাব এবং তাঁদের অর্থের উৎস সম্পর্কে সব তথ্য জমা দেওয়ার সময় এসেছে। ধর্মভিত্তিক দলগুলোর অর্থের উৎস সম্পর্কেও যাবতীয় তথ্য এখন গোয়েন্দা সংস্থাগুলোকে খুঁজে বের করতে হবে।
ইমরান খানের আইন উপদেষ্টা ফাওয়াদ চৌধুরী অভিযোগ করে বলেন, জামিয়াত উলেমা-ই-ইসলাম তহবিল পাচ্ছে লিবিয়ার কাছ থেকে।
 
 
