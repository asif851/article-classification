
সোমালিয়ার রাজধানী মোগাদিসুর ব্যস্ত এলাকায় গাড়িবোমা হামলায় কমপক্ষে ৩০ জন নিহত হয়েছে। দেশটির পুলিশ এ কথা জানিয়েছে।
পুলিশ জানিয়েছে, একটি হোটেলের প্রবেশ পথের কাছে বিস্ফোরক বহনকারী একটি লরি বিস্ফোরিত হয়। এতে ৩০ জন নিহত ও বেশ কয়েকজন আহত হয়। এ ছাড়া শহরের মদিনা অঞ্চলে দ্বিতীয় বোমা হামলাটি চালানো হয়। এতে নিহত হয় দুজন।
কারা এ হামলা চালিয়েছে তা তাৎক্ষণিকভাবে পরিষ্কার নয়। আল-কায়েদার সঙ্গে সম্পর্কযুক্ত জঙ্গি সংগঠন আল-শাবাব প্রায়ই মোগাদিসুতে হামলা চালিয়ে থাকে। সংগঠনটি সরকারি বাহিনীর সঙ্গে লড়াই করছে।
বিস্ফোরণের পর পুলিশ কর্মকর্তা মোহাম্মদ হুসেইন বার্তা সংস্থা রয়টার্সকে বলেন, ‘এটা ছিল ট্রাক বোমা। সেখানে হতাহতের ঘটনা ঘটেছে। আমরা প্রকৃত সংখ্যা জানি না। ঘটনাস্থল এখনো পুড়ছে।
ঘটনাস্থলে থাকা বিবিসির সোমালি এক রিপোর্টার জানিয়েছেন, ঘটনাস্থলের কাছে সাফারি হোটেল ধসে পড়েছে। ইটসুড়কির মধ্যে অনেক লোক আটকা পড়েছে বলে ধারণা করা হচ্ছে।
মোগাদিসুর এক বাসিন্দা মুহিদিন আলী বার্তা সংস্থা এএফপিকে বলেন, এটা ছিল ‘আমার দেখা সবচেয়ে বড় বিস্ফোরণ। এটি পুরো এলাকা ধ্বংস করে দিয়েছে।

