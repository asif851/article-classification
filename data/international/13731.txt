
মিসরের আল-দোস্তুর পার্টির প্রথম নারীপ্রধান উদ্বেগ প্রকাশ করে বলেছেন, সামরিক শাসন ফিরে এলে তিন বছর ধরে উত্তাল দেশের গণতন্ত্র মারাত্মক হুমকির মুখে পড়তে পারে।হালা শুকরাল্লাহ নামের ওই নারী কপটিক খ্রিষ্টান সম্প্রদায়ের সদস্য। যুক্তরাজ্যে পড়াশোনা করা এই নারী গত ফেব্রুয়ারিতে দোস্তুর পার্টির প্রধান নির্বাচিত হন। তিনি বলেন, একটি বেসামরিক নেতৃত্ব গঠনে গণতান্ত্রিক দলগুলোর ব্যর্থতাই মিসরের সামরিক বাহিনীকে সুবিধা করে দিচ্ছে। পাশাপাশি এই ব্যর্থতা বেআইনি সংগঠন মুসলিম ব্রাদারহুডকে ফিরে আসতেও সাহায্য করেছে।৫৯ বছর বয়সী শুকরাল্লাহ বলেন, ‘একটি গণতান্ত্রিক নির্বাচনে সেনাবাহিনীর প্রবেশের বিষয়ে আমরা প্রশ্ন করছি।’ মিসরের পরবর্তী প্রেসিডেন্ট হিসেবে সেনাপ্রধান আবদেল ফাত্তাহ আল-সিসির নির্বাচনের সম্ভাবনার ব্যাপারে প্রশ্ন করা হলে এ মন্তব্য করেন তিনি। রাজধানী কায়রোর কেন্দ্রস্থলে দলের সদর দপ্তরে বসে দেওয়া এই সাক্ষাৎকারে তিনি আরও বলেন, ‘আমাদের খুবই সুনির্দিষ্টি একটি মতামত রয়েছে। সেটা হচ্ছে, আমাদের সামনে বিরাট বিপদ রয়েছে। এটা গণতান্ত্রিক প্রক্রিয়ার ওপর চেপে বসতে পারে।’মিসরে গণতান্ত্রিকভাবে নির্বাচিত প্রথম প্রেসিডেন্ট মোহাম্মদ মুরসিকে ক্ষমতাচ্যুত করে সেনাবাহিনী। ফিল্ড মার্শাল সিসি গত মঙ্গলবার ঘোষণা দেন, তাঁকে প্রেসিডেন্ট পদে লড়ার জন্য যে দাবি উঠেছে, তা থেকে তিনি ফেলতে পারেন না। এখনো আনুষ্ঠানিকভাবে প্রার্থীতার ঘোষণা দেননি সিসি। তবে তাঁর সমর্থকেরা বলছেন, তিনি নির্বাচনে জিতবেন, এটা নিশ্চিত। এএফপি।
 
