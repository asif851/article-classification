
চীনে কিন্ডারগার্টেন স্কুলের কাছে বিস্ফোরণে আটজন নিহত হয়েছে। আহত হয়েছে কমপক্ষে ৬৫ জন। গতকাল বৃহস্পতিবার বিকেলে চীনের জিয়াংসু প্রদেশের ঝুয়াজহো শহরে চুয়াংঝিন কিন্ডারগার্টেন স্কুলের পাশে এ ঘটনা ঘটে। আজ শুক্রবার এএফপির খবরে এ তথ্য জানানো হয়।
পুলিশ এটিকে ‘অপরাধমূলক’ ঘটনা বলে মন্তব্য করেছে। সন্দেহভাজন হিসেবে একজনকে শনাক্ত করেছে। প্রত্যক্ষদর্শী অনেকে বলছেন, স্কুলে প্রবেশের পথে রাস্তায় খাবারের দোকানের সিলিন্ডার বিস্ফোরণের কারণে হতাহতের এ ঘটনা ঘটেছে। বিস্ফোরণে কিন্ডারগার্টেন স্কুলের কোনো শিশু বা শিক্ষক নিহত হননি।
খবরে বলা হয়, রাষ্ট্রীয় গণমাধ্যমে বিস্ফোরণের শিকার ব্যক্তিদের রক্তাক্ত ও কান্নার ছবি প্রকাশ করা হয়েছে। ছবিতে দেখা গেছে, অনেকের পোশাক ছিঁড়ে গেছে, এক নারী আতঙ্কিত এক শিশুকে জড়িয়ে ধরে রেখেছেন।
হাসপাতালে চিকিৎসাধীন আহত একজন জানান, শিশু শিক্ষার্থীদের বের হওয়ার জন্য কিন্ডারগার্টেনের দরজা খোলামাত্র বিস্ফোরণের ঘটনা ঘটে। আগুনের গোলা ছুটে আসার কারণে কেউ বের হতে পারেনি। আহত এক নারী জানান, ঘটনার পর পর তিনি জ্ঞান হারান। হাসপাতালে চিকিৎসা দেওয়ার পর তাঁর জ্ঞান ফেরে।
চীনে কিন্ডারগার্টেন স্কুল ঘিরে এমন দুঃখজনক ঘটনা আরও ঘটেছে। গত ৯ মে চীনের শ্যানদং প্রদেশে স্কুলবাসে আগুন লেগে ১১ জন শিশু, একজন শিক্ষক ও বাসের চালক নিহত হন। পরে জানা যায়, ওভারটাইমের টাকা না পেয়ে ক্ষিপ্ত বাসচালক ইচ্ছা করে বাসে আগুন লাগান।
সাম্প্রতিক বছরগুলোতে চীনে কিন্ডারগার্টেনে ছোরা হামলার ঘটনাও ঘটেছে। এ বছরের জানুয়ারি মাসে রান্নাঘরের কাজে ব্যবহৃত ছোরা নিয়ে এক ব্যক্তি দক্ষিণ চীনের এক কিন্ডারগার্টেন স্কুলে হামলা চালিয়ে ১১ জন শিশুকে আহত করেন। গত বছরের ফেব্রুয়ারি মাসে এক ব্যক্তি হাইনান প্রদেশে একটি স্কুলে ছোরা নিয়ে হামলা চালিয়ে ১০ শিশুকে আহত করেন। হামলার পর পর ওই ব্যক্তি আত্মহত্যা করেন।
