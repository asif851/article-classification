
ভারতের ভাবী প্রধানমন্ত্রী নরেন্দ্র মোদিকে নিয়ে ঘরে-বাইরে নানা আলোচনা চলছে। এর মধ্যে তাঁর সরকারের গঠন, অভ্যন্তরীণ ও পররাষ্ট্রনীতিসহ বিভিন্ন বিষয় রয়েছে। আলোচনা থেকে বাদ যাচ্ছে না মোদির ব্যক্তিগত জীবন, পছন্দ-অপছন্দ ও খাদ্যাভ্যাস।গুজরাটের মুখ্যমন্ত্রী থেকে ভারতের প্রধানমন্ত্রী হতে যাওয়া মোদির রাজনীতি নিয়ে অনেকেরই আপত্তি আছে। তাঁকে অপছন্দ করার লোকেরও অভাব নেই। কিন্তু বাস্তবতা হলো গণতান্ত্রিক প্রক্রিয়ায় ভারতের জনগণের ভোটে একক সংখ্যাগরিষ্ঠতা পেয়েছে ভারতীয় জনতা পার্টি (বিজেপি)। আর এই নির্বাচনে বিজেপি ভোট চেয়েছে ব্যক্তি মোদির নামে।গুজরাট দাঙ্গায় বিতর্কিত ভূমিকার জন্য সমালোচিত মোদিকে নিয়ে মানুষের নতুন করে আগ্রহ সৃষ্টি হয়েছে। পাঠকের আগ্রহের কথা বিবেচনা করে মোদির পাঁচটি পছন্দের খাবারের তালিকা দিয়েছে এনডিটিভি। গতকাল শনিবার প্রকাশিত এক প্রতিবেদনে ওই তালিকা দেওয়া হয়।মোদির পছন্দের খাবারের মধ্যে অন্যতম খিচুড়ি। গুজরাটের ঐতিহ্যবাহী খাবার ‘ধোকলা’ খেতেও দারুণ পছন্দ করেন তিনি। সরিষা দিয়ে তৈরি ‘খান্দভি’ নামের আরেক ধরনের খাবারের প্রতিও মোদির দুর্বলতা আছে। এ ছাড়া তাঁর পছন্দ আমের চাটনি এবং কাঠবাদাম ও পেস্তার মিশ্রণে তৈরি মিষ্টিজাতীয় খাবার।
