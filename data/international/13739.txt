
পূর্ব লন্ডনের একটি মেট্রো রেলস্টেশনে এক ব্যক্তির ছুরিকাঘাতে তিনজন আহত হয়েছে। তাদের মধ্যে একজনের আঘাত গুরুতর। এ ঘটনায় সন্দেহভাজন হামলাকারীকে গ্রেপ্তার করেছে পুলিশ।বার্তা সংস্থা রয়টার্সের প্রতিবেদনে জানানো হয়, গতকাল শনিবার লেইটনস্টোন পাতাল রেলস্টেশনে এ ঘটনা ঘটে। ঘটনার সময় হামলাকারী ‘এটি সিরিয়ার জন্য’ বলে চিৎকার করছিলেন।পরে পুলিশ হামলাকারীকে গ্রেপ্তার করে। ঘটনাটিকে ‘সন্ত্রাসী কাজ’ হিসেবে বিবেচনা করছে পুলিশ।একজন প্রত্যক্ষদর্শী বিবিসিকে বলেন, ছুরিধারী এক ব্যক্তিকে দাঁড়িয়ে থাকতে দেখেছেন তিনি। ছুরিটি তিন ইঞ্চির মতো লম্বা। আরেক ব্যক্তি তাঁর পায়ের কাছে পড়েছিলেন। লোকজন দৌড়ে পালাচ্ছিলেন।অন্য এক প্রত্যক্ষদর্শীর বরাত দিয়ে দ্য গার্ডিয়ান জানায়, ছুরিধারী ব্যক্তিকে দাবি করতে শোনা যায়—সিরিয়ায় জঙ্গিদের বিরুদ্ধে পশ্চিমা দেশগুলোর হামলার পাল্টা-জবাব দিচ্ছেন তিনি।লন্ডন মেট্রোপলিটন পুলিশের সন্ত্রাসবিরোধী কমান্ডের প্রধান রিচার্ড ওয়ালটন এক বিবৃতিতে বলেছেন, ‘আমরা একে একটি সন্ত্রাসী ঘটনা হিসেবে বিবেচনা করছি। আমি লোকজনকে শান্ত থাকার আহ্বান জানাচ্ছি। একই সঙ্গে তাদের সতর্ক ও চোখ-কান খোলা রাখতে বলছি।’
১০ নং ডাউনিং স্ট্রিটের এক মুখপাত্র বলেছেন, হামলার ঘটনাটি তদন্ত করছে পুলিশ। পরিস্থিতি গভীরভাবে পর্যবেক্ষণ করা হচ্ছে।
