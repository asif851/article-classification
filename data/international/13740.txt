
রাশিয়ার পররাষ্ট্রমন্ত্রী সের্গেই লাভরভ ও তুরস্কের পররাষ্ট্রমন্ত্রী মেভলুত কাভুসোগলু আজ বৃহস্পতিবার বেলগ্রেডে বৈঠক করেছেন। তুরস্ক-সিরিয়া সীমান্তে তুর্কি বাহিনী গুলি করে রুশ যুদ্ধবিমান ভূপাতিত করার পর দুই দেশের মধ্যে এটাই সর্বোচ্চ পর্যায়ের বৈঠক।বার্তা সংস্থা এএফপি জানায়, ​দুই পররাষ্ট্রমন্ত্রীর ওই বৈঠকে আলোচনার বিষয়ে তাৎ​ক্ষণিকভাবে কিছু জানা যায়নি। তুর্কি পররাষ্ট্র মন্ত্রণালয়ের একজন কর্মকর্তা জানান, বেলগ্রেডে নির্ধারিত সময়ে দুই পররাষ্ট্রমন্ত্রীর বৈঠক শুরু হয়।ইউরোপের নিরাপত্তা ও সহযোগিতাবিষয়ক সংস্থা ‘দ্য অর্গানাইজেশন ফর সিকিউরিটি অ্যান্ড কোঅপারেশন ইন ইউরোপ’ এর মিনিস্ট্রিয়াল কাউন্সিলের বৈঠক অনুষ্ঠিত হচ্ছে বেলগ্রেডে। রাশিয়া ও তুরস্কের পররাষ্ট্রমন্ত্রীরা ওই বৈঠকে যোগ দেওয়ার পাশাপাশি দ্বিপক্ষীয় বৈঠক করলেন।সিরিয়ায় জঙ্গি সংগঠন ইসলামিক স্টেটের (আইএস) বিরুদ্ধে ৩০ সেপ্টেম্বর হামলা চালানো শুরু করে রাশিয়া। গত সপ্তাহে তুর্কি-সিরিয়া সীমান্তে আকাশসীমা লঙ্ঘনের অভিযোগে রুশ যুদ্ধবিমান গুলি করে ভূপাতিত করে আঙ্কারা। এর পর থেকে দুই দেশের মধ্যে উত্তেজনা চলছে।
