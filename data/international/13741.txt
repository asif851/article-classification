
আয়ারল্যান্ডের সর্বকালের অন্যতম সেরা কবি, সাহিত্যে নোবেলজয়ী সেমাস হিনি আর নেই। তাঁর পরিবারের বরাত দিয়ে প্রকাশনা প্রতিষ্ঠান ফেবার অ্যান্ড ফেবার জানায়, ‘সাময়িক অসুস্থতাজনিত’ কারণে আজ শুক্রবার সকালে আয়ারল্যান্ডের একটি হাসপাতালে তাঁকে ভর্তি করা হয়। সেখানে শেষনিঃশ্বাস ত্যাগ করেন তিনি। তাঁর বয়স হয়েছিল ৭৪ বছর।উত্তর আয়ারল্যান্ডে জন্ম নেওয়া হিনির কবিতায় আয়ারল্যান্ডের উন্মেষকালের চিত্রসহ দেশটির গভীর রাজনৈতিক সংঘাত চিত্রিত হয়েছে। তাঁর উল্লেখযোগ্য কাব্যগ্রন্থের মধ্যে অন্যতম দুটি হলো ‘ডেথ অব ন্যাচারালিস্ট’ এবং ‘দ্য স্পিরিট লেভেল’। তাঁর অনূদিত গ্রন্থের মধ্যে উল্লেখযোগ্য প্রাচীন ইংরেজি মহাকাব্য ‘বিওউলফ’।আইরিশ কবিদের মধ্যে হিনি ছিলেন বিরল। তাঁর সর্বাধিক পঠিত গ্রন্থগুলো সমালোচকদের সুনাম কুড়িয়েছে।১৯৩৯ সালে উত্তর আয়ারল্যান্ডের লন্ডনডারি কাউন্টির মসবনের একটি খামারে জন্মগ্রহণ করেন হিনি।
পল্লিতে জন্মগ্রহণ আর আধুনিক বাস্তববাদ (মডার্ন রিয়ালিজম) তাঁকে উইলিয়াম বাটলার ইয়েটসের পর সবচেয়ে জনপ্রিয় আইরিশ কবি করে তোলে। ১৯৯৫ সালে তাঁর কাব্যের ‘গীতিময় সৌন্দর্য ও অতলস্পর্শী জীবনবোধ’ তাঁকে সাহিত্যে নোবেল এনে দেয়।
ইয়েটসের সঙ্গে একটি বড় মিল আছে হিনির। ইয়েটস যে বছরে মৃত্যুবরণ করেন, সে বছরই জন্মেছিলেন হিনি। আর ডাবলিনের যে বাড়িতে ইয়েটসের জন্ম হয়, সে বাড়ির পাশেই শেষনিঃশ্বাস ত্যাগ করেন হিনি।
