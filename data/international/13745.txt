
ফেরিডুবির ঘটনার পর উদ্ধার তৎপরতায় ব্যর্থতার দায় নিয়ে পদত্যাগ করেছেন দক্ষিণ কোরিয়ার প্রধানমন্ত্রী চাং হং-ওয়ান। গতকাল রোববার সকালে তিনি পদত্যাগের ঘোষণা দেন।ফেরিডুবি ও উদ্ধার অভিযানে সরকারের ভূমিকা নিয়ে কয়েক দিন ধরে দক্ষিণ কোরিয়ায় ব্যাপক সমালোচনা হচ্ছে। এরই প্রেক্ষাপটে গতকাল রাজধানী সিউলে সংবাদ সম্মেলন করে পদত্যাগের ঘোষণা দেন প্রধানমন্ত্রী চাং হং-ওয়ান। সংবাদ সম্মেলনটি টেলিভিশনে প্রচার করা হয়। এ সময় ব্যর্থতার দায় স্বীকার করে তিনি দেশবাসীর কাছে ক্ষমা চান।চাং হং-ওয়ান বলেন, ‘এই ফেরি দুর্ঘটনা রোধে অক্ষমতা এবং পরে যথাসময়ে উদ্ধার তৎপরতা শুরু করতে না পারায় আমি ক্ষমাপ্রার্থী। আমি বিশ্বাস করি, প্রধানমন্ত্রী হিসেবে আমাকে দুঃখজনক এ ঘটনার দায়দায়িত্ব নিতে হবে।’ফেরিডুবির ঘটনায় নিহত ও নিখোঁজ যাত্রীদের স্বজনেরা সরকারের সমালোচনা করে বলেছে, উদ্ধার অভিযান শুরু করতে দেরি হওয়ায় অনেক বেশি প্রাণহানি হয়েছে।১৬ এপ্রিল দক্ষিণ কোরিয়ার উপকূলে সি সিওল নামের যাত্রীবাহী একটি ফেরি ডুবে যায়। এতে এ পর্যন্ত ১৮৭ জনের মৃত্যুর খবর নিশ্চিত করা হয়েছে। এখনো অনেকে নিখোঁজ রয়েছে। এএফপি ও বিবিসি।
