
গুরুতর অসুস্থ অবস্থায় ভারতের পশ্চিমবঙ্গের কলকাতার হাসপাতালে চিকিৎসাধীন সাহিত্যিক মহাশ্বেতা দেবীর অবস্থা সংকটজনক বলে চিকিৎসকেরা জানিয়েছেন।
গতকাল বুধবার বিকেলে মহাশ্বেতা দেবীর ব্যক্তিগত চিকিৎসক ও তাঁর চিকিৎসায় গঠিত চিকিৎসক দলের সদস্য সমরজিৎ নস্কর বলেন, ‘লেখিকার শারীরিক অবস্থা সংকটজনক। আমরা তাঁকে সুস্থ করার চেষ্টা চালিয়ে যাচ্ছি। তিনি এখন হাসপাতালের আইসিইউতে ভর্তি রয়েছেন।’
গত ২২ মে ফুসফুসের সংক্রমণ নিয়ে মহাশ্বেতা দেবী ভর্তি হন দক্ষিণ কলকাতার একটি নামী হাসপাতালে। গতকাল চিকিৎসকেরা জানিয়েছেন, মহাশ্বেতা দেবীর রক্তে বিষক্রিয়া এবং মূত্রনালিতে সংক্রমণ হওয়ায় তাঁর শারীরিক অবস্থার অবনতি ঘটেছে। দীর্ঘদিনের অনিয়ন্ত্রিত ডায়াবেটিসের কারণে তাঁর দুটি কিডনিই বিকল হয়ে গেছে। ডায়ালাইসিসও করা যাচ্ছে না। তাঁর চিকিৎসার জন্য বিশেষজ্ঞদের নিয়ে গড়া হয়েছে একটি চিকিৎসক দল।
ওই হাসপাতালের চিকিৎসকেরা জানিয়েছেন, মহাশ্বেতা দেবী এই হাসপাতালে এর আগেও বেশ কয়েকবার ভর্তি হয়ে চিকিৎসা নিয়েছেন। সুস্থ হয়ে বাড়ি ফিরে গেছেন। কিন্তু এবারের মতো এমন সংকটজনক অবস্থা আর হয়নি। তাই ৯০ বছর বয়সী এই সাহিত্যিকের চিকিৎসাও কঠিন হয়ে পড়ছে।
মহাশ্বেতা দেবীর জন্ম বাংলাদেশের ঢাকাতে, ১৯২৬ সালে। তাঁর লেখা অনেক উপন্যাস নিয়ে চলচ্চিত্র নির্মিত হয়েছে। পেয়েছেন রাষ্ট্রীয় সম্মান পদ্মশ্রী, পদ্মবিভূষণ, বাংলাবিভূষণ, র‍্যামন ম্যাগসাইসাই পুরস্কার ইত্যাদি।
