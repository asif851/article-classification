
নরেন্দ্র মোদিকে দুই বছর ধরে চিঠি লিখছিল ১৬ বছর বয়সী ছাত্রী ঐশ্বরিয়া। প্রত্যেক নাগরিকের জন্য অবকাঠামো, শিক্ষা, খাবার ও আশ্রয়ের সমস্যার কথা থাকত সেসব চিঠিতে। জবাব পাবে, এমন আশা সে করেনি।নরেন্দ্র মোদি প্রধানমন্ত্রী হওয়ার পর এই আশা করাটা অকল্পনীয় ছাড়া আর কিছু নয়। কিন্তু বাস্তবে ঘটেছে সেই অকল্পনীয় ঘটনা। সম্প্রতি প্রধানমন্ত্রীর কাছ থেকে একটি চিঠি পেয়েছে ঐশ্বরিয়া। এতে সে অনেক আনন্দিত এবং একই সঙ্গে বিস্মিত। খবর এনডিটিভির।ঐশ্বরিয়ার হাতে লেখা সব চিঠি ও উল্লিখিত সমস্যাগুলোর প্রশংসা করেছেন মোদি। মহারাষ্ট্র রাজ্যের বরিভলি এলাকার বাসিন্দা ও কান্দিভলি কেইএস শ্রফ কলেজের উচ্চমাধ্যমিক স্তরের ছাত্রী ঐশ্বরিয়া বলেছে, ‘আমি কখনোই উত্তরের আশা করে তাঁর কাছে চিঠি লিখিনি। নিত্যদিনের জীবনে আমি যেসব বিষয় দেখি এবং যেগুলো আমার কাছে গুরুত্বপূর্ণ মনে হয়, সেসবের প্রতি তাঁর দৃষ্টি আকর্ষণের চেষ্টা করেছি। কিন্তু প্রধানমন্ত্রীর দপ্তর থেকে আমার নামে চিঠি আসায় আমি সত্যিই অনেক অবাক হয়েছি।’মোদি প্রধানমন্ত্রী হওয়ার অনেক আগে থেকেই তাঁকে চিঠি লিখছিল ঐশ্বরিয়া। তার ভাষ্য, ‘তিনি আমার কাছে আদর্শ। আর আমি বিশ্বাস করি, তিনি দেশে পরিবর্তন আনতে পারবেন।’
