
জনগণের জীবনমান উন্নয়নের জন্য নিজের নির্বাহী ক্ষমতা ব্যবহার করার ঘোষণা দিয়েছেন মার্কিন প্রেসিডেন্ট বারাক ওবামা। মঙ্গলবার রাতে কংগ্রেসের যৌথ অধিবেশনে দেওয়া স্টেট অব দি ইউনিয়ন ভাষণে এ অঙ্গীকার করেছেন ওবামা। ভাষণে মার্কিন প্রেসিডেন্ট কেন্দ্রীয় সরকারের কর্মচারীদের জন্য ন্যূনতম মজুরি বাড়ানো, কর্মসংস্থান বৃদ্ধি এবং অবসরপ্রাপ্তদের জন্য তহবিল সৃষ্টিসহ বেশ কয়েকটি ঘোষণা দেন।মার্কিন প্রেসিডেন্টের বার্ষিক স্টেট অব দি ইউনিয়ন ভাষণে দেশ ও সরকারের অবস্থার পাশাপাশি পরের বছরের পরিকল্পনা তুলে ধরা হয়ে থাকে। প্রথা অনুযায়ী যুক্তরাষ্ট্রের প্রেসিডেন্ট বছরের শুরুতে কংগ্রেসে এ ভাষণ দিয়ে থাকেন।ভাষণে ওবামা দেশের অর্থনৈতিক উন্নয়নের জন্য সুনির্দিষ্ট পরিকল্পনা এবং প্রস্তাব তুলে ধরেন। তিনি এতে যুক্তরাষ্ট্রের মধ্যবিত্তের জীবনমানের উন্নয়ন এবং ধনী-গরিবের আয়ের ব্যবধান হ্রাস করার উচ্চাভিলাষী আহ্বান জানিয়েছেন। ২০১৪ সালের মধ্যে যুক্তরাষ্ট্রের ভেঙে পড়া অভিবাসন ব্যবস্থার সংস্কারের ডাক দেন তিনি। এ ছাড়া জনগণের স্বার্থে আইনপ্রণেতাদের ঐক্যবদ্ধ হয়ে কাজ করার আহ্বান জানান। রিপাবলিকান নিয়ন্ত্রিত কংগ্রেসের সঙ্গে হোয়াইট হাউসের সম্পর্কের টানাপোড়েন চলছে দীর্ঘদিন।কংগ্রেসের এই বিরোধিতার প্রেক্ষাপটে দ্বিতীয় দফা ক্ষমতার মধ্যভাগে পৌঁছে প্রেসিডেন্ট ওবামা এখন অনেকটা আক্রমণাত্মক উদ্যোগের ঘোষণা দিলেন। কংগ্রেস বাদ সাধলে নির্বাহী ক্ষমতা প্রয়োগ করে সংস্কার উদ্যোগ বাস্তবায়নের কথা বলেছেন তিনি। অর্থনৈতিক উন্নয়নের ধীরগতি এবং ব্যাপক কর্মহীনতায় মার্কিন মধ্যবিত্তের মধ্যে হতাশা বিরাজ করছে। গত এক দশকে আয়ের তারতম্য তীব্র হয়ে উঠে সামাজিক বৈষম্য বেড়েছে।ওবামা আইনপ্রণেতাদের পুরোপুরি এড়িয়ে যাননি। বলেছেন, ‘আসুন দেখি, আগামী দিনগুলোতে আমরা একত্রে কী করতে পারি। আসুন ২০১৪ সালকে আমরা জনগণের প্রত্যাশা অনুযায়ী কাজের বছরে পরিণত করি।’নিজের আলোচিত সর্বজনীন স্বাস্থ্যবিমা প্রকল্প বাস্তবায়ন নিয়ে প্রতিকূলতার উল্লেখ করে প্রেসিডেন্ট ওবামা বিরোধী দল রিপাবলিকানদের কাছে ‘বাস্তবায়নযোগ্য ভালো প্রস্তাব’ থাকলে তা উপস্থাপনের আহ্বান জানান। তিনি কেন্দ্রীয় সরকারের কর্মচারীদের জন্য ঘণ্টাপ্রতি ন্যূনতম মজুরি বাড়িয়ে ১০ দশমিক ১০ ডলার ঘোষণা করেন।পররাষ্ট্রনীতি বিষয়ে কথা বলতে গিয়ে ওবামা বলেন, চলতি বছর গুয়ান্তানামো বে কারাগার বন্ধ হওয়া উচিত। আফগানিস্তানে কত মার্কিন সেনা রয়ে যাবে, সে বিষয়ে কিছু বলেননি তিনি। তবে বলেন, যুক্তরাষ্ট্রকে অবশ্যই স্থায়ী যুদ্ধের অবস্থান থেকে সরে আসতে হবে। ইরানের সঙ্গে পরমাণু বিষয়ে পাশ্চাত্যের অন্তর্বর্তী সমঝোতার প্রতি সমর্থন জানিয়ে ওবামা বলেন, কূটনৈতিক আলোচনা চলার সময় কংগ্রেস ইরানের ওপর নতুন নিষেধাজ্ঞা আরোপের চেষ্টা করলে তিনি তাতে ভেটো দেবেন।প্রথা অনুযায়ী প্রেসিডেন্ট ওবামার স্টেট অব দি ইউনিয়ন বক্তৃতার পরই রিপাবলিকান দলের পক্ষ থেকে জবাব দেওয়া হয়েছে। কংগ্রেসে ওয়াশিংটন রাজ্য থেকে নির্বাচিত প্রতিনিধি ক্যাথি ম্যাকমরিস দলের পক্ষে দেওয়া বক্তব্যে বলেন, রিপাবলিকানদের কর্মসূচি জনগণের উন্নয়নের জন্য। সরকারের নয়, জনগণের প্রকৃত ক্ষমতা বৃদ্ধির জন্য রিপাবলিকান দল কাজ করে যাবে।
