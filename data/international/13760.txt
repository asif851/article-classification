
নারীরা জীবনসঙ্গী হিসেবে সেসব পুরুষকেই পছন্দ করেন, যাঁরা দেখতে তাঁর ভাইয়ের মতো। সম্প্রতি এক গবেষণায় এমন তথ্যই পাওয়া গেছে বলে জানিয়েছেন গবেষকেরা।
ইভালুয়েশন অ্যান্ড হিউম্যান বিহেভিয়র সাময়িকীতে প্রকাশিত একটি নতুন গবেষণাবিষয়ক নিবন্ধে এ তথ্য জানানো হয়েছে। জরিপে অংশগ্রহণকারীদের অপরিচিত কিছু লোকের ছবি দেখানো হয়। সেখান থেকে তাঁদের জীবনসঙ্গী হিসেবে কাকে পছন্দ, তা জানতে চাওয়া হয়। তখন তাঁরা এমন পুরুষকে পছন্দ করেন, যাঁর সঙ্গে তাঁর ভাইয়ের চেহারার সাদৃশ্য রয়েছে।
এই জরিপে ব্যবহার করা ছবিগুলো স্বেচ্ছাসেবকেরা পাঠিয়েছিলেন। অন্য ছবিগুলো অংশগ্রহণকারীদের ভাই, জনসাধারণ এবং তারকাদের মধ্য থেকে নেওয়া হয়েছিল। জরিপে অংশগ্রহণকারীদের একটি কাগজ দেওয়া হয়। সেখানে এক পাশে ওই নারীর ভাই এবং অন্য পাশে চারজন পুরুষের ছবি ছিল। সেখান থেকে একজন পুরুষকে বেছে নিতে বলা হয়। এতে গবেষকেরা দেখেন, তাঁরা সেই পুরুষকেই জীবনসঙ্গী হিসেবে বেছে নেন, যাঁর সঙ্গে তাঁর ভাইয়ের সাদৃশ্য রয়েছে।
এ গবেষণার প্রধান গবেষক টামসিন স্যাক্সটন দ্য ইন্ডিপেনডেন্টকে বলেন, ‘সব নারীর ক্ষেত্রেই আমাদের ফলাফল একই রকম নয়। তবে আমরা দেখেছি, ওই নারীরা সেই পুরুষকেই বাছাই করেছেন, যাঁর সঙ্গে তাঁদের ভাইয়ের অন্তত সূক্ষ্মভাবে হলেও কিছুটা মিল রয়েছে।’
এর আগে এক গবেষণায় দেখা গেছে, মানুষ তাদের মা-বাবার অনুরূপ কাউকেই জীবনসঙ্গী হিসেবে পছন্দ করেন। ওই সূত্র ধরে ডক্টর স্যাক্সটন এ গবেষণা শুরু করেন। তাঁর মতে, মানুষ তার পরিচিত গণ্ডিতেই থাকতে ভালোবাসে, পরিচিত কোনো কিছুর প্রতিই বেশি আকৃষ্ট হয়। এ কারণে এই গবেষণায় এমন ফল পাওয়া গেছে—এমন যুক্তি প্রয়োগ করা যেতে পারে।
 
 
