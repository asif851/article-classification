
বর্ণবাদবিরোধী আন্দোলনের নন্দিত নেতা ও দক্ষিণ আফ্রিকার সাবেক প্রেসিডেন্ট নেলসন ম্যান্ডেলার শারীরিক অবস্থা সংকটাপন্ন হলেও স্থিতিশীল রয়েছে। অবশ্য তাঁর সর্বশেষ অবস্থা সম্পর্কে গতকাল সোমবার সকাল পর্যন্ত সরকারের পক্ষ থেকে কোনো তথ্য জানানো হয়নি। ফুসফুসের সংক্রমণে আক্রান্ত ম্যান্ডেলার সুস্থতার জন্য দক্ষিণ আফ্রিকাসহ বিশ্বজুড়ে প্রার্থনা চলছে। দেশটির গণ-উদ্যোগমন্ত্রী মেলুসি গিগাবা জোহানেসবার্গের ক্যাটলহং গির্জায় গতকাল এক প্রার্থনা সভায় বলেন, ম্যান্ডেলা কোনো শব্দ উচ্চারণ না করেও জাতিকে ঐক্যবদ্ধ করছেন। ম্যান্ডেলা ‘স্থায়ীভাবে বোধশক্তিহীন অবস্থায়’ চলে গেছেন এবং তাঁকে বিশেষ ব্যবস্থায় বাঁচিয়ে রাখা (লাইফ সাপোর্ট) হয়েছে বলে তাঁর বড় মেয়ে ম্যাকাজিওয়ে, স্ত্রী গ্রাসা ম্যাশেল এবং সাবেক স্ত্রী উইনির আইনজীবী ডেভিড স্মিথ আদালতকে জানিয়েছেন। ম্যান্ডেলার লাইফ সাপোর্ট খুলে ফেলার বিষয়ে সিদ্ধান্ত নিতে তাঁর পরিবারের সদস্যদের পরামর্শ দিয়েছেন চিকিৎসকেরা। রুদ্ধদ্বার আদালতে গত ২৬ জুন এসব তথ্য জানানো হলেও বিষয়টি সংবাদমাধ্যমে গত সপ্তাহে প্রকাশিত হয়। ম্যান্ডেলা পরিবারের সদস্যরা এ ব্যাপারে কোনো মন্তব্য করতে রাজি হননি।তবে ম্যান্ডেলার সহযোদ্ধা ও বন্ধু ডেনিস গোল্ডবার্গ বলেন, তিনি গত সপ্তাহে ম্যান্ডেলাকে দেখতে হাসপাতালে গিয়েছিলেন। তখন ম্যান্ডেলা চোখ মেলে তাকিয়েছেন এবং কথা বলার চেষ্টা করেছেন। গ্রাসা ম্যাশেল তখন গোল্ডবার্গকে বলেন, ম্যান্ডেলার সেরে ওঠার জোরালো সম্ভাবনা রয়েছে। ম্যান্ডেলা দীর্ঘ ২৭ বছর কারাগারে ছিলেন। বর্ণবাদী শাসনের অবসানের পর ১৯৯০ সালে তিনি মুক্তিলাভ করেন। আইরিশ ইনডিপেনডেন্ট, বিবিসি ও এপি।
