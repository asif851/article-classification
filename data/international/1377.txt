
তাইওয়ানে গতকাল বুধবার যাত্রীবাহী একটি উড়োজাহাজ বিধ্বস্ত হয়ে অন্তত ৪৭ জন নিহত হয়েছেন। বিধ্বস্ত হওয়ার কারণ তাৎক্ষণিকভাবে জানা যায়নি। খবর এএফপি, বিবিসি ও এপির।বিভিন্ন গণমাধ্যমের প্রতিবেদনে বলা হয়, উড়োজাহাজটি মেগং বিমানবন্দরে জরুরি অবতরণের চেষ্টা করে ব্যর্থ হয়। একপর্যায়ে সেটি বিমানবন্দরের কাছে দুটি বাড়ির ওপর আছড়ে পড়ে। তাইওয়ানের অভ্যন্তরীণ রুটে ফ্লাইট পরিচালনা-কারী ট্রান্সএশিয়া এয়ারওয়েজের ওই উড়োজাহাজটিতে ৫৪ জন যাত্রী ও চারজন ক্রু ছিলেন।ইউক্রেনে মালয়েশিয়া এয়ার-লাইনসের উড়োজাহাজ বিধ্বস্ত হয়ে ২৯৮ জন নিহত হওয়ার ঘটনার এক সপ্তাহ না পেরোতেই তাইওয়ানে উড়োজাহাজটি বিধ্বস্ত হওয়ার ঘটনা ঘটল। মালয়েশিয়ার উড়োজাহাজটি ক্ষেপণাস্ত্রের মাধ্যমে ভূপাতিত করা হয়েছে বলে ধারণা করা হচ্ছে।তাইওয়ানের বেসামরিক বিমান কর্তৃপক্ষের শীর্ষস্থানীয় কর্মকর্তা সেন চি সাংবাদিকদের জানান, ট্রান্সএশিয়া এয়ারওয়েজের জিই২২২ ফ্লাইটটি কাওসিয়ুং থেকে যাত্রা শুরু করে। উড়োজাহাজের পাইলট মেগং বিমানবন্দরে জরুরি অবতরণের অনুমতি চেয়ে অনুরোধ জানান। কিন্তু এর পরই বিমানবন্দরের সঙ্গে উড়োজাহাজটির যোগাযোগ বিচ্ছিন্ন হয়ে যায়। প্রথম দফায় অবতরণে ব্যর্থ হয়ে দ্বিতীয় দফায় অবতরণের চেষ্টা করে উড়োজাহাজটি। একপর্যায়ে তা বিধ্বস্ত হয়।সেন চি জানান, এ ঘটনায় অন্তত ৪৭ জন নিহত ও ১১ জন আহত হয়েছেন। তিনি জানান, প্রতিকূল আবহাওয়ার কারণে কাওসিয়ুং থেকে যাত্রা শুরু করতে বিলম্ব হয়েছিল উড়োজাহাজটির।ফায়ার সার্ভিস বিভাগের বরাত দিয়ে তাইওয়ানের বার্তা সংস্থা সেন্ট্রাল নিউজ এজেন্সি (সিএনএ) জানায়, উড়োজাহাজ বিধ্বস্ত হওয়ার ঘটনায় ৪৭ জন নিহত হয়েছেন। আহত ১১ জনের মধ্যে কয়েকজনের অবস্থা আশঙ্কাজনক। তাই নিহত ব্যক্তিদের সংখ্যা বাড়তে পারে। ঘটনার পরপর ফায়ার সার্ভিস ও জরুরি বিভাগের কর্মীরা হতাহত ব্যক্তিদের উদ্ধার তৎপরতা শুরু করেন। আহত ব্যক্তিদের উদ্ধার করে স্থানীয় হাসপাতালে ভর্তি করা হয়েছে।প্রত্যক্ষদর্শীরা জানান, বিধ্বস্ত হওয়ার আগে উড়োজাহাজটিতে আগুন দেখা যায়। এর একটু পরই ভয়াবহ বিস্ফোরণ ঘটে এবং বিশাল আগুনের কুণ্ডলী দেখা যায়।স্থানীয় টেলিভিশনের প্রতিবেদনে বলা হয়, উড়োজাহাজটি বিধ্বস্ত হয়ে দুটি বাড়ির ওপর আছড়ে পড়ে। তবে এতে বাড়ি দুটির কোনো বাসিন্দা হতাহত হয়েছেন কি না, তা কেউ নিশ্চিত করতে পারেনি। তাইওয়ানে টাইফুন ম্যাটমোর প্রভাবে গতকাল প্রতিকূল আবহাওয়া বিরাজ করছিল। এ কারণে উড়োজাহাজটি বিধ্বস্ত হয়েছে কি না, তা খতিয়ে দেখা হচ্ছে।
