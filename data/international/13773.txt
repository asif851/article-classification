

তিনি কেবল মার্শাল আর্টের মারদাঙ্গা শিল্পীই নন, মার্কিন মুলুকে রীতিমতো পেশাদার কুস্তিতে নাম লিখিয়েছেন। তিনিই প্রথম আরব নারী, যিনি যুক্তরাষ্ট্রের বিনোদন প্রতিষ্ঠান ওয়ার্ল্ড রেসলিং এন্টারটেইনমেন্টে (ডব্লিউডব্লিউই) কুস্তি লড়তে হাজির।
সিএনএনের খবরে জানানো হয়, গতকাল সোমবার ডব্লিউডব্লিউইতে যুক্ত হন পেশাদার মার্শাল আর্টের অ্যাথলেট সাদিয়া। যুক্তরাষ্ট্রের ফ্লোরিডা অঙ্গরাজ্যের অরল্যান্ডোর ডব্লিউডব্লিউইর আখড়ায় প্রশিক্ষণ কর্মসূচি শুরু করেছেন ৩১ বছরের জর্ডানি নারী সাদিয়া বেসিসো। শিগগিরই রিংয়ের ভেতরে প্রতিযোগীকে পরাস্ত করতে পারবেন বলে তাঁর আশা।
টিভিতে উপস্থাপনার কাজও করেছেন সাদিয়া। দুবাইয়ের ব্যক্তিমালিকানাধীন একটি গণমাধ্যম প্রতিষ্ঠানে কাজ করেন তিনি।
২০১৪ সালে মার্শাল আর্ট শুরু করেন সাদিয়া। বেশ কয়েকটি প্রতিযোগিতায় অংশ নেন। ডোরাকাটা নীল বেল্টও পেয়েছেন তিনি।
সাদিয়া বিভিন্ন শোতে উইমেন সুপারস্টার হিসেবে চিহ্নিত হয়েছেন। তাঁর প্রত্যাশা, মার্শাল আর্ট ও টিভি উপস্থাপনায় ডব্লিউডব্লিউই তাঁর সুযোগকে ঠিকভাবে কাজে লাগাতে পারবে।
সাদিয়া মনে করছেন, রিংয়ের ভেতরে কুস্তি লড়তে তাঁর আরও দুই বছর সময় লাগতে পারে। তবে তিনি কতটা ভালো কাজ করছেন, তার ওপর বিষয়টা নির্ভর করছে।
