
সিরিয়ার রাজধানী দামেস্কের উপকণ্ঠে সরকারি সেনাবাহিনীর ব্যাপক রাসায়নিক বোমা হামলায় কয়েক শ মানুষ নিহত হয়েছে বলে দাবি করেছে দেশটির সরকারবিরোধী যোদ্ধারা।বিদ্রোহীদের উদ্ধৃত করে বিবিসি জানিয়েছে, সেনারা আজ বুধবার সকালে গাওতাত এলাকায় বিষাক্ত পদার্থে ভরা রকেটের হামলা চালায়। তবে রাষ্ট্রীয় সংবাদ সংস্থা সানা জানিয়েছে, বিদ্রোহীদের এ দাবি ভিত্তিহীন এবং জাতিসংঘের অস্ত্র পরিদর্শকদের প্রভাবিত করতেই এ ঘটনা সাজানো হয়েছে।সরকারবিরোধী উপদলগুলোর জোট দাবি করেছে, আজকের হামলায় অন্তত সাড়ে ছয় শ মানুষ মারা গেছে। বিদ্রোহীরা বলছে, সরকারি সেনারা ইরবিন, দুমা ও মুয়াদমিয়াদ শহরেও হামলা চালিয়েছে।
ইউটিউবে ছাড়া একটি ভিডিওতে দেখা গেছে, বিদ্রোহীরা একটি অস্থায়ী স্বাস্থ্যকেন্দ্রে আহত ব্যক্তিদের চিকিত্সা দিচ্ছে। ভিডিওতে দেখা যায়, আহত লোকজনের একটি অংশ শিশু। বেশির ভাগকে খিঁচুনি দিতে দেখা গেছে। বাকিরা নিথর হয়ে পড়ে আছে এবং শ্বাস নেওয়ার চেষ্টা করছে। 
বিবিসি জানায়, এ ভিডিওটির সত্যতা এখনো যাচাই করা যায়নি। তবে ধারণা করা হচ্ছে, ঘটনা সত্য।
জাতিসংঘের রাসায়নিক অস্ত্র পরিদর্শক দলের প্রধান সুইডিস বিজ্ঞানী ওকে সেলসট্রম বলেছেন, তিনি ভিডিওটি দেখেছেন, তবে এখনই এর বেশি কিছু বলতে পারছেন না। সুইডেনের টিটি সংবাদ সংস্থাকে সেলসট্রম বলেন, ‘মনে হচ্ছে ব্যাপারটি আমাদের খতিয়ে দেখা উচিত।’
সিরিয়ার গৃহযুদ্ধে রাসায়নিক অস্ত্রের ব্যবহার নিরীক্ষা করতে জাতিসংঘের রাসায়নিক অস্ত্র পরিদর্শক দল গত রোববার দামেস্কে পৌঁছেছে।
সিরিয়ায় রাসায়নিক অস্ত্রের ব্যবহার নিয়ে বিশ্বের ক্ষমতাধর রাষ্ট্রগুলো দ্বিধাবিভক্ত হয়ে পড়েছে। ওয়াশিংটন গত জুনে জানিয়েছিল, তাদের ধারণা সিরীয় সেনাবাহিনী বিদ্রোহীদের দমনে রাসায়নিক অস্ত্র ব্যবহার করছে।
এরপর গত জুলাই মাসে মস্কো ঘোষণা করেছিল, সরকারবিরোধীরা মার্চ মাসে আলেপ্পোর সরকার-সমর্থক সাধারণ মানুষের ওপর বিষাক্ত সারিন গ্যাস ব্যবহার করেছিল। সারিন গ্যাসকে রাসায়নিক অস্ত্রের মূল উপাদান হিসেবে বিবেচনা করা হয়।
এর আগে জাতিসংঘের রাসায়নিক অস্ত্র পরিদর্শক দলের এক সদস্য বিবিসিকে জানিয়েছিলেন, সম্ভবত বিদ্রোহীরাই রাসায়নিক অস্ত্র ব্যবহার করেছে। তবে সিদ্ধান্ত জানানোর জন্য আরও পরীক্ষা-নিরীক্ষা দরকার।
