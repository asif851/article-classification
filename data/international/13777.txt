
আফগানিস্তানের নানগরহার প্রদেশের পূর্বাঞ্চলে আচিন এলাকায় যুক্তরাষ্ট্রের সবচেয়ে বড় ‘নন-নিউক্লিয়ার’ বোমা হামলায় নিহতের সংখ্যা বেড়ে কমপক্ষে ৯৪ জনে দাঁড়িয়েছে। আজ শনিবার দেশটির সরকারের পক্ষ থেকে এ দাবি করা হয়। তবে এতে কোনো বেসামরিক লোক হতাহত হয়নি।
ব্রিটিশ অনলাইন পত্রিকা ইনডিপেনডেন্টের খবরে বলা হয়েছে, নানগরহার প্রদেশের গভর্নরের মুখপাত্র আতাউল্লাহ খোগিয়ানি জানিয়েছেন, বৃহস্পতিবার সন্ধ্যায় আইএসের গোপন আস্তানায় ওই বোমা হামলার ঘটনায় শুক্রবার পর্যন্ত ৩৬ জন আইএস সদস্য নিহত হওয়ার কথা জানা যায়। আজ শনিবার সেই সংখ্যা বেড়ে দাঁড়িয়েছে ৯৪ জন।
রয়টার্সের এক প্রতিবেদনে জানানো হয়, জিবিইউ-৪৩ নামের বোমাটির ওজন ২১ হাজার ৬০০ পাউন্ড (৯৭৯৭ কেজি)। বোমাটিতে বিস্ফোরক ছিল ১৮ হাজার পাউন্ড। বোমাটি যে জায়গায় আঘাত হানে, তার চারপাশে ৩০০ মিটারেরও বেশি জায়গাজুড়ে বিস্ফোরিত হয় বলে ধারণা করা হচ্ছে। এই বোমাকে ‘মাদার অব অল বোম্বস’ বর্ণনা করা হয়। এটি ম্যাসিভ অর্ডিন্যান্স এয়ার ব্ল্যাস্ট বা এমওবি নামে পরিচিত।
যুক্তরাষ্ট্রের প্রেসিডেন্ট ডোনাল্ড ট্রাম্প এর আগে এই অভিযানকে খুব সফল হিসেবে চিহ্নিত করেন। আফগানিস্তানের প্রেসিডেন্ট ভবন বলছে, বেসামরিক লোকদের ক্ষয়ক্ষতি ঠেকাতে আগে থেকে সতর্কতামূলক ব্যবস্থা নেওয়া হয়েছে।
বিমানবাহিনীর মুখপাত্র কর্নেল প্যাট রায়দার বলেন, জিবিইউ-৪৩ /বি বড় ধরনের নন নিউক্লিয়ার বোমা। এর আগে এ ধরনের বোমা ব্যবহার করা হয়নি।
আচিনের গভর্নর ইসমাইল সিনওয়ারি বলেন, মোমান্দ দারা এলাকায় বোমাটি বিস্ফোরণটি হয়েছিল। তিনি বলেন, এত বড় বিস্ফোরণ তিনি এর আগে দেখেননি। পুরো এলাকা বিস্ফোরণের ধোঁয়ায় ছেয়ে যায়।
আফগান সেনাবাহিনীর একটি সূত্র বলছে, বোমা বিস্ফোরণের সময় মনে হয় যেন ভূমিকম্প হচ্ছিল। বিস্ফোরণের পর অনেকে অজ্ঞান হয়ে পড়েন। ভয়ে লোকজন এলাকা ছেড়ে চলে যেতে থাকে।
পাকিস্তানের সীমান্তবর্তী নানগরহার আইএস জঙ্গিদের অন্যতম ঘাঁটি। গত বছরের আগস্ট থেকে এই এলাকায় বেশ কয়েকটি বিমান হামলা চালানো হয়।
আরও  পড়ুন....‘মাদার অব অল বোম্বস’ কতটা শক্তিশালী?
