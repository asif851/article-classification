
সিরিয়ার একটি গ্রামে অন্তত ২৪ জন বেসামরিক ব্যক্তিকে হত্যা করেছে জঙ্গি গোষ্ঠী আইএস। যুক্তরাষ্ট্র-সমর্থিত কুর্দি-আরব জোট থেকে উত্তর সিরিয়ার ওই গ্রামটি আইএস দখলে নেওয়ার পর এক দিনে এ হত্যাকাণ্ড ঘটিয়েছে। আজ শুক্রবার মনিটরকে উদ্ধৃত করে এ খবর জানিয়েছে এএফপি। 
যুক্তরাজ্যভিত্তিক মানবাধিকার সংগঠন দ্য সিরিয়ান অবজারভেটরি ফর হিউম্যান রাইটস জানিয়েছে, কুর্দি ও আরব যোদ্ধাদের সমন্বয়ে গঠিত সিরিয়ান ডেমোক্রেটিক ফোর্স (এসডিএফ) থেকে বুয়ির নামের ওই গ্রামটি দখলে নেওয়ার পর গত ২৪ ঘণ্টায় কমপক্ষে ২৪ জন বেসামরিক ব্যক্তিকে হত্যা করেছে আইএস।  গ্রামটি মানবিজ শহর থেকে ১০ কিলোমিটার উত্তর-পশ্চিমাঞ্চলে তুর্কি সীমান্ত এবং আইএসের সদর দপ্তর বা কার্যত রাজধানী হিসেবে পরিচিত রাকা শহরের মূল প্রবেশপথে অবস্থিত। সিরিয়ার অভ্যন্তরীণ সূত্র থেকে তথ্য নিয়ে অবজারভেটরি জানিয়েছে, গতকাল বৃহস্পতিবার প্রচণ্ড আক্রমণের পর আইএস মানবিজের উত্তর-পশ্চিমাঞ্চলের বিভিন্ন গ্রাম দখলে নেয়। গত ৩১ মে থেকে এসডিএফ মানবিজ শহরটি আইএসের কাছ থেকে উদ্ধারের জন্য বিমান হামলা চালিয়ে আসছে। এই জোট এরই মধ্যে শহরে প্রবেশ করেছে। কিন্তু আত্মঘাতী জিহাদিদের গাড়িবোমা হামলার মুখে পড়ছে বারবার। প্রসঙ্গত, পাঁচ বছরের সংঘাতে সিরিয়ায় প্রায় ২ লাখ ৮০ হাজার লোক নিহত হয়েছে। বাস্তুচ্যুত হয়েছে লাখ লাখ মানুষ।
