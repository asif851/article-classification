
প্রধানমন্ত্রী নরেন্দ্র মোদির লেখা যে চিঠি তাঁর ‘হৃদয় ছুঁয়েছিল’, সাবেক রাষ্ট্রপতি প্রণব মুখার্জি নিজেই তা প্রকাশ করলেন। রাষ্ট্রপতি হিসেবে শেষ দিনে পাঠানো সেই চিঠিতে ‘প্রণবদা’ সম্বোধন করে প্রধানমন্ত্রী নরেন্দ্র মোদি লিখেছেন, ‘তিন বছর আগে দিল্লি এসেছিলাম এক বহিরাগত হিসেবে। আমার দায়িত্ব ও চ্যালেঞ্জ ছিল বিপুল। সেই সময় আপনি পিতার মতো আমায় সাহায্য করেছেন। আপনার অভিজ্ঞতা, জ্ঞান, গাইডেন্স ও উষ্ণতা আমাকে এগোতেই শুধু সাহায্য করেনি, আমাকে শক্তি জুগিয়েছে ও আস্থাবান করে তুলেছে।’
এই চিঠির সারাংশ আগেই সংবাদমাধ্যমে প্রকাশিত হয়েছিল। মোদি যে প্রণব মুখার্জিকে পিতৃবৎ শ্রদ্ধা করেন, সংবাদমাধ্যমে ছাপা হয়েছিল সেই কথা। কিন্তু গতকাল বৃহস্পতিবার দীর্ঘ দুই পৃষ্ঠার সেই চিঠি প্রণববাবুই সংবাদমাধ্যমে প্রকাশ করে দেন। কেন তা তিনি করলেন, টুইট মারফত নিজে তা জানিয়েও দেন। সাবেক রাষ্ট্রপতি লেখেন, ‘রাষ্ট্রপতি হিসেবে শেষ দিনে প্রধানমন্ত্রী নরেন্দ্র মোদির কাছ থেকে পাওয়া এই চিঠি আমার হৃদয় ছুঁয়ে গেছে। আপনাদের সবার জন্য সেই চিঠি প্রকাশ করছি।’
প্রণববাবুকে ‘মাই ডিয়ার প্রণবদা’ সম্বোধন করে মোদি চিঠির ছত্রে ছত্রে প্রকাশ করেছেন তাঁর গভীর শ্রদ্ধা ও কৃতজ্ঞতা। তিনি লিখেছেন, ‘ভিন্ন রাজনৈতিক আবহে আমাদের যাত্রা শুরু। প্রায়শই আমাদের রাজনৈতিক আদর্শ ভিন্ন খাতে বয়েছে। আমাদের অভিজ্ঞতাও আলাদা আলাদা। আমার প্রশাসনিক অভিজ্ঞতা ছিল রাজ্যভিত্তিক, আপনি দশকের পর দশক ধরে রাষ্ট্রীয় স্তরে রাজনৈতিক বিশালত্ব অনুধাবন করে গেছেন। কিন্তু তা সত্ত্বেও আপনার মেধা ও জ্ঞানের ব্যাপ্তির দরুন আমরা বোঝাপড়ার মাধ্যমে একসঙ্গে কাজ করতে পেরেছি।’
সম্পর্কের উষ্ণতা ও আন্তরিকতা কেমন ছিল তার একটা ছোট্ট প্রমাণও প্রধানমন্ত্রী তাঁর লেখা চিঠিতে উল্লেখ করেছেন। তিনি লিখেছেন, ‘একদিন আপনি ফোন করে জানতে চেয়েছিলেন, শরীরের দিকে আমি নজর দিচ্ছি কি না। ওই একটা ফোনই দিনভর প্রচার ও মিটিং সত্ত্বেও আমার শক্তির ভান্ডার পূর্ণ করে দিয়েছিল।’
রাষ্ট্রপতি হিসেবে তিনি যে সব সময় দেশের স্বার্থকে সবার ওপরে স্থান দিয়েছেন, দেশের যুব সম্প্রদায়ের জন্য রাষ্ট্রপতি ভবন উন্মুক্ত করে দিয়েছেন, তার উল্লেখ করে প্রধানমন্ত্রী লিখেছেন, ‘আপনি সেই যুগের রাজনীতিবিদ, যাঁদের কাছে রাজনীতি দেশসেবা ছাড়া আর কিছু ছিল না। আপনি দেশের জনগণের কাছে অনুপ্রেরণার উৎস। আপনার মতো এক বিনীত জনসেবক, অসামান্য নেতা ও রাষ্ট্রপতির জন্য দেশ গর্ববোধ করবে।’
প্রধানমন্ত্রী নরেন্দ্র মোদি তাঁর চিঠি শেষ করেছেন এই বলে, ‘রাষ্ট্রপতিজি, আপনার প্রধানমন্ত্রী হিসেবে কাজ করতে পেরে আমি ধন্য।’
