
নারীদের নিয়ে আপত্তিকর মন্তব্য করায় লোকসভায় তৃণমূলের সদস্য তাপস পালের সাংসদ পদ বাতিলের দাবি উঠেছে।এই অভিনেতার মন্তব্য নিয়ে পশ্চিমবঙ্গজুড়ে বিক্ষোভ-সমাবেশ চলছে। চন্দননগরের বাড়ির সামনে তাঁর কুশপুত্তলিকা পোড়ানো হয়েছে।গতকাল মঙ্গলবার রাজ্যের বিভিন্ন থানায় তাপসের বিরুদ্ধে মামলা করেছে বিজেপি, বামফ্রন্ট ও বিভিন্ন নারী সংগঠন। আজ বুধবার কলকাতা হাইকোর্টে জনস্বার্থ মামলা করছেন কৃষ্ণনগরের আইনজীবী শমীক সান্যাল। তাপস পালকে গ্রেপ্তার ও সাংসদ পদ বাতিলের দাবিতে গতকাল রাজ্যের বিভিন্ন স্থানে সড়ক অবরোধ করে বিভিন্ন রাজনৈতিক ও সামাজিক সংগঠনের নেতা-কর্মী ও সমর্থকেরা বিক্ষোভ করেছেন।    সম্প্রতি নদীয়ার চৌমাহা গ্রামে এক দলীয় সমাবেশে তাপস পাল বলেন, ‘আমি চন্দননগরের ছেলে। অনেক রংবাজি করেছি। আমি প্রচুর মাস্তানি করেছি। আমি পকেটে মাল নিয়ে ঘুরি। আমি নিজে রিভলভার দিয়ে গুলি করে চলে যাব। সিপিএমকে গুলি করে মারব। আমার মা, বোন, বাবা, বাচ্চা কারোর গায়ে যদি হাত পড়ে, আমি ছেড়ে কথা বলব না। বাড়ি বাড়ি ঢুকে ছেলে পাঠিয়ে রেপ করে দেব। তৃণমূলের কারোর গায়ে যদি কোনো সিপিএম হাত দেয়, তবে তাদের গোষ্ঠী  শেষ করে দেব। বাড়িঘর জ্বালিয়ে দেব।’  
তাপস পালের করা মন্তব্যের প্রতিবাদ জানিয়েছেন প্রখ্যাত কবি শঙ্খ ঘোষ, চিত্রপরিচালক তরুণ মজুমদার, সাহিত্যিক নবনীতা দেবসেন, অপর্ণা সেন, নাট্যব্যক্তিত্ব বিভাস চক্রবর্তী, সংগীতশিল্পী কবীর সুমন, সাংসদ বাবুল সুপ্রিয় প্রমুখ।
পশ্চিমবঙ্গ বিধানসভায় বিরোধীদলীয় নেতা সূর্যকান্ত মিশ্র গতকাল বিধানসভা চলাকালে তাপস পালের গ্রেপ্তার দাবি করেছেন।
একই দাবিতে এদিন বিধানসভায় মুলতবি প্রস্তাব এনে মুখ্যমন্ত্রী মমতা বন্দ্যোপাধ্যায়ের বিবৃতি দাবি করে কংগ্রেস পরিষদীয় দল। সেই দাবি অগ্রাহ্য করায় বিধানসভা থেকে ওয়াকআউট করে কংগ্রেসের বিধায়কেরা।
ভারতের বিশিষ্ট সংবিধান বিশেষজ্ঞ সুভাষ কাশ্যপ বলেছেন, ‘এই অপরাধের জন্য তাপস পালের সাংসদ পদ খারিজ হয়ে যেতে পারে।’
সাবেক বিচারপতি সমরেশ ব্যানার্জি বলেছেন, মন্তব্যের জন্য তাপস পাল শাস্তির কোপে পড়তে পারেন।
গতকাল রাজ্য বিজেপির তরফ থেকে কলকাতার উত্তর বিধাননগর থানায় এফআইআর করেছে বিজেপি। বিজেপি নেতারা বলেন, আগামী দুই দিনের মধ্যে পুলিশ এ ব্যাপারে ব্যবস্থা না নিলে তাপস পালের গ্রেপ্তার এবং তাঁর সাংসদপদ বাতিলের দাবিতে রাজ্যজুড়ে আন্দোলন শুরু করবেন তাঁরা।
তাপস পালের কদর্য মন্তব্যের সিডি কেন্দ্রীয় সরকারের কাছে পাঠাচ্ছে বিজেপি।
তাপস পালের বিরুদ্ধে দ্রুত ব্যবস্থা নেওয়ার দাবি জানিয়েছেন সিপিএমের কেন্দ্রীয় সাধারণ সম্পাদক প্রকাশ কারাত।
তাপস পালের মন্তব্যে ক্ষুব্ধ হয়েছেন তাঁর আদি বাড়ি হুগলির চন্দননগরের মানুষজন। গতকাল তাঁর বাড়ির সামনে বিক্ষোভ সমাবেশ হয়েছে। একই সঙ্গে বাড়ির সামনে তাঁর কুশপুত্তলিকা পোড়ানো হয়েছে।
তাপস পালের বিরুদ্ধে ব্যবস্থা নিতে রাষ্ট্রপতি ও লোকসভার স্পিকারের কাছে চন্দননগরের নাগরিক সমাজ আবেদন জানাচ্ছে। 
তৃণমূল কংগ্রেস তাপস পালের বিরুদ্ধে কী ব্যবস্থা নেয়, তা আজ জানানোর কথা। ইতিমধ্যে মমতার নির্দেশে তাপস পাল নিঃশর্ত ক্ষমা প্রার্থনা করেছেন। তাই তাঁর বিরুদ্ধে আর কোনো ব্যবস্থা নাও নিতে পারেন মমতা।
গতকাল গভীর রাতে তেমনই ইঙ্গিত দেন পশ্চিমবঙ্গের মুখ্যমন্ত্রী। তিনি বলেন, ‘তাপস পাল নিঃশর্ত ক্ষমা চেয়েছেন। আমি কি ওকে মারব?’ক্ষমা চাইলেন তাপস পাল
