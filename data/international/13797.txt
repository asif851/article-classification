
অলঙ্কৃতা শ্রীবাস্তবের পরিচালনায় ‘লিপস্টিক আন্ডার মাই বোরকা’ নামে হিন্দি ছবিটি প্রদর্শনের জন্য ছাড়পত্র দিতে ভারতের সেন্সর বোর্ডকে নির্দেশ দিয়েছে ফিল্ম সার্টিফিকেশন অ্যাপিলেট ট্রাইব্যুনাল (এফসিএটি)।
আজ বুধবার বিবিসি অনলাইনের প্রতিবেদনে বলা হয়, কিছু যৌন দৃশ্য ও সংলাপ বাদ দিয়ে গতকাল মঙ্গলবার ছবিটিকে ছাড়পত্র দেওয়ার নির্দেশ দিয়েছে ট্রাইব্যুনাল।
এর আগে যৌনতার অভিযোগ তুলে ছবিটি প্রদর্শনের জন্য ছাড়পত্র না দেওয়ার সিদ্ধান্ত নিয়েছিল ভারতের সেন্ট্রাল বোর্ড অব ফিল্ম সার্টিফিকেশন (সিবিএফসি)। পরে ছবিটির নির্মাতারা ছাড়পত্র দেওয়ার জন্য এফসিএটিতে আবেদন করেন।
প্রতিবেদনে বলা হয়, সিনেমাটি প্রযোজনা করেছেন আরেক পরিচালক প্রকাশ ঝাঁ। অভিনয় করেছেন বলিউড অভিনেত্রী কঙ্কণা সেন শর্মা ও রত্না পাঠক শাহ।
গত বছরের অক্টোবরে ইউটিউবে মুক্তি পায় ‘লিপস্টিক আন্ডার মাই বোরকা’ ছবিটির ট্রেলার। এরপরেই তা সামাজিক যোগাযোগের মাধ্যমে ভাইরাল হয়ে পড়ে।
গত ফেব্রুয়ারিতে ভারতের সেন্সর বোর্ড ছবিটির ছাড়পত্র দিতে অস্বীকৃতি জানিয়ে এক চিঠিতে বলেছিল, ‘সিনেমাটি নারীকেন্দ্রিক। বাস্তবতাকে ছাপিয়ে পুরো সিনেমাটি কল্পনানির্ভর। ছবিটিতে অসংখ্য যৌন দৃশ্য, অশালীন সংলাপ, অডিও পর্নোগ্রাফিসহ সমাজের একটি নির্দিষ্ট অংশের প্রতি স্পর্শকাতর দৃষ্টিভঙ্গি আছে, যা নীতিমালা-বহির্ভূত। এ কারণে ছবিটি প্রদর্শনে ছাড়পত্র দেওয়া হয়নি।’
প্রতিবেদনে বলা হয়, ‘লিপস্টিক আন্ডার মাই বোরকা’ ছবিটিকে ‘বড়দের ছবি’ হিসেবে ‘এ’ ক্যাটাগরির ছাড়পত্র দিতে সেন্সর বোর্ডকে নির্দেশ দিয়েছেন এফসিএটি। নির্দেশনায় বলা হয়েছে, চাইলে পরিচালক কিছু যৌন দৃশ্য কমিয়ে আনতে পারেন।
এফসিএটির প্রধান বিচারপতি মনমোহন সারিন রায়ে বলেছেন, ছবিটির ছাড়পত্র না দিতে সেন্সর বোর্ডের নিরীক্ষা কমিটি ও রিভাইজিং কমিটির সিদ্ধান্ত ঠিক ছিল না। নারীকেন্দ্রিক বলেই ছবিটির ছাড়পত্র দেওয়া হবে না, এটা ঠিক নয়। এ ছাড়া ছবিটিতে সমাজের একটি নির্দিষ্ট অংশের প্রতি স্পর্শকাতর দৃষ্টিভঙ্গিও পাওয়া যায়নি। আর যতটুকু যৌন দৃশ্য ও অশালীন সংলাপ রয়েছে, তা চরিত্রের প্রয়োজনে ঠিকই আছে। তবে চাইলে পরিচালক বিষয়গুলো প্রদর্শনের সময় কমিয়ে আনতে পারেন।
দ্য হিন্দু অনলাইনের আরেক প্রতিবেদনে বলা হয়, এফসিএটির এই সিদ্ধান্তে খুশি হয়েছেন ছবিটির পরিচালক অলঙ্কৃতা শ্রীবাস্তব।
অলঙ্কৃতা শ্রীবাস্তব বলেন, ‘আমি আনন্দিত যে ট্রাইব্যুনাল ছবিটির মূল উদ্দেশ্য বুঝতে পেরেছেন। নারীকেন্দ্রিক ছবিটিতে যৌনতা নিয়ে সুপ্ত বাসনার ব্যাপারেও তাঁরা কোনো প্রশ্ন তোলেননি। এ ছাড়া ছবিটির কোনো দৃশ্য একেবারে বাদ দেওয়ার জন্যও নির্দেশনা দেননি। ট্রাইব্যুনাল শুধু কিছু দৃশ্যের প্রদর্শনীর সময় কমিয়ে আনতে বলেছেন।’
এর আগে পরিচালক ও এই ছবিটির প্রযোজক প্রকাশ ঝাঁর সিনেমা সেন্সর বোর্ডে আটকা পড়েছিল। প্রথমে তাঁর ‘জয় গঙ্গাজল’ ছবিটির ছাড়পত্র দেয়নি সেন্সর বোর্ড। পরে তিনি এফসিএটিতে আবেদন করলে কোনো দৃশ্য বাদ না দিয়েই তা প্রদর্শনের ছাড়পত্র পান।
