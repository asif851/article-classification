
পাকিস্তানি সেনারা ‘যুদ্ধবিরতি’ লঙ্ঘন করে আজ শুক্রবার ভারতের সীমান্তচৌকি ও বেসামরিক এলাকার দিকে মর্টারের গোলা ছুড়েছে বলে অভিযোগ তুলেছে ভারত। তারা বলছে, আন্তর্জাতিক সীমান্ত লঙ্ঘন করে নিয়ন্ত্রণরেখা জম্মু, কাশ্মীর ও রাজৌরি জেলায় পাকিস্তানি সেনারা এ হামলা চালায়। এতে একটি মেয়েশিশু আহত হয়েছে। ভারতের প্রতিরক্ষা মুখপাত্রের বরাতে দ্য টাইমস অব ইন্ডিয়ার অনলাইনের এক খবরে বলা হয়, ভারতের সীমান্তরক্ষী বাহিনী বিএসএফ ও সেনা এই হামলার ‘সমুচিত ও উপযুক্ত’ জবাব দিয়েছে। মুখপাত্র দাবি করেছেন, কোনো ধরনের উসকানি ছাড়াই রাজৌরির সুন্দেরবানি, পাল্লানওয়ালা ও নওশেরায় এবং জম্মুতে পাকিস্তান সেনাবাহিনী যুদ্ধ বিরতি লঙ্ঘন করে ছোট ছোট অস্ত্র, স্বয়ংক্রিয় অস্ত্র, ৮২ ও ১২০ মিলিমিটারের মর্টার দিয়ে রাতভর গোলা বর্ষণ করে। বিএসএফের এক কর্মকর্তা জানান, গতকাল বৃহস্পতিবার সন্ধ্যা থেকে আজ ভোর পর্যন্ত বিএসএফের ২৪টি চৌকি বরাবর গোলা ছোড়া হয়। বিএসএফ পাল্টা জবাব দিলে পাকিস্তানের পক্ষ থেকে গোলাগুলি বন্ধ হয়। ওই কর্মকর্তা জানান, এতে পাকিস্তানের কয়েকটি চৌকি ও গ্রাম বেশ ক্ষতিগ্রস্ত হয়েছে। গোলাগুলিতে ভারতের এক মেয়েশিশু আহত হয়েছে।
