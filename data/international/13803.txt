
মার্কিন প্রেসিডেন্ট বারাক ওবামা বৈশ্বিক সন্ত্রাস ঠেকাতে তাঁর এত দিনের গৃহীত যুদ্ধনীতির যথার্থতা সমর্থন করেছেন। তিনি বলেছেন, বৈশ্বিক সন্ত্রাস দমনে সমন্বিত জোট গঠন দরকার। ‘ভুয়া প্রতিশ্রুতি’ দিয়ে কিংবা ওয়াটার বোর্ডিংয়ের মতো নির্যাতনের মাত্রা বাড়িয়ে এই যুদ্ধে জয়ী হওয়া যাবে না। জাতীয় নিরাপত্তা নিয়ে মার্কিন সশস্ত্র বাহিনীর সর্বাধিনায়ক হিসেবে দেওয়া সর্বশেষ ভাষণে ওবামা এ কথা বলেন। ফ্লোরিডার টাম্পায় অবস্থিত ম্যাকডিল বিমানঘাঁটিতে মঙ্গলবার এই ভাষণ দেন তিনি। ওবামা তাঁর উত্তরসূরি ডোনাল্ড ট্রাম্পের নাম উচ্চারণ না করলেও স্পষ্টতই তাঁকে উদ্দেশ করে বলেন, ‘আরও বোমা ফেলে অথবা আরও সেনা মোতায়েন করে কিংবা বিশাল দেয়াল তুলে যুক্তরাষ্ট্রকে বাকি দুনিয়া থেকে বিচ্ছিন্ন করে সন্ত্রাস নির্মূল করা যাবে—এমন ভুয়া প্রতিশ্রুতি না দিয়ে বরং বৃহত্তর দৃষ্টিভঙ্গি থেকে সন্ত্রাসবাদের বিষয়টিকে দেখতে হবে।’ জর্জ বুশের আমলে ইরাক ও আফগানিস্তানে নিয়োজিত ১ লাখ ৮০ হাজার সেনার সংখ্যাকে ১৫ হাজারে নামিয়ে আনার নীতি যৌক্তিক বলে দাবি করেন ওবামা। ইরাক ও সিরিয়ায় চলমান মার্কিন সামরিক কার্যক্রমও সঠিকভাবে চলছে বলে দাবি করেন তিনি। ওবামা বলেন, ওই দুই দেশে আইএস এখন অনেক দুর্বল হয়ে পড়েছে। ওবামা বলেন, সন্ত্রাসের বিরুদ্ধে লড়াই চালাতে গিয়ে নাগরিক অধিকার এবং মার্কিন গণতান্ত্রিক মূল্যবোধকে কিছুতেই প্রশ্নের মুখে ঠেলে দেওয়া যাবে না।
