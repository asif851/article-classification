
ভারতের মধ্যপ্রদেশের মুখ্যমন্ত্রী শিবরাজ সিং চৌহান পুলিশের কোলে চড়ে বন্যাকবলিত এলাকা পরিদর্শন করেছেন। এই ছবি প্রকাশিত হওয়ার পর সমালোচনা শুরু হয়েছে।
টাইমস অব ইন্ডিয়া অনলাইনের প্রতিবেদনে জানানো হয়, রাজ্যের পান্না জেলার বন্যাকবলিত এলাকা পরিদর্শনে গিয়ে মুখ্যমন্ত্রী এই কাণ্ড ঘটান।
প্রকাশিত ছবিতে দেখা যায়, গোড়ালি-ডোবানো পানিতে দুই পুলিশ সদস্যের কোলে চড়ে সামনের দিকে এগিয়ে যাচ্ছেন মুখ্যমন্ত্রী। তাঁর গায়ে বাবুয়ানা পোশাক। পায়ে কেডস। তাঁর চারপাশে আরও পুলিশ ও কর্মকর্তাদের দেখা যায়।
খবরে বলা হয়, দুই পুলিশ সদস্যের কোলে চড়ে তাঁদের কাঁধে দুই হাত রেখে মুখ্যমন্ত্রী না ভিজেই গন্তব্যে যেতে সক্ষম হন।
এনডিটিভির খবরে বলা হয়, কোলে চড়া অবস্থায় মুখ্যমন্ত্রীর ছবিটি মোবাইল ফোনে তোলা হয়েছে। এ ছাড়া আরেক ছবিতে দেখা যায়, তিনি তাঁর পায়জামা হাঁটুর ওপরে তুলে খালি পায়ে কাঁদার মধ্য দিয়ে হেঁটে যাচ্ছেন। এ সময় তাঁর কেডস অন্য এক কর্মকর্তাকে বহন করতে দেখা যায়।
মুখ্যমন্ত্রীর ওই ছবি প্রকাশিত হওয়ার পর সামাজিক যোগাযোগমাধ্যমসহ বিভিন্ন অঙ্গনে বিতর্ক ও সমালোচনা শুরু হয়েছে।
বিজেপি-শাসিত মধ্যপ্রদেশে বন্যায় এ পর্যন্ত অন্তত ১৭ জনের মৃত্যু হয়েছে। হাজারো মানুষকে নিরাপদে সরিয়ে নেওয়া হয়েছে।
