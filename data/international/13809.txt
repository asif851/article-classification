
‘হাই, টুইটার’—পাকিস্তানের নারীশিক্ষা আন্দোলনের কর্মী ও সবচেয়ে কম বয়সী নোবেল পুরস্কারজয়ী মালালা ইউসুফজাইয়ের প্রথম টুইটার বার্তা এটি। গতকাল শুক্রবার মালালা শেষ করেছেন তাঁর স্কুলজীবন, গতকালই যোগ দিয়েছেন টুইটারে। টুইটারেই জানিয়েছেন সেই কথা। দ্বিতীয় বার্তায় তিনি লিখলেন, ‘আজ আমার স্কুলজীবনের শেষ দিন, আর টুইটারে আমার প্রথম দিন।’
টুইটারে যোগ দেওয়ার ৩০ মিনিটের মধ্যেই মালালার অনুসারী এক লাখে পৌঁছায়। অনুসারীদের অনেকেই তাঁকে ফিরতি বার্তায় স্বাগত জানান।
১৯ বছর বয়সী মালালা বর্তমানে বিশ্বের সব মেয়েশিশুর স্কুলে যাওয়ার প্রয়োজনীয়তার ব্যাপারে মনোযোগ আকর্ষণে গুরুত্ব দিচ্ছেন। টুইটার বার্তায় তিনি বলেন, ‘প্রতিটি মেয়ের জীবনের গল্প আলাদা। নারীদের সোচ্চার হতে হবে—আর এটাই হতে পারে সর্বজনীন শিক্ষা ও সমতা প্রতিষ্ঠার যুদ্ধে আমাদের সবচেয়ে বড় অস্ত্র।’
তালেবানের বাধার পরেও নারীশিক্ষা বিস্তারে কাজ করে যাওয়ায় ২০১২ সালে মালালাকে পাকিস্তানে গুলি করে জঙ্গিরা। তবে প্রাণে বেঁচে যান তখনকার কিশোরী মালালা। এরপর তাঁর চিকিৎসা হয় যুক্তরাজ্যে। আর এখানেই বর্তমানে পড়াশোনা করছেন তিনি। পেরোলেন স্কুলের গণ্ডি। সূত্র: বিবিসি ও এনডিটিভি।
