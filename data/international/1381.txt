
আকাশে উড়তে উড়তে ঝাঁকুনি খাচ্ছিল উড়োজাহাজ। যাত্রীরাও ভয়ে জড়সড়। যান্ত্রিক কোনো সমস্যা থেকে এ অবস্থা। দিগ্ভ্রান্ত হয়ে উজোজাহাজটি অন্য জায়গায় চলে যায়। তবে উড়োজাহাজটি নিরাপদেই অবতরণ করে।
বিবিসি অনলাইনের খবরে জানানো হয়, স্থানীয় সময় গতকাল বৃহস্পতিবার অস্ট্রেলিয়ার সিডনি থেকে মালয়েশিয়ার কুয়ালালামপুরগামী মালয়েশিয়া এয়ারলাইনসের এমএইচ ১২২ ফ্লাইটের উড়োজাহাজ এ পরিস্থিতিতে পড়ে। নির্দিষ্ট গন্তব্যে না গিয়েই অস্ট্রেলিয়ার উত্তর-পশ্চিমের ব্রুম এলাকার কাছ থেকে উড়োজাহাজটি ফিরে আসে।
অস্ট্রেলিয়ার অ্যালিস স্প্রিংস বিমানবন্দরে স্থানীয় সময় ৫টা ৪৭ মিনিটে ২২৪ জন আরোহী নিয়ে উড়োজাহাজটি নিরাপদে অবতরণ করে।
যাত্রীরা জানান, উড়োজাহাজটি প্রচণ্ড ঝাঁকুনি খেতে খেতে বিকট শব্দ করছিল এবং শব্দ ক্রমে বাড়ছিল।
মালয়েশীয় এয়ারলাইনসের বিবৃতিতে জানানো হয়, যান্ত্রিক কারণে উড়োজাহাজটির দিক বদল করা হয়। তবে এই যান্ত্রিক কারণ কী, তা ব্যাখ্যা করা হয়নি।
উড়োজাহাজের যাত্রী সঞ্জীব পাণ্ডে বলেন, ‘উড়োজাহাজটি খুব জোরে ঝাঁকুনি খাচ্ছিল। বারবার কেঁপে উঠছিল। আর প্রচণ্ড শব্দ হচ্ছিল। অনেকে তখন প্রার্থনা করছেন। অনেকে কেঁদে আকুল। এটা সত্যিই খুব ভয়ংকর মুহূর্ত ছিল।’
সঞ্জীব পাণ্ডে আরও বলেন, উড়োজাহাজের কর্মীরা জরুরি নির্গমন পথ দিয়ে যাত্রীদের বের করে নেন।
এ ব্যাপারে মালয়েশীয় এয়ারলাইনস কর্তৃপক্ষ বলছে, নিরাপত্তাব্যবস্থাকেই তারা সবচেয়ে বেশি গুরুত্ব দেয়।
