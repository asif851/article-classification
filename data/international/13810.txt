



পেট্রলবোমায় সু চির বাড়িতে সামান্য ক্ষতি। 
হামলার সময় সু চি ছিলেন নেপিডোতে।


মিয়ানমারের রাষ্ট্রীয় উপদেষ্টা অং সান সু চির বাড়িতে একটি পেট্রলবোমা ছোড়া হয়েছে। আজ বৃহস্পতিবার ইয়াঙ্গুনে তাঁর লেকসাইড বাড়িতে বোমাটি ছোড়া হয়। বোমায় সামান্য ক্ষতি হয়েছে। সু চি এ সময় বাড়িতে ছিলেন না। দেশটির সরকারের মুখপাত্র জ হতে এ তথ্য জানান। এই হামলার বিষয়ে তিনি বিস্তারিত কিছু জানাননি।
এএফপির খবরে জানানো হয়, ওই পেট্রলবোমা হামলায় সু চির বাড়িতে সামান্য ক্ষতি হয়েছে। এই বাড়িতেই সাবেক জান্তার আমলে অনেক দিন তিনি গৃহবন্দী ছিলেন।
মিয়ানমারের রোহিঙ্গা মুসলিমদের পক্ষে কথা না বলায় আন্তর্জাতিক সম্প্রদায়ের রোষের মুখে পড়েন সু চি।
রাখাইন রাজ্যে সহিংস সেনা অভিযানের পর গত বছরের আগস্ট থেকে এ পর্যন্ত কয়েক লাখ রোহিঙ্গা পালিয়ে বাংলাদেশে ঢুকেছে। রোহিঙ্গাদের হত্যা, ধর্ষণ ও লুটতরাজ করার অভিযোগ রয়েছে মিয়ানমারের সেনাবাহিনীর বিরুদ্ধে।
পেট্রলবোমা হামলার সময় সু চি নেপিডোতে ছিলেন। এনএলডি সরকারের ক্ষমতায় আসার দ্বিতীয় বার্ষিকী উপলক্ষে পার্লামেন্টে ভাষণ দেবেন সু চি।
