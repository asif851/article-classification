
সামাজিক যোগাযোগের মাধ্যম ফেসবুকে স্ত্রীকে এক লাখ রুপিতে বিক্রির ঘোষণা দিয়েছেন এক ব্যক্তি। ভারতের মধ্য প্রদেশের খারগন জেলার বাসিন্দা দি​লীপ ওই ঘোষণা দিয়ে ফেসবুক স্ট্যাটাসে লিখেছেন, স্ত্রীকে বিক্রি করে সেই টাকা দিয়ে তিনি ঋণ পরিশোধ করতে চান। খবর পিটিআইয়ের। 
পুলিশ জানিয়েছে, ফেসবুকে ওই পোস্ট দেওয়ায় দিলীপের স্ত্রী তাঁর নামে মামলা ঠুকে দিয়েছেন। দিলীপকে ধরতে পুলিশের অভিযান চলছে।হিন্দিতে দেওয়া ফেসবুক পোস্টে দিলীপ তাঁর স্ত্রী ও দুই বছর বয়সী মেয়ের ছবি আপলোড করে তাঁর মোবাইল নম্বর দেন এবং আগ্রহীদের তাঁর সঙ্গে যোগাযোগ করতে বলেন। দিলীপ লিখেছেন, ‘আমি বিভিন্ন মানুষের কাছ থেকে নেওয়া টাকা ফেরত দিতে চাই। এ জন্য স্ত্রীকে বিক্রি করে দিতে চাই। তাঁকে কিনতে আগ্রহীরা আমার মোবাইল নম্বরে যোগাযোগ করতে পারেন।’ ওই নারী গতকাল রোববার তাঁর এক আত্মীয়ের কাছ থেকে প্রথম এই তথ্য জানতে পারেন। পরে তিনি পুলিশের কাছে অভিযোগ করেন, তাঁর স্বামী উদ্দেশ্যপ্রণোদিতভাবে ওই পোস্টে আপত্তিকর কথা লিখে তাঁর ও তাঁর পরিবারের মানহানি করেছেন। ওই নারী বলেন, তিন বছর আগে তাঁদের বিয়ে হয়। এর পর তাঁরা ইন্দোরে থাকা শুরু করেন এবং সেখানে কয়েকজনের কাছ থেকে টাকা ধার করেন। কিন্তু সেই টাকা তাঁর স্বামী পরিশোধ করতে পারছিলেন না। আর লোকজনও টাকা ফেরত চাচ্ছিল। এর পর তাঁর স্বামী ভয়ে ইন্দোর থেকে পালিয়ে তাঁর পৈতৃক বাসায় বসবাস শুরু করেন। আর তিনিও বাড়ি ছেড়ে মেয়েসহ তাঁর বাবার বাড়িতে থাকা শুরু করেছেন।
