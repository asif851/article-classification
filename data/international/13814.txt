
যুক্তরাষ্ট্রের কানেটিকাটে আগ্রাসীভাবে তরমুজ কেটে এক নারীকে ভয় দেখানোর অভিযোগে কারমাইন কারভেলিনো (৪৯) নামের এক ব্যক্তিকে গ্রেপ্তার করেছে পুলিশ। গতকাল বুধবার বার্তা সংস্থা পিটিআই প্রকাশিত প্রতিবেদনে জানানো হয়, গ্রেপ্তার হওয়া ওই ব্যক্তির বিরুদ্ধে আদালতে পরোক্ষভাবে হুমকি ও উচ্ছৃঙ্খল আচরণের অভিযোগ আনা হয়েছে। তবে তিনি ৫০০ ডলার মুচলেকা দিয়ে জামিন পেয়েছেন। মামলার বিবরণ থেকে জানা যায়, কসাইয়ের ব্যবহূত একটি ছুরি দিয়ে একটি তরমুজ ক্ষতবিক্ষত করেন কারমাইন। এরপর তিনি সেটিকে অভিযোগকারী নারীর রান্নাঘরে রেখে আসেন। ক্ষতবিক্ষত তরমুজটি দেখে ওই নারী ভয় পান এবং বিষয়টি পুলিশকে জানান। অভিযোগ পেয়ে কারমাইনকে গ্রেপ্তার করে পুলিশ।ওই নারীর দাবি, পূর্ববিরোধের জের ধরে তাঁকে ভয় দেখাতেই এই কাজ করেছেন কারমাইন।কারমাইনের আচরণকে ‘পরোক্ষ’ সহিংসতা বলে অভিহিত করেছে পুলিশ। 
