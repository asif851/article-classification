
চার দুর্বৃত্তের সঙ্গে লড়াই করে মাকে ধর্ষণের হাত থেকে রক্ষা করেছে ১২ বছর বয়সী এক কিশোরী। গত রোববার রাতে ভারতের উত্তর প্রদেশের বরেলিতে এই ঘটনা ঘটে। আজ মঙ্গলবার টাইমস অব ইন্ডিয়া অনলাইনের প্রতিবেদনে এই তথ্য জানানো হয়। 
ভুক্তভোগী নারীর ভাষ্য, তিনি তাঁর দুই সন্তানসহ মাঠে হাঁটছিলেন। এ সময় চার দুর্বৃত্ত তাঁদের ওপর হামলা চালায়। দুর্বৃত্তরা তাঁকে অপহরণ করে পাশের কুঁড়েঘরে নিয়ে যায়। তাঁকে ধর্ষণের চেষ্টা করে দুর্বৃত্তরা। কিন্তু তাঁর ১২ বছর বয়সী মেয়ে দুর্বৃত্তদের বাধা দেয়। তাদের বিরুদ্ধে প্রাণপণ লড়াই করে। দুর্বৃত্তদের হুমকি ও আঘাত সত্ত্বেও মাকে রক্ষায় অনড় থাকে মেয়ে। সাহায্য চেয়ে তাঁদের চিৎকারে গ্রামবাসী এগিয়ে এলে দুর্বৃত্তরা পালিয়ে যায়।
দুর্বৃত্তের হামলায় ওই নারীও আহত হয়েছেন। তাঁকে হাসপাতালে ভর্তি করা হয়েছে।
সন্দেহভাজন হামলাকারীদের নাম উঠে এসেছে। তবে তাদের কেউ এখন পর্যন্ত গ্রেপ্তার হয়নি।
হামলার শিকার নারীর এক স্বজন গতকাল সোমবার থানায় অভিযোগ দিয়েছেন। অভিযোগটিকে মামলায় রূপান্তরের প্রক্রিয়া চলছে। তবে তদন্তের আগেই অভিযোগ নাকচ করেছে পুলিশ। তারা বলছে, সম্পত্তি নিয়ে বিরোধের সঙ্গে এই ঘটনার যোগসূত্র আছে। নাম প্রকাশ না করা এক গ্রামবাসীর ভাষ্য, রাজনৈতিক বিরোধ থেকে ঘটনাটি ঘটেছে।
