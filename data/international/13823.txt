
ফুটবলারদের নিয়ে কলম্বিয়ায় বিধ্বস্ত হওয়া বিমানের তেল ফুরিয়ে গিয়েছিল। ফাঁস হওয়া এক অডিও রেকর্ডিংয়ে এই তথ্য পাওয়া গেছে। আজ বৃহস্পতিবার বিবিসি অনলাইনের প্রতিবেদনে এ কথা জানানো হয়।গত সোমবার রাতে কলম্বিয়ার মেদেচিন শহরের কাছে বিধ্বস্ত হয় ভাড়া করা একটি বিমান। বিমানে ব্রাজিলের ফুটবল ক্লাব শাপেকোয়েনসের পুরো দল ছিল। দুর্ঘটনায় ৭১ জন নিহত হন। প্রাণে বাঁচেন মাত্র ছয়জন।সুদামেরিকানা কাপের ফাইনালের প্রথম লেগ খেলতে কলম্বিয়া যাচ্ছিল ব্রাজিলের ফুটবল ক্লাবটি।ফাঁস হওয়া অডিওতে যান্ত্রিক ত্রুটি ও জ্বালানির অভাবের কারণে বিমানটি অবতরণের জন্য এক পাইলটকে অনুরোধ করতে শোনা যায়।পাইলটের শেষ মুহূর্তের আলাপ অনুযায়ী, বিমানটি জরুরি অবতরণের প্রস্তুতি নিচ্ছিল।
এক ক্রু ও কলম্বিয়ায় এয়ার ট্রাফিক নিয়ন্ত্রকের মধ্যকার ওই আলাপে বিমানটি বিধ্বস্ত হওয়ার আগের পরিস্থিতি সম্পর্কে ধারণা মেলে। পাইলটকে সাহায্য চাইতে শোনা যায়। জরুরি অবতরণের জন্য অনুমতি চাইতে শোনা যায়। যান্ত্রিক ত্রুটি ও তেল ফুরিয়ে যাওয়ার কথা বলছিলেন পাইলট।
