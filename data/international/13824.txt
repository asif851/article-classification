
ছবির মনোরম বাড়িটি দেখে যে কেউ ভাবতে পারেন বাস করার জন্য দারুণ একটি ভবন। আসলে তা নয়। এটি জিনজার ব্রেড বা আদার পাউরুটি দিয়ে তৈরি বাড়ি, যা গড়তে লেগেছে টন খানেক মাখন।গতকাল রোববার রয়টার্সের খবরে এ কথা জানানো হয়, আদারুটির এ বাড়িটি বিশ্ব রেকর্ড গড়েছে বলে স্বীকৃতি দিয়েছে গিনেস ওয়ার্ল্ড রেকর্ডস।বাড়িটি তৈরি করা হয়েছে যুক্তরাষ্ট্রের টেক্সাস অঙ্গরাজ্যের ব্রায়ান এলাকায়। দুই হাজার ৫২০ বর্গফুট জায়গাজুড়ে বিস্তৃত বাড়িটি তৈরি করেছে টেক্সাসের ট্র্যাডিশন ক্লাব। কাছেই অবস্থিত সেন্ট জোসেফ হাসপাতালের ট্রমা সেন্টারের জন্য অর্থ সংগ্রহ করার উদ্দেশে ওই ক্লাবটি বাড়িটি তৈরি করে।বাড়িটি তৈরিতে লেগেছে এক টন মাখন, দুই হাজার ৯২৫ পাউন্ড চিনি, সাত হাজার ২০০টি ডিম, সাত হাজার ২০০ পাউন্ড ময়দা, ৩১ কেজি আদা ইত্যাদি।এর আগে ২০১২ সালে ব্লুমিংটন শহরে একটি ৩৬ হাজার ৬০০ ঘনফুটের রুটির দালান তৈরি করা হয়েছিল। এটি তৈরি করা হয়েছিল মিনেসোটা অঙ্গরাজ্যের ‘মল অব আমেরিকা’ বিপণি কেন্দ্রের আদলে। সেটি ছিল এর আগ পর্যন্ত আদারুটির তৈরি সবচেয়ে বড় দালান।
