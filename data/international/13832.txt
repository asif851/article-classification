
বুলেটপ্রুফ গাড়ি, জ্যাকেট, হেলমেটের পর এবার আসছে বুলেটপ্রুফ পোশাক।মাকড়সার রেশম থেকে এই পোশাক তৈরি করা হবে। ভবিষ্যৎ সৈনিকদের গায়ে দেখা যেতে পারে এই পোশাক। নতুন এক গবেষণায় এমন তথ্য প্রকাশ করা হয়েছে। খবর পিটিআইয়ের।মাকড়সার রেশম উৎপাদনের জন্য গবেষকদের প্রথমে রেশমগুটির বংশগত পরিবর্তন আনতে হবে। যুক্তরাষ্ট্রের ল্যানসিংভিত্তিক ক্রেইগ বায়োক্র্যাফট ল্যাবরেটরিজের সিইও কিম টম্পসন বলেন, ‘মাকড়সার রেশম প্রকৃতিগতভাবেই অসাধারণ সম্পদ। আপনি একটি মাকড়সার জালের কথা ভাবুন। মাকড়সাটি তার জালে একটি ক্ষিপ্রগতির প্রাণীকে আটকে ফেলতে পারে। তেমনিভাবে মাছি বা অন্য কোনো উড়ন্ত পোকামাকড়কেও ধরে ফেলতে পারে। প্রকৃতিই তাকে এভাবে সৃষ্টি করেছে।’কিম টম্পসন বলেন, রেশম প্রকৃতিগতভাবে সম্প্রসারিত হয়। শিকারের পেছনে ছুটতে গিয়ে মাকড়সার গতি প্রাকৃতিকভাবে বেড়ে যায়। তখন সে তার শিকার পোকামাকড়ের শক্তি শুষে নেয়।মাকড়সার রেশম দিয়ে সৈনিকদের পোশাক বানানোর ভাবনাটি নিয়ে ১০ বছর কাজ করছেন টম্পসন। অনেক কোম্পানিকে তিনি এই বিষয়টি নিয়ে কাজ করতে দেখেছেন। কিন্তু তারা ব্যর্থ হয়েছে।মার্কিন এই গবেষক বলেন, একটি রেশমগুটির বংশগত পরিবর্তন সাধন করে মাকড়সার রেশম উৎপাদনের প্রক্রিয়াটি একবার শেষ করতে পারলে এর দীর্ঘমেয়াদি সুফল পাওয়া যাবে। ভবিষ্যতে এ ধরনের রেশমের বহুল ব্যবহার দেখা যাবে বলেও তিনি স্বপ্ন দেখছেন।
