
• জামিন পেয়েছেন তৃণমূল সাংসদ ও অভিনেতা তাপস পাল• ১৩ মাস কারাগারে ছিলেন তাপস পাল।• গুরুতর অসুস্থ হওয়ায় তাপস পালের জামিন আবেদন মঞ্জুর করেন আদালত।১৩ মাস কাটানোর পর কারাবন্দী থাকার পর জামিন পেলেন তৃণমূল সাংসদ ও অভিনেতা তাপস পাল। আজ বৃহস্পতিবার জামিন পান তিনি। পশ্চিমবঙ্গের বেআইনি অর্থ লগ্নিকারী সংস্থা রোজভ্যালি থেকে বিভিন্ন আর্থিক সুবিধা গ্রহণ এবং অর্থ আত্মসাতের অভিযোগে গত বছরের ৩০ ডিসেম্বর তাঁকে গ্রেপ্তার করা হয়।গ্রেপ্তারের পর তাপস পালকে পাঠিয়ে দেওয়া হয় ওডিশার রাজধানী ভুবনেশ্বরের কারাগারে। সেখানেই এত দিন ছিলেন তিনি। তবে গুরুতর অসুস্থ হয়ে পড়ায় কটকের বিশেষ আদালত আজ তাঁর জামিন মঞ্জুর করেন ।পশ্চিমবঙ্গে সারদা কাণ্ডের মতো আরেকটি আর্থিক কেলেঙ্কারি মামলা হলো এই রোজভ্যালি আর্থিক দুর্নীতি মামলা। রোজভ্যালি স্বল্প সঞ্চয়ের একটি আর্থিক সংস্থা। এই সংস্থায় অর্থ রেখে বহু মানুষ প্রতারিত হয়েছেন। সেই আর্থিক দুর্নীতির মামলা এখনো চলছে। মামলার দায়িত্ব নিয়েছে সিবিআই। গ্রেপ্তারও হয়েছেন রোজভ্যালির কর্ণধার গৌতম কুন্ডুও।
রোজভ্যালি আর্থিক দুর্নীতির খবর ফাঁস হওয়ার পর নাম ওঠে আসে তাপস পালের। তাপস পাল রোজভ্যালি সংস্থার চলচ্চিত্র বিভাগের পরিচালক ছিলেন। এই সংস্থা থেকে তাপস পাল প্রচুর আর্থিক সুবিধা নিয়েছেন। আর্থিক সুবিধা দিয়েছেন তাঁর স্ত্রী এবং মেয়েকেও— এমন অভিযোগ ওঠার পর সিবিআই তাপস পালকে জেরা করলেও তাপস পাল অস্বীকার করেন। পরে তাপস পালের দক্ষিণ কলকাতার বাড়িতে তল্লাশি চালিয়ে বেশ কিছু নথি বাজেয়াপ্ত করে সিবিআই। সিবিআই বলেছে, তাপস পালের রোজভ্যালি থেকে আর্থিক সুবিধা গ্রহণের বহু তথ্য তাদের হাতে রয়েছে। এই আর্থিক সুবিধা নিয়েছেন নগদ এবং ব্যাংকের মাধ্যমে।
গ্রেপ্তারের পর কয়েকবার জামিনের আবেদন করলেও আদালত তা খারিজ করে দেন। তাপস পালের আইনজীবী বলেছেন, গত বছরের এপ্রিল মাসে তাপস পালের বিরুদ্ধে আদালতে অভিযোগপত্র পেশ করে সিবিআই।
 
