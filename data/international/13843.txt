
বিধানসভা নির্বাচনের আগ মুহূর্তে খ্রিষ্ট ধর্মাবলম্বী সংখ্যাগরিষ্ঠ রাজ্য মেঘালয়ে বিপাকে পড়েছে বিজেপি। এক ব্যাপটিস্ট ধর্মযাজক ভারতীয় ভিসা না পাওয়ায় এই বিপত্তি তৈরি হয়েছে। রাজ্যের বেশির ভাগ রাজনৈতিক দল এর মধ্যে বিষয়টি নিয়ে সোচ্চার। এর মধ্যে ভারতের পররাষ্ট্রমন্ত্রী সুষমা স্বরাজের কাছে নালিশও জানিয়েছেন ছোট্ট পাহাড়ি রাজ্যটির একমাত্র লোকসভা সদস্য কনার্ড কে সাংমা।মেঘালয়ের জনসংখ্যার ৭৪ দশমিক ৫৯ শতাংশই খ্রিষ্টান। হিন্দু ১১ দশমিক ৫৩ শতাংশ। মুসলিম ৪ শতাংশের বেশি। মেঘালয়ের বিধানসভার ভোট ২৭ ফেব্রুয়ারি। এই ভোটের আগে চরম বিতর্ক দেখা দিয়েছে ব্যাপ্টিস্ট অ্যালায়ান্সের আন্তর্জাতিক সভাপতি রেভারেন্ড পল মেসিজা ভিসা না পাওয়ায়। দক্ষিণ আফ্রিকার জোহেনেন্সবার্গের বাসিন্দা মেসিজার ভিসা বাতিল এবারের নির্বাচনে বিজেপি-বিরোধীদের বড় ইস্যু হয়ে দাঁড়িয়েছে।
মেঘালয়ে গারো পাহাড়ে দেড় শ বছর আগে ব্যাপ্টিস্ট চার্চ স্থাপিত হয়। সেই দিনটি স্মরণ করে ৮ থেকে ১১ ফেব্রুয়ারি আয়োজন করা হয়েছিল বিশেষ উৎসবের। সেই উৎসবে অতিথি ছিলেন মেসিজা। কিন্তু ভারতরে পররাষ্ট্র মন্ত্রণালয় তাঁকে ভিসা দেয়নি।মেসিজাকে ভিসা না দেওয়ার কারণ অবশ্য জানা যায়নি। তবে বিজেপির ‘বন্ধুদল’ হিসেবে পরিচিত এনপিপির এমপি কনার্ড সুষমা স্বরাজকে লেখা চিঠিতে বলেছেন, এটা ভারত সরকারের খ্রিষ্টানবিরোধী মানসিকতারই বহিঃপ্রকাশ। কংগ্রেস শাসিত মেঘালয়ে বিজেপি ৪৭টি আসনে লড়াই করছে। শুধু তা-ই নয়, কংগ্রেস শাসনের অবসান ঘটিয়ে নিজেদের সরকার গড়ার ডাকও দিয়েছে। কিন্তু গরুর মাংস বিতর্কের পর মেসিজা বিতর্ক তাদের অনেকটাই পেছনে ফেলে দিল বলে রাজনৈতিক বিশ্লেষকদের ধারণা। মেঘালয়ের স্থানীয় মানুষ গরুর মাংস খুব পছন্দ করে।
