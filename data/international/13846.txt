
তামিলনাড়ুর প্রয়াত মুখ্যমন্ত্রী জয়ললিতার শেষ চিকিৎসা হয়েছিল চেন্নাইয়ের যে হাসপাতালে, সেখানকার হাসপাতালের চিকিৎসকেরা গতকাল সোমবার বলেছেন, জয়ললিতা বড় ধরনের হার্টঅ্যাটাক হওয়ার আগ পর্যন্ত ‘কথা বলছিলেন’।জয়ললিতার মৃত্যু নিয়ে ছড়ানো নানা গুজব দূর করতে প্রথমবারের মতো মুখ খুললেন চিকিৎসকেরা। চেন্নাইয়ের অ্যাপোলো হাসপাতালে গতকাল এক সংবাদ সম্মেলনে তাঁরা বলেন, ‘এই মৃত্যু নিয়ে রহস্যের কিছু নেই। বিষক্রিয়ার কোনো প্রশ্নই ওঠে না।...ওনার হার্টঅ্যাটাক কার্যত সবার সামনেই ঘটে।’প্রায় তিন মাস হাসপাতালে কাটিয়ে জয়ললিতা গত ৫ ডিসেম্বর মারা যান।জয়ললিতার শেষ মুহূর্তে তাঁকে চিকিৎসা দিয়েছেন যুক্তরাজ্যের চিকিৎসক ফুসফুস বিশেষজ্ঞ রিচার্ড বেল। তিনি বলেছেন, অসুস্থ মুখ্যমন্ত্রীকে একবার তিনি বলেছিলেন, ‘চিকিৎসার দায়িত্বে আমি রয়েছি।’ তখন মুখের কথা কেড়ে নিয়ে জয়ললিতা বলেছিলেন, ‘না, আমিই দায়িত্বে।’ রিচার্ড বেল বলেছেন, জয়ললিতার ফুসফুসে মারাত্মক সংক্রমণ হয়েছিল, যা তাঁর মৃত্যু ডেকে আনে।এদিকে জয়ললিতার ঘনিষ্ঠ বান্ধবী শশীকলা নটরাজন তামিলনাড়ুর পরবর্তী মুখ্যমন্ত্রী হওয়া নিশ্চিত হওয়ার পরদিনই সুপ্রিম কোর্ট জানিয়েছেন, শশীকলার দুর্নীতি মামলার রায় খুব সম্ভবত আগামী সপ্তাহের মধ্যেই দেওয়া হবে।
