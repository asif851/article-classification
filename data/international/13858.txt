
পাকিস্তানের রাজধানী ইসলামাবাদে আজ বিরোধী দল তেহরিক-ই-ইনসাফ পার্টির (পিটিআই) শতাধিক নেতা-কর্মীকে গ্রেপ্তার করেছে পুলিশ। আগামী বুধবার রাজধানীতে সাবেক ক্রিকেটার ইমরান খানের এ দলের বিক্ষোভ কর্মসূচি রয়েছে। খবর এএফপির।পানামা পেপারস কেলেঙ্কারিতে নিজের ছেলেমেয়েদের নাম জড়িয়ে পড়ায় পাকিস্তানের প্রধানমন্ত্রী নওয়াজ শরিফ দেশের বিরোধী দলগুলোর প্রবল চাপের মধ্যে আছেন। দলগুলোর মধ্যে সবচেয়ে বেশি উচ্চকণ্ঠ পিটিআই। আজ পিটিআইয়ের নেতা-কর্মীরা রাজধানীতে ঢোকা শুরু করেছেন। পানামা পেপারস কেলেঙ্কারির তদন্তের দাবিতেই মূলত পিটিআইয়ের এবারের এই কর্মসূচি। আগামী মঙ্গলবার থেকে পাকিস্তানের সুপ্রিম কোর্টে পানামা পেপারস কেলেঙ্কারির একটি মামলার শুনানি হবে। আজ পাকিস্তানের স্বরাষ্ট্রমন্ত্রী চৌধুরী নিসার আলী খান বলেন, ইসলামাবাদে সাড়ে চার শর মতো বিক্ষোভকারী ঢুকে পড়ে। পুলিশ তাদের বিক্ষোভে বাধা দিলে তারা পালিয়ে যায়। এদের মধ্যে থেকে শতাধিক বিক্ষোভকারীকে আটক করে পুলিশ।’ তিনি বলেন, এ সময় পুলিশ সাতটি কালাশনিকভ রাইফেল, ২১ ম্যাগাজিন গুলি, টিয়ার গ্যাস এবং বুলেটপ্রুফ জ্যাকেট উদ্ধার করে। তিনি বলেন, ইমরানের সমর্থকেরা পাকিস্তানের সচিবালয় দখলের চেষ্টা করছেন। তবে সমর্থকদের কাছে কোনো অস্ত্র থাকার কথা অস্বীকার করেছেন ইমরান খান।
