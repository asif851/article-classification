
সিরিয়ার রাসায়নিক অস্ত্র ধ্বংস করা নিয়ে বাধ্যতামূলক ও প্রয়োগযোগ্য একটি প্রস্তাব গতকাল শুক্রবার রাতে সর্বসম্মতভাবে জাতিসংঘের নিরাপত্তা পরিষদে পাস হয়েছে।বার্তা সংস্থা রয়টার্সে প্রকাশিত প্রতিবেদনে জানানো হয়, নিরাপত্তা পরিষদের ভেটো ক্ষমতাসম্পন্ন পাঁচ সদস্যরাষ্ট্রসহ বাকি ১০ সদস্যরাষ্ট্র প্রস্তাবটির পক্ষে ভোট দিয়েছে।জাতিসংঘের নিরাপত্তা পরিষদের এই সিদ্ধান্তকে ঐতিহাসিক পদক্ষেপ বলে অভিহিত করেছেন সংস্থাটির মহাসচিব বান কি মুন। কোনো ধরনের বিলম্ব ছাড়া বিশ্বস্ততার সঙ্গে প্রস্তাবটি বাস্তবায়ন করার জন্য সিরীয় সরকারের প্রতি আহ্বান জানিয়েছেন তিনি।কূটনৈতিক সূত্রে জানা গেছে, সিরিয়া যদি কথামতো তার রাসায়নিক অস্ত্র পরিত্যাগের প্রতিশ্রুতি না মেনে চলে, তবে দেশটির বিরুদ্ধে শক্তি প্রয়োগের কোনো কথা নেই ওই প্রস্তাবে। বরং তাতে বলা আছে, সিরিয়া যদি প্রতিশ্রুতি পূরণে ব্যর্থ হয় বা রাসায়নিক হামলা চালায়, তাহলে নিরাপত্তা পরিষদ জাতিসংঘ সনদের ৭ নম্বর অনুচ্ছেদ অনুযায়ী ব্যবস্থা নেবে। বিশ্বশান্তি ও নিরাপত্তা নিশ্চিত করতে ৭ নম্বর অনুচ্ছেদে সামরিক ও অসামরিক উভয় ব্যবস্থা গ্রহণের অনুমতি আছে। তবে সিরিয়ার ঘনিষ্ঠ মিত্র রাশিয়া সব সময়ই তাদের বিরুদ্ধে শক্তি প্রয়োগের বিরোধিতা করে আসছে।
