
কেন্দ্রীয় সরকারের গরু কেনাবেচা-সংক্রান্ত নির্দেশিকা জারির পর উত্তর-পূর্ব ভারতের মেঘালয় রাজ্যে অসন্তোষ ছড়িয়ে পড়েছে। এমনকি মেঘালয় বিজেপিতে ধরেছে ভাঙন। ইতিমধ্যে দল থেকে দুই নেতা পদত্যাগ করেছেন।
মেঘালয়ে গরুর মাংস বেশ জনপ্রিয়। রাজ্যে প্রচুর আদিবাসী ও খ্রিষ্টান বাস করেন। তাঁদের কাছে খাবার হিসেবে এই মাংসের কদর রয়েছে। এমন প্রেক্ষাপটে কেন্দ্রীয় সরকারের নির্দেশিকা জারির পর মেঘালয়ের মাংস ব্যবসায়ী ও গরু-হাটের ব্যবসায়ীরা স্পষ্ট জানিয়ে দিয়েছেন, তাঁরা সরকারের ওই সিদ্ধান্ত মানবেন না।
চলতি মাসের দ্বিতীয় সপ্তাহে রাজ্য বিজেপির নেতারা মেঘালয়ের রাজধানী শিলংয়ে ‘বিফ অ্যান্ড বিচি’ পার্টির আয়োজন করেন। স্থানীয় ভাষায় ‘বিচি’ অর্থ ‘মদ’। এই অনুষ্ঠানে আপত্তি জানায় বিজেপির কেন্দ্রীয় নেতৃত্ব।
মেঘালয়ের উত্তর গারো হিল বিজেপির তদানীন্তন জেলা সভাপতি বাচ্চু মারাক ঘোষণা দিয়েছিলেন, কেন্দ্রীয় বিজেপি সরকারের তৃতীয় বর্ষপূর্তি উৎসবে তাঁরা ‘বিফ অ্যান্ড বিচি’ পার্টি’ করবেন। এই খবর কেন্দ্রীয় নেতৃত্বের কাছে পৌঁছায়। এরপর অনুষ্ঠানের ওপর নিষেধাজ্ঞা জারি করে নির্দেশ পাঠায় বিজেপির কেন্দ্রীয় নেতৃত্ব।
এরপরেই রাজধানী শিলংয়ে বিজেপির ভারপ্রাপ্ত নেতা নলিন কোহলি ক্ষুব্ধ হয়ে বাচ্চু মারাককে দল ছাড়তে বলেন। কোনো জবাবদিহি না করে বাচ্চু মারাক বিজেপি থেকে ইস্তফা দেন।
মেঘালয় বিজেপির আরেক নেতা বার্নাড সিরও জবাবদিহি তলব করা হয়েছিল। তিনিও কোনো জবাবদিহি না করে দল ছাড়েন।
শিলং বিজেপির ভারপ্রাপ্ত নেতা নলিন কোহলি বলেছেন, ওই দুই নেতার পদত্যাগে দলে কোনো প্রভাব পড়বে না।
আগামী বছরের প্রথম দিকে মেঘালয় বিধানসভার নির্বাচন হওয়ার কথা।
