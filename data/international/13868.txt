
ভারতের জম্মু ও কাশ্মীর রাজ্যের মুখ্যমন্ত্রী মুফতি মোহাম্মদ সাঈদ (৭৯) মারা গেছেন। গতকাল বৃহস্পতিবার নয়াদিল্লির অল ইন্ডিয়া ইনস্টিটিউট অব মেডিকেল সায়েন্সেসে (এআইআইএমএস) শেষনিশ্বাস ত্যাগ করেন তিনি। মুফতি মোহাম্মদ সাঈদের মৃত্যুতে জম্মু ও কাশ্মীর সরকার সাত দিনের শোক ঘোষণা করেছে। টাইমস অব ইন্ডিয়ার প্রতিবেদনে জানানো হয়, সাঈদকে গত ২৪ ডিসেম্বর এআইআইএমএসে ভর্তি করা হয়। চিকিৎসাধীন অবস্থায় স্থানীয় সময় গতকাল সকাল সাড়ে সাতটায় তিনি মারা যান। নিউমোনিয়াসহ বিভিন্ন রোগে ভুগছিলেন মুফতি মোহাম্মদ সাঈদ। হাসপাতালে ভর্তির পর তাঁকে নিবিড় পরিচর্যা কেন্দ্রে (আইসিইউ) রাখা হয়। সাঈদের মরদেহ শ্রীনগরে নেওয়া হবে। জনগণকে শেষবারের মতো দেখার সুযোগ দিতে সেখানে তাঁর মরদেহ রাখা হবে। দক্ষিণ কাশ্মীরে পৈতৃক গ্রামে তাঁকে দাফন করা হতে পারে। গত বছরের মার্চে জম্মু-কাশ্মীর রাজ্যের মুখ্যমন্ত্রী হিসেবে শপথ নেন পিপলস ডেমোক্রেটিক পার্টির (পিডিপি) প্রতিষ্ঠাতা সাঈদ। রাজ্যের মুখ্যমন্ত্রী পদে সাঈদের উত্তরসূরি হতে পারেন তাঁর মেয়ে মেহবুবা মুফতি।
