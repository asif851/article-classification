
ফ্রান্সের আঞ্চলিক নির্বাচনে প্রথম দফা ভোট নেওয়া শেষে দেখা গেছে কট্টর ডানপন্থী ন্যাশনাল ফ্রন্ট (এফএন) ১৩টি রাজ্যের মধ্যে ছয়টিতেই এগিয়ে আছে। গত মাসে ফ্রান্সে সন্ত্রাসী হামলায় ১৩০ জনের মৃত্যুর পর দেশটিতে জরুরি অবস্থার মধ্যে এই প্রথম কোনো নির্বাচন হলো। বিবিসির খবরে জানানো হয়, গতকাল ফ্রান্সের আঞ্চলিক নির্বাচন হয়েছে। দ্বিতীয় পর্বের নির্বাচন হবে ১৩ ডিসেম্বর। রোববার ভোট নেওয়ার পর জরিপের ফলাফলে দেখা যাচ্ছে, ন্যাশনাল ফ্রন্ট (এফএন) ৩০ দশমিক ৮ শতাংশ ভোট পেয়েছে। দেশটির সাবেক প্রেসিডেন্ট নিকোলা সারকোজির রিপাবলিকান পার্টি পেয়েছে ২৭ দশমিক ২ শতাংশ এবং বর্তমান প্রেসিডেন্ট ফ্রাঁসোয়া ওলাঁদের সোশ্যালিস্ট পার্টি পেয়েছে ২২ দশমিক ৭ শতাংশ ভোট। প্রথম পর্বের নির্বাচনে নিকোলা সারকোজির নেতৃত্বাধীন মধ্য ডানপন্থী রিপাবলিকান পার্টি দেশটির ক্ষমতাসীন ফ্রাঁসোয়া ওলাঁদের সোশ্যালিস্ট পার্টির চেয়ে এগিয়ে থেকে দ্বিতীয় স্থানে রয়েছে। ন্যাশনাল ফ্রন্টের নেতা মেরিন লি পেন এবং তার ভাগনে মারিয়ন মার্শেল লি পেন প্রত্যেকে ৪০ শতাংশের বেশি ভোট পেয়েছেন। এত ভোট এর আগে এই দলের হয়ে কেউ পায়নি। মেরিন লি পেন উত্তরাঞ্চলের নর্দ পাস ডি ক্যালাশিষ পিকার্ডি এলাকা থেকে এবং মারিয়ন মার্শেল দক্ষিণাঞ্চলের আলপস কোট ডি আজুর এলাকা থেকে নির্বাচিত হয়েছেন। আঞ্চলিক ভোটে এগিয়ে থাকা মেরিন লি পেন বলেন, এটা ঐতিহাসিক একটি ফলাফল। কট্টর ডানপন্থী দলের নেতা মেরিন লি পেন আঞ্চলিক এই নির্বাচনে পরবর্তী ভোটে এমন বড় সাফল্য পেলে ২০১৭ সালে দেশটিতে অনুষ্ঠিত প্রেসিডেন্ট নির্বাচনে দলটির সম্ভাবনা বাড়বে বলে ধারণা করা হচ্ছে।
