
মহাকাশ জয়ের মিশন নিয়ে এগিয়ে যাচ্ছে ভারত। এ লক্ষ্যে আজ ভারতের সবচেয়ে শক্তিশালী ও ভারী রকেট উৎক্ষেপণের একটি পরীক্ষা চালিয়েছে দেশটির মহাকাশ গবেষণাপ্রতিষ্ঠান ইসরো। আজ বৃহস্পতিবার চালানো এই পরীক্ষা সফল হয়েছে বলেও দাবি করেছে ইসরো। জিএসএলভি মার্ক-৩ নামের এই রকেটের সঙ্গে একটি ক্রু মডিউলও ছিল। ইসরোর দাবি, ভবিষ্যতে মহাকাশে নভোচারী পাঠানোর সময় এই মডিউল ব্যবহার করা যাবে।টাইমস অব ইন্ডিয়া অনলাইনের খবরে জানানো হয়, আজ বৃহস্পতিবার স্থানীয় সময় সকাল নয়টা ৩০ মিনিটে অন্ধ্রপ্রদেশের শ্রীহরিকোটার সতীশ ধাওয়ান মহাকাশ কেন্দ্র থেকে জিএসএলভি মার্ক-৩ নামের রকেটটি সফলভাবে উৎক্ষেপণ করা হয়। রকেটটির ওজন ৬৩০ টন। ইসরোর ইতিহাসে এটিই সবচেয়ে ভারী রকেট।আগামী দুই বছরের মধ্যে রকেটটির আরও উন্নয়ন ঘটানো হবে বলেই জানিয়েছে ইসরো।
