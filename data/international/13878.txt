
পাকিস্তানের ন্যাশনাল অ্যাকাউন্টাবিলিটি ব্যুরোর (এনএবি) সামনে হাজিরা দিতে চাচ্ছিল না দেশটির সাবেক প্রধানমন্ত্রী নওয়াজ শরিফের পরিবার। ন্যায়বিচার পাওয়ার সম্ভাবনা নেই ভেবেই এ সিদ্ধান্ত নেওয়া হয়েছিল। কিন্তু তাঁদের আইনজীবী খাজা হারিস দিয়েছেন উল্টো পরামর্শ।
বর্তমানে নওয়াজ শরিফের পুরো পরিবার লন্ডনে রয়েছে। সেখানে নওয়াজের স্ত্রী কুলসুমের চিকিৎসা চলছে।
আজ শুক্রবার জিও নিউজ এক প্রতিবেদনে জানিয়েছে, নওয়াজের ডাকে পাকিস্তান থেকে লন্ডনে উড়ে গিয়েছিলেন খাজা হারিস। সেখানে নওয়াজ পরিবারের সঙ্গে দুই দফায় বৈঠক করেন।
একটি সূত্র জিও নিউজকে বলেছে, নওয়াজ শরিফের পরিবারকে আইনি পরামর্শ দিতেই লন্ডন গিয়েছিলেন তিনি। আইনি জটিলতা থেকে রেহাই পেতে নওয়াজের পরিবারকে তিনি এনএবির সামনে হাজিরা দিতে পরামর্শ দিয়ে এসেছেন।
এদিকে পাঞ্জাবের মুখ্যমন্ত্রী শেহবাজ শরিফ আগামীকাল শনিবার লন্ডন পৌঁছাবেন বলে জানা গেছে। এরপর এ বিষয়ে আরও ভাবনাচিন্তা করা হবে বলে ধারণা করা হচ্ছে।
বর্তমানে তিনটি ইস্যুতে মনোনিবেশ করতে চাইছে নওয়াজের পরিবার। একটি সূত্রের বরাত দিয়ে প্রতিবেদনে বলা হয়, মডেল টাউন প্রতিবেদন, অর্থমন্ত্রী ইশাক দার পদত্যাগ করবেন কি না এবং কীভাবে আদালতের রায়কে মোকাবিলা করা হবে—এগুলোই এখন নওয়াজ পরিবারের ভাবনার বিষয়।
অন্যদিকে এনএবিতে এবার হাজিরা না দিলে নওয়াজের পরিবারের সংশ্লিষ্ট সদস্যদের বিরুদ্ধে গ্রেপ্তারি পরোয়ানাও জারি করা হতে পারে। এমনকি নওয়াজ ও তাঁর ছেলেদের হাজির করতে আন্তর্জাতিক সহায়তাও চাইতে পারে এনএবি।
১৯ সেপ্টেম্বর ইসলামাবাদের অ্যাকাউন্টাবিলিটি আদালতে হাজির হওয়ার কথা থাকলে হাজির হননি নওয়াজ ও তাঁর পরিবার।
গতকাল বৃহস্পতিবার ন্যাশনাল অ্যাকাউন্টাবিলিটি ব্যুরো নওয়াজ শরিফের পরিবারের ওপর সম্পত্তি বিক্রি বা হস্তান্তরের বিষয়ে নিষেধাজ্ঞা দেয়। নওয়াজ শরিফ, তাঁর মেয়ে মরিয়ম এবং দুই ছেলে হুসেইন ও হাসানকে এ ব্যাপারে চিঠি দেওয়া হয়েছে।

