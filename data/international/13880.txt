
ভেনেজুয়েলার প্রেসিডেন্ট নিকোলা মাদুরোকে ‘একনায়ক’ আখ্যা দিয়ে তাঁর বিরুদ্ধে নিষেধাজ্ঞা আরোপ করেছে যুক্তরাষ্ট্রের সরকার। গতকাল সোমবার মার্কিন ট্রেজারি বিভাগ এই নিষেধাজ্ঞা আরোপ করেছে।
বিবিসির খবরে জানানো হয়, এই নিষেধাজ্ঞার অধীনে যুক্তরাষ্ট্রে থাকা মাদুরোর সব সম্পত্তি জব্দ করার ঘোষণা দেওয়া হয়েছে। এ ছাড়া কোনো মার্কিন প্রতিষ্ঠান বা নাগরিক মাদুরোর সঙ্গে ব্যবসা করতে পারবেন না।
গত রোববার ভেনেজুয়েলায় অনুষ্ঠিত বিতর্কিত নির্বাচনের জেরে এই নিষেধাজ্ঞা আরোপ করা হয়েছে। দেশটির গণপরিষদের ওই নির্বাচন ঘিরে ব্যাপক বিক্ষোভ হয়েছে। এ সময় সংঘর্ষে কমপক্ষে ১০ জন নিহত হয়েছে। মাদুরো বলছেন, এই নির্বাচনে ‘বিপ্লবের জন্য ভোট’ গ্রহণ করা হয়েছে। যুক্তরাষ্ট্রের দেওয়া নিষেধাজ্ঞার জবাবে তিনি বলেন, ‘এই নিষেধাজ্ঞায় তিনি ভীত নন।’
গতকাল টেলিভিশনে দেওয়া এক ভাষণে মাদুরো বলেন, ‘আমার বিরুদ্ধে ডোনাল্ড ট্রাম্পের নেওয়া সিদ্ধান্তগুলো তাঁর মরিয়া মনোভাব ও ঘৃণার পরিচায়ক। আমি কোনো বিদেশি সরকারের নির্দেশ মানি না এবং ভবিষ্যতেও মানব না। চাইলে আমাকে নিষেধাজ্ঞা দিতে পারেন। কিন্তু ভেনেজুয়েলার মানুষ মুক্ত ও স্বাধীন থাকার সিদ্ধান্ত নিয়েছে। আর আমি সেই মুক্ত জাতির স্বাধীন প্রেসিডেন্ট।’
ভেনেজুয়েলার এই নতুন গণপরিষদের সংবিধান পুনর্লিখনের ক্ষমতা আছে এবং চাইলে এটি বিরোধী দল-নিয়ন্ত্রিত জাতীয় পরিষদকে ভেঙে দিতে পারবে। মাদুরোবিরোধী রাজনৈতিক জোট রোববারের এই নির্বাচনে অংশ নেয়নি। তারা বলছে, ৮৮ শতাংশ ভোটার এই নির্বাচনে ভোট দেননি। তাঁরা এই নির্বাচনকে স্বীকৃতি দিতে অস্বীকার করেছেন।
অন্যদিকে, দেশটির নির্বাচনী কর্মকর্তারা বলছেন, ৪১ দশমিক ৫ শতাংশ ভোট পড়েছে নির্বাচনে। এই নির্বাচনের প্রতিবাদে বিক্ষোভকারীরা ব্যাপক বিক্ষোভ করেছে। রোববার রাজধানী কারাকাসের বিভিন্ন রাস্তাঘাট অবরোধ করা হয়েছিল।
এই নির্বাচন হওয়ার আগেই ভেনেজুয়েলাকে সতর্ক করেছিল যুক্তরাষ্ট্র। ট্রাম্প তখন বলেছিলেন, যদি এই নির্বাচন হয়, তবে ‘কঠোর অর্থনৈতিক ব্যবস্থা’ নেওয়া হবে।
