
মার্কিন প্রেসিডেন্ট নির্বাচনে রিপাবলিকান দলের মনোনয়ন লড়াই থেকে ওহাইওর গভর্নর জন কেইসিকও সরে দাঁড়িয়েছেন। এতে ডোনাল্ড ট্রাম্পই এখন দলের একমাত্র প্রার্থী। আজ বৃহস্পতিবার বিবিসি অনলাইনের প্রতিবেদনে এই তথ্য জানানো হয়।দলীয় প্রার্থী বাছাইয়ের নির্বাচনে শুধু নিজের অঙ্গরাজ্যে জয় পেয়েছেন কেইসিক। এমন ফলাফলের পরও জুলাইয়ে দলীয় সম্মেলনে মনোনয়ন বাগানোর আশায় ছিলেন তিনি। তবে শেষমেশ পরিস্থিতি বুঝতে পেরে কেইসিক সরে দাঁড়ানোর ঘোষণা দেন।গত মঙ্গলবার ইন্ডিয়ানা অঙ্গরাজ্যের প্রাইমারি নির্বাচনে পরাজিত হয়ে রিপাবলিকান দলের আরেক মনোনয়নপ্রত্যাশী সিনেটর টেড ক্রুজ তাঁর লড়াইয়ের সমাপ্তি টানেন।ক্রুজ ও কেইসিক সরে যাওয়ায় দলের মনোনয়ন পাওয়ার ক্ষেত্রে ট্রাম্পের কার্যত আর কোনো বাধা রইল না। রিপাবলিকান দলের মনোনয়ন পেতে প্রয়োজন এক হাজার ২৩৭ ডেলিগেট। ট্রাম্পের ঝুলিতে আছে এক হাজার সাত ডেলিগেট। অর্থাৎ, মনোনয়নপ্রাপ্তির খুব কাছেই রয়েছেন তিনি।নভেম্বরের প্রেসিডেন্ট নির্বাচনে ট্রাম্পের সম্ভাব্য প্রতিদ্বন্দ্বী ডেমোক্রেটিক দলের হিলারি ক্লিনটন। ইন্ডিয়ানায় জয়ের পর ট্রাম্প তাঁর বিজয় ভাষণে হিলারিকে হারাতে সব শক্তি নিয়োগের ঘোষণা দিয়েছেন।
