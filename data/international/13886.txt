
ভারতের বেঙ্গালুরুর ভারথুর লেকের পাশের ব্যস্ত সড়কে উড়ছে সাদা মেঘের মতো বিষাক্ত ফেনা। বিষাক্ত হওয়ায় মানুষ এসব মাড়িয়ে গন্তব্যে যেতে চাইছেন না। অপেক্ষা করছেন কখন সরে যাবে এগুলো। এর ফলে দেখা দিয়েছে যানজট। সামাল দিতে হিমশিম খেতে হচ্ছে ট্রাফিক কর্মকর্তাদের।
টাইমস অব ইন্ডিয়ার আজ সোমবারের খবরে বলা হয়েছে, এবার বেশ আগেভাগেই বর্ষা এসেছে বেঙ্গালুরুতে। এতে অসহনীয় গরম থেকে কিছুটা রেহাই পেয়েছে বাসিন্দারা। তবে নতুন উপদ্রব হিসেবে দেখা দিয়েছে এই বিষাক্ত ফেনা। ভারথুর লেকের পাশের হোয়াইটফিল্ড মূল সড়ক ছেয়ে গেছে সাদা মেঘের ফেনায়।
হোয়াইটফিল্ড রাইজিং নামের একটি নাগরিক গোষ্ঠীর সদস্য প্রবীর বি বলেন, গত শনিবার সকাল থেকে রাস্তায় উড়ছে এই বিষাক্ত ফেনা। এগুলো মূলত লেকের পানিতে ভাসছে। বাতাসের তোড়ে উড়ে চলে আসছে রাস্তার পাশের সড়কে। পুরো সড়ক এই বিষাক্ত ফেনায় ভরে যাওয়ায় যান চলাচল ব্যাহত হচ্ছে। আরেকটা আতঙ্কের বিষয় হচ্ছে, হেলমেট পরা থাকলেও এই সাদা ফেনাগুলো ভেতরে ঢুকে ত্বকের ক্ষতি করে।
স্থানীয় বাসিন্দারা বলেন, এই বিষাক্ত সাদা ফোমের কারণে তাদের চলাচলে সমস্যা হচ্ছে। লেকের পাশের একটি হাসপাতাল ও বিপণিকেন্দ্রেও এগুলো উড়ে যাচ্ছে।
সড়কে উড়ে বেড়ানো এই ফেনার ছবি ও ভিডিও ফেসবুকের মাধ্যমে ভাইরাল হয়েছে। কর্তৃপক্ষের উদাসীনতা নিয়ে সমালোচনার মুখে বেঙ্গালুরু ডেভেলপমেন্ট অথোরিটির কমিশনার রাকেশ সিং ভারথুর লেক পরিদর্শনে যান। সেখানে তিনি বলেন, কর্তৃপক্ষ এই সমস্যার ব্যাপারে জানে। তারা সমস্যাটি সমাধানের কথা ভাবছে। যে স্থানে এই বিষাক্ত ফেনা উড়ছে, সেটা একটি ব্যস্ত এলাকা। এমন এলাকায় এ ধরনের সমস্যা জিইয়ে রাখা যাবে না।
বিশেষজ্ঞরা বলছেন, পরিবেশদূষণের কারণে এমনটা হচ্ছে। অথচ কর্তৃপক্ষ দূষণ কমানোর ব্যাপারে কোনো ধরনের পদক্ষেপই নিচ্ছে না।
 
