
যুক্তরাজ্যের রানি দ্বিতীয় এলিজাবেথ নাতি প্রিন্স উইলিয়ামকে এবার তাঁর জন্মদিনে একটি হেলিকপ্টার উপহার দিয়েছেন। বিলাসবহুল ওই হেলিকপ্টারের দাম এক কোটি ১০ লাখ মার্কিন ডলার৷ খবর সিবিএস নিউজের৷২১ জুন ৩২ বছরে পা দিয়েছেন প্রিন্স উইলিয়াম। এ উপলক্ষে তাঁকে ওই হেলিকপ্টারটি দিয়েছেন রানি। ডেইলি মিরর জানায়, বাবা প্রিন্স চার্লসের পর ব্রিটিশ রাজপরিবারের উত্তরাধিকার প্রিন্স উইলিয়ামের জন্য রানি এলিজাবেথ হেলিকপ্টারটি ইজারা নেন৷হেলিকপ্টারটির মডেল হচ্ছে ২০০৮ অগাস্টা১০৯এস গ্রান্ড৷ শীতাতপনিয়ন্ত্রিত এই হেলিকপ্টারে একজন পাইলট ও সাতজন যাত্রী বহন করা যায়৷ খালি অবস্থায় এর ওজন এক টন ৬০০ কিলোগ্রাম৷উইলিয়াম ও তাঁর স্ত্রী কেট রাজকীয় বিভিন্ন কাজে হেলিকপ্টারটি ব্যবহার করবেন। তবে রাজপরিবারের অন্য সদস্যরাও সেটি ব্যবহার করতে পারবেন। উইলিয়াম হেলিকপ্টার চালনায় দক্ষ। তিনি রয়েল এয়ারফোর্সে কাজ করেছেন৷ পেশাগতভাবে তিনি ফ্লাইট লে. উইলিয়াম ওয়েলস নামে পরিচিত৷ উইলিয়াম অনুসন্ধান ও উদ্ধার পাইলট হিসেবে ২০০৯ সালে ওয়েলসের আরএএফ ভ্যালিতে প্রশিক্ষণ নেন৷ ২০১১ সালে কানাডা সফরকালে তিনি সি কিং উড়োজাহাজে করে পানিতে অবতরণ করেন৷ ২০১২ সালে ফকল্যান্ড দ্বীপেও তিনি উড়োজাহাজ চালান৷ একমাত্র সন্তান প্রিন্স জর্জের জন্মের দুই মাস পর ২০১৩ সালে তিনি সশস্ত্র বাহিনী থেকে অবসর নেন৷উপহার পাওয়া হেলিকপ্টারটি প্রিন্স উইলিয়াম নিজেই চালাবেন কি না, তা স্পষ্ট নয়।হেলিকপ্টারটি সাড়ে চার ঘণ্টা আকাশে থাকতে সক্ষম। এটি টানা ৫৩০ মাইল উড়তে পারে। হ্যাম্পশায়ারের আরএএফ অডিহামে রানির অন্যান্য ব্যক্তিগত হেলিকপ্টারের সঙ্গে অগাস্টাও থাকবে৷
