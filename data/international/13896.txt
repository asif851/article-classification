
এ যেন রূপকথার কোনো গল্প! ১৮ ফুট লম্বা এক বিশাল ওয়ার মাছের দেখা পেলেন যুক্তরাষ্ট্রের কাতালিনা মেরিন সায়েন্স ইনস্টিটিউটের এক প্রশিক্ষক।গত রোববার লস অ্যাঞ্জেলেসের পার্শ্ববর্তী সান্তা কাতালিনা দ্বীপের সমুদ্র উপকূলে জেসমিন সানতানা নামের এই প্রশিক্ষক ১৮ ফুট লম্বা সাপের মতো একটি অতিকায় মাছটি দেখতে পান। সানতানা তাঁর সহকর্মীদের এই বিশাল ওয়ার মাছটি দেখানোর জন্য প্রায় ৭৫ ফুট পর্যন্ত টেনে তোলেন। এত বড় মাছ টেনে সমুদ্র উপকূলে তোলা তাঁর একার পক্ষে সম্ভব ছিল না। তাই ১৮ ফুট লম্বা মাছটিকে তীরে তুলে আনতে সানতানাকে আরও ১৫ জনের সাহায্য নিতে হয়েছে।কাতালিনা মেরিন ইনস্টিটিউটের জ্যেষ্ঠ ক্যাপ্টেন মার্ক ওয়াডিংটন বলেন, ‘আমরা জীবনেও এত বড় মাছ দেখিনি। এর আগে দেখা যাওয়া ওয়ার মাছটি তিন ফুট লম্বা ছিল।’
মেরিন ইনস্টিটিউট জানায়, ওয়ার মাছ সামুদ্রিক মাছ। এর বাস গভীর জলে। তাই সচরাচর এর দেখা পাওয়া যায় না। ওয়ার মাছের সাধারণত স্বাভাবিক মৃত্যু হলেও বিশাল এ মাছটির হঠাত্ তীরে উঠে আসার রহস্য সম্পর্কে জানতে মাছটির টিস্যুর নমুনা ও ভিডিও ফুটেজ ক্যালিফোর্নিয়া বিশ্ববিদ্যালয়ের জীববিজ্ঞানীদের কাছে পাঠানো হয়েছে।
ডেইলি মেইলের খবরে বলা হয়, ১৮ ফুট লম্বা ওয়ার মাছটিকে কাতালিনা মেরিন ইনস্টিটিউটের শিক্ষার্থীদের প্রদর্শনের জন্য রাখা হয়। বর্তমানে মাছটিকে বরফ দিয়ে সংরক্ষণ করে রাখা হয়েছে।
এর আগে ১৯৭২ সালে নরওয়ের জীববিজ্ঞানী পিটার আসকানিয়াস সর্বপ্রথম বিশাল ওয়ার মাছের সন্ধান পান।
