
শান্তিতে নোবেলজয়ী দক্ষিণ আফ্রিকার মানবতাবাদী ধর্মযাজক ডেসমন্ড টুটুকে গতকাল শনিবার আবারও কেপটাউনের একটি হাসপাতালে ভর্তি করা হয়েছে। অস্ত্রোপচারের পর গত বুধবার তাঁকে হাসপাতাল থেকে বাসায় নেওয়া হয়েছিল। ৮৪ বছর বয়স্ক বর্ণবাদবিরোধী নেতা সাবেক আর্চবিশপ টুটু বারবার সংক্রমণে আক্রান্ত হচ্ছিলেন। এর কারণ জানতে ‘ছোট ধরনের অস্ত্রোপচারের জন্য’ হাসপাতালে ভর্তি হয়েছিলেন। তবে বাসায় ফিরিয়ে নেওয়ার তিন দিন পর অস্ত্রোপচারের স্থানে সংক্রমণের জন্য সতর্কতামূলক ব্যবস্থা হিসেবে গতকাল আবার হাসপাতালে নেওয়া হয়েছে। বর্ণবাদী শাসনের বিরুদ্ধে আন্দোলন করে খ্যাতি অর্জন করা টুটু প্রায় ২০ বছর ধরে প্রোস্টেট ক্যানসারের চিকিৎসা নিচ্ছেন।এএফপি
