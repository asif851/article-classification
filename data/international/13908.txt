


ঘটনা তদন্তে ৬ সদস্যের কমিটি গঠন
রেডিও কথোপকথন বিষয়টি তদন্ত হবে


নেপালের ত্রিভুবন আন্তর্জাতিক বিমানবন্দরের এয়ার ট্রাফিক কন্ট্রোলারের (এটিসি) সঙ্গে বাংলাদেশি উড়োজাহাজের পাইলটের যে রেডিও কথোপকথন ইন্টারনেটে প্রকাশিত হয়েছে, তা তদন্ত করা হবে। নেপালের একাধিক সংবাদমাধ্যম এ খবর নিশ্চিত করেছে। এ ছাড়া দুর্ঘটনার দিন বিমানবন্দরের নিয়ন্ত্রণ কক্ষে দায়িত্ব পালন করা ৬ কর্মকর্তাকে দায়িত্ব পালন থেকে বিরত রাখার নির্দেশ দেওয়া হয়েছে।
সংবাদমাধ্যম মাই রিপাবলিকা’তে প্রকাশিত খবরে বলা হয়েছে, নেপালের বেসামরিক বিমান চলাচল কর্তৃপক্ষ (সিএএএন) ও তদন্ত সংস্থা সেন্ট্রাল ইনভেস্টিগেশন ব্যুরো (সিআইবি) যৌথভাবে রেডিও কথোপকথনের বিষয়টি তদন্ত করবে। মঙ্গলবার এক সংবাদ সম্মেলনে সিএএএন-এর মহাপরিচালক সঞ্জীব গৌতম জানান, এটিসি ও পাইলটের মধ্যকার রেডিও কথোপকথন প্রকাশ করা আইনত নিষিদ্ধ। তিনি বলেন, ‘আমরা এই ফাঁস হওয়া কথোপকথন নিয়ে তদন্ত করব।’
সঞ্জীব গৌতম আরও বলেন, সোমবার ত্রিভুবন আন্তর্জাতিক বিমানবন্দরের নিয়ন্ত্রণ কক্ষে কর্মরত ৬ কর্মকর্তাকে দুর্ঘটনার পর থেকেই দায়িত্ব পালন থেকে বিরত রাখা হয়েছে। তিনি আরও দাবি করেন, ইউএস-বাংলার উড়োজাহাজ বিধ্বস্ত হওয়ার পর সঠিক সময়ই পৌঁছেছিল উদ্ধারকারী দল।
এদিকে কাঠমান্ডু পোস্টের খবরে বলা হয়েছে, নেপালের সরকার এ ঘটনায় ছয় সদস্যের একটি তদন্ত কমিটি গঠন করেছে। তদন্ত প্রতিবেদন জমা দিতে পাঁচ মাস পর্যন্ত সময় লাগতে পারে। তবে এ ব্যাপারে সুনির্দিষ্ট সময়সীমা এখনো নির্ধারিত হয়নি। নেপালের সংস্কৃতি, পর্যটন ও বেসামরিক বিমান চলাচল বিষয়ক মন্ত্রণালয়ের সচিব কৃষ্ণ প্রসাদ দেবকোটা বলেছেন, তদন্ত প্রতিবেদন হাতে পাওয়ার পরই দুর্ঘটনার কারণ জানা সম্ভব হবে।
নেপালের কাঠমান্ডুতে গতকাল দুপুরে বিধ্বস্ত হওয়া ইউএস-বাংলা এয়ারলাইনসের উড়োজাহাজটিতে ৬৭ জন যাত্রী ও ৪ জন ক্রু ছিলেন। উড়োজাহাজ বিধ্বস্ত হওয়ার ঘটনায় শেষ খবর পাওয়া পর্যন্ত পাইলট ক্যাপ্টেন আবিদ সুলতানসহ ৫১ জন নিহত হয়েছেন।
কাঠমান্ডুতে ইউএস-বাংলার উড়োজাহাজ বিধ্বস্তের ৩৪ বছর আগে ঢাকায় এমন একটা বড় ধরনের দুর্ঘটনা ঘটেছিল। সেটা ছিল বাংলাদেশ বিমানের একটি উড়োজাহাজ। তাতে নিহত হন ৪৫ জন যাত্রী ও ক্রু। তবে গতকালের ঘটনা আগের দুর্ঘটনাকে ছাপিয়ে গেছে।
