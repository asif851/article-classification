
চীন থেকে ১৮ দিনে সাড়ে ৭ হাজার মাইলেরও বেশি পথ পেরিয়ে ট্রেন সরাসরি যাবে যুক্তরাজ্যে! এই পথে ট্রেনটি সাতটি দেশ পাড়ি দেবে।
এই প্রথমবারের মতো চীন থেকে যুক্তরাজ্যে মালবাহী ট্রেন সার্ভিস চালু হলো। চীনের পূর্বাঞ্চলীয় প্রদেশে ঝেজিয়াংয়ের পাইকারি বাজারের শহর ইয়ু থেকে ট্রেনটি যাত্রা শুরু করেছে।
চীনের রাষ্ট্রীয় বার্তা সংস্থা সিনহুয়ার প্রতিবেদনের বরাত দিয়ে বার্তা সংস্থা রয়টার্স জানায়, ১৮ দিন ধরে সাড়ে সাত হাজার মাইলেরও বেশি পথ পাড়ি দিয়ে ট্রেনটি লন্ডনে পৌঁছাবে। এই পথে ট্রেনটি কাজাখস্তান, রাশিয়া, বেলারুশ, পোল্যান্ড, জার্মানি, বেলজিয়াম ও ফ্রান্স পেরিয়ে লন্ডনে পৌঁছাবে।
লন্ডনকে চীনের মুদ্রা ইউয়ানের প্রধান আন্তর্জাতিক বাণিজ্য কেন্দ্রে পরিণত করার প্রস্তাব দিয়েছিলেন যুক্তরাজ্যের সাবেক প্রধানমন্ত্রী ডেভিড ক্যামেরুন। তিনিই চীনা বিনিয়োগের ক্ষেত্রে যুক্তরাজ্যকে পশ্চিমা বিশ্বের অগ্রগামী প্রবেশপথ হিসেবে প্রতিষ্ঠা করার পদক্ষেপ নেন। যুক্তরাজ্যের বর্তমান প্রধানমন্ত্রী তেরেসা মে বলেছেন, চীনের সঙ্গে সুসম্পর্ক অব্যাহত রয়েছে। যুক্তরাজ্যের ইউরোপীয় ইউনিয়ন (ইইউ) থেকে বের হওয়ার প্রক্রিয়া চলার পরিপ্রেক্ষিতে তেরেসা মে বিলিয়ন ডলারের চীনা বিনিয়োগ প্রত্যাশা করছেন।
