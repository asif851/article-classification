
ভারতের ভণ্ড বাবাদের দ্বিতীয় তালিকা প্রকাশ করেছে অখিল ভারতীয় আখড়া পরিষদ। এবারের তালিকায় তিনজনের নাম আছে।
দেশের আখড়াগুলোর এটি একটি বড় সংগঠন। গত ১৪ সেপ্টেম্বর সংগঠনটি ভণ্ড বাবাদের প্রথম তালিকা প্রকাশ করেছিল। তখন ওই তালিকায় ১৪ জন ভণ্ড বাবার নাম ছিল। এবার সেই তালিকায় যুক্ত হয়েছে আরও তিন ভণ্ড বাবার নাম।
নতুন তিনজন হলেন দিল্লির বীরেন্দ্র দেব দীক্ষিত, উত্তর প্রদেশের বস্তির সচ্চিদানন্দ সরস্বতী ও এলাহাবাদের ত্রিকাল ভগবান। আগের ১৪ জন হলেন গুরুমিত রাম রহিম সিং, আশারাম বাপু, রাধে মা, সচ্চিদানন্দ গিরি, স্বামী ওম, নির্মল বাবা, ইচ্ছাধারী বাবা, স্বামী অসীমানন্দ, নারায়ণ সাঁই, রামপাল, আচার্য কুশমুনি, ব্রাহাস্পতি গিরি, ওম নম শিবায় বাবা ও মালখান সিং।
ধর্ষণের দায়ে দণ্ডিত হয়ে গত ২৫ আগস্ট থেকে কারাবন্দী আছেন হরিয়ানার ‘কথিত সাধু’ ও ডেরা সাচা সৌদার প্রধান গুরুমিত রাম রহিম সিং ইনসান। এরপর গত সপ্তাহে উত্তর প্রদেশে খোঁজ মেলে স্বঘোষিত আরেক ধর্মগুরু স্বামী সচ্চিদানন্দের। তাঁর বিরুদ্ধে ওই আশ্রমেরই চার সাধ্বী অভিযোগ তুলেছেন, ওই আশ্রমের স্বামীজি ও তাঁর সঙ্গী সাধুরা আশ্রমের সাধ্বীদের যৌন নির্যাতন করতেন। তাঁদের কাছে ধর্ষণ, এমনকি গণধর্ষণেরও শিকার হয়েছেন বহু সাধ্বী।
এই ঘটনার মাঝেই নতুন করে আরেক স্বঘোষিত বাবার সন্ধান মিলেছে দিল্লি রোহিণী এলাকার একটি আশ্রম ও আধ্যাত্মিক বিশ্ববিদ্যালয় থেকে। এই আশ্রমের প্রধান আরেক স্বঘোষিত বাবা বীরেন্দ্র দেব দীক্ষিত। তিনিও তাঁর আশ্রমের কিশোরীদের ওপর যৌন নির্যাতন চালাতেন। দিল্লি হাইকোর্টের নির্দেশে ওই আশ্রম থেকে ৪০ কিশোরীকে উদ্ধার করা হয়। পরে তাদের দিল্লির বিভিন্ন হোমে পাঠিয়ে দেওয়া হয়।
 
