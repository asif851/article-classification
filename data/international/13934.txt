
মিসরের সাবেক স্বৈরশাসক হোসনি মোবারক বলেছেন, বর্তমান প্রেসিডেন্ট মোহাম্মদ মুরসি সম্পর্কে মন্তব্য করার সময় এখনো আসেনি। কারণ  নতুন প্রেসিডেন্ট হিসেবে তাঁর সামনে কঠিন দায়িত্ব।
বলা হচ্ছে, ২০১১ সালে গণবিক্ষোভের মাধ্যমে ক্ষমতাচ্যুত হওয়ার পর মোবারক এই প্রথম প্রকাশ্যে কোনো সাক্ষাৎকার দিলেন। এল-ওয়াতান পত্রিকা বলেছে, হোসনি মোবারক গত শনিবার পুনর্বিচারের জন্য আদালতে গেলে একজন সাংবাদিক কৌশলে নিরাপত্তাবেষ্টনী অতিক্রম করে তাঁর সঙ্গে কথা বলতে সক্ষম হন। মোবারক ওই সাংবাদিককে বলেন, দেশের দরিদ্র মানুষ এবং অর্থনীতি বর্তমানে কঠিন পরিস্থিতির মধ্য দিয়ে যাচ্ছে। রয়টার্স।
