
স্ত্রীর সঙ্গে বিবাহবিচ্ছেদ চেয়ে এক অভিনব পথ বেছে নিলেন ভারতের তেলেঙ্গানা রাজ্যের জুগিতালের এক চিকিৎসক। দাবি আদায়ের জন্য অজয় কুমার রাও নামের ওই চিকিৎসক বুধবার স্থানীয় একটি মোবাইল ফোনের টাওয়ারে ওঠেন। বিবাহবিচ্ছেদের দাবি মানা না হলে তিনি টাওয়ার থেকে ঝাঁপ দিয়ে আত্মহত্যা করবেন বলে হুমকি দেন।
খবরটি দ্রুত পৌঁছে যায় জুগিতাল থানায়। ছুটে আসে পুলিশ। পুলিশ চেষ্টা করে ওই চিকিৎসককে নামিয়ে আনার। কিন্তু তারাও ব্যর্থ হয় নামাতে। ৪০ ফুট উঁচু টাওয়ার থেকে একটি চিরকুট লিখে পুলিশের কাছে তাঁর দাবি পাঠান। পরে এ খবর চলে যায় তাঁর স্ত্রী লাসার কাছে। তিনিও ছুটে আসেন। অবশেষে পুলিশের মধ্যস্থতায় নেমে আসেন মোবাইল টাওয়ার থেকে। স্ত্রীও রাজি হয়ে যান বিবাহবিচ্ছেদে। তারপর পুলিশের সামনে দুজনে বিচ্ছেদের দলিলে স্বাক্ষর করেন।
সাত বছর আগে চিকিৎসক অজয় কুমার রাও বিয়ে করেছিলেন লাসাকে। বিয়ের পর থেকে ভালো যাচ্ছিল না তাঁদের দাম্পত্য জীবন। মাঝে তাঁর স্ত্রী পারিবারিক সহিংসতার অভিযোগ তুলে স্বামীর বিরুদ্ধে মামলাও করেছিলেন থানায়। এ নিয়ে অশান্তি চরমে পৌঁছায়। পরে অবশ্য মামলা তুলে নেন স্ত্রী। কিন্তু এতেও শান্ত হননি স্বামী। দাবি তোলেন, ওই স্ত্রীর সঙ্গে আর সংসার করবেন না। পরিণতি হিসেবে চান বিবাহবিচ্ছেদ।
