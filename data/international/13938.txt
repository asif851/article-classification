
ফিলিস্তিনি বংশোদ্ভূত মার্কিন কিশোর তারিক আবু খাদিরকে পিটিয়ে গুরুতর জখম করেছে ইসরায়েলি পুলিশ। এ ঘটনায় গভীর উদ্বেগ প্রকাশ করে বিষয়টি নিরপেক্ষভাবে তদন্তের আহ্বান জানিয়েছে যুক্তরাষ্ট্র। খবর বিবিসি ও আল-জাজিরার।তারিক আবু খাদির (১৫) নিহত ফিলিস্তিনি কিশোর মোহাম্মদ আবু খাদিরের জ্ঞাতি ভাই। খাদিরকে (১৬) অপহরণ করে হত্যার ঘটনায় ফিলিস্তিনি ও ইসরায়েলিদের মধ্যে পাল্টাপাল্টি হামলা চলছে।গণমাধ্যমের খবরে বলা হয়, ইসরায়েলি পুলিশ তারিককে আটক করে পূর্ব জেরুজালেমে পুলিশি হেফাজতে নিয়ে পিটিয়ে গুরুতর আহত করে। পুলিশের অভিযোগ, ফিলিস্তিনি একদল তরুণ পুলিশ কর্মকর্তাদের ওপর হামলা চালায়। হামলাকারীদের দলে তারিকও ছিল। তবে তারিকের পরিবার অভিযোগ অস্বীকার করে বলেছে, তারিক কোনো ধরনের সন্ত্রাস-সহিংসতার সঙ্গে জড়িত নয়।প্যালেস্টাইন টিভিতে প্রচারিত একটি ভিডিওচিত্রে দেখা যায়, ইসরায়েলি পুলিশের মুখোশধারী তিনজন কর্মকর্তা হ্যান্ডকাফ পরানো এক কিশোরকে পিটিয়ে তুলে নিয়ে যাচ্ছে। ওই কিশোরই যে তারিক—ভিডিওবার্তায় তা স্পষ্ট বোঝা যায়নি। তবে গত শুক্রবার স্থানীয় একটি মানবাধিকার সংগঠন কিছু ছবি প্রকাশ করে। ওই ছবিতে দেখা যায়, পুলিশের পিটুনিতে তারিকের ঠোঁট ও মুখমণ্ডল জখম হয়েছে।তারিকের বাবা ওই ছবি ও ভিডিও দেখে তাঁর ছেলেকে শনাক্ত করেন। তারিক তাঁর মা-বাবার সঙ্গে যুক্তরাষ্ট্রের ফ্লোরিডায় বসবাস করেন। ছুটি কাটাতে জেরুজালেমে গিয়েছিল সে।ইসরায়েলি পুলিশের এক মুখপাত্র তারিককে পিটিয়ে আহত করার অভিযোগ অস্বীকার বলেন, পুলিশের ওপর হামলাকারী ফিলিস্তিনি তরুণদের দলে তারিকও ছিল। পুলিশের সঙ্গে তরুণদের সংঘর্ষের ভিডিওচিত্র সম্পাদনা করে ছবি ছাপিয়ে পুলিশের ওপর দোষ চাপানো হচ্ছে।তারিককে পিটিয়ে আহত করার ঘটনায় গভীর উদ্বেগ প্রকাশ করে মার্কিন পররাষ্ট্র দপ্তরের মুখপাত্র জেন সাকি বলেন, ‘আমরা এ ঘটনার তীব্র নিন্দা জানাই। একই সঙ্গে দ্রুত নিরপেক্ষ ও জবাবদিহিমূলক তদন্তের আহ্বান জানাই।’ইসরায়েলি বিচার মন্ত্রণালয় জানায়, পুলিশের তদন্ত বিভাগ ওই ঘটনা খতিয়ে দেখছে।
