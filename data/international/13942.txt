
মালয়েশিয়ার পাহাং রাজ্যের গেন্টিং পাহাড়ি এলাকায় গতকাল বুধবার যাত্রীবাহী একটি বাস রাস্তা থেকে খাদে পড়ার ঘটনায় একজন বাংলাদেশি নাগরিকসহ কমপক্ষে ৩৭ জন নিহত হয়েছে। ঘটনাস্থল থেকে চারজন বাংলাদেশিসহ ১৬ জনকে আহত অবস্থায় জীবিত উদ্ধার করা হয়েছে।
পররাষ্ট্র মন্ত্রণালয়ের জনসংযোগ বিভাগের পরিচালক নিপেন্দ্র চন্দ্র দেবনাথ প্রথম আলো ডটকমকে জানান, নিহত বাংলাদেশির নাম-পরিচয় এখনো জানা যায়নি। আহত বাংলাদেশিরা হলেন এস ই আলী হায়দার (৪৬), রওনক আরেফিন (১৪), রাশেদ ভূঁইয়া (৫০), রেজওয়ান আরেফিন (২৪)। তাঁদের মধ্যে তিনজনের অবস্থা গুরুতর। তিনি জানান, নিহত বাংলাদেশির পরিচয় জানার চেষ্টা চলছে। এ বিষয়ে মালয়েশিয়া সরকারের সঙ্গে তাঁদের সার্বক্ষণিক যোগাযোগ হচ্ছে।
বিবিসির খবরে বলা হয়, যাত্রীবাহী বাসটি কুয়ালালামপুর যাওয়ার পথে গতকাল বিকেলে গেনতিংয়ের কাছে রাস্তা থেকে ছিটকে ২০০ ফুট নিচে খাদে পড়ে যায়।
দুর্ঘটনাস্থলে উদ্ধারকাজ চালাচ্ছেন ফায়ার সার্ভিসের শতাধিক সদস্য, পুলিশ এবং চিকিত্সা কর্মকর্তারা। বাসটি অনেক বেশি গভীরে পড়ে যাওয়ার কারণে উদ্ধারকর্মীদের যথেষ্ট বেগ পেতে হচ্ছে।  রশি ও ক্রেন দিয়ে উদ্ধারকাজ চালাতে হচ্ছে।
দেশটির স্থানীয় গণমাধ্যমে জানানো হয়, দুর্ঘটনাকবলিত বাসটি আগে থেকেই দেশটির সড়ক পরিবহন অধিদপ্তরের কালো তালিকাভুক্ত ছিল। তবে সেটিকে কী কারণে কালো তালিকাভুক্ত করা হয়েছিল, তা জানানো হয়নি।
গতকালের দুর্ঘটনাকে মালয়েশিয়ার ইতিহাসে অন্যতম ভয়াবহ দুর্ঘটনা হিসেবে মনে করা হচ্ছে।
গেন্টিংয়ে মালয়েশিয়ার একমাত্র বৈধ ক্যাসিনো রয়েছে। এ ছাড়া ওই এলাকায় প্রচুর দেশি-বিদেশি পর্যটক বেড়াতে যান।
