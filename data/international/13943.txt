
ইতালির মাসেরাতা শহরে এক ব্যক্তি গাড়ি থেকে আফ্রিকান অভিবাসীদের লক্ষ্য করে গুলি ছুড়েছেন। এতে অন্তত ছয়জন আহত হয়েছেন। এ ঘটনায় লুকা ট্রেনি (২৮) নামের সন্দেহভাজন একজনকে গ্রেপ্তার করা হয়েছে। গ্রেপ্তারের সময় তাঁর ঘাড়ের চারপাশে ইতালির পতাকা মোড়ানো ছিল।
আজ শনিবার স্থানীয় সময় বেলা ১১টার দিকে এ ঘটনা ঘটে। পুলিশ ও স্থানীয় সংবাদমাধ্যমের বরাত দিয়ে শনিবার রাতে বিবিসি জানিয়েছে, গ্রেপ্তার হওয়া ওই ব্যক্তি গত বছর অভিবাসনবিরোধী আঞ্চলিক নির্বাচনে অংশ নিয়েছিলেন।
আগামী ৪ মার্চ ইতালির জাতীয় নির্বাচন অনুষ্ঠিত হবে। যেখানে অভিবাসন ইস্যুটি গুরুত্বপূর্ণ বলে মনে করা হচ্ছে।
গুলিতে আহত ব্যক্তিদের হাসপাতালে চিকিৎসা দেওয়া হচ্ছে। তাঁদের মধ্যে একজনের অবস্থা আশঙ্কাজনক।
এ ঘটনার একটি ভিডিও একটি ওয়েবসাইটে প্রকাশ করা হয়েছে। ইতালীয় পুলিশ হামলার মুহূর্তের ছবি পোস্ট করে টুইট বার্তায় জানায়, আহতদের মধ্যে একজনের অস্ত্রোপচারের প্রয়োজন।
