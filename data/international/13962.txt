
সিরিয়ার প্রেসিডেন্ট বাশার আল আসাদের কড়া সমালোচনা করেছেন জাতিসংঘের মহাসচিব বান কি মুন। তাঁর অভিযোগ, বাশার আল আসাদ মানবতাবিরোধী অপরাধ করেছেন।বিবিসি অনলাইনে প্রকাশিত প্রতিবেদনে জানানো হয়, গতকাল শুক্রবার নিউইয়র্কে জাতিসংঘের নারীবিষয়ক এক ফোরামে এ অভিযোগ করেন বান কি মুন।জাতিসংঘের মহাসচিব বলেন, আসাদ অনেকগুলো মানবতাবিরোধী অপরাধ করেছেন। এ বিষয়ে তাঁকে অবশ্যই জবাবদিহি করতে হবে।সিরিয়ায় রাসায়নিক অস্ত্র হামলার জোরালো বেশ কিছু তথ্য-প্রমাণ জাতিসংঘ অস্ত্র পরিদর্শকেরা পেয়েছেন বলে আভাস দিয়েছেন বান কি মুন। তিনি বলেছেন, ‘ব্যাপক রাসায়নিক অস্ত্র ব্যবহূত হওয়ার বিষয়টি ওই তদন্ত প্রতিবেদনে উঠে আসবে বলে আমার বিশ্বাস।’তবে কারা এ অস্ত্র ব্যবহার করেছে, সে সম্পর্কে কোনো মন্তব্য করেননি জাতিসংঘের মহাসচিব।আগামী সোমবার জাতিসংঘ মহাসচিব বান কি মুনের কাছে তদন্ত প্রতিবেদন জমা দেবেন জাতিসংঘের অস্ত্র পরিদর্শকেরা।
গত ২১ আগস্ট দামেস্কের উপকণ্ঠে এ রাসায়নিক অস্ত্রের হামলা হয়।
এদিকে সিরিয়ার রাসায়নিক অস্ত্রের নিয়ন্ত্রণ নিয়ে মার্কিন পররাষ্ট্রমন্ত্রী জন কেরি ও রাশিয়ার পররাষ্ট্রমন্ত্রী সের্গেই লাভরভের মধ্যকার আলোচনা আজ শনিবার তৃতীয় দিনে পড়েছে। গত বৃহস্পতিবার সুইজারল্যান্ডের জেনেভায় কেরি ও লাভরভের মধ্যে আলোচনা শুরু হয়। মার্কিন কর্মকর্তারা বলছেন, কঠিন হলেও দুই দেশের পররাষ্ট্রমন্ত্রীদের মধ্যকার আলোচনায় অগ্রগতি হচ্ছে।
