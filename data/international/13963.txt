
সৌদি নারীরা আগামী বছর থেকে খেলা দেখার জন্য স্টেডিয়ামে যেতে পারবেন। তবে এর জন্য শর্ত জুড়ে দেওয়া হয়েছে। শর্তটি হলো সৌদি নারীদের ‘পরিবার বিভাগ’ নামে আলাদা একটি স্থানে বসতে হবে। স্টেডিয়ামে আগত পুরুষ দর্শকদের থেকে নারীদের আলাদা রাখার জন্য এ ব্যবস্থা করা হয়েছে।
ইনডিপেনডেন্টের খবরে বলা হয়েছে, আগামী বছরের যখন থেকে সৌদি নারীরা স্টেডিয়ামে যাওয়া শুরু করবেন, তখন থেকেই এ সিদ্ধান্ত বাস্তবায়ন করা হবে বলে জানিয়েছে দেশটির ক্রীড়া কর্তৃপক্ষ। ‘পরিবার বিভাগ’ শুধু নারীদের জন্য। এখানে কোনো নারী দর্শকের সঙ্গে যাওয়া পুরুষের প্রবেশাধিকার থাকবে না। এখন যেমন কিছু রেস্তোরাঁয় নারী-পুরুষকে ভিন্ন লাইনে দাঁড়িয়ে ভিন্ন পথে ভেতরে ঢুকতে হয়, স্টেডিয়ামেও সেভাবে ঢোকার ব্যবস্থা করা হবে।
সৌদি নারীরা রাজধানী রিয়াদ, জেদ্দা ও দাম্মামের তিনটি স্টেডিয়ামে খেলা দেখার সুযোগ পাবেন। সৌদি নারীদের আগামী বছর থেকে গাড়ি চালানোর অনুমতি দেওয়ার পর স্টেডিয়ামে বসে খেলা দেখার অনুমতি মেলে। সৌদি আরবকে উদারপন্থী দেশে পরিণত করার জন্য যুবরাজ মোহাম্মদ বিন সালমানের চলমান সংস্কার কর্মসূচির অংশ হিসেবে এসব পরিবর্তন আসছে।
 
