
ইরাকি সেনাদের লড়াইয়ে অনীহাই জঙ্গি সংগঠন ইসলামিক স্টেটের (আইএস) রামাদি দখল করে নেওয়ার ঘটনায় ভূমিকা রেখেছে। গতকাল রোববার যুক্তরাষ্ট্রের প্রতিরক্ষামন্ত্রী অ্যাশটন কার্টার ইরাকি সেনাসদস্যদের বিরুদ্ধে এ অভিযোগ তোলেন। এক সপ্তাহ আগে ইরাকের সবচেয়ে বড় প্রদেশ আরবারের শহর রামাদি দখলে নেয় আইএস।আজ সোমবার বার্তা সংস্থা এএফপির খবরে জানানো হয়, সাম্প্রতিক মাসগুলোতে আইএস পিছু হটছে বলে মনে হচ্ছিল, কিন্তু রামাদি ও সিরিয়ার প্রাচীন শহর পালমিরা দখল করে এ ধারণা ভুল প্রমাণ করেছে।রামাদি দখল হওয়ায় আইএসকে ঠেকাতে যুক্তরাষ্ট্র ও বাগদাদের কৌশল নিয়ে প্রশ্ন উঠেছে।রামাদি দখলের ঘটনা নিয়ে সিএনএনকে দেওয়া এক সাক্ষাৎকারে অ্যাশটন কার্টার বলেন, প্রায় বছর ধরেই খুব বাজেভাবে ইরাকের সেনারা হারছে। ব্যবস্থা নিলে এটি এড়ানো যেত।কার্টার বলেন, ‘অবস্থা দৃষ্টে মনে হচ্ছে ইরাকি বাহিনীর যুদ্ধ করার ইচ্ছা নেই। তারা সংখ্যার কম নয়। প্রতিপক্ষের চেয়ে বরং বেশিই। লড়তে ব্যর্থ হয়ে তারা সরে এসেছে।’আইএস ২০১৪ সালের জুনে ইরাকের কিছু এলাকার দখল নেয়। এর দুমাস পর আইএসকে ঠেকাতে বিমান হামলা শুরু করে যুক্তরাষ্ট্রের নেতৃত্বাধীন জোট। এ পর্যন্ত তিন হাজারের বেশি বিমান হামলা চালানো হয়েছে।
