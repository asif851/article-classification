
তুরস্কে অনলাইন বিশ্বকোষ উইকিপিডিয়া বন্ধ করে দিয়েছে কর্তৃপক্ষ। দেশটির তথ্য ও যোগাযোগপ্রযুক্তি কর্তৃপক্ষ (বিটিকে) গতকাল শনিবার এ তথ্য নিশ্চিত করলেও কেন ওয়েবসাইটটি বন্ধ করা হয়েছে সে বিষয়ে কিছু বলেনি।তুর্কি কর্তৃপক্ষের ইন্টারনেটে বিধিনিষেধ আরোপ পর্যবেক্ষণকারী সংগঠন টার্কি ব্লকস এক বিবৃতিতে জানায়, কর্তৃপক্ষের এক প্রশাসনিক আদেশের পর দেশটিতে গতকাল গ্রিনিচ সময় সকাল পাঁচটা থেকে উইকিপিডিয়া ডটঅর্গের সব কটি ভাষার সংস্করণ বন্ধ হয়ে গেছে।এর আগে গত বছরের নভেম্বর মাসে সাময়িকভাবে হোয়াটসঅ্যাপ, ফেসবুক, টুইটার, ইউটিউবসহ বেশ কয়েকটি ওয়েবসাইট বন্ধ করে দিয়েছিল তুর্কি সরকার। প্রধানমন্ত্রী বিনালি ইলদিরিম তখন বলেছিলেন, জাতীয় স্বার্থের কথা মাথায় রেখে বিভিন্ন সময়েই কর্তৃপক্ষ সাময়িকভাবে এসব পদক্ষেপ নেবে। বিপদ কেটে গেলেই সব স্বাভাবিক অবস্থায় ফিরে আসবে।তবে সমালোচকেরা এসব পদক্ষেপকে নাগরিকদের স্বাধীনতায় প্রেসিডেন্ট রিসেপ তাইয়েপ এরদোয়ানের প্রশাসনের আরেক ধাপ হস্তক্ষেপ বলে মনে করছেন।তুরস্কের ইন্টারনেট ব্যবহারকারীদের অনেকেই সরকারের এমন পদক্ষেপে ভার্চ্যুয়াল প্রাইভেট নেটওয়ার্কের (ভিপিএন) মাধ্যমে কাজ চালিয়ে নিচ্ছিলেন। তবে তুর্কি কর্তৃপক্ষ এখন ভিপিএনও বন্ধ করে দিচ্ছে।
 
