
ভারতনিয়ন্ত্রিত কাশ্মীরের গ্রীষ্মকালীন রাজধানী শ্রীনগর ও গুরুত্বপূর্ণ কয়েকটি শহরে গতকাল শনিবার দ্বিতীয় দিনের মতো কারফিউ অব্যাহত থাকে। একই সঙ্গে চলে ভারতীয় সীমান্তরক্ষী বাহিনীর (বিএসএফ) হত্যাকাণ্ডের প্রতিবাদে বিচ্ছিন্নতাকামী কাশ্মীরিদের ডাকা বন্ধ।গত বৃহস্পতিবার শ্রীনগরের দক্ষিণে রামবান জেলার গুল গ্রামে বিএসএফের গুলিতে চার বিক্ষোভকারী নিহত ও ৪৩ জন আহত হওয়ার ঘটনায় রাজ্যটি উত্তপ্ত।কাশ্মীর পুলিশের মহাপরিচালক অশোক প্রসাদ জানান, গত শুক্রবার সকালে জারি করা কারফিউ আজ রোববার সকাল পর্যন্ত চলবে।শুক্রবার কারফিউ উপেক্ষা করে শ্রীনগরসহ বিভিন্ন স্থানে লোকজন সড়ক অবরোধ ও বিক্ষোভ শুরু করলে তাদের সঙ্গে পুলিশ ও কেন্দ্রীয় রিজার্ভ পুলিশ বাহিনীর (সিআরপিএফ) সদস্যদের সংঘর্ষ হয়। এ সময় ৩০ জনের বেশি আহত হয়। সংঘর্ষ চলাকালে বিক্ষোভকারীরা আইনশৃঙ্খলা বাহিনীর সদস্যদের লক্ষ্য করে পাথর ছোড়ে।গত বুধবার জঙ্গি আটকের কথা বলে একটি স্থানীয় মসজিদে বিএসএফের অভিযানের জের ধরে উত্তেজনা ছড়িয়ে পড়ে। এ সময় একজন খাদেমকে প্রহার করা হয় বলে অভিযোগ করেছেন স্থানীয় লোকজন। পরদিন সকালে রামবান জেলার গুল গ্রামে বিএসএফের ঘাঁটির সামনে বিক্ষোভ করার সময় এই সীমান্তরক্ষী বাহিনীর সদস্যরা গুলি চালালে অন্তত চারজন নিহত হয়।সহিংসতা মোকাবিলায় গতকাল শ্রীনগরসহ বিভিন্ন স্থানে সাধারণ পুলিশের পাশাপাশি বিপুলসংখ্যক সিআরপিএফ সদস্য মোতায়েন করা হয়। আইএএনএস।
