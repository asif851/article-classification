
ইরানের ওপর নতুন করে নিষেধাজ্ঞা আরোপের ঘোষণা দিল ডোনাল্ড ট্রাম্পের যুক্তরাষ্ট্র। আজ শুক্রবার এই নিষেধাজ্ঞা আরোপের ঘোষণা দেওয়া হয়।
নতুন এই নিষেধাজ্ঞা আরোপ করা হয়েছে ইরানের ১৩ নাগরিক ও অন্তত ১২টি প্রতিষ্ঠানের বিরুদ্ধে। মার্কিন রাজস্ব বিভাগ এই নিষেধাজ্ঞার কথা ঘোষণা করে।
যুক্তরাষ্ট্রের পক্ষ থেকে বলা হচ্ছে, ইরান সম্প্রতি ক্ষেপণাস্ত্র পরীক্ষা চালিয়েছে। ওই পরীক্ষার জবাবেই ওয়াশিংটন তেহরানের বিরুদ্ধে নতুন করে নিষেধাজ্ঞা আরোপ করেছে।
এর আগে প্রেসিডেন্ট ট্রাম্প টুইটার বার্তায় বলেছিলেন, ‘ইরান আগুন নিয়ে খেলা করছে—তারা বুঝতে পারছে না বারাক ওবামা তাদের প্রতি কতটা দয়ালু ছিলেন। কিন্তু আমি তেমনটা নই।’
এর জবাবে ইরান বলেছে, ‘একজন অনভিজ্ঞ ব্যক্তির’ কাছ থেকে যুক্তরাষ্ট্রের এমন ‘অনর্থক’ হুমকিতে ইরান নতি স্বীকার করবে না।
