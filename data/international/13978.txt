
তিউনিসিয়ার বিরোধী দলের নেতা মোহাম্মদ ব্রাহমি হত্যার প্রতিবাদে গতকাল শুক্রবার দেশটিতে সাধারণ ধর্মঘট পালিত হয়েছে। বিরোধী দলের পার্লামেন্ট সদস্য ব্রাহমি গত বৃহস্পতিবার রাজধানী তিউনিসের আরিয়ানা এলাকায় নিজ বাসভবনের সামনে আততায়ীর গুলিতে নিহত হন। চলতি বছর এ নিয়ে এটি দ্বিতীয় রাজনৈতিক হত্যাকাণ্ড। বামপন্থী পপুলার মুভমেন্টের নেতা ব্রাহমির পরিবারের সদস্যদের অভিযোগ, এ হত্যাকাণ্ডে ক্ষমতাসীন ইসলামপন্থী গোষ্ঠী এননাহদার হাত রয়েছে। তবে দলটির পক্ষ থেকে এ অভিযোগ অস্বীকার করা হয়েছে।হত্যাকাণ্ডের পর রাজধানী ছাড়াও ব্রাহমির জন্ম শহর সিদি বুজিদে হাজারো সমর্থক রাস্তায় নেমে বিক্ষোভ করেন। তাঁরা সরকারের পদত্যাগের দাবি জানান। ‘সন্ত্রাস, সহিংসতা ও হত্যাকাণ্ডের’ প্রতিবাদে জেনারেল ইউনিয়ন অব তিউনিসিয়ান লেবার (ইউজিটিটি) গতকাল সারা দেশে ধর্মঘটের ডাক দেয়। এতে স্বাভাবিক জীবনযাত্রা ব্যাহত হয়। ধর্মঘটের কারণে জাতীয় বিমান পরিবহন সংস্থার সব ফ্লাইট বাতিল করা হয়। এননাহদার প্রধান রেচেদ ঘানাউচি ব্রাহিমি হত্যার অভিযোগ অস্বীকার করে বলেছেন, এ হত্যাকাণ্ডে যারা জড়িত থাকুক না কেন, তারা গণতন্ত্রের দিকে যাত্রাকে ব্যাহত করে দেশকে গৃহযুদ্ধের দিকে ঠেলে দিতে চাইছে। এর আগে গত ৬ ফেব্রুয়ারি বিরোধী দলের আরেক নেতা চকরি বেলেইদকে আততায়ীরা হত্যা করে। এএফপি।
