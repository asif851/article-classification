
উত্তর কোরিয়ার নেতা কিম জং-উন চীনের রাস্তার পাশে দাঁড়িয়ে একধরনের কাবাব (বারবিকিউ) বিক্রি করছেন! বাইরের কেউ প্রথম তাঁকে দেখলে এ রকমই ভেবে বসতে পারেন। তবে উত্তর-পূর্ব চীনের উত্তর কোরিয়া সীমান্তবর্তী শেনইয়াং শহরের মানুষ তাঁকে ভালো করেই চেনে। কারণ, তাঁকে দেখতে অনেকটা কিমের মতো লাগে।কিমের মতো দেখতে ওই চীনা কাবাব বিক্রেতার নাম জানা যায়নি। তাঁর চুলের ছাঁটও কিমের মতোই। তবে তিনি ধূমপানে আসক্ত। ওই ব্যক্তি রাস্তার পাশে প্লাস্টিকের টুলে বসে ধূমপান করছেন অথবা কাবাব বানাচ্ছেন ও বিক্রি করছেন—এমন দৃশ্য শেনইয়াংয়ের মানুষের কাছে খুবই পরিচিত। দেখলে কিমের মতো হলে কী হবে, স্বভাবের দিক থেকে পুরোই উল্টো এই চীনা কিম। সব সময় হাসি হাসি মুখের এই ব্যক্তি খুবই সাধারণ জীবনযাপন করেন।সম্প্রতি কিমের মতো দেখতে চীনা কাবাব বিক্রেতার ছবি নিয়ে সামাজিক যোগাযোগ মাধ্যমে বেশ শোরগোল উঠেছে। চীনের ইন্টারনেট ব্যবহাকারী মানুষ তাঁকে উপাধি দিয়েছেন ‘ফ্যাটিদ্য থার্ড’ অর্থাৎ তৃতীয় মোটা ব্যক্তি হিসেবে। কারণ, তিনি কিম জং-উন ও কিম জং-ইলের চেয়ে মোটা।বিশ্বে উত্তর কোরিয়ার যে কয়েকটি বন্ধুরাষ্ট্র রয়েছে, তার মধ্যে চীন অন্যতম। তবে প্রায়ই চীনাদের মধ্যে উত্তর কোরিয়ার প্রতি বিরূপ মনোভাব দেখা যায়। উত্তর কোরিয়ার নেতারা প্রায়ই সামাজিক যোগাযোগ মাধ্যমে চীনাদের সমালোচনার মুখে পড়েন। এএফপি।
 
