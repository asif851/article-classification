
ভারতের পশ্চিমবঙ্গে ৭১ বছর বয়সী এক নানকে গণধর্ষণের ঘটনায় জড়িত থাকার অভিযোগে পাঁচজনকে আটক করেছে পুলিশ।আজ রোববার টাইমস নাউ নিউজ চ্যানেলের প্রতিবেদনে এ তথ্য জানানো হয়।
সূত্রের বরাত দিয়ে নিউজ চ্যানেলটি জানায়, আটক হওয়া ব্যক্তিদের অধিকাংশেরই অপরাধের সঙ্গে জড়িত থাকার ইতিহাস রয়েছে। তবে এই পাঁচজনকে আটক করার বিষয়ে পুলিশের কাছ থেকে আনুষ্ঠানিক কোনো ঘোষণা আসেনি।
গতকাল শনিবার ভোররাতে পশ্চিমবঙ্গের নদীয়া জেলার রানাঘাটের গাঙনাপুরে কনভেন্ট অব জেসাস মেরির এক নান গণধর্ষণের শিকার হন। গুরুতর অবস্থায় তাঁকে হাসপাতালে ভর্তি করা হয়েছে। তাঁর সুস্থতা কামনা করে আজ ভারতের বিভিন্ন রাজ্যের গির্জায় প্রার্থনা অনুষ্ঠিত হচ্ছে।
পুলিশের ভাষ্য, একদল ডাকাত এ কাজ করেছে। এদিকে ঘটনার সময় ওই কক্ষে থাকা সিসিটিভির ফুটেজ থেকে চার ব্যক্তির চেহারা ধরা পড়েছে।
এ ঘটনার তীব্র নিন্দা জানিয়েছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। তিনি সিআইডিকে ঘটনা তদন্তের নির্দেশ দিয়েছেন।
একই সঙ্গে রাজ্য সরকার গণধর্ষণের সঙ্গে জড়িত ব্যক্তিদের ধরিয়ে দিতে পারলে এক লাখ রুপি পুরস্কার ঘোষণা করেছে।
