
জন্মনিবন্ধন না থাকায় বিশ্বের প্রায় ২৩ কোটি শিশুর দাপ্তরিক অস্তিত্ব নেই। জাতিসংঘের শিশু-সহায়তা সংস্থা ইউনিসেফের বরাত দিয়ে আজ বৃহস্পতিবার বিবিসি অনলাইনের খবরে এ কথা জানানো হয়।
ইউনিসেফের তথ্যমতে, পাঁচ বছরের নিচে প্রতি তিনজন শিশুর মধ্যে একজনের জন্মনিবন্ধন নেই। এতে এসব শিশুর প্রতি অবহেলা ও নির্যাতনের ঝুঁকি বাড়ছে। এই সংস্থার ভাষ্য, জন্মনিবন্ধন থাকলে শিশুর অধিকার বা শিক্ষালাভের মতো মৌলিক সেবার বিষয়টি নিশ্চিত হয়।
সম্প্রতি ইউনিসেফ ১৬১টি দেশের তথ্য বিশ্লেষণ করে ‘প্রত্যেক শিশুর জন্ম অধিকার: সমতা ও জন্মনিবন্ধনের প্রবণতা’ শীর্ষক একটি প্রতিবেদন প্রকাশ করে। এতে এসব তথ্য তুলে ধরা হয়।
ইউনিসেফের প্রতিবেদনের তথ্য অনুযায়ী, ২০১২ সালে বিশ্বজুড়ে মাত্র ৬০ শতাংশ শিশুর জন্মের পরপরই জন্মনিবন্ধন করা হয়েছে। শিশুদের জন্মনিবন্ধনের দিক থেকে পিছিয়ে আছে দক্ষিণ এশিয়া ও আফ্রিকার সাব সাহারান দেশগুলো।
একই মহাদেশের ভেতর জন্মনিবন্ধনের হারও একেক রকম হয়। আফ্রিকা মহাদেশের সোমালিয়া, লাইবেরিয়া ও ইথিওপিয়ায় প্রায় প্রতি ১০ জন শিশুর মধ্যে একজন শিশুর জন্মনিবন্ধন করা হয়। দক্ষিণ আফ্রিকায় জন্মনিবন্ধনের হার প্রায় ৯৫ শতাংশ।
ইউনিসেফের উপনির্বাহী পরিচালক গীতা রাও গুপ্তা বলেন, ‘জন্মনিবন্ধন শুধু অধিকার নয়, এটি একটি শিশুর পরিচয় ও অস্তিত্বের স্বীকৃতি।’
 
