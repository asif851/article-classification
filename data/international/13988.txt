
ভারতের চলমান লোকসভা নির্বাচনে তীর্থ শহর বারানসিতে নরেন্দ্র মোদির বিপক্ষে প্রার্থী হতে চেয়েছিলেন সোনিয়া গান্ধীতনয়া প্রিয়াংকা গান্ধী। কংগ্রেস নেতাদের আপত্তির কারণে তাঁর সে ইচ্ছা পূরণ হয়নি।আজ সোমবার টাইমস অব ইন্ডিয়া অনলাইনের খবরে জানানো হয়, প্রিয়াংকা মনে করেন মোদি দেশের জন্য ক্ষতিকর। তাঁকে থামাতেই নিজে প্রার্থী হওয়ার ইচ্ছে পোষণ করেছিলেন তিনি।তবে দলের নেতাদের মন গলাতে ব্যর্থ হয়ে শেষমেশ মা সোনিয়া গান্ধী ও ভাই রাহুল গান্ধীর পক্ষে রায়বেরিলি ও আমেথিতে প্রচারণার কাজেই নিজেকে সীমাবদ্ধ রেখেছেন প্রিয়াংকা।কংগ্রেস নেতাদের এ সিদ্ধান্তের সঙ্গে একমত হতে পারেননি দলটির সঙ্গে সংশ্লিষ্ট অনেকেই। কংগ্রেস দলের এক ব্যবস্থাপকের মতে, প্রিয়াংকা মোদির বিরুদ্ধে দাঁড়িয়ে যদি হেরেও যেতেন, তাতে খুব বেশি ক্ষতি হতো না। কেননা, হার-জিতের ব্যাপার তো নির্বাচনের চূড়ান্ত ফল ঘোষণার পর জানা যেত। কিন্তু প্রিয়াংকা নির্বাচনে অংশ নিলে তা জনতার মধ্যে ব্যাপক এক উদ্দীপনা সৃষ্টি করতে পারত। এ বিষয়টি পার্টির নেতারা বুঝতে পারেননি।তবে কংগ্রেসের এক জ্যেষ্ঠ নেতা জানান, বারানসিতে একজন স্থানীয় ব্যক্তিকে মনোনয়ন দিতে চেয়েছিল দলটি। এ কারণেই মোদির বিরুদ্ধে প্রিয়াংকার প্রার্থী হওয়ার ক্ষেত্রে দলটির নেতারা আপত্তি জানিয়েছেন।বারানসিতে কংগ্রেসের পক্ষ থেকে অজয় রাজকে মনোনয়ন দেওয়া হয়।
