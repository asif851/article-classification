
২০১৬ সালে বিশ্বের সবচেয়ে ক্ষমতাবান ৭৪ ব্যক্তির একটি তালিকা প্রকাশ করেছে ফোর্বস সাময়িকী। তালিকায় নারী আছেন মাত্র ছয়জন। টাইমস অব ইন্ডিয়া অনলাইনের প্রতিবেদনে এ তথ্য জানানো হয়।
ফোর্বস সাময়িকীর তালিকায় স্থান পাওয়া নারীরা হলেন জার্মানির চ্যান্সেলর আঙ্গেলা ম্যার্কেল (তৃতীয়), যুক্তরাষ্ট্রের ফেডারেল রিজার্ভ সিস্টেমের বোর্ড অব গভর্নরস জ্যানেট ইয়েলেন (ষষ্ঠ), যুক্তরাজ্যের প্রধানমন্ত্রী থেরেসা মে (১৩তম), আন্তর্জাতিক মুদ্রা তহবিলের প্রধান ক্রিস্টিন লাগার্দে (২৫তম), আইবিএমের প্রধান নির্বাহী কর্মকর্তা জিনি রোমেট্টি (৬১তম) ও জেনারেল মোটরসের সিইও ম্যারি বারা (৬২তম)।
২০১৪ ও ২০১৫ সালে ফোর্বস সাময়িকী প্রকাশিত বিশ্বের সবচেয়ে ক্ষমতাবান ব্যক্তির তালিকায় নয়জন নারী স্থান পেয়েছিলেন। এবারের তালিকায় নারীদের সংখ্যা তাৎপর্যপূর্ণভাবে কমেছে।
২০১৬ সালে ফোর্বস সাময়িকীর বিশ্বের সবচেয়ে ক্ষমতাবান ব্যক্তির তালিকায় ১ নম্বরে রয়েছেন রুশ প্রেসিডেন্ট ভ্লাদিমির পুতিন। দ্বিতীয় স্থানে রয়েছেন যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্প।
আরও পড়ুন:এক নম্বরে পুতিন
