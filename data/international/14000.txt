
ভারতের জম্মু ও কাশ্মীরের পুঞ্চ জেলার নিয়ন্ত্রণরেখায় আজ সোমবার নিহত হয়েছেন সাত পাকিস্তানি সেনাসদস্য। এ সময় আহত হয়েছেন আরও চারজন। ভারতের সেনাবাহিনীর ভাষ্য হলো, পাকিস্তানি সেনাদের গুলির জবাব দিতে পাল্টা এই পদক্ষেপ।
পিটিআই, টাইমস অব ইন্ডিয়া ও এনডিটিভির খবরে বলা হয়েছে, সোমবার সকালে প্রথমে বিনা প্ররোচনায় পাকিস্তান সেনাবাহিনীর সদস্যরা নিয়ন্ত্রণরেখায় গুলিবর্ষণ করে। এ সময় মর্টার হামলাও চালানো হয়। এরপরই ভারতীয় সেনাবাহিনীর সদস্যরা পাল্টা জবাব দেয়। ভারতীয় সেনাদের প্রত্যাঘাতে রীতিমতো ছত্রভঙ্গ হয়ে পড়ে পাকিস্তান সেনাবাহিনীর সদস্যরা।
গত শনিবার ভারতনিয়ন্ত্রিত কাশ্মীরের রাজৌরির নিয়ন্ত্রণরেখায় পাকিস্তানি সেনাবাহিনীর গুলিতে এক ভারতীয় সেনাসদস্য নিহত হন।
পাকিস্তানি সেনাবাহিনী এক বিবৃতিতে বলেছে, নিয়ন্ত্রণরেখায় তাদের চার জওয়ান নিহত হয়েছেন। পৃথকভাবে, আরেক ঘটনায় নিহত হয়েছেন জঙ্গি সংগঠন জয়শ-ই-মুহাম্মদের ছয় সদস্য।
জম্মু ও কাশ্মীরের পুলিশের মহাপরিচালক এসপি ভেইদ বলেন, ‘আমরা ঘটনাস্থল থেকে পাঁচটি লাশ উদ্ধার করেছি। ধারণা করছি, ছয়জন মারা গেছে। আরেকটি লাশ খোঁজা হচ্ছে। নিহত ব্যক্তিরা জয়শ-ই-মুহাম্মদের সদস্য।’
পুলিশের এই মহাপরিচালক আরও বলেন, তাঁদের কাছে তথ্য ছিল জঙ্গিরা উরি দিয়ে অনুপ্রবেশের চেষ্টা করতে পারে। তাই সেনাবাহিনীর পাশাপাশি পুলিশও ওত পেতে ছিল। সকালে গুলিবিনিময়ে হতাহতের এই ঘটনা ঘটে।
