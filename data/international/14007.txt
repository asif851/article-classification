
যুক্তরাষ্ট্রসহ প্রবাসে নতুন প্রজন্মের বাংলাদেশিদের শেকড়ের বন্ধনকে দৃঢ় করার প্রত্যয়ে নিউইয়র্কের টাইম টেলিভিশনের যাত্রা শুরু হয়েছে।গতকাল বৃহস্পতিবার নিউইয়র্কের কুইন্সে জমকালো অনুষ্ঠানের মধ্য দিয়ে বাংলাদেশি মালিকানায় টাইম টেলিভিশন সম্প্রচার শুরু করেছে। নিউইয়র্ক থেকে নির্বাচিত প্রভাবশালী কংগ্রেসম্যান হাকিম জাফরি বোতাম টিপে সরাসরি সম্প্রচারের আনুষ্ঠানিক ঘোষণা দেন।উদ্বোধনী সভায় বক্তব্য দেওয়ার সময় কংগ্রেসম্যান হাকিম জাফরি বলেন, যুক্তরাষ্ট্রে বাংলাদেশিরা নিজেদের যোগ্যতা ও পরিশ্রমের মাধ্যমে পরিচিত হয়ে উঠেছেন। টাইম টেলিভিশনের যাত্রার মধ্য দিয়ে সাফল্যের দিক থেকে বাংলাদেশিদের আরও একধাপ এগিয়ে যাওয়ার দৃষ্টান্ত সৃষ্টি হলো। টাইম টেলিভিশনের চেয়ারম্যান আবু তাহের তাঁর বক্তব্যে বলেন, প্রবাসে বাংলাদেশের নতুন প্রজন্মের সঙ্গে যে সংযোগহীনতা সৃষ্টি হয়েছে, তা দূর করাই হবে টাইম টেলিভিশনের প্রধান লক্ষ্য।উদ্বোধনী অনুষ্ঠানে মানবজমিন সম্পাদক মতিউর রহমান চৌধুরী বলেন, ‘বাংলাদেশে কর্তৃত্ববাদ চলছে। আমাদের যা বলার, তা বলতে পারছি না।’ মুক্ত সমাজের মিডিয়া হিসেবে টাইম টেলিভিশন কর্তৃত্ববাদকে উপেক্ষা করে, সত্যিকারের শক্তিশালী মিডিয়া হিসেবে গড়ে উঠবে বলে তিনি আশা প্রকাশ করেন।সাংবাদিক মনির হায়দার বলেন, বাংলাদেশে বেশির ভাগ সংবাদমাধ্যমে প্রখর দুপুরের কোনো তেজ নেই। নতুন প্রজন্মের বাংলাদেশি আমেরিকান ইহরাম চৌধুরী প্রমিত বলেন, ‘আমাদের সঙ্গে পূর্বসূরিদের কার্যত কোনো সংযোগ নেই। নিজেদের শেকড়ের সঙ্গে বিচ্ছিন্ন কোনো জাতিগোষ্ঠী যুক্তরাষ্ট্রের বহুজাতিক প্রতিযোগিতায় সফল হতে পারবে না ।’ অনুষ্ঠানে নিউইয়র্কে নিযুক্ত বাংলাদেশের কনসাল জেনারেল শামীম আহসান, ডেমোক্র্যাট দলের নেতা উমা সেনগুপ্তসহ নিউইয়র্ক অঙ্গরাজ্যের সরকারের নির্বাচিত প্রতিনিধিরা বক্তব্য দেন।
