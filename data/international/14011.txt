
বাংলাদেশ ও সংযুক্ত আরব আমিরাত (ইউএই) বিভিন্ন খাতে অংশীদারত্বের সুযোগ সম্প্রসারণের পাশাপাশি দ্বিপক্ষীয় সম্পর্ক জোরদার করতে সম্মত হয়েছে।
বাংলাদেশের প্রধানমন্ত্রী শেখ হাসিনা এবং ইউএইর ভাইস প্রেসিডেন্ট, প্রধানমন্ত্রী ও দুবাইয়ের প্রশাসক শেখ মোহাম্মেদ বিন রশিদ আল মাকতুমের মধ্যে গতকাল সোমবার আনুষ্ঠানিক আলোচনার পর এই ঐকমত্য হয়। আল মাকতুমের আমন্ত্রণে প্রধানমন্ত্রী শেখ হাসিনা ২৫ থেকে ২৭ অক্টোবর ইউএই সফর করেন।
আজ মঙ্গলবার প্রকাশিত এক যৌথ বিবৃতিতে বলা হয়, দুই প্রধানমন্ত্রীর মধ্যে দুবাইয়ের জাবেল প্যালেসে দ্বিপক্ষীয়, আঞ্চলিক ও বৈশ্বিক বিষয়ে আলোচনা হয়। বিবৃতিতে বলা হয়, বৈঠকে উভয় পক্ষ দুই দেশের মধ্যে বিদ্যমান চমৎকার সম্পর্ক আরও জোরদার করার প্রয়োজনীয়তার ওপর গুরুত্বারোপ করে। একই সঙ্গে ব্যবসা-বাণিজ্যে অংশীদারত্বের সুযোগ ও অবকাঠামো খাতে বিনিয়োগ বৃদ্ধিসহ বিভিন্ন খাতে সহযোগিতা করতে সম্মত হয়েছেন দুই নেতা।
বৈঠকে উচ্চশিক্ষা, সংস্কৃতি ও পর্যটন খাতে যৌথ প্রকল্প এবং নবায়নযোগ্য জ্বালানিসহ জ্বালানি খাত, জলবায়ু পরিবর্তন খাতে সহযোগিতা বৃদ্ধির পদক্ষেপ নিতে দুই দেশ একমত হয়েছে। এ ছাড়া উভয় পক্ষের মধ্যে শ্রমিক নিয়োগ বিষয়েও আলোচনা হয়। উভয় দেশ নিরাপত্তা সহযোগিতা, দণ্ডপ্রাপ্ত বন্দিবিনিময় ও ঢাকায় ইউএই দূতাবাস নির্মাণে প্লট বরাদ্দ চুক্তি করেছে।
প্রধানমন্ত্রী শেখ হাসিনা সুবিধাজনক সময়ে ইউএইর প্রধানমন্ত্রীকে বাংলাদেশ সফরের আমন্ত্রণ জানান। ইউএইর প্রধানমন্ত্রী এই আমন্ত্রণ গ্রহণ করে বলেন, পারস্পরিক আলোচনার মাধ্যমে সফরের তারিখ নির্ধারিত হবে। বাসস।
