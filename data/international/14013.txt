
ভারতের কংগ্রেস দলের প্রবীণ নেতা দিগ্বিজয় সিং বলেছেন, রাহুল গান্ধী এএপি নেতা অরবিন্দ কেজরিওয়ালের ধরনে প্রচারণা চালাতে চেয়েছিলেন। তবে দলের রক্ষণশীল অংশের বাধায় তা পারেননি। খবর টাইমস অব ইন্ডিয়ার।টাইমস অব ইন্ডিয়াকে দেওয়া এক সাক্ষাৎকারে দিগ্বিজয় বলেন, দলকে আরও উন্মুক্ত করা, সাধারণ মানুষকে দলীয় কাজে সম্পৃক্ত করা, জনমুখী প্রচারণা—এসব কর্মসূচি নিতে চেয়েছিলেন সহসভাপতি রাহুল গান্ধী।রাহুলকে দলীয় কাজে আরও সম্পৃক্ত হতে হবে বলে মত দিয়েছেন দিগ্বিজয়। তিনি আরও বলেছেন, প্রচারণার ক্ষেত্রে তাঁকে আরও আক্রমণাত্মক হতে হবে। কেবল নির্বাচনের সময় নয়, রাহুলকে সব সময় দেখা যাওয়া উচিত। তাঁকে টুইটার ও ফেসবুকেও সক্রিয় হতে হবে। দিগ্বিজয় বলেন, সামাজিক যোগাযোগের মাধ্যম এখন একটি বাস্তবতা, একে এড়িয়ে চলা অসম্ভব।এদিকে টুইটারে দিগ্বিজয় এএপি নেতা কেজরিওয়ালের সমালোচনা করে বলেন, তিনি ‘কংগ্রেসমুক্ত’ ভারত গড়তে হিন্দুত্ববাদী সংগঠন আরএসএসের পরিকল্পনা বাস্তবায়ন করছেন। কংগ্রেসের এ প্রবীণ নেতা বলেন, ‘আন্না হাজারের আন্দোলনের সময় আমি বলেছিলাম, এর পেছনে আরএসএসের হাত আছে। তখন আমাকে পাগল বলা হয়েছিল। তবে শেষ পর্যন্ত আমার কথাই সত্যি হয়েছিল।’
