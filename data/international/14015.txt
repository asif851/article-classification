
তিন দিনের সফরে যুক্তরাষ্ট্রে যাওয়া ব্রিটিশ রাজদম্পতি প্রিন্স উইলিয়াম ও কেট মিডলটনকে রাজকীয় অভ্যর্থনায় মেতেছে নিউইয়র্ক। এখানে তিন দিন টানা ব্যস্ত কর্মসূচিতে সময় পার করছেন উইলিয়াম-কেট।
গত রোববার সন্ধ্যায় এই দম্পতি জে এফ কে বিমানবন্দরে নামার পর থেকেই মাতামাতির শুরু। ম্যানহাটনের অভিজাত কারলাইন হোটেলে উঠেছেন তাঁরা। তাঁদের একনজর দেখার জন্য বহু মানুষ সেখানে ভিড় জমিয়েছেন। দূর-দূরান্ত থেকেও অনেকে এসেছেন। উইলিয়াম-কেট দম্পতিকে দেখার জন্য কনকনে শীতের মধ্যে সাধারণ মানুষের পাশাপাশি মার্কিন মিডিয়াও হামলে পড়েছে।
সফরের প্রথম দিনটিতেই প্রিন্স উইলিয়াম এবং কেট টানা নয়টি বড় বড় কর্মসূচিতে যোগ দিয়েছেন। এর মধ্যে প্রেসিডেন্ট বারাক ওবামার সঙ্গে বৈঠক করেছেন প্রিন্স উইলিয়াম। বিশ্বব্যাংকের সভায় বক্তব্য রেখেছেন। সাবেক ফার্স্ট লেডি এবং সাবেক পররাষ্ট্রমন্ত্রী হিলারি ক্লিনটনের সঙ্গে বৈঠক করা ছাড়াও আমেরিকার জনপ্রিয় বাস্কেট বল খেলা মাঠে গিয়ে উপভোগ করেছেন।
উইলিয়ামের মা প্রিন্সেস ডায়ানাও যুক্তরাষ্ট্রে এমন জনপ্রিয় ছিলেন। ডায়ানা নিউইয়র্কে গেলে যে হোটেলে থাকতেন, সেখানেই উঠেছে রাজদম্পতি। হোমল্যান্ড সিকিউরিটি থেকে সরকারের সব নিরাপত্তা বিভাগের সঙ্গে স্কটল্যান্ড ইয়ার্ডের লোকজনও এখন নিউইয়র্কে।
রাজদম্পতিকে একনজর দেখার জন্য লোকজনের দাঁড়িয়ে থাকা নিয়ে বিস্ময়ের কথা জানালেন রাজপরিবার-বিষয়ক বিশেষজ্ঞ রবার্ট জনসন। এবিসি নিউজকে তিনি বলেন, ঘণ্টার পর ঘণ্টা দাঁড়িয়ে মাত্র ৩০ সেকেন্ডের দেখার ইচ্ছা থেকে প্রমাণ পাওয়া যায় উইলিয়াম ও কেট কতটা জনপ্রিয় সাধারণ মানুষের কাছে। ডায়ানার পর ব্রিটিশ রাজপরিবারকে নিয়ে জনগণের এতটা উৎসাহ আর দেখা যায়নি বলে তিনি মন্তব্য করেন।
পাঁচ মাসের অন্তঃসত্ত্বা কেটসহ উইলিয়াম গতকাল সোমবার সন্ধ্যায় নিউইয়র্কের বিখ্যাত বাস্কেটবল দল নেটসের খেলা দেখার জন্য ব্রুকলিনের বার্কলি সেন্টারে যান। মাঠের পাশ ঘিরে নির্ধারিত আসনে সাবেক বাস্কেটবল তারকা ডিকেমবি মোটম্বোকে পাশে নিয়ে খেলা দেখে রাজদম্পতি। একপর্যায়ে রাজদম্পতির উপস্থিতি ঘোষণা করা হলে মাঠভর্তি লোকজন উল্লাসে ফেটে পড়ে।
খেলা শেষে দর্শক এরিখ স্টেনকো বলেন, আজকের খেলা দেখাটা স্মরণীয় হয়ে থাকবে। রাজদম্পতির সঙ্গে মাঠে বসে খেলা উপভোগ করা জীবনের মূল্যবান স্মৃতি বলে তিনি উল্লাস প্রকাশ করেন।
গতকাল বিকেলে উইলিয়াম ও কেট সংক্ষিপ্ত বৈঠক করেন সাবেক পররাষ্ট্রমন্ত্রী হিলারি ক্লিনটন এবং বিল ও হিলারি ক্লিনটনের মেয়ে চেলসি ক্লিনটনের সঙ্গে। নিউইয়র্কের ব্রিটিশ কনস্যুলেট কার্যালয়ে এ বৈঠক অনুষ্ঠিত হয়। দিনে একফাঁকে প্রিন্স উইলিয়াম ছুটে যান ওয়াশিংটন ডিসিতে। সেখানে তিনি প্রেসিডেন্ট বারাক ওবামার সঙ্গে ওভাল অফিসে বৈঠক করেন। প্রেসিডেন্ট ওবামার সঙ্গে বৈঠকের সময় প্রিন্স উইলিয়াম তাদের প্রথম সন্তানের জন্মকালীন সময়ের অনুভূতি নিয়ে কথা বলেন। এতই মাতামাতি ও আনন্দযজ্ঞের মধ্যে সন্তান জর্জের জন্ম হয়েছিল যে, উইলিয়াম নাকি ভুলেই গিয়েছিলেন তাঁদের ছেলে না মেয়ে হয়েছে। আগামী বছরও দ্বিতীয় সন্তানদের জন্ম নিয়ে ব্যস্ত তাকতে হবে বলে উইলিয়াম প্রেসিডেন্টকে জানিয়েছেন।
