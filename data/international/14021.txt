
এ বছর মিস ইউনিভার্সের মুকুট জিতলেন ফরাসি সুন্দরী ইরিস মিতেরা। ফিলিপাইনের ম্যানিলায় অনুষ্ঠিত এই প্রতিযোগিতায় বিশ্বের ৮৫ জন সুন্দরীকে পেছনে ফেলে সেরা হন দন্ত চিকিৎ​সাবিজ্ঞানের এই ছাত্রী। হাইতির সুন্দরী প্রথম রানারআপ ও কলম্বিয়ার সুন্দরী দ্বিতীয় রানারআপ হয়েছেন। খবর এএফপির
২৪ বছর বয়সী ইরিস চূড়ান্ত পর্বে বিচারকদের প্রশ্নের উত্তরে তাক লাগানো জবাব দেন। শরণার্থী সংকট যখন বিশ্বব্যাপী তুমুল আলোচিত একটি বিষয়, তখন এই ফরাসি সুন্দরী উন্মুক্ত সীমান্তের সুবিধার কথা বিশ্বমঞ্চে তুলে ধরেন। তিনি বলেন, ‘ফ্রান্সে আমরা সর্বোচ্চ বিশ্বায়নের পক্ষে। আমাদের বিপুলসংখ্যক লোক অন্য দেশ থেকে আগত। আরও আসুক, সেটাই চাই। হয়তো একদিন এই নিয়ম বদলে যেতে পারে, কিন্তু এই মুহূর্তে আমরা মুক্ত সীমান্তে বিশ্বাসী। মুক্ত সীমান্ত আমাদের বহু দেশ ঘোরার সুযোগ করে দেয়। এই বিশ্বকে জানার অপার সম্ভাবনার দ্বার উন্মুক্ত করে।’
চূড়ান্ত পর্বের আরেক প্রতিযোগী মিস কেনিয়া মার্কিন প্রেসিডেন্ট ডোনাল্ড ট্রাম্পের বিষয়ে বলেন, ‘তাঁকে হয়তো বেশির ভাগ লোকই পছন্দ করে না। তিনি যুক্তরাষ্ট্রকে বিভক্ত করেছেন।’ তিনি ​যুক্তরাষ্ট্রের প্রথম নারী প্রেসিডেন্ট নির্বাচন ​করার জন্য হিলারি ক্লিনটনকে বিপুলভাবে সমর্থন দেওয়ায় সাবেক প্রেসিডেন্ট বারাক ওবামার প্রশংসা করেন। আরও বলেন, ‘ওবামা যদি আরেকবার ক্ষমতায় যেতে পারতেন, আমার মনে হয় তিনি জাতিকে ঐক্যবদ্ধ করতে পারবেন।’
