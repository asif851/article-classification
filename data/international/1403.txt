
রাশিয়ার প্রেসিডেন্ট ভ্লাদিমির পুতিন বলেছেন, গৃহযুদ্ধ-কবলিত সিরিয়ার প্রেসিডেন্ট বাশার আল-আসাদকে মস্কো আশ্রয় দেবে কি না, তা বলার সময় আসেনি। সিরীয় সংকটের রাজনৈতিক সমাধানে নতুন সংবিধান প্রণয়নের কথাও বলেছেন তিনি। জার্মান পত্রিকা বিল্ডকে দেওয়া সাক্ষাৎকারে এ কথা বলেছেন পুতিন। খবর এএফপির।জার্মানির বহুল প্রচারিত দৈনিকটি পুতিনের সাক্ষাৎকারটি দুই পর্বে প্রকাশ করে। বাশার বাহিনীর সহায়তায় সিরিয়ায় গত ৩০ সেপ্টেম্বর থেকে সামরিক অভিযান শুরু করা পুতিন সাক্ষাৎকারটির দ্বিতীয় অংশে বলেন, ‘আমি মনে করি বিষয়টি নিয়ে (বাশারকে আশ্রয়দান) আলোচনার সময় এখনো আসেনি। আমরা স্নোডেনকে (অ্যাডওয়ার্ড স্নোডেন) আশ্রয় দিয়েছি। সেটা ছিল বাশারকে আশ্রয় দেওয়ার চেয়েও কঠিন কাজ।’পুতিন সাক্ষাৎকারে আরও বলেন, প্রথম যে বিষয়টা দরকার সেটা হলো, সিরিয়ার জনগণকে তাদের কথাটা বলতে দেওয়ার সুযোগ করে দেওয়া। তিনি বলেন, ‘আমি আপনাদের আশ্বস্ত করছি, সেটা যদি একটা গণতান্ত্রিক পথে করা সম্ভব হয়, তখন হয়তো তাঁকে (বাশারকে) অন্য কোথাও যাওয়া লাগবে না। এখানে তিনি প্রেসিডেন্ট কি প্রেসিডেন্ট নন, তা কোনো বিষয় নয়।’
