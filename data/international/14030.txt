
ডেমোক্রেটিক পার্টির নেতাদের কম্পিউটার থেকে চুরি করা তথ্য পাচারে জড়িত ‘রুশ চরদের’ শনাক্ত করা হয়েছে বলে মার্কিন গোয়েন্দারা দাবি করেছেন। তাঁরা বলেছেন, চুরি করা তথ্য উইকিলিকসকে দেওয়া ব্যক্তিদের পরিচয় জানা গেছে।এদিকে যুক্তরাষ্ট্রের বিদায়ী ভাইস প্রেসিডেন্ট জো বাইডেন দেশটির গোয়েন্দাদের ওপর আস্থা না রাখার জন্য হবু প্রেসিডেন্ট ডোনাল্ড ট্রাম্পের কড়া সমালোচনা করেছেন। ট্রাম্পের আস্থাহীনতাকে ‘সন্দেহাতীতভাবে নির্বুদ্ধিতা’ আখ্যায়িত করে বাইডেন বলেছেন, কথায় কথায় টুইট করে আক্রমণাত্মক বক্তব্য দেওয়া বাদ দিয়ে ট্রাম্পের এখন ‘সাবালক’ হওয়া উচিত।বিদায়ী প্রেসিডেন্ট বারাক ওবামার কাছে বৃহস্পতিবার পেশ করা একটি অতিগোপনীয় গোয়েন্দা প্রতিবেদনে রুশ চরদের শনাক্ত করার দাবি করেছেন মার্কিন গোয়েন্দারা।  প্রতিবেদন সংশ্লিষ্ট সূত্র বিষয়টি নিশ্চিত করে বলেছে, প্রতিবেদনে ‘রুশ চরদের’ নাম প্রকাশ করা হয়নি।রাশিয়া হ্যাকিংয়ের মাধ্যমে মার্কিন নির্বাচন-প্রক্রিয়ায় হস্তক্ষেপে জড়িত থাকার কথা অস্বীকার করে আসছে। উইকিলিকসের প্রতিষ্ঠাতা জুলিয়ান অ্যাসাঞ্জও রাশিয়ার কাছ থেকে তথ্য-উপাত্ত নেওয়া হয়নি বলে দাবি করেছেন।
 হিলারি ক্লিনটনকে হারিয়ে দিতে রাশিয়া ডেমোক্র্যাটদের নির্বাচনী প্রচারণার কম্পিউটার হ্যাক করেছে বলে মার্কিন গোয়েন্দারা অভিযোগ করে আসছেন। রাশিয়া এ অভিযোগ অস্বীকার করেছে। ডোনাল্ড ট্রাম্পও মার্কিন গোয়েন্দাদের অভিযোগের সত্যতা নিয়ে প্রশ্ন তোলেন। গতকাল শুক্রবার এ বিষয়ে ট্রাম্পকে অবহিত করেছেন গোয়েন্দারা।
মার্কিন টেলিভিশন চ্যানেল পিবিএস নেটওয়ার্ককে দেওয়া সাক্ষাৎকারে ভাইস প্রেসিডেন্ট জো বাইডেন হ্যাকিং নিয়ে ট্রাম্পের অবস্থানের কড়া সমালোচনা করেন। তিনি বলেন, ‘প্রতিরক্ষা গোয়েন্দা থেকে শুরু করে সিআইএ—এ রকম অনেক গোয়েন্দা সংস্থার ওপর একজন প্রেসিডেন্টের আস্থা না রাখা এবং তাদের বক্তব্য শুনতেও তাঁর প্রস্তুতি না থাকাটা সন্দেহাতীতভাবেই নির্বুদ্ধিতা।’
ট্রাম্প একের পর এক টুইটারে যে আক্রমণাত্মক বক্তব্য দিয়ে যাচ্ছেন, সে বিষয়ে দৃষ্টি আকর্ষণ করা হলে জো বাইডেন বলেন, ‘অনেক হয়েছে ট্রাম্প, এবার বড় হোন, সাবালক হওয়ার সময় হয়েছে, আপনি এখন একজন প্রেসিডেন্ট।’ তবে একপর্যায়ে ট্রাম্পকে ‘একজন ভালো মানুষ’ বলেও উল্লেখ করেন বাইডেন।
বৃহস্পতিবার সিনেটে শুনানিতে জাতীয় গোয়েন্দা সংস্থার পরিচালক জেমস ক্ল্যাপার বলেন, ‘রাশিয়ার প্রেসিডেন্ট ভ্লাদিমির পুতিনের নির্দেশেই’ দেশটির হ্যাকাররা মার্কিন নির্বাচনে ডেমোক্রেটিক পার্টির কম্পিউটার হ্যাক করেছিল।
ওয়াশিংটন পোস্ট এবং এনবিসি নিউজ গোয়েন্দা সূত্রের বরাত দিয়ে বলেছে, মার্কিন গোয়েন্দারা নির্বাচনের পরপরই রুশদের যোগাযোগ নেটওয়ার্কে ঢুকেছিলেন। তাঁরা জানতে পারেন, রুশ কর্মকর্তারা ট্রাম্পের বিজয় উদ্‌যাপন করছেন।
এদিকে ডোনাল্ড ট্রাম্পের ক্ষমতা হস্তান্তরকালীন দলের পক্ষ থেকে এক আদেশে, যুক্তরাষ্ট্রের ৪৫তম প্রেসিডেন্টের অভিষেকের দিনের মধ্যে বিভিন্ন দেশে বর্তমান প্রেসিডেন্ট বারাক ওবামার সময় রাজনৈতিকভাবে নিয়োগপ্রাপ্ত রাষ্ট্রদূতদের নিজ নিজ পদ থেকে সরে দাঁড়াতে বলা হয়েছে। বার্তা সংস্থা রয়টার্সকে এক টুইট বার্তায় নিউজিল্যান্ডে নিযুক্ত মার্কিন রাষ্ট্রদূত মার্ক গিলবার্ট জানিয়েছেন, তিনি ২০ জানুয়ারি দেশের উদ্দেশে রওনা হচ্ছেন। যুক্তরাষ্ট্রের পররাষ্ট্র দপ্তরের তারবার্তার মাধ্যমে গত ২৩ ডিসেম্বর ওই আদেশ পাঠানো হয় বলেও জানান তিনি।
