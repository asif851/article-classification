

যুক্তরাষ্ট্রের ফার্স্ট লেডি মেলানিয়া ট্রাম্প আজ শুক্রবার স্বামী ডোনাল্ড ট্রাম্পের অভিষেকের জন্য মার্কিন ফ্যাশন নকশাকার রালফ লরেনের তৈরি একটি নীল স্যুট পরেছেন। সাবেক মার্কিন ফার্স্ট লেডি জ্যাকুলিন কেনেডি তাঁর স্বামী জন এফ কেনেডির অভিষেকে প্রায় এমন পোশাকই পরেছিলেন।
এএফপির খবরে বলা হয়, মেলানিয়া মার্জিত নীল স্যুট পরেছেন। মিহি নরম কাশ্মীরি পশম দ্বারা তৈরি ওই পোশাক তাঁর গলা থেকে হাঁটুর নিচ পর্যন্ত নেমে গেছে। কানে পরেছেন হীরের দুল।
ডেমোক্রেটিক প্রেসিডেন্ট জন এফ কেনেডির স্ত্রী জ্যাকুলিন কেনেডিকে যুক্তরাষ্ট্রের সবচেয়ে আড়ম্বরপূর্ণ ফার্স্ট লেডি হিসেবে বিবেচনা করা হতো।
মেলানিয়ার মুখপাত্র বলেন, ‘ডোনাল্ড ট্রাম্পের ঐতিহাসিক শপথের পরই যুক্তরাষ্ট্রের ফার্স্ট লেডি হবেন মেলানিয়া। মার্কিন নকশাকার রালফ লরেনের নকশা করা পোশাক পরেছেন মেলানিয়া।’
যুক্তরাষ্ট্রের ৪৫তম প্রেসিডেন্ট হিসেবে ডোনাল্ড ট্রাম্পের শপথ অনুষ্ঠানের আনুষ্ঠানিকতা শেষ হয়েছে। এরই অংশ হিসেবে স্থানীয় সময় শুক্রবার সকাল সাড়ে আটটার দিকে হবু প্রেসিডেন্ট ডোনাল্ড ট্রাম্প পরিবারের সদস্যসহ সেন্ট জনস চার্চে গিয়ে প্রার্থনায় অংশ নেন। এ সময় হবু ভাইস প্রেসিডেন্ট মাইক পেন্স এবং তাঁর পরিবারের সদস্যরাও প্রার্থনায় অংশ নেন।
সেখান থেকে বিদায়ী প্রেসিডেন্ট বারাক ওবামা ও ফার্স্ট লেডি মিশেল ওবামা সকাল সাড়ে নয়টার দিকে ডোনাল্ড ট্রাম্প ও তাঁর স্ত্রী মেলানিয়া ট্রাম্পকে এক আনুষ্ঠানিক চা পানের জন্য হোয়াইট হাউসে আমন্ত্রণ জানান।
 
যুক্তরাষ্ট্রের ইতিহাসে ফ্যাশন দুনিয়া থেকে আসা প্রথম ফার্স্ট লেডি হলেন মেলানিয়া ট্রাম্প। রূপ-সৌন্দর্যে কম নন তিনি। দীর্ঘাঙ্গী, একহারা আর আছে ফ্যাশন দুনিয়ার মডেল হওয়ার অভিজ্ঞতা। যুক্তরাষ্ট্রের ফার্স্ট লেডিদের শপথগ্রহণ অনুষ্ঠানে পরা গাউন স্মিথসোনিয়ানস ন্যাশনাল মিউজিয়ামে রাখা হয়। যুক্তরাষ্ট্রের ইতিহাস ও ঐতিহ্যের স্মারক রাখা হয় এই জাদুঘরে। সেখানে প্রেসিডেন্ট আইজেন হাওয়ার থেকে শুরু করে মিশেল ওবামার ২০০৯ সালে পরা গাউনও রয়েছে।
ধারণা করা হচ্ছে, মার্কিন ইতিহাসে ফ্যাশন দুনিয়া থেকে আসা প্রথম ফার্স্ট লেডি মেলানিয়া ট্রাম্প অনেকের পছন্দনীয় ও স্টাইলিশ ফার্স্ট লেডি হবেন।
আরও পড়ুন:ট্রাম্পের শপথে কোন পোশাক পরবেন মেলানিয়া!
