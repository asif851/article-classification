
যুক্তরাষ্ট্রের মিজৌরি অঙ্গরাজ্যে কৃষ্ণাঙ্গ তরুণ মাইকেল ব্রাউনকে গুলি করে হত্যা করা শ্বেতাঙ্গ পুলিশ সদস্য ড্যারেন উইলসন পদত্যাগ করেছেন। তাঁর আইনজীবী এ কথা জানিয়েছেন। খবর এএফপি ও এপির।মিজৌরির সেন্ট লুইসের ফার্গুসন শহরতলিতে গত আগস্টে এক অপ্রীতিকর ঘটনার জেরে মাইকেল ব্রাউনকে গুলি করে হত্যা করেন উইলসন। স্থানীয় সংবাদপত্র সেন্ট লুইস পোস্ট-ডিসপ্যাচ শনিবার লিখেছে, পদত্যাগের কারণ হিসেবে স্থানীয় পুলিশের অন্যান্য সদস্য ও ফার্গুসনের বাসিন্দাদের নিরাপত্তার কথা উল্লেখ করেছেন উইলসন। পদত্যাগ প্রসঙ্গে তিনি বলেছেন, জীবনে এত কঠিন কাজ আর করতে হয়নি তাঁকে।আইনজীবী নিল ব্রান্টরেজার অবশ্য আগেই ইঙ্গিত দিয়েছিলেন, ছুটিতে থাকা উইলসন পুলিশ বাহিনী থেকে পদত্যাগ করবেন। দায়িত্বে আর কখনো ফিরে আসবেন না।উইলসন দাবি করেছেন, তিনি আত্মরক্ষার প্রয়োজনে গুলি চালিয়েছিলেন। এ ঘটনায় ফার্গুসনসহ যুক্তরাষ্ট্রজুড়ে বিভিন্ন মাত্রায় টানা বিক্ষোভ চলছে। গ্র্যান্ড জুরি উইলসনকে ওই হত্যাকাণ্ডের দায়ে অভিযুক্ত না করার সিদ্ধান্ত নিলে গত সপ্তাহে আবারও বিক্ষোভ শুরু হয়। বিক্ষোভকারীদের অভিযোগ, পুলিশ শ্বেতাঙ্গদের প্রতি পক্ষপাত দেখাচ্ছে।পদযাত্রা কর্মসূচি শুরু: এএফপি জানায়, নাগরিক অধিকার আন্দোলনকর্মীরা পুলিশ বাহিনীতে সংস্কারের দাবি এবং মাইকেল ব্রাউন হত্যার বিচারে গঠিত গ্র্যান্ড জুরির সিদ্ধান্তের প্রতিবাদে গত শনিবার সাত দিনের এক পদযাত্রা কর্মসূচি শুরু করেছেন। সেন্ট লুইসের ফার্গুসন শহরতলি থেকে মিজৌরির রাজধানী জেফারসন সিটি অভিমুখে ‘ন্যায়ের জন্য যাত্রা’ শীর্ষক ১৯২ কিলোমিটারের ওই পদযাত্রা কর্মসূচি চলবে। এর আয়োজন করেছে দ্য ন্যাশনাল অ্যাসোসিয়েশন ফর দি অ্যাডভান্সমেন্ট অব কালারড পিপল (এনএএসিপি) নামের অশ্বেতাঙ্গদের অধিকার রক্ষাবিষয়ক একটি সংগঠন। এতে ১০০ জনের একটি বিশেষ দল অংশ নিচ্ছে এবং আরও হাজারো মানুষের অংশগ্রহণ প্রত্যাশা করা হচ্ছে। ফার্গুসনের পুলিশপ্রধানের পদত্যাগ, দেশজুড়ে পুলিশ বাহিনীতে সংস্কার এবং বর্ণবাদী আচরণের অবসানের দাবিতে এই কর্মসূচি পালিত হচ্ছে।
