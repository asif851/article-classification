
বাংলাদেশি বংশোদ্ভূত ব্রিটিশ এমপি রুশনারা আলী লেবার পার্টির ডেপুটি লিডার পদে প্রার্থী হচ্ছেন। রুশনারার গণমাধ্যম উপদেষ্টা সৈয়দ মনসুর উদ্দিন প্রথম আলোকে এ তথ্য নিশ্চিত করেছেন।যুক্তরাজ্যে ৭ মে নির্বাচন অনুষ্ঠিত হয়। ভোটের ফলে ক্ষমতাসীন প্রধানমন্ত্রী ডেভিড ক্যামেরনের কনজারভেটিভ দল আরও পাঁচ বছরের জন্য দেশ শাসন করার ক্ষমতা পায়। সব হিসাব-নিকাশ উল্টে সবাইকে চমক দিয়ে দেশটির সাধারণ নির্বাচনে সংখ্যাগরিষ্ঠতা পায় দলটি। পরাজয় মেনে নিয়ে দলীয় পদ থেকে পদত্যাগ করেন বিরোধী লেবার দলের নেতা এড মিলিব্যান্ড। তাঁর পদত্যাগের পর দলের ডেপুটি লিডার হ্যারিয়েট হারম্যান ভারপ্রাপ্ত প্রধান হিসেবে দায়িত্ব পালন করেন। তিনিও পদত্যাগের ঘোষণা দেন। ফলে এ পদে লড়তে যাচ্ছেন রুশনারা আলী। সেপ্টেম্বরে এ নির্বাচন হবে।দলীয় সূত্রে জানা গেছে, লেবার পার্টির লিডার বা ডেপুটি লিডার হতে হলে ৩৫ জন এমপির সমর্থন লাগে। রুশনারা আলী মৌখিকভাবে এ সংখ্যক এমপির সমর্থন পেয়েছেন বলে দাবি করেছেন।
যুক্তরাজ্যের সাধারণ নির্বাচনে পূর্ব লন্ডনের ‘বেথনাল গ্রিন অ্যান্ড বো’ আসনে লেবার পার্টির বাংলাদেশি বংশোদ্ভূত প্রার্থী রুশনারা আলী বিপুল ভোটের ব্যবধানে জয়ী হন। তিনি ৩২ হাজার ৩৮৭ ভোট পান। তাঁর নিকটতম প্রতিদ্বন্দ্বী কনজারভেটিভ পার্টির প্রার্থী ম্যাথিও স্মিথ পান আট হাজার ৭০ ভোট।
গতবারের নির্বাচনে (২০১০ সাল) বাংলাদেশি অধ্যুষিত পূর্ব লন্ডনের একই আসনে লেবার পার্টির এমপি নির্বাচিত হন রুশনারা। অক্সফোর্ড-পড়ুয়া উদীয়মান রাজনীতিক রুশনারার এই বিজয়ের মধ্য দিয়ে ব্রিটিশ পার্লামেন্টে বাংলাদেশিদের অভিষেক ঘটে।
রুশনারা সিলেটি কন্যা। জন্ম বিশ্বনাথে। ১৯৭৫ সালে জন্ম নেওয়া রুশনারা প্রথমবার যুক্তরাজ্যের এমপি নির্বাচিত হয়ে আন্তর্জাতিক উন্নয়ন ও শিক্ষা-বিষয়ক ছায়ামন্ত্রীর দায়িত্ব পালন করেন। সর্বশেষ তিনি পার্লামেন্টারি ট্রেজারি সিলেক্ট কমিটির সদস্য হিসেবে মেয়াদ পূর্ণ করেন।
