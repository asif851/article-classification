
লিবিয়ার উপকূলের কাছে কয়েকশ অভিবাসন প্রত্যাশীদের নিয়ে ডুবে যাওয়া দুটি নৌকায় নিহতদের মধ্যে শিশুসহ পাঁচজন বাংলাদেশি আছেন। নৌকায় থাকা ২২ বাংলাদেশিকে জীবিত উদ্ধার করা হয়েছে। নিখোঁজ আছেন চার বাংলাদেশি।তিউনিসিয়ায় অবস্থিত বাংলাদেশের লিবিয়া দূতাবাসের এক কর্মকর্তার বরাত দিয়ে বিবিসি বাংলা এ খবর জানিয়েছে।তিউনিসিয়ায় অবস্থিত বাংলাদেশের লিবিয়া দূতাবাসের কর্মকর্তা চার্জ দ্য অ্যাফেয়ার্স মোজাম্মেল হক বিবিসি বাংলাকে বলেছেন, ডুবে যাওয়া নৌকা দুটিতে মোট ৩১ জন বাংলাদেশি ছিলেন। এর মধ্যে পাঁচজন মারা গেছেন। তিনি জানান, এই পাঁচজনের মধ্যে দুজন শিশু।লাইফ জ্যাকেট পরে থাকায় বেশির ভাগ বাংলাদেশি অভিবাসন প্রত্যাশীদের জীবিত উদ্ধার করা সম্ভব হয়েছে বলে দূতাবাস সূত্রে জানা গেছে।মোজাম্মেল হক বলেন, চারটি পরিবারসহ মোট ৩১ জন বাংলাদেশি লিবিয়ার জুয়ারা এলাকা দিয়ে ট্রলারে করে ইতালি যাওয়ার চেষ্টা করছিলেন বলে তাঁরা জানতে পেরেছেন। নৌকার তলদেশে ফুটো থাকায়, প্রায় এক ঘণ্টা যাওয়ার পরই নৌকাটি উল্টে ডুবে যায়।
ছয় বছর আর ছয় মাস বয়সী দুই শিশু সেখানেই মারা যায় বলে মোজাম্মেল হক জানিয়েছেন। আরও দুইটি পরিবারের চারজন এখনো নিখোঁজ রয়েছে। অন্যরা লাইফ জ্যাকেট পরে থাকায় তাঁরা সারা রাত ভেসে ছিলেন। ভোরে তাঁদের উদ্ধার করা হয়। তাঁদের লিবিয়ায় ফিরিয়ে আনা হয়েছে।যাঁদের ফিরিয়ে আনা হয়েছে তাঁদের সঙ্গে বাংলাদেশের দূতাবাসের কর্মকর্তাদের কথা হয়েছে। এদের দুইটি পরিবার সির্তে শহর থেকে এসেছে, অন্যরা ত্রিপোলিতেই বাস করতেন।তিউনিসিয়ায় অবস্থিত বাংলাদেশের লিবিয়া দূতাবাসের কর্মকর্তা চার্জ দ্য অ্যাফেয়ার্স মোজাম্মেল হক বিবিসি বাংলাকে বলেন, দীর্ঘদিন ধরে এই পরিবারগুলো লিবিয়াতে রয়েছেন। সন্তানদের সবার জন্ম হয়েছে লিবিয়ায়। তবে দেশটির পরিস্থিতি খারাপ হয়ে যাওয়ায় তাঁরা সমুদ্রপথে ইতালি যাওয়ার চেষ্টা করছিলেন। তিনি বলেন, এর আগেও তাঁরা খবর পেয়েছিলেন এই পরিবারগুলো ইতালি যাওয়ার চেষ্টা করছে। তাঁদের বারবার সতর্ক করার পরেও ঝুঁকি নিয়ে সমুদ্র পথে তাঁরা সেখানে যাওয়ার চেষ্টা করেন। এখন পরিবারগুলোর ইচ্ছা অনুযায়ী পরবর্তী ব্যবস্থা নেওয়া হবে বলে তিনি জানান।বিবিসির খবরে বলা হয়েছে, লিবিয়া উপকূলে ডুবে যাওয়া নৌকা দুটিতে প্রায় ৫০০ অভিবাসন প্রত্যাশী ছিল। এরা ভূমধ্যসাগর পাড়ি দিয়ে ইউরোপে আসার চেষ্টা করছিল। লিবিয়ার উপকূলরক্ষীরা উদ্ধারকৃতদের তীরে আনার অভিযান অব্যাহত রেখেছে।জাতিসংঘের এক হিসেবে বলা হয়েছে, এ বছর ভূমধ্যসাগর পাড়ি দিয়ে ইউরোপে প্রবেশের করতে গিয়ে ২ হাজার ৪০০ জন ডুবে মারা গেছেন।
