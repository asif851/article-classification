
যুক্তরাষ্ট্রে শুরু হয়েছে উত্তর আমেরিকা আন্তর্জাতিক বাংলা উৎসব ও বইমেলা। গতকাল শুক্রবার নিউইয়র্কের জ্যাকসন হাইটসে তিন দিনব্যাপী বাংলা উৎসব ও বইমেলার উদ্বোধন করেন অধ্যাপক আবদুল্লাহ আবু সায়ীদ।   উদ্বোধনের পর জ্যাকসন হাইটসের ডাইভারসিটি প্লাজা থেকে প্রবাসী বাংলাদেশিরা মঙ্গল শোভাযাত্রা করেন। দেশি পোশাকে পরে মঙ্গল শোভাযাত্রায় অংশ নেন সবাই।
শোভাযাত্রার শুরুতে সাংস্কৃতিক ব্যক্তিত্ব রামেন্দু মজুমদার, যুক্তরাষ্ট্রে বাংলাদেশের কনসাল জেনারেল শামীম আহসান ও বাংলাদেশ সরকারের পার্বত্য চট্টগ্রাম বিষয়ক সচিব নব বিক্রম কিশোর ত্রিপুরা বক্তব্য রাখেন।
বাংলা উৎসব ও বইমেলা ঘিরে যুক্তরাষ্ট্রের বিভিন্ন অঙ্গরাজ্য ও কানাডা থেকে আসা লেখক, সাংবাদিকেরা জ্যাকসন হাইটসে যাচ্ছেন। বইমেলায় ঢাকায় প্রকাশিত বই ছাড়াও বিদেশ থেকে প্রকাশিত বইয়ের সমাহার ঘটেছে। মেলা ঘিরে প্রবাসের লেখকেরা প্রকাশনী সংস্থার প্রতিনিধিদের সঙ্গে মত বিনিময় করার সুযোগ পাচ্ছেন।
উৎসবে মুক্তিযুদ্ধ বিষয়ক প্রদর্শনী শুরু হয়েছে। এই প্রদর্শনীর মাধ্যমে প্রবাসে বড় হওয়া বাঙালি নতুন প্রজন্মের কাছে মুক্তিযুদ্ধের নানা দিক তুলে ধরা হচ্ছে। উদ্বোধনী সভায় বাংলাদেশের মুক্তিযুদ্ধের সহযোদ্ধা, মুক্তির গান খ্যাত লেয়ার লেভিনকে বিশেষ সম্মাননা জানানো হয়।
