
দিল্লির মুখ্যমন্ত্রী হিসেবে আজ শনিবার দুপুরে রামলীলা ময়দানে শপথ নিয়েছেন আদমি পার্টির (এএপি) প্রধান অরবিন্দ কেজরিওয়াল। তাঁর সঙ্গে শপথ নিয়েছেন আরও ছয়জন মন্ত্রী। টাইমস অব ইন্ডিয়া অনলাইনের প্রতিবেদনে জানানো হয়, পদত্যাগের ঠিক এক বছরের মাথায় আবার দিল্লির মুখ্যমন্ত্রী হিসেবে শপথ নিলেন কেজরিওয়াল। তিনি দিল্লির সপ্তম মুখ্যমন্ত্রী। দ্বিতীয়বারের মতো রামলীলার খোলা ময়দানে শপথ নেন এএপিপ্রধান। ২০১৩ সালে প্রথমবার একই স্থানে শপথ নিয়েছিলেন তিনি। তাঁর শপথ গ্রহণ অনুষ্ঠানে প্রায় এক লাখ দর্শক উপস্থিত রয়েছেন বলে দাবি এএপির। এএপির জ্যেষ্ঠ সদস্য এবং তাঁদের পরিবারের সদস্যরা এই অনুষ্ঠানে উপস্থিত আছেন। অনুষ্ঠানে রয়েছেন কেজরিওয়ালের স্ত্রী, বাবা-মা, দুই সন্তানসহ পরিবারের সদস্যরা।শপথ গ্রহণ অনুষ্ঠানে প্রধানমন্ত্রী নরেন্দ্র মোদি, স্বরাষ্ট্রমন্ত্রী রাজনাথ সিং, কেন্দ্রীয় নগর উন্নয়নমন্ত্রী ভেঙ্কাইয়া নাইডুকে আমন্ত্রণ জানানো হলেও তাঁরা কেউই ‘অন্য কাজ থাকায়’ হাজির হননি। শপথ গ্রহণ অনুষ্ঠানের জন্য রামলীলা ময়দান প্রস্তুত করতে গতকাল শুক্রবার এএপির কর্মীরা ব্যস্ত সময় কাটান। ময়দানে প্রায় ৩৫ হাজার দর্শকের জন্য বসার ব্যবস্থা করা হয়েছে। বাকিদের দাঁড়িয়ে অনুষ্ঠান দেখতে হচ্ছে। 
ময়দানের ভেতরে ৯টি ও বাইরে ১০টি এলইডি পর্দা লাগানো হয়েছে। শপথ গ্রহণ অনুষ্ঠানকে কেন্দ্র করে ময়দান ও এর আশপাশের এলাকায় নিরাপত্তা জোরদার করা হয়েছে। আইনশৃঙ্খলা রক্ষাকারী বাহিনীর প্রায় তিন হাজার সদস্য নিরাপত্তা দিচ্ছেন। তাঁদের সহায়তা করছেন এএপির প্রায় দুই হাজার সদস্য। স্থানীয় সময় দুপুর সোয়া ১২টায় কেজরিওয়ালকে শপথ গ্রহণ করান দিল্লির উপরাজ্যপাল নাজিব জং। এরপর অন্য ছয়জন শপথ গ্রহণ করেন। তাঁরা হলেন মনীশ সিসোদিয়া, সত্যেন্দ্র জৈন, গোপাল রাই, জিতেন্দ্র টোমার, সন্দীপ কুমার ও আসিম আহমেদ খান। এনডিটিভি অনলাইনের প্রতিবেদনে জানানো হয়, গত চার দিন ধরে জ্বরে ভুগছেন কেজরিওয়াল। তিনি বেশ অসুস্থ। গাজিয়াবাদের বাসভবন থেকে গাড়িতে করে রামলীলা ময়দানে আসেন তিনি। শপথ গ্রহণের আনুষ্ঠানিকতা শেষে রাজঘাটে মহাত্মা গান্ধীর স্মৃতিসৌধে যাবেন কেজরিওয়াল। এরপর দায়িত্ব গ্রহণ করতে যাবেন সচিবালয়ে। বিকেল সাড়ে চারটায় মন্ত্রিসভার বৈঠকে সভাপতিত্ব করবেন তিনি।
