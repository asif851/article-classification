
রাশিয়ার বিরুদ্ধে ডেনমার্ক তার প্রতিরক্ষা মন্ত্রণালয়ের তথ্যে হ্যাকিংয়ের অভিযোগ তুলেছে। ন্যাটোর এই সদস্যরাষ্ট্রটি মস্কোর ‘আগ্রাসী’ আচরণের নিন্দা করেছে। ডেনমার্কের প্রতিরক্ষামন্ত্রী ক্লাউস ইয়র্ট গতকাল সোমবার সংবাদ সংস্থা রিতজাউকে বলেন, ‘এটি রাশিয়ার পক্ষ থেকে একটি অব্যাহত যুদ্ধের অংশ, যেখানে আমরা অত্যন্ত আগ্রাসী এক রাশিয়াকে দেখি।’  ডেনমার্কের সেন্টার ফর সাইবার সিকিউরিটির রোববারের এক প্রতিবেদনে বলা হয়, ক্রেমলিনপন্থী হ্যাকার দল এপিটি২৮ ডেনমার্কের প্রতিরক্ষা মন্ত্রণালয়ের কর্মচারীদের ২০১৫ ও ২০১৬ সালের ই-মেইল হ্যাক করেছে। মন্ত্রী বলেন, হ্যাক হওয়া ই-মেইলে সামরিক গোপন কোনো তথ্য নেই। কিন্তু এরপরও বিষয়টি গুরুতর।প্রতিবেদন অনুযায়ী, রুশ হ্যাকিং দলটি পন স্টর্ম, সোফাসি অ্যান্ড ফ্যান্সি বিয়ার্স নামে পরিচিত এবং এটির সঙ্গে রুশ সরকারের সম্পৃক্ততার অভিযোগ রয়েছে।
