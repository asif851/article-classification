
পাকিস্তানের সাবেক সেনাশাসক পারভেজ মোশাররফের বিরুদ্ধে গ্রেপ্তারি পরোয়ানা জারি করেছেন বেলুচিস্তান হাইকোর্ট। বেলুচিস্তানের জাতীয়তাবাদী নেতা নওয়াব আকবর খান বুগতি হত্যা মামলায় আজ সোমবার এই পরোয়ানা জারি করা হয়। পাকিস্তানের জিও নিউজের এক প্রতিবেদনে এ তথ্য জানানো হয়।পাকিস্তানের সন্ত্রাসবিরোধী একটি আদালত বুগতি হত্যা মামলায় পারভেজ মোশাররফকে খালাস দিয়েছিলেন। ওই রায়ের বিরুদ্ধে বেলুচিস্তান হাইকোর্টে আপিল করা হয়।বেলুচিস্তানের সাবেক গভর্নর বুগতি ২০০৬ সালে একটি গুহায় আত্মগোপনে থাকা অবস্থায় ভয়াবহ বিস্ফোরণে নিহত হন। তখন পাকিস্তানের ক্ষমতায় ছিলেন মোশাররফ। বুগতি নিহত হওয়ার ঘটনায় হত্যা মামলা হয়। ২০১২ সালে মোশাররফসহ উচ্চপদস্থ কয়েকজন কর্মকর্তার বিরুদ্ধে গ্রেপ্তারি পরোয়ানা জারি করেন দেশটির সন্ত্রাসবিরোধী একটি আদালত। একপর্যায়ে তথ্যপ্রমাণের অভাব ও স্বাস্থ্যগত কারণে ওই আদালত মোশাররফকে জামিনও দেন। পরে একই আদালত তাঁকে খালাস দেন।
