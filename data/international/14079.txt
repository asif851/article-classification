
সুইজারল্যান্ডের জেনেভায় ইরানের বিতর্কিত পারমাণবিক কর্মসূচি বিষয়ে তেহরানের সঙ্গে ছয় জাতির ‘জোরদার’ আলোচনা হয়েছে গতকাল শুক্রবার। আলোচনার দ্বিতীয় দিনে ইউরোপীয় ইউনিয়নের পক্ষ থেকে অগ্রগতির ব্যাপারে আশা করা হচ্ছিল। তবে পশ্চিমা কূটনীতিকদের কেউ কেউ বড় ধরনের সমঝোতার ব্যাপারে সংশয় প্রকাশ করেন।ইউরোপীয় ইউনিয়নের (ইইউ) পররাষ্ট্রনীতি-বিষয়ক প্রধান ক্যাথেরিন অ্যাশটনের মুখপাত্র মিখাইল মান গতকাল আলোচনার শুরুর দিকে বলেন, ‘জোরদার আলোচনা চলছে। আলোচনায় আরও অগ্রগতি আশা করছি।’দুই দিনব্যাপী এ আলোচনার প্রথম দিনে গত বৃহস্পতিবার ইরানের পররাষ্ট্রমন্ত্রী মোহাম্মদ জাভাদ জারিফ সমঝোতায় পৌঁছানোর ব্যাপারে আশাবাদ ব্যক্ত করেন।ইরানের পারমাণবিক কর্মসূচি নিয়ে আন্তর্জাতিক সম্প্রদায় দেশটির সঙ্গে কথা বলছে পি ফাইভ + ওয়ান জোট হিসেবে। এর অর্থ হচ্ছে জার্মানি এবং নিরাপত্তা পরিষদের পাঁচ স্থায়ী সদস্য যুক্তরাষ্ট্র, যুক্তরাজ্য, চীন, ফ্রান্স, রাশিয়া। উভয় পক্ষ ইরানের পারমাণবিক প্রকল্প বন্ধ ও দেশটির ওপর অবরোধ শিথিলের ব্যাপারে সমঝোতার চেষ্টা করছেন।জেনেভা থেকে পাওয়া তথ্য অনুযায়ী, ইরানের সমঝোতাকারীরা অন্তর্বর্তী চুক্তির প্রস্তাব দিয়েছেন। এর মধ্যে থাকবে তেহরানের ইউরেনিয়াম সমৃদ্ধকরণের ক্ষমতা হ্রাস, সত্যাসত্য নির্ধারণে উদ্যোগ গ্রহণ ও পারমাণবিক বোমা তৈরিতে সহায়ক উপাদান মজুদের ওপর কড়াকড়ি আরোপ ইত্যাদি বিষয়।গতকাল মার্কিন পররাষ্ট্র মন্ত্রণালয়ের মুখপাত্র জেন পিসাকি বলেছেন, ক্যাথেরিন অ্যাশটনের আমন্ত্রণে মার্কিন পররাষ্ট্রমন্ত্রী জন কেরি জেনেভা আলোচনায় যোগ দিতে গেছেন। সেখানে আলোচনায় মতপার্থক্য কমিয়ে আনার লক্ষ্যে ইরানের পররাষ্ট্রমন্ত্রী ও অ্যাশটনের সঙ্গে ত্রিপক্ষীয় বৈঠক করবেন তিনি।জেনেভায় আলোচনার প্রেক্ষাপটে বৃহস্পতিবার একদল মার্কিন সিনেটর ইরানের ওপর অবরোধ আরও কঠোর করার জন্য হোয়াইট হাউসের প্রতি আহ্বান জানিয়েছেন। তাঁরা বলেন, অবরোধ কঠোর করলেই পারমাণবিক প্রকল্প বন্ধে রাজি হবে ইরান।ওবামা বৃহস্পতিবার বলেন, অন্তর্বর্তী চুক্তি হলেই কেবল ইরানের ওপর থেকে অবরোধ শিথিল করা যেতে পারে। এবিসিকে দেওয়া এক সাক্ষাৎকারে ওবামা আরও বলেন, ‘তাদের (ইরান) বিশ্বাস করার প্রয়োজন নেই। আমাদের নিশ্চিত করতে হবে, তারা কী করছে তা দেখার জন্য একটি চুক্তি হয়েছে।’রুশ পররাষ্ট্রমন্ত্রী সের্গেই লাভরভ গতকাল মস্কোতে সাংবাদিকদের বলেন, তেহরানের পারমাণবিক প্রকল্প নিয়ে উভয় পক্ষের মধ্যে ‘একটি রোড ম্যাপ’সহ সমঝোতার সম্ভাবনা রয়েছে।এদিকে ইসরায়েলের প্রধানমন্ত্রী বেনিয়ামিন নেতানিয়াহু ইরানের তীব্র সমালোচনা করে বলেছেন, তারা চুক্তিতে পৌঁছাতে শত বছর ধরে আলোচনা চালিয়ে যেতে চাইবে। পারমাণবিক প্রকল্প বন্ধে চূড়ান্ত চুক্তি করবে না। এএফপি ও রয়টার্স।
