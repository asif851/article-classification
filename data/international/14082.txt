
নিয়মিত গাঁজা সেবনে দৃষ্টিশক্তির ক্ষতি হতে পারে। নতুন এক গবেষণায় এ কথা বলা হয়েছে।
ওই গবেষণার বরাত দিয়ে দ্য ইনডিপেনডেন্টের এক প্রতিবেদনে বলা হয়, ফ্রান্সে গবেষকেরা ২৮ জন গাঁজাসেবী ও মাদক সেবন করেন না এমন ২৪ জনকে নিয়ে গবেষণা করেন। তাঁরা ওই ব্যক্তিদের চোখের রেটিনার কোষগুলোতে বৈদ্যুতিক সংকেতে কেমন প্রতিক্রিয়া হয় তা পরীক্ষা করেন। তাঁরা দেখেছেন, গাঁজাসেবীদের চোখের রেটিনার কোষগুলো তুলনামূলক দেরিতে প্রতিক্রিয়া দেখাচ্ছে। এই দেরির মাত্রা খুব সামান্য হলেও তা উল্লেখযোগ্য।
জার্নাল অব দ্য আমেরিকান মেডিকেল অ্যাসোসিয়েশনের (জামা) গবেষকেরা বলেছেন, ‘গাঁজা সেবন করেন না, এমন ব্যক্তিদের চেয়ে গাঁজাসেবীদের চোখের রেটিনার কোষ থেকে প্রতিক্রিয়া ১০ মিলিসেকেন্ড পরে পাওয়া গেছে। গণস্বাস্থ্যসেবায় আমাদের গবেষণায় পাওয়া এই ফল গুরুত্বপূর্ণ হতে পারে। রেটিনাতে গাঁজার প্রভাব কী, সেটা জানার মাধ্যমে আমরা গাঁজা ব্যবহারের কারণে কেন্দ্রীয় স্নায়ুতন্ত্রে এর স্নায়বিক প্রভাব কী, সেটা জানা সম্ভব হতে পারে।’
তবে আমেরিকান মেডিকেল অ্যাসোসিয়েশনের সাময়িকী এক বিবৃতিতে ওই গবেষণাকে ‘ছোট’ ও ‘প্রাথমিক’ বলে উল্লেখ করেছে।
চোখের রেটিনায় গাঁজার প্রভাব নিয়ে গবেষণা করা গবেষকেরা বলেছেন, গাঁজার বৈধতা দেওয়া নিয়ে বিতর্কের স্বাধীনতার জন্য এর বিভিন্ন ধরনের প্রভাব সম্পর্কে আরও বেশি জ্ঞান অর্জন করা প্রয়োজন। যাতে জনগণ বিষয়টি জানতে পারে। তাঁরা বলেন, ‘ভবিষ্যতে গবেষণায় রেটিনার ওই প্রতিক্রিয়ার সম্ভাব্য প্রভাব কী এবং এই অস্বাভাবিকতা স্থায়ী, নাকি গাঁজা সেবন বাদ দেওয়ার পর আবার সেটি স্বাভাবিক হয়, তা ভবিষ্যৎ গবেষণায় জানা যাবে।’
