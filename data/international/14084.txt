
মেয়েটির নাম অময় আনতুনেত। বয়স মাত্র সাত বছর। এর মধ্যেই ইন্টারনেটে তাকে নিয়ে ব্যাপক আলোচনা চলছে। তাকে বলা হচ্ছে, সাত বছর বয়সী স্নায়ুবিজ্ঞানী!
বিবিসি অময় আনতুনেতকে নিয়ে একটি ভিডিও বানিয়েছে। সেখানে দেখা যাচ্ছে, পরিবারের সঙ্গে যুক্তরাষ্ট্রের জর্জিয়ার আটলান্টায় থাকে সে। তিন বছর বয়স থেকেই বিজ্ঞানের প্রতি আগ্রহ তার। বাবা দেভেন অ্যান্টোনিও শেফার্ডের গবেষণাগারটিতে তখন থেকেই তার অবাধ যাতায়াত।
বিজ্ঞানের প্রতি অময় আনতুনেতের ভালোলাগার একটি ভিডিও ২০১৫ সালে সামাজিক যোগাযোগ মাধ্যম ফেসবুকে পোস্ট করেন তার বাবা। এখন পর্যন্ত ২০ লাখ মানুষ এতে লাইক দিয়েছে এবং মন্তব্য করেছে।
শিশুটির বাবা দেভেন অ্যান্টেনিও শেফার্ড বলেন, ‘মেয়ে যা করতে পছন্দ করে, আমি চাই সে তা-ই করুক। সে যদি রাধুঁনি হতে চাইত, আমি তাকে রান্না শেখার ব্যাপারে সহায়তা করতাম। সে বিজ্ঞান পছন্দ করে। আমার পক্ষে যতটুকু সম্ভব, আমি তাকে সহায়তা করি।’
বিজ্ঞানে এত আগ্রহ কেন?
জানতে চাইলে অময় আনতুনেত বলে, ‘বিজ্ঞানে সবসময় নতুন কিছু শেখার থাকে। বিজ্ঞান সবসময়ই পরিবর্তনশীল।’  বড় হয়ে সে নিউরোসার্জন হতে চায় বলে জানাল। এ ছাড়া বাচ্চাদের বিজ্ঞান শেখানোর একটা প্রকল্প আছে তার।
