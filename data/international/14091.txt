
শান্তিতে নোবেল পুরস্কারজয়ী ভারতীয় নাগরিক কৈলাশ সত্যার্থীর নয়াদিল্লির বাসায় চুরি হয়েছে। আজ মঙ্গলবার ভোরে এই চুরির ঘটনা ঘটে। পুলিশের বরাতে টাইমস অব ইন্ডিয়া অনলাইনের প্রতিবেদনে এই তথ্য জানানো হয়।পুলিশ জানিয়েছে, কৈলাশ সত্যার্থীর নয়াদিল্লির বাসা থেকে বিভিন্ন মূল্যবান জিনিসপত্র নিয়ে গেছে চোর। চুরি যাওয়া জিনিসপত্রের মধ্যে তাঁর নোবেল পুরস্কারের রেপ্লিকাও রয়েছে।কৈলাস সত্যার্থী বর্তমানে যুক্তরাষ্ট্রে অবস্থান করছেন।শিষ্টাচারবিধি (প্রটোকল) অনুযায়ী, কৈলাশ সত্যার্থীর আসল নোবেল পুরস্কারটি রাষ্ট্রপতি ভবনে রাখা আছে।পুলিশের ধারণা, নোবেল পুরস্কারের বিষয়টি চোর হয়তো জানত। তবে সেটি যে নকল, তা হয়তো বুঝতে পারেনি।‘নোবেল পুরস্কার’ চুরির উদ্দেশ্যে কৈলাশ সত্যার্থীর বাসায় চোর হানা দিয়েছিল কি না, তা নিশ্চিত নয় পুলিশ।কৈলাশ সত্যার্থীর বাসায় চুরির ঘটনায় একটি অভিযোগ (এফআইআর) দায়ের করা হয়েছে। অগ্রাধিকার ভিত্তিতে অভিযোগ তদন্ত করছে পুলিশ।অপরাধ ও ফরেনসিক দল ঘটনাস্থলে গিয়ে আলামত সংগ্রহ করেছে।চোর ধরতে পুলিশ অভিযান চালাচ্ছে। ইতিমধ্যে বেশ কিছু লোককে আটকও করা হয়েছে। আটক ব্যক্তিদের মধ্যে ভাঙারি ব্যবসায়ী ও স্থানীয় অপরাধীরা রয়েছেন।২০১৪ সালে পাকিস্তানের নারীশিক্ষা আন্দোলনকর্মী মালালা ইউসুফজাইয়ের সঙ্গে শান্তিতে যৌথভাবে নোবেল পুরস্কার পান ভারতের শিশু অধিকারকর্মী কৈলাস সত্যার্থী। দুজনেরই অবদানের ক্ষেত্র শিশু, শিক্ষা ও শৈশব।
