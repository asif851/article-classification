
ভারতের তেহেলকা সাময়িকীর প্রতিষ্ঠাতা-সম্পাদক তরুণ তেজপালের (৫০) জামিন মঞ্জুর করেছেন দেশটির সুপ্রিম কোর্ট। গতকাল মঙ্গলবার সকালে শর্তসাপেক্ষে তাঁকে জামিন দেওয়া হয়। খবর এনডিটিভির।গোয়ার একটি হোটেলে অনুষ্ঠান চলাকালে এক নারী সহকর্মীকে যৌন হয়রানির অভিযোগে গত বছরের ৩০ নভেম্বর তরুণ তেজপালকে গ্রেপ্তার করা হয়। ছয় মাস কারাভোগের পর গত মে মাসে তিনি অন্তর্বর্তী জামিন পান। তাঁর মায়ের অন্ত্যেষ্টিক্রিয়া ও শেষকৃত্যে অংশগ্রহণের জন্য গত ১৯ মে তাঁকে তিন সপ্তাহের অন্তর্বর্তী জামিন দেওয়া হয়েছিল।সুপ্রিম কোর্ট গতকাল তরুণ তেজপালকে জামিন দেন একটি শর্তে। তা হলো, শুনানিকালে তিনি কোনো সাক্ষ্য-প্রমাণের ওপর অনধিকার হস্তক্ষেপ বা কোনো সাক্ষীকে প্রভাবিত করতে পারবেন না। মামলার বিচারকাজ চলার সময় তাঁকে আদালতে হাজির থাকতে হবে।সুপ্রিম কোর্ট যতটা সম্ভব দ্রুত, পারলে আগামী আট মাসের মধ্যে বিচারকাজ শেষ করতে নিম্ন আদালতকে নির্দেশ দেন।তেজপাল আশির দশকে ইন্ডিয়ান এক্সপ্রেস পত্রিকায় যোগদানের মধ্য দিয়ে সাংবাদিকতা শুরু করেন। সাংবাদিকতায় অবদানের জন্য ২০১০ সালে ইন্টারন্যাশনাল প্রেস ইনস্টিটিউটের পুরস্কার পান। এক নারী সহকর্মীকে ধর্ষণ ও যৌন নির্যাতনের অভিযোগে গত বছর ২০ নভেম্বর তেহেলকা ম্যাগাজিনের দায়িত্ব থেকে তাঁকে অব্যাহতি দেওয়া হয়।
