
পৃথিবীর সর্বোচ্চ শৃঙ্গ এভারেস্টে আরোহণ করতে গিয়ে মারা যাওয়া দুজন ভারতীয় পর্বতারোহীর মরদেহ উদ্ধারের অভিযান পরিত্যক্ত ঘোষণা করেছে নেপালি কর্তৃপক্ষ। খারাপ আবহাওয়ার কারণে উদ্ধার অভিযান পরিত্যক্ত ঘোষণা করা হয়। পর্বতারোহণের সময় অসুস্থ হয়ে দুই ভারতীয় পর্বতারোহী পরেশ নাথ ও গৌতম ঘোষের প্রাণহানি হয়েছে বলে ধারণা করা হচ্ছে। পরেশ নাথের দেহ গত শুক্রবার আট হাজার মিটার উঁচুতে চতুর্থ সর্বোচ্চ শৃঙ্গ সাউথ কোলের কাছাকাছি শনাক্ত করা হয়। গৌতম ঘোষের মরদেহও একই দিনে শনাক্ত করা হয়। ২১ মে শিখরে ওঠার সময় পরেশ নাথ ও গৌতম ঘোষ হারিয়ে যান বলে জানিয়েছিলেন কাঠমান্ডুর ট্রেকিং ক্যাম্প নেপালের ওয়াংচু শেরপা। শেরপারা বলেন, মারাত্মক বিরূপ আবহাওয়ার কারণে মরদেহ উদ্ধার করা সম্ভব হয়নি। এবার সম্ভব নয়। আগামীবার আবহাওয়া অনুকূলে এলে মরদেহ উদ্ধারের অভিযান শুরু করা হবে।
