
উত্তর কোরিয়া আবারও পরীক্ষামূলকভাবে স্কাড ক্ষেপণাস্ত্র ছুড়েছে। দক্ষিণ কোরিয়ায় নতুন প্রেসিডেন্ট শপথ নেওয়ার পর তৃতীয়বারের মতো ক্ষেপণাস্ত্রের পরীক্ষা চালাল দেশটি। খবর বিবিসির।
দক্ষিণ কোরিয়ার সেনাবাহিনী জানিয়েছে, আজ সোমবার উত্তর কোরিয়া ক্ষেপণাস্ত্রটি ছুড়েছে। এটি সমুদ্রের উপকূলীয় এলাকায় পড়ার আগে ঘণ্টায় ৪৫০ কিলোমিটার বেগে ধাবিত হচ্ছিল।
যুক্তরাষ্ট্রের হুঁশিয়ারি, মিত্র চীনের সংযমের আহ্বান ও জাতিসংঘের বিধান উপেক্ষা করেই ক্ষেপণাস্ত্র পরীক্ষা চালিয়ে যাচ্ছে উত্তর কোরিয়া। তবে পর্যবেক্ষকেরা বলেছেন, তৃতীয়বারের মতো ক্ষেপণাস্ত্র উৎক্ষেপণ এটাই প্রমাণ করে যে উত্তর কোরিয়া ক্ষেপণাস্ত্র উৎক্ষেপণে অনেক দূর এগিয়ে গেছে।
বিবিসির প্রতিবেদনে বলা হয়, উত্তর কোরিয়ার এই ক্ষেপণাস্ত্র পরীক্ষার বিরোধিতা করেছে জাপান। দেশটির অভিযোগ, পরীক্ষা চালানো ক্ষেপণাস্ত্রটি তাদের গুরুত্বপূর্ণ অর্থনৈতিক অঞ্চলে পড়েছে।
