
সাবেক তৃণমূল সাংসদ ও একদা মমতা-ঘনিষ্ঠ মুকুল রায়কে নিয়ে ভারতের পশ্চিমবঙ্গের বিজেপি নেতারা প্রবল অস্বস্তিতে রয়েছেন। মুকুল রায়কে বিজেপির শীর্ষ নেতারা দলের সদস্য করায় সেই অস্বস্তি আরও বেড়েছে। 
গত শুক্রবার মুকুল রায় দিল্লিতে বিজেপির কেন্দ্রীয় কার্যালয়ে গিয়ে দলটিতে যোগ দেন। বিজেপির শীর্ষ নেতৃত্ব মুকুলের সাংগঠনিক দক্ষতা ও অভিজ্ঞতাকে কাজে লাগিয়ে পশ্চিমবঙ্গে বিজেপির ভিতকে শক্তিশালী করতে চাইছেন। তবে রাজ্য বিজেপি যে বিষয়টি ভালোভাবে নেয়নি, তা শনিবার দলের রাজ্য সভাপতি দিলীপ ঘোষের কথাতেই স্পষ্ট। তিনি বলেছেন, ‘বিজেপিতে আসতে হলে কেউ মুকুল রায়ের হাত ধরবেন কেন? আমার হাত ধরেই সবাই বিজেপিতে আসবেন।’ তবে মুকুলকে দল এখনই বড় কোনো দায়িত্ব দিচ্ছে না। বরং পুরোনো ও নতুনের দ্বন্দ্ব যাতে দলের মধ্যে বিরোধ তৈরি না করে, সে ব্যাপারে বিজেপি নেতারা সতর্ক। ১০ নভেম্বর কলকাতার ধর্মতলার সভায় মুকুলকে কীভাবে পরিচয় করিয়ে দেওয়া হয়, সেদিকে লক্ষ্য সবার। মুকুল অবশ্য এই সভামঞ্চ থেকেই বিজেপির রাজনীতিতে আত্মপ্রকাশ করতে চান। বিজেপির শীর্ষ নেতারা অবশ্য রাজ্যে দলের দুর্বলতা কাটাতে যে মুকুলের ওপর ভরসা রাখছেন, সেটা বোঝা গেছে গত কয়েক দিনে দিল্লিতে বিজেপির শীর্ষ নেতাদের সঙ্গে ঘন ঘন বৈঠকে। বিজেপিতে যোগ দেওয়ার আগে ও পরে সভাপতি অমিত শাহর সঙ্গে মুকুল রায় একাধিকবার বৈঠক করেছেন। রোববার রাজনাথ সিংহ, নিতিন গড়করির মতো বর্ষীয়ান বিজেপি নেতাদের সঙ্গে বৈঠক করেছেন মুকুল রায়। রাজ্যের বিজেপি নেতারা এসব বৈঠকের দিকে নজর রাখছেন।
