
ভারতের উত্তর প্রদেশের নতুন মুখ্যমন্ত্রী যোগী আদিত্যনাথ একের পর চমক দেখিয়ে চলেছেন।  এবার রাজ্যের গরিব মানুষের পেটে স্বল্প খরচায় অন্ন দেওয়ার জন্য নতুন একটি প্রকল্প ঘোষণা করতে যাচ্ছেন মুখ্যমন্ত্রী।
গণমাধ্যমে প্রকাশিত খবরে বলা হচ্ছে, দারিদ্র্যসীমার নিচে বাস করা রাজ্যের মানুষের পেটে অন্ন জোগাতে তিন টাকায় সকালের নাশতা (ব্রেকফাস্ট) আর ৫ টাকায় দুপুরের খাবার (লাঞ্চ) খাওয়ানোর ব্যবস্থা করছে উত্তর প্রদেশ সরকার।  সকালের নাশতায় থাকবে ইডলি, সাম্বার, পোহা ও চা। আর দুপুরে থাকবে ভাত, ডাল, সবজি ও চাপাতি।  রাজ্যের অন্নপূর্ণা ভোজনালয় প্রকল্পের অধীনে সস্তায় সকালের নাশতা ও দুপুরের খাবারের এই বন্দোবস্ত হচ্ছে।  এর আগে রাজ্যে কসাইখানা বন্ধ, অ্যাসিড সন্ত্রাস বন্ধ ও কলেজশিক্ষকদের জিনস-টি শার্ট পরে কলেজে যাওয়ার ওপর নিষেধাজ্ঞা দিয়ে আলোচিত হন আদিত্যনাথ।
