
ভারতে রেস্তোরাঁগুলো ক্রেতাদের সার্ভিস চার্জ দিতে বাধ্য করতে পারবে না। সার্ভিস চার্জ হিসেবে এই বাড়তি অর্থ দেওয়ার বিষয়ে সিদ্ধান্ত নেবেন ক্রেতারা। রাজ্য সরকারগুলোর জন্য কেন্দ্রীয় সরকারের করা একটি নতুন নীতিমালায় এ কথা বলা হয়েছে।
ভোক্তা বিষয়ক কেন্দ্রীয় মন্ত্রী রাম বিলাস পাশওয়ান বলেছেন, প্রধানমন্ত্রী নরেন্দ্র মোদির কার্যালয় থেকে এ নীতিমালা পাশ হয়েছে। নীতিমালা বাস্তবায়নের জন্য তা রাজ্য সরকারের কাছে পাঠানো হবে।
রাম বিলাস পাশওয়ান গতকাল বৃহস্পতিবার কেন্দ্রের এ পদক্ষেপের বিষয়ে ধারাবাহিকভাবে টুইটারে পোস্ট দেন। তিনি বলেন, ‘সার্ভিস চার্জ সম্পূর্ণ ঐচ্ছিক এবং এটা বাধ্যতামূলক নয়। হোটেল ও রেস্তোরাঁগুলো সার্ভিস চার্জ নির্ধারণ করতে পারবে না। এটা ক্রেতাদের বিবেচনার ওপর ছেড়ে দেওয়া হবে।’
