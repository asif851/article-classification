
মার্কিন কংগ্রেসের দুজন সদস্য পাকিস্তানকে ‘সন্ত্রাসে মদদ দেওয়া রাষ্ট্র’ হিসেবে চিহ্নিত করে একটি বিল প্রতিনিধি পরিষদে উত্থাপন করেছেন।
রিপাবলিকান পার্টির কংগ্রেস সদস্য টেড পো এবং ডেমোক্রেটিক পার্টির সদস্য ডানা রোহরাবাখের এই বিলটি উত্থাপন করেন।
টেড পো মার্কিন প্রতিনিধি পরিষদের সন্ত্রাসবাদসংক্রান্ত উপকমিটির প্রধান। আর ডানা রোহরাবাখের কংগ্রেসের সন্ত্রাসবাদসংক্রান্ত কমিটির সদস্য। বিলটির প্রাসঙ্গিকতা নিয়ে টেড পো বলেন, পাকিস্তানের বিশ্বাসঘাতকতার জবাব দেওয়ার এটাই সময়। দেশটি যা সেভাবেই তাকে তুল ধরতে হবে। এটি সন্ত্রাসের মদদ দেওয়া একটি রাষ্ট্র।
দুই মার্কিন কংগ্রেস সদস্যের প্রস্তাবিত আইনের নাম ‘পাকিস্তান স্টেট স্পনসর অব টেরোরিজম ডেজিগনেশন অ্যাক্ট’ (এইচ আর ৬০৬৯)। পো বলেন, পাকিস্তান শুধু একটি অবিশ্বস্ত সহযোগী নয়, দেশটি দীর্ঘ সময় ধরে যুক্তরাষ্ট্রের শত্রুদের সহায়তা ও পৃষ্ঠপোষকতা করেছে।
টেড পো বলেন, ওসামা বিন লাদেনকে নিরাপদে থাকতে দেওয়া থেকে শুরু করে হাক্কানি নেটওয়ার্কের সঙ্গে সুসম্পর্ক—পাকিস্তানের সব আচরণেই স্পষ্ট— সন্ত্রাসের বিরুদ্ধে যুদ্ধে কোন পক্ষে আছে এই দেশটি। যুক্তরাষ্ট্রের পক্ষে যে তারা না, এটা নিশ্চিত।
প্রতিনিধি পরিষদের সন্ত্রাসবাদ-সংক্রান্ত উপকমিটির প্রধান আরও বলেন, তাদের উত্থাপিত বিলের বিষয়ে ওবামা প্রশাসন আনুষ্ঠানিক জবাব দেবে। তিনি বলেন, এই বিল উত্থাপন করার ৩০ দিনের মধ্যে মার্কিন পররাষ্ট্রমন্ত্রীকে একটি প্রতিবেদন দিতে হবে। সেখানে তাঁকে ব্যাখ্যা দিতে হবে পাকিস্তানকে সন্ত্রাসের মদতদাতা রাষ্ট্র হিসেবে গণ্য করা হবে কি না। যদি পাকিস্তানকে এ ধরনের রাষ্ট্র হিসেবে চিহ্নিত করা না হয়, তবে পররাষ্ট্রমন্ত্রীকে এর পক্ষে বিশদ যুক্তি দেখাতে হবে।
গত রোববার কাশ্মীরের নিয়ন্ত্রণরেখার কাছে উরিতে ভারতীয় সেনাবাহিনীর একটি ব্রিগেড সদর দপ্তরে কয়েকজন অস্ত্রধারীর সন্ত্রাসী হামলায় ১৮ জন ভারতীয় সেনা নিহত হন। ঘটনায় পাকিস্তানের সংশ্লিষ্টতা আছে বলে অভিযোগ করে ভারত। দেশটি বলছে, পাকিস্তান থেকে সীমান্ত পেরিয়ে ওই সন্ত্রাসীরা অনুপ্রবেশ করে। ভারতের স্বরাষ্ট্রমন্ত্রী রাজনাথ সিং ঘটনার পরপরই ক্ষুব্ধ প্রতিক্রিয়া জানিয়ে বলেন, পাকিস্তান একটি সন্ত্রাসী রাষ্ট্র। আন্তর্জাতিক বিশ্বে পাকিস্তানকে একঘরে করে তুলতে প্রচেষ্টা চালানোর কথাও বলেন তিনি।
ভারতের অভিযোগ, তার নিয়ন্ত্রিত কাশ্মীরে বিচ্ছিন্নতাবাদে উসকানি ও সন্ত্রাসবাদে সহায়তা দেয় পাকিস্তান। তবে পাকিস্তান এ অভিযোগ অস্বীকার করে বলে, কাশ্মীরের স্বাধীনতার দাবিতে তারা শুধু নৈতিক সমর্থনই দিয়ে থাকে।
