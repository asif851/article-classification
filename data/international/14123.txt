
মার্কিন প্রেসিডেন্ট ডোনাল্ড ট্রাম্পের জাতিসংঘে দেওয়া বক্তব্যকে ‘কুকুরের ঘেউ ঘেউ’ বলে বর্ণনা করেছে উত্তর কোরিয়া।
গত মঙ্গলবার জাতিসংঘের সাধারণ অধিবেশনে ভাষণ দেওয়ার সময় ট্রাম্প বলেন, উত্তর কোরিয়া যদি যুক্তরাষ্ট্র বা তার মিত্রদের জন্য হুমকি হয়ে দাঁড়ায়, তবে তিনি দেশটি ‘পুরোপুরি ধ্বংস’ করে দেবেন।
ট্রাম্পের ওই বক্তব্যের পর উত্তর কোরিয়ার পররাষ্ট্রমন্ত্রী রি ইয়োং-হো দেশটির পক্ষ থেকে এ বিষয়ে এই প্রথম মন্তব্য করলেন। রি ইয়োং হো নিউইয়র্কে জাতিসংঘের সদর দপ্তরের কাছে সাংবাদিকদের বলেন, ‘একটি কথা প্রচলিত আছে: কুকুর চিৎকার করলেও প্রদর্শনী চলতে থাকে।’ তিনি বলেন, ‘(ট্রাম্প) যদি মনে করেন কুকুরের মতো ঘেউ ঘেউ শব্দ করে তিনি আমাদের চমকে দেবেন, তবে পরিষ্কারভাবেই তিনি কল্পনার জগতে রয়েছেন।’
জাতিসংঘে ভাষণ দেওয়ার সময় উত্তর কোরিয়ার নেতা কিম জং-উনের সম্পর্কে ট্রাম্প বলেন, ‘এই রকেটমানব ও তাঁর সরকার আত্মঘাতী মিশনে রয়েছে।’
কিম জং-জনকে ‘রকেট ম্যান’ বলে ট্রাম্পের বর্ণনার বিষয় জানতে চাইলে উত্তর কোরিয়ার পররাষ্ট্রমন্ত্রী বলেন, ‘আমি তাঁর সহযোগীদের জন্য দুঃখ প্রকাশ করছি।’
