
মহারাজা বাবার সম্পত্তির উত্তরাধিকারী হয়েও অনেক বছর বঞ্চিত ছিলেন তাঁরা। অবশেষে আদালতের নির্দেশে ফিরে পেতে যাচ্ছেন মালিকানা। আর এ সম্পত্তির দাম ২০ হাজার কোটি রুপি! এই দুই সৌভাগ্যবান হলেন ভারতের পাঞ্জাব রাজ্যের ফরিদকোটের সাবেক মহারাজা হরিন্দার সিং ব্রারের মেয়ে অমৃতা কাউর ও দীপিন্দার কাউর। চন্ডীগড়ের এক আদালত ৩২ বছরের পুরোনো এক উইলকে বৃহস্পতিবার জাল ও অবৈধ ঘোষণা করেছেন। পাশাপাশি নির্দেশ দেন, সম্পত্তির মালিকানা দুই বোনকে ফিরিয়ে দিতে। এ সম্পত্তির মধ্যে উল্লেখযোগ্য হচ্ছে নয়াদিল্লির কোপার্নিকাস মার্গের প্রাসাদোপম ‘ফরিদকোট হাউস’, ফরিদকোট জেলায় একটি রাজকীয় প্রাসাদ ও একটি দুর্গ, ফরিদকোটে ২০০ একর জমি ও প্রায় হাজার কোটি রুপির স্বর্ণ ও অলংকার। সম্পত্তির মালিকানা নিয়ে আইনি লড়াই শুরু হয়েছিল ১৯৯২ সালে। ১৯৮১ সালে সড়ক দুর্ঘটনায় মারা যান মহারাজার একমাত্র ছেলে হারমহিন্দার। ছেলের মৃত্যুশোকে মহারাজার পাগলপ্রায় অবস্থার সুযোগ নিয়ে তাঁর কিছু কর্মকর্তা ও পরিচালক ওই জাল উইল তৈরি করেন। ১৯৮২ সালে ওই সম্পত্তি নিয়ে প্রতিষ্ঠা করা হয় মেহারওয়াল খেওয়াজি ট্রাস্ট। ১৯৮৯ সালে মারা যান মহারাজা হরিন্দার সিং। আইএএনএস।
