
চীনের উত্তর ও মধ্যাঞ্চলে বন্যায় অন্তত দেড় শ মানুষের মৃত্যু হয়েছে। নিখোঁজ রয়েছে অনেকে। হাজারো মানুষ বাস্তুচ্যুত হয়েছে।
গতকাল শনিবার বিবিসি অনলাইনের প্রতিবেদনে জানানো হয়, আকস্মিক বন্যা ও ভূমিধসে সবচেয়ে ক্ষতিগ্রস্ত হয়েছে হেবেই ও হেনান প্রদেশ।  দেশটির কর্মকর্তারা বলছেন, শুধু হেবেই প্রদেশে অন্তত ১১৪ জনের মৃত্যু হয়েছে। সেখানে নিখোঁজ রয়েছে ১১১ জন। ৫৩ হাজার ঘরবাড়ি বিধ্বস্ত হয়েছে।
হেনান প্রদেশে এ পর্যন্ত ১৫ জনের মৃত্যুর খবর পাওয়া গেছে। ৭২ হাজার মানুষকে বাড়িঘর থেকে সরিয়ে নেওয়া হয়েছে।
বন্যার পূর্বাভাস দিতে ব্যর্থতার অভিযোগ তুলে সরকারের বিরুদ্ধে বিক্ষোভ করেছে হেবেই প্রদেশের সিংতাইয়ের লোকজন।
চীনা কর্তৃপক্ষ বলেছে, তারা বন্যাকবলিত এলাকায় ক্ষতিগ্রস্তদের অর্থ সহায়তা দেবে।
বন্যায় ক্ষতিগ্রস্ত এলাকায় বিদ্যুৎ সরবরাহ বিচ্ছিন্ন হয়ে গেছে। যোগাযোগ ও পরিবহনব্যবস্থা ব্যাহত হচ্ছে।
