
রাশিয়ার আট বছরের ‘সুপার মডেল’ ক্রিস্টিনা পিমেনোভা ‘বিশ্বের সেরা সুন্দরী বালিকা’রও স্বীকৃতি পেয়েছে। তবে তার মা বলছেন, ক্রিস্টিনা নিজের খ্যাতি সম্পর্কে কিছুই জানে না। তাঁরা মেয়ের ভালোর জন্য এখনই খ্যাতি বা জনপ্রিয়তার বিষয়টি তাকে বুঝতে দিতেই চান না। খবর এএফপির।ক্রিস্টিনার মা সাবেক মডেল গ্লিকেরিয়া পিমেনোভা বলেন, ‘ক্রিস্টিনার মধ্যে কোনো অহংকার নেই। তারকা নিয়ে মাতামাতি কী, তাও জানে না।’গ্লিকেরিয়া বলেন, ‘ক্রিস্টিনা কখনো জনপ্রিয়তা শব্দটিই শোনেনি। আমরা বাড়িতে এ কথাটা কখনোই ব্যবহার করি না।’তিন বছর বয়সেই ক্রিস্টিনা বিশ্বখ্যাত ফ্যাশন প্রতিষ্ঠান আরমানি আর রোবার্তো কাভালির মডেল হয়েছে। নীল চোখ আর জাদুকরি হাসিতে সে জিতে নিয়েছে বহু হৃদয়। ফেসবুকে রয়েছে তার ২৫ লাখ ভক্ত।২০০৮ সালের ২৭ ডিসেম্বর মস্কোতে জন্ম ক্রিস্টিনার। জীবনের প্রথম মাসটি সে মায়ের সঙ্গে ফ্রান্সে কাটায়। তার বাবা রুসলান পিমেনোভা সেখানে ক্লাব ফুটবল খেলতেন। গ্লিকেরিয়া বলেন, ক্রিস্টিনা শরীরচর্চা পছন্দ করে। মায়ের মূল্যায়ন, ক্রিস্টিনা একটি সাধারণ মেয়ে। ভবিষ্যতে অভিনেত্রী বা চলচ্চিত্র পরিচালক হওয়ার স্বপ্ন রয়েছে তার।
