
‘আমি “মোদি কুর্তা” পরতে চাই।’ ভোজের আসরে এ কথা বলেই ফেললেন মার্কিন প্রেসিডেন্ট বারাক ওবামা। গতকাল রোববার সন্ধ্যায় নয়াদিল্লির রাষ্ট্রপতি ভবনে ভারতের রাষ্ট্রপতি প্রণব মুখার্জির দেওয়া রাষ্ট্রীয় নৈশভোজে এমন আগ্রহের কথা জানান ওবামা। এভাবে ভারতের প্রধানমন্ত্রী নরেন্দ্র মোদির সঙ্গে গলায় গলায় ভাবের আরেকটি দৃষ্টান্ত তুলে ধরেন তিনি।আজ সোমবার দ্য হিন্দু অনলাইনের প্রতিবেদনে জানানো হয়, ওই অনুষ্ঠানে মোদির উদ্দেশে ওবামা বলেন, ‘আমরা আপনার “দোস্তি” অনুভব করি। এতে আমি গভীরভাবে সম্মানিত বোধ করি।’ওবামা বলেন, ‘আজ রাতে আমি নিজে মোদি কুর্তা পরার কথা ভাবছি।’মোদি সম্পর্কে ওবামা বলেন, ‘আমি জানতাম না যে তিনি (মোদি) একসময় কুমিরের হামলা থেকে বেঁচে গেছেন। তাই তিনি দৃঢ়চেতা এবং তাঁর একটা ধাঁচ আছে।’অনুষ্ঠানে ভারতের সাবেক প্রধানমন্ত্রী মনমোহন সিং, কংগ্রেস সভানেত্রী সোনিয়া গান্ধীসহ প্রায় ২৫০ জন আমন্ত্রিত অতিথি ছিলেন।তিন দিনের রাষ্ট্রীয় সফরে গতকাল সকালে ভারত পৌঁছান ওবামা। তাঁর সঙ্গে ফার্স্ট লেডি মিশেল ওবামা রয়েছেন। আজ ভারতের প্রজাতন্ত্র দিবসের অনুষ্ঠানে প্রধান অতিথি ওবামা।
