
ইসরায়েল ফিলিস্তিনের গাজা উপত্যকায় গণহত্যা চালিয়েছে বলে অভিযোগ করেছেন মাহমুদ আব্বাস। গত শুক্রবার জাতিসংঘের সাধারণ অধিবেশনে দেওয়া ভাষণে ফিলিস্তিনের প্রেসিডেন্ট এ অভিযোগ করেন। খবর জাতিসংঘ ওয়েবসাইটের।মাহমুদ আব্বাস বলেন, গত যুদ্ধে ইসরায়েল যা করেছে, তা পুরোপুরি যুদ্ধাপরাধ। বিশ্ববাসীর চোখের সামনেই এ যুদ্ধাপরাধ করেছে তারা। তিনি বলেন, গাজায় করা যুদ্ধাপরাধের জন্য ইসরায়েলের শাস্তি পাওয়া উচিত।কড়া ভাষায় নিন্দা করলেও ইসরায়েলের বিরুদ্ধে আন্তর্জাতিক অপরাধ আদালতে যাওয়ার বিষয়টি সরাসরি উল্লেখ করেননি আব্বাস। যদিও অতীতে ইসরায়েলের বিরুদ্ধে তা করার হুমকি দিয়েছিলেন তিনি।ফিলিস্তিনের প্রেসিডেন্ট বলেন, ইসরায়েলি সর্বশেষ হামলায় গাজার নজিরবিহীন ক্ষয়ক্ষতি হয়েছে। আগের যেকোনো যুদ্ধের ক্ষয়ক্ষতিকে তা ছাড়িয়ে গেছে। তিনি বলেন, ইসরায়েলি দখলদারির অবসানসহ সমঝোতা হয়ে যাওয়া বিষয়গুলোর সমাধান না হলে আলোচনায় বসার কোনো মানে হয় না।গত ৮ জুলাই থেকে গাজায় ইসরায়েলের ৫০ দিনের বিমান ও গোলন্দাজ হামলায় অন্তত দুই হাজার ২০০ ফিলিস্তিনি নিহত হন। হামাসের রকেট হামলা বন্ধ ও তাদের তৈরি সুড়ঙ্গ কাঠামো ধ্বংস করতে ইসরায়েল ওই অভিযান চালায়।জাতিসংঘে ফিলিস্তিনি প্রেসিডেন্টের এ বক্তব্যের নিন্দা জানিয়েছে ইসরায়েল ও যুক্তরাষ্ট্র।আরও বিশ্বনেতার ভাষণ: ইরাকের প্রেসিডেন্ট ফুয়াদ মাসুম সাধারণ পরিষদের অধিবেশনে দেওয়া ভাষণে বলেন, আইএস জঙ্গিদের পরাজিত করা ছাড়া অন্য কোনো বিকল্প নেই। শুধু আইএসের জঙ্গি নয়, সব জায়গায় সব সন্ত্রাসীকেই নির্মূল করতে হবে।আইএসের বিরুদ্ধে লড়াইয়ে ইরাককে সামরিক সহায়তা ও ইরাকি বাস্তুচ্যুতদের মানবিক সহায়তা দেওয়ায় জাতিসংঘ, ইউরোপীয় ইউনিয়ন (ইইউ), যুক্তরাষ্ট্র ও বন্ধুপ্রতিম দেশগুলোর প্রতি কৃতজ্ঞতা জানান ইরাকের প্রেসিডেন্ট।মালয়েশিয়ার প্রধানমন্ত্রী নাজিব রাজাক বলেন, চরমপন্থার বিরুদ্ধে লড়াই খ্রিষ্টানের বিরুদ্ধে ইসলামের বা ইসলামের বিরুদ্ধে ইহুদিদের লড়াই নয়। সব সাম্প্রদায়িক চরমপন্থার বিরুদ্ধেই লড়াই করতে হবে।ছোট দ্বীপদেশগুলোর নেতারা জলবায়ু পরিবর্তনের নেতিবাচক প্রভাব মোকাবিলাকে অগ্রাধিকার দেওয়া ও নেতিবাচক প্রভাবের বিরুদ্ধে লড়াই করতে সহায়তা চেয়েছেন। দক্ষিণ প্রশান্ত মহাসাগরীয় দ্বীপদেশ সামোয়ার প্রধানমন্ত্রী টুইলায়েপা সেইলেলে বলেন, ‘জলবায়ু পরিবর্তনের বিষয়ে আন্তর্জাতিক সম্প্রদায়ের কার্যক্রম অপর্যাপ্ত। আমরা জলবায়ু পরিবর্তনের মূল কারণের দিকে নজর না দিয়ে আলামতের দিকে বেশি গুরুত্ব দিই।’নামিবিয়ার প্রেসিডেন্ট হিফিকেপুনে পোহাম্বা আফ্রিকায় ইবোলা মহামারি, সশস্ত্র দ্বন্দ্ব ও সন্ত্রাসবাদের হুমকিসহ মহাদেশটির নানা চ্যালেঞ্জের কথা তুলে ধরেন।
