
মেয়েটির নাম জিয়াং ঝাং জিই। থাকে চীনের জিয়াংঝি প্রদেশে। বয়স ১২ বছর। দুই পা নেই, অথচ নেচে মুগ্ধ করছে মানুষকে। তার নাচের ভিডিও এখন সামাজিক যোগাযোগ মাধ্যমে ভাইরাল।
সিনহুয়ার খবরে বলা হয়েছে, সুস্থ শিশু হিসেবে পৃথিবীতে আসে জিয়াং। ২০১০ সালে মাত্র ছয় বছর বয়সে বিদ্যালয় থেকে বাড়ি ফেরার পথে ট্রাকের ধাক্কায় গুরুতর জখম হয় সে। প্রাণে বাঁচলেও চিরতরে হারায় দুটি পা। মেয়ের এমন অবস্থা দেখে ভেঙে পড়েন মা।
তবে দমে যায়নি ছোট্ট জিয়াং। স্বপ্ন তার নৃত্যশিল্পী হওয়ার। একটু সুস্থ হয়েই স্বপ্ন পূরণে উদগ্রীব হয়ে পড়ে সে। গত চার বছর ধরে সে বিশেষভাবে নাচের প্রশিক্ষণ নিচ্ছে। দেশের বিভিন্ন প্রান্তে নৃত্য পরিবেশন করেছে সে। দর্শকেরা তার নৃত্যশৈলী দেখে মুগ্ধ। ভালোবেসে তাকে ডাকে ‘নাচের পরী’।
কোথায় পাও এমন শক্তি?—উত্তরে জিয়াং বলল, ‘ঘুম থেকে ওঠার পর থেকে রাতে ঘুমাতে যাওয়া পর্যন্ত নানা প্রতিকূল পরিস্থিতি সামাল দিতে হয় আমাকে। এ থেকে আমি শক্তি পাই। নাচ করার সময় আমি ভুলে যাই যে আমার দুটো পা নেই।’
