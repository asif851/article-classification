
যুক্তরাষ্ট্রের প্রেসিডেন্ট ডোনাল্ড ট্রাম্প উত্তর কোরিয়ার নেতা কিম জং–উনের সঙ্গে দ্বিপক্ষীয় বৈঠক চাইছেন। এর গুরুত্বপূর্ণ অগ্রগতি দেখা যাচ্ছে। উত্তর কোরিয়ার নেতা কিম জং–উনের সঙ্গে গোপন সাক্ষাৎ করতে যুক্তরাষ্ট্রের কেন্দ্রীয় গোয়েন্দা সংস্থার (সিআইএ) প্রধান মাইক পম্পেও পিয়ংইয়ং গেছেন। যুক্তরাষ্ট্রভিত্তিক বিভিন্ন সংবাদমাধ্যম এ তথ্য প্রকাশ করেছে।
যুক্তরাষ্ট্রের প্রেসিডেন্ট ডোনাল্ড ট্রাম্পের সঙ্গে কিমের সরাসরি সাক্ষাতের বিষয়ে কথা বলতেই তিনি সেখানে গেছেন বলে ওয়াশিংটন পোস্ট ও রয়টার্সকে জানান হোয়াইট হাউসের কর্মকর্তারা।
এর আগে ট্রাম্প বলেন, উত্তর কোরিয়ার সঙ্গে বৈঠকের বিষয়টি নিয়ে উচ্চপর্যায়ের কর্মকর্তারা সরাসরি আলোচনা করছেন।
ট্রাম্প বলেন, ‘উচ্চপর্যায়ে আলোচনা চলছে। কিমের সঙ্গে বৈঠকের বিষয়ে পাঁচটি স্থানকে বিবেচনা করা হচ্ছে।’
ট্রাম্পের মিত্র বলে পরিচিত জাপানের প্রধানমন্ত্রী শিনজো আবে বর্তমানে দেশটি সফর করছেন। উত্তর কোরিয়ার সঙ্গে দ্বিপক্ষীয় বৈঠকে জাপানের মতো মিত্র দেশকে যুক্তরাষ্ট্র পাশ কাটাতে পারে বলে আশঙ্কা করা হচ্ছে। ট্রাম্প ও আবের সম্পর্ক বেশ উষ্ণ বলেই মনে করা হয়। দ্বিতীয়বারের মতো আবেকে ট্রাম্প তাঁর মার এ লাগো রিসোর্টে গলফ খেলার জন্য আমন্ত্রণ জানিয়েছেন।
গত মাসে উত্তর কোরিয়ার পক্ষ থেকে দ্বিপক্ষীয় আলোচনার প্রস্তাব গ্রহণ করে আন্তর্জাতিক সম্প্রদায়কে তাক লাগিয়ে দেন ট্রাম্প। ট্রাম্প বলেছেন, জুন মাসের শুরুতে বা তার কিছু আগেই কিমের সঙ্গে বৈঠক হতে পারে।
