
জাপানের প্রধানমন্ত্রী শিনজো আবে দুই দিনের সরকারি সফরে আজ বুধবার ভারতে পৌঁছেছেন। ভারত-জাপান বার্ষিক শীর্ষ সম্মেলনে অংশ নিতে তিনি এ সফর করছেন।
ভারতীয় গণমাধ্যম জানিয়েছে, জাপানের প্রধানমন্ত্রী এবং তাঁর সফরসঙ্গীদের বহনকারী বিশেষ বিমানটি স্থানীয় সময় সাড়ে তিনটার দিকে আহমেদাবাদের সরদার বল্লভভাই বিমানবন্দরে অবতরণ করে।ভারতের প্রধানমন্ত্রী নরেন্দ্র মোদি জাপানের প্রধানমন্ত্রীকে বিমানবন্দরে অভ্যর্থনা জানান। এ সময় তাঁরা একে অপরের সঙ্গে কোলাকুলি করেন। পরে মোটর শোভাযাত্রা সহকারে জাপানের প্রধানমন্ত্রীকে নিয়ে যাওয়া হয়।প্রধানমন্ত্রী শিনজো আবের ভারত সফর উপলক্ষে আহমেদাবাদে এখন সাজ সাজ রব। বিমানবন্দর থেকে প্রায় আট কিলোমিটার পথজুড়ে নির্মাণ করা হয়েছে ২৮টি মঞ্চ। এসব মঞ্চগুলোতে ভারতের বিভিন্ন রাজ্যের শিল্পীরা স্থানীয় শিল্প-সংস্কৃতি তুলে ধরেন।এদিকে আজ দুপুরে প্রধানমন্ত্রী মোদি জাপানের প্রধানমন্ত্রীকে ভারত সফরে স্বাগত জানিয়ে টুইটে বলেন, ভারত-জাপান অংশীদারত্ব এবং আমাদের সম্পর্ক মজবুত করতে প্রধানমন্ত্রী শিনজো আবের বক্তব্যের জন্য তাঁকে ধন্যবাদ জানাই।
প্রধানমন্ত্রী শিনজো আবের এটি চতুর্থ ভারত-জাপান শীর্ষ বৈঠক এবং নরেন্দ্র মোদির সঙ্গে দশম সাক্ষাৎকার। আগামীকাল দুই দেশের শীর্ষ সম্মেলন অনুষ্ঠিত হওয়ার কথা রয়েছে। সূত্র: হিন্দুস্তান টাইমস
