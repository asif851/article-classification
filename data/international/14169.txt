
সিরিয়ায় বিমান হামলায় তথাকথিত ইসলামিক স্টেটের (আইএস) জঙ্গিরাসহ কমপক্ষে ৪০ জন জঙ্গি নিহত হয়েছে। যুক্তরাজ্যভিত্তিক পর্যবেক্ষক সংস্থা দ্য সিরিয়ান অবজারভেটরি ফর হিউম্যান রাইটস গত রোববার এ কথা জানিয়েছে। খবর এএফপি ও রয়টার্সের।
সংস্থাটির প্রধান রামি আবদেল রহমান বলেছেন, মার্কিন নেতৃত্বাধীন জোট নয়, সিরিয়া অথবা রাশিয়া ওই বিমান হামলায় আইএস জঙ্গিরা নিহত হয়েছে। হামলাস্থলে জঙ্গিদের মরদেহ পড়ে থাকতে দেখা গেছে। সংস্থাটি জানায়, আইএসের রাজধানী বলে পরিচিত রাকা এলাকায় গত শনিবার চালানো ওই হামলায় জঙ্গিরা নিহত হয়।
রাশিয়ার প্রতিরক্ষা মন্ত্রণালয়ের উদ্ধৃতি দিয়ে দেশটির বার্তা সংস্থা গতকাল সোমবার জানায়, আগের ২৪ ঘণ্টায় দেশটির বিমানবাহিনী সিরিয়ায় ৩৩টি হামলা পরিচালনা করেছে। এসব হামলায় ৪৯টি লক্ষ্যবস্তুতে আঘাত হানা হয়েছে। আলেপ্পো, দামেস্ক, ইদলিব, লাতাকিয়া ও হামায় এসব হামলা চালানো হয়েছে। মন্ত্রণালয় আরও জানিয়েছে, ইদলিব প্রদেশে নুসরা ফ্রন্টের একটি কমান্ড পয়েন্ট ধ্বংস হয়ে গেছে।
গত ৩০ সেপ্টেম্বর সিরিয়ায় বিমান হামলা চালানো শুরু করে রাশিয়া। আইএসের বিরুদ্ধে এই অভিযান চলছে বলে দাবি মস্কোর।
সিরিয়ার ‘সম্পূর্ণ ধ্বংসযজ্ঞ’ এড়াতে বৈঠক: মার্কিন পররাষ্ট্রমন্ত্রী জন কেরি গতকাল সোমবার মাদ্রিদে সাংবাদিকদের বলেন, সিরিয়ার ‘সম্পূর্ণ ধ্বংসযজ্ঞ’ এড়াতে যুক্তরাষ্ট্র কাজ করছে। সংঘাতের অবসানে তাঁরা আসন্ন দিনগুলোতে রাশিয়া, সৌদি ও তুরুস্কের নেতাদের সঙ্গে বৈঠকের পরিকল্পনা করছেন।
রাশিয়ার পররাষ্ট্র মন্ত্রণালয়ের একটি সূত্রের উদ্ধৃতি দিয়ে ইন্টারফ্যাক্সের প্রতিবেদনে বলা হয়েছে, সিরিয়া সংকট নিয়ে রাশিয়া, সৌদি আরব, তুরস্ক এবং জর্ডানের প্রতিনিধিদের বৈঠকের বিষয়ে জন কেরির প্রস্তাব সম্পর্কে রাশিয়া অবগত। রাশিয়া প্রস্তাবটি বিবেচনা করছে।
‘ভূপাতিত ড্রোনটি (মানুষবিহীন বিমান) রাশিয়ার তৈরি’: গতকাল তুরস্কের একটি সম্প্রচারমাধ্যমকে দেওয়া সাক্ষাৎকারে দেশটির প্রধানমন্ত্রী আহমেদ দাভুতগলু বলেছেন, শুক্রবার তুরস্কের বাহিনী তাদের আকাশসীমায় যে ড্রোনটি ভূপাতিত করে, সেটি রাশিয়ার তৈরি। তিনি বলেন, ওই ড্রোনটি সিরিয়ার প্রেসিডেন্ট বাশার আল-আসাদের বাহিনীর, কুর্দি বিদ্রোহীদের অথবা অন্য বাহিনীর হতে পারে।
 
