
সিরিয়ায় জাতিসংঘ তদন্ত দলের প্রধান কার্লা ডেল পোন্টে বলেছেন, দেশটির বিদ্রোহীরা বিষাক্ত রাসায়নিক গ্যাস সারিন ব্যবহার করেছে বলে তথ্য পাওয়া যাচ্ছে। তিনি বলেন, বিদ্রোহীরা এই বিষাক্ত গ্যাস ব্যবহার করছে বলে যে সন্দেহ দেখা দিয়েছিল, সহিংসতায় ক্ষতিগ্রস্ত ব্যক্তি, চিকিত্সক ও হাসপাতালের কর্মীদের সঙ্গে কথা বলার পর সে সন্দেহ আরও জোরালো হয়েছে। তবে এ বিষয়ে সুনির্দিষ্ট প্রমাণ এখনো পাওয়া যায়নি।
সিরিয়ায় চলমান সহিংসতায় সরকার ও বিদ্রোহী উভয় পক্ষই রাসায়নিক অস্ত্র ব্যবহার করেছে বলে জোরালো অভিযোগ উঠেছে। তবে জাতিসংঘ তদন্তকারীরা বলছেন, সরকারের পক্ষ থেকে এমন অস্ত্র ব্যবহারের প্রমাণ এখনো পাওয়া যায়নি।
ডেল পোন্টে সুইস টেলিভিশনকে দেওয়া এক সাক্ষাত্কারে বলেন, ‘আমাদের তদন্তকারীরা সিরিয়ার পার্শ্ববর্তী দেশগুলোতে আশ্রয় নেওয়া ক্ষতিগ্রস্ত ব্যক্তি, চিকিত্সক ও হাসপাতালের কর্মীদের সাক্ষাত্কার নিচ্ছেন। তাঁদের গত সপ্তাহের প্রতিবেদন বিদ্রোহীদের সারিন গ্যাস ব্যবহারের বিষয়ে যে সন্দেহ রয়েছে, তাকে আরও জোরালো করেছে।’
সাবেক যুগোস্লাভিয়াবিষয়ক আন্তর্জাতিক অপরাধ ট্রাইব্যুনালের কৌঁসুলি ডেল পোন্টে জানান, সারিন গ্যাস ব্যবহারের বিষয়টি নিশ্চিত করার জন্য প্রত্যক্ষদর্শী ও ক্ষতিগ্রস্ত ব্যক্তিদের কাছ থেকে আরও সাক্ষ্য-প্রমাণ জোগাড় করা প্রয়োজন হবে।
তবে কখন এবং কোথায় সারিন গ্যাস ব্যবহার করা হয়ে থাকতে পারে বলে তাঁরা মনে করছেন, সে বিষয়ে তিনি বিস্তারিত কিছু জানাননি।
সিরিয়ায় মানবাধিকার লঙ্ঘনের অভিযোগ তদন্তের জন্য ২০১১ সালের আগস্টে ডেল পোন্টের নেতৃত্বাধীন জাতিসংঘ কমিশন গঠন করা হয়। বিবিসি।:
