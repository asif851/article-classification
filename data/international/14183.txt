
ভারতের মেঘালয় রাজ্যে কংগ্রেস সরকারকে পরাস্ত করার হুমকি দেওয়ার পর এবার কমিউনিস্ট শাসিত ত্রিপুরাতেও পরিবর্তনের ডাক দিলেন বিজেপির সর্বভারতীয় সভাপতি অমিত শাহ। মেঘালয়ে ভোট প্রচার শেষ করে আজ রোববার সকালে ত্রিপুরার রাজধানী আগরতলায় নির্বাচনী প্রচারে অংশ নেন তিনি।
অমিত শাহ আগরতলা বিমানবন্দর থেকে হেলিকপ্টারে করে ধলাই জেলার কুলাইতে যান। সেখানে প্রথম নির্বাচনী সভায় অমিত শাহ দাবি করেন, ত্রিপুরায় কমিউনিস্ট সরকারের পরাজিত হওয়া সময়ের ব্যাপার মাত্র। রাজ্যের অনুন্নয়ন থেকে শুরু করে বিভিন্ন বিষয়ে মুখ্যমন্ত্রী মানিক সরকারকে আক্রমণ করেন তিনি।
মানিক সরকারের বিরুদ্ধে দুর্নীতির অভিযোগও করেন অমিত শাহ। তিনি বলেন, ‘বিজেপির সরকার হলে প্রয়োজনে পাতাল থেকেও আপনাকে খুঁজে এনে জেলে ঢোকানো হবে। আর বিজেপির সরকার হচ্ছেই। তাই জেলে যাওয়ার জন্য আপনারা প্রস্তুত হোন।’
কুলাইয়ের পর রোববারই উদয়পুরে একটি নির্বাচনী জনসভায় অংশ নেন বিজেপির সর্বভারতীয় সভাপতি। সন্ধ্যায় ছিল বুদ্ধিজীবীদের সঙ্গে মতবিনিময় সভা। সব জায়গাতেই অমিত শাহ ডাক দেন, ‘চলো পাল্টাই’। সিপিএমের টানা ২৫ বছরের ব্যর্থতাকে তুলে ধরে তিনি বলেন, উন্নয়নের স্বার্থেই পরিবর্তন দরকার। বিজেপি ক্ষমতায় এলে সবার উন্নয়নে কাজ করবে। অমিত শাহ আরও বলেন, ‘গোটা দুনিয়া থেকেই কমিউনিস্টরা উঠে যাচ্ছে। দেশ থেকে বিদায় নিতে চলেছে কংগ্রেস। তাই ত্রিপুরাতে ওদের বাঁচিয়ে রেখে লাভ নেই।’
আগামীকাল সোমবার সংবাদ সম্মেলনে অংশ নেবেন অমিত শাহ। এরপর নাগাল্যান্ডে বিজেপি সমর্থিত এনপিপি সরকারের হয়ে ভোটের প্রচারে যোগ দেবেন তিনি।
অন্যদিকে রোববারই ত্রিপুরার সোনামুড়ায় নারী জনসভায় সিপিএম পলিটব্যুরোর সদস্যা বৃন্দা কারাত রাজ্যে অষ্টম বামফ্রন্ট সরকার গড়ার ডাক দিয়েছেন। বিজেপির বিরুদ্ধে সাম্প্রদায়িক রাজনীতির পাশাপাশি ত্রিপুরাকে ভাগ করার চক্রান্তের অভিযোগ তোলেন তিনি।
আগামী মাসে ত্রিপুরায় বিধানসভা নির্বাচন। সাপ্তাহিক ছুটির দিন রোববারকে পুরোপুরি কাজে লাগাতে এদিন ব্যস্ত হয়ে পড়েন বাম ও বিজেপি নেতারা। কংগ্রেস অবশ্য এদিন মিছিল-মিটিংয়ের বদলে ভোটারদের বাড়ি বাড়ি প্রচারণা চালায়।
