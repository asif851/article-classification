
কফিনের মতো বড় বড় বাক্স। একেকটির আয়তন ২৪ বর্গফুট বা ২ দশমিক ২ বর্গমিটার। বাক্স হলেও ভেতরে তকতকে বিছানা-বালিশ। নীলাভ আলো। হঠাৎ দেখলে যে কারও সেটিকে মহাকাশ যাত্রীদের উপযোগী ‘স্পেস ক্যাপসুল’ বলে মনে হতে পারে। কিন্তু এটি আসলে মর্ত্যের সাধারণ মানুষেরই ঘর। আর ‘বিলাসবহুল’ এই ঘরের মাসিক ভাড়া ৬৫৮ মার্কিন ডলার।বর্ণনা পড়ে মনে হতে পারে, এটি শখের বশে বানানো ‘খেলাঘর’। আদতে তা নয়। বিশ্বের সবচেয়ে ঘনবসতিপূর্ণ ভূখণ্ড হংকংয়ে এক দম্পতি নিতান্ত রাত কাটানোর জন্য এই আবাসনের ব্যবস্থা করেছেন। শীতাতপনিয়ন্ত্রিত এই ‘ঘরে’ টেলিভিশন ও ইন্টারনেট সুবিধাও আছে।শুধু মি. ওয়াং নামে পরিচয় দেওয়া এক ব্যক্তি ও তাঁর স্ত্রী নিজেদের ৯৬০ বর্গফুটের ফ্ল্যাটে এ রকম ১০টি ক্যাপসুল বানিয়ে সাবলেট দিচ্ছেন। ওয়াং বেশ গর্বভরে বলেন, এই ঘরে বিশেষ ধরনের আলোর ব্যবস্থা রাখা হয়েছে। এতে ভেতরে ঘুমাতে যাওয়া মানুষের মধ্যে মহাকাশ ভ্রমণের অনুভূতি তৈরি হবে।ওয়াংয়ের স্ত্রী জানান, প্রতিটি ক্যাপসুল রুমের ভাড়া প্রতি মাসে ৫ হাজার ১০০ হংকং ডলার হলেও কেউ তিন মাসের বেশি সময়ের জন্য ভাড়া নিতে চাইলে তাঁর জন্য কিছুটা ছাড় থাকবে। আর এক মাসের নিচে ভাড়া দেওয়া হবে না। পয়সা বানানোর জন্য নয়, নিজেদের বাড়ি ভাড়ার চাপ কিছুটা কমাতেই এ কাজ করেছেন বলে দাবি করেন ওয়াং দম্পতি। তবে তাঁরা এই অভিনব বাসস্থান নিয়ে যতই ভালো ভালো কথা বলুন, সামাজিক যোগাযোগ মাধ্যমে এর তীব্র সমালোচনা চলছে।র‍্যালফ চিউং নামের এক ব্যক্তি ফেসবুকে লিখেছেন, ‘এটি স্পেস ক্যাপসুল নয়। মৃত্যুর আগেই এখানে আপনার শেষ ঘুমের ব্যবস্থা করা হয়েছে।’ জেরি লি নামের একজন লিখেছেন, ‘বাহারি নাম “স্পেস ক্যাপসুল”; কিন্তু এটি তো কুকুরের বড় ঘরের চেয়ে বেশি কিছু না।’
 
