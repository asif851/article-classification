
ভারতের অন্ধ্র প্রদেশ রাজ্যে কৃষকদের বিক্ষোভ সমাবেশে হঠাৎ ট্রাক ঢুকে কমপক্ষে ২০ জন নিহত হয়েছেন। আজ শুক্রবার রাজ্যের ছিত্তর জেলার একটি থানার বাইরে এ ঘটনা ঘটে। অবৈধ বালু উত্তোলনের বিরুদ্ধে ওই কর্মসূচি পালন করছিলেন কৃষকেরা।
বিবিসির প্রতিবেদনে পুলিশের বরাত দিয়ে বলা হয়, ট্রাকের চালক নিয়ন্ত্রণ হারিয়ে ট্রাকটি কৃষকদের বিক্ষোভ সমাবেশের ওপর তুলে দেন বলে মনে হয়েছে। তবে স্থানীয় লোকজন অভিযোগ করেছেন, চালক ইচ্ছা করেই কৃষকদের ওপর ট্রাক চালিয়ে দেন। এ ঘটনা তদন্তের নির্দেশ দিয়েছে রাজ্য কর্তৃপক্ষ।
কয়েকজন প্রত্যক্ষদর্শী বিবিসি হিন্দিকে বলেন, দ্রুতগতির একটি ট্রাক প্রথম একটি গাড়িকে আঘাত করে। পরে ট্রাকটি একটি বৈদ্যুতিক খুঁটিকে ধাক্কা দেয়। এরপর সেটি বিক্ষোভরত কৃষকদের সমাবেশে ঢুকে যায়।
পুলিশের বরাত দিয়ে এনডিটিভির এক প্রতিবেদনে বলা হয়েছে, মন্দিরের শহর তিরুপতিতে একটি থানার বাইরে ঘটনাটি ঘটে। এ ঘটনায় আহত হয়েছেন ২৪ জন। বৈদ্যুতিক খুঁটিতে আঘাত করার পর বিদ্যুৎস্পৃষ্ট হয়ে অনেকে মারা যান। পুলিশ বলছে, বেশির ভাগেরই মৃত্যু হয়েছে বিদ্যুৎস্পৃষ্ট হয়ে।
এনডিটিভির প্রতিবেদনে আরও বলা হয়, ট্রাকটি পাথর নিয়ে হায়দরাবাদ থেকে চেন্নাই যাচ্ছিল। যানটির চালক মদ্যপ অবস্থায় ছিলেন বলে অভিযোগ পাওয়া গেছে। দুর্ঘটনার পর চালক ও তাঁর সহকারী পালিয়ে যান।
এ ঘটনায় প্রধানমন্ত্রী নরেন্দ্র মোদি আজ সন্ধ্যায় এক টুইট বার্তায় শোক প্রকাশ করেছেন।
কর্মকর্তারা জানিয়েছেন, আহত ‘অনেক’ লোককে হাসপাতালে ভর্তি করা হয়েছে। অন্ধ্র প্রদেশের মুখ্যমন্ত্রী এন চন্দ্রবাবু নাইডু নিহত ব্যক্তিদের প্রত্যেকের পরিবারকে পাঁচ লাখ রুপি ক্ষতিপূরণ দেওয়ার ঘোষণা দিয়েছেন।
