
আফগান তালেবান নেতা মোল্লা আখতার মানসুর মার্কিন বিমান হামলায় সম্ভবত নিহত হয়েছেন। মার্কিন কর্মকর্তারা এমনটাই বলছেন। আজ রোববার বিবিসি অনলাইনের প্রতিবেদনে এই তথ্য জানানো হয়।মোল্লা মানসুরকে লক্ষ্য করে বিমান হামলা চালানোর কথা নিশ্চিত করেছে মার্কিন প্রতিরক্ষা দপ্তর পেন্টাগন। তবে ওই হামলায় তালেবানপ্রধান নিহত হয়েছেন কি না, তা তারা পর্যালোচনা করার কথা জানিয়েছে।পেন্টাগনের মুখপাত্র পিটার কুক বলেন, ‘আমরা এখনো হামলার ফলাফল পর্যালোচনা করছি। এ ব্যাপারে আরও তথ্য পাওয়া গেলে তা জানানো হবে।’নাম প্রকাশ না করা মার্কিন কর্মকর্তাদের ভাষ্য, গতকাল শনিবার স্থানীয় সময় বেলা তিনটার দিকে পাকিস্তানের আহমাদ ওয়াল শহরের কাছে মোল্লা মানসুর ও তাঁর এক যোদ্ধাকে লক্ষ্য করে বিমান হামলা চালানো হয়। এই হামলায় মার্কিন প্রেসিডেন্ট বারাক ওবামার অনুমোদন ছিল।মার্কিন কর্মকর্তারা বলছেন, বিমান হামলার সময় মোল্লা মানসুর ও তাঁর সহযোদ্ধা আফগান সীমান্তবর্তী পাকিস্তানের একটি প্রত্যন্ত এলাকায় গাড়িতে অবস্থান করছিলেন।মার্কিন পররাষ্ট্র দপ্তরের এক মুখপাত্র বলেন, হামলার বিষয়ে পাকিস্তান ও আফগানিস্তানকে অবহিত করা হয়েছে। তবে হামলার আগে নাকি পরে অবহিত করা হয়েছে, তা স্পষ্ট করেননি ওই মুখপাত্র।
মোল্লা মানসুরের নিহত হওয়া নিয়ে এর আগেও খবর বেরিয়েছিল। তখন তালেবানের পক্ষ থেকে ওই খবর নাকচ করা হয়।
তালেবানের প্রতিষ্ঠাতা প্রধান মোল্লা ওমর ২০১৩ সালে মারা যান। তাঁর মৃত্যুর খবর ২০১৫ সালে নিশ্চিত করে জঙ্গি সংগঠনটি। ২০১৫ সালের জুলাইয়ে তালেবানপ্রধান হিসেবে নিযুক্ত হন মোল্লা মানসুর। তাঁর নিয়োগ নিয়ে সংগঠনে অন্তর্দ্বন্দ্বের খবর বের হয়।
