
যুক্তরাষ্ট্রের শিকাগোতে সামাজিক যোগাযোগ মাধ্যমে সরাসরি ভিডিও সম্প্রচারের সময় এক ব্যক্তিকে গুলি করে হত্যা করা হয়েছে। নিহত আন্তোনিও পার্কিনস (২৮) ফেসবুকে সরাসরি ভিডিও সম্প্রচার করছিলেন। এ সময় তাঁকে গুলি করে হত্যা করা হয়। নিজের অজান্তেই এ দৃশ্য তাঁর মুঠোফোনে ভিডিও করে ফেলেন পার্কিনস।পার্কিনস সেলফি-কায়দায় ভিডিও সম্প্রচার করছিলেন। এ সময় তাঁকে পরপর ১২টি গুলি করা হয়। সেলফির মতো করে ছবি তোলায় ওই ভিডিওতে গুলিবর্ষণকারীকে দেখা যায়নি। গুলিবিদ্ধ হওয়ার পরপরই পার্কিনসের হাত থেকে মুঠোফোনটি পড়ে যায়। ভিডিওতে এ সময় তাঁর আর্তনাদ শোনা যায়। পুলিশ জানিয়েছে, ঘাড়ে ও মাথায় গুলি লাগার পর পার্কিনস মারা যান। এ ঘটনায় তদন্ত চলছে। তবে পুলিশ কাউকে আটক করতে পারেনি।এ ঘটনার একদিন আগে ফ্রান্সে সন্দেহভাজন এক জঙ্গি ফরাসি এক পুলিশ দম্পতির ওপর হামলা চালায়। ওই দম্পতিকে হত্যা করার পর তাঁদের বাড়ি থেকেই সরাসরি ফেসবুকে ভিডিও সম্প্রচার করে ওই জঙ্গি।
