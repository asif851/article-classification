
ভারতে লোকসভা নির্বাচনে কমিউনিস্ট পার্টি (মার্ক্সিস্ট) বা সিপিএমের ভরাডুবিতে দলের কেন্দ্রীয় নেতাদের ওপর খেপেছেন তৃণমূল পর্যায়ের নেতা-কর্মীরা৷ গত মঙ্গলবার বিকেলে সিপিএম নির্বাচনের পর প্রথমবারের মতো দলের নেতৃত্বের তীব্র সমালোচনা করে কলকাতার রাজপথে বিক্ষোভ সমাবেশ ও মিছিল করেছেন৷নির্বাচনে পরাজয়ের পর থেকে দলটির সমর্থকদের একাংশের পক্ষ থেকে নেতা বদলের দাবি জানানো হচ্ছিল৷ ‘দল ভাঙতে চাই না, চাই নেতৃত্বে পরিবর্তন’—এই দাবিতে বিক্ষুব্ধ নেতা-কর্মীরা কলকাতার মাওলানা আজাদ কলেজ থেকে একটি বিক্ষোভ মিছিল বের করেন৷ মিছিলটি সিপিএমের রাজ্য দপ্তর আলিমুদ্দিন স্ট্রিটের দিকে গেলে পুলিশ বাধা দেয়৷ এর পরই নেতা-কর্মীরা সেখানে প্রতিবাদ সমাবেশ করেন৷
