
যুক্তরাষ্ট্রের ওহাইও অঙ্গরাজ্যের ক্লিভল্যান্ড শহরে নিখোঁজ হওয়ার প্রায় এক দশক পর তিন নারীসহ এক শিশু উদ্ধারের ঘটনায় গ্রেপ্তার করা তিনজনকে জিজ্ঞাসাবাদ করছে পুলিশ। আদালত ওই তিন ভাইয়ের বিরুদ্ধে আনুষ্ঠানিকভাবে অভিযোগ দায়ের করতে ১২ ঘণ্টা সময় দিয়েছেন।
পুলিশ গ্রেপ্তার হওয়া তিন ভাইয়ের পরিচয় প্রকাশ করেছে। তাঁদের একজন স্কুলবাস চালক অ্যারিয়েল কাস্ত্রো। অন্য দুজন হলেন পেড্রো ও অনিল। তিন নারীকে উদ্ধারে পুলিশ অভিযান শুরু করলে কাস্ত্রো পালিয়ে যান। পরে তাঁকে স্থানীয় একটি রেস্তোরাঁ থেকে গ্রেপ্তার করা হয়। অন্য দুজনকে কখন, কোন জায়গা থেকে গ্রেপ্তার করা হয়, পুলিশ তা জানায়নি।
২০০৩ সালে ১৬ বছর বয়সে নিখোঁজ হন আমান্ডা বেরি। তার এক বছর পর ১৪ বছর বয়সে নিখোঁজ হন জিনা ডেজেসাস। আর ২০০২ সালে মিচেল নাইট নিখোঁজ হন ২০ বছর বয়সে। গত সোমবার তিনজনকে উদ্ধারের পর তাঁদের হাসপাতালে ভর্তি করা হয়। সুস্থ হয়ে ওঠায় পরদিন তিনজনকে হাসপাতাল থেকে ছেড়ে দেওয়া হয়।
ক্লিভল্যান্ড পুলিশের মুখপাত্র জেনিফার সিয়াসিয়া জানান, পুরো ঘটনা তদন্ত করতে সময় লাগবে। জিজ্ঞাসাবাদ শেষে গ্রেপ্তার হওয়া তিন ব্যক্তির বিরুদ্ধে বুধবার (গতকাল) সন্ধ্যার মধ্যে আনুষ্ঠানিক অভিযোগ আনা হবে।
মার্কিন কেন্দ্রীয় তদন্ত সংস্থার (এফবিআই) প্রতিনিধি স্টিফেন অ্যান্টনি বলেন, ‘দুঃস্বপ্নের অবসান হয়েছে। তিন নারীকে উদ্ধার করা হয়েছে। তাঁরা বেঁচে থাকার লড়াইয়ের নতুন সংজ্ঞা আমাদের সামনে তুলে ধরেছেন।’ বিবিসি।
