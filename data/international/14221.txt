
২০০৮ সালে মুম্বাইয়ে ভয়াবহ সন্ত্রাসী হামলার সন্দেহভাজন মূল পরিকল্পনাকারী পাকিস্তানের নাগরিক জাকিউর রহমান লাখভি জামিনে মুক্তি পেয়েছেন। রাওয়ালপিন্ডির আদিয়ালা কারাগার থেকে লাখভিকে আজ শুক্রবার সকালে মুক্তি দেওয়া হয়েছে বলে সেখানকার কর্মকর্তারা নিশ্চিত করেছেন। তবে বর্তমানে লাকভি কোথায় আছেন তা বলতে চাননি কর্মকর্তারা।আজ বিবিসি ও এনডিটিভির প্রতিবেদনে এ তথ্য জানানো হয়।লাহোর হাইকোর্ট গতকাল বৃহস্পতিবার তাঁকে জামিনে মুক্তি দেওয়ার নির্দেশ দেন। হাইকোর্ট বলেন, লাখভিকে আটকে রাখার পক্ষে যুক্তি প্রমাণ তুলে ধরতে রাষ্ট্রপক্ষ ব্যর্থ হয়েছে।তবে লাখভির মুক্তি পাওয়ার বিষয়টিকে ভারতের স্বরাষ্ট্রমন্ত্রী রাজনাথ সিং ‘দুর্ভাগ্যজনক ও হতাশাজনক’ বলে মন্তব্য করেন।জঙ্গি সংগঠন লস্কর-ই-তৈয়বার (এলইটি) মুখপাত্র বলেন, লাখভি এখন মুক্ত। তিনি নিরাপদ স্থানে রয়েছেন।
২০০৮ সালের ২৬ থেকে ২৯ নভেম্বর পর্যন্ত টানা চার দিন বোমার বিস্ফোরণ ঘটিয়ে ও গুলি ছুড়ে ১৬৬ জনকে হত্যা করা হয়। আহত হন কমপক্ষে ৩০৮ জন। পাকিস্তান থেকে জলপথে ভারতে অনুপ্রবেশ করা কয়েকজন বন্দুকধারী এ হামলা চালায়। হামলার ষড়যন্ত্র ও সহায়তা করার জন্য অভিযুক্ত সাতজনের মধ্যে এলইটির সামরিক শাখার প্রধান লাখভি ছিলেন অন্যতম। ওই বছরের ৭ ডিসেম্বর পাকিস্তান থেকে তিনি গ্রেপ্তার হন।গত বছরের ৮ ডিসেম্বর ইসলামাবাদে সন্ত্রাসবিরোধী আদালত লাখভির গ্রেপ্তার-পরবর্তী জামিন মঞ্জুর করেন। তবে এ আদেশকে ভারত অত্যন্ত দুর্ভাগ্যজনক হিসেবে উল্লেখ করে এবং সিদ্ধান্ত পরিবর্তনে পাকিস্তানকে দ্রুত পদক্ষেপ নিতে অনুরোধ জানায়।
এরপরই পাকিস্তানের কেন্দ্রীয় সরকার মেইনটেন্যান্স অব পাবলিক অর্ডার অধ্যাদেশের অধীনে আদিয়ালা কারাগারে থাকা লাখভির আটকাদেশের মেয়াদ বাড়ায়।২৬ ডিসেম্বর লাখভি এই আটকাদেশকে চ্যালেঞ্জ করে ইসলামাবাদ হাইকোর্টে আবেদন করেন। ২৯ ডিসেম্বর আদালত তাঁর আটকাদেশ স্থগিত করে জামিনে মুক্তির জন্য লাখভিকে ১০ লাখ রুপি জমা দিতে বলেন। ওই দিন রাতেই তিনি জামিনের অর্থ জমা দেওয়ায় রাওয়ালপিন্ডির কারাগার থেকে তাঁর মুক্তি পাওয়ার কথা ছিল।
কিন্তু হাইকোর্টের ওই নির্দেশের কয়েক ঘণ্টার মধ্যে লাখভির বিরুদ্ধে ইসলামাবাদে অপহরণের মামলা করা হয়। মামলার অভিযোগে বলা হয়, তিনি আনোয়ার নামের এক ব্যক্তিকে অপহরণের ঘটনায় জড়িত ছিলেন। ওই মামলায় রাতেই আবার গ্রেপ্তার দেখানো হয়।
কারাগারে লাখভির বিলাসী জীবন
