
প্রভাবশালী গান্ধী পরিবারকে নিয়ে স্পেনের লেখক হাভিয়ের মোরোর লেখা দ্য রেড শাড়ি বইটি অবশেষে ভারতের বাজারে এসেছে। সত্যি ঘটনার ভিত্তিতে লেখা হলেও বইটির লেখক ‘নাটকীয়তার’ আশ্রয় নিয়েছেন বলে অভিযোগ রয়েছে। খবর এনডিটিভির।দ্য রেড শাড়ি সাত বছর আগে স্পেনে প্রথম প্রকাশিত হয়। কিন্তু ইংরেজি অনুবাদের জন্য কোনো প্রকাশক বিনিয়োগ না করায় এত দিন পর্যন্ত ভারতের বাজারে আসেনি। কংগ্রেস নেতা অভিষেক মনু সিংভি বইটির লেখকের বিরুদ্ধে আইনি ব্যবস্থা নেওয়ার হুমকি দিয়েছিলেন।গান্ধী পরিবারের সঙ্গে সরাসরি কোনো যোগাযোগ ছিল না হাভিয়ের মোরোর। তবু তিনি বইতে ভারতের প্রয়াত দুই প্রধানমন্ত্রী ইন্দিরা গান্ধী ও রাজীব গান্ধী এবং দলটির বর্তমান প্রধান সোনিয়া গান্ধীর ব্যক্তিগত আলাপচারিতার বিশদ বর্ণনা দিয়েছেন। যেমন: ইন্দিরা গান্ধী নিহত হওয়ার পর তাঁর ছেলে রাজীব যখন প্রধানমন্ত্রীর দায়িত্ব নেওয়ার আহ্বান পেলেন, তাঁর স্ত্রী সোনিয়া তখন এমনভাবে আঁতকে উঠেছিলেন যেন তাঁর (রাজীব) মৃত্যুদণ্ড হয়েছে। তিনি (সোনিয়া) কান্নাজড়িত কণ্ঠে বলেন, ‘ওরা তোমাকে মেরে ফেলবে, মেরে ফেলবে।’
