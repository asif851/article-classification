
যুক্তরাষ্ট্রের কলোরাডো অঙ্গরাজ্যের একটি পরিবার পরিকল্পনা কেন্দ্রে গত শুক্রবার বন্দুকধারীর হামলায় পুলিশের এক সদস্য এবং দুজন সাধারণ মানুষ নিহত হয়েছে। এতে নয়জন আহতও হয়েছে। প্রায় পাঁচ ঘণ্টা ধরে তাণ্ডব চালানোর পর ওই বন্দুকধারী পুলিশের কাছে ধরা দেন। খবর এএফপির।স্থানীয় পত্রিকা দ্য ডেনভার পোস্ট জানায়, কলোরাডো স্প্রিংস এলাকায় ওই হামলা চালানো ব্যক্তির নাম রবার্ট লুইস ডিয়ার (৫৭)। তাঁর বাড়ি সাউথ ক্যারোলাইনা অঙ্গরাজ্যে।পুলিশ ভেবেছিল, বন্দুকধারী ডিয়ারের কাছে বিস্ফোরকও থাকতে পারে। তাই সতর্কতার সঙ্গে পুরো স্বাস্থ্যকেন্দ্র এলাকাটি ঘিরে ফেলে তল্লাশি চালানো হয়। ডিয়ার প্রথমে বন্দুকযুদ্ধ শুরু করলেও একপর্যায়ে আত্মসমর্পণ করেন।গোলাগুলির সময় বেশ কয়েকজন মানুষ প্ল্যানড প্যারেন্টহুডের ওই স্বাস্থ্যকেন্দ্রের ভেতরে ছিলেন। আচমকা হামলার পর তাঁরা আতঙ্কিত হয়ে চিৎকার শুরু করেন।হামলার কারণ তাৎক্ষণিকভাবে স্পষ্ট হয়নি। প্ল্যানড প্যারেন্টহুডের ওই স্বাস্থ্যকেন্দ্রে মূলত নারীদের স্বাস্থ্য ও পরিবার পরিকল্পনাবিষয়ক সেবা দেওয়া হয়। পাশাপাশি সেখানে গর্ভপাত করানোর ব্যবস্থা রয়েছে। ধর্মীয় রক্ষণশীলরা প্ল্যানড প্যারেন্টহুডের কার্যক্রমের বিপক্ষে। তাঁদের অনেকে যুক্তরাষ্ট্রে গর্ভপাত নিষিদ্ধ করার পক্ষপাতী।তদন্ত কর্মকর্তারা ওই বন্দুকধারীর একটি মোটরগাড়ি উদ্ধার করেছেন। বিবিসি জানায়, নিহত পুলিশ সদস্যের নাম গ্যারেট সোয়াসে (৪৪)। তিনি বিবাহিত ও দুই সন্তানের বাবা।কলোরাডো স্প্রিংসের পুলিশপ্রধান পিটার কেয়ারি বলেন, হামলায় আহত ব্যক্তিরা আশঙ্কামুক্ত। তাঁদের মধ্যে পুলিশের পাঁচ সদস্য রয়েছেন। তাঁরা স্থানীয় হাসপাতালে চিকিৎসা নিয়েছেন।স্বাস্থ্যকেন্দ্রটির প্রধান নির্বাহী ভিকি কাওয়ার্ট সিএনএনকে বলেন, তাঁদের প্রতিষ্ঠানটি হামলার সুনির্দিষ্ট লক্ষ্য ছিল বলে মনে হয় না।ডেনভার এলাকায় প্ল্যানড প্যারেন্টহুডের আরও তিনটি স্বাস্থ্যকেন্দ্র রয়েছে। সেগুলোর সুরক্ষার জন্য বাড়তি পুলিশ মোতায়েন করা হয়েছে।
