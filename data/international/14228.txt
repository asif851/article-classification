
বো আর সানি হোক না কুকুর, তবু মার্কিন প্রেসিডেন্ট বারাক ওবামার পরিবারের সদস্য বলে কথা। কাজেই ওদের দিকে কেউ হাত বাড়ালে কি আর রেহাই পাবে? স্কট স্টকার্টের বেলায়ও এর ব্যত্যয় ঘটেনি। পুলিশ তাঁর টিকি ধরে সেঁধিয়ে দিয়েছে লালদালানে। বিবিসির খবরে আজ শনিবার জানা যায়, নর্থ ডাকোটা থেকে আসা স্কট স্টকার্ট নামের ওই ব্যক্তি অস্ত্র নিয়ে সেজেগুজে ফন্দি করেছিলেন ওবামা পরিবারের পোষা কুকুর বো বা সানিকে বগলদাবা করে সটকে পড়বেন। পুলিশের ভাষ্য এটা। এ জন্য তিনি গাড়িতে অস্ত্রও নিয়ে এসেছিলেন। ওয়াশিংটন পুলিশ গাড়ি থেকে একটি শটগান, রাইফেল ও ধারালো অস্ত্র উদ্ধার করেছে।পুলিশের হাতে ধরা পড়ার সময় স্টকার্ট অদ্ভুত সব সাফাই দিতে থাকেন। তিনি নাকি সাবেক প্রেসিডেন্ট জন এফ কেনেডি ও অভিনেত্রী মেরিলিন মনরোর ছেলে। তাঁর দাবি, আদালতের নথিতে নাকি এমন তথ্য রয়েছে। তাঁর ইচ্ছে যুক্তরাষ্ট্রের প্রেসিডেন্ট হওয়া।স্টকার্টের বিরুদ্ধে কলম্বিয়ার আগ্নেয়াস্ত্র আইন ভঙ্গ করার অভিযোগ আনা হয়েছে।২০০৯ সালে বো প্রথম ওবামা পরিবারের সদস্য হয়। এরপর ২০১৩ সালে সানিকে পোষ্য হিসেবে নেওয়া হয়। ওবামার পরিবারের ভাষায়, সানি বোয়ের ‘ছোট বোন’।
