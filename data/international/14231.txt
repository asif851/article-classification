
চীনে হে নামের এক ব্যক্তির কিডনি থেকে ৪২০টি পাথর অপসারণ করেছেন চিকিৎসকেরা। দেশটির পূর্বাঞ্চলীয় ঝেজিয়াং প্রদেশের দংইয়াং হাসপাতালে দুই ঘণ্টা ধরে ওই ব্যক্তির অস্ত্রোপচার করা হয়।
বিবিসি অনলাইনের খবরে জানানো হয়, চিকিৎসকেরা বলছেন তেল জাতীয় খাবার বেশি খাওয়ায় ও কম পানি পান করার কারণে তাঁর পেটে এত বেশি পাথর জমে। তিনি দীর্ঘদিন ধরে উচ্চমাত্রার ক্যালসিয়াম সমৃদ্ধ খাবার খেয়েছেন। একই সঙ্গে খুব কম পানি পান করেছেন।
চীনের কিয়ানজিয়াং ইভনিং পোস্টের এক খবরে হের চিকিৎসক ওয়ে ইয়াবিন বলেন, দুই ঘণ্টা ধরে হের অস্ত্রোপচার করা হয়।
মে মাসে হে তলপেটে ব্যথা নিয়ে ওই চিকিৎসকের কাছে যান। সিটি স্ক্যান করে দেখা যায়, তার বামদিকের কিডনি পাথরে ভরা। চিকিৎসক ওয়ে ইয়াবিন বলেন, হে যদি আরও বেশিদিন ওই পাথর নিয়ে থাকতেন, তাহলে তাঁর কিডনি অপসারণ করতে হতো।
হের কিডনিতে থাকা পাথরগুলো থেকে অদ্ভুত শব্দ হতো। গিনেস ওয়ার্ল্ড রেকর্ডস অনুসারে, ২০০৯ সালে ভারতে এক রোগীর বামদিকের কিডনিতে তিন ঘণ্টা ধরে অস্ত্রোপচার করে এক লাখ ৭২ হাজার ১৫৫টি পাথর অপসারণ করা হয়।
