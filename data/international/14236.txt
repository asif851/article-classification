
পুলিশের প্রতি দেশের নাগরিক, বিশেষ করে কৃষ্ণাঙ্গদের আস্থা ফেরাতে বিভিন্ন সংস্কার উদ্যোগের কথা ঘোষণা করেছেন মার্কিন প্রেসিডেন্ট বারাক ওবামা। এর মধ্যে আছে পুলিশ ও বিভিন্ন জাতিগত গোষ্ঠীর সম্পর্ক উন্নয়নের কৌশল বের করতে টাস্কফোর্স গঠন, পুলিশের প্রশিক্ষণ ও অস্ত্রের ব্যবহারের ওপর বিধিনিষেধ। খবর এএফপি ও রয়টার্সের।মিজৌরি অঙ্গরাজ্যের ফার্গুসনে শ্বেতাঙ্গ পুলিশের গুলিতে নিরস্ত্র কৃষ্ণাঙ্গ তরুণ নিহত হওয়ার ঘটনায় অব্যাহত ক্ষোভের প্রেক্ষাপটে এই ঘোষণা দেন ওবামা। গ্র্যান্ড জুরি ওই পুলিশকে হত্যায় অভিযুক্ত না করায় নতুন করে পদযাত্রাসহ এক সপ্তাহ বিক্ষোভের কর্মসূচি চলছে।সোমবার হোয়াইট হাউসে মেয়র, নাগরিক অধিকার নেতা ও আইনশৃঙ্খলা রক্ষাকারী বাহিনীর কর্মকর্তাদের সঙ্গে বৈঠক করেন ওবামা। এ সময় তিনি প্রস্তাবিত সংস্কারের কথা বলেন। ঘটনার নির্ভরযোগ্য প্রমাণ সংরক্ষণের জন্য পুলিশের শরীরে ব্যবহারযোগ্য আরও অন্তত ৫০ হাজার ক্যামেরা বরাদ্দের উদ্যোগ নেওয়ার ঘোষণা দেন তিনি। ফার্গুসনে কৃষ্ণাঙ্গ তরুণের হত্যার ঘটনা নিয়ে পরস্পর বিরোধী বর্ণনা পাওয়া তদন্তকারীদের কাজকে দুরূহ করে তোলে বলে উল্লেখ করা হয়েছে। পরিকল্পনা বাস্তবায়নে কংগ্রেসের কাছে সোমবারই ২৬ কোটি ৩০ লাখ ডলার বরাদ্দ চেয়েছেন ওবামা।ফার্গুসনের ঘটনায় পুলিশের প্রতি স্থানীয় কৃষ্ণাঙ্গদের অনাস্থার দিকে ইঙ্গিত করে ওবামা সাংবাদিকদের বলেন, এ সমস্যা শুধু মিজৌরির ফার্গুসনের নয়, গোটা দেশের। তবে এ সমস্যা সমাধানযোগ্য। ওবামা বলেন, মেয়াদের বাকি দুই বছর প্রেসিডেন্টের দায়িত্ব পালনের সময় তিনি পুলিশ ও নাগরিকদের মধ্যে অনাস্থা দূর করার চেষ্টা করবেন। নানা বর্ণের মানুষের সঙ্গে পুলিশের সম্পর্ক উন্নয়নের উপায় খুঁজতে টাস্কফোর্স গঠন করা হবে। এ ছাড়া সামরিক কায়দার যেসব ভারী অস্ত্রশস্ত্র পুলিশ বিভাগকে দেওয়া হয়েছে, তার ব্যবহারের ওপর কঠোর নিয়ন্ত্রণ আরোপ করা হবে।কমিউনিটি পুলিশ সেবা উন্নত করার উপায় বের করতে দেশের প্রত্যেকটি অঞ্চলে আলোচনারও আহ্বান জানিয়েছেন ওবামা।
