
রুশ প্রেসিডেন্ট ভ্লাদিমির পুতিন গতকাল সোমবার অভিযোগ করেছেন, যুক্তরাষ্ট্র এডওয়ার্ড স্নোডেনকে মস্কোতে ফাঁদে আটকে রেখেছে। তবে তিনি এও বলেছেন, স্নোডেন যত শিগগির সম্ভব রাশিয়া ছেড়ে চলে যাবেন।
যুক্তরাষ্ট্রের গোপন নজরদারি কার্যক্রমের তথ্য ফাঁস করে হইচই ফেলে দেওয়া সাবেক মার্কিন গোয়েন্দা কর্মী স্নোডেন মস্কোর শেরেমেতেয়েভো বিমানবন্দরে গত শুক্রবার এক বৈঠকে মানবাধিকারকর্মী ও আইনজীবীদের আমন্ত্রণ জানানোর পর প্রেসিডেন্ট পুতিন তাঁকে নিয়ে এই প্রথম জনসমক্ষে কোনো মন্তব্য করলেন। স্নোডেন তখন বলেছিলেন, তিনি অস্থায়ীভাবে রাজনৈতিক আশ্রয় প্রার্থনা করে মস্কোর কাছে আবেদন করবেন।
পুতিন বলেন, যত শিগগির সুযোগ আসবে, স্নোডেন তত শিগগির নিশ্চিতভাবেই অন্য কোথাও চলে যাবেন। তিনি স্নোডেনকে রাশিয়া ত্যাগে বাধা দেওয়ার অভিযোগ করেন ওয়াশিংটনের বিরুদ্ধে। হংকং থেকে গত ২৩ জুন যুক্তরাষ্ট্রের জাতীয় নিরাপত্তা সংস্থা এনএসএর সাবেক কর্মী স্নোডেন রাশিয়ার ওই বিমানবন্দরে আসেন। এরপর তিনি এখনো বিমানবন্দরের ট্রানজিট এলাকায় অবস্থান করছেন।
রুশ প্রেসিডেন্ট বলেন, ‘তিনি কোনো নিমন্ত্রণ ছাড়া আমাদের ভূখণ্ডে এসেছেন। (প্রকৃত অর্থে) তিনি আমাদের দেশে আসেননি। তিনি অন্য দেশে যাচ্ছিলেন। কিন্তু যখনই তাঁর রাশিয়াতে আসার খবর প্রকাশ হলো, তখন আমাদের মার্কিন অংশীদারেরা এখান থেকে চলে যাওয়ার সব ফ্লাইট বন্ধ করে দিল।’ এদিকে স্নোডেন অস্থায়ীভাবে রাজনৈতিক আশ্রয় চেয়ে এখনো রাশিয়ার কাছে আবেদন করেননি। দেশটির কর্মকর্তারা গতকাল এ কথা জানিয়েছেন। কর্মকর্তারা জানান, শুক্রবারের পর থেকে এ পর্যন্ত স্নোডেন আর কোনো প্রকাশ্য বিবৃতি দেননি। এমনকি রাশিয়ার কর্তৃপক্ষের কাছে রাজনৈতিক আশ্রয়ের ব্যাপারে কোনো আবেদনও করেননি। এএফপি।
