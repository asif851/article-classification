
যুক্তরাষ্ট্রের প্রেসিডেন্ট নির্বাচনে ডেমোক্রেটিক পার্টির প্রার্থী হিসেবে নিজ মনোনয়ন নিশ্চিত করেছেন হিলারি ক্লিনটন। এখন সবার নজর কে হবেন তাঁর ভাইস প্রেসিডেন্ট প্রার্থী। ম্যাসাচুসেটস থেকে নির্বাচিত ও বামপন্থী নেতা বলে পরিচিত সিনেটর এলিজাবেথ ওয়ারেনকে এ পদে প্রার্থী হিসেবে মনোনয়ন দিতে হিলারির ওপর চাপ বাড়ছে।অনলাইনভিত্তিক পত্রিকা পলিটিকোর সঙ্গে এক একান্ত সাক্ষাৎকারে হিলারি নিজেই এমন চাপ ও জল্পনাকল্পনাকে উসকে দিয়েছেন। বৃহস্পতিবার ওই সাক্ষাৎকারে এলিজাবেথ ওয়ারেনকে তাঁর ভাইস প্রেসিডেন্ট হওয়ার জন্য পুরোপুরি যোগ্য বলে অভিহিত করেন তিনি।হিলারি বলেন, সিনেটর ওয়ারেনের প্রতি আমার সর্বোচ্চ শ্রদ্ধা রয়েছে। যেকোনো পদের জন্যই তিনি যোগ্য। রিপাবলিকান দলের সম্ভাব্য প্রার্থী প্রতিদ্বন্দ্বী ডোনাল্ড ট্রাম্পকে পরাজিত করতে ওয়ারেনের সঙ্গে একযোগে নির্বাচনী প্রচারণা চালনার অপেক্ষায় রয়েছেন তিনি। তবে তাঁকে নিজের ভাইস প্রেসিডেন্ট প্রার্থী করবেন কি না, তা স্পষ্টভাবে বলতে তিনি অস্বীকার করেন।সাম্প্রতিক সময়ে ওয়ারেন তীব্র শ্লেষাত্মক ভাষায় ট্রাম্পকে আক্রমণ করে ডেমোক্রেট মহলে হাততালি পেয়েছেন। প্রেসিডেন্ট পদের গাম্ভীর্য রক্ষার খাতিরে হিলারি যা বলতে অসমর্থ হবেন, ওয়ারেন সেই কাজটি অত্যন্ত কার্যকরভাবে করতে সক্ষম—এই যুক্তিতে দলের শীর্ষ পর্যায়ের অনেক নেতা তাঁকে ভাইস প্রেসিডেন্ট পদে মনোনয়ন দিতে হিলারিকে পরামর্শ দিয়েছেন।বাম ও তরুণ মহলে অত্যন্ত জনপ্রিয় হার্ভার্ডের এই সাবেক অধ্যাপক ওয়ালস্ট্রিটের যম বলে পরিচিত। তাঁকে নির্বাচনী সঙ্গী হিসেবে পেলে ডেমোক্রেটিক পার্টির অপর প্রার্থী বার্নি স্যান্ডার্সের ‘রাজনৈতিক বিপ্লবের’ সমর্থক তরুণ জনগোষ্ঠী হয়তো হিলারিমুখী হতে পারেন সে ভাবনাও আলোচিত হচ্ছে।ইতিপূর্বে স্যান্ডার্সের প্রতি সমর্থন জানানো ওরেগন থেকে নির্বাচিত সিনেটর জেফ মার্কলি হিলারির মনোনয়ন নিশ্চিত হওয়ার পর এলিজাবেথ ওয়ারেনকে ভাইস প্রেসিডেন্ট হিসেবে মনোনয়নদানের প্রস্তাব রেখেছেন। সিনেটে ডেমোক্র্যাটদের নেতা হ্যারি রিডও একই কথা বলেছেন।কেউ কেউ অবশ্য ভাইস প্রেসিডেন্ট হিসেবে স্যান্ডার্সকে দেখতে আগ্রহী। এ ব্যাপারে অভিমত জানতে চাইলে হিলারি সাক্ষাৎকারে বলেন, বিভিন্ন অর্থনৈতিক ও সামাজিক প্রশ্নে স্যান্ডার্সের জোরালো অবস্থান দল ও দেশের জন্য কল্যাণকর হয়েছে। ট্রাম্পকে পরাজিত করার ব্যাপারে স্যান্ডার্সের সঙ্গেও একযোগে কাজ করার আগ্রহ প্রকাশ করেন তিনি। তবে তাঁকে ভাইস প্রেসিডেন্ট করতে সম্মত কি না, সে বিষয়ে মন্তব্য করতে অস্বীকৃতি জানান।ডেমোক্রেটিক পার্টি সূত্রে জানা গেছে, হিলারি ও তাঁর ঘনিষ্ঠ উপদেষ্টারা ভাইস প্রেসিডেন্ট প্রার্থী হিসেবে যাঁদের বিবেচনায় রেখেছেন, সে তালিকায় ওয়ারেন ছাড়াও আছেন ওহাইয়োর জনপ্রিয় সিনেটর শ্যারড ব্রাউন, ভার্জিনিয়ার সিনেটর টিম কেইন, প্রেসিডেন্ট ওবামার প্রশাসনের আবাসন ও নগর উন্নয়নমন্ত্রী হুলিয়ান কাস্ত্রো ও নিউজার্সির তরুণ সিনেটর কোরি বুকার।
