
পাপুয়া নিউগিনিতে শক্তিশালী ভূমিকম্পে অন্তত ১৪ জন নিহত হয়েছেন। নিহত ব্যক্তিদের মধ্যে চার শিশু রয়েছে। রিখটার স্কেলে ভূকম্পনের মাত্রা ছিল ৭ দশমিক ৫। ভূমিকম্পে ভবনধস ও দেশটির প্রত্যন্ত অঞ্চলে ভূমিধসের কারণে এই প্রাণহানির ঘটনা ঘটে।
স্থানীয় সময় সোমবার ভোরে ইনগা প্রদেশের গ্রামগুলো ও এক বড় স্বর্ণের খনি ভূকম্পনে কেঁপে ওঠে। ভূমিকম্পনের পরপরই ক্ষতিগ্রস্ত এলাকায় উদ্ধার তৎপরতা শুরু হয়।
মার্কিন ভূতাত্ত্বিক জরিপ সংস্থা ইউএসজিএস জানিয়েছে, হেলা প্রদেশের তারি থেকে ৩১ কিলোমিটার দক্ষিণ-পশ্চিমে এবং সাউথার্ন হাইল্যান্ডস প্রদেশের মেনদি থেকে ৯৮ কিলোমিটার পশ্চিমে ভূমিকম্পটি আঘাত হানে। ভূকম্পনের কেন্দ্র ছিল ভূপৃষ্ঠ থেকে ৩৫ কিলোমিটার গভীরে।
মঙ্গলবার রাতে বিবিসি জানিয়েছে, ভূমিকম্পে ৩০ জনের বেশি মারা যেতে পারে বলে আশঙ্কা হচ্ছে। বার্তা সংস্থা রয়টার্স বলছে, ভূমিকম্পে বেশ কিছু ভবন ধসে পড়েছে এবং ভূমিধসে রাস্তাঘাটা বন্ধ হয়ে গেছে। বেশ কিছু ফোন লাইন হয়েছে বিচ্ছিন্ন। মেনদিতে দুই ভবন ধসে ১২ জন নিহত হওয়ার খবর জানিয়েছে সংস্থাটি।
মার্কিন ভূমিকম্প বিশেষজ্ঞরা বলছেন, স্থানীয় সময় সোমবার ভোর ৩টা ৪৫ মিনিটে ইনগা প্রদেশের পরগেরা থেকে ৫৬ মাইল দক্ষিণে ভূমিকম্প আঘাত হানে। এ সময় কয়েক ডজন আফটার শকের ঘটনাও ঘটে।
স্থানীয় পুলিশ ভূমিকম্প ও ভূমিধসের ঘটনায় ১৪ জন নিহত হওয়ার বিষয়টি নিশ্চিত করেছে।
