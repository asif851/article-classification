
বিভিন্ন সময়ে বিতর্কিত বক্তব্য দিয়ে আলোচনায় ছিলেন ভারতের স্বাস্থ্যমন্ত্রী হর্ষবর্ধন। এবার নারীদের শরীরকে মন্দিরের সঙ্গে তুলনা করলেন তিনি।টাইমস অব ইন্ডিয়ার খবরে বলা হয়, আজ শুক্রবার রাজধানী দিল্লিতে একটি বেসরকারি মহিলা কলেজের সুবর্ণ জয়ন্তী অনুষ্ঠানে বক্তব্য দেওয়ার সময় হর্ষবর্ধন এ কথা বলেন। বক্তব্যে শহুরে নারীদের অসুস্থতা বৃদ্ধির প্রসঙ্গ টেনে তিনি বলেন, ‘নারীর শরীর হলো মন্দির। একটি জাতির ভবিষ্যতের পরিপ্রেক্ষিত থেকে দেখলে বিষয়টি (নারীর স্বাস্থ্য) খুবই গুরুত্বপূর্ণ। স্বাস্থ্যবতী নারীদের একটি প্রজন্ম গড়ে তোলা পরিবার, সমাজ ও জাতির জন্য কল্যাণকর। কারণ প্রতিটি নারীই তাঁর পেশাগত দায়িত্ব পালনের পাশাপাশি মা এবং সন্তানের শিক্ষকের ভূমিকায় আসীন হন। সর্বোপরি নারীরা সমন্বিত মূল্যবোধের রক্ষক।’এদিকে নারীদের নিয়ে স্বাস্থ্যমন্ত্রীর এ বক্তব্যের তীব্র সমালোচনা হয়েছে সামাজিক যোগাযোগ মাধ্যমগুলোতে। ফেসবুকে নারী অধিকারবিষয়ক সংগঠন অল ইন্ডিয়া প্রগ্রেসিভ উইমেন’স এসোসিয়েশনের (এআইপিডব্লিউএ) সেক্রেটারি কবিতা কৃষ্ণান স্বাস্থ্যমন্ত্রীর বক্তব্যের তীব্র বিরোধিতা করেন। তিনি বলেন, ‘একজন নারীর শরীর মন্দির নয়। নিজের প্রয়োজনেই একজন নারীর কাছে স্বাস্থ্যের বিষয়টি গুরুত্বপূর্ণ। পরিবার, সমাজ বা জাতির প্রয়োজনে নয়। কারণ তিনি (নারী) পরিবার, সমাজ, জাতির সেবার জন্য জন্মাননি।’ তিনি প্রশ্ন করে বলেন, মা ও শিক্ষক হিসেবে ভূমিকা রাখার মধ্যে কম বয়সী নারীদের গৌরব থাকার কথা কেন বলা হচ্ছে? পুরুষ ও বাবাদের ক্ষেত্রে এ কথা বলা হচ্ছে না কেন?’
