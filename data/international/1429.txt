
ভারতের চণ্ডীগড়ে ৪ আগস্ট অপহরণ থেকে রক্ষা পান ভারনিকা কুণ্ড। এরপর থেকেই তিনি হয়রানির শিকার নারীদের পাশে দাঁড়াতে আন্দোলন শুরু করেছেন।
রাতে নারীর বাড়ির বাইরে থাকা যাবে না—এই ধারণা ভাঙতে ২০টি শহরে প্রতিবাদ সমাবেশের আয়োজন করেছেন নারীরা। রাতে রাস্তায় নেমে নারীরা এই সমাবেশে অংশ নেন।
গত শুক্রবার রাত ১০টার পর চণ্ডীগড়ের ওই সমাবেশে কমপক্ষে ২০০ নারী যোগ নেন। ‘মেরি রাত মেরি সড়ক’ (আমার রাত আমার রাস্তা) নামে ওই আন্দোলনকে নারীদের কাছে পৌঁছাতে উল্লেখযোগ্য ভূমিকা রাখেন দিল্লির গীতা ইয়াতহার্ত যাদব। সরকারি চাকরিজীবী যাদব ‘আপনি সড়কে’ (আমার রাস্তা) নামে ফেসবুক পেজও খোলেন।
টাইমস অব ইন্ডিয়াকে যাদব ফোনে জানান, তিনি এই ফেসবুক পেজ তৈরি করেছেন অধিকার আদায়ের জন্য আন্দোলনরত নারীদের এক প্ল্যাটফর্মে আনতে। যাদব বলেন, ‘আমি দিল্লিতে রাতে নারীদের প্রতিবাদ সমাবেশের আয়োজন করেছি। এরপর সারা দেশের মানুষ আমাকে সমর্থন দিয়েছে। দিল্লির এই সমাবেশ অন্য এলাকার সমাবেশের আয়োজনকে নেতৃত্ব দিয়েছে। এটি পুরোপুরি অরাজনৈতিক আন্দোলন।’
হরিয়ানার মাঞ্জালি সাহারান পঞ্চকুলাকে নারীদের রাতের প্রতিবাদ সমাবেশে নেতৃত্ব দিয়েছেন। তিনি বলেন, ভারনিকার লড়াইকে এগিয়ে নেওয়ার পথ এটি।
জয়পুরের বাসিন্দা মমতা মেহতানি বলেন, ‘আমরা খুশি যে পুরুষেরাও আমাদের এই কর্মসূচিতে যোগ দিয়েছেন।’
