
যুক্তরাষ্ট্র ও ইউক্রেনের সরকারি কর্মকর্তারা বলছেন, তাঁরা মনে করেন ‘বাক’ ক্ষেপণাস্ত্র ব্যবহার করে ইউক্রেনের রুশপন্থী বিদ্রোহীরা মালয়েশীয় বিমানটি ধ্বংস করেছে। এই ক্ষেপণাস্ত্রটি ইউক্রেনের বিদ্রোহীরা আগেও ব্যবহার করেছে বলে মনে করা হয়। খবর বিবিসির।রুশপন্থী বিদ্রোহীরা বিমানটি ধ্বংসের জন্য প্রতিপক্ষ ইউক্রেন সরকারকেই দায়ী করেছে। কিন্তু ইউক্রেনের প্রতিরক্ষা মন্ত্রণালয়ের ভাষ্য, দেশটির বিমানবাহিনীর কোনো যুদ্ধবিমান ওই এলাকায় ছিল না। বিদ্রোহীদের সঙ্গে লড়াইতে ভূমি থেকে আকাশে নিক্ষেপণযোগ্য কোনো অস্ত্র সেখানে ব্যবহার করাই হয়নি।বাক ক্ষেপণাস্ত্রটি এসএ-১১ গ্যাডফ্লাই নামেও পরিচিত। এর নতুন সংস্করণ এসএ-১৭ গ্রিজলি। রাশিয়ায় তৈরি স্বল্পপাল্লার এই ক্ষেপণাস্ত্র সহজেই বহন করা যায়।অস্ত্র: চারটি ভূমি থেকে আকাশে নিক্ষেপণযোগ্য ক্ষেপণাস্ত্র।ক্ষেপণাস্ত্রের সর্বোচ্চ গতি: মাক-৩, অর্থাৎ ঘণ্টায় সাড়ে তিন হাজার কিলোমিটারের বেশি।আঘাত হানার উচ্চতা: ২২ হাজার মিটার বা ৭২ হাজার ফুট। বিমানটি উড়ছিল প্রায় ১০ হাজার মিটার উচ্চতায়।
