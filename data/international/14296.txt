
সংযুক্ত আরব আমিরাতের (ইউএই) একটি ধর্মীয় সংগঠন মঙ্গলগ্রহে যাওয়াকে ইসলামবিরোধী বলে ঘোষণা করেছে।খালিজ টাইমসের বরাতে যুক্তরাজ্যের দ্য ইনডিপেনডেন্ট পত্রিকার অনলাইনে প্রকাশিত প্রতিবেদনে জানানো হয়, ইউএইর জেনারেল অথরিটি অব ইসলামিক অ্যাফেয়ার্স অ্যান্ড এনডোমেন্টস (জিএআইএই) সম্প্রতি এ ফতোয়া দেয়।জিএআইএইর পক্ষ থেকে বলা হয়েছে, এ ধরনের একমুখী যাত্রা জীবনের জন্য সত্যিকারের ঝুঁকি সৃষ্টি করে এবং ইসলাম তা কখনোই অনুমোদন করে না।জিএআইএই বলছে, কোনো ব্যক্তি মঙ্গল ভ্রমণ করলে তিনি জীবিত ফিরে না-ও আসাতে পারেন। এটা মৃত্যুর চেয়েও কষ্টকর। যাঁরা এই বিপদশঙ্কুল যাত্রায় অংশ নেন, তাঁরা কোনো ধর্মীয় কারণ ছাড়াই মারা যান। এ কারণে তাঁরা আত্মহত্যার শাস্তি পাবেন।জিএআইএইর ফতোয়া কমিটির চেয়ারম্যান ফারুক হামাদা বলেছেন, সম্ভাব্য সব ধরনের বিপদ থেকে জীবন রক্ষা এবং নিজেকে নিরাপদ রাখার বিষয়টি সব ধর্মে স্বীকৃত। নিজেকে এবং পরস্পরকে হত্যা না করার বিষয়টি পবিত্র কোরআনে সুস্পষ্টভাবে উল্লেখ আছে।২০১৩ সালের এপ্রিলে ‘মারস ওয়ান’ নামের নেদারল্যান্ডসের একটি মহাকাশ ভ্রমণ সংস্থা মঙ্গলগ্রহে মানব-বসতি গড়ার ঘোষণা দিয়েছে। এই আহ্বানে ইতিমধ্যে ১৪০ দেশ থেকে দুই লাখেরও বেশি আবেদন পড়েছে। এদের মধ্যে সৌদি আরব ও অন্য আরব দেশের পাঁচ শতাধিক আবেদনকারী রয়েছেন। তবে এই ভ্রমণে কোনো ফেরত-টিকিট নেই।
 
