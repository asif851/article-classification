
ধনাঢ্য সমর্থকদের কাছ থেকে অবৈধভাবে অর্থ নেওয়ার অভিযোগে ইসরায়েলের প্রধানমন্ত্রী বেনিয়ামিন নেতানিয়াহুকে জিজ্ঞাসাবাদ করবে দেশটির পুলিশ। আজ সোমবারই তাঁকে জিজ্ঞাসাবাদ করা হবে বলে এএফপির খবরে বলা হয়। গণমাধ্যমের খবরে বলা হয়, এ ধরনের খবর দেশটির রাজনীতির অঙ্গনকে বেশ নাড়া দিয়েছে।স্থানীয় গণমাধ্যমের খবরে বলা হয়, ইসরায়েলি ও বিদেশি ব্যবসায়ীরা নেতানিয়াহুকে হাজার হাজার ডলার মূল্যের উপহার দিয়েছেন বলে যে অভিযোগ উঠেছে, তা দীর্ঘদিন ধরে তদন্তাধীন।গত জুলাইয়ে অ্যাটর্নি জেনারেল অভিচাই ম্যানডেলব্লিট এ ধরনের অভিযোগে নেতানিয়াহু জড়িত থাকার বিষয়টি স্পষ্ট কি না, তা প্রাথমিক তদন্ত করে দেখতে নির্দেশ দেন। এই তদন্তে কী পাওয়া গেছে, তা জানা না গেলেও নেতানিয়াহু বারবারই দাবি করছেন, তিনি কোনো ভুল করেননি।জিজ্ঞাসাবাদের বিষয়ে পুলিশ ও নেতানিয়াহুর কার্যালয় কোনো মন্তব্য করতে রাজি হয়নি। তবে সরকারি রেডিও স্টেশন জানায়, নেতানিয়াহু তাঁর বাড়িতে পুলিশের মুখোমুখি হতে রাজি হয়েছেন।
গত সপ্তাহের শেষের দিকে ফেসবুক পোস্টে নেতানিয়াহু তাঁর বিরুদ্ধে আনা সব অভিযোগ অস্বীকার করেছেন এবং বলেছেন, তাঁর রাজনৈতিক প্রতিদ্বন্দ্বী ও কয়েকটি গণমাধ্যম তাঁর সরকারের পতন ঘটাতে এসব অভিযোগ এনেছে।
জানা যায়, ফরাসি ধনকুবের আরনাউদ মিমরানের কাছ থেকে নেতানিয়াহু অর্থ নিয়েছেন। কার্বন নিঃসরণের অনুমতি ও এর ওপর আসা করের বাণিজ্য বাবদ ২৮৩ মিলিয়ন ইউরো কেলেঙ্কারির ঘটনায় জড়িত থাকার দায়ে মিমরানের আট বছরের কারাদণ্ড হয়।
নেতানিয়াহুর দপ্তর জানায়, ২০০১ সালে জনগণের জন্য তহবিল গঠনের অংশ হিসেবে ও বিশ্বে ইসরায়েলের ভাবমূর্তি গড়ে তুলতে নেতানিয়াহু মিমরানের কাছ থেকে ৪০ হাজার ডলার গ্রহণ করেন। তখন তিনি প্রধানমন্ত্রীর দায়িত্বে ছিলেন না।
জার্মানির কোম্পানির কাছ থেকে সাবমেরিন কেনার বিষয়ে আগ্রহ প্রকাশ করায় তাঁর ওপর নজরদারি শুরু হয়। গণমাধ্যমের খবরে বলা হয়, নেতানিয়াহুর পারিবারিক আইনজীবী ডেভিড শিমরন জার্মানির ব্যবসাপ্রতিষ্ঠান থোসেনক্রাপের এজেন্ট। ওই প্রতিষ্ঠানটি ডলফিন সাবমেরিন তৈরি করেছে।
