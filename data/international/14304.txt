
চীন গতকাল সোমবার প্রথমবারের মতো চাঁদে রোভার মিশন উৎক্ষেপণ করেছে। মহাশূন্য কর্মসূচি নিয়ে দেশটির উচ্চাভিলাষের সর্বশেষ পদক্ষেপ এটি। চ্যাং’ই-৩ নামের এ মিশনটির নামকরণ করা হয়েছে চাঁদ নিয়ে চীনা পৌরণিক উপাখ্যানের দেবীর নামানুসারে। আর রোভার যানের নাম ইউতুর। চীনের সবচেয়ে বড় রকেট লং মার্চ-৩বি গতকাল স্থানীয় সময় রোববার রাত দেড়টায় সফলভাবে উৎক্ষেপণ করা হয়। যুক্তরাষ্ট্র এবং সাবেক সোভিয়েত ইউনিয়নের পর তৃতীয় দেশ হিসেবে চাঁদে এ ধরনের যান পাঠাল চীন। রোভার যান এ মাসের মাঝামাঝি চাঁদে অবতরণ করবে। এর প্রাথমিক কাজ হবে, চাঁদের পৃষ্ঠভাগ পরীক্ষা ও প্রাকৃতিক সম্পদ খুঁজে বের করা। এএফপি।
