
ভারতে শত কোটিপতির (বিলিয়নিয়ার) সংখ্যা শত ছাড়িয়েছে। বর্তমানে ভারতে বিলিয়নিয়ারের সংখ্যা ১০১ জন। ভারতের শীর্ষ ধনীর তালিকায় আছেন রিলায়েন্স গ্রুপের কর্ণধার মুকেশ আম্বানি। ভারতের শীর্ষ এবং বিশ্বের ৩৩তম ধনী তিনি। তাঁর নিট সম্পদের পরিমাণ ২৩ দশমিক ২ বিলিয়ন ডলার।
দ্বিতীয় স্থানে থাকা লক্ষ্মী মিত্তালের সম্পত্তির আর্থিক মূল ১৬ দশমিক ৪ বিলিয়ন ডলার। বিশ্বের সবচেয়ে বড় স্টিল মেকিং কোম্পানি ‘আরসেলর মিত্তালের’ চেয়ারম্যান লক্ষ্মী মিত্তাল। লক্ষ্মী মিত্তাল ছাড়াও বিশ্বের ধনীর তালিকায় রয়েছেন আরও তিন ভারতীয় নারী। তাঁরা হলেন ওপো জিন্দাল গ্রুপের সাবিত্রী জিন্দাল, গোদরেজের স্মিতা কৃষ্ণা, বায়োকনের কিরণ মজুমদার।
সম্প্রতি প্রকাশিত মার্কিন সাময়িকী ফোর্বসের বার্ষিক তালিকায় ধনীদের সংখ্যায় ভারত চতুর্থ স্থানে আছে। তালিকা অনুযায়ী যুক্তরাষ্ট্রে বাস করে সবচেয়ে বেশি ধনী ব্যক্তিরা। দেশটিতে ৫৬৫ জন বিলিয়নিয়ার আছে। এরপরেই আছে চীন ও জার্মানি। তবে উল্লেখযোগ্য বিষয় হচ্ছে, সারা বিশ্বে মোট বিলিয়নিয়ার তালিকায় অন্তত ২০ জন রয়েছেন ভারতীয় বংশোদ্ভূত। যেমন যুক্তরাজ্যর হিন্দুজা ভ্রাতৃদ্বয়। যাঁরা তালিকায় ৬৪তম অবস্থানে আছেন। তাঁদের সম্পদের পরিমাণ ১৫ দশমিক ৪ বিলিয়ন ডলারের বেশি।
বরাবরের মতো কোনো নড়চড় নেই বিশ্বের শীর্ষ ধনীর আসনটিতে। আবারও বিশ্বের শীর্ষ ধনীর আসনে বহাল রয়েছেন মাইক্রোসফটের সহপ্রতিষ্ঠাতা বিল গেটস। ফোর্বসের বার্ষিক ধনীর তালিকায় এক বছরে গেটসের সম্পদের পরিমাণ ৭৫ বিলিয়ন ডলার থেকে বেড়ে ৮৬ বিলিয়ন ডলারে উন্নীত হয়েছে। আর দ্বিতীয় অবস্থানে রয়েছেন মার্কিন আরেক ধনকুবের ওয়ারেন বাফেট। ব্যার্কশায়ার হ্যাথওয়ের নির্বাহী পরিচালকের সম্পদের পরিমাণ ৭৫ দশমিক ৬ বিলিয়ন ডলার। আমাজন প্রতিষ্ঠাতা জেফ বেজোস আছেন তিন নম্বরে, চতুর্থ ধনীর আসনে আছেন স্প্যানিশ ব্যবসায়ী অ্যামানসিও ওর্তেগা। পঞ্চম অবস্থানে আছে ফেসবুকের সহপ্রতিষ্ঠাতা মার্ক জাকারবার্গ।
ফোর্বসের তালিকা অনুয়ায়ী, এবারে শত কোটিপতির সংখ্যা বেড়েছে ১৩ শতাংশ। বর্তমানে বিশ্বে বিলিয়ন সম্পদের মালিক ২ হাজার ৪৩ জন। তবে সুসংবাদ নেই মার্কিন প্রেসিডেন্ট ডোনাল্ড ট্রাম্পের জন্য। আগের তালিকার ২২০তম অবস্থান থেকে পিছলে ৫৪৪তম অবস্থানে চলে গেছেন মার্কিন প্রেসিডেন্ট।
