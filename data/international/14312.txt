
সিরিয়ার সঙ্গে সব ধরনের কূটনৈতিক সম্পর্ক ছিন্ন করার ঘোষণা দিয়েছে মিসর। কায়রোতে অবস্থিত সিরিয়ার দূতাবাস বন্ধ করে দেওয়ারও নির্দেশ দেওয়া হয়েছে।
আজ রোববার বার্তা সংস্থা রয়টার্সে প্রকাশিত এক প্রতিবেদনে বলা হয়, গতকাল শনিবার মিসরের প্রেসিডেন্ট মোহাম্মদ মুরসি এ-সংক্রান্ত ঘোষণা দেন।
একই সঙ্গে সিরিয়াজুড়ে উড্ডয়ননিষিদ্ধ এলাকা (নো-ফ্লাই জোন) প্রতিষ্ঠার আহ্বান জানিয়েছেন মিসরের প্রেসিডেন্ট।
সুন্নি সম্প্রদায় আয়োজিত এক সমাবেশে মুরসি বলেন, ‘আজ আমরা সিরিয়ার বর্তমান শাসকদের সঙ্গে সম্পর্ক পুরোপুরি ভেঙে দেওয়ার সিদ্ধান্ত নিয়েছি।’
প্রেসিডেন্ট বাশার আল আসাদের সমর্থক লেবাননের হেজবুল্লাহ যোদ্ধাদের সিরিয়া ছেড়ে চলে যাওয়ারও আহ্বান জানিয়েছেন মুরসি। এ প্রসঙ্গে তিনি বলেন, ‘সিরিয়ায় হেজবুল্লাহর আগ্রাসনের বিরুদ্ধে আমাদের অবস্থান। হেজবুল্লাহকে অবশ্যই সিরিয়া ছাড়তে হবে। এ কথাগুলো গুরুত্বের সঙ্গে নিতে হবে। সিরিয়ায় হেজবুল্লাহর কোনো জায়গা নেই।’
মুরসি আরও বলেন, সিরিয়ার জনগণের চলমান সংগ্রামকে বাস্তবিক ও নৈতিকভাবে মিসরের জনগণ সমর্থন করে। সিরিয়ার জনগণ যত দিন পর্যন্ত তাদের অধিকার ও মর্যাদা আদায় করতে সমর্থ না হবে, তত দিন মিসরের জনগণ, নেতারা ও সেনাবাহিনী তাদের ছেড়ে যাবে না।’
