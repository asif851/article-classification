
ফেসবুকে নিজের শহর বিক্রির ঘোষণা দিয়েছেন ইতালির সান সোসিও বারোনিয়া শহরের মেয়র ফ্রানসেস্কো গারাফোলো। শুধু তাই নয়, তিনি ক্রেতার কাছে নিজের দায়িত্বও হস্তান্তর করবেন। লাগাতার অর্থসংকটের কারণে হতাশ এই মেয়র এমন সিদ্ধান্ত নিয়েছেন।তবে যে-সে ক্রেতার কাছে শহর বেচতে রাজি নন গারাফোলো। ক্রেতাকে অবশ্যই চীনের কোনো ধনাঢ্য ব্যক্তি হতে হবে বলে শর্ত জুড়ে দিয়েছেন।সান সোসিও বারোনিয়া বিক্রির ঘোষণা দেওয়া ওই ফেসবুক পোস্টে গারাফোলো লিখেছেন, ‘ধনী চীনা বিনিয়োগকারী আবশ্যক, যিনি শহরের দায়িত্ব নেবেন।’ সাত বছর ধরে সান সোসিও বারোনিয়া শহরের মেয়রের দায়িত্ব পালন করছেন ফ্রানসেস্কো গারাফোলো। কিন্তু অর্থসংকট দায়িত্ব পালনকে তাঁর জন্য দিনে দিনে কঠিনতর করে তুলছে। ক্রেতার আহ্বান জানানো ওই পোস্টে গারাফোলো তাঁর শহরের পরিবেশ ও পর্যটন সম্ভাবনার কথা উল্লেখ করে আরও লিখেছেন, ‘সান সোসিও বারোনিয়া শহরে বিনিয়োগকারী খুবই লাভবান হবেন।’তাহলে বিনিয়োগকারী পেলে সত্যিই কি নিজের শহর বেঁচে দেবেন গারাফোলো? মোটেই না। জনগণকে বাস্তবতা বোঝাতেই ফেসবুকে এমন পোস্ট করেছেন বলে তিনি নিজেই জানিয়েছেন ইতালির সংবাদপত্র ইল ফাত্তো কুয়োতিদিয়ানোকে। তিনি বলেন, ‘আমি আমার জমি বেচব না। ব্যাপক অস্বস্তি, হতাশা, সংবাদপত্রগুলোর সঙ্গে পেরে না ওঠার অসহায়ত্ব আর অর্থসংকটের কারণেই পোস্টটা করেছি আমি।’শহর বিক্রি করার কথা উড়িয়ে দিলেও গারাফোলো কিন্তু বিনিয়োগের আশায় ঠিকই পথ চেয়ে আছেন। বিনিয়োগকারীদের আকৃষ্ট করতে সংবাদমাধ্যমে শহরের বিজ্ঞাপন দেওয়ার চিন্তাভাবনাও চলছে বলে জানিয়েছেন তিনি।
