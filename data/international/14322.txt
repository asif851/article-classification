
চীনে অনেক দিন বড় পরিসরে গান করা তাঁর নিষিদ্ধ ছিল। কারণ, আশির দশকে গণতন্ত্রকামী মানুষের মুখে তাঁর গান শোনা যেত। গণতন্ত্রপন্থীদের অনুপ্রেরণা দিতে তিনি ওই গান গেয়েছেন বলে অভিযোগ ছিল।সেই রক তারকা চুই জিয়ান এবার বড় আসরে সংগীত পরিবেশনের সুযোগ পাচ্ছেন। তাঁকে আমন্ত্রণ জানিয়েছে রাষ্ট্রীয় টেলিভিশন সিসিটিভি। চুইয়ের ব্যবস্থাপক ইউ ইউ গতকাল সোমবার এ তথ্য জানিয়েছেন।বার্ষিক বসন্তকালীন বড় উৎসব সম্প্রচার করবে সিসিটিভি। ওই অনুষ্ঠানেই গান গাইবেন একসময়ের লাখো গণতন্ত্রকামী মানুষের প্রিয় তারকা চুই। ব্যবস্থাপক ইউ ইউ বলেন, ‘আমরা এখন সেই প্রস্তুতি নিচ্ছি।’চুইয়ের গাওয়া গান আশির দশকে প্রথম রেকর্ড করা শুরু হয়। তাঁর গাওয়া ‘নাথিং টু মাই নেম’ গানটি ১৯৮৯ সালে তিয়েনআনমেন স্কয়ারে ছাত্রবিক্ষোভের সময় সবার মুখে মুখে শোনা যেত। স্কয়ারে বিক্ষোভকারীদের সঙ্গে ছিলেন চুই। কর্তৃপক্ষ কঠোর হাতে ওই বিক্ষোভ দমন করে। তখন চীনা নিরাপত্তা বাহিনীর গুলিতে সহস্রাধিক বিক্ষোভকারীর মৃত্যু হয়েছিল। তখন বড় পরিসরে চুইয়ের সংগীত পরিবেশন নিষিদ্ধ করা হয়েছিল।তবে গত কয়েক বছরে সেই নিষেধাজ্ঞা শিথিল হতে শুরু করে। দেশে বিভিন্ন গানের উৎসবে দর্শক-শ্রোতাদের মাতিয়ে রাখেন চুই। তবে অধিকাংশ তরুণ রক্তঝরা সেই দিনের কথা ভুলে গেছেন বলে মন্তব্য করেন তিনি। চুই বলেন, ‘ব্যক্তিগতভাবে আমি অধিকার ও বাকস্বাধীনতা দেখতে চাই। কিন্তু বিষয়টি বিরক্তিকর। কারণ, অনেকে মনে করেন, এ নিয়ে কথা বলা বিপজ্জনক।’নতুন বছরের উৎসবে সাধারণত দেশের গান, কৌতুক ও ঐতিহ্যবাহী নাচ পরিবেশন করা হয়। কমিউনিস্ট পার্টির স্লোগান দেওয়া হয়। খ্যাতিমান রাজনীতিবিদদের কীর্তি তুলে ধরা হয়।চীনের প্রেসিডেন্ট শি জিনপিংয়ের স্ত্রী পেং লিউয়ান গালা উৎসবে নিয়মিত সংগীত পরিবেশন করতেন। রাষ্ট্রীয় টেলিভিশনের পক্ষ থেকে জানানো হয়, সারা বিশ্বে অন্তত ১০০ কোটি দর্শক ২০১২ সালের গালা উৎসব উপভোগ করেছিলেন। এএফপি।
