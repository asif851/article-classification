
যুক্তরাজ্য ইউরোপীয় ইউনিয়ন (ইইউ) থেকে বের হয়ে যাওয়ার পর বা ব্রেক্সিটের পর ইউরোপের একক বাজারে ‘সর্বোচ্চ স্বাধীনতার’ দাবি করেছেন ব্রিটিশ প্রধানমন্ত্রী থেরেসা মে। আবার একই সঙ্গে তিনি অভিবাসনের ওপর নিজেদের নিয়ন্ত্রণ চেয়েছেন। গতকাল বুধবার কনজারভেটিভ পার্টির সম্মেলনে এসব কথা বলেন মে।ব্রিটিশ প্রধানমন্ত্রীর এ দাবিকে ইইউ নেতারা অবশ্য স্ববিরোধী বলে মনে করেন। তাঁদের কথা, একক বাজারে প্রবেশের অধিকার পাওয়াটা শ্রমিকদের অবাধ চলাচলের বিষয়টির নিশ্চয়তার ওপর নির্ভর করে।থেরেসা মে বলেন, ‘আমি ব্রিটিশ প্রতিষ্ঠানগুলোকে একক বাজারে সর্বোচ্চ স্বাধীনতা দিতে চাই। সেই সঙ্গে ইউরোপীয় প্রতিষ্ঠানকেও আমাদের এখানে সেই সুযোগ দিতে চাই।’ তবে মে বলেন, ‘অভিবাসনের ওপর নিজেদের পূর্ণ নিয়ন্ত্রণ ছেড়ে দেওয়ার জন্য আমরা ইইউ ত্যাগ করছি না।’গত রোববার মে বার্মিংহামে ঘোষণা করেন, আগামী মার্চের শেষ দিক থেকে তিনি ব্রেক্সিট প্রক্রিয়া শুরুর জন্য ইইউর সঙ্গে আলোচনা শুরু করবেন। এর ফলে ২০১৯ সালের শুরুতে ইইউ থেকে পুরোপুরি বের হয়ে আসা সম্ভব হবে বলে মনে করা হচ্ছে। গতকাল ব্রেক্সিট নিয়ে আবার মে বলেন, ব্রেক্সিট প্রক্রিয়া হবে খুবই কঠিন। এতে কিছু ছাড় দেওয়া এবং কিছু গ্রহণ—দুই-ই থাকবে।
