
মার্কিন ভাইস প্রেসিডেন্ট মাইক পেন্স বলেছেন, উত্তর কোরিয়ার সঙ্গে যুক্তরাষ্ট্রের কৌশলগত ধৈর্যের দিন শেষ।
দুই কোরিয়ার মধ্যবর্তী অসামরিক জোনে গিয়ে আজ সোমবার পেন্স এই মন্তব্য করেন বলে বিবিসি অনলাইনের প্রতিবেদনে জানানো হয়।
সম্পর্কের বিষয়ে সিউলকে ফের আশ্বস্ত করতে পেন্স দক্ষিণ কোরিয়া সফরে রয়েছেন। কোরীয় উপদ্বীপে চলমান উত্তেজনার মধ্যে দক্ষিণ কোরিয়া সফর করছেন মার্কিন ভাইস প্রেসিডেন্ট।
গতকাল রোববার উত্তর কোরিয়ার একটি ক্ষেপণাস্ত্রের ব্যর্থ পরীক্ষা চালানোর কয়েক ঘণ্টার মাথায় দক্ষিণ কোরিয়ার রাজধানী সিউলে পৌঁছান পেন্স।
দুই কোরিয়ার মধ্যবর্তী বেসামরিক জোন পানমুজম গ্রামে গিয়ে আজ কথা বলেন পেন্স। সাংবাদিকদের তিনি বলেন, উত্তর কোরিয়ার সঙ্গে যুক্তরাষ্ট্রের কৌশলগত ধৈর্যের একটা সময় ছিল। কিন্তু এই যুগ শেষ।
পেন্স বলেন, যুক্তরাষ্ট্র শান্তিপূর্ণ উপায়ে কোরীয় উপদ্বীপে নিরাপত্তা নিশ্চিত করতে চায়। তবে প্রয়োজনে সব ধরনের পন্থাই যুক্তরাষ্ট্রের বিবেচনায় আছে বলে উল্লেখ করেন মার্কিন ভাইস প্রেসিডেন্ট।
