
ভেনেজুয়েলার সুপ্রিম কোর্টে হেলিকপ্টার দিয়ে বোমা ‘হামলার’ চেষ্টা হয়েছে। এটাকে ‘সন্ত্রাসী হামলা’ বলেছেন দেশটির প্রেসিডেন্ট নিকোলা মাদুরো। আজ বুধবার বিবিসি অনলাইনের প্রতিবেদনে এই তথ্য জানানো হয়।
দেশটির সরকারের ভাষ্য, এক পুলিশ কর্মকর্তা একটি হেলিকপ্টার নিয়ে রাজধানী কারাকাসের আকাশে চক্কর মারেন। তিনি সুপ্রিম কোর্টে হামলার চেষ্টা করেন।
যোগাযোগের সামাজিক মাধ্যমে প্রকাশিত ছবিতে দেখা যায়, একটি হেলিকপ্টার শহরের আকাশে উড়ছে। বিকট শব্দও শোনা গেছে।
ওই পুলিশ কর্মকর্তা হেলিকপ্টারটি নিজের দখলে নিয়ে এই কাজ করেছেন বলে ধারণা করা হয়। তিনি সরকারের নিন্দা করে একটি ভিডিও বিবৃতি দিয়েছেন।
ঘটনায় কারও হতাহত হওয়ার তথ্য পাওয়া যায়নি।
ভেনেজুয়েলায় দুই মাসের বেশি সময় ধরে প্রায় প্রতিদিনই সরকারবিরোধী বিক্ষোভ চলছে। দেশটির অর্থনৈতিক ও রাজনৈতিক পরিস্থিতি দিন দিন অবনতির দিকে যাচ্ছে।
সরকারি তথ্য অনুযায়ী, গত এপ্রিল থেকে শুরু করে এখন পর্যন্ত সহিংসতায় ৭০ জনের বেশি মানুষ নিহত হয়েছে।
প্রেসিডেন্ট মাদুরো বলেন, হামলায় হেলিকপ্টার থেকে গ্রেনেড ফেলা হয়েছে। হামলার পেছনে যে বা যারা আছে, তাদের ধরা হবে।
মাদুরো বলেন, যখনই হোক, হেলিকপ্টার ও সন্ত্রাসী হামলাকারীদের আটক করা হবে।
পুলিশ কর্মকর্তা নিজেকে অস্কার পেরেজ বলে পরিচয় দিয়েছেন। তিনি ইনস্টাগ্রামে ভিডিও বিবৃতি দিয়েছেন। এ সময় তাঁর পরনে উর্দি ছিল। তাঁর পেছনে ছিল সশস্ত্র মুখোশধারী ব্যক্তিরা।
