
তুরস্কের আঙ্কারায় নিযুক্ত রাশিয়ার রাষ্ট্রদূত আন্দ্রে কার্লোভকে হত্যাকারী মেভলুত মার্ত আলতিনতাসের পরিবারের সদস্যদের ছেড়ে দেওয়া হয়েছে। আজ বৃহস্পতিবার সিএনএন তুর্কের বরাত দিয়ে রয়টার্সের খবরে এ তথ্য জানানো হয়।
গত সোমবার আঙ্কারার একটি আর্ট গ্যালারিতে এক চিত্র প্রদর্শনীতে অফ ডিউটিতে (দায়িত্বরত নন) থাকা পুলিশ সদস্য মেভলুতের গুলিতে নিহত হন রুশ রাষ্ট্রদূত। পরে মেভলুতের মা, বাবা, বোন, চাচাসহ ছয়জনকে আটক করা হয়।
তুরস্কের নিরাপত্তা সূত্র রয়টার্সকে জানায়, জিজ্ঞাসাবাদের জন্য মেভলুতের মা, বাবা, বোন ও দুই আত্মীয়কে আটক করা হয়েছিল।
চিত্র প্রদর্শনীতে রাষ্ট্রদূতকে চারবার গুলি করেন তুর্কি পুলিশ সদস্য মেভলুত মার্ত আলতিনতাস (২২)। রাষ্ট্রদূত প্রদর্শনীর উদ্বোধনী অনুষ্ঠানে বক্তব্য দেওয়ার সময় হামলা চালান তিনি। টেলিভিশনের ফুটেজে দেখা যায়, কালো স্যুট-টাই পরা কেতাদুরস্ত চেহারার মেভলুত এক হাতে পিস্তল নিয়ে এগিয়ে যাচ্ছেন। তিনি চিৎকার করে বলছিলেন, ‘আলেপ্পোকে ভুলে যেয়ো না’, ‘সিরিয়াকে ভুলে যেয়ো না’।
আঙ্কারার মেয়র মেলিহ গোকসেক বলেন, হামলাকারী তুর্কি স্বেচ্ছানির্বাসিত ভিন্নমতাবলম্বী নেতা ধর্মপ্রচারক ফেতুল্লা গুলেনের দলের সঙ্গে যুক্ত বলে তাঁর ধারণা। গত ১৫ জুলাইয়ের ব্যর্থ সামরিক অভ্যুত্থানচেষ্টার জন্য গুলেন ও তাঁর অনুসারীদের দায়ী করেছে সরকার।
অথচ তুরস্কের দৈনিক হুরিয়াত জানায়, রুশ রাষ্ট্রদূতকে হত্যাকারী মেভলুত মার্ত আলতিনতাস ১৫ জুলাই ব্যর্থ অভ্যুত্থানের পর কমপক্ষে আট দফায় তুর্কি প্রেসিডেন্ট রিসেপ তাইয়েপ এরদোয়ানের নিরাপত্তার দায়িত্বে ছিলেন।
