
ভারতে প্রতিদিন ৯৩ নারী ধর্ষণের শিকার হন। দেশটির জাতীয় অপরাধ রেকর্ড ব্যুরোর (এনসিআরবি) সর্বশেষ পরিসংখ্যানে এ তথ্য তুলে ধরা হয়।
টাইমস অব ইন্ডিয়ার খবরে আজ মঙ্গলবার এ কথা জানানো হয়েছে।এনসিআরবির তথ্য অনুযায়ী, ২০১২ সালে ২৪ হাজার ৯২৩ জন নারী ধর্ষণের শিকার হন। ২০১৩ সালে এই সংখ্যা বেড়ে হয়েছে ৩৩ হাজার ৭০৭।নয়াদিল্লিতে চলন্ত বাসে মেডিকেলছাত্রী গণধর্ষণের শিকার হয়ে মৃত্যুবরণ করার ঘটনায় বিক্ষুব্ধ হয়ে ওঠে ভারতবাসী। নারীর নিরাপত্তাহীনতার বিষয়টি আলোচনায় আসে। এর মধ্যেও রাজধানী নয়াদিল্লিতে ধর্ষণের ঘটনা বেড়েছে। ২০১২ সালে এখানে ৫৮৫ জন নারী ধর্ষণের শিকার হন। ২০১৩ সালে এই সংখ্যা বেড়ে দাঁড়ায় ১ হাজার ৪৪১। দিল্লির পর ধর্ষণের ঘটনার দিক দিয়ে আলোচিত মুম্বাই (৩৯১), জয়পুর (১৯২) ও পুনে (১৭১)।২০১৩ সালে ভারতের সব রাজ্যের মধ্যে মধ্যপ্রদেশে রেকর্ড পরিমাণ চার হাজার ৩৩৫টি ধর্ষণের ঘটনা ঘটেছে।
