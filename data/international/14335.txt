
ওয়েস্ট স্কটল্যান্ড বিশ্ববিদ্যালয়ের গবেষকেরা একটি প্রোটিন আবিষ্কার করেছেন, যা শরীরে ভাইরাসের বিস্তার ঠেকাতে সক্ষম। স্কটল্যান্ডের এই বিজ্ঞানী দল এরই মধ্যে প্রমাণ করেছেন, এই প্রোটিন ক্যানসারের বিস্তার ঠেকাতেও সক্ষম। বিজ্ঞানীরা বলছেন, আবিষ্কৃত প্রোটিনটি কীভাবে কাজ করে, তা-ই এখন জানার বিষয়।আবিষ্কৃত প্রোটিনটির নাম ‘হিরা (এইচআইআরএ)’। স্কটল্যান্ডের বিটসন ক্যানসার ইনস্টিটিউট ও গ্লাসগো বিশ্ববিদ্যালয়ের সাবেক গবেষক তরণজিৎ সিং রায় ও তাঁর সহকর্মীরা তিন বছর আগেই ধারণা দিয়েছিলেন, এই প্রোটিন ক্যানসারের জন্য দায়ী অনিয়ন্ত্রিত কোষ বিভাজন রোধ করতে পারে। তরণজিৎ সিং বর্তমানে ওয়েস্ট স্কটল্যান্ড বিশ্ববিদ্যালয়ে কর্মরত। তিনি ও তাঁর সহকর্মীরাই সাম্প্রতিকতম আবিষ্কারটি করেছেন।তরণজিৎ সিং বলেন, ক্যানসার গবেষণা করতে হলে এর জন্য দায়ী ভাইরাসকে কোষে পরিবর্তনের সুযোগ দিতে হবে। তবে তিনি যতবারই ভাইরাস নিয়ে গবেষণা করতে গেছেন, ততবারই হিরা প্রোটিনকে নতুন জায়গায় অবস্থান নিতে দেখেছেন। এর থেকেই তাঁর ধারণা হয়েছে, এই প্রোটিন দিয়ে কিছু একটা করা সম্ভব।তরণজিৎ সিং বলেন, সুসংবাদ হলো প্রাণিদেহের প্রতিটা কোষে কম বা বেশি মাত্রায় হিরা প্রোটিন থাকে। শরীরে ভাইরাসের আক্রমণ প্রতিরোধের পাশাপাশি বয়স ও মৃত্যুর সঙ্গেও এই প্রোটিনের কোনো যোগসাজশ থাকতে পারে বলে ধারণা করা হচ্ছে।
