
ফেসবুকে শরণার্থীদের বিরুদ্ধে ঘৃণাসূচক মন্তব্য ও তাদের বিরুদ্ধে উসকানিমূলক বক্তব্য পোস্ট করার দায়ে জার্মানিতে ইসলামবিরোধী পেগিডা আন্দোলনের নেতা লুৎজ বাখম্যানকে সাজা দেওয়া হয়েছে।
গতকাল মঙ্গলবার সাক্সেন রাজ্যের রাজধানী ড্রেসডেনের একটি আদালত লুৎজ বাখম্যানকে ৯ হাজার ৬০০ ইউরো আর্থিক জরিমানা, অনাদায়ে চার মাসের কারাদণ্ড দিয়েছে। রাষ্ট্রপক্ষের কৌঁসুলি অবশ্য কট্টরপন্থী এই নেতাকে সাত মাসের সাজা দেওয়ার অনুরোধ করেছিল।
ড্রেসডেনের আদালত বলেন, জার্মানির মতো সম-অধিকারের দেশে যেখানে বর্ণ-ধর্ম ও জাতিগোষ্ঠী-সংখ্যালঘু গোষ্ঠীর বিরুদ্ধে বিদ্বেষ ছড়ানোর কোনো রেওয়াজ নেই; সেখানে তিনি এটি ভঙ্গ করেছেন। তাই তাঁকে দোষী সাব্যস্ত করে এই দণ্ড দেওয়া হলো।
ড্রেসডেন শহরে ২০১৪ সালে থেকে পেগিডা আন্দোলনের শুরু। এ আন্দোলনের সমর্থকেরা দুই বছর ধরে জার্মানিতে বর্ণবাদ, বিদেশি–বিদ্বেষী ও ইসলাম–বিদ্বেষী নানা কার্যক্রমের সঙ্গে জড়িয়ে পড়েছে।
