
খ্যাতিমান জার্মান চিত্রশিল্পী গেরহার্ড রিখটারের একটি তেলচিত্র গত মঙ্গলবার নিউইয়র্কে রেকর্ড দামে বিক্রি হয়েছে। নিলামকারী প্রতিষ্ঠান সাদাবি’স চিত্রকর্মটির নিলাম করে।
সাদাবি’সের কর্মকর্তা টোবিয়াস মেয়ার বলেন, ডোমপ্লাজ, মেইল্যান্ড বা ‘মিলানের ক্যাথেড্রাল স্কয়ার’ নামের ১৯৬৮ সালের ওই চিত্রকর্ম দুই কোটি ৪৪ লাখ পাউন্ডে বিক্রি হয়েছে।
গেরহার্ড রিখটারকে (৮১) বোদ্ধাদের অনেকে বিশ্বের জীবিত শ্রেষ্ঠ শিল্পী বলে মনে করেন।
সাদাবি’স ‘মিলানের ক্যাথেড্রাল স্কয়ার’ চিত্রকর্মটিকে ‘বিংশ শতকের শিল্পকলার একটি অনন্য নমুনা’ এবং গেরহার্ডের গত শতকের ষাটের দশকের ‘ফটো পেইন্টিং’ রীতির প্রতীক হিসেবে আখ্যায়িত করেছে। ছবিটিতে ঝাপসা একটি আলোকচিত্রের কায়দায় একটি নগরের দৃশ্য ফুটিয়ে তুলেছেন শিল্পী।
কোনো জীবিত শিল্পীর চিত্রকর্ম নিলামে সর্বোচ্চ দামে বিক্রি হওয়ার আগের রেকর্ডটিও গেরহার্ডের। ‘অ্যাবসট্রাক্টস বিল্ড’ নামে তাঁর একটি বিমূর্ত শিল্পকর্ম নিলামে দুই কোটি ১৩ লাখ পাউন্ডে বিক্রি হয়।
১৫ বছর আগে লন্ডনের সাদাবি’সে ‘মিলানের ক্যাথেড্রাল স্কয়ার’ চিত্রকর্মটির দাম উঠেছিল ২৩ লাখ পাউন্ড, যা ছিল তখনকার রেকর্ড। সেই দামের ১০ গুণেরও বেশি দামে বিক্রি হলো চিত্রকর্মটি। ওয়াইন উত্পাদনের জন্য বিখ্যাত যুক্তরাষ্ট্রের নাপা ভ্যালির ব্রায়ান্ট ভিনইয়ার্ডের প্রতিষ্ঠাতা ডন ব্রায়ান্ট এখন চিত্রকর্মটির নতুন মালিক।
সাদাবি’সের মঙ্গলবারের নিলামে প্রয়াত চিত্রশিল্পী বারনেট নিউম্যানের ১৯৫৩ সালের ‘ওয়ানমেন্ট সিক্স’ নামের একটি বিমূর্ত এক্সপ্রেশনিস্ট চিত্রকর্ম দুই কোটি ৮৭ লাখ পাউন্ডে বিক্রি হয়েছে। নিউম্যানের শিল্পকর্মের জন্য এটা দামের নতুন রেকর্ড।
এ ছাড়া ফ্রান্সিস বেকনের একটি চিত্রকর্ম নিলামে দুই কোটি ৬২ লাখ পাউন্ডে বিক্রি হবে বলে আশা করা হয়েছিল। তবে চিত্রকর্মটি এদিন ক্রেতাদের মনোযোগ আকর্ষণ করতে ব্যর্থ হয়। বিবিসি।
