
যুক্তরাষ্ট্রের প্রেসিডেন্ট নির্বাচনের জন্য ডেমোক্রেটিক পার্টিতে ১৪টি অঙ্গরাজ্যে প্রার্থী বাছাই প্রক্রিয়া এখনো বাকি। এরপরও দলের মনোনয়ন যে হিলারি ক্লিনটনই পাচ্ছেন, সে ব্যাপারে একমত অধিকাংশ নির্বাচন বিশ্লেষক। আর সে কারণেই এখন সবার মনে প্রশ্ন, কে হবেন হিলারির নির্বাচন-সঙ্গী, তাঁর ভাইস প্রেসিডেন্ট?এখন পর্যন্ত কোনো নাম উচ্চারণ না করলেও হিলারির নির্বাচন-সঙ্গী যে একজন পুরুষ হতে চলেছেন, তার ইঙ্গিত তিনি এরই মধ্যে দিয়ে দিয়েছেন। সিএনএনের সঙ্গে এক সাক্ষাৎকারে তিনি বলেছেন, প্রেসিডেন্ট নির্বাচিত হলে তাঁর মন্ত্রিপরিষদে সমানসংখ্যক নারী-পুরুষ থাকবে। তার মানে, ভাইস প্রেসিডেন্ট পদে একজন পুরুষের কথা ভাবছেন কি না—এ প্রশ্নের জবাবে হিলারি বলেন, ডেমোক্রেটিক পার্টিতে অনেক যোগ্য ও অভিজ্ঞ পুরুষ রয়েছেন। দলের মনোনয়ন নিশ্চিত হওয়ার পরই এ ব্যাপারে তিনি মনোযোগী হবেন।‘মূল কথা হলো, এমন একজনকে খুঁজে পাওয়া, যাতে প্রেসিডেন্ট কোনো কারণে দায়িত্ব পালনে অক্ষম হলে তিনি যেন সহজেই তাঁর স্থলাভিষিক্ত হতে পারেন’, বলেন হিলারি।
এর আগে হিলারির প্রচারণা কমিটির প্রধান জন পডেস্টা বলেছিলেন, ডেমোক্রেটিক পার্টিতে অনেক যোগ্য নারী আছেন, যাঁরা অনায়াসে ভাইস প্রেসিডেন্টের দায়িত্ব পালনে সক্ষম। তাঁর সেই মন্তব্যে অনেকে ভেবেছিলেন, দলের বাম অংশের কাছে জনপ্রিয় ও ‘ওয়াল স্ট্রিটের যম’ বলে পরিচিত সিনেটর এলিজাবেথ ওয়ারেন বা তাঁর মতো কোনো প্রগতিশীল নারীকেই এ পদের জন্য বাছাই করা হবে। কিন্তু ‘মন্ত্রিপরিষদে সমানসংখ্যক নারী-পুরুষ থাকবে’, হিলারির এমন মন্তব্য আগের সব হিসাব পাল্টে দিয়েছে।
ওয়াশিংটনের পণ্ডিত মহলের অনেকে মনে করেন, প্রথম নারী প্রেসিডেন্ট হিসেবে হিলারি হোয়াইট হাউসে প্রবেশের সুযোগ পেলে তাঁর জন্য তিনি দেশের আফ্রিকান-আমেরিকান ও হিস্পানিক জনগোষ্ঠীর প্রতি কৃতজ্ঞ থাকবেন। আর সে জন্যই হয়তো একজন আফ্রিকান-আমেরিকান বা হিস্পানিক রাজনীতিককে নিজের ‘রানিং মেট’ হিসেবে বেছে নেবেন। এ ক্ষেত্রে বেশি শোনা যাচ্ছে ওবামা প্রশাসনের মেক্সিকান বংশোদ্ভূত মন্ত্রী হুলিয়ান কাস্ত্রো এবং ম্যাসাচুসেটসের সাবেক আফ্রিকান-আমেরিকান গভর্নর প্যাট্রিক ডুভালের নাম। দলের পোড় খাওয়া একাধিক বর্তমান ও সাবেক সিনেটরের নামও শোনা যাচ্ছে। এঁদের মধ্যে আলোচনায় এগিয়ে ওহাইওর প্রগতিশীল সিনেটর শ্যারড ব্রাউন এবং ভার্জিনিয়ার সিনেটর টিম কেইন।
 
