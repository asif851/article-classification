
সৌদি আরবের নেতৃত্বাধীন জঙ্গিবাদবিরোধী সামরিক জোটের প্রধান পদে সাবেক পাকিস্তানি সেনাপ্রধান জেনারেল রাহিল শরিফের নিয়োগ নিয়ে ইরান উদ্বেগ জানালেও পাকিস্তান এ বিষয়ে নীরব রয়েছে।ইসলামাবাদে নিযুক্ত ইরানি রাষ্ট্রদূত মেহদি হনারদোস্ত তাঁর দেশের রাষ্ট্রীয় সংবাদ সংস্থা ইরনাকে বলেছেন, পাকিস্তানের এই সিদ্ধান্ত ‘ইসলামি দেশগুলোর ঐক্যে’ প্রভাব ফেলতে পারে। এ কারণে তেহরান উদ্বিগ্ন।রাষ্ট্রদূত হনারদোস্ত বলেন, এ বিষয়ে উদ্বেগ জানিয়ে তাঁরা পাকিস্তানের কর্তৃপক্ষকে বলেছেন; ইরান কখনোই ওই সামরিক জোটে যোগ দেবে না। কেউ তেহরানকে এমন প্রস্তাবও দেয়নি। ইরান মনে করে, বিভিন্ন সমস্যা নিরসনের জন্য সব ইসলামি দেশের ঐক্যবদ্ধ হয়ে ‘বিতর্কিত সামরিক জোটের’ পরিবর্তে একটি ‘শান্তির জোট’ গড়া উচিত।এ বিষয়ে জানতে চাইলে পাকিস্তানি পররাষ্ট্র দপ্তরের মুখপাত্র নাফিস জাকারিয়া বলেন, ‘সংবাদমাধ্যমে প্রকাশিত খবর সম্পর্কে আমরা সাধারণত প্রতিক্রিয়া জানাই না। তবে বিষয়টি খতিয়ে দেখব।’
 
