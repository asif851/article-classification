
ভারতে শহর ও গ্রামের গরিব পরিবারের মধ্যে বিনা মূল্যে বিদ্যুৎ-সংযোগ দেওয়ার ঘোষণা দিয়েছেন দেশটির প্রধানমন্ত্রী নরেন্দ্র মোদি। এ কারণে গতকাল সোমবার ‘সৌভাগ্য স্কিম’ নামে একটি প্রকল্পের উদ্বোধন করেছেন তিনি।
এনডিটিভি অনলাইনের প্রতিবেদনে বলা হয়, গতকাল বিজেপির এক সভায় নরেন্দ্র মোদি এই সৌভাগ্য স্কিমের উদ্বোধন ঘোষণা করেন। এই স্কিমের আওতায় ২০১৮ সালের মধ্যে দরিদ্র পরিবারের মধ্যে বিনা মূল্যে বিদ্যুৎ-সংযোগ দেওয়া হবে। এতে মোট ব্যয় হবে ১৬ হাজার ৩২০ কোটি রুপি।
নরেন্দ্র মোদি বলেন, বিদ্যুৎ-সংযোগ নেওয়ার জন্য দরিদ্র মানুষকে আর কোনো অর্থ দিতে হবে না। এখন থেকে অর্থ ছাড়াই তাঁরা বিদ্যুৎ-সংযোগ পাবেন। সরকার দরিদ্র মানুষের বাড়ি বাড়ি গিয়ে বিদ্যুৎ-সংযোগ দেবে।
প্রতিবেদনে বলা হয়, ভারতে প্রায় ২৫ কোটি বাড়ি রয়েছে। এর মধ্যে চার কোটি বাড়িতে এখনো বিদ্যুৎ-সংযোগ পৌঁছায়নি। এ কারণে ২০১৮ সালের ডিসেম্বরের মধ্যে সব বাড়িতেই বিদ্যুৎ-সংযোগ দেওয়া হবে।
সরকারি সূত্রে জানা গেছে, বিনা মূল্যে বিদ্যুৎ-সংযোগ দেওয়ার জন্য দরিদ্র পরিবারগুলোকে ২০১১ সালের আর্থসামাজিক ও জাতিপ্রথা জরিপের (এআইসিসি) তথ্য নিয়ে শনাক্ত করা হবে। এ ছাড়া যারা দরিদ্র নয়, তারাও এই স্কিমের আওতায় ৫০০ রুপি দিয়ে বিদ্যুৎ-সংযোগ নিতে পারবে। বাকি অর্থ ১০ কিস্তিতে পরিশোধের সুযোগ পাবে তারা।
