
হংকংয়ের প্রধান নির্বাহী লিউন চুং-ইং বলেছেন, তিনি পদত্যাগ করছেন না। তবে তাঁর সরকার আন্দোলনকারীদের সঙ্গে আলোচনায় বসতে রাজি আছে। খবর এএফপি, বিবিসি ও রয়টার্সের।
গতকাল বৃহস্পতিবার মধ্যরাতের মধ্যে লিউনের পদত্যাগের দাবিতে আন্দোলনকারী ছাত্রনেতারা হংকংয়ের সরকারি দপ্তরগুলো অবরোধের হুমকি দিয়েছিলেন। সেই সময়সীমা শেষ হওয়ার কিছু আগে এক সংবাদ সম্মেলনে লিউন এই ঘোষণা দেন। তিনি বলেন, আন্দোলনকারীদের সঙ্গে আলোচনার জন্য তিনি তাঁর মুখ্য সচিবকে প্রতিনিধি হিসেবে নিয়োগ দিয়েছেন। পাশাপাশি তিনি আন্দোলনকারীদের সংযম প্রদর্শন এবং সরকারি দপ্তরগুলো পাহারায় নিয়োজিত পুলিশের সঙ্গে সংঘর্ষ থেকে বিরত থাকার আহ্বান জানিয়েছেন।
লিউন তাঁর বক্তব্যে আরও বলেন, সরকারের গুরুত্বপূর্ণ দুটি ভবন ঘেরাও করে আন্দোলনকারীরা আইন লঙ্ঘন করছে। তিনি হুঁশিয়ারি উচ্চারণ করে বলেন, সরকারি ভবন দখলের চেষ্টা করা হলে পুলিশ দিয়ে তার পাল্টা জবাব দেওয়া হবে।
হংকংয়ের প্রধান নির্বাহী বলেন, আন্দোলনকারীরা ‘খুবই যৌক্তিক’ কারণে সরকারি ভবনগুলো ঘেরাও করে রেখেছেন। তাঁরাএখন পর্যন্ত ‘খুবই নিয়ন্ত্রিত’ আচরণও করেছেন। তিনি বলেন, ‘আমি আশা করছি, তাঁরা এভাবেই আন্দোলন চালিয়ে যাবেন।’
লিউন বলেন, আন্দোলনকারী ছাত্ররা মুখ্য সচিবের সঙ্গে বৈঠকে বসতে চেয়ে আজ (বৃহস্পতিবার) রাতে একটি চিঠি পাঠিয়েছেন। তাঁরা হংকংয়ের সাংবিধানিক অগ্রগতি নিয়ে আলোচনা করতে চান। তিনি বলেন, ‘আমরা চিঠিটি বিস্তারিত পড়ে দেখেছি। আমি এখন বিষয়টি নিয়ে আলোচনার জন্য হংকং সরকারের প্রতিনিধি হিসেবে আমার মুখ্য সচিবকে নিয়োগ দেব।’ তিনি বলেন, ‘আমি পদত্যাগ করব না। কারণ আমাকে নির্বাচন নিয়ে কাজ করতে হবে।’
এদিকে হংকংয়ে গণতন্ত্রপন্থীদের আন্দোলনকে ‘অবৈধ’ আখ্যা দিয়ে সতর্ক করে দিয়েছে চীন। ক্ষমতাসীন দল কমিউনিস্ট পার্টির মুখপাত্র হিসেবে পরিচিত একটি সংবাদপত্র ‘বিশৃঙ্খলার’ ব্যাপারে হুঁশিয়ারি দিয়ে হংকংয়ের প্রশাসনিক কর্মকর্তার প্রতি সরকারের সমর্থন পুনর্ব্যক্ত করেছে। এ ছাড়া মার্কিন পররাষ্ট্রমন্ত্রীর সংযমের আহ্বানের জবাবে চীনের পররাষ্ট্রমন্ত্রী হংকং পরিস্থিতিকে চীনের ‘অভ্যন্তরীণ ব্যাপার’ বলে উল্লেখ করেছেন।
হংকংয়ের সরকারি সদর দপ্তরের সামনে বিক্ষোভকারীদের উপস্থিতি গতকাল কিছু কমে আসে। আগের দিন চীনের জাতীয় দিবস উদ্‌যাপনের অনুষ্ঠানেও সেখানে হাজার হাজার মানুষ অবস্থান নিয়েছিল। গতকাল প্রশাসকের কার্যালয় পুলিশ বাহিনী বেষ্টনী দিয়ে রাখে। আন্দোলনকারী ছাত্ররা কড়া রোদ ও পুলিশের সম্ভাব্য মরিচের গুঁড়ার হামলা থেকে বাঁচতে ছাতা নিয়ে অবস্থান নেন।
বেইজিং থেকে প্রকাশিত সরকার নিয়ন্ত্রিত পত্রিকা দ্য পিপলস ডেইলি প্রথম পৃষ্ঠায় এক মন্তব্য প্রতিবেদনে গতকাল লিখেছে, কেন্দ্রীয় সরকার হংকংয়ের প্রধান নির্বাহী লিউন চুং-ইংয়ের প্রতি পূর্ণ আস্থাশীল এবং তাঁর কাজে সন্তুষ্ট। হংকংয়ে ‘অবৈধ তৎপরতা’ বন্ধ করতে পুলিশের ভূমিকারও প্রশংসা করেছে বেইজিংয়ের পত্রিকাটি।
চীনের বিশেষ প্রশাসনিক এলাকা হংকংয়ের প্রশাসক নির্বাচন প্রশ্নে গত মাসে নেওয়া চীনের একটি সিদ্ধান্তকে কেন্দ্র করে এ বিক্ষোভ শুরু হয়।
