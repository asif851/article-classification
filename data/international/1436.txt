
কাল রোববার রাশিয়ায় প্রেসিডেন্ট নির্বাচন। প্রতিদ্বন্দ্বিতা করছেন আটজন প্রার্থী। মস্কোর স্থানীয় সময় সকাল আটটা থেকে সন্ধ্যা আটটা পর্যন্ত একটানা ভোটগ্রহণ চলবে।
এদিকে বিশ্বের বিভিন্ন দেশে অবস্থানরত ও দুর্গম এলাকায় বসবাসরত রুশ নাগরিকদের অনেকেই এরই মধ্যে ভোট দিয়েছেন। কেন্দ্রীয় নির্বাচন কমিশনের সহযোগিতায় স্থানীয় প্রশাসন, রুশ দূতাবাস ও কনসূলার অফিসের সমন্বয়ে অস্থায়ী ভোটকেন্দ্রে নির্বাচন অনুষ্ঠিত হয়।
রোববার রাশিয়ায় সাপ্তাহিক ছুটির দিন। রাশিয়ায় সাধারণত নির্বাচনগুলো রোববারই অনুষ্ঠিত হয়ে থাকে। মস্কোর আবহাওয়া পূর্বাভাস বলছে কাল দেশটির রাজধানীতে দিনের বেলা মেঘলা আবহাওয়া থাকলেও পর্যাপ্ত সূর্যের দেখা মিলবে এবং তাপমাত্রা থাকবে মাইনাস ৬ ডিগ্রী সেলসিয়াস।
এদিকে প্রেসিডেন্ট পদপ্রার্থীরা তাঁদের প্রচারণা শুক্রবার দিবাগত মধ্যরাত মস্কো সময় ১২টায় আনুষ্ঠানিকভাবে শেষ করেন। রাশিয়ার পূর্বাঞ্চলের কামচাতকা থেকে শুরু করে পশ্চিমের কালিনিনগ্রাদ পর্যন্ত সব জায়গায় এখন নির্বাচনের প্রচারণা বন্ধ রয়েছে। রাশিয়ায় নির্বাচনী আচারণবিধি অনুযায়ী ভোটের আগের দিন আজ শনিবার ‘নিরব দিন’ হিসেবে পালিত হচ্ছে।
রাশিয়ায় ভোটের আগের দিন সব ধরণের নির্বাচনী প্রচারণা, প্রার্থীদের সমর্থনে সভা-সমাবেশ, লিফলেট বিতরণ ও গণমাধ্যমে রাজনৈতিক বিজ্ঞাপন প্রচার করা সম্পূর্ণ বন্ধ থাকে। বিশ্বের অনেক দেশেই এ ধরণের নির্বাচনী আচরণবিধি রয়েছে।
এদিকে নির্বাচন কমিশনের বরাত দিয়ে রুশ গণমাধ্যম জানায়, আগে থেকেই যেসব নির্বাচনী ব্যানার বা পোস্টার ঝুলানো হয়েছে, সেগুলো সরানোর প্রয়োজন নেই। তবে ভোটকেন্দ্রের ৫০ মিটারের মধ্যে প্রার্থীদের কোন ধরণের নির্বাচনী ব্যানার থাকতে পারবে না।
শুক্রবার প্রেসিডেন্ট নির্বাচনে অংশ নেওয়া আটজন প্রার্থীর সবাই জনসংযোগ ও সভা-সমাবেশ নিয়ে ব্যস্ত ছিলেন। রোববারের নির্বাচনকে সামনে রেখে শুক্রবার সারাদিন রাশিয়ার সরকারি-বেসরকারি টেলিভিশন চ্যানেল ও রেডিও প্রেসিডেন্ট ভ্লাদিমির পুতিনের বক্তব্য প্রচার করেছে। পুতিন তাঁর বক্তব্যে রুশ জনগনকে ভোটকেন্দ্রে এসে তাঁদের পচ্ছন্দের প্রার্থীকে ভোট দিতে আহবান জানান। সূত্র: ইতার তাস
