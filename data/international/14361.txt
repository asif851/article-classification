
বলিভিয়ায় বার্ষিক কার্নিভাল চলাকালে সড়ক দুর্ঘটনা ও সহিংসতায় ৭৫ জন নিহত হয়েছে। তথ্যের সত্যতা নিশ্চিত করেছে সরকার।আজ বৃহস্পতিবার বার্তা সংস্থা এএফপির এক খবরে বলা হয়, দেশটিতে গত শুক্রবার শুরু হয় চার দিনব্যাপী বার্ষিক কার্নিভাল উত্সব। শেষ হয় গত মঙ্গলবার। এ উত্সব উপলক্ষে বলিভিয়ার প্রধান সড়কজুড়ে বিচিত্র বেশভূষায় হাজারো জনতার সমাগম হয়।পুলিশের বরাত দিয়ে দেশটির স্বরাষ্ট্রমন্ত্রী কার্লোস রোমেরো বলেন, এই কার্নিভালে ৭০ জন নিহত হয়েছে। এর মধ্যে ৩৭ জনই সড়ক দুর্ঘটনায় মারা গেছে।এদিকে দেশটির অরুরো শহরে উত্সব পালন করার সময় হাজারো মানুষের চাপে একটি লোহার সেতু ভেঙে পাঁচজন নিহত হয়। এতে বহু আহত হয়েছে।কার্লোস রোমেরো জানান, উত্সব উপলক্ষে শুধু অরুরো শহরেই তিন লাখ ৫০ হাজার মানুষের সমাগম হয়েছিল। আর গোটা উত্সবে ৩০ হাজারেরও বেশি নৃত্যশিল্পী ও ছয় হাজার সংগীতশিল্পী পুরো শহরে আলাদাভাবে উত্সব উদযাপনে অংশ নিয়েছেন।
 
