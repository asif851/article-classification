
ভারতের প্রধানমন্ত্রী নরেন্দ্র মোদি বলেছেন, ‘আমি প্রথমবার লোকসভার সদস্য নির্বাচিত হয়েছি...আমিও লোকসভার একজন নতুন সদস্য। জ্যেষ্ঠদের কাছ থেকে আমাকে অনেক কিছু শিখতে হবে।’ভারতীয় জনতা পার্টি (বিজেপি) থেকে প্রথমবার নির্বাচিত লোকসভার সদস্যদের জন্য আয়োজিত এক কর্মশালায় গতকাল শনিবার বক্তৃতাকালে প্রধানমন্ত্রী মোদি এ কথা বলেন। দিল্লি ও হরিয়ানার মধ্যবর্তী সুরযকুণ্ডের একটি হোটেলে ওই কর্মশালার আয়োজন করা হয়। খবর এনডিটিভির।৬৩ বছর বয়সী মোদি এবারই প্রথম লোকসভার সদস্য পদে উত্তর প্রদেশের বারানসি এবং গুজরাটের ভাদোদরা আসন থেকে নির্বাচিত হয়েছেন। তিনি কোনো সাহায্যের প্রয়োজনে তাঁর অথবা দলীয় সভাপতি রাজনাথ সিংয়ের কাছে যাওয়ার জন্য দলের ১৬১ জন নতুন সদস্যের প্রতি আহ্বান জানান।যেকোনো ধরনের দুর্নীতি ও স্বজনপ্রীতির বিরুদ্ধে কঠোর হুঁশিয়ারি উচ্চারণ করে মোদি বলেন, সদস্যদের পার্লামেন্টে বিতর্কের জন্য ভালো প্রস্তুতি নিয়ে আসতে হবে। তাঁরা কেন্দ্রকে যেমন প্রায় কংগ্রেসমুক্ত করেছেন, বিধানসভা নির্বাচনেও একই পুনরাবৃত্তি ঘটাতে হবে, তা যেখানেই অনুষ্ঠিত হোক না কেন।দুই দিনের ওই কর্মশালা প্রধানমন্ত্রী মোদির বক্তব্য দিয়ে শুরু হয়। বিজেপির শীর্ষ নেতাদের মধ্যে স্বরাষ্ট্রমন্ত্রী রাজনাথ সিং, কেন্দ্রীয় মন্ত্রী ভেঙ্কাইয়া নাইডু, অর্থমন্ত্রী অরুণ জেটলি, পররাষ্ট্রমন্ত্রী সুষমা স্বরাজ প্রমুখ লোকসভার নতুন সদস্যদের উদ্দেশে বক্তৃতা করেন। সমাপনী বক্তব্য দেবেন দলটির প্রবীণ নেতা ৮৬ বছর বয়সী লালকৃষ্ণ আদভানি। আজ রোববার বিকেলে কর্মশালা শেষ হবে।
