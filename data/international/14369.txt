
ভারতের মহারাষ্ট্র ও হরিয়ানা রাজ্যে বিধানসভা নির্বাচনের ভোট গণনা আজ রোববার সকালে শুরু হয়েছে।সর্বশেষ তথ্য অনুযায়ী, উভয় রাজ্যে ক্ষমতাসীন ভারতীয় জনতা পার্টি (বিজেপি) এগিয়ে আছে। হরিয়ানায় সংখ্যাগরিষ্ঠতা অর্জনের পথে বিজেপি। অপরদিকে তারা মহারাষ্ট্রে বৃহত্তম দল হতে যাচ্ছে। সেখানে সরকার গঠন করতে হলে তাদের জোট করতে হতে পারে।টাইমস অব ইন্ডিয়া অনলাইনের প্রতিবেদনে জানানো হয়, মহারাষ্ট্রে ২৮৮ আসনের মধ্যে ১১১টিতে এগিয়ে বিজেপি। শিবসেনা (এসএস) ৫৬, কংগ্রেস ৪৯, এনসিপি ৪৬, এমএনএস পাঁচ ও অন্যান্য দল ২০টিতে এগিয়ে।হরিয়ানায় ৯০ আসনের মধ্যে ৪৭টি আসনে এগিয়ে বিজেপি। আইএনএলডি ২২, কংগ্রেস ১৩, এইচজেসি (বিএল) তিন ও অন্যান্য দল চারটিতে এগিয়ে।এনডিটিভির বুথফেরত জরিপে দেখা গেছে, হরিয়ানা রাজ্যের বিধানসভার ৯০ আসনের মধ্যে অন্তত ৫০টিতেই জয় পেতে যাচ্ছে বিজেপি। আর মহারাষ্ট্রে ২৮৮ আসনের মধ্যে ১৩২ আসন পাওয়ার আশা করছে দলটি।দুই রাজ্যেই বিজেপি সরকার গঠন করতে সক্ষম হবে বলে মনে করা হচ্ছে। ভোটার টানতে নির্বাচনী প্রচারণায় প্রধানমন্ত্রী নরেন্দ্র মোদিকে প্রধান মুখ করাই দৃশ্যত তাদের এ সাফল্যের কারণ।গত বুধবার এই দুই রাজ্যে বিধানসভা নির্বাচনে ভোট অনুষ্ঠিত হয়। উভয় রাজ্যে রেকর্ড পরিমাণ ভোট পড়ে।
