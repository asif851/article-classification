
যুক্তরাজ্যের সাধারণ নির্বাচনের ১০ মাস আগেÿজোট সরকারের প্রধানমন্ত্রী ডেভিড ক্যামেরন কনজারভেটিভ পার্টির রাজনৈতিক দিকনির্দেশনা স্পষ্টীকরণের লক্ষ্যে মন্ত্রিসভায় বড় ধরনের রদবদল এনেছেন। এই রদবদলে সবচেয়ে লক্ষণীয় হচ্ছে, ইউরোপীয় ইউনিয়নের (ইইউ) সঙ্গে যুক্তরাজ্যের সম্পর্ককে নতুনরূপ দেওয়ার চেষ্টা, পরিবেশবাদী নীতির পরিবর্তে অধিকতর ব্যবসাবান্ধব সংস্কারে গুরুত্বারোপ এবং পূর্ণমন্ত্রীর মর্যাদায় নারীর প্রতিনিধিত্ব বৃদ্ধি।মন্ত্রিসভার রদবদলে বৈশ্বিক পরিসরে যে পরিবর্তন সহজেই চোখে পড়বে, তা হচ্ছে পররাষ্ট্রমন্ত্রী পদ থেকে উইলিয়াম হেগের সরে দাঁড়ানো এবং তাঁর জায়গায় সাবেক প্রতিরক্ষামন্ত্রী ফিলিপ হ্যামন্ডকে নিয়োগ। হেগ ইইউর বিদ্যমান কাঠামোয় সংস্কারের সমর্থক হলেও জোট ত্যাগের বিরুদ্ধে। অন্যদিকে হ্যামন্ড প্রকাশ্যেই যুক্তরাজ্যের দাবি অনুযায়ী সংস্কার না হলে ইইউ ত্যাগের পক্ষে। হেগ পার্লামেন্টের বর্তমান মেয়াদ শেষে অবসরে যাওয়ার ঘোষণা দিয়েছেন এবং তার আগ পর্যন্ত হাউস অব কমন্সে লিডার অব দ্য হাউস হিসেবে দায়িত্ব পালন করবেন।ইইউর একজন বড় সমর্থক, কেনেথ ক্লার্কও মন্ত্রিসভা থেকে সরে দাঁড়িয়েছেন। অ্যাটর্নি জেনারেল পদে পরিবর্তনকেও বিদায়ী ডোমিনিক গ্রিভের ইউরোপীয় মানবাধিকার আইন বিষয়ে উদারনৈতিক দৃষ্টিভঙ্গির খেসারত হিসেবে দেখছেন বিশ্লেষকেরা। গত মে মাসে অনুষ্ঠিত ইউরোপীয় পার্লামেন্ট নির্বাচনে ইইউবিরোধী রাজনৈতিক দল, ইউকে ইনডিপেন্ডেন্স পার্টির (ইউকিপ) সাফল্যের পটভূমিতে ইউরোপ প্রশ্নে কনজারভেটিভ দলের অবস্থান স্পষ্টীকরণের ইঙ্গিত এই রদবদলে প্রতিফলিত হয়েছে।বাংলাদেশের রাজনৈতিক সংকটে আপসরফার লক্ষ্যে চাপ সৃষ্টির জন্য পরিচিত আন্তর্জাতিক উন্নয়ন সহায়তাবিষয়ক প্রতিমন্ত্রী অ্যালান ডানকান পদ হারিয়েছেন। তবে যুক্তরাজ্যের অভ্যন্তরীণ রাজনীতিতে অন্যতম চমক সৃষ্টিকারী পরিবর্তন হচ্ছে শিক্ষামন্ত্রী পদে। প্রধানমন্ত্রীর ঘনিষ্ঠ এবং বলিষ্ঠ সংস্কারক হিসেবে দলের মধ্যে সমাদৃত কিন্তু শিক্ষক ও অভিভাবকদের বৃহদাংশে সমালোচিত মাইকেল গোভকে তাঁর পদ থেকে সরিয়ে চিফ হুইপ করা হয়েছে।প্রধানমন্ত্রী ক্যামেরন দুজন প্রতিমন্ত্রীকে পূর্ণমন্ত্রীর পদে উন্নীত করে এবং নতুন প্রতিমন্ত্রী নিয়োগের মাধ্যমে প্রায় ১০ জন নারীকে প্রথম সারিতে স্থান দিয়েছেন। শিক্ষা প্রতিমন্ত্রী লিজট্রাস হয়েছেন নতুন পরিবেশমন্ত্রী এবং অর্থ প্রতিমন্ত্রী নিকি মরগান হয়েছেন শিক্ষামন্ত্রী। বহুজাতিক জ্বালানি কোম্পানি শেলের একজন সাবেক কর্মকর্তা লিজট্রাসকে পরিবেশ মন্ত্রণালয়ের দায়িত্ব প্রদান এবং পররাষ্ট্র দপ্তর থেকে উইলিয়াম হেগের বিদায়কে গার্ডিয়ান-এর পরিবেশবিষয়ক সম্পাদক মন্ত্রিসভা থেকে শেষ দুজন পরিবেশবাদীর বিদায় হিসেবে অভিহিত করেছেন।প্রধানমন্ত্রী ক্যামেরনের মন্ত্রিসভার এই রদবদলকে বিরোধী দল লেবার পার্টি মধ্যপন্থীদের গণ-অপসারণ এবং ইউরোপ ও অন্যান্য ইস্যুতে ডানপন্থায় ঝুঁকে পড়া বলে অভিহিত করেছে। বিবিসি এই রদবদলকে নির্বাচন সামনে রেখে কনজারভেটিভ পার্টির ‘পুরুষ, মলিন এবং মেয়াদোত্তীর্ণ’ রাজনীতিকদের বিদায় বলে অভিহিত করেছে।
