
দুই দেশের উত্তেজনার মধ্যেই পাকিস্তানের প্রধানমন্ত্রীর পররাষ্ট্রবিষয়ক উপদেষ্টা সারতাজ আজিজ শনিবার রাতে ভারতের অমৃতসরে পৌঁছেছেন। হার্ট অব এশিয়া সম্মেলনে যোগ দিতে ভারত সফরে গেলেন তিনি।ওই সম্মেলনের ফাঁকে দুই দেশের মধ্যে দ্বিপক্ষীয় আলোচনা হবে কিনা—এমন জল্পনাকল্পনা রয়েছে। সম্মেলনে যোগ দিতে সারতাজ আজিজের রোববার ভারতে পৌঁছানোর কথা ছিল। কিন্তু এর একদিন আগেই তিনি চলে গেলেন। তবে ওই সম্মেলনের ফাঁকে ভারত-পাকিস্তান দ্বিপক্ষীয় বৈঠক করবে কিনা—সে বিষয়টি স্পষ্ট নয়।ভারতের পররাষ্ট্রমন্ত্রী অসুস্থ সুষমা স্বরাজকে ফুল পাঠিয়ে তাঁর সুস্থতা কামনা করেছেন সারতাজ আজিজ। কিডনি জটিলতায় আক্রান্ত সুষমা স্বরাজের চিকিৎসা চলছে। তিনি হার্ট অব এশিয়া সম্মেলনে যোগ দিচ্ছেন না। অর্থমন্ত্রী অরুণ জেটলি ওই সম্মেলনে ভারতীয় প্রতিনিধি দলের নেতৃত্ব দিচ্ছেন।পাকিস্তানের প্রতিনিধি দলের নেতৃত্বে থাকা সারতাজ আজিজ অমৃতসর বিমানবন্দরে পৌঁছালে হাইকমিশনার আবদুল বাসিত তাঁকে স্বাগত জানান।
গত বছর ইসলামাবাদে হার্ট অব এশিয়া সম্মেলনে পাকিস্তান ও ভারত দ্বিপক্ষীয় বৈঠক করেছিল। ওই বৈঠকে অমীমাংসিত ইস্যু নিয়ে ‘পূর্ণাঙ্গ দ্বিপক্ষীয় আলোচনা’ শুরু করার বিষয়ে দুই দেশই একমত হয়। কিন্তু চলতি বছরের জানুয়ারিতে পাঠানকোটে সন্ত্রাসী হামলার ঘটনা ঘটলে ওই আলোচনা আর পুনরায় শুরু হয়নি। ওই হামলার পর থেকে কাশ্মীর সীমান্তে দুই দেশের মধ্যে দফায় দফায় পাল্টাপাল্টি হামলা চলছে।
চলতি সপ্তাহের শুরুতে পাকিস্তানের হাইকমিশনার আবদুল বাসিত বলেছিলেন, ভারত যদি প্রস্তুত থাকে তবে নিঃশর্ত আলোচনা শুরুর জন্য পাকিস্তান প্রস্তুত। তবে ভারত ইতিমধ্যেই এটা পরিষ্কার করেছে যে, সীমান্তে চলমান সন্ত্রাস তারা আর মেনে নেবে না।
