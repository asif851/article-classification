
ভারতের মেয়েরা এখন থেকে দিল্লির মেট্রোরেলে ভ্রমণ করার সময় আত্মরক্ষার জন্য ছোট ছুরি সঙ্গে রাখতে পারবেন। চাইলে মেয়েরা সঙ্গে লাইটার ও দেশলাইও রাখতে পারবেন।
হিন্দুস্তান টাইমসের এক প্রতিবেদনে বলা হয়েছে, দিল্লির মেট্রো রেল করপোরেশন নেটওয়ার্কের নিরাপত্তার দায়িত্বে থাকা সেন্ট্রাল ইন্ডাস্ট্রিয়াল সিকিউরিটি ফোর্স (সিআইএসএফ) এই সিদ্ধান্তের কথা জানিয়েছে। দিল্লির মেট্রোতে নারীদের যৌন হয়রানি বেড়ে যাওয়ার পরিপ্রেক্ষিতে সিআইএসএস এই সিদ্ধান্তের কথা জানাল।
নাম প্রকাশ না করার শর্তে সিআইএসএফের একজন জ্যেষ্ঠ কর্মকর্তার বরাত দিয়ে দ্য ইন্ডিয়ান এক্সপ্রেসের প্রতিবেদনে বলা হয়েছে, ‘মেট্রোতে ছোট ছুরি নিরাপত্তার জন্য হুমকি নয়। তাই মেয়েদের মেট্রোতে চলার সময় চার ইঞ্চি লম্বার অধিক নয়, এমন ছুরি সঙ্গে রাখার অনুমতি দেওয়া হয়েছে। আমাদের ধারণা, এটা নিরাপত্তার জন্য হুমকি না হলেও, তা দিয়ে মেয়েরা নিজেদের নিরাপত্তা নিশ্চিত করতে পারবে।’
প্রতিবেদনে বলা হয়, এ ধরনের একটি পদক্ষেপ গত বছরের অক্টোবরে নেওয়া হয়েছিল। তা সম্প্রতি পর্যালোচনা বৈঠকে পাস হয়।
সিআইএসএফের একজন জ্যেষ্ঠ কর্মকর্তা বলেন, অনেক শ্রমিক আছেন যারা কিছু যন্ত্রপাতি নিয়ে চলাচল করেন। মেট্রোতে সেসব যন্ত্রপাতিও নেওয়া বারণ ছিল। কিন্তু শ্রমিকদের আবেদনের পিরপ্রেক্ষিতে কিছু যন্ত্রপাতি নেওয়ার অনুমতি দেওয়া হয়েছে। ওই সব যন্ত্রপাতি পর্যবেক্ষণ করা হবে। এরপর বহনকারী যাত্রীর তথ্য নথিভুক্ত করে তাঁকে তা নেওয়ার অনুমতি দেওয়া হবে।
হিন্দুস্তান টাইমসের প্রতিবেদনে বলা হয়, দিল্লির মেট্রোতে প্রতিদিন প্রায় ৩০ লাখ যাত্রী যাতায়াত করেন। নিরাপত্তার জন্য হুমকি স্বরূপ জিনিস যেমন ছুরি, ব্লেড, বন্দুক, আগ্নেয়াস্ত্র, বিস্ফোরক দ্রব্য, বিপজ্জনক রাসায়নিক পদার্থ, মদের বোতলসহ ৫৪টি জিনিস মেট্রোতে নেওয়ার ওপর নিষেধাজ্ঞা ছিল।
