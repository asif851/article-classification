
যুক্তরাজ্যের ইংল্যান্ডের ল্যাংকাশায়ার ও পশ্চিম সাসেক্সে গ্যাস ও তেলকূপ খননের জন্য ঝুঁকির মুখে পড়েছে পাখিদের বিরাট আবাসস্থল। সেখানে এ নিয়ে স্থানীয় বাসিন্দা ও পরিবেশবাদীদের মধ্যে ক্ষোভের সৃষ্টি হয়েছে।পশ্চিম সাসেক্সের খনিতে নরম শিলাস্তরের গভীর থেকে গ্যাস ও তেল উত্তোলনের প্রস্তাবের বিরোধিতা করেছে পাখি সংরক্ষণমূলক প্রভাবশালী সংগঠন রয়েল সোসাইটি ফর দ্য প্রটেকশন অব বার্ডস (আরএসপিবি)। তাদের অভিযোগ, ওই খননকাজের ফলে পানি, প্রকৃতি ও প্রাণবৈচিত্র্যের বড় ধরনের ক্ষতির আশঙ্কা রয়েছে। খননকাজ পরিচালনাকারী প্রতিষ্ঠান কুয়াড্রিলা রিসোর্সেস দাবি করছে, তাদের কার্যক্রমে পাখিসহ অন্য প্রাণীকুলের কোনো ক্ষতি হচ্ছে না। শিলাস্তরের গভীর থেকে গ্যাস উত্তোলনের জন্য প্রয়োগ করা হচ্ছে ফ্র্যাকিং নামের একটি বিতর্কিত পদ্ধতি। এতে পরিবেশ ও প্রাণবৈচিত্র্যের ক্ষতি হয় বলে অভিযোগ রয়েছে। ইংল্যান্ডের সাসেক্সের গ্রামীণ অঞ্চলে অবস্থিত ব্যালকম্ব খননক্ষেত্রে গত শুক্রবার অন্তত এক হাজার মানুষ বিক্ষোভ করে। ‘নো ড্যাশ ফর গ্যাস’ নামের আন্দোলনের কর্মীরা ছয় দিনব্যাপী এ বিক্ষোভ ও অবস্থান কর্মসূচি অব্যাহত রাখার ঘোষণা দিয়েছে। ফ্র্যাকিংয়ের প্রতি সমর্থন দেওয়ার জন্য যুক্তরাজ্যের প্রধানমন্ত্রী ডেভিড ক্যামেরন দেশবাসীর প্রতি গত সোমবার আহ্বান জানিয়েছেন। খননকাজের ফলে পরিবেশ বিপর্যয়ের আশঙ্কা নাকচ করে দেন তিনি। এদিকে ল্যাংকাশায়ারের সিংগলটন এলাকায় খনন প্রস্তাবের ব্যাপারেও উদ্বেগ প্রকাশ করেছে আরএসপিবি। ওই এলাকায় শীতকালে সাইবেরিয়া থেকে অতিথি হিসেবে আসে গোলাপি পাওয়ালা বিশেষ জাতের রাজহাঁস এবং হুপার সোয়ান নামের রাজহাঁস। বিবিসি।
