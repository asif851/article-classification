
যুক্তরাষ্ট্রের সানফ্রান্সিসকোর একটি ব্যস্ততম পর্যটন এলাকায় আসন্ন বড়দিনের অনুষ্ঠানে বোমা হামলার ষড়যন্ত্রে জড়িত সন্দেহে দেশটির চাকিরচ্যুত এক মেরিন সেনাকে গ্রেপ্তার করা হয়েছে। এভরিট অ্যারন জেমসন নামের ওই ব্যক্তি আইএসের মতাদর্শ ধারণ করে পিয়ার-৩৯ নামক এলাকায় হামলার পরিকল্পনা করছিলেন বলে মার্কিন গোয়েন্দা সংস্থা এফবিআই জানিয়েছে।
এফবিআই কর্মকর্তাদের দাবি, জেমসনকে আটকের পর তাঁর বাসায় অভিযান চালিয়ে আগ্নেয়াস্ত্র, তাঁর একটি শেষ ইচ্ছাপত্র ও চিঠি উদ্ধার করা হয়।
জেরুজালেমকে ইসরায়েলের রাজধানী হিসেবে স্বীকৃতি দিয়ে প্রেসিডেন্ট ডোনাল্ড ট্রাম্পের ঘোষণার প্রতিবাদ রয়েছে চিঠিতে।
এ ছাড়া সামাজিক যোগাযোগমাধ্যম ব্যবহার করে মৌলবাদী জিহাদিদের প্রতি সংহতি এবং হামলার ব্যাপারে আলোচনা করতে আইএসের প্রতিনিধি ভেবে এফবিআইয়ের এক এজেন্টের সঙ্গে জেমসন যোগাযোগও করেন।
মার্কিন অ্যাটর্নি জেনারেল জেফ সেশনস বলেন, ‘যুক্তরাষ্ট্রের নিরাপত্তা বাহিনী আমেরিকানদের হত্যার আরেকটি ষড়যন্ত্র নস্যাৎ করে দিয়েছে।’
২০০৯ সালে মার্কিন নৌবাহিনীতে নিয়োগ পেলেও নিয়োগপ্রক্রিয়াকালে তথ্য গোপনের দায়ে জেমসনকে অব্যাহতি দেওয়া হয়।  
