
শেষ পর্যন্ত ব্রিটিশ সাহায্যকর্মী অ্যালান হেনিংকেও গলা কেটে হত্যা করল জঙ্গিসংগঠন ইসলামিক স্টেট (আইএস)। গত শুক্রবার হেনিংয়ের শিরশ্ছেদের ভিডিওচিত্র প্রকাশ করেছে সংগঠনটি। যুক্তরাজ্যকে আইএসবিরোধী সামরিক অভিযানে বিরত থাকার আহ্বান জানিয়ে হেনিংকে নিয়ে একাধিক ভিডিও প্রকাশ করা হয়েছিল। শুক্রবারের ভিডিওচিত্রে মার্কিন সাহায্যকর্মী পিটার কাসিগেরও শিরশ্ছেদ করার হুমকি দিয়েছে আইএস। খবর এএফপি, রয়টার্স, বিবিসির।প্রধানমন্ত্রী ডেভিড ক্যামেরন গতকাল শনিবার বলেছেন, ‘আইএসের হাতে জিম্মি হওয়া নাগরিকদের উদ্ধারে এবং এই জঙ্গিগোষ্ঠীকে পরাজিত করতে আমাদের আছে এমন সব সম্পদের ব্যবহার করব।’অ্যালান হেনিংকে নিয়ে চারজন পশ্চিমা নাগরিকের শিরশ্ছেদ করল আইএস। এর মধ্যে দুজন মার্কিন ও দুজন ব্রিটিশ নাগরিক।গত মাসে যুক্তরাজ্যের নাগরিক ডেভিড হেইন্সের শিরশ্ছেদ করে প্রকাশ করা ভিডিওচিত্রেই অ্যালান হেনিংকে হত্যার হুমকি দিয়েছিল সংগঠনটি।ম্যানচেস্টারের ট্যাক্সিচালক দুই সন্তানের বাবা অ্যালান (৪৭) সাহায্যকর্মী হিসেবে গৃহযুদ্ধপীড়িত সিরিয়ায় গিয়েছিলেন।ব্রিটিশ পররাষ্ট্র মন্ত্রণালয় বলেছে, ভিডিওটি তারা খতিয়ে দেখছে। উল্লেখ্য, এর আগে আইএসের প্রচার করা তিনটি শিরশ্ছেদের ভিডিওই সত্যি বলে প্রমাণিত হয়েছে।
আগের শিরশ্ছেদের ভিডিওগুলোতে ঘাতককে ব্রিটিশ উচ্চারণে কথা বলতে শোনা গিয়েছিল। এটিতেও হত্যাকারীকে তেমন উচ্চারণে কথা বলতে দেখা যায়।
ভিডিওচিত্রে দেখা যায়, মরুভূমির বালুতে হাঁটু গেড়ে বসে আছেন অ্যালান। গায়ে কমলা রঙের কয়েদির মতো পোশাক। পাশেই ছুরি হাতে মুখোশধারী জঙ্গি। শিরশ্ছেদের আগে অ্যালানকে দৃশ্যত আইএসের লিখে দেওয়া কিছু বক্তব্য পড়তে হয়। এতে বলা হয়, ‘যুক্তরাজ্যের পার্লামেন্ট আইএসের বিরুদ্ধে হামলার অনুমোদন দেওয়ায় দেশটির নাগরিক হিসেবে আমাকে সেই মূল্য পরিশোধ করতে হচ্ছে।’
 
