
একটি হাতঘড়ির দাম ১৫০ কোটি টাকা! হ্যাঁ, গতকাল শুক্রবার নিউইয়র্কে এই দামেই একটি হাতঘড়ি কিনে নিয়েছেন এক ব্যক্তি। ওই ব্যক্তি নিজের নাম-পরিচয় প্রকাশ করতে চাননি।
বিবিসির খবরে বলা হয়, নিলামের মাধ্যমে রেকর্ড দামে বিক্রি হওয়া ওই ঘড়িটি প্রয়াত হলিউড তারকা পল নিউম্যানের। ঘড়িটির নির্মাতা বিশ্বখ্যাত ঘড়িনির্মাতা প্রতিষ্ঠান রোলেক্স। গতকাল ১ কোটি ৭৮ লাখ ডলারে (প্রায় ১৪৮ কোটি ৭০ হাজার টাকা) ঘড়িটি বিক্রি হয়। পল নিউম্যানকে ওই ঘড়িটি দেন তাঁর স্ত্রী জোয়ানে উডওয়ার্ড। ১৯৬৯ সালের উইনিং চলচ্চিত্রে তাঁরা একসঙ্গে কাজ করেন। নিউম্যান ২০০৮ সালে ৮৩ বছর বয়সে মারা যান।
স্টেইনলেস স্টিলের ওই ঘড়িটি টেলিফোনে নিলামে অংশ নিয়ে কিনে নেন এক ব্যক্তি। তবে ওই ব্যক্তির পরিচয় প্রকাশ করা হয়নি। ঘড়িটি এত দামে বিক্রি হবে, তা ভাবেননি নিলাম আয়োজকেরাও। প্রত্যাশিত দামের চেয়ে ১০ লাখ ডলার বেশি দামে কিনে নিয়েছেন ওই ব্যক্তি।
বিবিসির প্রতিবেদনে বলা হয়, নিলামে এই প্রথম এত বেশি দামে কোনো হাতঘড়ি বিক্রি হলো। ২০১৪ সালে প্যাটেক ফিলিপের তৈরি একটি ঘড়ি ২ কোটি ৪০ লাখেরও বেশি দামে বিক্রি হয়। সেটি ছিল পকেট–ঘড়ি।
উডওয়ার্ড ১৯৮৪ সালে নিউম্যানকে ওই ঘড়িটি কিনে দেন। পরে নিউম্যান ঘড়িটি তাঁর মেয়েকে দেন। পরে ঘড়িটি দেওয়া হয় তাঁর মেয়ের প্রেমিক জেমস কক্সকে। কক্স ওই ঘড়িটি নিলামে তোলেন।
