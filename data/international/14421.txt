
ভালোবাসার জন্য রাজপরিবার ছাড়তে যাচ্ছেন জাপানের রাজকুমারী মাকো। সাধারণ একজনকে বিয়ে করতে যাচ্ছেন তিনি। আর এ কারণেই রাজপরিবারের প্রথা অনুযায়ী রাজকীয় সম্মান বিসর্জন দিতে হবে তাঁকে।
আজ বৃহস্পতিবার বিবিসি অনলাইনের এক প্রতিবেদনে বলা হয়, সম্রাট আকিহিতোর নাতনি ২৫ বছর বয়সী মাকোর সঙ্গে একটি আইনি প্রতিষ্ঠানে কর্মরত সমবয়সী কেই কোমুরোর বাগদান হতে যাচ্ছে। একসঙ্গে পড়াশোনা করার সুবাদে তাঁদের দুজনের মধ্যে প্রেমের সম্পর্ক গড়ে ওঠে। রাজকুমারী মাকো ও কেই কোমুরোর প্রথম দেখা ২০১২ সালে। ওই সময় তাঁরা টোকিওতে ইন্টারন্যাশনাল ক্রিশ্চিয়ান ইউনিভার্সিটিতে পড়ছিলেন। বাগদান পরিকল্পনা সম্পর্কে গতকাল বুধবার কোমুরোর কাছে জানতে চাইলে তিনি বলেন, ‘এটা নিয়ে আমার এখন মন্তব্য করার সময় নয়, এ ব্যাপারে আমি যথাসময়ে কথা বলতে চাই।’ রাজকুমারীর মাকোর সঙ্গে কোমুরোর বাগদানের খবর সিএনএনের কাছে নিশ্চিত করেছে রাজপরিবার একটি সূত্র। জাপানের রাজপরিবারের নিয়ম অনুযায়ী, সাধারণ ঘরের কাউকে বিয়ে করলে রাজপরিবারের ওই সদস্যকে রাজকীয় সম্মান বিসর্জন দিতে হয়। পাশাপাশি রাজকীয় সব ধরনের সুযোগ-সুবিধা থেকে বঞ্চিত হন তিনি।
সম্রাট আকিহিতো (৮৪) গত আগস্টে দায়িত্ব ছেড়ে দেওয়ার ইচ্ছা প্রকাশ করেন। অসুস্থতার কারণে এই দায়িত্ব চালিয়ে যাওয়া তাঁর পক্ষে কঠিন হয়ে পড়ছে বলে জানানো হয়েছিল। আকিহিতোর বিষয়টি বিবেচনায় নিয়ে দেশটিতে আইন পরিবর্তনের প্রক্রিয়া চলছে।
