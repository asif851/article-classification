
ডেমোক্রেটিক পার্টির প্রার্থী হিলারি ক্লিনটন নিউইয়র্কে ভোট দিয়েছেন। স্বামী সাবেক প্রেসিডেন্ট বিল ক্লিনটনকে নিয়ে হিলারি তাদের বাড়ির কাছাকাছি চাপ্পাকোয়ার একটি বুথে আজ মঙ্গলবার ভোট দেন।হিলারি যখন ভোট দিতে যান, সে সময় প্রায় ১৫০ উল্লসিত সমর্থক ‘ম্যাডাম প্রেসিডেন্ট’ বলে চিৎ​কার করতে থাকেন। হিলারি এ সময় হাসতে হাসতে হাত নেড়ে সমর্থকদের উদ্দেশে বলেন, ‘আমি খুবই খুশি। আমি অবিশ্বাস্যভাবে সুখী।’
যুক্তরাষ্ট্রের ইতিহাসে সবচেয়ে তিক্ততাপূর্ণ নির্বাচনী প্রচারণা শেষে আজ স্থানীয় সময় সকাল ছয়টায় প্রেসিডেন্ট নির্বাচনের ভোট গ্রহণ শুরু হয়েছে। দেশটির ৪৫তম প্রেসিডেন্ট বেছে নেওয়ার জন্য ভোট দিচ্ছেন যুক্তরাষ্ট্রবাসী।
আজ আনুষ্ঠানিক ভোট গ্রহণ শুরু হলেও আগাম ভোট গ্রহণ চলছে আগে থেকেই। নির্বাচনী প্রচারণার শেষ মুহূর্তের একাধিক জরিপে ডেমোক্রেটিক পার্টির প্রার্থী হিলারি ক্লিনটন প্রতিদ্বন্দ্বী রিপাবলিকান পার্টির প্রার্থী ডোনাল্ড ট্রাম্পের চেয়ে গড়ে তিন পয়েন্ট এগিয়ে ছিলেন।
মার্কিন প্রেসিডেন্ট নির্বাচনের পদ্ধতি ও প্রক্রিয়া এমন যে সারা দেশে সংখ্যাগরিষ্ঠ ভোটারের সমর্থনও বিজয়ের নিশ্চয়তা দেয় না। জিততে হলে একজন প্রার্থীকে সংগ্রহ করতে হয় ‘ইলেকটোরাল কলেজ’ ভোট, যার মোট সংখ্যা ৫৩৮টি। দুটি অঙ্গরাজ্য ছাড়া বাকি অঙ্গরাজ্যগুলোতে প্রাপ্ত সংখ্যাগরিষ্ঠতার ভিত্তিতে প্রার্থীরা সেই ইলেকটোরাল কলেজ ভোটে বিজয়ী হন, আর এর মধ্যে সংখ্যাগরিষ্ঠ ভোট অর্থাৎ ২৭০টি পেলেই একজন প্রার্থী নির্বাচিত হতে পারেন।
আজ যুক্তরাষ্ট্রের নিউ হ্যাম্পশায়ারে ডিক্সভিল নচ নামের একটি গ্রামে অনুষ্ঠিত নির্বাচনের ফলাফল ঘোষণা করা হয় বলে ব্রিটিশ দৈনিক টেলিগ্রাফের প্রতিবেদনে উল্লেখ করা হয়। এবারের নির্বাচনে এটিই কোনো ফল ঘোষণা। দ্রুত এই ফলাফল দেওয়ার কারণও আছে। গ্রামটিতে ভোটারের সংখ্যা মাত্র আটজন। এর মধ্যে হিলারি পেয়েছেন চার ভোট। দুটি পড়েছে ট্রাম্পের বাক্সে। আর লিবার্টেরিয়ান গ্যারি জনসন পেয়েছেন একটি ভোট। আরেকটি ভোট সঠিকভাবে দেওয়া হয়নি বলে গণনা করা হয়নি।
