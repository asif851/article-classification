
স্ত্রী সুনন্দা পুস্কর হত্যা মামলায় পুলিশকে পূর্ণ সহযোগিতার আশ্বাস দিয়েছেন ভারতের সাবেক মন্ত্রী ও কংগ্রেস নেতা শশী থারুর। গতকাল শুক্রবার কেরালার ত্রিশুর শহরে এক সংবাদ সম্মেলনে শশী থারুর বলেন, পুলিশকে তাদের কাজ করতে দেওয়া হোক। তবে তদন্ত হতে হবে রাজনৈতিক চাপমুক্ত হয়ে।সুনন্দার মৃত্যুর ঘটনায় দিল্লি পুলিশ হত্যা মামলা দায়েরের পর এই প্রথম মুখ খুললেন শশী থারুর। তবে সাংবাদিকদের কোনো প্রশ্ন নেননি তিনি। খবর এনডিটিভির।গত বছরের ১৭ জানুয়ারি দিল্লির একটি হোটেলে সুনন্দা পুস্করের লাশ পাওয়া যায়। বিষ প্রয়োগে তাঁর মৃত্যু হয়েছে বলে বিভিন্ন প্রতিবেদনে উঠে এলেও তা আত্মহত্যা না হত্যা, সে বিষয়ে বিতর্ক ছিল। মৃত্যুর এক দিন আগে সুনন্দা পাকিস্তানি এক নারী সাংবাদিকের সঙ্গে তাঁর স্বামীর সম্পর্ক রয়েছে বলে টুইটারে মন্তব্য করেন।সংবাদ সম্মেলনে শশী থারুর বলেন, ‘আমি শুরু থেকেই এ বিষয়ে নীরবতা পালন করে এসেছি। এই ঘটনাটি নিয়ে কোনো ধরনের প্রকাশ্যে বিতর্কে আমি নিজেকে জড়াতে চাইনি। আমি, আমার ব্যক্তিগত কর্মকর্তা, আমার স্ত্রীর ব্যক্তিগত কর্মকর্তা সবাই পুলিশকে পূর্ণ সহযোগিতা করব।’‘আমার নীরবতা অশুভ নয়’ বলে মন্তব্য করে শশী থারুর বলেন, ‘আমার স্ত্রীর বেদনাদায়ক মৃত্যুর পর আমি শান্তিতে শোক প্রকাশও করতে পারিনি।’
