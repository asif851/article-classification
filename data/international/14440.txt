
যুক্তরাষ্ট্রের প্রেসিডেন্ট ডোনাল্ড ট্রাম্পের পর এবার গণমাধ্যমের ওপর ঝাল ঝাড়লেন তাঁরই প্রধান পরামর্শক স্টিফেন ব্যানন।
গতকাল বৃহস্পতিবার প্রভাবশালী দৈনিক দ্য নিউইয়র্ক টাইমসকে দেওয়া এক সাক্ষাৎকারে তিনি বলেন, ‘ডেমোক্র্যাট নয়, গণমাধ্যমই বিরোধী দল। গণমাধ্যমের উচিত মুখ বন্ধ রাখা।’
এএফপির খবরে জানা যায়, টেলিফোনে দেওয়া ওই সাক্ষাৎকারে ট্রাম্পবিরোধী বিভিন্ন খবর পরিবেশনের কথা উল্লেখ করে ব্যানন বলেন, গণমাধ্যমের লজ্জিত হওয়া উচিত। গণমাধ্যম এই দেশকে বুঝতে পারে না। তারা এখনো বোঝে না কেন ডোনাল্ড ট্রাম্প যুক্তরাষ্ট্রের প্রেসিডেন্ট হয়েছেন।
ব্যানন আরও বলেন, গণমাধ্যমের সততা, বুদ্ধিমত্তা শূন্য। সাংবাদিকেরা কঠোর পরিশ্রম করেন না।
সাক্ষাৎকারে ব্যানন মূলধারার এবং প্রধান প্রধান গণমাধ্যমের ওপরই বেশি ক্ষোভ জানান। তিনি দ্য নিউইয়র্ক টাইমস ও দ্য ওয়াশিংটন পোস্টের নামও উল্লেখ করেন।
বিবিসির খবর বলছে, গত বছরের আগস্ট মাস পর্যন্ত ব্যানন ডানপন্থী নিউজ ওয়েবসাইট ব্রেইটবার্টের প্রধান ছিলেন। পরে তিনি ডোনাল্ড ট্রাম্পের নির্বাচনী প্রচারের প্রধান নির্বাহী হিসেবে দায়িত্ব নেন। গত বছরের নভেম্বরে অনুষ্ঠিত নির্বাচনের আগে পর্যন্ত তিনি এই দায়িত্ব পালন করেন।
শপথ নেওয়ার পর প্রথম কর্মদিবসে সংবাদমাধ্যমকে একহাত নিয়েছিলেন ট্রাম্প। হোয়াইট হাউসের প্রথম প্রেস ব্রিফিংয়ে তিনি সাংবাদিকদের বিরুদ্ধে ঢালাওভাবে অভিযোগ তোলেন। সাংবাদিকেরা পৃথিবীর সবচেয়ে ‘অসৎ মানুষদের’ শ্রেণিভুক্ত বলে মন্তব্য করেন।
ট্রাম্প ওই দিন অভিযোগ করেন, শপথ নেওয়ার দিন ওয়াশিংটনে যোগ দেওয়া লোকসংখ্যা নিয়ে ভুল তথ্য দিয়েছে সব সংবাদমাধ্যম। প্রেসিডেন্ট বারাক ওবামার শপথ নেওয়ার দিনের চেয়ে লোক সমাবেশ কম হয়েছে বলে প্রায় সব মার্কিন সংবাদমাধ্যম প্রতিবেদন প্রকাশ করেছে। ওই ব্রিফিংয়ে ট্রাম্পের সদ্য নিযুক্ত প্রেস সেক্রেটারি সেইন স্পাইসারও গণমাধ্যমের বিরুদ্ধে অভিযোগ তোলেন। তাঁদের ধারাবাহিকতায় এবার গণমাধ্যমের সমালোচনা করলেন ব্যানন।
আরও পড়ুন সাংবাদিকেরা পৃথিবীর ‘অসৎ মানুষদের’ শ্রেণিভুক্ত: ট্রাম্প
