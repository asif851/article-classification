
চীনের রাজধানী বেইজিংয়ে বায়ুদূষণের কারণে ‘রেড অ্যালার্ট’ জারি করা হয়েছে। বন্ধ করে দেওয়া হয়েছে বিভিন্ন স্থানে চলা বাইরের নির্মাণ কাজ ও শিক্ষাপ্রতিষ্ঠান। সেখানে বায়ুদূষণ নিয়ে এটাই প্রথম বারের মতো সর্বোচ্চ সতর্কসংকেত। ব্যক্তিগত গাড়ি চলাচল ও কলকারখানার কিছু উৎপাদনের কাজও সীমিত করে দেওয়া হয়েছে। আজ মঙ্গলবার এএফপি ও বিবিসির প্রতিবেদনে এ তথ্য জানানো হয়।আজ মঙ্গলবার স্থানীয় সময় সকাল সাতটায় এই সতর্কসংকেত জারি করা হয়। বৃহস্পতিবার দুপুর পর্যন্ত তা বহাল থাকবে।ফ্রান্সের রাজধানী প্যারিসে এখন বিশ্ব জলবায়ু সম্মেলনে আলোচনা চলছে। সেখানে চীনের প্রেসিডেন্ট শি জিনপিং গ্রিনহাউস গ্যাস নির্গমন কমানোর অঙ্গীকার করেছেন। এর পরই বেইজিংয়ে বায়ুদূষণের কারণে এ সতর্কতা জারি করতে হলো।
গত দুই বছর ধরে চীনে বায়ুদূষণের কারণে ধোঁয়াশা সৃষ্টি হলেও এই প্রথম দেশটিতে চার স্তরের এ সতর্কতা জারি করা হয়েছে। কয়লার মাধ্যমে উৎপাদিত তাপশক্তি চালিত শিল্পকারখানা, যানবাহনের ধোঁয়া, নির্মাণাধীন এলাকার ধুলাবালি—এসবের কারণে চীনে ঘন ধোঁশায়ার সৃষ্টি হচ্ছে।
বেইজিংয়ে অবস্থিত মার্কিন দূতাবাসের বায়ুদূষণ পর্যবেক্ষক জানান, গ্রিনিচ সময় গতকাল রাত ১১টায় যখন এই রেড অ্যালার্ট জারি হয়, তখন বাতাসে থাকা ক্ষতিকর আণবীক্ষণিক কণার ঘনত্ব ছিল খুব বেশি। বিশ্ব স্বাস্থ্য সংস্থার তথ্যমতে, ক্ষতিকর এই কণার সহনীয় মাত্রা হচ্ছে প্রতি বর্গমিটারে সর্বোচ্চ ২৫ মাইক্রোগ্রাম।
গ্রিনপিস নামে পরিবেশবিষয়ক একটি সংস্থার কর্মী দং লিয়ানসাই বলেন, বেইজিং সরকারের কাছ থেকে রেল অ্যালার্ট জারি একটি ভালো লক্ষণ।
