
যৌন নির্যাতনের অভিযোগ ওঠা দক্ষিণ কোরিয়ার অভিনেতা জো মিন কির মৃতদেহ পাওয়া গেছে। আজ শুক্রবার নিজ বাসা থেকে তাঁর লাশ উদ্ধার করে পুলিশ। যৌন হয়রানির বিরুদ্ধে ক্যাম্পেইন ‘হ্যাশট্যাগ মি টু’ আন্দোলনের পর জো মিন কির বিরুদ্ধে যৌন নির্যাতনের অভিযোগ তোলেন অন্তত আটজন নারী।
জো মিন কি মূলত টিভি নাটকে অভিনয় করতেন। এ ছাড়া বেশ কয়েকটি সিনেমায় অভিনয় করেছেন তিনি। যৌন নির্যাতনের অভিযোগ ওঠার পর গত সপ্তাহে এ বিষয়ে তাঁকে জিজ্ঞাসাবাদ করে পুলিশ।
কয়েক বছর ধরে চেয়েংগু বিশ্ববিদ্যালয়ে শিক্ষকতা করতেন ৫২ বছরের এই অভিনেতা। ওই বিদ্যালয়ের শিক্ষার্থীদের যৌন নির্যাতন ও ধর্ষণ করেছেন বলে অভিযোগ ওঠে তাঁর বিরুদ্ধে। এই অভিযোগে গত মাসে তাঁকে চাকরি থেকে বরখাস্ত করা হয়। এ ছাড়া সম্প্রতি জনপ্রিয় একটি টিভি সিরিয়াল থেকেও তাঁকে বাদ দেওয়া হয়।
প্রথমে সব অভিযোগ অস্বীকার করলেও গত ২৭ ফেব্রুয়ারি দোষ স্বীকার করে একটি বিবৃতি দেন জো। তিনি জানান, ‘সব ভুল আমার। শুধু আমিই দোষী। আমার জন্য যাঁরা কষ্ট পেয়েছেন আমি তাঁদের সবার কাছে ক্ষমাপ্রার্থী। আমার ভুলের যে পরিণতি, তা আমি কখনোই অস্বীকার করতে পারব না।’
