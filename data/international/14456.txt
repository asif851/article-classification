

অর্থনৈতিক স্বার্থের ক্ষতি হলে যুক্তরাষ্ট্রের বিরুদ্ধে ‘যথাযথ ব্যবস্থা’ নেওয়ার হুমকি দিয়েছে চীন। ইস্পাত ও অ্যালুমিনিয়াম আমদানির ওপর যুক্তরাষ্ট্রের শুল্ক আরোপের পরিকল্পনার পরিপ্রেক্ষিতে এ হুমকি দিল এশিয়ার অর্থনীতির বৃহৎ শক্তির এ দেশটি। খবর এএফপির।
ইস্পাত আমদানির ওপর ২৫ শতাংশ এবং অ্যালুমিনিয়াম আমদানির ওপর ১০ শতাংশ শুল্ক আরোপের পরিকল্পনার ঘোষণা দেন মার্কিন প্রেসিডেন্ট ডোনাল্ড ট্রাম্প। বিভিন্ন দেশ এর প্রতিবাদের সরব হয়েছে। গতকাল শনিবার আন্তর্জাতিক মুদ্রা তহবিল (আইএমএফ) বলেছে, এই সিদ্ধান্তের ফলে শুধু যুক্তরাষ্ট্র নয়, বিভিন্ন দেশও ক্ষতিগ্রস্ত হবে।
যুক্তরাষ্ট্রে সবচেয়ে বেশি পরিমাণ ইস্পাত সরবরাহ করে কানাডা। দেশটি বলেছে, নতুন করে শুল্ক আরোপ দুই দেশেরই সমস্যা সৃষ্টি করবে। চীনের ন্যাশনাল পিপলস কংগ্রেসের মুখপাত্র জাং ইয়োসই আজ রোববার বলেন, চীন যুক্তরাষ্ট্রের সঙ্গে কোনো বাণিজ্য-যুদ্ধে জড়াতে চায় না। তবে চীনের স্বার্থহানি করে—এমন কোনো পদক্ষেপ যদি যুক্তরাষ্ট্র নেয়, তবে চীন বসে থাকবে না।
জাং ইয়োসই সাংবাদিকদের বলেন, চীন যথাযথ ব্যবস্থা নেবে।
