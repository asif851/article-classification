
যুক্তরাষ্ট্রের স্থানীয় সময় আজ মঙ্গলবার সকাল ছয়টা থেকে দেশটিতে মধ্যবর্তী নির্বাচনের ভোট গ্রহণ শুরু হয়েছে। উচ্চকক্ষ সিনেটে ক্ষমতাসীন ডেমোক্রেটিক দল নাকি বিরোধী রিপাবলিকানরা সংখ্যাগরিষ্ঠতা পাবে, আজকের নির্বাচনের মধ্যদিয়ে বিষয়টি নির্ধারিত হবে।বিবিসির অনলাইন ও বার্তা সংস্থা এএফপির খবরে জানানো হয়, আজ স্থানীয় সময় সকাল ছয়টা থেকে নির্বাচন কেন্দ্রগুলোতে ভোট গ্রহণ শুরু হয়েছে। দিনভর এই ভোট গ্রহণ চলবে।প্রতিনিধি পরিষদে (হাউস অব রিপ্রেজেনটেটিভ) আগে থেকেই রিপাবলিকানদের সংখ্যাগরিষ্ঠতা রয়েছে। এদিকে সিনেটে আর মাত্র ছয়টি আসন পেলেই রিপাবলিকানরা সংখ্যাগরিষ্ঠ হবে।সিনেটের সংখ্যাগরিষ্ঠতা পাওয়ার বিষয়টি নিয়ে অনেকটাই আত্মবিশ্বাসী রিপাবলিকান দল। কেননা, সম্প্রতি অনুষ্ঠিত বিভিন্ন জরিপের ফলাফল তেমনটাই ইঙ্গিত দিচ্ছে।রিপাবলিকান দলের সিনেটর ও ২০১৬ সালে অনুষ্ঠেয় প্রেসিডেন্ট নির্বাচনে দলটির সম্ভাব্য প্রেসিডেন্ট প্রার্থী রন্ড পল বলেন, ‘এটি প্রেসিডেন্ট কে হবেন, সে বিষয়ে গণভোট।’ তিনি আরও বলেন, ‘বাতাস আমাদের পক্ষে। আমার ধারণা, মানুষ নতুন নেতৃত্বের জন্য প্রস্তুত।’
এদিকে এ নির্বাচনে রিপাবলিকানরা জয়লাভ করবে বলে ধারণা করছেন রাজনৈতিক বিশ্লেষকরা। কেননা সম্প্রতি অর্থনৈতিক খাতে বেশ কিছু সাফল্য অর্জন করলেও ডেমোক্র্যাট প্রেসিডেন্ট বারাক ওবামার জনপ্রিয়তা ৪০ শতাংশের ওপরে কোনোভাবেই যাচ্ছে না।
আরও জানতে পড়ুন.....রিপাবলিকানদের সঙ্গে ছাড়ে প্রস্তুত হোয়াইট হাউস
