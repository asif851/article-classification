
কোরীয় উপদ্বীপ অভিমুখী মার্কিন যুদ্ধবিমানবাহী রণতরি এক আঘাতেই ধ্বংস করে তা ডুবিয়ে দেওয়ার জন্য প্রস্তুত রয়েছে উত্তর কোরিয়া। আজ রোববার উত্তর কোরিয়ার ক্ষমতাসীন দল ওয়ার্কার্স পার্টির পত্রিকা রোদং সিনমুনের এক মন্তব্য প্রতিবেদনে এ হুমকি দেওয়া হয়।
সম্প্রতি উত্তর কোরিয়ার পারমাণবিক ক্ষেপণাস্ত্র পরীক্ষা এবং এর পরিপ্রেক্ষিতে যুক্তরাষ্ট্র ও এর মিত্র দেশগুলোর ব্যাপক প্রতিক্রিয়ায় কারণে দুই দেশের মধ্যে উত্তেজনার সৃষ্টি হয়। এর জের ধরে মার্কিন প্রেসিডেন্ট ডোনাল্ড ট্রাম্প জঙ্গি বিমানবাহী মার্কিন রণতরি ইউএসএস কার্ল ভিনসনকে কোরীয় উপদ্বীপে পাঠানোর নির্দেশ দেন। পশ্চিম প্রশান্ত মহাসাগরীয় অঞ্চলে মার্কিন ওই রণতরির সঙ্গে জাপানের দুটি নৌজাহাজ বিশেষ মহড়ায় অংশ নেওয়ার কথা রয়েছে। এ পরিস্থিতিতে উত্তর কোরিয়া এমন হুমকি দিল।
ওই রণতরি বর্তমানে কোথায় অবস্থান করছে, তা যুক্তরাষ্ট্র সুনির্দিষ্টভাবে কিছু জানায়নি। কার্ল ভিনসন কয়েক দিনের মধ্যে জাপান সাগরে পৌঁছাবে বলে গতকাল শনিবার জানান মার্কিন ভাইস প্রেসিডেন্ট মাইক পেনস। তবে তিনি আর বিস্তারিত কিছু বলেননি।
আজ বার্তা সংস্থা রয়টার্সের এক প্রতিবেদনে বলা হয়, রোদং সিনমুনের মন্তব্য প্রতিবেদনে বলা হয়েছে, ‘আমাদের বিপ্লবী বাহিনী যুক্তরাষ্ট্রের বিমানবাহী রণতরিকে একটি আঘাতেই ডুবিয়ে দেওয়ার জন্য প্রস্তুত।’ এতে আরও বলা হয়, ওই রণতরির ওপর একটি আঘাতই হবে আমাদের সামরিক বাহিনীর শক্তি প্রদর্শনের প্রকৃত উদাহরণ।
পত্রিকাটির ৩ নম্বর পৃষ্ঠায় ওই মন্তব্য প্রতিবেদনটি প্রকাশিত হয়। এর আগের দুই পাতায় দেশটির নেতা কিম জং-উনের একটি শূকরের খামার পরিদর্শনের ওপর ফিচার ছাপা হয়।
আগামী মঙ্গলবার কোরীয় পিপলস আর্মির ৮৫তম প্রতিষ্ঠাবার্ষিকী উদ্‌যাপন করা হবে। এর আগে দেশটি অস্ত্র পরীক্ষার গুরুত্বপূর্ণ কয়েকটি বার্ষিকী উদ্‌যাপন করে।
উত্তর কোরিয়া এ পর্যন্ত পাঁচটি পারমাণবিক অস্ত্রের পরীক্ষা চালায়। এর মধ্যে দুটির পরীক্ষা চালায় গত বছর। এ ছাড়া দেশটি যুক্তরাষ্ট্র পর্যন্ত পৌঁছাতে সক্ষম—এমন পারমাণবিক ক্ষেপণাস্ত্রের উন্নয়নে কাজ করছে। পাশাপাশি তারা জাতিসংঘের অবরোধের জবাবে ধারাবাহিক ব্যালাস্টিক ক্ষেপণাস্ত্রের পরীক্ষা চালায়।
উত্তর কোরিয়ার ক্রমবর্ধমান হামলার হুমকি যুক্তরাষ্ট্রের জন্য সবচেয়ে মারাত্মক নিরাপত্তা হুমকি বলে মনে করে ওয়াশিংটন। তাই প্রেসিডেন্ট ট্রাম্প এরই মধ্যে উত্তর কোরিয়াকে বাধা দেওয়ার প্রতিশ্রুতি ব্যক্ত করেছেন। পাশাপাশি তিনি বলেছেন, দেশটিতে সামরিক হামলাসহ সব ধরনের উপায় নিয়ে আলোচনা চলছে।
