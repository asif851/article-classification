
উপসাগরীয় এলাকায় কূটনৈতিকভাবে প্রায় বিচ্ছিন্ন দেশ কাতারের জনগণের জন্য পণ্যবাহী জাহাজ পাঠিয়েছে তুরস্ক। কূটনৈতিক সম্পর্ক ছিন্ন ছাড়াও সৌদি আরবসহ কয়েকটি আরব দেশ কাতারের ওপর অবরোধও আরোপ করেছে। এ প্রেক্ষাপটেই দেশটিতে পণ্যসামগ্রী পাঠাচ্ছে তুরস্ক। এর আগে খাদ্যসামগ্রীসহ ১০০টি কার্গো বিমান পাঠায় তুরস্ক। এবার পাঠানো হলো কার্গো জাহাজ। এটি গতকাল বৃহস্পতিবার চার হাজার টন ফল, সবজি এবং অন্যান্য খাদ্যসামগ্রী নিয়ে বন্দর ছেড়েছে। সৌদি আরব, বাহরাইন, সংযুক্ত আরব আমিরাত, মিসরসহ কয়েকটি দেশ ‘সন্ত্রাসবাদে সমর্থন দেওয়ার’ অভিযোগ তুলে কাতারের সঙ্গে সম্পর্ক ছিন্ন করেছে। তুরস্কের প্রেসিডেন্ট রিসেপ তাইয়েপ এরদোয়ান বলেছেন, কাতারের বিষয়ে গুরুতর ভুল করছে ওই দেশগুলো। এএফপি
