
ভারতনিয়ন্ত্রিত জম্মু ও কাশ্মীরে সন্ত্রাসীদের গুলিতে অমরনাথ যাত্রায় যাওয়া সাত পুণ্যার্থী নিহত হয়েছেন। আহত হয়েছেন ১২ জন।
আজ সোমবার স্থানীয় সময় রাত আটটা ২০ মিনিটের দিকে জম্মু ও কাশ্মীরের অনন্তনাগ জেলায় পুণ্যার্থীদের একটি বাস লক্ষ্য করে সন্ত্রাসীরা গুলি ছুড়লে এই হতাহতের ঘটনা ঘটে।
সেন্ট্রাল রিজার্ভ পুলিশ ফোর্সের (সিআরপিএফ) বরাত দিয়ে ভারতীয় গণমাধ্যম এনডিটিভি অনলাইনের প্রতিবেদনে জানানো হয়, বাসটি গুজরাট থেকে জম্মু ও কাশ্মীরে অমরনাথ যাত্রায় যাচ্ছিল। সন্ত্রাসীরা রাত আটটা ২০ মিনিটের দিকে বাসটিকে লক্ষ্য করে গুলি ছোড়ে। বাসটি অমরনাথ যাত্রায় অংশ নেওয়ার জন্য আগে থেকে নিবন্ধন করেনি। যাত্রার মূল বহরে সিআরপিএফের প্রহরা ছিল। এখন সেখানে আরও সদস্য পাঠানো হয়েছে।
প্রতিবেদনে বলা হয়, জেলার বান্তেগু এলাকায় পুলিশের একটি দলকে লক্ষ্য করে সন্ত্রাসীরা গুলি ছুড়েছে।
জম্মু ও কাশ্মীরের সাবেক মুখ্যমন্ত্রী ওমর আবদুল্লাহ এক টুইট বার্তায় বলেছেন, ‘এটা দুঃখজনক সংবাদ। নিহত ব্যক্তিদের পরিবারের প্রতি আমার সহমর্মিতা ও আহত ব্যক্তিদের জন্য প্রার্থনা রইল।’
জম্মু ও কাশ্মীরের মন্ত্রী নাঈম আখতার এই হামলার নিন্দা জানিয়ে বলেন, এটি কাশ্মীরের ইতিহাসের একটি অন্ধকার অধ্যায়। এই প্রথম অমরনাথ যাত্রীদের লক্ষ্য করে হামলা চালানো হলো। এসব সন্ত্রাসী কর্মকাণ্ডের বিরুদ্ধে প্রতিরোধ গড়ে তুলতে হবে।
প্রতি বছর এই অমরনাথ যাত্রায় অংশ নেন পুণ্যার্থীরা। এ বছর এক লাখ ২০ হাজার পুণ্যার্থী এই যাত্রায় অংশ নিতে নিবন্ধন করেছেন। যাত্রায় যাওয়া দুইটি রুট কাশ্মীরের উত্তরাঞ্চলীয় বালতাল বেস ক্যাম্প ও দক্ষিণাঞ্চলীয় পহেলগাঁওয়ে গত ২৯ জুন থেকে নিরাপত্তাব্যবস্থা জোরদার করা হয়েছে।
