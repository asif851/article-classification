
ছয় বছরের এক শিশুকে বিয়ে করার অভিযোগে ৬০ বছর বয়সী আফগান এক ধর্মীয় নেতাকে গ্রেপ্তার করা হয়েছে। গতকাল শুক্রবার ঘোর প্রদেশের মধ্যাঞ্চলে ঘটে এ ঘটনা।
ঘোর প্রদেশে ১৪ বছরের এক অন্তঃসত্ত্বা কিশোরীকে পুড়িয়ে হত্যার ঘটনায় যখন দেশটিতে তোলপাড় চলছে, এর পরের দিনই গ্রেপ্তারের এ ঘটনা ঘটল।
কর্তৃপক্ষ জানায়, ধর্মীয় এই নেতার নাম মোহাম্মদ করিম। তিনি দাবি করেছেন, ওই শিশুটির মা-বাবা ‘ধর্মীয় উৎসর্গ’ হিসেবে শিশুটিকে তাঁর হাতে তুলে দিয়েছেন।
কর্তৃপক্ষ জানায়, শিশুটির পরিবার এ কথা শুনে প্রচণ্ড মানসিক আঘাত পেয়েছে। হেরাত প্রদেশের পশ্চিমাঞ্চল থেকে শিশুটিকে অপহরণ করা হয় বলে তারা জানিয়েছে।
ঘোর প্রদেশের নারী-বিষয়ক অধিদপ্তরের প্রধান মাসুম আনওয়ারি বলেন, শিশুটি কথা বলতে পারছে না। শুধু একটি কথাই বারবার বলছে, ‘ওই লোকটাকে আমি ভয় পাই।’
