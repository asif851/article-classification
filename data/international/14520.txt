
পাকিস্তানের তেহরিক-ই-ইনসাফ (পিটিআই) দলের প্রধান ইমরান খান (৬০) গতকাল বুধবার হাসপাতাল থেকে ছাড়া পেয়েছেন। এরপর তিনি লাহোরের বাড়িতে ফিরে গেছেন। দুই সপ্তাহ আগে নির্বাচনী এক সমাবেশে মঞ্চ থেকে পড়ে বড় ধরনের আঘাত পান ইমরান খান।লাহোরের শওকত খানম মেমোরিয়াল হাসপাতালের মুখপাত্র খাজা নাজির জানান, ইমরান খান এখন সুস্থ আছেন। তিনি হাসপাতাল থেকে তাঁর লাহোরের বাড়ি চলে গেছেন। সেখানে তিন দিন থাকার পর ইসলামাবাদের বাড়িতে যাবেন। চিকিৎসকেরা তাঁকে আরও দুই সপ্তাহ বিশ্রামে থাকার পরামর্শ দিয়েছেন। ইমরান খান দুর্ঘটনার শিকার হওয়ার পর গত মঙ্গলবার প্রথমবারের মতো সোজা হয়ে দাঁড়ান। সেদিন কারও সহযোগিতা ছাড়াই কিছুদূর হেঁটে যান। এ সময় তাঁর কোনো রকম অসুবিধা হয়নি কিংবা ব্যথা টের পাননি।
নির্বাচনী মঞ্চ থেকে পড়ে ইমরানের শরীরের কয়েক জায়গায় হাড় ভেঙেছিল। পিটিআই।
