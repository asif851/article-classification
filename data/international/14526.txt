
যুক্তরাষ্ট্রের ৪৫তম প্রেসিডেন্ট নির্বাচিত হওয়ায় ডোনাল্ড ট্রাম্পকে অভিনন্দন জানিয়েছেন ইসরায়েলের প্রধানমন্ত্রী বেনিয়ামিন নেতানিয়াহু। এ সময় তিনি ট্রাম্পকে ‘ইসরায়েলের সত্যিকারের বন্ধু’ বলে অভিহিত করেছেন। যুক্তরাষ্ট্রের প্রেসিডেন্ট নির্বাচিত হওয়ার পর গতকাল বুধবার ডোনাল্ড ট্রাম্পকে ফোন করেন বেনিয়ামিন নেতানিয়াহু। এ সময় প্রেসিডেন্ট নির্বাচিত হওয়ায় ট্রাম্পকে শুভেচ্ছা জানিয়ে এ কথা বলেন ইসরায়েলের প্রধানমন্ত্রী।রয়টার্স ও ডেইলি মেইলের খবরে বলা হয়েছে, ইসরায়েলের প্রধানমন্ত্রী বেনিয়ামিন নেতানিয়াহু বুধবার নবনির্বাচিত মার্কিন প্রেসিডেন্ট ডোনাল্ড ট্রাম্পকে ফোন করেন। এ সময় ‘প্রথম সুযোগেই’ ট্রাম্পের সঙ্গে বৈঠকের আমন্ত্রণ জানান নেতানিয়াহু। এ সময় তিনি ট্রাম্পকে ‘ইসরায়েলের সত্যিকারের বন্ধু’ বলে অভিহিত করেন। ট্রাম্পের সঙ্গে টেলিফোনে কথা বলার পরই ইসরায়েলের প্রধানমন্ত্রী নেতানিয়াহুর কার্যালয় থেকে একটি বিবৃতিতে বলা হয়, ‘আমি তাঁর (ট্রাম্প) সঙ্গে আমাদের এ অঞ্চলের নিরাপত্তা, স্থিতিশীলতা ও শান্তি নিয়ে আলোচনা করেছি। ইসরায়েলের প্রধানমন্ত্রী নির্বাচনে জয়ী হওয়ায় ট্রাম্পকে অভিনন্দন জানিয়ে বলেছেন, যুক্তরাষ্ট্রের চেয়ে ইসরায়েলের আর ভালো কোনো মিত্র নেই।’ বিবৃতিতে আরও বলা হয়েছে, দুই নেতার মধ্যেকার কথোপকথন ছিল ‘আন্তরিক এবং উষ্ণ’। এ সময় আঞ্চলিক নানান বিষয় নিয়েও আলোচনা করা হয়েছে।
এর আগে ট্রাম্প প্রেসিডেন্ট নির্বাচিত হওয়ার পর বিশ্বনেতারা তাঁকে অভিনন্দন জানান। যুক্তরাষ্ট্রের চিরপ্রতিদ্বন্দ্বী রাশিয়ার প্রেসিডেন্ট ভ্লাদিমির পুতিন, রাশিয়ার পার্লামেন্টের নিম্নকক্ষ দুমার স্পিকার, ভারতের রাষ্ট্রপতি প্রণব মুখার্জি ও প্রধানমন্ত্রী নরেন্দ্র মোদি, পাকিস্তানের প্রধানমন্ত্রী নওয়াজ শরিফ, ফ্রান্সের প্রেসিডেন্ট ফ্রাঁসোয়া ওলাঁদ, চীনের প্রেসিডেন্ট সি চিন পিং, সৌদি আরবের বাদশাহ সালমান, ইউরোপীয় ইউনিয়নের পররাষ্ট্রনীতিবিষয়ক প্রধান ফেদেরিকা মগেরিনি, ইউরোপীয় পার্লামেন্টের প্রেসিডেন্ট মার্টিন শুলজ, তুরস্কের প্রধানমন্ত্রী বিনালি ইদিরিম, জাপানের প্রধানমন্ত্রী শিনজো আবে, ফিলিস্তিনের প্রেসিডেন্ট মাহমুদ আব্বাস ও ফিলিপাইনের প্রেসিডেন্ট রদ্রিগো দুতের্তে ট্রাম্পকে অভিনন্দন জানিয়েছেন।
আরও পড়ুন...ট্রাম্পের জয়ে বিশ্বনেতাদের প্রতিক্রিয়া
