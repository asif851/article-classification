
পাকিস্তাননিয়ন্ত্রিত কাশ্মীরের জঙ্গি আস্তানায় ভারত কীভাবে কথিত ‘সার্জিক্যাল স্ট্রাইক’ চালিয়েছে, ক্যামেরায় এর চিত্র ধারণ করা হয়েছে। নির্ভরযোগ্য একাধিক সূত্রের বরাতে আজ শুক্রবার এনডিটিভি অনলাইনে প্রকাশিত এক প্রতিবেদনে এমনটাই বলা হয়।ধারণ করার পাশাপাশি অভিযানের কিছু চিত্র ড্রোনের মাধ্যমেও পাওয়া গেছে।ভারতের চালানো এই সামরিক অভিযানের চিত্র প্রকাশ করা হবে কি না, হলে তা কখন—এ বিষয়ে দেশটির সরকার সিদ্ধান্ত নেবে বলে খবরে জানানো হয়।ভারতীয় কর্তৃপক্ষের ভাষ্য, গত বুধবার মধ্যরাতে শুরু হওয়া ‘সার্জিক্যাল স্ট্রাইক’ শেষ হয় বৃহস্পতিবার ভোররাতে। সীমান্ত অতিক্রম করে ভারতে ঢুকে হামলার প্রস্তুতি নেওয়া জঙ্গিদের ওপর এই হামলা চালানো হয়। হামলায় বহু জঙ্গি নিহত হয়েছে।সার্জিক্যাল স্ট্রাইকের বিষয়ে ভারতের দাবিকে ‘একেবারে ভিত্তিহীন ও সর্বৈব মিথ্যা’ বলে আখ্যায়িত করেছে পাকিস্তান সেনাবাহিনী।ভারতনিয়ন্ত্রিত কাশ্মীরের নিয়ন্ত্রণরেখার কাছে উরির সেনাছাউনিতে ১৮ সেপ্টেম্বর সন্ত্রাসী হামলায় ১৮ জন ভারতীয় সেনাসদস্য নিহত হন। এ হামলায় পাকিস্তানকে দায়ী করে ভারত। ওই হামলার পর থেকে দুই দেশের মধ্যে চরম উত্তেজনা চলছে। এর মধ্যে ‘সার্জিক্যাল স্ট্রাইক’ চালানোর দাবি করল ভারত।
