
গোষ্ঠীগত কোন্দল ও হানাহানিতে বিপর্যস্ত লিবিয়ার রাজধানী ত্রিপোলির মার্কিন দূতাবাস কমপ্লেক্স গতকাল রোববার দখল করে নিয়েছে দেশটির সশস্ত্র একটি গোষ্ঠী। তবে লুটপাট বা ভাঙচুরের কোনো ঘটনা ঘটেনি। খবর রয়টার্স ও আল-জাজিরার।সম্প্রতি রাজধানী ত্রিপোলি ও পূর্বের দ্বিতীয় বড় শহর বেনগাজিতে মিলিশিয়াদের মধ্যে লড়াই তীব্র হওয়ার মধ্যে মার্কিন দূতাবাসে এ হামলার ঘটনা ঘটল। দূতাবাসটি দখল করে নেওয়ার সময় সেখানে কোনো মার্কিন নাগরিক ছিলেন না।তবে যুক্তরাষ্ট্র বলেছে, তাদের ধারণা, দূতাবাসটির মূল ভবন এখনো দখল হয়নি ও অক্ষত আছে।নিরাপত্তাজনিত কারণে দূতাবাসটি থেকে কর্মীদের প্রায় এক মাস আগে তিউনিসিয়ায় সরিয়ে নিয়েছিল যুক্তরাষ্ট্র। তিন বছরের মধ্যে গত জুলাইয়ে ত্রিপোলিতে দ্বিতীয়বারের মতো যুক্তরাষ্ট্র তার মিশন প্রত্যাহার করে। তবে মার্কিন পররাষ্ট্রমন্ত্রী জন কেরি বলেছিলেন, দূতাবাসটি বন্ধ করে দেওয়া হচ্ছে না।২০১২ সালের ১১ সেপ্টেম্বর বেনগাজির মার্কিন মিশনে হামলার ঘটনার পর থেকেই সে দেশে নিজ কর্মীদের নিরাপত্তা নিয়ে উদ্বিগ্ন হয়ে পড়ে প্রেসিডেন্ট ওবামার প্রশাসন। হামলায় প্রাণ হারিয়েছিলেন মার্কিন রাষ্ট্রদূত ক্রিস স্টিভেনসসহ তিনজন।কয়েক সপ্তাহ ধরে ত্রিপোলিতে আন্তমিলিশিয়া সংঘাত মারাত্মক আকার ধারণ করে। সাম্প্রতিকতম এ সংঘাতে বিবদমান বিভিন্ন পক্ষের বেশ কয়েকজন হতাহত হন।
