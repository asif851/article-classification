
মেলানিয়া ট্রাম্প ওয়াশিংটনে হোয়াইট হাউসে না থেকেও প্রায় সময়ই খবরের শিরোনামে থাকেন। তার পোশাক, তার কথা সবকিছুই আলোচনার জন্ম দেয়। যেমন মার্কিন কংগ্রেসের যৌথ অধিবেশনে প্রেসিডেন্ট ডোনাল্ড ট্রাম্প যখন প্রথমবারের মতো ভাষণ দিচ্ছিলেন, তখন ওই অনুষ্ঠানে উপস্থিত মেলানিয়ার পোশাকের ব্যাপারটি অনেকেরই দৃষ্টি এড়ায়নি। কেউ কেউ বলছেন এই পোশাক না কি ‘যথাযথ’ নয়। ওই একই অনুষ্ঠানে উপস্থিত ইভানকা ট্রাম্পের লাল পোশাক নিয়ে চলছে বিস্তর আলোচনা।সিএনএন, ইয়াহুর নিউজ এবং ইউএস টুডের খবরে বলা হয়েছে, স্থানীয় সময় গতকাল মঙ্গলবার বিকেলে মার্কিন কংগ্রেসের যৌথ অধিবেশনে প্রেসিডেন্ট হিসেবে প্রথমবারের মতো ভাষণ দেন ডোনাল্ড ট্রাম্প। তখন সেখানে উপস্থিত ছিলেন ফার্স্ট লেডি মেলানিয়া ট্রাম্পও। ভাষণে ট্রাম্প অভিবাসন, ইসলাম, বাণিজ্যনীতি এবং জাতীয় নিরাপত্তা নিয়ে গুরুগম্ভীর কথা বলেন। এরপরও অনুষ্ঠানে মেলানিয়ার পোশাকটি দৃষ্টি এড়ায়নি অনেকের। গণমাধ্যমের খবরে বলা হয়েছে, নকশাকার মাইকেল কোরের নকশা করা কালো ভেলভেটের জ্যাকেট পরেছিলেন মেলানিয়া। এর সঙ্গে মিলিয়ে কালো একটি স্কার্ট পরে ওই অনুষ্ঠানে আসেন নিউইয়র্কের বসবাসকারী মেলানিয়া। সঙ্গে ছিল কালো রঙের একটি বেল্ট। মার্কিন সংবাদমাধ্যম প্রতিবেদনগুলোতে বলা হয়, মেলানিয়ার চুমকি খচিত ওই পোশাকের দাম নয় হাজার ৫৯০ ডলার। বাংলাদেশি মুদ্রা টাকায় এর মূল্য হয় প্রায় আট লাখ টাকার মতো। বেশ দামি কালো ওই পোশাক পরে কংগ্রেসের যৌথ অধিবেশনে মেলানিয়া উপস্থিতি নিয়ে অনলাইনে ও সামাজিক যোগাযোগমাধ্যমে বিষয়টি নিয়ে বেশ আলোচনা সমালোচনা চলছে। অনেকেই বলেছেন, মেলানিয়ার এ পোশাক এ ধরনের অনুষ্ঠানের জন্য ‘যথাযথ’ নয়।
