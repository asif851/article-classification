
রাশিয়ার মস্কোয় এক হাঙ্গামায় তিন ব্যক্তির মৃত্যু হয়েছে। এ ঘটনায় আহত ২৩ জনকে হাসপাতালে নিতে হয়েছে। রুশ পুলিশের ধারণা, মস্কোর খোভানস্কোয়ি কবরস্থান এলাকায় শেষকৃত্য-সংক্রান্ত ব্যবসার নিয়ন্ত্রণ নিয়ে দুই গোষ্ঠীর সদস্যরা ওই সংঘর্ষে জড়িয়ে পড়েন। রুশ সংবাদমাধ্যমগুলো জানিয়েছে, সাবেক সোভিয়েতভুক্ত মধ্য এশীয় ও ককেসাস অঞ্চলের প্রায় ২০০ লোকের মধ্যে দাঙ্গা-হাঙ্গামার ঘটনা ঘটেছে। এ সময় গুলির আওয়াজ পাওয়া গেছে। সংঘর্ষে লিপ্ত লোকদের হাতে মাটি খোঁড়ার বেলচা, লোহার পাত ও বাস্কেটবলের ব্যাট ছিল। তবে নিহত ব্যক্তিদের মধ্যে দুজন গাড়ির নিচে পিষ্ট হয়ে মারা গেছেন।বিবিসি
