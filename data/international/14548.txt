
মুসলিম রাষ্ট্রগুলোর জোট আরব লিগ গতকাল রোববার হুঁশিয়ার করে বলেছে, ইসরায়েল এক বিপজ্জনক সীমায় (রেড লাইন) পৌঁছে গেছে। জেরুজালেমে সম্প্রতি বিক্ষুব্ধ ফিলিস্তিনি ও ইসরায়েলি বাহিনীর মধ্যে সংঘর্ষের পর এ হুঁশিয়ারি উচ্চারণ করল সংস্থাটি। খবর এএফপির।ইসরায়েলকে ওই সতর্ক করে দেওয়ার পাশাপাশি আরব লিগ আন্তর্জাতিক সম্প্রদায়ের প্রতি আহ্বান জানিয়েছে, তারা যেন পবিত্র আল-আকসা মসজিদকে কেন্দ্র করে জেরুজালেমে দেশটির অব্যাহত মানবাধিকার লঙ্ঘনের ঘটনা থামাতে চাপ সৃষ্টি করে।উত্তেজনা ও সংঘর্ষের জেরে গত বৃহস্পতিবার ইসরায়েল জেরুজালেমে পবিত্র আল-আকসা মসজিদ ও তৎসংলগ্ন প্রাঙ্গণ সাময়িকভাবে বন্ধ করে দেয়। এটি মুসলিমদের তৃতীয় পবিত্রতম স্থান। প্রাঙ্গণের নিয়ন্ত্রণ ইসরায়েলের হাতে নেওয়ার অপচেষ্টার প্রতিবাদে কয়েক মাস ধরেই স্থানটিতে বিক্ষোভ করছেন ফিলিস্তিনিরা। ঘটছে সহিংসতাও।এমন পরিস্থিতির প্রেক্ষাপটে আরব লিগের উপপ্রধান আহমেদ বেন হিল্লি সংস্থার প্রতিনিধিদের এক বৈঠক শেষে গতকাল বলেন, ‘ইসরায়েল রেড লাইনে পৌঁছে গেছে। জেরুজালেমের ওপর হাত দেওয়া হলে তা অবর্ণনীয় ফলাফল বয়ে আনবে।’ফিলিস্তিনিদের আকাঙ্ক্ষা, পবিত্র আল-আকসাসহ পূর্ব জেরুজালেম যেন তাঁদের ভবিষ্যৎ স্বাধীন ফিলিস্তিন রাষ্ট্রের রাজধানী হয়। কিন্তু ইসরায়েল ১৯৬৭ সালে দখল করে নেওয়া পূর্ব জেরুজালেমকে ইসরায়েলের ‘আত্মিক’ রাজধানী হিসেবে বিবেচনা করে থাকে।এদিকে জেরুজালেমের মর্যাদা পরিবর্তনের যেকোনো ইসরায়েলি চেষ্টার বিরুদ্ধে রুখে দাঁড়াতে গতকাল অঙ্গীকার ব্যক্ত করেন জর্ডানের বাদশাহ আবদুল্লাহ দ্বিতীয়।
