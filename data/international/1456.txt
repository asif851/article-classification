
পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে এবার মাথার চিকিৎসা করার পরামর্শ দিলেন ত্রিপুরার মুখ্যমন্ত্রী বিপ্লব দেব। ত্রিপুরা রাজ্যে বিজেপির বিজয়কে পৌরসভার বিজয় হিসেবে মমতা তুলনা করায় এ মন্তব্য করেন বিপ্লব দেব।
ত্রিপুরায় ২৫ বছরের বাম শাসনের অবসান ঘটিয়ে ক্ষমতায় আসে বিজেপি। রাজ্যের মুখ্যমন্ত্রী হন বিপ্লব দেব। তিনি বিজেপির ত্রিপুরা রাজ্যের সভাপতি। অন্যদিকে মমতা হলেন তৃণমূল কংগ্রেসের সর্বোচ্চ নেতা।
ত্রিপুরার বিধানসভার নির্বাচনে বিজেপির প্রার্থী বিপ্লব দেবের জয়কে মমতা একটি পৌরসভার জয়ের সঙ্গে তুলনা করেছিলেন। মমতার ওই মন্তব্যের নাখোশ হন বিপ্লব দেব। তাই গত মঙ্গলবার একটি সংবাদ সংস্থার সঙ্গে এক সাক্ষাৎকারে বিপ্লব বলেছেন, মমতা বন্দ্যোপাধ্যায়ের মাথার চিকিৎসা করার দরকার। মানসিক শান্তি পেতে তাঁর মন্দিরে যাওয়া উচিত। মমতা ত্রিপুরার মতো ছোট একটি রাজ্যের বিজেপির জয়কে গুরুত্ব দিতে চাননি। ত্রিপুরা ভারতের উত্তর-পূর্বাঞ্চলের ছোট একটি রাজ্য। এই রাজ্যে লোকসভার আসন মাত্র ২টি এবং রাজ্য সভার আসন একটি। আর রাজ্য বিধানসভার আসন ৬০টি। যদিও শুধু বিপ্লব দেবই নন, বিভিন্ন সময়ে মমতাকে আক্রমণ করে কথা বলেছেন বিজেপির নেতৃবৃন্দ। সম্প্রতি পশ্চিমবঙ্গের আইনশৃঙ্খলা পরিস্থিতির সমালোচনা করতে গিয়ে উত্তর প্রদেশের বিজেপি বিধায়ক সুরেন্দ্র সিং এক সভায় মমতা বন্দ্যোপাধ্যায়কে রামায়ণের রাবণের বোন সুর্পনখার সঙ্গে তুলনা করেছিলেন।
