
নবনির্বাচিত মার্কিন প্রেসিডেন্ট ডোনাল্ড ট্রাম্পবিরোধী বিক্ষোভ চলাকালে ওয়াশিংটনের সিয়াটলে এক বন্দুকধারীর গুলিতে এক নারীসহ পাঁচজন আহত হয়েছেন। আহত ব্যক্তিদের মধ্যে একজনের অবস্থা শঙ্কাজনক বলে জানিয়েছে স্থানীয় পুলিশ।
আজ বৃহস্পতিবার বার্তা সংস্থা রয়টার্সের এক প্রতিবেদনে জানানো হয়, গতকাল বুধবার রাতে সিয়াটলের প্রাণকেন্দ্রে ট্রাম্পবিরোধী বিক্ষোভস্থলের কাছে এই ঘটনা ঘটে।
সিয়াটল পুলিশ বিভাগের সহকারী প্রধান রবার্ট মারনার রয়টার্সকে বলেন, ট্রাম্পবিরোধী বিক্ষোভের সঙ্গে এই গুলির ঘটনার কোনো সম্পর্ক নেই। কিছু মানুষের ব্যক্তিগত বাগ্বিতণ্ডার এক পর্যায়ে এ ঘটনা ঘটে।
মারনার বলেন, ‘ঘটনাস্থলে শুরুতে বাগবিতণ্ডা হয়েছিল। তারপর ওই ব্যক্তি ভিড় থেকে বেরিয়ে হাঁটা শুরু করেন। এক পর্যায়ে তিনি একটু ঘুরে ভিড়ের দিকে গুলি করা শুরু করেন।’ তিনি বলেন, গুলি করেই ওই ব্যক্তি দ্রুত ঘটনাস্থল ত্যাগ করেন। এর এক মিনিটের মধ্যে পুলিশ ও ফায়ার সার্ভিসের কর্মীরা ঘটনাস্থলে পৌঁছালেও বিক্ষোভকারীদের ভিড়ের কারণে অপরাধীকে গ্রেপ্তার করা সম্ভব হয়নি। এ ঘটনার পর থার্ড অ্যাভিনিউ ও পাইন স্ট্রিট বন্ধ করে দেওয়া হয়েছে।
পুলিশ জানায়, আহত ব্যক্তিদের মধ্যে একজনকে আশঙ্কাজনক অবস্থায় স্থানীয় হারবারভিউ মেডিকেল সেন্টারে ভির্ত করা হয়েছে। এ ছাড়া এক নারীসহ আহত চারজনের পায়ে গুলি লেগেছে।
