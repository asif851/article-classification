
পাকিস্তানে ছয় বছরের শিশু জয়নাব আমিন ধর্ষণ ও হত্যার ঘটনায় মূল সন্দেহভাজনকে গ্রেপ্তার করা হয়েছে। এ ঘোষণা দিয়েছেন পাকিস্তানের পাঞ্জাব প্রদেশের মুখ্যমন্ত্রী শাহবাজ শরিফ। গতকাল মঙ্গলবার রাতে লাহোরে এক সংবাদ সম্মেলনে এ ঘোষণা দেন তিনি। খবর ডনের।
শাহবাজ শরিফ বলেন, ২৩ বছর বয়সী ওই হত্যাকারী ও ধর্ষকের নাম ইমরান আলী। তিনি একজন ক্রমিক খুনি। গত দুই বছরে ছয় থেকে সাত বছরের একাধিক মেয়েশিশুকে ধর্ষণ ও হত্যার অভিযোগ আছে ইমরানের বিরুদ্ধে। শাহবাজ বলেন, ‘আমাদের সমন্বিত চেষ্টা সফল হয়েছে। হত্যাকারী গ্রেপ্তার হয়েছে।’ তিনি জানান, জয়নাবের খুনিদের ধরতে ১ হাজার ১৫০ জনের ডিএনএ নমুনা সংগ্রহ করা হয়। এসব কাজ শেষে খুনিকে গ্রেপ্তার করা সম্ভব হয়। গ্রেপ্তার হওয়া ইমরানের পরীক্ষা শেষ হয়েছে। আর তাতে এ ঘটনায় ইমরানের সম্পৃক্ততা প্রমাণিত হয়েছে। তিনি জানান, ইমরান তাঁর দোষ স্বীকার করেছেন। এ ধরনের ক্রমিক খুনি তাঁর কৃতকর্মের শুরুতেই যদি ধরা পড়তেন, তবে জয়নাব বা আরও অনেক শিশুর জীবন কী রক্ষা করা যেত না? সংবাদ সম্মেলনে এমন প্রশ্নের জবাবে মুখ্যমন্ত্রী শরিফ বলেন, ‘আমি আপনার সঙ্গে শতভাগ সহমত পোষণ করি।’ ৪ জানুয়ারি কাসুরে আত্মীয়ের বাড়ি থেকে ফেরার পথে নিরুদ্দেশ হয় জয়নাব। কয়েক দিন পর একটি ময়লার গাদা থেকে তার লাশ উদ্ধার করা হয়।
