
ইউক্রেনের পূর্বাঞ্চলে ২৯৮ জন আরোহী নিয়ে বিধ্বস্ত মালয়েশিয়ার উড়োজাহাজে দেশটির প্রধানমন্ত্রী নাজিব রাজাকের সৎনানি ছিলেন।মালয়েশিয়ার প্রতিরক্ষামন্ত্রী হিশামুদ্দিন হুসেন গতকাল শনিবার এই তথ্যের সত্যতা নিশ্চিত করেছেন।খবর এএফপির।নাজিব রাজাকের খালাতো ভাই হিশামুদ্দিন হুসেন জানান, উড়োজাহাজে ৮৩ বছর বয়সী সিতি আমিরাহ ছিলেন।আমিরাহ হিশামুদ্দিনেরও সৎনানি। ছবিসহ এক টুইটার বার্তায় হিশামুদ্দিন লিখেছেন, ‘আমার সৎনানি ওই ফ্লাইটে ছিলেন। তাঁর জন্য দোয়া করবেন।’ তিনি লেখেন, ‘এ ঘটনায় আমরা ক্ষুব্ধ। কিন্তু আমরা কী করতে পারি? ক্ষুব্ধ হলে কি কোনো লাভ হবে?’মালয়েশিয়ার প্রতিরক্ষা মন্ত্রণালয় জানায়, ইন্দোনেশিয়ার জাকার্তা যাওয়ার উদ্দেশ্যে আমস্টারডাম থেকে একাই বিমানে ওঠেন আমিরাহ। তাঁর বাড়ি জাকার্তায়, সেখানে তিনি ঈদ উদ্যাপনের জন্য যাচ্ছিলেন।কুয়ালালামপুরে তাঁর ট্রানজিট ছিল।মালয়েশিয়ার প্রধানমন্ত্রী নাজিব রাজাকের নানা মোহাম্মদ নোয়াহ ওমরের সঙ্গে একসময় আমিরাহের বিয়ে হয়। তিনি ছিলেন ওমরের দ্বিতীয় স্ত্রী।নাজিব রাজাক মালয়েশিয়ার দ্বিতীয় প্রধানমন্ত্রী আবদুল রাজাকের আর হিশামুদ্দিন তৃতীয় প্রধানমন্ত্রী হোসাইন ওনের ছেলে।গত বৃহস্পতিবার মালয়েশিয়ান এয়ারলাইনসের বোয়িং ৭৭৭ উড়োজাহাজটি নেদারল্যান্ডসের রাজধানী আমস্টারডাম থেকে মালয়েশিয়ার রাজধানী কুয়ালালামপুর যাওয়ার পথে ক্ষেপণাস্ত্র হামলার শিকার হয়। উড়োজাহাজটি রাশিয়ার সীমান্তবর্তী পূর্ব ইউক্রেনে ভূপাতিত হলে ২৯৮ আরোহীর সবাই নিহত হন।
