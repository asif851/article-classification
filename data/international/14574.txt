
ভারতের দক্ষিণাঞ্চলীয় রাজ্য তামিলনাড়ুর মুখ্যমন্ত্রী প্রভাবশালী রাজনীতিক জয়ললিতা আজ রোববার বিকেলে হৃদরোগে আক্রান্ত হয়েছেন।জয়ললিতা ফুসফুসের সংক্রমনজনিত রোগে আক্রান্ত হয়ে তিন মাস ধরে চেন্নাইয়ের অ্যাপোলো হাসপাতালে চিকিৎসাধীন তিনি। সেখানেই তিনি আজ হৃদরোগে আক্রান্ত হন।ওই হাসপাতালের প্রধান পরিচালন কর্মকর্তা ড. সুব্বাইয়াহ বিশ্বনাথ এক বিবৃতিতে বলেছেন, ‘বিশেষজ্ঞদের একটি দল তাঁকে চিকিৎসা দিচ্ছে ও সার্বক্ষণিক নজর রাখছে।’এর আগে আজ সকালে জয়ললিতার রাজনৈতিক দল এআইএডিএমকে জানায়, ৬৮ বছর বয়সী ওই নেত্রী কবে বাড়ি ফিরবেন—সে ব্যাপারে শিগগিরই সিদ্ধান্ত নেওয়া হবে। দিল্লির এআইআইএমএস হাসপাতালের বিশেষজ্ঞরা তাঁকে সম্পূর্ণ সুস্থ ঘোষণা করেছেন।জয়ললিতার চিকিৎসা দেওয়া বিশেষজ্ঞরা বলেছিলেন, তিনি ভালো আছেন। তিনি কবে বাড়ি ফিরবেন—সে ব্যাপারে এখন সিদ্ধান্ত নেওয়া যেতে পারে। একসময়ের অভিনেত্রী জয়ললিতাকে তাঁর লাখ লাখ সমর্থক ‘আম্মা’ বলে সম্বোধন করে থাকেন।
গত ২২ সেপ্টেম্বর থেকে হাসপাতালে চিকিৎসাধীন আছেন মুখ্যমন্ত্রী জয়ললিতা। ওই সময় তাঁর দলের পক্ষ থেকে জানানো হয়েছিল, পানিশূন্যতা ও জ্বরে আক্রান্ত হয়ে তিনি হাসপাতালে ভর্তি হন। তাঁর অসুস্থতা যে অনেক বেশি মারাত্মক পরে তা স্পষ্ট হয়। তাঁকে কয়েক সপ্তাহ ধরে কৃত্রিম শ্বাসপ্রশ্বাস নিতে হয়। তাঁর শারীরিক অবস্থা পর্যবেক্ষণের জন্য দিল্লি ও লন্ডন থেকে বিশেষজ্ঞরা আসেন।
