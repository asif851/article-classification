
দক্ষিণ আফ্রিকার বর্ণবাদবিরোধী আন্দোলনের মহানায়ক নেলসন ম্যান্ডেলা যখন মৃত্যুর কোলে ঢলে পড়ছিলেন তখন লন্ডনে তাঁকে নিয়ে নির্মিত ম্যান্ডেলা: লং ওয়াক টু ফ্রিডম সিনেমার উদ্বোধনী প্রদর্শনী চলছিল। সেখানে সিনেমা উপভোগ করছিলেন ম্যান্ডেলার দুই মেয়ে। তখনো তাঁরা জানতেন না, তাঁদের প্রিয় বাবা আর নেই।গত বৃহস্পতিবার প্রদর্শনী চলাকালে এই কিংবদন্তির মৃত্যুর খবর এলেই বন্ধ হয়ে যায় প্রদর্শনী। এ সময় ম্যান্ডেলার দুই মেয়ে আয়োজকদের প্রদর্শনী চালিয়ে যাওয়ার অনুরোধ করেন। তখন তাঁদের দুঃসংবাদ জানানো হলে স্তব্ধ হয়ে যান তাঁরা।বৃহস্পতিবার রাতে লন্ডনে ওই চলচ্চিত্রের প্রথম প্রদর্শনীতে দর্শকের সারিতে অন্যদের সঙ্গে ছিলেন ম্যান্ডেলার ছোট দুই মেয়ে। ছিলেন ব্রিটিশ রাজ সিংহাসনের উত্তরাধিকারী প্রিন্স উইলিয়াম।অনুষ্ঠানে ঢোকার সময় লালগালিচায় দাঁড়িয়ে মেয়ে জিন্দজি ম্যান্ডেলা বলেছিলেন, ‘আমার বাবা ভালো আছেন। ...৯৫ বছর বয়সী গড়পড়তা মানুষ যেমন থাকেন, সে রকম। কেবল একটু দুর্বল হয়ে পড়েছেন, এই যা।’নেলসন ম্যান্ডেলা ফাউন্ডেশনের পক্ষ থেকে দেওয়া এক বিবৃতিতে জানানো হয়, চলচ্চিত্রটি প্রদর্শনের সময় ম্যান্ডেলার মেয়েদের কাছে বাবার মৃত্যুর খবর পৌঁছে। সঙ্গে সঙ্গেই তাঁরা প্রদর্শনী ছেড়ে বেরিয়ে আসেন।ইদ্রিস এলবা এই চলচ্চিত্রে ম্যান্ডেলার চরিত্রে অভিনয় করেন। তিনি এক বিবৃতিতে বলেন, ‘আমি খবরটি শোনার পর স্তব্ধ। এপি।
