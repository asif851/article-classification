
উত্তর কোরিয়ার হুমকি দৃঢ়তার সঙ্গে মোকাবিলার অঙ্গীকার করেছেন জাপানের প্রধানমন্ত্রী সিনজো আবে। গতকাল রোববারের নির্বাচনে জয় নিশ্চিত হওয়ার পর তিনি এ অঙ্গীকার ব্যক্ত করেন।
স্থানীয় গণমাধ্যম বলছে, আবের জোট পার্লামেন্টে দুই-তৃতীয়াংশ আসনে জয়ী হয়েছে।
ফলাফলের পর আবে বলেন, ‘নির্বাচনী অঙ্গীকার অনুসারে আমার প্রথম কাজ হবে উত্তর কোরিয়াকে সামলানো। এ জন্য শক্ত কূটনীতি দরকার।’
স্থানীয় বিভিন্ন খবরে বলা হচ্ছে, আবের ক্ষমতাসীন লিবারেল ডেমোক্রেটিক পার্টির জোট জাপানের পার্লামেন্টের নিম্নকক্ষে ৪৬৫ আসনের মধ্যে ৩১২ আসনে জয়ী হয়েছে। শিনজো আবের ক্ষমতাসীন জোট দুই-তৃতীয়াংশ আসনে জয়ের মাধ্যমে নিরঙ্কুশ সংখ্যাগরিষ্ঠতা পেতে যাচ্ছে। নিম্নকক্ষের ৪৬৫টি আসনের এ নির্বাচনে ভোট গ্রহণ গতকাল স্থানীয় সময় সকাল আটটায় শুরু হয়ে রাত আটটায় শেষ হয়। সূত্র: বিবিসি অনলাইন
