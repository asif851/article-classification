
সারা বিশ্বে সাত কোটি ৩০ লাখের বেশি তরুণ বেকার। এ পরিস্থিতি আরও খারাপের দিকে যেতে পারে। জাতিসংঘের শ্রমবিষয়ক সংস্থা ইন্টারন্যাশনাল লেবার অর্গানাইজেশন (আইএলও) গতকাল বুধবার এক প্রতিবেদনে এ তথ্য জানিয়েছে।
আইএলও বলেছে, ২০১২ ও ২০১৩ সালে বিশ্বমন্দা কাটিয়ে ওঠার প্রক্রিয়া দুর্বল হওয়ায় তরুণদের চাকরির সংকট আরও শোচনীয় হয়েছে। আর বিদ্যমান চাকরির জন্য তরুণ কর্মপ্রার্থীদের সারিও দীর্ঘ থেকে দীর্ঘতর হয়েছে।
১৬০ পৃষ্ঠার প্রতিবেদনে আইএলও জানায়, চলতি বছরের শেষ নাগাদ ১৫ থেকে ২৪ বছর বয়সী বেকারের সংখ্যা হবে সাত কোটি ৩৪ লাখ। এ সংখ্যা ২০০৭ সালের তুলনায় ৩৫ লাখ বেশি। সংস্থাটি সতর্ক করে বলেছে, সারা বিশ্বে তরুণ বেকারের বর্তমান হার ১২ দশমিক ৬ শতাংশ থেকে বাড়তে বাড়তে ২০১৮ সালে গিয়ে দাঁড়াবে ১২ দশমিক ৮ শতাংশে। তখন বেকার তরুণের সংখ্যা হবে আরও প্রায় ২০ লাখ বেশি।
আইএলও উল্লেখ করেছে, বিশ্বের বর্তমান ভঙ্গুর অর্থনীতির অন্যতম প্রধান শিকার তরুণেরা। আরও বেশি বয়সীদের তুলনায় তাঁদের বেকার হওয়ার আশঙ্কা প্রায় তিন গুণ বেশি।
প্রতিবেদনে বলা হয়েছে, বিশ্বের বেকারত্বের চিত্র এক নয়। বিশেষ করে ইউরোপীয় ইউনিয়ন, মধ্যপ্রাচ্য ও উত্তর আফ্রিকা—এই তিনটি অঞ্চলের পরিস্থিতি সবচেয়ে উদ্বেগজনক। এসব অঞ্চলে তরুণ বেকারদের সংখ্যা ২০০৮ সাল থেকে হুড়হুড় করে বেড়ে চলেছে। আইএলও বলছে, ইউরোপের পরিস্থিতি ভালো হওয়ার সম্ভাবনা রয়েছে। এএফপি।
