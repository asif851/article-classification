
শ্রীলঙ্কার নতুন প্রেসিডেন্ট হিসেবে আজ শুক্রবার সন্ধ্যায় শপথ নিচ্ছেন মাইথ্রিপালা সিরিসেনা। এএফপির খবরে জানানো হয়, আজ সন্ধ্যায় ইনডিপেনডেন্ট স্কয়ারে নতুন প্রেসিডেন্ট হিসেবে শপথ নেবেন তিনি। তাঁর মুখোপাত্র সামান আথাউদাহেতি এ তথ্যের সত্যতা নিশ্চিত করেছেন।গতকাল বৃহস্পতিবার অনুষ্ঠিত শ্রীলঙ্কার আগাম প্রেসিডেন্ট নির্বাচনের ভোটের ফলাফলে বিরোধী প্রার্থী মাইথ্রিপালা সিরিসেনা বড় ব্যবধানে এগিয়ে রয়েছেন। এরপর মাহিন্দা রাজাপক্ষে পরাজয় মেনে নেন এবং শান্তিপূর্ণভাবে ক্ষমতা হস্তান্তর করবেন বলেও তিনি অঙ্গীকার করেন।প্রেসিডেন্টের প্রেস সচিব ভবজয়ানন্দ হেরাথ বলেন, পার্লামেন্টে বিরোধীদলীয় নেতা রনিল বিক্রমাসিংহের কাছে রাজাপক্ষে পরাজিত হয়েছেন বলে মেনে নিয়েছেন।হেরাথ বলেন, প্রেসিডেন্ট রাজাপক্ষে সাবেক প্রধানমন্ত্রী ও পার্লামেন্টে বিরোধী দলের প্রধান রনিল বিক্রমাসিংহের সঙ্গে আজ সকালে দেখা করেছেন। তিনি পরাজয় মেনে নিয়েছেন এবং মানুষের ইচ্ছার প্রতি সম্মান জানিয়ে শান্তিপূর্ণভাবে ক্ষমতা হস্তান্তর করবেন।
