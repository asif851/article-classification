
দেশের পানিসম্পদের উন্নয়নে বিভিন্ন রাজ্যের মধ্য দিয়ে প্রবাহিত নদীগুলোর সংযুক্তিকরণ সমীক্ষাকাজে ভারতের কেন্দ্রীয় বাজেটে ১০০ কোটি রুপি বরাদ্দ রাখা হয়েছে। অর্থমন্ত্রী অরুণ জেটলি গতকাল বৃহস্পতিবার সংসদে বাজেট পেশকালে এই প্রস্তাব রাখেন। এদিকে বাংলাদেশ সীমান্তে অনুপ্রবেশ ঠেকাতে কাঁটাতারের বেড়া ও রাস্তা তৈরিতে বরাদ্দ রাখা হয়েছে এক হাজার কোটি রুপি।বাজেটে এ অর্থ বরাদ্দের মধ্য দিয়ে আন্তনদীসংযোগ প্রকল্প এগিয়ে নিতে এবং সীমান্তে ‘বাংলাদেশি’ অনুপ্রবেশ ঠেকাতে নরেন্দ্র মোদির সরকার যে বদ্ধপরিকর, তারই প্রমাণ রাখলেন অর্থমন্ত্রী অরুণ জেটলি।অরুণ জেটলি তাঁর বাজেট ভাষণে নদীসংযুক্তিকরণ সমীক্ষাকাজের কথা উল্লেখ করে বলেন, ওই অর্থে নদীসংযুক্তিকরণের সম্পূর্ণ প্রকল্প প্রতিবেদন (প্রজেক্ট রিপোর্ট) তৈরি করা হবে। সরকার খুব গুরুত্বের সঙ্গে এই প্রকল্প বাস্তবায়িত করতে আগ্রহী।এর আগে অটল বিহারি বাজপেয়ি প্রধানমন্ত্রী থাকাকালে নদীসংযুক্তিকরণের প্রস্তাব রেখেছিলেন। তখনই পরিবেশ আন্দোলনের সঙ্গে যুক্ত বহু কর্মী এই প্রস্তাবের বিরোধিতা করেছিলেন। তাঁদের যুক্তি ছিল, এইভাবে সংযুক্তিকরণ প্রকৃতির সর্বনাশ ডেকে আনবে। পরিবেশবিদেরা ছাড়াও শুরু থেকেই এই প্রস্তাবের বিরোধিতা করে আসছে বাংলাদেশ। ভারত ও বাংলাদেশের মধ্যে প্রবাহিত অভিন্ন নদীর সংখ্যা ৫৪। সংযুক্তিকরণ ঘটানো হলে বাংলাদেশে পানির প্রবাহ কমে যাবে।গত ১০ বছরে ইউপিএ আমলে এই নদীসংযুক্তিকরণ বিষয়ে কোনো উদ্যোগ নেওয়া হয়নি। কিন্তু নরেন্দ্র মোদি তাঁর নির্বাচনী প্রচারে এই প্রসঙ্গের ফের অবতারণা করেন। প্রধানমন্ত্রী হওয়ার পরও তিনি বাজপেয়ির এই প্রকল্প বাস্তবায়ন করতে আগ্রহী। বাজেটে ১০০ কোটি রুপির বরাদ্দ তারই প্রমাণ।নরেন্দ্র মোদির আরও একটি বড় প্রকল্প গঙ্গাকেন্দ্রিক। বাজেটে বলা হয়েছে, এলাহাবাদ থেকে হলদিয়া পর্যন্ত গঙ্গার বিকাশ ঘটানো হবে। এক হাজার ৬২০ কিলোমিটার দীর্ঘ এই প্রকল্পের নাম দেওয়া হয়েছে জলমার্গ বিকাশ।সীমান্তে কাঁটাতারের বেড়া: বাংলাদেশ-ভারত সীমান্তে অনুপ্রবেশ ঠেকাতে অর্থমন্ত্রী চলতি আর্থিক বছরে এ জন্য বরাদ্দ রেখেছেন প্রায় এক হাজার কোটি রুপি। এই অর্থে বাংলাদেশ সীমান্তে কাঁটাতারের বেড়া ও রাস্তা তৈরি করা হবে।মোট চার হাজার ৯৬ কিলোমিটার বাংলাদেশ-ভারত সীমান্তের মধ্যে কেন্দ্রীয় সরকার তিন হাজার ৩২৬ কিলোমিটার কাঁটাতারের বেড়া দেওয়া অনুমোদন করেছে। এর মধ্যে মাত্র ৫০১ কিলোমিটারে কাঁটাতারের বেড়া দেওয়া এখন বাকি। এই বাকি ৫০১ কিলোমিটারের মধ্যে এ মুহূর্তে ১৩০ কিলোমিটারে বেড়া দেওয়ার কাজ চলছে। ২০১৩-১৪ অর্থবছরে এ জন্য ১০০ কোটি রুপি বরাদ্দ ছিল। জেটলি ২০১৪-১৫ অর্থবছরের জন্য সেই বরাদ্দ পাঁচ গুণ বাড়িয়ে ৫০০ কোটি রুপি করেছেন। পাশাপাশি বাংলাদেশ সীমান্তে সড়ক তৈরির জন্য বরাদ্দ করেছেন ৪৫৮ কোটি রুপি।উল্লেখ্য, নির্বাচনী ভাষণে নরেন্দ্র মোদি বারবার ‘বাংলাদেশি’ অনুপ্রবেশের বিরুদ্ধে সরব ছিলেন। পশ্চিমবঙ্গ ও আসামে একাধিক জনসভায় তিনি বিষয়টির অবতারণা করেছেন। এ ছাড়া, গত মঙ্গলবার লোকসভায় স্বরাষ্ট্রমন্ত্রী রাজনাথ সিংও অনুপ্রবেশের সমস্যা নিয়ে সরকারের পরিকল্পনা বিস্তৃতভাবে ব্যাখ্যা করেন।
