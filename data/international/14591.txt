
মৌলিক কিন্তু বিভ্রান্তিমূলক কণিকা নিউট্রিনো নিয়ে গবেষণার জন্য দুই বিজ্ঞানী যৌথভাবে ২০১৫ সালের পদার্থবিজ্ঞানে নোবেল পুরস্কার পেয়েছেন। আজ মঙ্গলবার জুরি বোর্ড তাঁদের নাম ঘোষণা করে। 
এ বছর পদার্থবিজ্ঞানে নোবেল পাওয়া বিজ্ঞানীরা হলেন, জাপানের তাকাআকি কাজিতা ও কানাডার আর্থর বি. ম্যাকডোনাল্ড। নিউট্রিনো সম্পর্কে বিদ্যমান রহস্যের সমাধানের জন্য তাঁদের এ পুরস্কারে ভূষিত করা হয় বলে বার্তা সংস্থা এএফপির খবরে জানানো হয়েছে। কাজিতা ও ম্যাকডোনাল্ডের নোবেল পাওয়ার বিষয়ে রয়েল সুইডিশ অ্যাকাডেমি অব সায়েন্সের পক্ষ থেকে বলা হয়েছে, নিউট্রিনোর ভর নির্ণয়ে তাঁদের কাজের স্বীকৃতিস্বরূপ এ পুরস্কার দিয়ে সম্মানিত করা হয়েছে। পদার্থের অধিকতম অন্তর্নিহিত কর্মকাণ্ড সম্পর্কে আমাদের ধারণা এ আবিষ্কার পরিবর্তন করে দিয়েছে। এ আবিষ্কার কণার ধারণাগত মডেল ও মহাবিশ্বের শক্তি সম্পর্কিত প্রচলিত স্ট্যান্ডার্ড মডেলকে চ্যালেঞ্জ ছুড়ে দিয়েছে।  নতুন এ আবিষ্কারে বিশ্বব্রহ্মাণ্ডের ইতিহাস, গঠন ও ভবিষ্যৎ সম্পর্কে প্রচলিত ধারণার পরিবর্তন নিয়ে আসবে বলেও জুরি বোর্ড আশা প্রকাশ করেছে। কাজিতা ও ম্যাকডোনাল্ড মোট অর্থ পুরস্কারের আট মিলিয়ন সুইডিশ ক্রোনার ভাগাভাগি করে নেবেন।
