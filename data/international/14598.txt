
যুক্তরাজ্যে ঝুলন্ত পার্লামেন্টের পূর্বাভাস দিয়েছে বিবিসি।
স্থানীয় সময় গতকাল বৃহস্পতিবার যুক্তরাজ্যের সাধারণ নির্বাচনে ভোট নেওয়া হয়। এখন ফলাফল আসছে।
বিবিসির পূর্বাভাস বলছে, ক্ষমতাসীন থেরেসা মের কনজারভেটিভ পার্টি পার্লামেন্টে একক সংখ্যাগরিষ্ঠতা পাচ্ছে না। এরপরও তারা বৃহত্তম দল হবে। এ পরিস্থিতিতে ঝুলন্ত পার্লামেন্ট হতে পারে।
বার্তা সংস্থা রয়টার্সের খবরে জানানো হয়, এখন পর্যন্ত ৬৩৪টি আসনের ফল জানা গেছে। প্রাপ্ত ফলাফল অনুযায়ী, কনজারভেটিভ পার্টি পেয়েছে ৩০৯ আসন। লেবার পার্টি পেয়েছে ২৫৮ আসন। এসএনপি ৩৪ আসন। লিব ডেম পেয়েছে ১২ আসন। অন্যান্য দল পেয়েছে ২১ আসন।
ব্রিটিশ পার্লামেন্টের নিম্ন কক্ষ হাউস অব কমনসের মোট আসন ৬৫০টি। কোনো দল এককভাবে ৩২৬ আসন পেলেই মিলবে সংখ্যাগরিষ্ঠতা।
২০১৫ সালে ডেভিড ক্যামেরনের নেতৃত্বে কনজারভেটিভ পার্টি ৩৩০টি আসন পেয়ে এককভাবে ক্ষমতায় ফেরে। আর বিরোধী দল লেবার পার্টি পায় ২২৯টি আসন।
বার্তা সংস্থা রয়টার্স বলছে, কনজারভেটিভ পার্টি সংখ্যাগরিষ্ঠতা হারাতে যাচ্ছে।
বিবিসি অনলাইনের প্রতিবেদনে বলা হচ্ছে, একক সংখ্যাগরিষ্ঠতা অর্জনের ক্ষেত্রে কিছুটা ঘাটতির মুখে পড়তে পারে কনজারভেটিভ পার্টি। তারা ৩১৮টি আসন পেতে পারে। আর লেবার পার্টি পেতে পারে ২৬২টি আসন।
হাউস অব কমনসের ৬৫০ আসনের বিপরীতে এবার মোট ৬৮টি দল ও ১৯১ জন স্বতন্ত্র প্রার্থীসহ ২ হাজার ৩০৪ জন প্রার্থী প্রতিদ্বন্দ্বিতা করেন। এর মধ্যে ইংল্যান্ডে ৫৩৩, স্কটল্যান্ডে ৫৯, ওয়েলসে ৪০ এবং নর্দান আয়ারল্যান্ডে ১৮টি আসন রয়েছে। সব আসনে একযোগে ভোট নেওয়া হয়।
২০১৬ সালের জুনে ইউরোপীয় ইউনিয়নে (ইইউ) যুক্তরাজ্যের থাকা না-থাকা নিয়ে গণভোট হয়। এতে তৎকালীন প্রধানমন্ত্রী ডেভিড ক্যামেরন ইইউতে থাকার পক্ষে ছিলেন। জনগণ বিচ্ছেদের পক্ষে রায় দিলে ক্যামেরন পরাজয় মেনে পদত্যাগ করেন। পরে থেরেসা মে প্রধানমন্ত্রী হন।
এখন নির্বাচনের কোনো প্রয়োজন ছিল না। কিন্তু প্রধানমন্ত্রী থেরেসা মে ব্রেক্সিট বাস্তবায়নে নিজের ক্ষমতা আরও নিরঙ্কুশ করতে হুট করে মধ্যবর্তী নির্বাচন দেন।
