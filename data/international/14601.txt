
টোঙ্গায় আগ্নেয়গিরির অগ্ন্যুৎপাতে একটি নতুন দ্বীপ তৈরি হয়েছে।আজ শনিবার বার্তা সংস্থা এএফপির প্রতিবেদনে জানানো হয়, গত পাঁচ বছরের মধ্যে গত বছরের ২০ ডিসেম্বর আগ্নেয়গিরিটি প্রথমবারের মতো সক্রিয় হয়ে ওঠে। দেশটির ভূমি ও খনিজ সম্পদ মন্ত্রণালয় জানিয়েছে, দুটি জ্বালামুখ দিয়ে এই অগ্ন্যুৎপাত চলে। একটি জ্বালামুখ জনবসতিহীন হাঙ্গা হাপাই দ্বীপে। অন্যটি উপকূল থেকে ১০০ মিটার দূরে পানির নিচে। অগ্ন্যুৎপাত থেকে বিপুল পরিমাণ পাথর ও ঘন ছাই নির্গত হয়। এতে আশপাশের গাছপালা মারা গেছে। দেশটির কর্তৃপক্ষ জানায়, গত বৃহস্পতিবার একটি নৌকায় করে বিশেষজ্ঞরা আগ্নেয়গিরির অগ্ন্যুৎপাত পরিদর্শন করতে যান। অগ্ন্যুৎপাতে ভূমিরূপে পরিবর্তন এসে নতুন একটি দ্বীপ তৈরি হয়েছে বলে তাঁরা নিশ্চিত করেছেন।নতুন এই দ্বীপটি এক কিলোমিটারেরও বেশি প্রশস্ত। লম্বায় দুই কিলোমিটার। উচ্চতা ১০০ মিটার।
