
মিয়ানমারের মুসলিম সংখ্যালঘু রোহিঙ্গাদের হয়রানি বন্ধে ব্যবস্থা নেওয়ার জন্য দেশটি এবং বিশ্বনেতাদের প্রতি আহ্বান জানিয়েছেন শান্তি নোবেলজয়ী মালালা ইউসুফজাই। তিনি বলেছেন, রোহিঙ্গারাও সম-অধিকার ও সুযোগ-সুবিধার পূর্ণ দাবিদার। খবর এএফপির।গতকাল সোমবার লন্ডনে মালালা ফান্ডের এক বিবৃতির মাধ্যমে মালালা ওই আহ্বান জানান। বিবৃতিতে তিনি বলেন, ‘রোহিঙ্গারা যে দেশে জন্মেছে এবং প্রজন্মের পর প্রজন্ম ধরে যেখানে বসবাস করছে, তারা সেখানকারই নাগরিকত্ব পাওয়ার দাবি রাখে। তাদের হয়রানি বন্ধে এই মুহূর্তে জোরালো পদক্ষেপ নেওয়ার জন্য আমি মিয়ানমার এবং বিশ্বনেতাদের প্রতি আহ্বান জানাচ্ছি।’ মালালা আরও বলেন, ‘আজ এবং অবশ্যই সবসময় আমি রোহিঙ্গাদের পক্ষে আছি। তাদের পাশে দাঁড়ানোর জন্য আমি সব জায়গায় মানুষকে উৎসাহিত করব।’ রোহিঙ্গাদের অবৈধ অভিবাসী বলে দাবি করে থাকে মিয়ানমার কর্তৃপক্ষ। এ জন্য কর্মসংস্থান ও অবাধ চলাচলে বিধিনিষেধ আরোপ করে রাখা হয়েছে তাদের ওপর।
