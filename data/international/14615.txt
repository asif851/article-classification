
ভারতের আগ্রায় একটি হিন্দি পত্রিকার সম্পাদক বিজয় শর্মার স্ত্রী নিলাম শর্মার (৪৫) খুনের রহস্য উদঘাটনে রীতিমতো হিমশিম খাচ্ছিল পুলিশ। তবে ওই পরিবারের পোষা তোতা পাখির সহায়তায় শেষ পর্যন্ত খুনিকে পাকড়াও করা গেছে।
টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, ২০ ফেব্রুয়ারি বাসভবনে নিলাম শর্মা ও তাঁদের পোষা কুকুরটি খুন হয়।
কিন্তু প্রায় পাঁচ দিন ধরে এই খুনের রহস্যের কোনো কূলকিনারা করতে পারছিল না পুলিশ। তবে শেষ পর্যন্ত তাঁদের পোষা তোতা পাখির দেওয়া সূত্র সহায়তায় আসামি ধরা সম্ভব হয়।
বিজয় শর্মা জানান, ওই খুনের ঘটনার পর থেকে তাঁর ভাতিজা আশুতোষ তাঁদের বাড়িতে এলেই তোতা পাখিটি অস্বাভাবিক আচরণ করত। এমনকি আলাপ-আলোচনায় তাঁর নাম উঠলেই তোতাটি চিত্কার-চেঁচামেচি শুরু করত। এতে আশুতোষের ব্যাপারে সন্দেহ তৈরি হয়। পরে বিষয়টি পুলিশকে জানানো হয়।
পুলিশ জানায়, জিজ্ঞাসাবাদে আশুতোষ তাঁর দোষ স্বীকার করেছেন।
আশুতোষ পুলিশকে জানান, নগদ অর্থ ও মূল্যবান জিনিসপত্র নেওয়ার জন্য এক সহযোগীকে নিয়ে ওই বাসায় যান তিনি। তাঁর চাচি তাঁকে চিনে ফেলেছেন ভেবে তিনি তাঁকে ছুরিকাঘাত করেন। এ সময় ওই বাসায় থাকা কুকুরটি ঘেউ ঘেউ শুরু করলে সেটিকেও হত্যা করা হয়। পুরো ঘটনাটি নীরবে দেখে বাসায় থাকা পোষা তোতাটি। তবে তোতাটিকে হুমকি মনে করেননি আশুতোষ।
