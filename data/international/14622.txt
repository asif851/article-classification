
পাকিস্তানের সিন্ধু প্রদেশের সেহওয়ান শহরের এক সুফির মাজারে গতকাল বৃহস্পতিবার আত্মঘাতী বোমা হামলায় কমপক্ষে ৭০ জন নিহত হয়েছে। এ ঘটনায় আহত হয়েছেন শখানেক মানুষ। অনেকে গুরুতর আহত হওয়ায় প্রাণহানির সংখ্যা আরও বাড়তে পারে বলে আশঙ্কা করা হচ্ছে। জঙ্গিগোষ্ঠী ইসলামিক স্টেট (আইএস) এ হামলার দায় স্বীকার করেছে।এক পুলিশ কর্মকর্তার বরাত দিয়ে ভারতীয় পত্রিকা টাইমস অব ইন্ডিয়ার অনলাইন সংস্করণ বলেছে, নিহত ব্যক্তির সংখ্যা এক শর মতো।সিন্ধু পুলিশের মহাপরিদর্শক এ ডি খাজা বলেছেন, সেহওয়ানের লাল শাহবাজ কালান্দার মাজারে ওই হামলায় আরও দেড় শতাধিক আহত হয়েছে। গুরুতর আহত লোকদের দ্রুত করাচিতে নিয়ে যেতে ঘটনাস্থলের নিকটবর্তী বিমানবন্দরে নৌবাহিনীর হেলিকপ্টার ও সি-১৩০ পরিবহন উড়োজাহাজ পাঠানো হয়।ডেপুটি কমিশনার মুনাওয়ার মাহিসর নিশ্চিত করেছেন, নিহত ব্যক্তিদের মধ্যে অন্তত চারজন শিশু ও ১২ জন নারী রয়েছেন।প্রত্যক্ষদর্শীদের বরাত দিয়ে সেহওয়ান পুলিশ বলেছে, সুফি সংস্কৃতির আচার ‘ধামাল’ চলার সময় সন্ধ্যায় মাজার প্রাঙ্গণে ঢুকে একজন হামলাকারী প্রথমে গ্রেনেড নিক্ষেপ করে। এরপরই সে নিজের শরীরে থাকা বোমার বিস্ফোরণ ঘটায়। তবে গ্রেনেডটি বিস্ফোরিত হয়নি। ঘটনার পরপরই নিরাপত্তা বাহিনীর সদস্যরা ঘটনাস্থলে পৌঁছায়। তবে প্রত্যন্ত এলাকা হওয়ায় এবং কাছাকাছি হাসপাতাল না থাকায় উদ্ধার ও চিকিৎসা তৎপরতা ব্যাহত হয়। দূরদূরান্ত থেকে বহু লোক মাজারের ধামাল অনুষ্ঠানে যোগ দিয়েছিল। এ কারণে হতাহতের সংখ্যা এত বেশি হয়েছে।পাকিস্তানের প্রধানমন্ত্রী নওয়াজ শরিফ এক বিবৃতিতে সুফি মাজারে এই হামলাকে ‘সরাসরি হুমকি’ বলে আখ্যায়িত করেছেন। তিনি বলেন, গত কয়েকটা দিন খুব কঠিন যাচ্ছে। তবে এসব ঘটনাকে কেন্দ্র করে জাতিকে বিভক্ত বা শঙ্কিত হয়ে পড়লে চলবে না।পাকিস্তানের সেনাবাহিনী প্রধান কামার জাভেদ বাজওয়া এ হামলার প্রতিশোধ নেওয়ার প্রত্যয় প্রকাশ করে বলেছেন, ‘আর কোনো সংযম দেখানো হবে না’। তিনি জনসাধারণের প্রতি শান্ত থাকার আহ্বান জানিয়ে বলেন, ‘জাতির প্রতিটা রক্তবিন্দুর শোধ নেওয়া হবে এবং তা নেওয়া হবে তাৎক্ষণিকভাবে।’টুইটারে এক সংক্ষিপ্ত বার্তায় পাকিস্তানের আন্তঃবাহিনী জনসংযোগ পরিদপ্তরের (আইএসপিআর) মহাপরিচালক (ডিজি) মেজর জেনারেল আসিফ গফুর বলেন, ‘এই সন্ত্রাসী কর্মকাণ্ড বৈরী শক্তির নির্দেশে এবং আফগানিস্তানের নিরাপদ আস্তানা থেকে ঘটানো হয়েছে। আমরা এসব প্রতিহত করব এবং জবাব দেব।’বার্তা সংস্থা এএফপি জানিয়েছে, সেহওয়ানের মাজারে আত্মঘাতী হামলার ঘটনায় দায় স্বীকার করে বিবৃতি দিয়েছে আইএস। নিজেদের প্রচারণামূলক সংবাদ সংস্থা ‘আমাক’-এ এ বিবৃতি দিয়েছে জঙ্গি সংগঠনটি।এর আগে গত নভেম্বরে বেলুচিস্তানে একটি সুফি মাজারে একই কায়দার হামলায় ৫২ জন নিহত হয়।
