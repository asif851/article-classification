
নীল নদ নিয়ে ঠাট্টা করে বেকায়দায় পড়েছেন মিসরের জনপ্রিয় সংগীতশিল্পী শিরিন আবদেল ওহাব। রসের ঠাট্টা শেষে টকোয় খাট্টা হয়ে দাঁড়িয়েছে। একেবারে ছয় মাসের জেল।
আজ বুধবার বিবিসি অনলাইনের প্রতিবেদনে জানানো হয়, নীল নদের পরিচ্ছন্নতা নিয়ে ঠাট্টা করেছিলেন শিরিন।  মিসরের অন্যতম খ্যাতনামা সংগীতশিল্প শিরিন একটি টিভি অনুষ্ঠানের বিচারকও।  শিরিন তাঁর এক ভক্তকে বলেছিলেন, ‘নীল নদের পানি পান করলে জীবাণু হতে পারে। এর চেয়ে বোতলের পানি পান করুন।’
শিরিনের আগে গতকাল মঙ্গলবার দেশটির আরেক সংগীতশিল্পী লায়লা আমিরের দুই বছর কারাদণ্ড হয়। লায়লা অবশ্য শিরিনের মতো পরিচিত নন।
একটি মিউজিক ভিডিওর জেরে লায়লাকে দণ্ড পেতে হয়। তাঁর বিরুদ্ধে পাপাচারে প্ররোচনার অভিযোগ আনা হয়। একই ঘটনায় মিউজিক ভিডিওর পরিচালক ও এক অভিনেত্রীর স্বল্পকালীন দণ্ড হয়েছে।
সংগীতশিল্পী শিরিন কারাদণ্ড পেয়েছেন মিথ্যা তথ্য ছড়ানোর দায়ে। কায়রোর একটি আদালত এই দণ্ড দিয়েছেন।
মিসরের সংবাদমাধ্যম বলছে, জামিনের জামানত হিসেবে শিরিনকে পাঁচ হাজার মিসরীয় পাউন্ড দিতে বলেছেন আদালত।
দণ্ডর বিরুদ্ধে শিরিন আপিল করতে পারবেন।
শিরিনের ভাষ্য, এক বছরের বেশি আগে সংযুক্ত আরব আমিরাতে একটি কনসার্টে ঠাট্টাটি করেছিলেন তিনি। পরে তা অনলাইনে ছড়িয়ে পড়ে। বোকামিপূর্ণ ঠাট্টার জন্য ক্ষমাও চান তিনি।
