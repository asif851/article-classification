
লিথুয়ানিয়ায় সপ্তদশ শতকে মারা যাওয়া একটি শিশুর মমি সম্ভবত পাল্টে দিতে যাচ্ছে গুটিবসন্ত রোগের ইতিহাস সম্পর্কে প্রচলিত ধারণা। শিশুটির ডিএনএ পরীক্ষা করে গুটিবসন্তের ভাইরাসের উপস্থিতি নিয়ে নিশ্চিত হওয়া গেছে। এ গবেষণার ফলেই একসময়কার প্রাণঘাতী এই রোগের বিস্তারের ইতিহাস নিয়ে নতুন প্রশ্ন উঠেছে। মনে করা হচ্ছে, গুটিবসন্তের বয়স প্রচলিত ধারণার থেকে কম। গত বৃহস্পতিবার প্রকাশিত ওই গবেষণার ফলে বলা হচ্ছে, প্রাচীন মিসরের মমি বিশ্লেষণ করে ধারণা করা হতো, তিন থেকে চার হাজার বছর আগে গুটিবসন্তের বিস্তার হয়েছিল। তখন মূলত মমির ত্বকের ধরন থেকে গুটিবসন্ত সন্দেহ করা হয়েছিল। লিথুয়ানিয়ার শিশুটির মধ্যেই প্রথম কোনো অতীতকালের মানুষের শরীরে গুটিবসন্ত সম্পর্কে নিশ্চিত হওয়া গেল। ধারণা করা হচ্ছে, আগের ঘটনাগুলো হয়তো অন্য কোনো রোগ।
