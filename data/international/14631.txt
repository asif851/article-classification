
ভারতের স্বাধীনতাসংগ্রামী নেতাজি সুভাষচন্দ্র বসুর মেয়ে অনিতা বসু তাঁর বাবা-সংক্রান্ত নথি প্রকাশের জন্য প্রধানমন্ত্রী নরেন্দ্র মোদির কাছে আবেদন জানিয়েছেন। তিনি বলেছেন, কেন্দ্রীয় সরকারের কাছে থাকা এসব নথি প্রকাশ পেলে নেতাজির মৃত্যুরহস্য উন্মোচিত হবে। খবর দ্য হিন্দুর।ভারতীয় বার্তা সংস্থা পিটিআইয়ের সঙ্গে ই-মেইলে দেওয়া সাক্ষাৎকারে অনিতা বসু বলেন, সম্প্রতি পশ্চিমবঙ্গ সরকার যে ৬৪টি নথি প্রকাশ করেছে, সেসব এখনো তিনি দেখেননি।অনিতা বসু বলেন, ‘একজন গবেষক হিসেবে আমি মনে করি, ৩০ বছরের বেশি সময় ধরে গোপন থাকা সব ধরনের পুরোনো নথি প্রকাশ করা উচিত। নেতাজির মেয়ে হিসেবে আমার দাবি, আমার বাবা-সংক্রান্ত সব নথি প্রকাশ করা হোক।’নেতাজির পরিবার এবং পশ্চিমবঙ্গের মুখ্যমন্ত্রী মমতা বন্দ্যোপাধ্যায় কেন্দ্রীয় সরকারের কাছে থাকা নেতাজি-সংক্রান্ত নথি প্রকাশের দাবি করে আসছেন অনেক দিন ধরে।এ বিষয়ক নথিপত্র চেয়ে যুক্তরাজ্য, রাশিয়া বা জাপান সরকারের কাছে আবেদন করবেন কি না—এ প্রশ্নের জবাবে অনিতা বলেন, ভারত সরকার যদি এসব দেশের সরকারের কাছে আবেদনটি করে তবে ভালো হয়। এসব তথ্য জানার অধিকার আছে তাদের। তবে নিজেরা আগে নথিগুলো প্রকাশ না করলে এ আবেদন করতে তাদের নৈতিক জোর থাকবে না।জার্মানিতে থাকা অর্থনীতিবিদ অনিতা বলেন, ‘আমি সত্যিই চাই বাবার মৃত্যুকে ঘিরে যে রহস্য আছে, তা উন্মোচিত হোক।’জাপানের তখনকার পত্রিকার খবর অনুযায়ী ১৯৪৫ সালের আগস্টে বিমানে চীন যাওয়ার পথে দুর্ঘটনায় নিহত হন নেতাজি। তবে তাঁর মৃত্যুর বিষয়টি নিয়ে বিতর্ক ও রহস্য রয়ে গেছে।
