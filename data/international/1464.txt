
পশ্চিমবঙ্গ বিধানসভা নির্বাচনের ফল প্রকাশের পর থেকেই কংগ্রেস, বিজেপি এবং বাম নেতাদের ওপর বেশ কয়েকবার আক্রমণ হয়েছে। এসব আক্রমণ ক্ষমতাসীন তৃণমূল কংগ্রেসের নেতা-কর্মীরা করেছেন বলে অভিযোগ উঠেছে। এবার আক্রমণের শিকার হলেন অভিনয়শিল্পী ও বিজেপি নেত্রী রূপা গাঙ্গুলি। তিনি মাথায় আঘাত পাওয়ার পর তাঁকে হাসপাতালে নেওয়া হয়েছে। আজও তৃণমূলের নেতা-কর্মীরা রূপা গাঙ্গুলির ওপর হামলা চালিয়েছেন বলে অ​ভিযোগ উঠেছে। আজ রোববার কলকাতার ডায়মন্ড হারবারের কাছে তাঁর গাড়িবহরে আক্রমণ চালায় দুর্বৃত্তরা। তবে বিজেপির পক্ষ থেকে দাবি করা হয়েছে, ওই হামলা চালিয়েছেন ক্ষমতাসীন তৃণমূল কংগ্রেসের নেতা-কর্মীরা।এনডিটিভির খবরে বলা হয়েছে, রাজনৈতিক প্রতিপক্ষের হামলায় আহত দলীয় নেতা-কর্মীদের দেখতে আজ দক্ষিণ ২৪ পরগনায় যান রূপা গাঙ্গুলি। সেখান থেকে ফেরার পথে ডায়মন্ড হারবারের ঈশ্বরীপুরে তাঁর গাড়িবহরে হামলা চালায় দুর্বৃত্তেরা। হামলায় তিনি মাথায় আঘাত পেয়েছেন। রূপাকে স্থানীয় জেলা হাসপাতালে ভর্তি করা হয়েছে। বিজেপির একটি সূত্র জানিয়েছে, তিনি আশঙ্কামুক্ত। 
এই হামলার প্রতিবাদে কাল সোমবার প্রতিবাদ সমাবেশ করবে বিজেপি। হিন্দি সিরিয়াল ‘মহাভারত’র দ্রোপদী রূপা গাঙ্গুলি এবারের বিধানসভা নির্বাচনে দক্ষিণ হাওড়া আসনে সাবেক ক্রিকেটার তৃণমূলের লক্ষ্মী রতন শুকলার কাছে হেরে গেছেন। বিজেপি নেতা অমৃতা ব্যানার্জি হিন্দুস্তান টাইমসকে বলেন, ‘রূপা গাঙ্গুলি মাথায় আঘাত পেয়েছেন। আমরা তাঁকে ডায়মন্ড হারবার হাসপাতালে নিয়েছি। রূপা গাঙ্গুলির গাড়িও ভাঙচুর করা হয়েছে।’
