
গুজরাট দাঙ্গাকে ‘দুর্ভাগ্যজনক’ উল্লেখ করে ভারতীয় জনতা পার্টির (বিজেপি) সভাপতি রাজনাথ সিং বলেছেন, রাজ্যের মুখ্যমন্ত্রী নরেন্দ্র মোদিকে এ ঘটনার জন্য দোষারোপ করা অন্যায়। এ ঘটনাকে কেন্দ্র করে দেশে ধর্মীয় বিভক্তি সৃষ্টি করায় তিনি কংগ্রেস এবং অন্য কয়েকটি দলেরও সমালোচনা করেন। পিটিআইয়ের বরাত দিয়ে টাইমস অব ইন্ডিয়া এ খবর জানায়।আজ রোববার বিজেপির সংখ্যালঘু মোর্চার জাতীয় নির্বাহী সভার উদ্বোধনী ভাষণে সিং বলেন, ‘গুজরাট ভারতের একটি রাজ্য। আমি স্বীকার করি, এখানে দুর্ভাগ্যজনক একটি ঘটনা ঘটেছে। সবাই এটিকে দুর্ভাগ্যজনক ঘটনা হিসেবেই দেখছে। কিন্তু ঘটনাটি নিয়ে মুখ্যমন্ত্রীকে এমনভাবে দোষারোপ করা হচ্ছে, যেন তিনিই পরিকল্পনা করে দাঙ্গা সৃষ্টি করেছেন।’রাজনাথ সিং জানান, নরেন্দ্র মোদির সঙ্গে ব্যক্তিগত আলাপচারিতার সময় তিনি তাঁর মুখভঙ্গি পড়ার চেষ্টা করেছেন। দাঙ্গার ঘটনায় মোদির বিরুদ্ধে অভিযোগ উত্থাপনের বিষয়ে তিনি বলেন, ‘তাকে খুবই বিমর্ষ দেখাচ্ছিল।’বিজেপির সভাপতি আরও বলেন, ‘গুজরাটের মুসলিমদের জিজ্ঞেস করুন, তারা এই রাজ্যে কোনো বৈষম্যের শিকার হয়েছে কি না?’ এ সময় তিনি কংগ্রেসের বিরুদ্ধে ব্রিটিশদের ‘বিভক্তি এবং শাসন’ নীতি অনুসরণের অভিযোগ তুলে তার সমালোচনা করেন। সিং বলেন, কংগ্রেস ব্রিটিশদের আর কোনো নীতি অনুসরণ করেছে কি না, জানি না, তবে তারা ‘বিভক্তি এবং শাসন’ নীতি অনুসরণ করেছে। এর মাধ্যমে কংগ্রেস ও অন্য রাজনৈতিক দলগুলো দেশে বিভেদের বীজ বোনার চেষ্টা করছে।তবে রাজনাথ সিং স্বীকার করেন, বিজেপির সংখ্যালঘু কর্মীরা দলের কর্মসূচি নিয়ে মানুষের কাছে গিয়ে কঠিন বাস্তবতার মুখোমুখি হচ্ছে। এর কারণ হলো, মানুষের মধ্যে এমন একটি ধারণা তৈরি করা হয়েছে যে, সংখ্যালঘুরা সমানতালে অগ্রসর হোক, তা বিজেপি চায় না। তিনি বলেন, ‘এই উপলব্ধি আর বাস্তবতা সম্পূর্ণ ভিন্ন। আমরা এ ধরনের রাজনীতিতে বিশ্বাসী নই।’
