
ভারতের প্রধানমন্ত্রী নরেন্দ্র মোদির ‘এক দেশ, এক নির্বাচন’ নীতির প্রশংসা করেছেন বিহারের মুখ্যমন্ত্রী ও জনতা দল (সংযুক্ত) নেতা নীতিশ কুমার। তিনি বলেন, একসঙ্গে নির্বাচন হলে সময় এবং খরচ বাঁচবে।
ভারতের লোকসভা নির্বাচন হওয়ার কথা আগামী বছরের এপ্রিল-মে মাসে। ২০১৪ সালে মোদি সরকার ক্ষমতায় এসেছে। সেই হিসেবে নির্বাচন হওয়ার কথা আগামী বছর। কিন্তু খরচ কমাতে বিজেপি সরকার একসঙ্গে ভারতের লোকসভা এবং বিভিন্ন রাজ্যের বিধানসভা নির্বাচন একসঙ্গে করতে চাইছে।
কেন্দ্রীয় সরকার চাইছে, বছরের শেষে কয়েকটি রাজ্যের বিধানসভা নির্বাচনের সময়েই লোকসভা এবং বাকি সব রাজ্যের বিধানসভার নির্বাচন একসঙ্গে সেরে নিতে। এই লক্ষ্যে সরকার প্রয়োজনে নির্বাচন এগিয়ে আনতেও রাজি। এ জন্য জনমত তৈরির কাজে নেমেছে বিজেপি।
গত সোমবার ভারতের সংসদে বাজেট অধিবেশনের অভিভাষণে ভারতের রাষ্ট্রপতি রামনাথ কোবিন্দও লোকসভা ও বিধানসভার ভোট একসঙ্গে করার ওপর জোর দিয়েছেন। এরপর গত মঙ্গলবার রাষ্ট্রপতির ভাষণ নিয়ে বিজেপির নেতৃত্বাধীন এনডিএর এক বৈঠকেও প্রধানমন্ত্রী নরেন্দ্র মোদি বলেছেন, একসঙ্গে লোকসভা এবং বিভিন্ন রাজ্যের বিধানসভার ভোট নিয়ে এখনই এনডিএ’র শরিক দলের সাংসদদের এলাকায় গিয়ে জনমত তৈরি করতে হবে।
