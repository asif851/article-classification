
সাবেক মার্কিন প্রেসিডেন্ট জর্জ ডব্লিউ বুশ এখন বর্তমান প্রেসিডেন্ট বারাক ওবামার চেয়ে বেশি জনপ্রিয়। গতকাল বুধবার প্রকাশিত সিএনএন/ওআরসি জরিপে এ কথা জানা গেছে। জরিপে দেখা যায়, এতে অংশ নেওয়া ৫২ শতাংশ মার্কিন সাবেক প্রেসিডেন্ট রিপাবলিকান দলের নেতা বুশের প্রতি অনুকূল মনোভাব পোষণ করেন। বর্তমান প্রেসিডেন্ট ওবামার প্রতি অনুরূপ মনোভাব ৪৯ শতাংশ উত্তরদাতার। জরিপের দিক থেকে দেখলে মার্কিনদের মন ফিরে পেতে জর্জ ডব্লিউ বুশকে প্রায় এক দশক অপেক্ষা করতে হলো। নাইন-ইলেভেন নামে পরিচিতি আলোড়ন তোলা ২০০১ সালের সন্ত্রাসী হামলার সময় তিনি যুক্তরাষ্ট্রের নেতৃত্বে ছিলেন। ওই ঘটনার পরিপ্রেক্ষিতে দুটি যুদ্ধ অভিযান চালান বুশ। ‘যুদ্ধবাজ নেতা’ আখ্যা দিয়ে অনেক মার্কিনই তাঁকে অপছন্দ করতেন। জরিপে দেখা যায়, অন্য সাবেক প্রেসিডেন্টদের মধ্যে জর্জ এইচ ডব্লিউ বুশ (ডব্লিউ বুশের বাবা) ও বিল ক্লিনটনের প্রতি সমর্থন ব্যাপক—৬৪ শতাংশ করে। এএফপি
