
লাখোপতি স্বামীর বিরুদ্ধে হত্যাচেষ্টার অভিযোগ এনেছেন সাবেক এক মার্কিন নারী মডেল। মডেলিংয়ের পেশায় ফিরতে চাওয়ায় তাঁর স্বামী ঈর্ষাকাতর হয়েছেন। তাই তাঁকে হত্যার জন্য ৮০ হাজার ডলারে খুনি ভাড়ারও চেষ্টা করেছেন বলে অভিযোগ করেছেন ওই মডেল।ডেইলি মেইলে প্রকাশিত প্রতিবেদনে জানানো হয়, ৩২ বছর বয়সী ওই নারী মডেলের নাম মনিকা অলসেন। মার্কিন ভিটামিন ব্যবসায়ী ডিনো গুগলিমেলির (৫২) সঙ্গে ২০০৩ সালে তাঁর বিয়ে হয়। তাঁদের দুটি মেয়ে আছে।ডিনোকে বিয়ে করতে ২০০৩ সালে মডেলিং ছেড়ে দেন মনিকা। দুই মেয়ের জন্মের পর তিনি আবার মডেলিংয়ে ফেরার ইচ্ছা প্রকাশ করেন। ২০১০ সালের শেষের দিকে তিনি নতুন করে তাঁর পেশা শুরুর চেষ্টা করেন। কিন্তু তাঁর স্বামী এতে আপত্তি জানান।মডেলিং শুরু করার জন্য মনিকা বেশ কিছু খোলামেলা ছবিও তোলেন। বিষয়টি নজরে আসার পর স্বামীর সঙ্গে তাঁর সম্পর্কের অবনতি ঘটে।মনিকার অভিযোগ, তাঁর স্বামী ঈর্ষাকাতর হয়ে তাঁকে হত্যা করার পরিকল্পনা করছেন। এ জন্য তিনি ৮০ হাজার ডলারে দিয়ে একজন খুনি ভাড়ারও চেষ্টা করেছেন।রিচার্ড ফুরম্যান নামের এক ব্যক্তি পুলিশের কাছে একটি রেকর্ড জমা দিয়ে দাবি করেছেন, মনিকাকে হত্যার জন্য তাঁর বন্ধু গুগলিমেলি তাঁকে ৮০ হাজার ডলার দেওয়ার প্রস্তাব দিয়েছেন। এ ঘটনা জানার পর বিচ্ছেদের আবেদন করেছেন মনিকা। এ বিষয়ে মামলা চলছে।এদিকে গত বছরের অক্টোবরে গ্রেপ্তার হন ডিনো। তিনি এখন কারাগারে আছেন। তাঁর বিরুদ্ধে স্ত্রীকে হত্যা চেষ্টার অভিযোগ আনা হয়েছে।
