
মুসলিমপ্রধান যে সাতটি দেশের নাগরিকদের যুক্তরাষ্ট্রে ভ্রমণের ওপর ডোনাল্ড ট্রাম্প নিষেধাজ্ঞা আরোপ করেছেন সেখান থেকে ইরাকের নাম সরিয়ে নিতে অনুরোধ জানিয়েছে দেশটি। ইরাকের প্রধানমন্ত্রী হায়দার আল-আবাদি ট্রাম্পকে ফোন করে এ অনুরোধ জানান। আজ শুক্রবার হায়দারের দপ্তর থেকে প্রকাশিত এক বিবৃতিতে এসব কথা বলা হয় বলে এএফপি জানায়।
গত ২৭ জানুয়ারি ট্রাম্পের নির্বাহী আদেশে মুসলিমপ্রধান সাত দেশের (ইরান, ইরাক, লিবিয়া, সোমালিয়া, সুদান, সিরিয়া ও ইয়েমেন) নাগরিকদের যুক্তরাষ্ট্রে যাওয়ার সুযোগ ৯০ দিনের জন্য আটকে যায়।
৩ ফেব্রুয়ারি সিয়াটলের একজন ফেডারেল বিচারক ওয়াশিংটন ও মিনেসোটা—এ দুই অঙ্গরাজ্যের অ্যাটর্নি জেনারেলদের অনুরোধে ট্রাম্পের নিষেধাজ্ঞা বাস্তবায়ন অবিলম্বে স্থগিত রাখার নির্দেশ দেন। হোয়াইট হাউস কোর্টের সেই নির্দেশ জাতীয় স্বার্থে বাতিলের আবেদন জানালে সান ফ্রান্সিসকোর আপিল আদালত সর্বসম্মতিক্রমে ট্রাম্পের নির্বাহী আদেশের বিপক্ষে রায় দেন। তবে ট্রাম্প দমে যাওয়ার পাত্র নন। তাঁর প্রশাসন এ নিয়ে সুপ্রিমে কোর্টের দ্বারস্থ হবে বলে মনে ক​রা হচ্ছে।
ইরাকের প্রধানমন্ত্রীর কার্যালয় থেকে প্রকাশিত বিবৃতিতে বলা হয়, যুক্তরাষ্ট্রে ভ্রমণে ইরাকিদের যে অধিকার রয়েছে তার গুরুত্ব তুলে ধরে তিনি (হায়দার) ট্রাম্পকে তাঁর সিদ্ধান্ত পুনরায় বিবেচনা করতে জোর দেন। তিনি ট্রাম্পকে তাঁর নির্বাহী আদেশের তালিকা থেকে ইরাকের নাম প্রত্যাহারের অনুরোধ জানান।
বিবৃতিতে আরও বলা হয়, যত দ্রুত সম্ভব এ বিষয়ে একটি সমাধানের পথ খোঁজ​তে যে সমন্বয় প্রয়োজন তার ওপর জোর দেন। এ ছাড়াও আবাদি ট্রাম্পকে ইরাক সফরে আমন্ত্রণ জানিয়েছেন। বলেছেন, তাঁর সফরের মধ্য দিয়ে দুই দেশের মধ্যকার সম্পর্কের আরও উন্নতি ঘটবে বলে তিনি আশাবাদী।
