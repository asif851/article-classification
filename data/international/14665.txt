
এশিয়াসহ বিশ্বের অন্যতম অর্থনৈতিক শক্তির দেশ চীন। আইএমএফের তথ্যমতে, ক্রয়ক্ষমতার সমতার ভিত্তিতে যুক্তরাষ্ট্রকে হটিয়ে বিশ্বের বৃহত্তম অর্থনীতির দেশ এখন চীন। বিশ্বব্যাংক ও এডিবির আদলে এই চীনের উদ্যোগেই গঠিত হতে যাচ্ছে এশিয়ান ইনফ্রাস্ট্রাকচার ইনভেস্টমেন্ট ব্যাংক (এআইআইবি)। সেই চীনই অস্ত্র রপ্তানিতে শীর্ষ তিনটি দেশের একটি। বিশ্বে যারা অস্ত্র বিক্রি করে তাদের মধ্যে চীন তৃতীয়। এখন তাদের ওপরে আছে মার্কিন যুক্তরাষ্ট্র ও রাশিয়া। সুইডেনের স্টকহোমভিত্তিক আন্তর্জাতিক রিসার্চ ইনস্টিটিউটের (এসআইপিআরই) বরাত দিয়ে আজ সোমবার বিবিসি প্রকাশিত এক প্রতিবেদনে এমন তথ্য দেওয়া হয়েছে। ২০১০ থেকে ২০১৪ সাল পর্যন্ত পাঁচ বছরে বিশ্বে অস্ত্র বিক্রির হিসাব করে এসআইপিআরই এ তথ্য দিয়েছে।প্রতিবেদনে বলা হয়েছে, অস্ত্র বিক্রিতে চীনের সামনে আছে যুক্তরাষ্ট্র ও রাশিয়া। চীনের পরে জার্মানি, ফ্রান্স ও যুক্তরাজ্য। চীন বিশ্বের অস্ত্র বাজারে ৫ শতাংশ অস্ত্র রপ্তানি করে। ওই ৫ শতাংশ অস্ত্রের দুই-তৃতীয়াংশ কেনে এশিয়ার তিনটি দেশ পাকিস্তান, বাংলাদেশ ও মিয়ানমার। 
এই পাঁচ বছরের মধ্যে এশিয়ার গণ্ডি পেরিয়ে আফ্রিকার ১৮টি দেশে চীনের অস্ত্র রপ্তানি হচ্ছে। তবে ওই প্রতিবেদনে অস্ত্র রপ্তানির কথা বলা হলেও অর্থের হিসাবের ব্যাপারটি এড়িয়ে যাওয়া হয়েছে। আন্তর্জাতিক রিসার্চ ইনস্টিটিউটের তথ্যমতে, বিশ্বে মার্কিন যুক্তরাষ্ট্র ৩১ ও রাশিয়া ২৭ শতাংশ অস্ত্র বিক্রি করে থাকে। চীন, জার্মানি, ফ্রান্স বিক্রি করে শতকরা ৫ শতাংশ। যুক্তরাজ্য ৪ শতাংশ, স্পেন, ইতালি, ইউক্রেন ৩ শতাংশ এবং মার্কিন যুক্তরাষ্ট্রের মিত্র হিসেবে পরিচিত ইসরায়েল ২ শতাংশ অস্ত্র বিশ্ববাজারে বিক্রি করে। চীনের রপ্তানি ৫ বছরে (২০১০-২০১৪ সাল) বেড়েছে ১৪৩ শতাংশ। অথচ এই সময়ে জার্মানির ৪৩ এবং ফ্রান্সের ২৭ শতাংশ অস্ত্র রপ্তানি কমেছে। অস্ত্র বিক্রি কমার কারণে হার একই (৫ শতাংশ) থাকা সত্ত্বেও জার্মানি ও ফ্রান্সকে পেছনে ফেলেছে চীন। এই প্রতিবেদনের তথ্যমতে, ওই পাঁচ বছরে সারা বিশ্বে ১৬ শতাংশ অস্ত্রের বিক্রি বেড়েছে। বিশ্ববাজারে চীনের অস্ত্র রপ্তানি হয়তো অনেক বেড়েছে কিন্তু অস্ত্র রপ্তানির বড় দুই মোড়ল যুক্তরাষ্ট্র ও রাশিয়ার সঙ্গে দেশটির ব্যবধান এখনো অনেক। এই ৫ বছরে মার্কিন যুক্তরাষ্ট্র ২৩ ও রাশিয়ার অস্ত্র বিক্রি বেড়েছে ৩৭ শতাংশ।
