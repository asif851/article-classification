
এর আগেও ইউরোপের অনেক রাজা উড়োজাহাজ চালিয়েছেন। যেমন, ব্রিটিশ রাজপরিবারের যুবরাজদের আছে যুদ্ধবিমান চালানোর অভিজ্ঞতা। তবে রাজ পরিবারের সদস্যদের পেশাদার যাত্রীবাহী বিমান চালানোর কথা খুব একটা শোনা যায়নি। অথচ গত ২১ বছর ধরে সেটিই করে যাচ্ছেন নেদারল্যান্ডসের রাজা উইলেম-আলেক্সান্ডার। এত দিন ছোট আকারের উড়োজাহাজ চালালেও এবার বোয়িং-৭৩৭ চালাতে হাত পাকাবেন তিনি।
রাজা উইলেম-আলেক্সান্ডার অপেক্ষাকৃত ছোট আকারের উড়োজাহাজগুলো মূলত চালাতেন পাইলটের লাইসেন্স নবায়ন করার জন্য। বোয়িংয়ের জন্য প্রস্তুত হতে শিগগিরই নতুন প্রশিক্ষণ শুরু হবে তাঁর। নেদারল্যান্ডসের এয়ারলাইন সংস্থা কেএলএম-এর হয়ে বোয়িং চালাবেন তিনি। ডাচ পত্রিকা ডি টেলেগ্রাফ গতকাল বুধবার এ খবর জানিয়েছে।
এএফপির খবরে বলা হয়েছে, চলতি মাসের শেষের দিকে রাজার নতুন প্রশিক্ষণ শুরু হবে। মাসে দুবার করে সহকারী পাইলট হিসেবে কাজ করতে চান রাজা আলেক্সান্ডার।
পত্রিকায় দেওয়া এক সাক্ষাৎকারে রাজা বলেন, ‘আমি কেএলএমের অতিথি পাইলট হিসেবে কাজ করতে চাই। বোয়িং ৭৩৭-এর মতো উড়োজাহাজ হলে খুবই ভালো হয়। এর চেয়ে বড় আকারের উড়োজাহাজ হলে অবশ্য আমার জন্য অসুবিধা হবে। বড় দৈর্ঘ্যের ফ্লাইট চালানো সম্ভব নয়। কারণ, কখনো জরুরি অবস্থার সৃষ্টি হলে আমাকে দ্রুত নেদারল্যান্ডসে ফিরে আসতে হবে।’
তবে মজার ব্যাপার হলো, উড়োজাহাজের ককপিটে রাজা আলেক্সান্ডার থাকলেও তা জানতে পারবেন না যাত্রীরা। নিরাপত্তাজনিত কারণেই এ ব্যাপারে কোনো ঘোষণা দেওয়া হবে না।
