
তাঁর হাতে নিশ্চয়ই অনেক সময় ছিল। তাই তো তিনি যুক্তরাষ্ট্রের বিভিন্ন সরকারি কর্মীকে গালাগাল ও হুমকি-ধমকি দিয়ে অন্তত তিন হাজারবার টেলিফোন করেছেন।৫৬ বছর বয়সী লোকটির নাম কুলওয়ান্ত সিং সান্ধু। যুক্তরাষ্ট্রের সিকিউরিটিজ অ্যান্ড এক্সচেঞ্জ কমিশনের (এসইসি) ওয়াশিংটন দপ্তর বলছে, সান্ধু ফোন কল ছাড়াও অন্তত সাড়ে ৩০০ বার লম্বা ভয়েস মেইল পাঠিয়েছেন।মার্কিন কর্মকর্তাদের অভিযোগ, ২০১২ সাল থেকে এ পর্যন্ত সান্ধু তিন হাজারের বেশিবার সরকারি দপ্তরে ফোন করেছেন। এসব দপ্তরের বাইরে অন্যান্য জায়গায় কর্মরত ব্যক্তিদেরও তিনি শতাধিক ফোন করেছেন।কেন্দ্রীয় সরকারের আইন কর্মকর্তা (প্রসিকিউটর) ফিলিপ ট্যালবার্ট বলেন, সান্ধু বারবার ফোন করে এসইসির কর্মীদের গালাগাল দিতেন। আর হুমকি দিতেন যে তিনি সবাইকে প্রকাশ্যে ফাঁসি দেবেন, পানিতে চুবিয়ে শাস্তি দেবেন, জীবন্ত পুড়িয়ে মারবেন, গুলি করবেন অথবা রকেট বা কামানের গোলায় উড়িয়ে দেবেন ইত্যাদি।মার্কিন পুলিশ সান্ধুকে ছাড়েনি। বিচারের মুখোমুখি করেছে। তিন দিনের বিচার কার্যক্রম শেষে আদালত তাঁকে দোষী সাব্যস্ত করেছেন। মামলাটির রায় হবে আগামী এপ্রিলে। হয়রানিমূলক ফোন করার দায়ে তাঁর দুই বছরের সাজা এবং আড়াই লাখ মার্কিন ডলার জরিমানা হতে পারে।সান্ধু কী কারণে এ রকম ফোন করতেন, তা সুস্পষ্টভাবে জানা যায়নি।
