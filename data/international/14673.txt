
সিরিয়ার উত্তরাঞ্চলে বিদ্রোহী অধিকৃত একটি গ্রামের মসজিদে গতকাল বৃহস্পতিবার বিমান হামলা হয়েছে। হামলায় ৪২ জন মানুষ নিহত হয়েছে। আহত হয়েছে অনেকেই। হতাহতদের অধিকাংশই বেসামরিক মানুষ। একটি পর্যবেক্ষক গোষ্ঠীর বরাত দিয়ে আজ শুক্রবার বিবিসি অনলাইনের প্রতিবেদনে এই তথ্য জানানো হয়।
যুক্তরাজ্যভিত্তিক পর্যবেক্ষক গোষ্ঠী সিরিয়ান অবজারভেটরি ফর হিউম্যান রাইটসের ভাষ্য, আলেপ্পো প্রদেশের আল-জিনে গ্রামে ওই বিমান হামলা হয়। হামলায় অংশ নেওয়া বিমানগুলো শনাক্ত করা যায়নি।
এলাকাটিতে রাশিয়া ও সিরিয়ার বিমানের আনাগোনা আছে। এ ছাড়া অঞ্চলটিতে মার্কিন বিমান হামলারও নজির আছে।  পৃথক ঘটনায় ইদলিব প্রদেশে মার্কিন বিমান হামলায় জঙ্গি সংগঠন আল-কায়েদার একাধিক জঙ্গি নিহত হয়েছে।
ইদলিবে চালানো বিমান হামলায় কোনো বেসামরিক মানুষ হতাহত হয়েছে কি না, তা জানায়নি যুক্তরাষ্ট্র।
স্থানীয় সূত্রের কাছ থেকে পাওয়া তথ্যের ভিত্তিতে আলেপ্পো প্রদেশে বিমান হামলার বিষয়ে অবজারভেটরি বলছে, সন্ধ্যার সময় মসজিদে বিমান হামলা হয়। নামাজ আদায় করার জন্য অনেক মুসল্লি মসজিদে অবস্থান করছিলেন।
অবজারভেটরির প্রধান রামি আবদেল রহমান বলেন, নামাজের সময় মসজিদ লক্ষ্য করে চালানো বিমান হামলায় ৪২ জন নিহত হয়েছে। আহত হয়েছে শতাধিক ব্যক্তি। ধ্বংসস্তূপের নিচে অনেকে আটকে আছে।
আলেপ্পোয় মসজিদে হামলার এক দিন আগে সিরিয়ার রাজধানী দামেস্কের প্রধান আদালত ভবনে আত্মঘাতী বোমা হামলা হয়। এতে অন্তত ৩১ জন নিহত হয়।
সিরিয়ায় প্রেসিডেন্ট বাশার আল-আসাদের বিরুদ্ধে যুদ্ধ শুরুর ছয় বছর পূর্তির সময় দামেস্কে ওই বোমা হামলা হয়।  সিরিয়ায় ছয় বছর ধরে চলা সংঘাতে ৩ লাখের বেশি মানুষ নিহত হয়েছে। বাস্তুচ্যুত হয়েছে ১ কোটি ১০ লাখের বেশি মানুষ।
