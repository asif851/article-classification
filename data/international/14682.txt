
কোনো বিরতি ছাড়াই পারস্য উপসাগরীয় অঞ্চলের দেশ কাতার থেকে প্রশান্ত মহাসাগরীয় অঞ্চলের দেশ নিউজিল্যান্ডে উড়ে গিয়ে বিশ্বের দীর্ঘতম ফ্লাইটের রেকর্ড গড়ল কাতার এয়ারওয়েজ।কাতারের দোহা থেকে নিউজিল্যান্ডের অকল্যান্ড যাওয়ার পথে বোয়িং ৭৭৭-২০০ এলআর সিরিজের উড়োজাহাজটি বিরতিহীনভাবে পাড়ি দিয়েছে ১৪ হাজার ৫৩৫ কিলোমিটার (৯ হাজার ৩২ মাইল) দূরত্ব। সময় লেগেছে ১৬ ঘণ্টা ২৩ মিনিট।এক টুইট বার্তায় কাতার এয়ারওয়েজের পক্ষ থেকে বলা হয়েছে, ‘আমরা আনুষ্ঠানিকভাবে অকল্যান্ডে অবতরণ করেছি।’ কাতারের রাষ্ট্রীয় বিমান চলাচল সংস্থাটি জানিয়েছে, কিউআর-৯২০ ফ্লাইটটি নির্ধারিত সময়ের ৫ মিনিট আগে স্থানীয় সময় সকাল ৭টা ২৫ মিনিটে অবতরণ করে। উড়োজাহাজটি পরিচালনার দায়িত্বে ছিলেন ৪ পাইলট। তাঁদের সহযোগিতা আর যাত্রীদের সেবায় নিয়োজিত ছিলেন ১৫ জন ক্রু সদস্য। দীর্ঘ এ যাত্রায় তাঁরা যাত্রীদের মোট ১ হাজার ৩৬ বার খাবার, ২ হাজার বার ঠান্ডা পানীয় এবং ১ হাজার ১০০ কাপ চা ও কফি পরিবেশন করেছেন।অকল্যান্ডে পৌঁছানোর পরপরই উড়োজাহাজটিকে জলকামান দিয়ে পানি ছুড়ে স্বাগত জানায় অকল্যান্ড বিমানবন্দর কর্তৃপক্ষ। নতুন কোনো আন্তর্জাতিক রুটে প্রথম ফ্লাইটকে বিমানবন্দর কর্তৃপক্ষের এভাবে জলকামানের মাধ্যমে স্বাগত জানানো এয়ারলাইনগুলোর ঐতিহ্য।তবে ভারতের জাতীয় পতাকাবাহী সংস্থা এয়ার ইন্ডিয়ার দাবি, রাজধানী নয়াদিল্লি থেকে যুক্তরাষ্ট্রের সানফ্রান্সিসকো যেতে তাঁদের উড়োজাহাজকে পাড়ি দিতে হয় ১৫ হাজার ১২৭ কিলোমিটার। কাজেই দূরত্বের দিক থেকে তাদের রুটই বিশ্বের দীর্ঘতম।বিশ্বের দীর্ঘতম বাণিজ্যিক ফ্লাইটের রেকর্ডটি এর আগে ছিল সিঙ্গাপুর এয়ারলাইনসের ঝুলিতে। সিঙ্গাপুর থেকে ১৯ ঘণ্টায় যুক্তরাষ্ট্রের নিউজার্সির নেওয়ার্ক পর্যন্ত ১৫ হাজার ৩০০ কিলোমিটার পাড়ি দিতে হতো ফ্লাইটটিকে। কিন্তু ২০১৩ সালে তা বন্ধ করে দেওয়া হয়।
