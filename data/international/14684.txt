
ব্রিটেনের বাংলা টেলিভিশন চ্যানেল এস-এর বাংলাদেশি-বংশোদ্ভূত স্বত্বাধিকারী মোহাম্মদ ফেরদৌসকে লন্ডনের একটি আদালত তিনবছরের কারাদণ্ড দিয়েছেন। বিমা জালিয়াতির দায়ে তাঁর বিরুদ্ধে আদালত এ আদেশ দেন।
গতকাল সোমবার সাদার্কের ক্রাউন আদালত মোটর বিমা জালিয়াতির মাধ্যমে পাঁচ লাখ পাউন্ড (বাংলাদেশী টাকায় প্রায় ছয় কোটি টাকা) পরিমাণে আর্থিক সুবিধাগ্রহণের দায়ে তাঁকে দোষী সাব্যস্ত করে। তিনি মাহি ফেরদৌস নামে পরিচিতি।
মোহাম্মদ ফেরদৌসের বিরুদ্ধে অভিযোগ, ২০০৫ থেকে ২০০৮ সালের মধ্যে তিনি তাঁর ভাই, মোহাম্মদ শামসুল হকের পরিচালিত মোটর অ্যালায়েন্স নামের একটি কোম্পানির ১২৪টি বিমা দাবির মাধ্যমে এসব অর্থ হাতিয়ে নেন।
মোহাম্মদ শামসুল হক এবং অন্য পাঁচজনকে ২০১১ সালের অক্টোবর মাসে এই বিমা জালিয়াতির ঘটনায় দোষী সাব্যস্ত করে বিভিন্ন মেয়াদে সাজা দেওয়া হয়। জালিয়াতির মাধ্যমে হাতিয়ে নেওয়া ১১ লাখ ৭০ হাজার পাউন্ডের মধ্যে পাঁচ লাখ পাউন্ড মোহাম্মদ ফেরদৌসের অ্যাকাউন্টে স্থানান্তরিত হয় বলে মামলার অভিযোগে বলা হয়।
মোহাম্মদ ফেরদৌস এর আগেও ২০০৮ সালে ক্রয়ডনের আরেকটি আদালত কর্তৃক অপর প্রতারণা ষড়যন্ত্রেরও মামলায় ১৮ মাসের জন্য কারাদণ্ডে দণ্ডিত হয়েছিলেন।
মামলায় সাজা ঘোষণার সময় বিচারক বলেন, একটি মামলায় জামিনে থাকা অবস্থাতেও আসামি বেআইনীভাবে অর্থ উপার্জনে লিপ্ত ছিলেন।
