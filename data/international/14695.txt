
ভারতের বিহারে রহস্যজনক অসুস্থতায় এক বছরে শতাধিক শিশুর মৃত্যুর কারণ বের করতে সক্ষম হয়েছেন মার্কিন ও ভারতীয় একদল বিজ্ঞানী। খালি পেটে লিচু খেয়ে এই শিশুদের মৃত্যু হয়েছে বলে তাঁরা দাবি করেছেন। তাদের গবেষণাটি বিখ্যাত চিকিৎসা সাময়িকী দ্য ল্যানসেটে প্রকাশিত হয়েছে। খবর বিবিসির।
দুই দশকেরও বেশি সময় ধরে বিহারের শিশুরা একটি অজ্ঞাত অসুস্থতায় আক্রান্ত হচ্ছিল। এই অসুস্থতার প্রধান উপসর্গ হঠাৎ হৃদ্‌রোগে আক্রান্ত হয়ে অচেতন হয়ে পড়া। এর মধ্যে প্রায় অর্ধেক শিশুই মারা যায়। এমন মৃত্যু নিয়ে ধাঁধায় ছিলেন চিকিৎসকেরাও।
নতুন গবেষণার কারণে ধাঁধা থেকে মুক্ত হতে পারেন ওই সব চিকিৎসকেরা। গবেষণায় বলা হয়েছে, বিহারের যেসব এলাকার শিশুরা এমন অসুস্থতায় ভুগত তাদের বাড়ি বা আশপাশে লিচু গাছ বেশ সহজলভ্য। আর এমন অসুস্থতায় আক্রান্ত হয়ে মারা যাওয়া শিশুরা দরিদ্র ঘরের ছিল। প্রাথমিকভাবে ধারণা করা হয়, দরিদ্র এসব শিশু বাড়ি বা বাড়ির পাশের গাছের নিচে পড়ে থাকা লিচু খালি পেটে খেয়ে আক্রান্ত হতো। পরে পরীক্ষা-নিরীক্ষায় নিশ্চিত হওয়া যায়, লিচুতে হাইপোগ্লিসিন নামের একটি উপাদান থাকে যেটি শরীরে গ্লুকোজ উৎপাদনকে বাধাগ্রস্ত করে। একে তো শিশুদের রক্তে শর্করার পরিমাণ কম থাকে, তার মধ্যে খালি পেটে লিচু খাওয়ার ফলে গ্লুকোজ উৎপাদন বাধাগ্রস্ত হয়। এতে শিশুদের পেশির সংকোচন হয়, মস্তিষ্ক স্ফীত হয়ে যায় এবং তীব্র আর্তনাদ করতে করতে একপর্যায়ে অজ্ঞান হয়ে পড়ে।
গবেষক দল ২০১৪ সালের মে থেকে জুলাই পর্যন্ত মোজাফফরপুরের হাসপাতালে এসব উপসর্গ নিয়ে আসা শিশুদের তথ্য বিশ্লেষণ করে এমন সিদ্ধান্তে পৌঁছেছেন।
অভিভাবকদের প্রতি গবেষকদের পরামর্শ, ভরা পেট ছাড়া শিশুদের লিচু খেতে দেওয়া উচিত নয়। খেতে দেওয়া লিচুর সংখ্যা যাতে কম হয়, সেটির প্রতি কড়া নজর রাখতে হবে।
