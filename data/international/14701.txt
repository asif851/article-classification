
ভারতের লোকসভা নির্বাচনে অষ্টম দফায় সাতটি রাজ্যের ৬৪টি আসনে গতকাল বুধবার ভোট হয়েছে৷ এর মধ্যে পশ্চিমবঙ্গ ও অন্ধ্র প্রদেশে ভোটার উপস্থিতি ছিল ব্যাপক৷ গতকাল সন্ধ্যা ছয়টা পর্যন্ত পশ্চিমবঙ্গে ৭৮ দশমিক ৪৭ শতাংশ ভোট পড়েছে৷গতকাল অনুষ্ঠিত ৬৪টি লোকসভা আসনের মধ্যে সবার দৃষ্টি ছিল কংগ্রেসের সহসভাপিত রাহুল গান্ধীর আসন উত্তর প্রদেশ রাজ্যের আমেথিতে৷ রাহুলের প্রতিদ্বন্দ্বী বিজেপির স্মৃতি ইরানির অভিযোগের পরিপ্রেক্ষিতে বোন প্রিয়াঙ্কা গান্ধীর সহকারীকে আমেথি ছাড়তে হয়েছে৷ ভোটের আগের দিন আমেথির নিবিন্ধত ভোটার না হওয়ায় আম আদমি পার্টির (এএপি) প্রার্থী কুমার বিশ্বাসের স্ত্রীসহ পরিবারের সদস্যদের ওই আসন ছাড়তে বলেছিল স্থানীয় প্রশাসন৷ পরে একই কারণে প্রিয়াঙ্কার আমেথিতে অবস্থান নিয়ে এএপি প্রশ্ন তুললে বেকায়দায় পড়ে প্রশাসন৷ এসব বিতর্কের মধ্যে গতকাল রাহুলের আসনে ভোট হলো৷ বেলা তিনটা পর্যন্ত ওই আসনে ৪৩ শতাংশ ভোট পড়ে৷উত্তর প্রদেশের আরেক আসন সুলতানপুরও ছিল সবার নজরে৷ এই আসনে ভারতীয় জনতা পার্টির (বিজেপি) হয়ে লড়েছেন রাহুলের চাচাতো ভাই বরুণ গান্ধী৷ এই আসনে কেমন ভোট পড়েছিল জানা যায়নি৷ তবে উত্তর প্রদেশ রাজ্যে বেলা তিনটা পর্যন্ত ৪৪ দশমিক ২২ শতাংশ ভোট পড়ে৷ রাজ্যের ১৫টি আসনে গতকাল ভোট নেওয়া হয়৷পশ্চিমবঙ্গ রাজ্যের সব কটি আসনেই ভোটের হার ছিল চোখে পড়ার মতো৷ উপকূলীয় অন্ধ্র ও রায়ালসীমাসহ সীমান্ত এলাকায় বেলা তিনটা পর্যন্ত প্রায় ৬৩ শতাংশ ভোট পড়ে৷ উত্তরাখণ্ড রাজ্যের পাঁচটি আসনে বিকেল পাঁচটা পর্যন্ত প্রায় ৫৬ শতাংশ ভোট পড়েছে৷ একই সময়ে হিমাচল প্রদেশে ৬৬ শতাংশ এবং বিহারে বেলা তিনটা পর্যন্ত ৫০ দশমিক ৩৯ শতাংশ ভোট পড়ে৷গতকাল ৮৯৭ জন প্রার্থী নির্বাচনী লড়াইয়ে অংশ নেন৷ এঁদের মধ্যে লোক জনশক্তি পার্টির প্রধান রাম বিলাস পাসওয়ান (হাজিপুর), রাবড়ি দেবীর (সরন) মতো প্রভাবশালী প্রার্থীও রয়েছেন৷ হিন্দুস্তান টাইমস ও টাইমস অব ইন্ডিয়া৷
