
২০০৬ সালে বেলুচিস্তানের নেতা নওয়াব আকবর খান বুগতি হত্যা মামলার অভিযোগ থেকে অব্যাহতি পেয়েছেন পাকিস্তানের সাবেক সেনাপ্রধান পারভেজ মোশাররফ। একই সঙ্গে অব্যাহতি পেয়েছেন মামলার অন্য আসামিরাও। চার বছর স্বেচ্ছানির্বাসনে থাকার পর ২০১৩ সালের মার্চে দেশে ফেরেন মোশাররফ। এরপর তাঁর বিরুদ্ধে চলমান তিনটি মামলার মধ্যে একটি ছিল এটি। মোশাররফের আইনজীবী ও মামলার অন্য আসামিদের বরাত দিয়ে এএফপির এক খবরে এ তথ্য জানানো হয়। অন্য আসামিদের মধ্যে ছিলেন সাবেক প্রধানমন্ত্রী শওকত আজিজ, বেলুচিস্তানের সাবেক গভর্নর ওয়েসিস আহমেদ ঘানি, বেলুচিস্তানের সাবেক স্বরাষ্ট্রমন্ত্রী আফতাব খান শেরপাও। রায় শেষে কোয়েটা শহরে আফতাব খান শেরপাও সাংবাদিকদের বলেন, আদালত সাবেক সেনাপ্রধান পারভেজ মোশাররফসহ অন্য আসামিদের বিরুদ্ধে সব অভিযোগ খারিজ করেছেন।বর্তমানে মোশাররফ ২০০৭ সালে পাকিস্তানের সাবেক প্রধানমন্ত্রী বেনজির ভুট্টোকে হত্যার ষড়যন্ত্রে জড়িত থাকার অভিযোগ এবং বেশ কয়েকজন বিচারককে অন্তরীণ করার অভিযোগে বিচারের সম্মুখীন।
