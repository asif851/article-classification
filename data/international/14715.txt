
মুম্বাইয়ে কয়েকটি যাত্রীবাহী লোকাল ট্রেনে বোমা হামলার ঘটনায় আজ শুক্রবার ১২ জনকে দোষী সাব্যস্ত করেছেন আদালত। অভিযোগ থেকে একজনকে খালাস দেওয়া হয়েছে। আগামী সোমবার দোষীদের সাজা ঘোষণা করা হবে।ভারতের বিশেষ একটি আদালত সংঘবদ্ধ অপরাধ নিয়ন্ত্রণ আইনে বিচার করে তাঁদের দোষী সাব্যস্ত করেছেন।টাইমস অব ইন্ডিয়ার খবরে জানানো হয়, দোষী সাব্যস্ত হওয়া ১২ জন হলেন কামাল আহমেদ আনসারী (৩৭), তানভীর আহমেদ আনসারী (৩৭), ফয়সাল শেখ (৩৬), এহতেশাম সিদ্দিক (৩০), মজিদ শফি (৩২), শেখ আলম শেখ (৪১), সাজিদ আনসারী (৩৪), মোজাম্মেল শেখ (২৭), সোহেল মেহমুদ শেখ (৪৩), জমির আহমদ শেখ (৩৬), নাভেদ হোসেন খান (৩০) ও আসিফ খান (৩৮)।অভিযোগ থেকে খালাস পেয়েছেন আবদুল ওয়াহিদ শেখ।২০১৪ সালে এই মামলার বিচারকাজ শেষ হয়। ২০০৬ সালের ১১ জুলাই মুম্বাইয়ে কয়েকটি যাত্রীবাহী লোকাল ট্রেনে আট মিনিটের মধ্যে এই সমন্বিত বোমা হামলা চালানো হয়। এতে কমপক্ষে ১৮৮ জন নিহত ও ৮১৭ জন আহত হন। সন্ত্রাস বিরোধী স্কোয়াড (এটিএস) ১৩ জনকে গ্রেপ্তার করে। এটিএসের দাবি, পাকিস্তানের গোয়েন্দা সংস্থা আইএসআই ও লস্কর-ই-তাইয়েবা হামলার পরিকল্পনা করেছিল।
