
সোমালিয়ার প্রধানমন্ত্রী হাসান আলি খাইরে বলেছেন, দেশটিতে চলমান মারাত্মক খরায় শনিবার পর্যন্ত ৪৮ ঘণ্টায় ১১০ জনের মৃত্যু হয়েছে। দেশের দক্ষিণ-পশ্চিমাঞ্চলে এই মৃত্যুর ঘটনা ঘটেছে। এই প্রথমবারের মতো খরার কারণে মৃত্যুর সংখ্যা আনুষ্ঠানিকভাবে প্রকাশ করল পূর্ব আফ্রিকার দেশটি। মানবিক সাহায্য সংগঠনগুলো আগামী দিনগুলোয় সোমালিয়ায় ভয়াবহ দুর্ভিক্ষের আশঙ্কা করছে। বর্তমানে দেশটির প্রায় ৩০ লাখ মানুষ খাদ্য নিরাপত্তাহীনতার মধ্যে রয়েছে। বিশুদ্ধ পানির অভাবে আউদিনলে শহরে কলেরায় আক্রান্ত হয়ে বেশ কয়েকজনের মৃত্যু হয়েছে বলে জানা গেছে। প্রেসিডেন্ট মোহাম্মদ আব্দুলাহি ফারমাজো এই খরাকে জাতীয় বিপর্যয় হিসেবে ঘোষণা করেন। আফ্রিকা মহাদেশের পূর্ব এবং দক্ষিণাঞ্চলে বিশেষ জলবায়ু পরিস্থিতি ‘এল নিনোর’ প্রভাবে সোমালিয়ায় এ খরা চলছে।এর আগে সোমালিয়ায় ২০১০ থেকে ২০১২ সাল পর্যন্ত চলা ভয়াবহ দুর্ভিক্ষে প্রায় ২ লাখ ৬০ হাজার লোক প্রাণ হারায়।
