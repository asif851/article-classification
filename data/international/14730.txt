
যুক্তরাষ্ট্র ও কিউবা নিজেদের মধ্যে নিয়মিত বাণিজ্যিক ফ্লাইট পুনরায় চালু করতে সমঝোতায় পৌঁছেছে।আজ বৃহস্পতিবার বিবিসি অনলাইনের খবরে জানানো হয়, ওয়াশিংটনে গতকাল বুধবার সমঝোতাটি হয়।নাম প্রকাশ না করে যুক্তরাষ্ট্র ও কিউবার কর্মকর্তারা বলছেন, দুই দেশের মধ্যে নিয়মিত বাণিজ্যিক ফ্লাইট পুনরায় চালুর বিষয়ে শিগগিরই ঘোষণা আসবে।কবে নাগাদ ওই ফ্লাইট চালু হবে, তা স্পষ্ট নয়। যুক্তরাষ্ট্র-কিউবার সম্পর্কোন্নয়নের ক্ষেত্রে এই উদ্যোগকে তাৎপর্যপূর্ণ পদক্ষেপ হিসেবে বিবেচনা করা হচ্ছে। ৫০ বছরের বেশি সময় ধরে চলা বৈরিতা ভুলে দুই দেশের সম্পর্ক পুনঃপ্রতিষ্ঠার বিষয়ে গত বছরের ডিসেম্বরে ঘোষণা দেন মার্কিন প্রেসিডেন্ট বারাক ওবামা ও কিউবার প্রেসিডেন্ট রাউল কাস্ত্রো।৫৪ বছর পর গত আগস্টে হাভানায় পুনরায় দূতাবাস চালু করে যুক্তরাষ্ট্র। দুই দেশের মধ্যকার অতীতের শীতল সম্পর্ক দ্রুত উষ্ণ হচ্ছে।
