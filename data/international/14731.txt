
লন্ডন ব্রিজ এলাকায় সন্ত্রাসী হামলায় নিহতের সংখ্যা বেড়ে সাতজনে পৌঁছেছে। আহত হয়েছেন অন্তত ৪৮ জন। পুলিশের গুলিতে সন্দেহভাজন তিন হামলাকারী নিহত হয়েছেন।
বিবিসির খবরে জানা যায়, গ্রীষ্মের সন্ধ্যায় লন্ডন ব্রিজে জড়ো হওয়া ভিড়ের মধ্যে সন্দেহভাজন সন্ত্রাসীরা সাদা রঙের একটি ভ্যান দ্রুতগতিতে চালিয়ে দেয়। এরপর বারা মার্কেট এলাকায় গাড়ি থেকে তিনজন বেরিয়ে সাধারণ লোকজনকে এলোপাতাড়ি ছুরিকাঘাত করে। ওই এলাকায় বেশ কয়েকটি রেস্তোরাঁ ও বার রয়েছে।
লন্ডনের অ্যাম্বুলেন্স সেবা সূত্রে জানা গেছে, কমপক্ষে ২০ জন আহতকে হাসপাতালে নেওয়া হয়েছে। যারা কম আহত তাঁদের ঘটনাস্থলে চিকিৎসা দেওয়া হচ্ছে।
পুলিশ জানায়, হামলাকারী তিনজনের গায়ে নকল ভেস্ট ছিল। হামলাকারীদের ঠেকাতে গিয়ে আহত হয়েছেন এক পুলিশ সদস্য।
এ ঘটনার পর বেশির ভাগ রাজনৈতিক দলগুলো তাদের নির্বাচনী প্রচার স্থগিত করেছেন। তবে ইউকেআইপি’র নেতা পল নাটল তাঁর নির্বাচনী প্রচার স্থগিত করেননি। তিনি বলেন, ‘সন্ত্রাসীরা আমাদের কাছে ঠিক এটাই (নির্বাচনী প্রচার স্থগিত) চায়।’
মেট্রোপলিটন পুলিশ কমিশনার ক্রেসিদা ডিক তাঁর পুলিশ কর্মকর্তাদের ‘অসাধারণ সাহসিকতার’ প্রশংসা করেন। বলেন, ৯৯৯ এই নম্বরে ফোন আসার আট মিনিটের মধ্যে সন্দেহভাজন তিনজনকে গুলি করে হত্যা করা হয়েছে।আরও পড়ুন...
ফের সন্ত্রাসী হামলায় লন্ডনে নিহত ৬
