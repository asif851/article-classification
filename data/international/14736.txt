
ভারত মহাসাগরের দক্ষিণ অংশে অনুসন্ধান চালানোর সময় মালয়েশিয়ার নিখোঁজ বিমানের অবস্থানের বিষয়ে গুরুত্বপূর্ণ সংকেত পেয়েছে চীনের একটি উদ্ধারকারী জাহাজ। অস্ট্রেলিয়ার উদ্ধারকারী দলের সমন্বয়কারী অবসরপ্রাপ্ত এয়ার চিফ মার্শাল অ্যাংগাস হিউস্টন বিবিসিতে প্রকাশিত খবরে এ তথ্য জানিয়েছেন।চীনের উদ্ধারকারী জাহাজ হাক্সিয়ান ০১ গত ২৪ ঘণ্টার মধ্যে পানির নিচে তাদের ডাটা রেকর্ডারে গুরুত্বপূর্ণ সংকেত পেয়েছে। তবে এসব তথ্য এখনো যাচাই করা হয়নি। ওই অংশে অনুসন্ধানকাজ চালানোর জন্য অস্ট্রেলিয়া থেকে আরও একটি বিমান পাঠানো হয়েছে।অবসরপ্রাপ্ত এয়ার চিফ মার্শাল হিউস্টন জানিয়েছেন, ব্রিটিশ নৌবাহিনীর জাহাজ এইচএমএস ও অস্ট্রেলিয়ার একটি জাহাজ সাগরের তলদেশের ওই এলাকায় সংকেত পাঠিয়েছে। দুটি জাহাজই সাগরের তলদেশে ডাটা রেকর্ডারে গুরুত্বপূর্ণ সংকেত পেয়েছে।অস্ট্রেলিয়ার পার্থ শহর থেকে দুই হাজার কিলোমিটার উত্তর-পশ্চিমাঞ্চলের তিনটি এলাকায় সেনাবাহিনীর ১৩টি জাহাজ ও বিমান উদ্ধারকাজ চালিয়ে যাচ্ছে। আজ রোববার জাহাজগুলো ওই এলাকায় দুই লাখ ১৬ হাজার কিলোমিটার এলাকাজুড়ে তল্লাশি চালিয়ে যাচ্ছে।চার সপ্তাহ আগে ২৩৯ জন যাত্রী নিয়ে কুয়ালালামপুর থেকে বেইজিং যাওয়ার পথে নিখোঁজ হয় ফ্লাইট এমএইচ৩৭০। ধারণা করা হচ্ছে, বিমানটি ভারত মহাসাগরের দক্ষিণ অংশে বিধ্বস্ত হয়েছে। তবে এখন পর্যন্ত বিমানটির কোনো ধ্বংসাবশেষ উদ্ধার করা যায়নি।
