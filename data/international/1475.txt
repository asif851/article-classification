
ভারতের কেন্দ্রীয় সরকারকে একহাত নিয়েছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। নরেন্দ্র মোদির বিজেপি সরকারকে চ্যালেঞ্জ দিয়ে তৃণমূল কংগ্রেসের নেত্রী বলেছেন, ‘কত বড় জেল আছে, তৈরি রাখুন আমার জন্য। জেলে পাঠালেও আমার মুখ বন্ধ করা যাবে না।’ গতকাল শনিবার কলকাতার নেতাজি ইনডোর স্টেডিয়ামে কর্মী সম্মেলনে বক্তব্য দিতে গিয়ে এই চ্যালেঞ্জ জানান মমতা।পশ্চিমবঙ্গের মুখ্যমন্ত্রী অভিযোগ করেন, কেন্দ্রীয় সরকার তাঁর বিরুদ্ধে ‘রাজনৈতিক ষড়যন্ত্র’ করছে।বিজেপি সরকারের উদ্দেশে মমতা বলেন, ‘আমাদের ওপর আঘাত এলে পাল্টা জবাব দেব। আমাকে জেলে পাঠাক, দেখে নেব।’তৃণমূল কংগ্রেসের নেত্রী দাবি করেন, কংগ্রেস সভাপতি সোনিয়া গান্ধীর আমন্ত্রণে নয়াদিল্লিতে অনুষ্ঠিত জওহরলাল নেহরুর ১২৫তম জন্মবার্ষিকীর অনুষ্ঠানে যোগ দেওয়ায় তাঁকে লক্ষ্যবস্তু করেছে বিজেপি।পশ্চিমবঙ্গের মুখ্যমন্ত্রী বলেন, তৃণমূল কংগ্রেসের সাংসদ সৃঞ্জয় বসুকে গ্রেপ্তার করে প্রতিশোধ নিয়েছে বিজেপি।
সারদা কেলেঙ্কারিতে জড়িত থাকার অভিযোগে গত শুক্রবার সৃঞ্জয়কে গ্রেপ্তার করে কেন্দ্রীয় তদন্ত ব্যুরো (সিবিআই)।সৃঞ্জয় গ্রেপ্তার হওয়ায় চরম অস্বস্তিতে পড়েছেন মমতা। দলের আরেক নেতা ও রাজ্যের পরিবহনমন্ত্রী মদন মিত্রকেও তলব করেছে সিবিআই। এর আগে রাজ্যসভার সাংসদ কুনাল ঘোষকে গ্রেপ্তার করে সিবিআই। তৃণমূলের ঘনিষ্ঠ আরও কয়েকজন সিবিআইর হাতে গ্রেপ্তার হয়েছেন। এসব ঘটনায় গ্রেপ্তার আতঙ্ক ছড়িয়ে পড়েছে তৃণমূলের ভেতরে। এ নিয়ে চরম শঙ্কায় আছেন মমতা। গত বছরের এপ্রিলে সারদা-কাণ্ড ফাঁস হয়। এরপর গত বছরের ৩ মে মমতা প্রকাশ্যে বলেছিলেন, ‘কুনাল চোর? টুম্পাই (সৃঞ্জয়) চোর? মদন চোর? মুকুল চোর? আমি চোর? বাকিরা সব সাধু!’ মমতার সেই কথা যেনই এবার ফলে গেল। গ্রেপ্তার হয়েছেন কুনাল আর টুম্পাই।রাজ্যে বিজেপির উত্থান নিয়ে দলের একাংশের মধ্যে একটা ধারণা রয়েছে। এ প্রসঙ্গে দলীয় কর্মীদের উদ্দেশে মমতা বলেন, ‘বিজেপিকে ভয় পাওয়ার কিছু নেই। ভালো কাজ করে যান। উন্নয়ন কার্যক্রম অব্যাহত রাখুন। আর যাঁরা বিজেপিতে যোগ দিতে চান, তাঁরা দল (তৃণমূল) ছাড়তে পারেন।’
