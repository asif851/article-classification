
ফিলিপাইনের প্রেসিডেন্ট রদ্রিগো দুতার্তেকে হোয়াইট হাউসে আমন্ত্রণ জানিয়েছেন মার্কিন প্রেসিডেন্ট ডোনাল্ড ট্রাম্প।
বার্তা সংস্থা রয়টার্স জানায়, গতকাল শনিবার দুই প্রেসিডেন্টের মধ্যে ফোনালাপ হয়। এ সময় ফিলিপাইনের প্রেসিডেন্টকে হোয়াইট হাউসে আমন্ত্রণ জানান মার্কিন প্রেসিডেন্ট।
পরে হোয়াইট হাউসের পক্ষ থেকে বিবৃতি দিয়ে ট্রাম্প-দুতার্তের মধ্যকার ফোনালাপের বিষয়টি জানানো হয়।
হোয়াইট হাউস জানায়, দুই নেতার ফোনালাপে উত্তর কোরিয়ার প্রসঙ্গ উঠে আসে। পিয়ংইয়ংয়ের কর্মকাণ্ডে উদ্বেগ জানানো হয়।
দুতার্তেকে ওয়াশিংটনে আসার জন্য ট্রাম্প আমন্ত্রণ জানিয়েছেন বলে বিবৃতিতে উল্লেখ করা হয়।
ট্রাম্প ও দুতার্তে কবে বা কখন ওয়াশিংটনে মিলিত হবেন, সে সম্পর্কে বিস্তারিত তথ্য জানায়নি হোয়াইট হাউস।
তবে হোয়াইট হাউস জানায়, দুটি সম্মেলনে অংশ নিতে ট্রাম্প আগামী নভেম্বরে ফিলিপাইন সফরে যাচ্ছেন।
