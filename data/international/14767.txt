
সিরিয়ার রাসায়নিক অস্ত্র হস্তান্তর করার বিষয়ে যুক্তরাষ্ট্রকে চার ধাপের একটি পরিকল্পনা দিয়েছে মধ্যস্থতাকারীর ভূমিকায় অবতীর্ণ রাশিয়া। এই চার ধাপের মধ্যে প্রথম ধাপ শুরু হবে দামেস্কের রাসায়নিক অস্ত্র নিষিদ্ধকরণবিষয়ক সংস্থা ওপিসিডব্লিউর সদস্য হওয়ার মধ্য দিয়ে। একটি রুশ দৈনিক এ খবর দিয়েছে।পুরোনো মিত্র সিরিয়ায় মার্কিন সামরিক হামলা এড়াতে রাশিয়া চলতি সপ্তাহে সিরিয়ার রাসায়নিক অস্ত্র আন্তর্জাতিক সম্প্রদায়ের কাছে হস্তান্তরের একটি পরিকল্পনার কথা ঘোষণা করে। সিরিয়া ও যুক্তরাষ্ট্রসহ অনেক দেশ এ ঘোষণাকে স্বাগত জানিয়েছে। নাটকীয় এ ঘটনায় মার্কিন প্রেসিডেন্ট বারাক ওবামার যুদ্ধপ্রস্তুতি থমকে যায়।রাশিয়ার দৈনিক পত্রিকা কোমারসান্ত জানিয়েছে, রুশ পরিকল্পনাটি গত মঙ্গলবারই যুক্তরাষ্ট্রকে দেওয়া হয়েছে।কাজাখস্তান সফরকালে রুশ পররাষ্ট্রমন্ত্রী সের্গেই লাভরভ গতকাল সাংবাদিকদের প্রশ্নের জবাবে জানান, পরিকল্পনাটি এই ‘সমঝোতার ভিত্তিতে’ কাজ করবে যে এটি কোনো প্রকার বলপ্রয়োগ সমর্থন করবে না।রাশিয়ার একটি কূটনৈতিক সূত্রের বরাত দিয়ে কোমারসান্ত পত্রিকার খবরে বলা হয়েছে, প্রথম পদক্ষেপ হিসেবে দামেস্ক অর্গানাইজেশন ফর দ্য প্রহিবিশিন অব কেমিক্যাল ওয়েপনসের (ওপিসিডব্লিউ) সদস্য হবে। এরপর সিরিয়া তার রাসায়নিক অস্ত্রগুলোর অবস্থান এবং সেগুলো কোথায় তৈরি করা হয়েছে, তা প্রকাশ করবে। তৃতীয় পদক্ষেপ হবে, রাসায়নিক অস্ত্রগুলো পরীক্ষা-নিরীক্ষা করতে সিরিয়ায় ওপিসিডব্লিউর পরিদর্শকদের প্রবেশাধিকার দেওয়া হবে। চতুর্থ ও শেষ ধাপটি হচ্ছে, অস্ত্র পরিদর্শকদের সহযোগিতায় রাসায়নিক অস্ত্রগুলো কীভাবে ধ্বংস করা যায়, সে বিষয়ে সিদ্ধান্ত গ্রহণ।জেনেভায় রাশিয়া-যুক্তরাষ্ট্র বৈঠক: পরিকল্পনাটি নিয়ে রুশ পররাষ্ট্রমন্ত্রী লাভরভ এবং মার্কিন পররাষ্ট্রমন্ত্রী কেরির গতকালই সুইজারল্যান্ডের জেনেভায় বৈঠকে বসার কথা। লাভরভকে উদ্ধৃত করে রাশিয়ার বার্তা সংস্থাগুলোর খবরে বলা হয়, জেনেভায় সিরিয়ার রাসায়নিক অস্ত্র আন্তর্জাতিক নিয়ন্ত্রণে নেওয়ার পরিকল্পনাটি নিয়ে আলোচনা হবে।মার্কিন নাগরিকদের প্রতি পুতিনের আহ্বান: সিরিয়ায় সামরিক পদক্ষেপের বিরুদ্ধে প্রতিক্রিয়া জানাতে মার্কিন নাগরিকদের প্রতি ব্যক্তিগতভাবে আহ্বান জানিয়েছেন রুশ প্রেসিডেন্ট ভ্লাদিমির পুতিন। জেনেভা বৈঠক সামনে রেখে তিনি মার্কিন জনগণকে উদ্দেশ করে নিউইয়র্ক টাইমস পত্রিকায় প্রকাশিত এক লেখায় ওই আহ্বান জানিয়েছেন। একতরফা মার্কিন সামরিক পদক্ষেপ বিশৃঙ্খলা উসকে দিতে পারে বলেও হুঁশিয়ার করে দিয়েছেন তিনি।পুতিন সরাসরি মার্কিন ভোটার ও নীতিনির্ধারকদের উদ্দেশ করে লেখেন, ‘সিরিয়ায় হামলা চালানো হলে তা সন্ত্রাসবাদের নতুন ধারার সূচনা করতে পারে।’রুশ পরিকল্পনায় সম্পৃক্ত হতে ওয়াশিংটনের আগ্রহকে স্বাগত জানিয়েছেন পুতিন। তবে তিনি হুঁশিয়ার করে দিয়ে বলেছেন, জাতিসংঘের নিরাপত্তা পরিষদের অনুমতি না নিয়ে কোনো হামলা চালানো হলে তা আন্তর্জাতিক এই সংস্থার বিশ্বাসযোগ্যতাকে বিনষ্ট করতে পারে।সিরীয় বিদ্রোহীদের প্রত্যাখ্যান: প্রেসিডেন্ট বাশার বাহিনীর বিরুদ্ধে লড়াইরত ফ্রি সিরিয়ান আর্মি গতকাল রুশ সমঝোতা পরিকল্পনাটি প্রত্যাখ্যান করেছে। তারা বাশার সরকারের কর্মকর্তাদের রাসায়নিক হামলার জন্য বিচারের কাঠগড়ায় দাঁড় করানোর জন্য আহ্বান জানিয়েছে।‘জাতিসংঘ প্রতিবেদন সোমবার’: সিরিয়ায় রাসায়নিক হামলার বিষয়ে জাতিসংঘের পরিদর্শকেরা আগামী সোমবার তদন্ত প্রতিবেদন প্রকাশ করতে পারেন। ফ্রান্সের পররাষ্ট্রমন্ত্রী লরাঁ ফ্যাবিয়াস গতকাল এক সাক্ষাৎকারে এ কথা জানিয়েছেন। এএফপি ও বিবিসি।
