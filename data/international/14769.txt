
যুক্তরাজ্যে মুসলিম নেতাদের উদ্দেশে লেখা দেশটির এক মন্ত্রীর চিঠি নিয়ে বিতর্ক শুরু হয়েছে। মুসলিম কমিউনিটি যুক্তরাজ্যের মূলধারার সমাজ সংস্কৃতি থেকে বিচ্ছিন্ন—চিঠিতে এমন ইঙ্গিত করা হয়েছে বলে অভিযোগ উঠেছে। গতকাল সোমবার ওই চিঠি প্রকাশিত হওয়ার পরপরই বিতর্ক শুরু হয়।সম্প্রতি প্যারিসে বিতর্কিত রম্য মাগাজিন শার্লি এবদোতে সন্ত্রাসী হামলা এবং এর ফলে ইউরোপজুড়ে সৃষ্ট পরিস্থিতিতে যুক্তরাজ্যের মুসলিম নেতাদের উদ্দেশে লেখা চিঠিতে দেশটির কমিউনিটিজ সেক্রেটারি (সমাজকল্যাণমন্ত্রী) এরিক পিকলস মূলত ইসলামি উগ্রপন্থা রোধে মুসলিম ধর্মীয় নেতাদের সহায়তা কামনা করেন। চিঠিতে একপর্যায়ে বলা হয়, ‘ইসলামি বিশ্বাস কীভাবে ব্রিটিশ পরিচয়ের অংশ হতে পারে, তা মুসলিম ধর্মীয় নেতাদের ব্যাখ্যা করতে হবে এবং তা তুলে ধরতে হবে।’মন্ত্রীর এমন আহ্বানের তীব্র আপত্তি তুলে মুসলিম কাউন্সিল অব ব্রিটেনের (এমসিবি) পক্ষ থেকে বলা হয়েছে, উগ্র ডানপন্থীদের মতো মন্ত্রী কি এটা বোঝাতে চেয়েছেন যে, ঐতিহ্যগতভাবে ইসলাম ব্রিটিশ সমাজ থেকে বিচ্ছিন্ন? মন্ত্রীর এমন ভাষা ব্যবহারের ব্যাখ্যা চেয়ে পাল্টা চিঠি দেবেন বলে জানান এমসিবির ডেপুটি সেক্রেটারি জেনারেল হারুন খান।তবে এই বিতর্কে অংশ নিয়ে স্বয়ং প্রধানমন্ত্রী ডেভিড ক্যামেরন বলেছেন, যাঁরা এই চিঠিতে সমস্যা খুঁজছেন, তাঁদের নিজেদের মধ্যেই সত্যিকার অর্থে সমস্যা রয়েছে।
