
৪ জুলাই ছিল আমেরিকার স্বাধীনতা দিবস। এদিনই প্রথমবারের মতো দূরপাল্লার আন্তমহাদেশীয় ব্যালিস্টিক ক্ষেপণাস্ত্রের (আইসিবিএম) সফল পরীক্ষা চালায় উত্তর কোরিয়া। একে যুক্তরাষ্ট্রের স্বাধীনতা দিবসে উত্তর কোরিয়ার উপহার হিসেবে বর্ণনা করেছেন নিভৃতকামী দেশটির নেতা কিম জং-উন। আজ বুধবার বার্তা সংস্থা এএফপির প্রতিবেদনে এই তথ্য জানানো হয়।
উত্তর কোরিয়া বলছে, তাদের নেতা কিম জং-উনের নির্দেশনা ও তত্ত্বাবধানে গতকাল মঙ্গলবার সফল আইসিবিএম পরীক্ষা চালানো হয়।
কোরিয়ার রাষ্ট্রীয় সংবাদ সংস্থার খবরে বলা হয়, আইসিবিএমটি অত্যন্ত শক্তিশালী ছিল। এটি বিশ্বের যেকোনো স্থানে আঘাত হানতে সক্ষম। এটি উত্তর কোরিয়ার ইতিহাসে একটি বড় সাফল্য।
ক্ষেপণাস্ত্রটি দিয়ে যুক্তরাষ্ট্রের মূল ভূখণ্ডে আঘাত করা সম্ভব বলে মনে করেন কিছু বিশেষজ্ঞ।
কোরিয়ান সেন্ট্রাল নিউজ এজেন্সি জানিয়েছে, ক্ষেপণাস্ত্র পরীক্ষা সফল হওয়ায় সন্তুষ্টি প্রকাশ করেছেন কিম জং-উন। তিনি ক্ষেপণাস্ত্রটিকে যুক্তরাষ্ট্রের স্বাধীনতা দিবসে একটি উপহার হিসেবে অভিহিত করেছেন।
উত্তর কোরিয়ার দূরপাল্লার ক্ষেপণাস্ত্র পরীক্ষা সম্পন্নের কথা নিশ্চিত করেছে যুক্তরাষ্ট্র।
মার্কিন পররাষ্ট্রমন্ত্রী রেক্স টিলারসন এক বিবৃতিতে পিয়ংইয়ংয়ের এই ক্ষেপণাস্ত্র পরীক্ষার তীব্র নিন্দা জানিয়েছেন। তিনি বলেছেন, এটি যুক্তরাষ্ট্র, তাঁর মিত্র ও বিশ্বের জন্য একটি নতুন হুমকি।
রেক্স টিলারসন বলেন, ‘আমরা কখনোই একটি পরমাণু শক্তিধর উত্তর কোরিয়া মেনে নেব না।’
উত্তর কোরিয়ার ক্ষেপণাস্ত্র পরীক্ষার জেরে জাতিসংঘ নিরাপত্তা পরিষদের জরুরি বৈঠক আহ্বানের অনুরোধ জানিয়েছে যুক্তরাষ্ট্র। আজ এই বৈঠক হতে পারে।
