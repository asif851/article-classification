
যুক্তরাষ্ট্রের নিউইয়র্কে ভারতীয় কূটনীতিক দেবযানী খোবরাগাড়ের বিরুদ্ধে ভিসা জালিয়াতির মামলাটি মুলতবি রাখার সময় বাড়ানোর আবেদন জানিয়েছেন তাঁর একজন আইনজীবী। আবেদনে তিনি সরকারি কৌঁসুলির সঙ্গে ‘অর্থবহ আলোচনা’ অব্যাহত রাখার প্রয়োজনীয়তা উল্লেখ করেছেন। এদিকে ভারত বলেছে, দেবযানীর মামলায় তাদের দাবি অসংগত নয়।দেবযানীর আইনজীবী ড্যানিয়েল আরশ্যাক নিউইয়র্কের একজন ফেডারেল জজকে দেওয়া এক চিঠিতে সময় বাড়ানোর আবেদন করেন। এ সময়ের মধ্যে মার্কিন সরকারকে অবশ্যই একটি অভিযোগপত্র দাখিল অথবা প্রাথমিক শুনানি আরম্ভ করতে হবে। আইনজীবী ড্যানিয়েল নিশ্চিত করেন, তিনি আদালতে একটি চিঠি দাখিল করেন। তবে মামলার সম্ভাব্য সমাধান সম্পর্কে তিনি মন্তব্য করবেন না বলেও জানিয়ে দেন।নিউইয়র্কে ভারতীয় মিশনের ডেপুটি কনসাল-জেনারেল দেবযানী গত ১২ ডিসেম্বর গ্রেপ্তার হন। তাঁর বিরুদ্ধে দুটি অভিযোগ আনা হয়েছে; ভারত থেকে নিয়ে যাওয়া নিজের গৃহকর্মীকে বেতন দেওয়ার ব্যাপারে ভুয়া তথ্য দেওয়া এবং ভিসা জালিয়াতি করা।দেবযানীর মামলাটি আগামী ১৩ জানুয়ারি পর্যন্ত মুলতবি রয়েছে। এ সময়ের মধ্যে যুক্তরাষ্ট্র সরকারকে প্রাথমিক শুনানি শুরু অথবা একটি অভিযোগপত্র দাখিল করতে হবে। তবে দেবযানীর আইনজীবী ড্যানিয়েল ফেডারেল ম্যাজিস্ট্রেট জজ সারাহ নেটবার্নকে সময়সীমা আরও এক মাস বাড়িয়ে ১২ ফেব্রুয়ারি করার অনুরোধ করেন।অবশ্য, মার্কিন অ্যাটর্নি প্রিট ভারারা জবাবে জানিয়ে দেন যে আলোচনার আবেদন করা হয়েছে, তা মামলার অভিযোগপত্র দাখিলের পরও চলতে পারে। তিনি এক চিঠিতে নিউইয়র্কের ফেডারেল ম্যাজিস্ট্রেট জজকে বলেন, ‘অভিযোগপত্র দাখিলের সময়সীমা বাড়ানোর চেষ্টা সরকার করছে না।’এদিকে যুক্তরাষ্ট্রে ভারতীয় দূতাবাসের মুখপাত্র শ্রীধরন মধুসুধানন ওয়াশিংটন পোস্ট পত্রিকাকে লেখা এক চিঠিতে বলেন, ‘এই মামলাটি একজন গৃহকর্মীর সঙ্গে দুর্ব্যবহার করা সংক্রান্ত নয়। বরং, এখানে অভিবাসন আইনের উদ্দেশ্যমূলক খেলা চলছে।’ওয়াশিংটন পোস্ট-এ কয়েক দিন আগে প্রকাশিত এক উপসম্পাদকীয়ের প্রসঙ্গ টেনে মুখপাত্র মধুসুধানন দাবি করেন, দেবযানীকে গ্রেপ্তারের ব্যাপারে ভারত যেসব দাবি করেছে, তা অসংগত নয়। রয়টার্স ও পিটিআই।
