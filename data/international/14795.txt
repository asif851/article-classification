
আফগানিস্তানে জঙ্গিদের হাতে পাঁচ বছর বন্দী থাকার পর মুক্তি পেয়েছেন এক মার্কিন সেনা।এর বিনিময়ে গুয়ানতানামো বে কারাগারে বন্দী থাকা পাঁচ তালেবানকে মুক্তি দিয়েছে মার্কিন সরকার। বন্দী বিনিময়ে মধ্যস্থতা করেছে কাতার সরকার।মার্কিন কর্মকর্তাদের বরাতে বার্তা সংস্থা রয়টার্স জানিয়েছে, গতকাল শনিবার রাতে আফগানিস্তানের পূর্বাঞ্চলে ২৮ বছর বয়সী বো বার্গধালকে মার্কিন সেনাদের হাতে তুলে দেয় ১৯ জনের একটি তালেবান দল।তালেবানদের কাছ থেকে মুক্তি পাওয়া ওই মার্কিন সেনা সুস্থ আছেন। ২০০৯ সালের ৩০ জুন তাঁকে আটক করে তালেবানরা। আফগান যুদ্ধে বন্দী হওয়া তিনিই একমাত্র মার্কিন সেনা।এদিকে গুয়ানতানামো বে কারাগার থেকে ছাড়া পাওয়া পাঁচ তালেবানকে কাতারের হেফাজতে দেওয়া হয়েছে। তাঁদের মুক্তিতে উল্লাস প্রকাশ করেছে তালেবানরা।
