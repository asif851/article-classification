
ইরানের নতুন প্রেসিডেন্ট হাসান রোহানি বলেছেন, তাঁর দেশ কখনোই পারমাণবিক অস্ত্র তৈরি করবে না। যুক্তরাষ্ট্রের টেলিভিশন চ্যানেল ন্যাশনাল ব্রডকাস্টিং কোম্পানিকে (এনবিসি) রোহানি বলেন, ইরানের পারমাণবিক গবেষণা কর্মসূচি ঘিরে যে সমস্যা তৈরি হয়েছে, সেটির কূটনৈতিক সমাধানের ব্যাপারে তিনি আশাবাদী। তিনি আরও বলেন, গণবিধ্বংসী অস্ত্র নির্মাণের কোনো আকাঙ্ক্ষা তাঁর দেশের নেই।‘দ্য গার্ডিয়ান’-এর আজ বৃহস্পতিবারের খবরে বলা হয়, রোহানি জানিয়েছেন, পারমাণবিক কর্মসূচি নিয়ে যেকোনো পক্ষের সঙ্গে সমঝোতায় পৌঁছানোর জন্য তাঁরা ইরানের সর্বোচ্চ ধর্মীয় নেতার অনুমোদনও পেয়েছেন। তবে ইসরায়েল ও যুক্তরাষ্ট্র বলছে, পারমাণবিক বোমা তৈরির দ্বারপ্রান্তে পৌঁছে গেছে ইরান।ক্ষমতায় আরোহণের পর বিদেশি সাংবাদিকদের দেওয়া প্রথম সাক্ষাত্কারে রোহানি বলেন, ‘আমাদের দিক থেকে কোনো সমস্যা হবে না। এ সমস্যা সমাধানের জন্য আমাদের পর্যাপ্ত রাজনৈতিক স্বাধীনতা আছে।’
বুধবার রাতে এনবিসিতে প্রচারিত সাক্ষাত্কারটিতে রোহানি বলেন, ‘কোনো অবস্থাতেই আমরা পারমাণবিক বা গণবিধ্বংসী অস্ত্র বানাব না।... এর আগেও আমরা কখনো পারমাণবিক বোমা বানাতে চাইনি এবং ভবিষ্যতেও চাইব না। পারমাণবিক প্রযুক্তিকে আমরা শান্তিপূর্ণ কাজে ব্যবহার করতে চাই।’
রোহানি প্রেসিডেন্ট নির্বাচিত হওয়ার পর যুক্তরাষ্ট্রের প্রেসিডেন্ট বারাক ওবামার সঙ্গে তাঁর চিঠি চালাচালি হয়েছে। আশা করা হচ্ছে, আসছে সপ্তাহে অনুষ্ঠেয় জাতিসংঘের সাধারণ পরিষদের অধিবেশনে ওবামার সঙ্গে এ নিয়ে আলাপ করবেন রোহানি।
সিরিয়া ইস্যু নিয়ে ওবামা যে পদক্ষেপ নিয়েছেন, সেটির একরকম প্রশংসাও করেন রোহানি। তিনি বলেন, সামরিক হামলা না করে কূটনৈতিক উপায়ে সমস্যার সমাধানের চেষ্টা করা কোনো দুর্বলতার পরিচয় নয়। ইরানি প্রেসিডেন্ট বলেন, ‘যুদ্ধ বাধানোকে আমরা দুর্বলতার পরিচয় বলে মনে করি। যদি কোনো সরকার শান্তি প্রতিষ্ঠার চেষ্টা করে, তবে আমরা সেটিকে শ্রদ্ধা করি।’
