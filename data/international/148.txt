

আইভরি কোস্টের কাছে একটি কার্গো উড়োজাহাজ সাগরে বিধ্বস্ত হয়ে চারজন নিহত ও ছয়জন আহত হয়েছে। আবিদজান বিমানবন্দরের কাছেই এই দুর্ঘটনা ঘটে।
এএফপি ও বিবিসির খবরে জানা যায়, বিধ্বস্ত উড়োজাহাজের একটি অংশে ১০ জন ছিলেন। সাগরসৈকতে যাত্রীদের নিয়ে সেই অংশটি ভেসে আসে। নিহত ব্যক্তিদের মধ্যে চারজন পূর্ব ইউরোপের দেশ মলদোভার নাগরিক। এ ছাড়া ফ্রান্সের চার নাগরিক ও মলদোভার দুই নাগরিক আহত হয়েছে।
স্থানীয় পুলিশ এএফপিকে জানায়, অবতরণের চেষ্টা করার সময় উড়োজাহাজটি দুর্ঘটনায় পড়ে। উদ্ধারকর্মীরা উড়োজাহাজের বিধ্বস্ত অংশ আবিদজানের তিরে নিয়ে আসেন।
স্থানীয় সংবাদ সংস্থা আইভরি মাতিন জানায়, দুর্ঘটনার পর এক ব্যক্তিকে পুলিশের হেফাজতে নেওয়া হয়েছে। তিনি উড়োজাহাজের ক্রুর মধ্যে ছিলেন কি না, তা নিশ্চিত নয়।
রয়টার্স বলছে, ঝড়বৃষ্টিতে উড়োজাহাজটি দুর্ঘটনার কবলে পড়ে।
ফ্রান্স সেনাবাহিনীর সূত্র এএফপিকে বলছে, উড়োজাহাজটি ইউক্রেনে তৈরি।
 
