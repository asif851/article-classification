
অতি বিপন্ন প্রজাতির একটি কচ্ছপ অস্ট্রেলিয়ার পার্থ চিড়িয়াখানা থেকে হারিয়ে গেছে। কর্মকর্তারা বলছেন, কচ্ছপটি চুরি হয়ে গেছে। চোরেরা এটিকে অবৈধ চোরাকারবারিদের কাছে বিক্রি করে দিতে পারে। খবর বিবিসির।১০ বছর বয়সী কচ্ছপটি হারিয়ে যাওয়ার বিষয়টি প্রথম নজরে আসে গত মঙ্গলবার। এদিন কর্মকর্তারা চিড়িয়াখানায় কচ্ছপটির জন্য নির্ধারিত ঘেরে কাজ করতে গিয়ে দেখতে পান, সেটি আর সেখানে নেই। কচ্ছপটি ঘেরের কোনো ফাঁকফোকর গলে বেরিয়ে গেছে, এমন কোনো ইঙ্গিতও পাওয়া যায়নি।পার্থ চিড়িয়াখানায় ২০১১ সালে একই ঘের থেকে চুরি হয়েছিল আরও দুটি কচ্ছপ।মঙ্গলবার চুরি হওয়া কচ্ছপটির আসল আবাসস্থল মাদাগাস্কারে। এর ইংরেজি নাম ‘রেডিয়েটেড টরটাইজ’। বৈজ্ঞানিক নাম আ্যাস্ট্রোচিলিস রেডিয়াটা (astrochelys radiata)। আবাসস্থল ধ্বংস ও অবাধে শিকারের কারণে বর্তমানে এই প্রজাতির কচ্ছপ অতি বিপন্ন।বিশেষ করে কচ্ছপটির ব্যতিক্রমী খোলসের কারণে পাচারকারীদের কাছে এর কদর বেশি। এর আকৃতির এই খোলসের ব্যাস কমবেশি পাঁচ ইঞ্চি।চিড়িয়াখানার লাইফ সায়েন্স বিভাগের পরিচালক মারিয়া ফিনিগান বলেন, ‘এই কচ্ছপ নিয়মিতভাবেই পাচার ও কালোবাজারে বিক্রি হয়ে থাকে। সবার প্রতি আবেদন জানাচ্ছি, কচ্ছপটি সম্পর্কে কোনো প্রকার তথ্য জানা থাকলে এগিয়ে আসুন। আমাদের মূল উদ্বেগ প্রাণীটির কল্যাণ নিয়ে; এ চুরির ঘটনায় কাউকে মামলার মুখোমুখি করা নিয়ে নয়।’
