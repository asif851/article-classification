
ভারতের পশ্চিমবঙ্গের দক্ষিণ কলকাতায় চার বছরের শিশু তাকে নিপীড়নকারী দুই শিক্ষককে চিহ্নিত করেছে। দক্ষিণ কলকাতার রানি কুঠিতে অবস্থিত জিডি বিড়লা স্কুলে গত বৃহস্পতিবার ওই নিপীড়নের ঘটনা ঘটে। শিশুছাত্রীকে যৌন নির্যাতন করায় উত্তপ্ত হয়ে উঠেছিল ওই ইংরেজি মাধ্যম বেসরকারি স্কুল। সকাল থেকে স্কুল ঘেরাও করে রেখেছিলেন স্কুলের শিক্ষার্থীদের অভিভাবকেরা। দাবি উঠেছিল এই যৌন নির্যাতনের সঙ্গে যুক্ত শিক্ষকদের অবিলম্বে গ্রেপ্তার করে কঠোর শাস্তি দেওয়ার। ঘটনার পর স্কুলে ছুটে আসে পুলিশ। তারা তদন্তে নেমে জানতে পারে ওই স্কুলের দুই ক্রীড়া শিক্ষক শিশুটিকে চকলেটের প্রলোভন দেখিয়ে নিয়ে যায় শৌচাগারে। তারপর সেখানে গিয়ে যৌন হেনস্তা করে। এ সময় শিশুটির যৌনাঙ্গে ক্ষত হয়। বিকেলে শিশুটিকে অভিভাবকেরা নিতে এসে শিশুটির কান্না এবং তার পোশাকে রক্ত দেখে তাকে নিয়ে প্রথমে ছুটে যান একটি বেসরকারি নার্সিং হোমে। পরে কলকাতার পিজি হাসপাতালে। শিশুটি পিজি হাসপাতালে চিকিৎসাধীন। এদিকে পুলিশ হাসপাতালে এসে শিশুটিকে স্কুলের শিক্ষকদের ছবি দেখালে শিশুটি স্কুলের দুই ক্রীড়া শিক্ষককে শনাক্ত করে। বলে, এরা দুজন দুষ্টু স্যার। এই শিক্ষক দুজনের নাম অভিষেক রায় ও মো. মফিজ উদ্দিন। পুলিশ তাঁদের গ্রেপ্তার করেছে। এই ঘটনার জেরে গতকালই উত্তপ্ত হয়ে ওঠে স্কুল চত্বর। বিক্ষোভ চলে স্কুল এবং যাদবপুর থানার সামনে। অভিভাবকেরা ঘেরাও করে রাখেন স্কুল। এই ঘটনা শোনার পর পশ্চিমবঙ্গের শিক্ষামন্ত্রী পার্থ চট্টোপাধ্যায় বলেছেন, এই জঘন্য অপরাধের ক্ষমা নেই। কঠোর শাস্তি পেতে হবে অভিযুক্ত ব্যক্তিদের। এই ঘটনার পর স্কুলে বিক্ষোভরত অভিভাবকেরা বলেছেন, এই নামী স্কুলে তাঁদের সন্তানদের ভর্তি করিয়ে তাঁরা নিরাপত্তার দিক থেকে নিশ্চিত হয়েছিলেন। কিন্তু এই জঘন্য ঘটনার পর আর তাঁরা এই স্কুলে বাচ্চাদের পাঠাতে সাহস পাচ্ছেন না। আতঙ্কে রয়েছেন তাঁরা। ২০১৪ সালের ১০ নভেম্বর লোয়ার নার্সারির এক ছাত্রীর ওপরও এই স্কুলে যৌন নির্যাতনের ঘটনা ঘটেছিল।
