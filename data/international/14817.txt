
যুক্তরাজ্যের তুমুল জনপ্রিয় ‘হ্যারি পটার’ সিরিজের লেখক জে কে রাউলিং এবার ছদ্মনামে রহস্যোপন্যাস লিখেছেন। দেশটির সানডে টাইমস পত্রিকা গতকাল রোববার এ খবর প্রকাশ করে। জে কে রাউলিংয়ের ওই রহস্যোপন্যাসের নাম দ্য কুকু’জ কলিং। একজন মডেলের আত্মহত্যার ঘটনা তদন্তে নিয়োজিত এক গোয়েন্দার কাহিনি এ উপন্যাসের বিষয়বস্তু। খবরে বলা হয়, প্রকাশক উপন্যাসটির লেখককে রবার্ট গলব্রেইথ হিসেবে উল্লেখ করেছেন। লেখককে ব্রিটিশ রাজকীয় সামরিক পুলিশ বাহিনীর একজন সাবেক সদস্য এবং ২০০৩ সাল থেকে একটি বেসামরিক নিরাপত্তা সংস্থায় কর্মরত বলেও পরিচয় করিয়ে দেওয়া হয়। সামরিক বাহিনীতে কাজ করা একজন লেখক তাঁর প্রথম গোয়েন্দা কাহিনিতেই কীভাবে এত ভালো গল্প সাজাতে পারলেন, তা নিয়ে সন্দেহ দেখা দেওয়ায় সানডে টাইমস অনুসন্ধানে নামে। তখনই লেখকের আসল নাম-পরিচয় বেরিয়ে আসে। পরিচয় ফাঁস হওয়ার পর রাউলিং (৪৭) তাঁর প্রতিক্রিয়ায় বলেন, জনসমক্ষে নিজেকে প্রকাশ না করে বা কোনো প্রত্যাশা ছাড়া ভিন্ন নামে বই লিখে সে সম্পর্কে মতামত পাওয়া ছিল চমৎকার অভিজ্ঞতা এবং সত্যিকার আনন্দের।পত্রিকাটির তথ্য অনুযায়ী, ইতিমধ্যেই উপন্যাসটির দেড় হাজারের বেশি কপি বিক্রি হয়েছে। এএফপি।
