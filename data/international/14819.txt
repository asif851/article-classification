
সে রকম কনে পেলে বিয়ে করবেন ভারতীয় কংগ্রেসের সহ-সভাপতি রাহুল গান্ধী। বার্তা সংস্থা পিটিআইয়ের সঙ্গে সাক্ষাত্কারে বিয়ের বিষয়ে প্রশ্ন করা হলে এমন উত্তর দেন গান্ধী পরিবারের ৪৩ বছর বয়সী এই সদস্য। সাক্ষাত্কারটি আজ সোমবার প্রকাশিত হয়।কবে বিয়ে করবেন—এমন প্রশ্নে রাহুল বলেন, ‘এ প্রশ্নটি সব সময় সামনে চলে আসে। এখন আমি নির্বাচনী যুদ্ধে ব্যস্ত। দুঃখজনক হলো, আমি এখন ব্যক্তিজীবনের প্রতি গুরুত্ব দিচ্ছি না।’তবে বিয়েটা কবে করবেন—এক না দুই বছর পর?জবাবে রাহুল বলেন, ‘যখন একজন উপযুক্ত কনে পাব, তখন।’তার মানে আপনি উপযুক্ত কনে খুঁজে পাননি?—সাংবাদিকদের এই প্রশ্নে রাহুল বলেন, ‘যখন একজন উপযুক্ত কনে পাব, তখনই বিয়ে করব।’কংগ্রেসের ভাইস প্রেসিডেন্ট প্রাণী পুষতে পছন্দ করেন। কমবেশি পড়েন। বেশি পড়েন ননফিকশন। আর তাঁর কাজের সঙ্গে সংশ্লিষ্ট বিষয়—ইতিহাস, ভূগোল, রাজনৈতিক বিষয়াবলি। এর মধ্যে রয়েছে মধ্যপ্রাচ্য, আফগানিস্তান, পাকিস্তান ও চীন।রাহুল জানান, তাঁর বোন প্রিয়াংকার চেয়ে তিনি কম হিন্দি ছবি দেখেন। তাঁর কোনো পছন্দের অভিনেতা-অভিনেত্রী নেই। তবে ভালো কাজের প্রশংসা করেন তিনি।
