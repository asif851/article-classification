
ক্রিকেটার থেকে পুরোদস্তুর রাজনীতিবিদ বনে যাওয়া ইমরান খানের বিরুদ্ধে গ্রেপ্তারি পরোয়ানা জারি করা হয়েছে। আজ বৃহস্পতিবার পাকিস্তানের নির্বাচন কমিশন এ পরোয়ানা জারি করে।
ডন অনলাইনের খবরে বলা হয়, আদালত অবমাননার অভিযোগে ইমরানের বিরুদ্ধে জামিন-অযোগ্য ধারায় এই গ্রেপ্তারি পরোয়ানা জারি করা হয়।
একই অভিযোগে গত ১৪ সেপ্টেম্বর নির্বাচন কমিশন ইমরান খানের বিরুদ্ধে জামিনযোগ্য ধারায় গ্রেপ্তারি পরোয়ানা জারি করে। পরে ইমরানের দল পাকিস্তান তেহরিক-ই-ইনসাফের (পিটিআই) আবেদনের পরিপ্রেক্ষিত ইসলামাবাদ হাইকোর্ট ওই গ্রেপ্তারি পরোয়ানার ওই আদেশ স্থগিত করেন।
নির্বাচন কমিশন বলছে, ‘আদালতে শুনানিতে বারবার অনুপস্থিত থাকা এবং অনুপস্থিত থাকার কারণে দুঃখ প্রকাশ করে নির্বাচন কমিশনে লিখিত চিঠি পাঠাতে ব্যর্থ’ হওয়ায় আজ ইমরানের বিরুদ্ধে জামিন-অযোগ্য ধারায় গ্রেপ্তারি পরোয়ানা জারি করা হয়। ইমরান খানকে গ্রেপ্তার করে ওই মামলার পরবর্তী শুনানিতে হাজির করার জন্যও নির্দেশ দেওয়া হয়েছে।
গত বছরের ২৬ অক্টোবর পিটিআইয়ের প্রতিষ্ঠাতা সদস্যদের মধ্যে অন্যতম ভিন্নমতাবলম্বী আকবর এস বাবর দলটির চেয়ারম্যান ইমরান খানের বিরুদ্ধে একটি মামলা করেন। ওই মামলায় শুনানিতে বারবার অনুপস্থিত থাকেন ইমরান।
পিটিআইয়ের মুখপাত্র নাঈমুল হক বলেছেন, দলীয় চেয়ারম্যানের নামে জারি করা গ্রেপ্তারি পরোয়ানার আদেশের বিরুদ্ধে ইসলামাবাদ হাইকোর্টে চ্যালেঞ্জ করা হবে।
সাবেক প্রধান নির্বাচন কমিশনার বিচারপতি সরদার মোহাম্মাদ রাজার নেতৃত্বে ইমরান খানের বিরুদ্ধে দায়ের হওয়া ওই মামলার শুনানি হওয়ার কথা ছিল আজ। শুনানি শুরুর পর পর তা স্থগিত করে কমিশন ইমরান খানের বিরুদ্ধে জামিন-অযোগ্য গ্রেপ্তারি পরোয়ানা জারির সিদ্ধান্ত নেয়।
