
চীনের সাংহাইয়ে খ্রিষ্টীয় নববর্ষ বরণের অনুষ্ঠানে পদদলিত হয়ে ৩৫ জন নিহত হয়েছে। আহত হয়েছে ৪২ জন।দেশটির রাষ্ট্রীয় সংবাদ সংস্থা সিনহুয়ার খবরে জানানো হয়, সাংহাইয়ের নদীর তীরবর্তী বুন্ড এলাকার চিয়েনয়ি স্কয়ারে গতকাল বুধবার স্থানীয় সময় রাত ১১টা ৩৫ মিনিটে এ ঘটনা ঘটে।নতুন বছর বরণের বড় ধরনের অনুষ্ঠান উপভোগ করার জন্য ওই স্থানে হাজারো মানুষ জড়ো হয়েছিল।পদদলিত হয়ে হতাহতের কারণ অনুসন্ধানে তদন্ত চলছে। তবে সামাজিক যোগাযোগের মাধ্যমের প্রতিবেদনে জানানো হয়, একটি নৈশক্লাবের ঝুল বারান্দা থেকে নকল টাকার নোট ছোড়া হলে তা কুড়াতে হুড়োহুড়ি শুরু হয়ে যায়। এ থেকে এই পদদলিত হওয়ার ঘটনা ঘটে।
