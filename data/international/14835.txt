
পাকিস্তানের প্রধানমন্ত্রী নওয়াজ শরিফ গতকাল রোববার তাঁর নাতনির বিয়ের অনুষ্ঠানে ভারতের প্রধানমন্ত্রী নরেন্দ্র মোদির দেওয়া পাগড়ি পরেছেন। বার্তা সংস্থা পিটিআইয়ের খবরে এ কথা জানানো হয়।
নওয়াজের বাসভবন জাতি উমরাহর একটি সূত্রের ভাষ্য, গত শুক্রবার লাহোর সফরের সময় পাকিস্তানের প্রধানমন্ত্রীকে গোলাপি রঙের একটি রাজস্থানি পাগড়ি উপহার দেন মোদি। ওই পাগড়িটি পরে গতকাল নাতনির বিবাহোত্তর অভ্যর্থনায় যোগ দেন নওয়াজ।
নওয়াজের নাতনি মেহেরুন নিসার সঙ্গে শিল্পপতি চৌধুরী মুনিরের ছেলে রাহেল মুনিরের বিয়ে হয়েছে। গতকাল সন্ধ্যায় নব দম্পতির ওয়ালিমা (অভ্যর্থনা) অনুষ্ঠান হয়। এতে প্রায় দুই হাজার অতিথি অংশ নেন। অনুষ্ঠানে সৌদি আরব থেকে আসা গুরুত্বপূর্ণ কিছু অতিথিও ছিলেন। অনুষ্ঠানে যোগ দেওয়া নওয়াজের মাথায় গোলাপি রঙের একটি পাগড়ি দেখা যায়।
মোদির দেওয়া পাগড়ি নাতনির বিয়ের অনুষ্ঠানে নওয়াজের পরার বিষয়টিকে ইতিবাচক হিসেবে ব্যাখ্যা করেছে প্রধানমন্ত্রীর দলীয় সূত্রগুলো। তারা বলছে, এই পদক্ষেপের মধ্য দিয়ে নওয়াজ দেখিয়েছেন, প্রতিবেশী দেশের প্রতি তাঁর মনোভাব আন্তরিক। শুধু তা-ই নয়, মোদির উপহারকে যে নওয়াজ গুরুত্ব দেন, সেটাও এ ক্ষেত্রে ফুটে উঠেছে।  মস্কো সফর শেষে কাবুল হয়ে নয়াদিল্লি ফেরার পথে গত শুক্রবার আচমকা লাহোর নামেন মোদি। তাঁকে বিমানবন্দরে স্বাগত জানান নওয়াজ। ওই দিন নওয়াজের জন্মদিন ছিল। ছিল তাঁর নাতনির বিয়ের অনুষ্ঠান।
