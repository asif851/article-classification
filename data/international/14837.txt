
রামায়ণ মহাকাব্যের রচয়িতা বাল্মীকিকে নিয়ে ‘আপত্তিকর’ মন্তব্য করায় বলিউডের আলোচিত অভিনেত্রী ও আইটেম কন্যা রাখি সাওয়ান্তকে গ্রেপ্তার করেছে পুলিশ।
এনডিটিভি অনলাইনের এক প্রতিবেদনে বলা হয়, আজ মঙ্গলবার মুম্বাইয়ে নিজ বাসা থেকে ৩৮ বছর বয়সী রাখিকে গ্রেপ্তার করে পাঞ্জাব পুলিশ।
এর আগে পাঞ্জাব রাজ্যের লুধিয়ানার আদালত রাখি সাওয়ান্তের বিরুদ্ধে গ্রেপ্তারি পরোয়ানা জারি করেন। এরপরই গতকাল সোমবার লুধিয়ানা থেকে পুলিশ রাখিকে গ্রেপ্তার করার জন্য মুম্বাই যায়।
প্রতিবেদনে বলা হয়, গত বছর একটি টিভি অনুষ্ঠানে রামায়ণ মহাকাব্যের রচয়িতা বাল্মীকিকে নিয়ে ‘আপত্তিকর’ মন্তব্য করেন রাখি। এ মন্তব্য করে বাল্মীকি সম্প্রদায়ের ধর্মীয় অনুভূতিতে আঘাত করেছেন মর্মে ওই বছরের জুলাই মাসে রাখির বিরুদ্ধে মামলা করেন আইনজীবী নারিন্দার আদিয়া। এরপর গত ৯ মার্চ তাঁকে আদালতে হাজির হতে সমন পাঠানো হয়। কিন্তু ওই দিন আদালতে হাজির হননি তিনি। এ কারণে আদালত ওই অভিনেত্রীর বিরুদ্ধে গ্রেপ্তারি পরোয়ানা জারি করেন। ১০ এপ্রিল এই মামলার পরবর্তী শুনানির দিন ধার্য করেছেন আদালত।
টিভি রিয়্যালিটি শো ‘বিগ বস’-এ অংশ নিয়ে জনপ্রিয়তা পান রাখি। এরপর বলিউডে আইটেম কন্যার পাশাপাশি অনেক ছবিও করেছেন তিনি। নানা সময়ে বিতর্কিত মন্তব্য করে আলোচনায় আসেন তিনি। সানি লিওন যেভাবে পুরুষদের আনন্দ দেয়, প্রত্যেক নারীর সেভাবে পুরুষদের আনন্দ দেওয়া উচিত—৮ মার্চ আন্তর্জাতিক নারী দিবসে পরিচালক রাম গোপাল ভার্মা এ মন্তব্য করে প্রবল সমালোচনার মুখে পড়েন। এ মন্তব্যের পরই তাঁকেই সমর্থন করেন বলিউডের ‘কন্ট্রোভার্সি কুইন’ বলে খ্যাত রাখি সাওয়ান্ত। রাখি সাংবাদিকদের বলেন, ‘রাম গোপাল ভার্মা যা বলেছেন, তা সম্পূর্ণ ঠিক। তিনি তো শুধু সানি লিওনকে নিয়ে বলেছেন। আমি সব নারীকেই বলব, পুরুষদের কীভাবে আনন্দ দিতে হয়, তা শেখা উচিত। নারীরা সারা জীবন নিজেদের রান্নাঘরে আবদ্ধ রাখেন, সন্তানদের সময় দেন। ফলে পুরুষেরা ২০-৩০ বছরের মধ্যেই তাঁদের প্রতি আগ্রহ হারিয়ে ফেলেন। তখন অন্য কোনো আকর্ষণীয় নারীর প্রতি তাঁরা মনোযোগী হয়ে পড়েন। রাখির এ মন্তব্যের জন্য অনেকেই সমালোচনা করেছেন। তবে নারী দিবসে তাঁর যাবতীয় টুইটের জন্য ক্ষমা চেয়ে নিয়েছেন রাম গোপাল ভার্মা।
