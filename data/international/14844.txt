
 
বিনা টিকিটে ভ্রমণ করে জরিমানার মাশুল গোনা নতুন কিছু নয়। কিন্তু একটি পায়রা যদি টিকিট ছাড়া বাসে যায়, তাহলে? তারও কিন্তু রেহাই নেই। না, বাসের কন্ডাক্টর তাকে ছাড় দিয়েছিলেন ঠিকই, ছাড় দেয়নি পরিবহন কর্তৃপক্ষ। ওই বাস কন্ডাক্টরকে জরিমানা করেছে ভারতের তামিলনাড়ুর রাজ্য পরিবহন করপোরেশন।
টাইমস অব ইন্ডিয়া অনলাইনের প্রতিবেদনে জানানো হয়, গত বৃহস্পতিবার তামিলনাড়ুর এল্লাভাদিতে এ ঘটনা ঘটে। বাসে এক মদ্যপ যাত্রী ওই পায়রাটির সঙ্গে গল্প করতে করতে যাচ্ছিলেন।
প্রতিবেদনে বলা হয়, রাজ্য পরিবহন সংস্থার বাসটি প্রায় ৮০ জন যাত্রী নিয়ে এল্লাভাদি থেকে হারুর শহরের দিকে যাচ্ছিল। এ সময় একটি পায়রা উড়ে এসে চলন্ত বাসের জানালায় বসে পড়ে। বাস একের পর এক স্টেশন পেরিয়ে গেলেও ওই পায়রার আর উড়ে যাওয়ার কোনো নাম নেই। জানালার পাশের সিটে বসা এক মদ্যপ যাত্রীও পায়রাটির সঙ্গে একা একা কথা বলছিলেন। এ কারণে পায়রার টিকিটের বিষয়টি কন্ডাক্টরের মাথায় আসেনি।
প্রতিবেদনে বলা হয়, বাসটি হারুর শহরে পৌঁছার আগেই পরিবহন সংস্থার কর্মকর্তারা টিকিট চেক করতে বাসে ওঠেন। এ সময় তাঁরা দেখেন, ওই মদ্যপ যাত্রী জানালায় বসা পায়রাটির সঙ্গে খোশগল্প করছেন। এ দৃশ্য দেখেই তাঁরা পায়রার টিকিট আছে কি না, জানতে চান কন্ডাক্টরের কাছে।
নাম প্রকাশ না করার শর্তে রাজ্য পরিবহন করপোরেশনের এক কর্মকর্তা বলেন, তামিলনাড়ুর সরকারি বাসে কোনো যাত্রী পশুপাখি নিয়ে ভ্রমণ করলে ওই পশুপাখিরও টিকিট করাতে হয়। তবে এ ক্ষেত্রে ৩০টির বেশি পশু বা পাখি নিয়ে বাসে উঠলেই টিকিট করাতে হবে। তাই বলে একটি পায়রার টিকিট করার বিষয়টি আইনে নেই।
প্রতিবেদনে বলা হয়, এই পায়রাটিকে কোনো যাত্রী সঙ্গে নিয়ে বাসে ওঠেননি। সেটি নিজেই চলন্ত বাসের জানালায় উড়ে এসে বসেছে—কন্ডাক্টরের এ কথায় ভরসা করেননি পরিবহন সংস্থার কর্মকর্তারা। তাঁরা দেখেছেন, পায়রাটির সঙ্গে এক যাত্রী মনের আনন্দে গল্প করতে করতে ভ্রমণ করছিলেন। এ কারণে টিকিট ছাড়াই এত দূর পায়রাটিকে ভ্রমণ করতে দেওয়ার অপরাধে কন্ডাক্টরের হাতে জরিমানার কাগজ ধরিয়ে দেন তাঁরা। এবার এক পায়রার কারণেই জরিমানা গুনতে হচ্ছে তাঁকে।
নাম প্রকাশ না করার শর্তে রাজ্য পরিবহন করপোরেশনের এক জ্যেষ্ঠ কর্মকর্তা বলেন, সংস্থার পরিদর্শক একটি পায়রার টিকিটের কারণে কন্ডাক্টরের জরিমানা করেছেন। এ ক্ষেত্রে আইনের লঙ্ঘন হলে যথাযথ ব্যবস্থা নেওয়া হবে।
