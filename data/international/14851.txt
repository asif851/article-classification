
আলজেরিয়ার উত্তরাঞ্চলের একটি শহরে প্রায় ৩০০ মানুষ গতকাল শনিবার প্রকাশ্যে পানাহার করে বাধ্যতামূলক রোজা রাখার আইনের প্রতিবাদ জানিয়েছে। প্রতিবাদীরা বলছে, যাঁরা ধর্মীয় আচরণ পালনে আগ্রহী নন, তাঁদের জন্য এভাবে রোজা রাখার বিষয়টি যন্ত্রণাদায়ক।বার্তা সংস্থা এপির বরাত দিয়ে আল জাজিরা জানায়, উত্তর আফ্রিকায় রমজান মাসে রোজা রাখা বাধ্যতামূলক। এ কারণে পুলিশ চাইলে যে কাউকে গ্রেপ্তারও করতে পারে।গত সপ্তাহে দেশটির কাবিলি অঞ্চলের তিজি-ওজোউ এলাকায় দিনের বেলা পানাহারের কারণে স্থানীয় নিরাপত্তা বাহিনী তিন যুবককে আটক করে এবং জিজ্ঞাসাবাদের জন্য হাজতে পাঠায়। এ ঘটনার প্রতিবাদে গতকাল বিক্ষোভ অনুষ্ঠিত হয়।বিক্ষোভের আয়োজনকারী কাবিলি স্বায়ত্তশাসন আন্দোলনের নেতা বুয়াজিজ আইত চেবিল বলেন, ‘যাঁরা নিজেদের বিশ্বাসের কারণে রোজা রাখতে চান না, তাঁদের বিচার ও সাজা দেওয়ার প্রতিবাদে আমরা বিক্ষোভের আয়োজন করেছি।’আলজেরিয়ার কাবিলি এলাকার বারবার আদিবাসীরা দেশটির সংখ্যাগরিষ্ঠ আরব মুসলমানদের চেয়ে কম ধর্মানুরাগী। অধিকার প্রশ্নে দেশটির আরবদের সঙ্গে বারবারদের সংগ্রাম হাজার বছরের। 
গত বছর কাবিলিবাসীদের যাঁরা রোজা রাখতে রাজি হননি, তাঁদের বিরুদ্ধে ‘ইসলামবিরোধী’ কাজের অভিযোগ এনে শাস্তি দেওয়া হয়েছিল।
আলজিয়ার্স থেকে ১০০ কিলোমিটার দূরের তিজি-ওজোউ এলাকার ভোজে অংশ নেওয়া ব্যক্তিদের বিরুদ্ধে স্থানীয় মানুষ বা কর্তৃপক্ষ কোনো ব্যবস্থা নেয়নি বা বাধা দেয়নি বলে নিশ্চিত করছে আল জাজিরা।
