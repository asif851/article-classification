
সুনন্দা পুশকারের ছেলে শিব মেনন বলেছেন, ‘আমার মায়ের দৃঢ় মানসিকতা ছিল। তিনি আত্মহত্যা করতে পারেন না।’ এক বিবৃতিতে শিব মেনন এ কথা জানান। গতকাল বুধবার ওই বিবৃতি ভারতীয় সংবাদমাধ্যমে প্রকাশিত হয়। এই বিবৃতির মধ্য দিয়ে তিনি প্রয়াত সুনন্দার স্বামী ভারতের মানবসম্পদ প্রতিমন্ত্রী শশী থারুরের পক্ষেই অবস্থান নিলেন বলে মনে হচ্ছে।শিব মেনন তাঁর মায়ের মৃত্যু নিয়ে ইতিমধ্যে প্রকাশিত বিভিন্ন প্রতিবেদন অসত্য ও জঘন্য উল্লেখ করে বলেন, ‘আমার মাকে যাঁরা চিনতেন, আমি বিশ্বাস করি না যে শশী আমার মাকে শারীরিকভাবে নির্যাতন করতে পারেন; আর মেরে ফেলার চেষ্টা করবেন—এটা তো অকল্পনীয়! তাঁদের মধ্যে গভীর ভালোবাসা ছিল।’শিব মেনন আরও বলেন, তাঁর মা মানসিক চাপে ছিলেন। সংবাদমাধ্যমের চাপ, উদ্বেগ ও বিভিন্ন ওষুধের ভুল মিশ্রণ—সব মিলিয়ে তিনি দুর্ভাগ্যজনক পরিস্থিতির মধ্যে পড়েন। তাঁর মৃত্যু ছিল শান্তিপূর্ণ, ঘুমে তিনি শেষনিঃশ্বাস ত্যাগ করেন। টাইমস অব ইন্ডিয়া।
