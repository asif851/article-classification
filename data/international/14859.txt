
চীনের মিং শাসনামলের একটি দুর্লভ চায়ের কাপ আগের সব রেকর্ড ভেঙে নিলামে বিক্রি হয়েছে। চীনামাটির কাপটি ২৭৪ কোটি ৬৭ লাখ ৩০ হাজার টাকায় (তিন কোটি ৬০ লাখ ডলার) বিক্রি হয়েছে। বিবিসি অনলাইনের প্রতিবেদনে জানানো হয়, গত মঙ্গলবার হংকংয়ে ওই নিলাম হয়।আট সেন্টিমিটারের ছোট্ট কাপটি সাংহাইয়ের এক সংগ্রাহক কিনেছেন। ৫০০ বছরেও বেশি পুরোনো কাপটি ‘চিকেন কাপ’ নামে পরিচিত। কাপটি মোরগ, মুরগি ও মুরগির বাচ্চার খচিত। ১৫ শতকের শেষের দিকে কাপটি তৈরি করা হয়েছে।নিলামকারী প্রতিষ্ঠান সদবাই জানিয়েছে, এর আগে ২০১০ সালে চীনের একটি দুর্লভ ফুলদানি রেকর্ডমূল্য তিন কোটি ২০ লাখ ডলারে বিক্রি হয়েছিল।
 
