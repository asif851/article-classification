
আফগানিস্তানের প্রেসিডেন্ট হামিদ কারজাই বলেছেন, তাঁর দেশে ইরাকের মতো ঘটনার পুনরাবৃত্তি হবে না৷ তাই তাঁর দেশে আল-কায়েদা সংশ্লিষ্ট কোনো গ্রুপের প্রত্যাবর্তনের সম্ভাবনাও নেই৷ গতকাল বুধবার বিবিসিতে প্রকাশিত এক সাক্ষাৎকারে হামিদ কারজাই এ কথা বলেন৷২০১৪ সালের শেষ নাগাদ আফগানিস্তান থেকে ন্যাটোর সেনা প্রত্যাহার করা হবে৷ এরপর দেশটিতে সহিংসতা বেড়ে যেতে পারে বলে কোনো কোনো বিশ্লেষক বলছেন৷ ইরাকের মতো ঘটনাও ঘটতে পারে বলে তাঁরা আশঙ্কা প্রকাশ করছেন৷এ নিয়ে প্রশ্নের জবাবে বিদায়ী আফগান প্রেসিডেন্ট বলেন, আফগানিস্তানে আল-কায়েদার আর কোনো অস্তিত্ব নেই৷ তাই এখানে ইরাকের মতো পরিস্থিতি কখনোই হবে না৷১৪ জুন অনুষ্ঠিত প্রেসিডেন্ট নির্বাচনে ভোট দেয় আফগানিস্তানের জনগণ৷ ধারণা করা হচ্ছে, চলতি বছরের আগস্টে উত্তরসূরির হাতে ক্ষমতা ছেড়ে দেবেন হামিদ কারজাই৷ এর মধ্য দিয়ে তাঁর ১৩ বছরের শাসনের অবসান হবে৷ ২০০১ সালে মার্কিন নেতৃত্বাধীন বাহিনী আফগানিস্তানে আগ্রাসন চালানোর পর দেশটির ক্ষমতায় আসেন তিনি৷পর্যবেক্ষকেরা বলছেন, দেশটির পরবর্তী প্রেসিডেন্ট যিনি হবেন, শান্তি প্রতিষ্ঠায় আলোচনা শুরু করতে তাঁকে ভীষণ বেগ পেতে হবে৷ এবার দ্বিতীয় দফায় প্রেসিডেন্ট নির্বাচনে প্রার্থী ছিলেন সাবেক পররাষ্ট্রমন্ত্রী আবদুল্লাহ আবদুল্লাহ ও বিশ্ব ব্যাংকের সাবেক অর্থনীতিবিদ আশরাফ গনি৷আফগান প্রেসিডেন্ট বলেন, তিনি তালেবান জঙ্গিদের সঙ্গে নিয়মিত সংলাপ চালিয়ে যাচ্ছেন৷ চিঠি চালাচালি এবং নিয়মিত বৈঠকও হচ্ছে তাঁদের সঙ্গে৷ তিনি বলেন, চূড়ান্ত শান্তি প্রতিষ্ঠায় তাঁর দেশে অব্যাহত আন্তর্জাতিক সহযোগিতা প্রয়োজন৷
