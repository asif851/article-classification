
উত্তর-পশ্চিম পাকিস্তানের পেশোয়ার শহরের কাছে গতকাল শুক্রবার বাসে বোমা হামলায় কমপক্ষে ১৮ জন নিহত হয়েছেন। বাসটি সরকারি কর্মচারীদের বহন করছিল।বাসটি অফিস ছুটির পর একদল সরকারি কর্মচারী নিয়ে পেশোয়ার শহর থেকে ১৫ কিলোমিটার উত্তর-পূর্বে অবস্থিত গুলবেলায় ফিরছিল। এতে ৭০ জন যাত্রী ছিলেন বলে পুলিশ জানায়। বিস্ফোরণে কমপক্ষে ৩৪ জন আহত হন।প্রাথমিক প্রতিবেদনে বলা হয়, বোমাটি বাসের পেছনে পাতা ছিল। গতকাল বিকেল পর্যন্ত কেউ এ ঘটনার দায় স্বীকার করেনি।পুলিশ বলেছে, বোমাটি বিশেষভাবে সরকারি কর্মকর্তা-কর্মচারীদের মারার জন্যই পাতা হয়। পেশোয়ারের বোমা বিনষ্টকারী দলের প্রধান বলেন, বোমায় ১০/১৫ কেজি বিস্ফোরক ব্যবহার করা হয়েছিল।খাইবার পাখতুনখাওয়া প্রদেশের প্রধান শহর পেশোয়ারে সাম্প্রতিক বছরগুলোতে বহু সন্ত্রাসীহামলার ঘটনা ঘটেছে। এ জন্য তালেবানকে দায়ী করা হয়। গত রোববারই শহরের একটি ঐতিহ্যবাহী গির্জার পাশে দুটি শক্তিশালী বোমা বিস্ফোরণে কমপক্ষে ৮১ জন নিহত হয়। বিবিসি।
