
প্রতিবেশী দক্ষিণ কোরিয়ার সঙ্গে আলোচনা ভেস্তে যাওয়ার পর উত্তর কোরিয়া যুক্তরাষ্ট্রের সঙ্গে উচ্চপর্যায়ের আলোচনার প্রস্তাব দিয়েছে। এ আলোচনার লক্ষ্য হবে পরমাণু কর্মসূচি নিয়ে আলোচনা ও কোরীয় উপদ্বীপের উত্তেজনা হ্রাস। গতকাল রোববার কমিউনিস্ট রাষ্ট্রটির সরকারি গণমাধ্যম এ খবর দিয়েছে।উত্তর কোরিয়ার কেন্দ্রীয় বার্তা সংস্থা (কেসিএনএ) বলেছে, উত্তর কোরিয়ার প্রভাবশালী জাতীয় প্রতিরক্ষা কমিশন এক বিবৃতিতে বলেছে, ‘আঞ্চলিক স্থিতিশীলতা নিশ্চিত করা এবং কোরীয় উপদ্বীপে উত্তেজনা হ্রাসের লক্ষ্যে আমরা উত্তর কোরিয়া ও যুক্তরাষ্ট্রের মধ্যে উচ্চপর্যায়ের আলোচনার প্রস্তাব করছি।’বিবৃতিতে আরও বলা হয়, ‘উত্তর কোরিয়া বেশ কিছু বিষয় নিয়ে আলোচনা করতে ইচ্ছুক। বিশ্বকে পরমাণু অস্ত্রমুক্ত করার ব্যাপারে যুক্তরাষ্ট্রের লক্ষ্যও এর মধ্যে থাকবে।’বিবৃতিতে মন্তব্য করা হয়, এ অঞ্চলে সত্যিই শান্তি ও স্থিতিশীলতা চাইলে যুক্তরাষ্ট্রের উচিত হবে না এ আলোচনার ক্ষেত্রে কোনো পূর্বশর্ত দেওয়া।উত্তর কোরিয়া বলছে, তারা কোরীয় উপদ্বীপকে পরমাণু অস্ত্রমুক্ত করার ব্যাপারে অঙ্গীকারবদ্ধ। তাদের নিজেদের পরমাণু অস্ত্রসম্ভার ‘মার্কিন সামরিক ও পারমাণবিক অস্ত্রের হুমকির’ বিরুদ্ধে আত্মরক্ষার উপায় মাত্র।বিবৃতিতে বলা হয়, বাইরের পারমাণবিক হুমকির ‘পুরোপুরি অবসান না হওয়া পর্যন্ত’ উত্তর কোরিয়ার পরমাণু অস্ত্রধারী দেশের মর্যাদা বহাল রাখা হবে। এতে যুক্তরাষ্ট্রের প্রতি সব ধরনের ‘হুমকি’ বন্ধ করে উত্তর কোরিয়ার ওপর আরোপিত তাদের সব নিষেধাজ্ঞার অবসান ঘটানোর আহ্বান জানানো হয়।বেশ কিছুদিন বিরতির পর দুই কোরিয়ার মধ্যে ১২ ও ১৩ জুন উচ্চপর্যায়ের আলোচনা হওয়ার কথা ছিল। কিন্তু প্রটোকল-সংক্রান্ত বিসংবাদের জের ধরে তা বাতিল হয়ে যায়। এএফপি।
