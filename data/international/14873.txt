
জার্মানির পূর্বাঞ্চলে এইবে নদীতে ফুঁসে ওঠা বন্যার পানির তোড়ে গতকাল রোববার একটি বাঁধ বিধ্বস্ত হয়েছে। এ ঘটনায় ৩৬ হাজারের বেশি লোককে নিরাপদ আশ্রয়ে সরিয়ে নেওয়া হয়। গতকাল রোববার রয়টার্সের খবরে এ কথা জানানো হয়।
খবরে জানানো হয়, বন্যার কারণে এইবে নদীর পানি এখন স্বাভাবিক উচ্চতার পাঁচ মিটার ওপর দিয়ে প্রবাহিত হচ্ছে। নদীর পানি প্রবেশ করায় পূর্ব জার্মানির সাক্সোনি-আনহল্ট রাজ্যের রাজধানী মাগডেবার্গের ২৩ হাজার মানুষকে অন্যত্র যাওয়ার নির্দেশ দিয়েছে প্রশাসন। ওই রাজ্যের ৩৬ হাজার মানুষকে এরই মধ্যে সরিয়ে নেওয়া হয়েছে। মাগডেবার্গের দক্ষিণে অবস্থিত আকেন অঞ্চল থেকে প্রায় আট হাজার মানুষকে বাসে করে সরিয়ে নেওয়া হয়েছে। এ ছাড়া রাজধানী বার্লিনের কাছে ব্রেনডেনবার্গ রাজ্যের বেশ কিছু বন্যাকবলিত লোকজনকে সরিয়ে নেওয়া হয়।
সাক্সোনি-আনহল্ট রাজ্যের স্বরাষ্ট্রমন্ত্রী হোলগার স্টকনেখট জানান, ‘জার্মানোফোবিক ফ্লাড ব্রিগেড নামের’ একটি অপরিচিত দল দেশটির বেশ কয়েকটি বাঁধ ও পরিখার ওপর হামলা চালানোর ঘোষণা দিয়েছে। এর পরিপ্রেক্ষিতে মাগডেবার্গের আকাশসীমা ও ভূমির নিরাপত্তাব্যবস্থা জোরদার করা হয়েছে।
হাঙ্গেরিতে দানিউব নদীর পানির উচ্চতা গতকাল অতীতের সব রেকর্ড অতিক্রম করেছে। দেশটির প্রধানমন্ত্রী ভিক্তর অরবানের বরাত দিয়ে খবরে বলা হয়, রাজধানী বুদাপেস্টকে বন্যার কবল থেকে রক্ষায় পরিখা ও বাঁধগুলোকে আরও মজবুত করা হচ্ছে।
মধ্য ইউরোপে এক সপ্তাহ ধরে চলা বন্যায় জার্মানি, অস্ট্রিয়া, স্লোভাকিয়া, পোল্যান্ড ও চেক প্রজাতন্ত্রে এ পর্যন্ত কমপক্ষে ১২ জন মারা গেছে। এসব এলাকার অনেক শহর ও গ্রাম পানিতে তলিয়ে গেছে। আরও কিছুদিন বৃষ্টিপাত চলবে বলে আবহাওয়ার পূর্বাভাসে জানানো হয়েছে।
