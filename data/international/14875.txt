
মিয়ানমারের রাখাইনে রোহিঙ্গাদের ওপর সহিংসতার নিন্দা জানিয়েছেন শান্তিতে নোবেলজয়ী পাকিস্তানি নারীশিক্ষা আন্দোলনকর্মী মালালা ইউসুফজাই। একই সঙ্গে এই সহিংসতা অবসানের আহ্বান জানিয়েছেন তিনি।
আজ সোমবার দ্য ডন পত্রিকার অনলাইনের প্রতিবেদনে জানানো হয়, রোহিঙ্গা বিষয়ে মালালা টুইটারে তাঁর প্রতিক্রিয়া জানিয়েছেন।  শান্তিতে নোবেল জয়ী মিয়ানমারের গণতন্ত্রপন্থী নেত্রী অং সান সু চি রোহিঙ্গাদের প্রতি তাঁর দেশের লজ্জাজনক আচরণের নিন্দা জানাবেন—এই অপেক্ষায় আছেন বলে উল্লেখ করেছেন মালালা।
মালালা লিখেছেন, এই সহিংসতায় সু চির নিন্দার অপেক্ষায় বিশ্ব, অপেক্ষায় রোহিঙ্গা মুসলমানরা।
রোহিঙ্গাদের নিজেদের নাগরিক বলে অস্বীকার করে আসছে মিয়ানমার। এই প্রেক্ষাপটে মালালার প্রশ্ন, প্রজন্মের পর প্রজন্ম ধরে রোহিঙ্গারা যেখানে বাস করে আসছে, সেই মিয়ানমারেই যদি তাদের আবাস না হয়, তাহলে তাদের আবাস কোথায়?  মিয়ানমারের রোহিঙ্গাদের নাগরিকত্ব দেওয়া উচিত বলে উল্লেখ করেন মালালা।
মিয়ানমারের রাখাইনে দেশটির বাহিনী দমন-পীড়ন ও সাম্প্রদায়িক সহিংসতা চালাচ্ছে। এ অবস্থায় গত প্রায় এক সপ্তাহে হাজারো শরণার্থী বাংলাদেশে এসেছে। এসব শরণার্থীর মধ্যে প্রায় সবাই রোহিঙ্গা মুসলিম।
সম্প্রতি মিয়ানমারের নিরাপত্তা বাহিনীর সীমান্তবর্তী কয়েকটি চৌকিতে হামলার ঘটনা ঘটে। হামলার জন্য মিয়ানমারের সরকার স্থানীয় আরাকান রোহিঙ্গা সালভেশন আর্মিকে দায়ী করে। এরপর থেকে রোহিঙ্গা জনপদে দমন-পীড়ন ও সাম্প্রদায়িক সহিংসতা শুরু হয়। রোহিঙ্গাদের নির্বিচারে হত্যারও অভিযোগ পাওয়া গেছে।
 
