
ফিলিপাইনে গতকাল বুধবার পর্যন্ত দুই দিনের এক সেনা অভিযানে কমপক্ষে ৪০ জন মুসলিম বিদ্রোহী নিহত হয়েছে। শক্তিশালী বোমা তৈরির সরঞ্জামসহ এক বিদ্রোহীকে আটক করা হয়েছে।
আজ বৃহস্পতিবার ফিলিপাইন সেনাবাহিনীর এক কর্মকর্তার বরাত দিয়ে বিবিসির খবরে বলা হয়, মালয়েশিয়ার সঙ্গে নতুন শান্তিচুক্তির বিরোধিতা করলে সেনাবাহিনী দুই দিনব্যাপী বিদ্রোহীদের বিরুদ্ধে অভিযান চালায়।
ফিলিপাইনের প্রেসিডেন্ট তৃতীয় বেনিগনো অ্যাকুইনো বলেন, ‘বাংসামোরো ইসলামিক মুভমেন্টের সদস্যরা ফিলিপাইনের দক্ষিণাঞ্চলের মাগুইনদানাও প্রদেশে হামলা চালালে গ্রামটিকে রক্ষা করার জন্য সেনাবাহিনী অভিযান চালায়।’ তিনি বলেন, ‘সেনাবাহিনীর লক্ষ্য ছিল বিদ্রোহীদের ধ্বংসাত্মক কর্মকাণ্ড করার শক্তিকে প্রতিহত করা।’
মুসলিম বিদ্রোহীরা দেশটির সরকার ও বৃহত্তর মোরো ইসলামিক লিবারেশন ফ্রন্টের মধ্যে শান্তি আলোচনায় বাধা দিতে সংঘাতে জড়িয়ে পড়ে। এ শান্তি আলোচনা গত সপ্তাহে মালয়েশিয়ায় শেষ হয়। 
 
 
 
 
