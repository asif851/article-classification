
পাকিস্তানের লাহোরে ব্যস্ততম ডিফেন্স ওয়াই ব্লকের নির্মাণাধীন ভবনে শক্তিশালী বিস্ফোরণ হয়েছে। এতে কমপক্ষে আটজন নিহত হয়েছে। আহত হয়েছে ২১ জন।
আজ বৃহস্পতিবার ডনের খবরে জানা গেছে, গুলবার্গ এলাকার কাছে আরেকটি বিস্ফোরণ হয়েছে। দ্বিতীয় এই বিস্ফোরণ নিয়ে বিস্তারিত কিছু জানা যায়নি। অবশ্য আইনমন্ত্রী রানা সানাউল্লাহ বলছেন, গুলবার্গে কোনো বিস্ফোরণ হয়নি।
পাঞ্জাবের প্রাদেশিক পুলিশের মুখপাত্র নায়েব হায়দার বলেন, ওয়াই ব্লকে বোমা হামলা হয়েছে। লাহোরের মেয়র ক্যাপ্টেন মুবাশ্বির জাভেদ মালিক বলেন, নির্মাণাধীন ভবনে বিস্ফোরণ হয়েছে।
ওয়াই ব্লকে বেশ কয়েকটি বাণিজ্যিক প্রতিষ্ঠান রয়েছে। এইচবিএল, টনি অ্যান্ড গাই, গ্লোরিয়া জিনস, বম্বে চটপটিসহ বিভিন্ন প্রতিষ্ঠান সেখানে রয়েছে।
টিভি ফুটেজে দেখা গেছে, বিস্ফোরণের পর এসব প্রতিষ্ঠানের দরজা-জানালা ভেঙেচুরে গেছে। চারদিকে ভাঙা জিনিসপত্র ছড়িয়ে পড়েছে। এমনকি কিছুটা দূরে রাস্তার ওপরে রাখা গাড়ির কাচগুলোও ভেঙেচুরে গেছে।
