
নাইজেরিয়ার প্রেসিডেন্ট নির্বাচনে চমকপ্রদ জয় পেয়েছেন বিরোধীদলীয় প্রার্থী সাবেক সামরিক শাসক মোহাম্মাদু বুহারি। ক্ষমতাসীন প্রেসিডেন্ট গুডলাক জোনাথনকে প্রায় ২১ লাখ ভোটের ব্যবধানে হারিয়েছেন তিনি। গতকাল বার্তা সংস্থা রয়টার্স নিজেদের হিসাব দিয়ে এ খবর প্রকাশ করে।রয়টার্সের ওই খবরে বলা হয়, ৩৬টি রাজ্যের ভোট গণনা শেষে এই হিসাব পাওয়া গেছে। বুহারির পক্ষ জানিয়েছে, প্রেসিডেন্ট জোনাথন পরাজয় মেনে নিয়ে বুহারিকে অভিনন্দন জানিয়েছেন। তবে জোনাথনের দল পিপলস ডেমোক্রেটিক পার্টির (পিডিপি) একজন মুখপাত্র এ বিষয়ে কোনো মন্তব্য করতে চাননি।বুহারির দল অল প্রগ্রেসিভ কংগ্রেস (এপিসি) মোট ১ কোটি ৫৪ লাখ ভোট পেয়েছে। বিপরীতে জোনাথনের পিডিপি পেয়েছে ১ কোটি ৩৩ লাখ ভোট।তিন দশক আগে সামরিক অভ্যুত্থানের মাধ্যমে নাইজেরিয়ার ক্ষমতা দখল করেছিলেন মোহাম্মাদু বুহারি। এবার গণতান্ত্রিকভাবে নির্বাচিত হয়ে তিনিই প্রেসিডেন্ট হচ্ছেন।
