
ভারী বৃষ্টিতে ভেসে যাচ্ছে ভারতের মুম্বাই শহর। আজ মঙ্গলবার সারা দিনই টানা বৃষ্টি হয়েছে সেখানে। ফলে শহরের অধিকাংশ রাস্তা ডুবে গেছে পানিতে। বৃষ্টি আর জলাবদ্ধতার কারণে সকাল থেকে শহরজুড়ে সৃষ্টি হয়েছে অসহনীয় যানজটের।
আবহাওয়া দপ্তরের বরাত দিয়ে এনডিটিভির খবরে জানানো হয়েছে, বর্ষা মৌসুমে মুম্বাইয়ে একদিনে স্বাভাবিক যে পরিমাণ বৃষ্টি হয়, আজ তার চেয়ে ৯ গুণ বেশি বৃষ্টি হয়েছে। সকালে মাত্র চার ঘণ্টায় চার ইঞ্চি বৃষ্টি রেকর্ড করা হয়েছে। সারা দিনে ২০০ মিলিমিটার বৃষ্টির ধাক্কায় কার্যত অচল হয়ে পড়ে দেশটির বাণিজ্যিক রাজধানী।
শহরের অধিকাংশ রাস্তা জলমগ্ন হয়ে পড়ায় বেশির ভাগ জায়গায়ই গাড়ি নষ্ট হয়ে অসহনীয় যানজটের সৃষ্টি হয়। বাধাগ্রস্ত হয়েছে ট্রেন চলাচলও। কিছু সময়ের জন্য বিমানবন্দরের সব কার্যক্রমও বন্ধ ছিল। এতে করে বেশ কয়েকটি ফ্লাইট বাতিল করা হয়েছে। দেরিতে উড্ডয়ন করেছে কিছু ফ্লাইট। এ ঘটনার পর সরকারের তরফ থেকে একান্ত প্রয়োজন ছাড়া কাউকে ঘর থেকে বের না হওয়ার জন্য বলা হয়। এ জলাবদ্ধতাকে ২০০৫ সালে মুম্বাইয়ের বন্যার সঙ্গে তুলনা করা হচ্ছে।
আবহাওয়া দপ্তর জানিয়েছে, আগামীকাল বুধবার সকাল পর্যন্ত ভারী বৃষ্টি হতে পারে। এরই মধ্যে শহরের স্কুল-কলেজে ছুটি ঘোষণা করেছে রাজ্য সরকার। পানি অপসারণ করে সড়কগুলো চলাচলের উপযোগী করতে কাজ করছে কর্তৃপক্ষ।
