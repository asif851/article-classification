

নতুন বছর উদ্‌যাপনের উৎসব চলাকালে তুরস্কের ইস্তাম্বুল শহরের একটি নৈশ ক্লাবে বন্দুকধারীর গুলিতে অন্তত ৩৫ জন নিহত হয়েছে। আহত হয়েছে কমপক্ষে ৪০ জন।
বার্তা সংস্থা রয়টার্সের প্রতিবেদনে জানানো হয়, স্থানীয় সময় গতকাল শনিবার দিবাগত রাত সোয়া একটার দিকে এই হামলা হয়।
হামলার সময় নৈশ ক্লাবটিতে কয়েক শ ব্যক্তি অবস্থান করছিল। তারা নতুন বছর উদ্‌যাপনের উৎসবে অংশ নিয়েছিল।
নৈশ ক্লাবে গুলির এই ঘটনাকে ‘সন্ত্রাসী হামলা’ হিসেবে বর্ণনা করেছেন প্রাদেশিক গভর্নর।
গভর্নর বলছেন, এক ব্যক্তি এই হামলা চালিয়েছে।
সিএনএন তুর্ক বলছে, হামলাকারী সান্তা ক্লজের পোশাকে ছিল।
প্রত্যক্ষদর্শী ব্যক্তিদের ভাষ্য, এক হামলাকারী প্রথমে এক পুলিশ সদস্য ও এক বেসামরিক ব্যক্তিকে গুলি করে। পরে সে নৈশ ক্লাবের ভেতরে ঢুকে নির্বিচারে গুলি ছোড়ে। হামলাকারীর হাতে একটি দূরপাল্লার আগ্নেয়াস্ত্র ছিল।
সিএনএন তুর্ক বলছে, হামলার সময় নৈশ ক্লাবটিতে প্রায় ৭০০ মানুষ ছিল বলে ধারণা করা হচ্ছে।
কিছু প্রত্যক্ষদর্শী ব্যক্তির ভাষ্য, হামলাকারী আরবিতে কথা বলছিল।
সন্ত্রাসী হামলার আশঙ্কায় ইস্তাম্বুলে কড়া নিরাপত্তাব্যবস্থা নেওয়া হয়েছিল। শহরে পুলিশের প্রায় ১৭ হাজার সদস্য দায়িত্ব পালন করছিলেন। এর মধ্যেই ইস্তাম্বুলের জনপ্রিয় নৈশ ক্লাবটিতে হামলার ঘটনা ঘটল।
হামলার ঘটনায় নিন্দা জানিয়েছেন মার্কিন প্রেসিডেন্ট বারাক ওবামা। হামলায় নিরীহ মানুষের প্রাণহানিতে শোক জানিয়েছেন তিনি।
