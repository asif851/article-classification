
লস্কর-ই-তাইয়েবার (এলইটি) তিন জঙ্গিকে গতকাল শনিবার বনগাঁর মহকুমা আদালত ফাঁসির আদেশ দিয়েছেন। তাঁরা হলেন মহম্মদ ইউনুস, আবদুল্লা ও মোজাফফর আহমেদ। বনগাঁ আদালতের বিচারক বিনয় কুমার পাঠক এই ফাঁসির আদেশ দেন।
আদালত সূত্রে প্রকাশ, ২০০৭ সালের ৪ এপ্রিল চার জঙ্গি করাচি থেকে ঢাকা হয়ে বেনাপোল সীমান্ত দিয়ে পশ্চিমবঙ্গে ঢোকেন। বিএসএফ গোপন সূত্রে খবর পেয়ে বনগাঁর ছয়ঘরিয়া এলাকার পরিত্যক্ত একটি বাড়ি থেকে গ্রেপ্তার করে ওই চারজনকে। এরপর তাঁদের তুলে দেওয়া হয় বনগাঁ থানার হাতে। এক বছর পর মামলার তদন্তভার নেয় সিআইডি পুলিশ। তাঁদের কাছ থেকে ভুয়া পাসপোর্ট, ভোটার কার্ড, ভারতের বিভিন্ন মানচিত্রসহ নানা ধরনের নথি উদ্ধার করা হয়। পুলিশের দাবি, তাঁরা কাশ্মীরের সেনাঘাঁটিতে হামলা চালানোর জন্য ছক করেছিলেন।
চার জঙ্গির মধ্যে দুজন পাকিস্তানি এবং দুজন ভারতীয়। এর মধ্যে একজন ভারতীয় জঙ্গি মুম্বাইয়ের একটি আদালতে নিয়ে যাওয়ার পথে ট্রেন থেকে পালিয়ে যান। বাকি তিনজনকে দেশদ্রোহ ও জঙ্গি কার্যকলাপের সঙ্গে যুক্ত থাকার অভিযোগে ফাঁসির আদেশ দেওয়া হয়। মহম্মদ ইউনুস ও আবদুল্লার বাড়ি পাকিস্তানের করাচিতে এবং মোজাফফর আহমেদের বাড়ি পাঞ্জাবে। অপর জঙ্গি হায়দরাবাদের মক্কা মসজিদের বিস্ফোরণ কাণ্ডের প্রধান অভিযুক্ত আওরঙ্গাবাদের বাসিন্দা শেখ সমীর।
২০১৪ সালে এই চার জঙ্গিকে মুম্বাইয়ের একটি আদালতে নিয়ে যাওয়ার সময় ট্রেন থেকে পালিয়ে যান শেখ সমীর। তাঁকে এখনো খুঁজছে পুলিশ। তাঁদের একজন ছিলেন লস্করের আত্মঘাতী বাহিনীর সদস্য। গত মঙ্গলবার বনগাঁ আদালত তিন জঙ্গিকে দোষী সাব্যস্ত করেন। গতকাল তাঁদের ফাঁসির আদেশ দেন বিচারক।
আদালতের সরকারি আইনজীবী সমীর দাস বলেন, তিনজনই লস্কর-ই-তাইয়েবার প্রশিক্ষণপ্রাপ্ত জঙ্গি। আদালত এই অপরাধের জন্য তিনজনকেই ফাঁসির আদেশ দিয়েছেন। যদিও তিন জঙ্গি আদালতের কাছে সাজা কমানোর আবেদন করেছিলেন। কিন্তু আদালত সেই আবেদন খারিজ করে তাঁদের ফাঁসির আদেশ দেন।
