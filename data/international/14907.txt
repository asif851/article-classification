
দুর্নীতির অভিযোগে পাবলিক ওয়ার্কস ডিপার্টমেন্টের (পিডব্লিউডি) বিরুদ্ধে তদন্ত শুরুর সিদ্ধান্তের কথা জানিয়েছেন ভারতের রাজধানী দিল্লির মুখ্যমন্ত্রী অরবিন্দ ডি কেজরিওয়াল। অনলাইন নিউজ পোর্টাল ‘জান্তা কা রিপোর্টার’-এ প্রকাশিত একটি খবরের ভিত্তিতে গতকাল রোববার তিনি এ সিদ্ধান্ত নেন। ওই খবরে বলা হয়, কোনো কাজ না হওয়া সত্ত্বেও সড়ক ও নালা সংস্কার-সংক্রান্ত একটি বিল পরিশোধ করেছে পিডব্লিউডি। হিন্দি নিউজ চ্যানেল আজ তকের উদ্ধৃতি দিয়ে ওই নিউজ পোর্টাল খবরটি প্রকাশ করে। পোর্টালের পক্ষ থেকে দাবি করা হয়, তাদের কাছে এ-সংক্রান্ত সব তথ্যপ্রমাণ আছে। ওই সংবাদের ভিত্তিতে এক টুইটার বার্তায় কেজরিওয়াল লেখেন, ‘দয়া করে আমাকে সব তথ্যপ্রমাণ পাঠান।’ 
 
