

শক্তিশালী ভূমিকম্পে গতকাল শনিবার লন্ডভন্ড হয়ে গেছে হিমালয় কন্যা নেপালের অনেক এলাকা। রিখটার স্কেলে ওই ভূমিকম্পের মাত্রা ছিল ৭ দশমিক ৮। এতে নেপাল, ভারত ও চীনে নিহত হয়েছে এক হাজার দুই শতাধিক মানুষ। নেপালে ৮০ বছরের বেশি সময়ের মধ্যে সবচেয়ে ভয়াবহ ভূমিকম্প এটি।নেপালের পুলিশের মুখপাত্র কমল সিং বাম গত রাতে জানান, নিহতের সংখ্যা ১ হাজার ১৭০ জন ছাড়িয়ে গেছে। সরকারি সূত্র বলছে, দুর্ঘটনায় বিধ্বস্ত বহু বাড়িঘরের নিচে অনেক মানুষ চাপা পড়ে আছে। নেপালের বাইরে বাংলাদেশ, ভারত, চীন ও পাকিস্তানের বিস্তীর্ণ অঞ্চলজুড়ে এ ভূমিকম্প অনুভূত হয়। খবর এএফপি, রয়টার্স, বিবিসি এবং সিএনএনের। নেপালের রাজধানী কাঠমান্ডু এবং এর উত্তর-পশ্চিমে অবস্থিত পোখারা নগরের মাঝামাঝি লামজুং ভয়াবহ এ ভূমিকম্পের উৎসস্থল বলে জানিয়েছে যুক্তরাষ্ট্রের জিওলজিক্যাল সার্ভে (ইউএসজিএস)। ওই সংস্থার মতে, গতকাল দুপুরে নেপালে মোট ১৫ বার ভূকম্পন অনুভূত হয়। ভূমিকম্পে রাজধানী কাঠমান্ডুতেই কয়েক শ লোকের প্রাণহানি ঘটেছে বলে জানা গেছে। নেপালে ভূমিকম্প শুরু হওয়ার সঙ্গে সঙ্গে হাজার হাজার ভয়ার্ত মানুষ বাড়িঘর ছেড়ে খোলা আকাশের নিচে এসে দাঁড়ায়। বহু প্রাণহানি ছাড়াও ধ্বংস হয়েছে অনেক ঐতিহাসিক স্থাপনা। এর মধ্যে কাঠমান্ডুর ধারাহারা বা ভীমসেন টাওয়ার একটি। ১৮৩২ সালে নির্মিত এই ভবনটি গুঁড়িয়ে গেছে। কাঠমান্ডু আন্তর্জাতিক বিমানবন্দরও ভূমিকম্পের আঘাতে ক্ষতিগ্রস্ত হয়েছে। দুর্গম ও দূরত্বের কারণে ভূমিকম্পের উৎপত্তিস্থলের আশপাশে কী ধরনের ক্ষতি হয়েছে, সে সম্পর্কে তাৎক্ষণিকভাবে বিস্তারিত কিছু জানা যায়নি। সেখানে মৃতের সংখ্যা অনেক হবে বলে আশঙ্কা করা হচ্ছে। তবে নেপালের তথ্যমন্ত্রী মিনেন্দ্র রিজাল বলেছেন, ভূমিকম্পের উৎসস্থলে ব্যাপক ক্ষতি হয়েছে। তিনি বলেন, ‘আন্তর্জাতিক নানা সংস্থার কাছে আমরা জরুরি সহায়তা চাই।’ গতকালের এ ভূমিকম্পে ভারতে নিহত হয়েছে অন্তত ৪২ জন। চীনের তিব্বত অঞ্চলে নিহত হয়েছে অন্তত ১৩ জন।নেপালের ভূমিকম্পের ব্যাপক ক্ষয়ক্ষতির পরিপ্রেক্ষিতে ভারতের প্রধানমন্ত্রী নরেন্দ্র মোদি গতকাল রাজধানী নয়াদিল্লিতে জরুরি ভিত্তিতে উচ্চপর্যায়ের বৈঠক ডাকেন। মোদি পরে এক টুইটার বার্তায় জানান, তিনি নেপালের প্রধানমন্ত্রী সুশীল কৈরালাকে পাশে থাকার প্রতিশ্রুতি দিয়েছেন।তাৎক্ষণিকভাবে উদ্ধার ও ত্রাণ সহযোগিতা পাঠানোর ঘোষণা দিয়েছে যুক্তরাষ্ট্র ও ইউরোপীয় ইউনিয়নসহ বিশ্বের অনেক দেশ।এভারেস্টে তুষারধসে নিহত ৮: ভূমিকম্পের কারণে গতকাল নেপালে অবস্থিত বিশ্বের সর্বোচ্চ পর্বতশৃঙ্গ মাউন্ট এভারেস্টে তুষারধসের ঘটনা ঘটেছে। এতে অন্তত ১০ জন নিহত হয়েছে।
