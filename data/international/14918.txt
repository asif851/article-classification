
যুক্তরাষ্ট্রের দক্ষিণাঞ্চলে গত বুধবার বিরল শীতকালীন ঝড়ের পর পুরো অঞ্চল বরফাচ্ছাদিত হয়ে গেছে। এতে অন্তত ছয়জনের মৃত্যুর খবর পাওয়া গেছে। কয়েকটি অঙ্গরাজ্যের যোগাযোগব্যবস্থা ভেঙে পড়েছে। বাতিল করা হয়েছে বিশ্বের ব্যস্ততম বিমানবন্দরের শত শত ফ্লাইট।টেক্সাস থেকে জর্জিয়া হয়ে উত্তর ও দক্ষিণ ক্যারোলাইনা অঙ্গরাজ্য পর্যন্ত বিস্তৃত এলাকায় গত মঙ্গলবার ওই বরফ ঝড় শুরু হয়। গত বুধবার পর্যন্ত তা অব্যাহত ছিল। যুক্তরাষ্ট্রের এই এলাকাগুলোতে বরফ বা তুষার ঝড় তেমন হয় না বললেই চলে।আটলান্টায় বুধবার গাড়ি নিয়ে বের হওয়া মানুষজন ব্যাপক ভোগান্তিতে পড়েন। বরফের কারণে তাঁদের অনেকে সড়কে আটকা পড়েন। এর মধ্যে ছিল স্কুলপড়ুয়া শিশুরাও। অনেককে প্রায় ১৮ ঘণ্টা এভাবে রাস্তায় কাটাতে হয়েছে। আটলান্টার মেয়র কাসিম রিড জানান, শহরটিতে ৭৯১টি সড়ক দুর্ঘটনার খবর পাওয়া গেছে। তবে কেউই গুরুতর আহত হয়নি।বরফ ঝড়ের কারণে যে ছয়জনের মৃত্যু হয়েছে, তাদের মধ্যে পাঁচজনই আলাবামার; অন্যজন জর্জিয়ার। হিউস্টন থেকে আটলান্টার বিমানবন্দরগুলোর কয়েক হাজার ফ্লাইট বাতিল করা হয়। হার্টসফিল্ড-জ্যাকসন আটলান্টা বিমানবন্দরে গত বুধবার প্রায় ৫০০ ফ্লাইট বাতিল করা হয়। রয়টার্স।
