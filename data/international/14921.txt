
সুইডেনের স্টকহোমে ৭ এপ্রিলে হামলার দায় স্বীকার করেছেন গ্রেপ্তার সন্দেহভাজন রাখমত আকিলোভ। ৩৯ বছর বয়সী এই উজবেক নাগরিক মানুষের ভিড় মাড়িয়ে ডিপার্টমেন্ট স্টোরে ট্রাক ঢুকিয়ে দেওয়ার ঘটনায় গ্রেপ্তার ছিলেন। খবর এএফপির।
আইনজীবী জোহান এরিকসন আদালতে শুনানিতে বলেন, রাখমত সন্ত্রাসী হামলার কথা স্বীকার করেছেন।
কড়া নিরাপত্তার মধ্যে রাখমতকে মঙ্গলবার স্টকহোমের আদালতে হাজির করা হয়। পুলিশ বলছে, জিহাদি কর্মকাণ্ডের প্রতি আগ্রহী মনোভাব রাখমতের। তিনি আইএসের সমর্থক।
গত শুক্রবারের ওই হামলায় চারজন নিহত এবং ১৫ জন আহত হন।
যে ট্রাকটি দিয়ে হামলা চালানো হয়, সেটি সুইডেনের স্পেনড্রাপস নামের একটি কোম্পানির। প্রতিষ্ঠানটি বলেছে, গতকালই একটি রেস্তোরাঁয় পণ্য সরবরাহ করতে গিয়ে ট্রাকটি ছিনতাই হয়।
রাখমতের দেশটিতে স্থায়ীভাবে বসবাসের আবেদন প্রত্যাখ্যাত হয়েছিল। দেশটির পুলিশপ্রধান জোনাস হাইসিং সাংবাদিকদের বলেন, ৩৯ বছর বয়সী উজবেকিস্তানের ওই নাগরিক ২০১৪ সালে স্থায়ীভাবে বসবাসের অনুমতি চেয়ে সুইডিশ কর্তৃপক্ষের কাছে আবেদন করেছিলেন। দেশের অভিবাসন সংস্থা ২০১৬ সালের জুন মাসে আবেদনটি প্রত্যাখ্যান করে এবং তাঁকে সুইডেন থেকে বহিষ্কারের সিদ্ধান্ত নেয়। তিনি আরও বলেন, অভিবাসন সংস্থা ২০১৬ সালের ডিসেম্বর মাসে ওই ব্যক্তিকে জানায়, সুইডেন ত্যাগ করতে তাঁর হাতে আর মাত্র চার সপ্তাহ সময় রয়েছে। চলতি বছরের ফেব্রুয়ারি মাসে সিদ্ধান্তটি বাস্তবায়নের জন্য পুলিশের কাছে বিষয়টি হস্তান্তর করা হয়। এরপরই ওই ব্যক্তি আত্মগোপন করেন।
ট্রাক নিয়ে সম্প্রতি হামলার ঘটনা ঘটেছে ফ্রান্সের নিস, জার্মানির বার্লিন ও যুক্তরাজ্যের লন্ডনে। এর মধ্যে নিসে গত ১৪ জুলাই বাস্তিল দিবসের এক অনুষ্ঠানে বিপুলসংখ্যক মানুষের ভিড়ের মধ্যে ট্রাক তুলে দিলে নিহত হন অন্তত ৮৬ জন। এ হামলার দায় স্বীকার করে জঙ্গিগোষ্ঠী আইএস। আর লন্ডনে গত ২২ মার্চ ব্রিটিশ পার্লামেন্ট লাগোয়া সেতুতে লোকজনের ওপর তুলে দেওয়া হয় একটি প্রাইভেট কার। এতে নিহত হন চারজন। পরে হামলাকারী পার্লামেন্ট প্রাঙ্গণে ঢুকে ছুরিকাঘাতে হত্যা করেন এক পুলিশ কর্মকর্তাকে। পুলিশের গুলিতে নিহত হন হামলাকারী।
 
