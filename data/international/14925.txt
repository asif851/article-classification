
ভারতের অভিনেত্রী ও লোকসভার সদস্য হেমা মালিনী সম্পর্কে আপত্তিকর মন্তব্য করে বেকায়দায় পড়েছেন মহারাষ্ট্রের বিধায়ক বাচ্চু কাদু।
আজ শুক্রবার এনডিটিভির এক প্রতিবেদনে বলা হয়েছে, মহারাষ্ট্রে কৃষকদের আত্মহত্যার বিষয়ে স্বতন্ত্র বিধায়ক বাচ্চু কাদু বলেছেন, ‘মানুষ বলে থাকে, কৃষকেরা আত্মহত্যা করেন, কারণ তাঁরা মদপান করেন।...এটা সত্য নয়। মদ কে না পান করেন? বিধানসভার সদস্য, সাংসদ ও সাংবাদিকদের ৭৫ শতাংশই মদ পান করেন। হেমা মালিনী দৈনিক মদ পান করেন। তিনি কি আত্মহত্যা করেছেন?’
গতকাল বৃহস্পতিবার মহারাষ্ট্র রাজ্যের নানদেদ শহরে এক সমাবেশে সাংবাদিকদের সঙ্গে কথা বলার সময় বাচ্চু কাদু এ মন্তব্য করেন। মদপানের সঙ্গে আত্মহত্যার সম্পর্ক পুরোপুরি ভুল—এ কথা উল্লেখ করে বাচ্চু কাদু আরও বলেন, ‘মূলত, কৃষকের আত্মহত্যার জন্য অর্থের অভাব দায়ী।’
তবে কৃষকের আত্মহত্যার বিষয়ে তিনি যা যা বলেছেন, তার সবটাকে ছাপিয়ে গেছে হেমা মালিনী সম্পর্কে তাঁর মন্তব্যটি। কিংবদন্তি এই অভিনেত্রী উত্তর প্রদেশের মথুরা থেকে নির্বাচিত ক্ষমতাসীন দল বিজেপির সাংসদ।
৪৬ বছর বয়সী বাচ্চু কাদু এর আগে নানা বিতর্কিত মন্তব্য করে আলোচনায় এসেছিলেন। এর আগে সরকারি এক কর্মকর্তাকে লাঞ্ছিত করায় গ্রেপ্তার হয়েছিলেন তিনি।২০০৬ সালে ভিদারভাতে একটি পানির ট্যাংকের ওপরে উঠে বাচ্চু কাদু লাফিয়ে পড়ে আত্মহত্যার হুমকি দিয়েছিলেন। কৃষকদের আত্মহত্যার বিষয়ে সরকারের নজর কাড়তে তিনি ওই কাজ করেছিলেন। তবে ঘটনাক্রমে ওই কাজটিও তিনি করেছিলেন হেমা মালিনী অভিনীত তাঁর অন্যতম জনপ্রিয় বলিউড চলচ্চিত্র ‘শোলে’ থেকে অনুপ্রাণিত হয়ে।
সরকারি পরিসংখ্যান অনুযায়ী, ২০১৪ সালে ভারতে মোট ৫ হাজার ৬৫০ জন কৃষক আত্মহত্যা করেন। এরই অর্ধেকের বেশি কৃষক আত্মহত্যা করেন কেবল মহারাষ্ট্র রাজ্যে। চলতি বছরে মহারাষ্ট্রের কেবল মারাথাওয়াদা অঞ্চলেই আত্মহত্যা করেছেন ২০০ জন কৃষক।
 
 
