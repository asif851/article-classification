
মহাত্মা গান্ধী সম্পর্কে বেফাঁস মন্তব্য করে দলকে বিপাকে ফেললেন ভারতের ক্ষমতাসীন বিজেপির সর্বভারতীয় সভাপতি অমিত শাহ। ফলে শুধু কংগ্রেসই নয়, বিরোধীরাও সমালোচনায় মুখর।
কংগ্রেসের সমালোচনা করতে গিয়ে শনিবার ছত্তিশগড়ের রাজধানী রায়পুরে এক অনুষ্ঠানে গান্ধীজিকে অমিত শাহ ‘চতুর বানিয়া’ বলে অভিহিত করেন, যার অর্থ ‘ধূর্ত ব্যাপারী’।গান্ধীজিকে সম্ভবত ‘বুদ্ধিমান’ বলতে গিয়ে অমিত শাহ ‘চতুর’ শব্দটি ব্যবহার করে ফেলেন। কেননা, বিজেপি সভাপতির কথায়, স্বাধীনতা লাভের পর কংগ্রেস দল তুলে দেওয়ার প্রয়োজনীয়তার কথা গান্ধীজি বারবার বলতেন। অমিত শাহর কথায়, এখন অবশ্য কংগ্রেসের কেউ কেউ সেই অসমাপ্ত কাজ শেষ করার চেষ্টা চালাচ্ছেন।ক্ষমতায় আসার পর থেকেই প্রধানমন্ত্রী নরেন্দ্র মোদি ‘কংগ্রেসমুক্ত ভারত’ গড়ার কথা বারবার বলে আসছেন। এই কাজে অমিত শাহ তাঁর সঙ্গী। পরবর্তী ভোটের জন্য দলকে তৈরি করতে তিনি গোটা দেশ ঘুরতে শুরু করেছেন। ছত্তিশগড় সফর তারই অঙ্গ। এই রাজ্যে শাসক বিজেপির প্রধান চ্যালেঞ্জার কংগ্রেস। সেখানেই এই বিতর্ক।দিল্লিতে আজ তড়িঘড়ি সংবাদ সম্মেলন ডেকে কংগ্রেস মুখপাত্র রণদীপ সুরজেওয়ালা বলেন, স্বাধীনতাসংগ্রামে কুটোটি নেড়ে যে দল সাহায্য করেনি, তারা মহান স্বাধীনতাসংগ্রামীদের অপমান করতে নেমেছে। তিনি বলেন, স্বাধীনতার আগে দেশভাগের জন্য হিন্দু মহাসভা ও সংঘ পরিবারকে ব্রিটিশরা ব্যবহার করেছিল। স্বাধীনতার এত বছর পর এখন তারা গুটি কয়েক বড় ব্যবসায়ীর হাতে ব্যবহৃত হচ্ছে। পশ্চিমবঙ্গের মুখ্যমন্ত্রী মমতা বন্দ্যোপাধ্যায় টুইট করে বলেন, মহাপুরুষদের সম্পর্কে কথা বলতে গেলে সবার উচিত ভাষার প্রতি নজর রাখা। শ্রদ্ধাবনত হওয়া।কংগ্রেস সহসভাপতি রাহুল গান্ধী কোনো মন্তব্য করেননি। কিন্তু তিনি গান্ধীজির ছবি দিয়ে তাঁরই এক বাণী টুইট করেন। তাতে লেখা, ‘যখন হতাশ হই, তখন দেখি, ইতিহাসে সব সময় ভালোবাসা ও সত্যেরই জয় হয়েছে। মনে রেখো, অত্যাচারী ও খুনিরা সব সময়েই থাকে। একটা সময় মনে হয় তারা অজেয়। কিন্তু শেষে তাদের পতন ঘটে।’সাম্প্রতিক কৃষক অসন্তোষ এমনিতেই বিজেপিকে কিছুটা অস্বস্তিজনক অবস্থায় ফেলেছে। গান্ধীজি সম্পর্কে মন্তব্য সেই অস্বস্তি বাড়িয়ে তুলল।
