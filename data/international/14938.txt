
অনেকের চোখেই মার্কিন সামরিক বাহিনীর সাবেক সদস্য ব্র্যাডলি ম্যানিং একজন বীর। নিজের জীবনকে ঝুঁকির মধ্যে ফেলে সত্য প্রকাশ করেছেন তিনি। কিন্তু নিঃসঙ্গ এই সৈনিকের অতীত জীবনের প্রতিকূলতা অনেকের কাছেই অজানা।স্বদেশের বিরুদ্ধে গুপ্তচরবৃত্তি ও তথ্য চুরির অপরাধে ম্যানিংয়ের ৩৫ বছরের কারাদণ্ড হয়েছে। ২১ আগস্ট যুক্তরাষ্ট্রের মেরিল্যান্ড অঙ্গরাজ্যের ফোর্ট মিডে এক সামরিক আদালতে এ রায় ঘোষণা করা হয়।সাড়াজাগানো ওয়েবসাইট উইকিলিকসকে লাখ লাখ গোপন নথি সরবরাহের অভিযোগে সামরিক আদালতে বিচার হয় ম্যানিংয়ের। ২৫ বছর বয়স্ক ম্যানিং এই অভিযোগ স্বীকার করে কয়েক দিন আগে আদালতে দুঃখ প্রকাশও করেছেন। ব্র্যাডলি ম্যানিংয়ের পক্ষে-বিপক্ষে অনেকেই অবস্থান নিয়েছেন। অনেক মতে, যুক্তরাষ্ট্রের গোপন নথি ফাঁস করে সঠিক কাজই করেছেন ম্যানিং।দ্য গার্ডিয়ান পত্রিকার প্রতিবেদনে জানানো হয়, সামরিক আদালতে শুনানির সময় ম্যানিংয়ের জীবনের অনেক বেদনাময় অধ্যায় উঠে এসেছে। অবহেলা, একাকিত্ব, পারিবারিক কলহ, লিঙ্গ সমস্যাসহ নানা প্রতিকূলতার মধ্য দিয়ে বেড়ে উঠেছেন ম্যানিং।ম্যানিংয়ের আইনজীবীরা আদালতে দাবি করেন, জন্মের আগে থেকে ম্যানিংয়ের প্রতিকূল জীবনের শুরু। ম্যানিংয়ের মা-বাবা ছিলেন মদ্যপ। গর্ভে থাকা অবস্থায়ও তাঁর মা প্রচুর মদ পান করতেন। এর নেতিবাচক প্রভাব নবজাতক ম্যানিংয়ের স্বাস্থ্যের ওপর পড়ে।
বোন ক্যাসি মেজর দাবি করেন, ম্যানিংয়ের যত্নের ব্যাপারে তাঁর বাবা-মা ছিলেন খুব উদাসীন। বাবা-মায়ের স্নেহ-ভালোবাসা ছাড়া চরম অবহেলায় বেড়ে উঠেছেন তিনি। ম্যানিংয়ের জন্মের পরও তাঁর বাবা-মা অ্যালকোহলের নেশায় বুঁদ হয়ে থাকতেন। ফলে ছোট ভাইয়ের সব দেখাশোনা বোনকেই করতে হয়।
এক সময় ম্যানিংয়ের বাবা-মা ওকলাহোমাতে বসবাস শুরু করেন। সেখানে তাঁদের কোনো প্রতিবেশী ছিল না বললেই চলে। এতে একটি বিচ্ছিন্ন ও বন্ধুহীন পরিবেশ পায় ম্যানিং।
একপর্যায়ে বিরক্ত হয়ে মেজর তাঁর বাবা-মাকে ছেড়ে চলে যান। তখন ম্যানিং আরও একা হয়ে পড়েন।
১২ বছর বয়সে ম্যানিংয়ের বাবা-মায়ের বিচ্ছেদ হয়। মা সুসান আত্মহত্যার চেষ্টা করেন। পরে চার বছর মায়ের সঙ্গেই কাটান তিনি।
২০০৫ সালে ১৭ বছর বয়সে বাবা ও সত্মায়ের কাছে ফিরে আসেন তিনি। কিন্তু নিজেকে মানাতে পারেননি। এক বছরের মধ্যেই সেখান থেকে চলে আসেন। আর্থিক অনটন, লিঙ্গ জটিলতাসহ নানা ঝামেলা থেকে মুক্তি পেতে ২০০৭ সালে সামরিক বাহিনীতে যোগ দেন ম্যানিং। ইরাক যুদ্ধে অংশ নেওয়ার সময় তিনি মার্কিন সরকারের লাখ লাখ গোপন নথি উইকিলিকসের কাছে সরবরাহ করেন।
