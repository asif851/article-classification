
ভারতনিয়ন্ত্রিত জম্মু ও কাশ্মীরে অমরনাথ যাত্রায় যাওয়া পুণ্যার্থীবাহী একটি বাস রাস্তার পাশের গভীর খাদে পড়ে অন্তত ১৬ জন নিহত হয়েছেন। আহত হয়েছেন ৩০ জন।
টাইমস অব ইন্ডিয়ার প্রতিবেদনে বলা হয়, আজ রোববার সকালে জম্মু ও কাশ্মীরে রামবান জেলার বানিহাল এলাকায় জম্মু-শ্রীনগর সড়কে এ দুর্ঘটনা ঘটে।
রামবান জেলার জ্যেষ্ঠ পুলিশ সুপার মোহন লাল বলেন, বাসটি অমরনাথ যাত্রায় যাওয়ার উদ্দেশে পুণ্যার্থীদের নিয়ে শ্রীনগরের দিকে যাচ্ছিল। বানিহাল এলাকার নাচিলানা সেনা ক্যাম্পের কাছে জম্মু-শ্রীনগর সড়কে নিয়ন্ত্রণ হারালে বাসটি গড়িয়ে পাশের গভীর খাদে পড়ে যায়। এতে এই হতাহতের ঘটনা ঘটে। আহত ব্যক্তিদের উদ্ধার করে স্থানীয় হাসপাতালে পাঠানো হয়েছে। এঁদের মধ্যে আশঙ্কাজনক অবস্থায় ১৯ জনকে বিমানে করে নিয়ে যাওয়া হয়েছে। আট পুণ্যার্থী সামান্য আহত হয়েছেন।
এ ঘটনায় দেশটির প্রধানমন্ত্রী নরেন্দ্র মোদি, কেন্দ্রীয় স্বরাষ্ট্রমন্ত্রী রাজনাথ সিং এবং জম্মু ও কাশ্মীরের মুখ্যমন্ত্রী মেহবুবা মুফতি গভীর শোক প্রকাশ করেছেন।
এক টুইট বার্তায় প্রধানমন্ত্রী নরেন্দ্র মোদি বলেন, ‘বাস দুর্ঘটনায় অমরনাথ যাত্রায় অংশ নিতে যাওয়া পুণ্যার্থীদের নিহত হওয়ার ঘটনায় গভীরভাবে শোকাহত। তাঁদের পরিবারের প্রতি সমবেদনা।’
গত সোমবার জম্মু ও কাশ্মীরে সন্ত্রাসীদের গুলিতে অমরনাথ যাত্রায় অংশ নিতে যাওয়া আট পুণ্যার্থী নিহত ও ডজন খানেক আহত হন। অনন্তনাগ জেলায় পুণ্যার্থীদের একটি বাস লক্ষ্য করে সন্ত্রাসীরা গুলি ছুড়লে এই হতাহতের ঘটনা ঘটে।
