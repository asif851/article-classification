
ইতালির ল্যাম্পেডুসা দ্বীপের কাছে আজ বৃহস্পতিবার এক নৌকাডুবিতে অন্তত ৮২ জন নিহত হয়েছে। রয়টার্সের খবরে বলা হয়, নৌকাটি অভিবাসীদের নিয়ে আফ্রিকা থেকে ইতালিতে যাচ্ছিল। ল্যাম্পেডুসা ইতালির স্বায়ত্তশাসিত এলাকা সিসিলির অন্তর্গত।সরকারি কর্মকর্তা ও উদ্ধারকারীরা বলছেন, এখনো অনেক যাত্রী নিখোঁজ রয়েছে। ল্যাম্পেডুসার মেয়র গুসি নিকোলিনি বলেন, এখন পর্যন্ত যে ৮২টি মৃতদেহ উদ্ধার করা হয়েছে, সেগুলোর বেশির ভাগই সোমালি ও ইরিত্রীয়দের। মৃতের সংখ্যা বাড়তে পারে। তাই দ্বীপের তীরে সতর্ক দৃষ্টি রাখা হচ্ছে। গুসি আরও বলেন, ‘ঘটনাটি ভয়ংকর। যেন একটা গোরস্থান। এখনো মৃতদেহ উদ্ধার করা হচ্ছে।’কোস্ট গার্ড বাহিনী বলছে, নৌকাটি যখন ডুবে যায়, তখন সেটিতে ৪০০ থেকে ৫০০ জন অভিবাসী ছিল। এখন পর্যন্ত ১৫০ জনকে উদ্ধার করা হয়েছে।আফ্রিকা থেকে প্রতিবছর হাজার হাজার অভিবাসী অনিরাপদভাবে ও গাদাগাদি করে নৌকায় করে ইতালিতে পাড়ি দেয়। বেশির ভাগ অভিবাসী যায় ল্যাম্পেডুসা হয়ে। এ দ্বীপটি আকারে ছোট তবে তিউনিসিয়া থেকে ১১৩ কিলোমিটার দূরে। তিউনিসিয়াই দ্বীপটির সবচেয়ে কাছের ভূখণ্ড।সিরিয়ায় গৃহযুদ্ধ শুরুর পর এ বছর অভিবাসীর সংখ্যা বেড়েছে। বেশির ভাগ অভিবাসী এখন মিসর থেকে সিসিলি হয়ে ইতালিতে যায়।সরকারি কর্মকর্তারা জানান, কোস্ট গার্ড ও পুলিশের চারটি নৌকা এবং দুটি হেলিকপ্টার ওই এলাকায় উদ্ধার তত্পরতা চালাচ্ছে। জলের উপরিতল থেকে ২০ মিটার গভীরে একটি ডুবে যাওয়া নৌকার অস্তিত্ব পাওয়া গেছে। ওই যানটি অগ্নিকাণ্ডে ক্ষতিগ্রস্ত হওয়ার পর ডুবে যায়।ইতালির পরিবহনমন্ত্রী মোরিজিও লুপি এক বিবৃতিতে জানিয়েছেন, তিনি কিছুক্ষণ পর পর উদ্ধারকাজের অগ্রগতির খবর জাতিকে জানিয়ে দেবেন। কোস্ট গার্ডের কর্মকর্তা ফ্লোরিয়ানা সেগ্রেটো জানিয়েছেন, তাঁরা উদ্ধারকাজ জারি রেখেছেন।
