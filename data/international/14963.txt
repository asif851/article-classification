
মিনায় পদদলিত হয়ে সাত শতাধিক হাজির মৃত্যুর পরিপ্রেক্ষিতে সৌদি আরবের বাদশা সালমান হজ নিরাপত্তা ব্যবস্থা পুনর্নিরীক্ষণের আদেশ দিয়েছেন। এরই মধ্যে ঘটনা তদন্তে সরকারের পক্ষ থেকে একটি কমিশন গঠন করা হয়েছে। খবর বিবিসি ও এএফপির।বাদশাহ সালমান বলেন, হাজিদের হজের আনুষ্ঠানিকতা সংশ্লিষ্ট চলাচল ব্যবস্থাপনায় যে সংগঠন নিয়োজিত তা আরও উন্নত করা দরকার। এএফপির খবরে বলা হয়, হজ কমিটির প্রধান যুবরাজ মোহাম্মদ বিন নায়েফ এ ঘটনা তদন্তের নির্দেশ দিয়েছেন। সৌদি প্রেস এজেন্সির প্রতিবেদনে বলা হয়, মিনায় হজ ব্যবস্থাপনার দায়িত্বপ্রাপ্ত জ্যেষ্ঠ কর্মকর্তাদের সঙ্গে এক বৈঠকে নায়েফ এ নির্দেশ দেন। এ তদন্ত প্রতিবেদন বাদশা সালমানের কাছে জমা দিতে হবে। বাদশা এ ব্যাপারে যথাযথ ব্যবস্থা নেবেন। এর আগে দেশটির স্বাস্থ্যমন্ত্রী খালেদ আল-ফালেহ প্রতিশ্রুতি দিয়ে বলেন, এ ঘটনায় দ্রুত ও স্বচ্ছ তদন্ত করা হবে। তবে তিনি মনে করেন কর্তৃপক্ষের বেঁধে দেওয়া সময়সীমা না মেনে চলাচল করাকেই হাজিদের পদদলিত হয়ে মৃত্যুর কারণ। ইরানের সর্বোচ্চ ধর্মীয় নেতা আয়াতুল্লা আলি খামেনি সৌদি সরকারকে বলেছেন, এ ঘটনায় ইরানের অন্তত ১৩১ জন হাজি মারা গেছেন। ‘অব্যবস্থাপনা ও যথাযথ পদক্ষেপের অভাবের’ অভিযোগ তুলে সৌদি সরকারের অবশ্যই আরও অনেক দায়িত্বশীল হওয়া উচিত বলে মন্তব্য করেন এই ধর্মীয় নেতা।
