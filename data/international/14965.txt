
তুরস্কে হামলা চালাতে রাশিয়ার প্রেসিডেন্ট ভ্লাদিমির পুতিনের প্রতি আহ্বান জানিয়েছেন শীর্ষ পর্যায়ের রুশ রাজনীতিক ভ্লাদিমির ঝিরিনোভস্কি। গতকাল শুক্রবার যুক্তরাজ্যের ট্যাবলয়েড ডেইলি স্টার অনলাইনের এক প্রতিবেদনে এ কথা জানানো হয়। 
রাশিয়ার ডানপন্থী দল লিবারেল ডেমোক্রেটিক পার্টির প্রধান ও সামরিক বাহিনীর সাবেক কর্মকর্তা ঝিরিনোভস্কি দেশটির রাজনীতিতে বিতর্কিত নানা মন্তব্যের জন্য ‘মাথাগরম’ রাজনীতিবিদ বলে পরিচিত। তুরস্কের আকাশসীমা লঙ্ঘন করার অভিযোগে তুর্কি বাহিনী রাশিয়ার একটি যুদ্ধবিমান গুলি করে ভূপাতিত করার ঘটনায় রাশিয়া ও তুরস্কের মধ্যে উত্তেজনা চলছে। তুরস্কের আকাশ সীমা লঙ্ঘনের অভিযোগকে ‘মূর্খতা’ বলে আখ্যা দেন ঝিরিনোভস্কি। মস্কো স্পিকিং রেডিওর সঙ্গে আলাপকালে ঝিরিনোভস্কি তুরস্ককে রাশিয়ার ‘এক নম্বর শত্রু’ বলে উল্লেখ করেন। তিনি বলেন, পারমাণবিক হামলা চালিয়ে খুব সহজেই ইস্তাম্বুল নিশ্চিহ্ন করে দেওয়া যাবে। ইস্তাম্বুল প্রণালীতে একটি পারমাণবিক বোমা ফেললেই সাগরের পানি ঢুকে ইস্তাম্বুল ভাসিয়ে নিয়ে যাবে। বোমা ফেলার সঙ্গে সঙ্গে এমন বন্যার সৃষ্টি হবে যে, ১৩ থেকে ১৫ মিটার উচ্চতার ঢেউ আছড়ে পড়বে ৯০ লাখ মানুষের শহর ইস্তাম্বুলে। ভ্লাদিমির ঝিরিনোভস্কি এমন সময় এসব কথা বললেন যখন দুই দেশের নেতাদের মধ্যে তুমুল বাগ্যুদ্ধ চলছে। আজ বিবিসি অনলাইনের খবরে বলা হয়, রাশিয়ার প্রেসিডেন্ট পুতিনকে ‘আগুন নিয়ে খেলা’ না করার জন্য সতর্ক করেছেন তুরস্কের প্রেসিডেন্ট রিসেপ তাইয়েপ এরদোয়ান। তিনি বলেন, জঙ্গি গোষ্ঠী আইএস দমনের নামে সিরিয়ায় প্রেসিডেন্ট বাশার আল-আসাদের বিরোধীদের ওপর হামলা চালানো ‘আগুন নিয়ে খেলার শামিল’। গতকাল শুক্রবার মস্কো জানায়, প্রেসিডেন্ট পুতিনের সঙ্গে বৈঠক করতে চান প্রেসিডেন্ট এরদোয়ান। ফ্রান্সের রাজধানী প্যারিসে আগামী সোমবার শুরু হতে যাওয়া জলবায়ুবিষয়ক শীর্ষ সম্মেলনে দুই নেতাই যোগ দেওয়ার কথা রয়েছে। সেখানেই পুতিনের সঙ্গে সরাসরি বৈঠক করতে চান এরদোয়ান। যদিও বৈঠকের ব্যাপারে চূড়ান্ত কোনো সিদ্ধান্ত জানায়নি।
