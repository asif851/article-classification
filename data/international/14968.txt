
ভিয়েতনামের উত্তর ও মধ্যাঞ্চলে বন্যা আর ভূমিধসে ৩৭ জনের প্রাণহানি হয়েছে। নিখোঁজ রয়েছে ৪০ জন। দুর্যোগ বিষয়ক কর্মকর্তারা গতকাল বৃহস্পতিবার বলেন, তাদের ঘরবাড়ি ক্ষতিগ্রস্ত হয়েছে। নিখোঁজদের উদ্ধারে চেষ্টা চলছে।
এই সপ্তাহের শুরুতে ভারী বৃষ্টির কারণে কয়েক হাজার মানুষকে তাদের এলাকা থেকে সরিয়ে নেওয়া হয়। দুর্যোগের কারণে জরুরি অবস্থা ঘোষণা করা হতে পারে বলে জানিয়েছেন কর্মকর্তারা। নামপ্রকাশে অনিচ্ছুক দুর্যোগবিষয়ক কর্মকর্তা এএফপিকে জানান, নিখোঁজদের উদ্ধারে তাঁরা সব ধরনের চেষ্টা চালিয়ে যাচ্ছেন।
ভিয়েতনামের উপপ্রধানমন্ত্রী ত্রিন ডিন ডাং দেশটির সরকারি গণমাধ্যমকে বলেন, বিপজ্জনক এলাকা থেকে মানুষকে সরিয়ে নেওয়া উচিত। তাদের নিরাপত্তা সরকারকেই নিশ্চিত করতে হবে।
ভিয়েতনামের দুর্যোগ ব্যবস্থাপনা কর্তৃপক্ষ বলছে, বন্যা ও ভূমিধসে ছয় প্রদেশের ৩৭ জনের প্রাণহানি হয়েছে। ১৮ হাজার ৮০০ এরও বেশি ঘরবাড়ি ক্ষতিগ্রস্ত হয়েছে। কয়েক হাজার হেক্টর কৃষিজমিও ক্ষতিগ্রস্ত হয়েছে।
