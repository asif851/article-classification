
যুক্তরাষ্ট্রের জ্যেষ্ঠ আইনপ্রণেতারা ঘোষণা করেছেন, দেশের জাতীয় নিরাপত্তা সংস্থার গোপন কর্মকাণ্ডের তথ্য ফাঁস করা সাবেক গোয়েন্দা কর্মকর্তা এডওয়ার্ড স্নোডেনকে ক্ষমা করা হবে না।বিবিসি অনলাইনের প্রতিবেদনে জানানো হয়, গতকাল রোববার ওই মার্কিন আইনপ্রণেতারা স্নোডেনের ব্যাপারে এমন মত দিয়েছেন। তাঁরা বলেছেন, স্নোডেনকে ক্ষমা করা উচিত হবে না; বরং তাঁকে বিচারের মুখোমুখি করা উচিত।হোয়াইট হাউসের একজন উপদেষ্টা বলেছেন, স্নোডেন মার্কিন আইন লঙ্ঘন করেছেন। তাঁকে যুক্তরাষ্ট্রে ফিরিয়ে এনে আইনের মুখোমুখি করা উচিত।গতকাল স্নোডেন বলেছেন, বিভিন্ন সরকারি গোয়েন্দা সংস্থার কাজকর্ম তদারক করার দাবি যেভাবে জোরালো হয়ে উঠছে, তাতে এটা প্রমাণিত যে তিনি গোপন নথিপত্র ফাঁস করে কোনো অন্যায় করেননি।স্নোডেন যুক্তরাষ্ট্রের জাতীয় নিরাপত্তা সংস্থার গোপন কর্মকাণ্ডের তথ্য ফাঁস করে দেশটির মিত্রদের খেপিয়ে তুলেছেন এবং ওয়াশিংটনকে কোণঠাসা করেছেন।রাজনৈতিক আশ্রয়ে বর্তমানে রাশিয়ায় অবস্থান করছেন স্নোডেন।
