
ভারতনিয়ন্ত্রিত কাশ্মীরের একটি মসজিদের সামনে উত্তেজিত জনতা এক পুলিশ কর্মকর্তাকে পিটিয়ে হত্যা করেছে। বৃহস্পতিবার রাতে প্রদেশের শীতকালীন রাজধানী শ্রীনগরের জামিয়া মসজিদের সামনে এ ঘটনা ঘটে।
 পুলিশ জানায়, ডেপুটি সুপারিনটেনডেন্ট (ডিএসপি) আইয়ুব পণ্ডিত বৃহস্পতিবার জামিয়া মসজিদ এলাকায় নিরাপত্তার দায়িত্বে ছিলেন। সন্ধ্যার দিকে উত্তেজিত জনতা তাঁকে ঘিরে ধরে। তিনি একপর্যায়ে জীবন বাঁচাতে আগ্নেয়াস্ত্র বের করে গুলি ছোড়েন। এতে তিন ব্যক্তি আহত হয়।
ডিএসপি আইয়ুবের আগ্নেয়াস্ত্রটি খুঁজে পাওয়া যাচ্ছে না বলেও নিশ্চিত করেছে পুলিশ।
ঘটনার সময় পুলিশ কর্মকর্তা আইয়ুব সাদাপোশাকে ছিলেন। এ কারণে তাঁর পরিচয় প্রথমে শনাক্ত করা যায়নি। কয়েক ঘণ্টা পর পরিবারের সদস্যরা মুঠোফোনে কল করলে তাঁর পরিচয় জানা যায়। ঘটনার সময় আইয়ুবের সঙ্গে অন্য কোনো পুলিশ সদস্য ছিলেন কি না, তা নিশ্চিত হওয়া যায়নি। ওই সময় তাঁর সঙ্গে দায়িত্ব পালনরত পুলিশ সদস্যরা কোথায় ছিলেন, তা খতিয়ে দেখা হচ্ছে।
জামিয়া মসজিদ থেকে তিন কিলোমিটার দূরে পরিবার নিয়ে বাস করতেন আইয়ুব। ওই এলাকায় তিনি ও তাঁর পরিবার বেশ পরিচিত।
শ্রীনগর পুলিশ লাইনে গতকাল শুক্রবার সকালে ডিএসপি আইয়ুব পণ্ডিতকে শেষ শ্রদ্ধা জানানো হয়। জম্মু ও কাশ্মীরের মুখ্যমন্ত্রী মেহবুবা মুফতি এ অনুষ্ঠানে উপস্থিত ছিলেন। তিনি বলেন, ‘কর্তব্যরত পুলিশ কর্মকর্তাকে হত্যা করার মতো লজ্জাজনক কাজ আর কিছু হতে পারে না।’
একই দিন কাশ্মীরের নিয়ন্ত্রণরেখায় আরও একজন ভারতীয় পুলিশ কর্মকর্তা নিহত হয়েছেন বলে পুলিশের পক্ষ থেকে দেওয়া বিবৃতিতে জানানো হয়।
