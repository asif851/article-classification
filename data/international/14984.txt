
ভারতীয় এক শিক্ষার্থীকে ধর্ষণ ও হত্যার দায়ে একজন অস্ট্রেলীয় তরুণকে গতকাল শুক্রবার ৪৫ বছরের কারাদণ্ড দিয়েছেন সিডনির সুপ্রিম কোর্ট।
দণ্ডপ্রাপ্ত তরুণ হলেন ড্যানিয়েল স্ট্যানি-রেজিনাল্ড (২১)। সিডনির এক ছাত্রাবাসে পাশের কক্ষের ভারতীয় ছাত্রী তোশা থাক্কারকে (২৪) তিনি ধর্ষণ ও শ্বাসরোধে হত্যা করে লাশ স্যুটকেসে ভরে খালে ফেলে দেন।
বিচারপতি ডেরেক প্রাইস এ হত্যার ঘটনাকে ‘ব্যতিক্রম ধরনের নিষ্ঠুরতা’ বলে উল্লেখ করেন। সম্প্রতি অস্ট্রেলিয়ায় ভারতীয় শিক্ষার্থীদের বিরুদ্ধে সহিংসতার ঘটনা বেড়ে যাওয়ায় দুই দেশের কূটনৈতিক সম্পর্কে তিক্ততা সৃষ্টি হয়েছে। এসব ঘটনাকে কেন্দ্র করে ভারতে বিক্ষোভ হয়েছে। এএফপি।
