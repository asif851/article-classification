
যুক্তরাজ্যের গেটউইক বিমানবন্দর থেকে উড়ার জন্য প্রস্তুত ব্রিটিশ এয়ারওয়েজের একটি ফ্লাইট। কিছুক্ষণের মধ্যে উড়োজাহাজটি ছেড়ে যাবে মরিশাসের উদ্দেশে। যাত্রী ও ক্রু সবাই প্রস্তুত। তবে হঠাৎ করে পুলিশ ঘিরে ধরে উড়োজাহাজটি। সোজা চলে যায় ককপিটে পাইলটের কক্ষে। কিছুক্ষণ পর পাইলটকে হাতকড়া পড়িয়ে নিয়ে যায় তারা।
ঘটনার কারণ মদ্যপ অবস্থায় ককপিটে উঠেছিলেন ওই পাইলট। এ ঘটনায় গ্রেপ্তার হন তিনি। এরপর পাইলট পরিবর্তন করে ব্রিটিশ এয়ারওয়েজ। গত বৃহস্পতিবার ঘটা এ ঘটনায় ব্রিটিশ এয়ারওয়েজের ওই ফ্লাইটটি গন্তব্যে পৌঁছাতেও দেরি করে।
এয়ারলাইনস সূত্রে জানা যায়, পুলিশ উড়োজাহাজের কাছে এসে সরাসরি ককপিটে ঢুকে যায়। তারপর পাইলটকে হাতকড়া পড়িয়ে নিয়ে যাওয়া হয়।
৪৯ বছর বয়স্ক ওই পাইলট পশ্চিম লন্ডনের বাসিন্দা। তাঁকে গ্রেপ্তারের পর পুলিশ হেফাজতে রাখা হয়েছে বলে জানিয়েছে সাসেক্স পুলিশ। নির্ধারিত মাত্রা চেয়ে বেশি অ্যালকোহল গ্রহণ করায় তাঁকে গ্রেপ্তার করা হয়।
ব্রিটিশ এয়ারওয়েজের একজন মুখপাত্র বিবিসি অনলাইনকে বলেন, ‘আমরা বিষয়টি সর্বোচ্চ গুরুত্বের সঙ্গে দেখছি। ফ্লাইট বিলম্বিত হওয়ার জন্য আমরা যাত্রীদের কাছে ক্ষমা চেয়েছি।’
 
