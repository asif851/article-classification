
যুক্তরাষ্ট্রের ওরেগন অঙ্গরাজ্যে একটি কলেজে ঢুকে এলোপাতাড়ি গুলিবর্ষণ করেছে এক দুর্বৃত্ত। এ ঘটনায় ১০ জন নিহত এবং অন্তত ২০ জন আহত হয়েছেন। গতকাল বৃহস্পতিবার স্থানীয় সময় সকালে উম্পকুয়া কমিউনিটি কলেজে এ ঘটনা ঘটে। আহত ব্যক্তিদের বিভিন্ন হাসপাতালে ভর্তি করা হয়েছে। খবর সিএনএন ও বিবিসির।বিবিসির খবরে বলা হয়েছে, সকালে হামলাকারী কলেজে ঢুকে শিক্ষার্থীদের ওপর গুলিবর্ষণ করে। খবর পেয়ে আইনশৃঙ্খলা রক্ষাকারী বাহিনী এবং সংশ্লিষ্ট বিভিন্ন সংস্থার কর্মকর্তারা ঘটনাস্থলে ছুটে যান। তাঁরা হামলাকারীকে পাকড়াও করেন। তবে হামলাকারীর পরিচয় সম্পর্কে তাৎক্ষণিকভাবে কোনো তথ্য পাওয়া যায়নি।ওরেগনের রোজবার্গে অপেক্ষাকৃত প্রত্যন্ত অঞ্চলে পাহাড়ের ওপর কলেজটি নির্মিত। ২০১৩-১৪ শিক্ষাবর্ষের তথ্য অনুযায়ী, কলেজটিতে ১৩ হাজার ৬০০ শিক্ষার্থী আছেন। কলেজটির ওয়েবসাইটে একে নিরাপদ ও শান্তিপূর্ণ হিসেবে অভিহিত করা হয়েছে।ওরেগনের ডগলাস কাউন্টির কমিশনার ক্রিস বয়েস বলেন, হামলাকারীকে আটক করা হয়েছে। তবে সে আহত কি না, সে ব্যাপারে নিশ্চিত হওয়া যায়নি। ঘটনাস্থল থেকে বিস্ফোরক, আগ্নেয়াস্ত্রসহ বিভিন্ন আলামত সংগ্রহের কাজ চলছে।ডগলাস কাউন্টির এক কর্মকর্তা বলেন, বিভিন্ন শ্রেণিকক্ষে তাঁরা বেশ কয়েকজন আহত ব্যক্তিকে পেয়েছেন। তাঁদের মধ্যে দুজন হাসপাতালে নেওয়ার পথে মারা যান।স্থানীয় একটি হাসপাতালের মুখপাত্র ক্যাথলিন নিকেল বলেন, ছয়জন আহত ব্যক্তিকে রোজবার্গের মারসি মেডিকেল সেন্টারে পাঠানো হয়েছে। আরও চারজনকে পাঠানো হচ্ছে। তবে কতজন আহত হয়েছেন, সে ব্যাপারে নির্দিষ্ট কোনো তথ্য নেই।যুক্তরাষ্ট্রের প্রভাবশালী দৈনিক নিউইয়র্ক টাইমস জানায়, ঘটনার পর কলেজের শিক্ষার্থীরা ক্যাম্পাস ছাড়তে শুরু করেছেন। আইনশৃঙ্খলা রক্ষাকারী বাহিনী তাঁদের ব্যাগগুলোতে তল্লাশি চালাচ্ছে।
