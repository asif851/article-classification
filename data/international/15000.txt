
চীনের পররাষ্ট্র মন্ত্রণালয় গতকাল বৃহস্পতিবার বলেছে, তারা মধ্যপ্রাচ্যে চীনা নাগরিককে শিরশ্ছেদ করার জন্য দায়ী ব্যক্তিদের বিচারের আওতায় আনবে। বুধবার কট্টর সুন্নি সংগঠন ইসলামিক স্টেট (আইএস) জানায়, ওই চীনাসহ দুজনকে শিরশ্ছেদ করা হয়েছে। মন্ত্রণালয় এক সংক্ষিপ্ত বিবৃতিতে চীনের নাগরিকের পরিচয়ও প্রথমবারের মতো নিশ্চিত করে। এতে বলা হয়, তাঁর নাম ফ্যান জিংহুই। আইএসের ইংরেজি ভাষার সাময়িকী দাবিক-এর সর্বশেষ সংখ্যায় ফ্যান জিংহুই ও নরওয়ের নাগরিক ওলেজোহান গ্রিমসগার্ড-অফস্টাডের রক্তাক্ত ছবি প্রকাশ করা হয়। এর আগে দাবিক পত্রিকায় তাদের ছবি প্রকাশ করে মুক্তিপণ দাবি করা হয়েছিল। রয়টার্স
