
সকাল হতেই অ্যালার্মের কর্কশ শব্দে ঘুম ভাঙাটা বেশ বিরক্তিকর, অন্তত ওই সময়ের জন্য। এভাবে ঘুম ভাঙলে কার মেজাজ ভালো থাকে বলুন? কিন্তু কিছু করারও তো নেই। সময়মতো কাজে যেতে হলে আরামের বিছানা ছেড়ে উঠতে তো হবেই। তবে ঘুম ভাঙার পর বেশির ভাগেরই মনে হয়, অ্যালার্মের শব্দ একটু মধুর হলে কী ক্ষতি হতো!
তাই এবার আরামের ঘুম শান্তভাবে ভাঙাতে তৈরি করা হয়েছে স্মার্টবালিশ। এই বালিশ মৃদু আলো ছড়িয়ে ঘুমন্ত ব্যক্তির চোখে সূর্যের আলোর অনুভূতি দেবে। ধীরে ধীরে আলোর তীব্রতা বাড়িয়ে ভাঙাবে ঘুম।
গত এপ্রিল মাসে কিকস্টার্টার নামের একটি প্রতিষ্ঠান এই স্মার্টবালিশ নিয়ে এসেছে। এখন চলছে প্রি বুকিং। সাড়াও পড়েছে বেশ। প্রতিষ্ঠানটি প্রাথমিক পর্যায়ে ৫০ হাজার ডলারের তহবিল গড়ার লক্ষ্য নিয়েছিল। তবে এরই মধ্যে ১০ গুণেরও বেশি অর্থ সংগ্রহ করে ফেলেছে প্রতিষ্ঠানটি। প্রকল্পের ওয়েবসাইটে দাবি করা হয়েছে, এই স্মার্টবালিশ মানুষের দিন ও রাতের ঘুমে ‘বৈপ্লবিক পরিবর্তন’ আনবে।
তবে শুধু ঘুম ভাঙানোই নয়, ঘুমের মান বিশ্লেষণের কাজও করবে এই বালিশ। মাথা রাখার সঙ্গে সঙ্গে বালিশে থাকা সেন্সরগুলো চালু হয়ে যাবে। কোনো শব্দের কারণে কারও ঘুম ব্যাহত হলে তা বন্ধ করার চেষ্টা করবে স্মার্টবালিশ। সকাল হলে স্বয়ংক্রিয়ভাবে বালিশের সানরাইজ ফিচার চালু হয়ে যাবে এবং হালকা থেকে গাঢ় আলো বিচ্ছুরণ করে ব্যবহারকারী ব্যক্তির ঘুম ভাঙাবে। এতে করে ঘুম থেকে উঠেই ফের ঘুমিয়ে যাওয়া সম্ভব হবে না। সঙ্গে সঙ্গে ব্যবহারকারীর পছন্দ করে দেওয়া সুমধুর সুরও শোনাবে এই স্মার্টবালিশ।
এ ছাড়া সানরাইজ স্মার্টপিলো অ্যাপ ব্যবহার করে কতটা ভালো ঘুমিয়েছেন, সেটিও জানতে পারবেন একজন ব্যবহারকারী। পণ্যটির প্রচারের সময় নির্মাতা প্রতিষ্ঠান জানিয়েছে, প্রাকৃতিক উপায়ে ব্যবহারকারীর ঘুম ভাঙাতেই এই স্মার্টবালিশ তৈরি করা হয়েছে।
তহবিল গঠনে সহায়তাকারীরা এই স্মার্টবালিশ ১০০ থেকে ২০০ ডলারে কিনতে পারবেন। তবে বাণিজ্যিকভাবে বিক্রি শুরু হলে প্রতিটি বালিশ কিনতে দাম পড়বে প্রায় ৩০০ ডলার।
সূত্র: মেন্টালফ্লস
