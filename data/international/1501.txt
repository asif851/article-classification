
আকাশে উড়বে বিমান। সব প্রস্তুতি সম্পন্ন। হঠাৎ যাত্রীরা দেখলেন উড়োজাহাজের ছাদ বেয়ে টিপটিপ করে পড়ছে পানি। সেই পানিতে ভিজে একাকার কয়েকজন যাত্রী। যুক্তরাষ্ট্রের আটলান্টা থেকে ফ্লোরিডা যাওয়ার পথে একটি উড়োজাহাজে এমন ঘটনা ঘটেছে।
গত শুক্রবার আটলান্টা থেকে ফ্লোরিডা যাওয়ার জন্য ম্যাককোলাউ ডেলটা এয়ারলাইনের একটি ফ্লাইটে ওঠেন। অন্যদের মতো নিজের আসনেই বসেছিলেন। কিন্তু উড়োজাহাজ যাত্রা শুরুর আগেই শুরু হলো ঝামেলা। উড়োজাহাজের সিলিং ফুটো হয়ে টিপটিপ করে বৃষ্টির মতো পানি পড়তে শুরু করল গায়ে। হাতে থাকা ম্যাগাজিন মাথার ওপরে ধরে রেখে কোনো রকমে পানি থেকে বাঁচার চেষ্টা করলেন তিনি। কিন্তু পারেননি। বিমানের ফুটো ছাদ দিয়ে পানি পড়ার পরও কয়েকজন যাত্রীকে তাঁদের সিটে বসে থাকতে বাধ্য করা হয়। বিমান ছাড়ার আগ পর্যন্ত কর্তৃপক্ষ এ ব্যাপারে কোনো পদক্ষেপ নেয়নি। পুরো যাত্রায় এমন টিপটিপ পানিতে ভিজে যায় ম্যাককোলাউয়ের পুরো শরীর। উড়োজাহাজের সিলিং ফুটো হয়ে পড়া পানিতে একই পরিণতি হয় বিমানের আরও কয়েকজন যাত্রীর। কয়েকজনের আসন বদলে সমস্যার সমাধানের চেষ্টা করা হয়। বিমান ছাড়ার পর টিস্যু পেপার দিয়ে পানি আটকানোর চেষ্টা করা হয়। কিন্তু শেষ রক্ষা আর হয়নি। তবে, এ ঘটনার জন্য ম্যাককোলাউয়ের কোনো অভিযোগ নেই। ব্যাপারটি তিনি বেশ আনন্দের সঙ্গে উপভোগ করেছেন বলেই মনে হয়।  ম্যাককোলাউয়ের ছেলে বৃষ্টিতে ভেজার ভিডিও টুইটারে প্রকাশ করেন। পরে ওই ভিডিও সরিয়ে নেওয়া হয়।
এদিকে এ খবর জানান পর ম্যাককোলাউয়ের স্ত্রীর জিজ্ঞাসা, টিকিটের মূল্য কত ছিল? ১ হাজার ৮০০ ডলার দিয়ে টিকিট কিনেছিলেন ম্যাককোলাউ। ঘটনার পর অবশ্য বিমান কর্তৃপক্ষ তাঁকে ১০০ ডলার ফেরত দিয়েছে। তথ্যসূত্র: এনডিটিভি।
