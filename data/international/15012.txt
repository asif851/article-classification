
অস্ট্রেলিয়ার সিডনিতে গতকাল সোমবার নিজ দেশের প্রবাসীদের এক সমাবেশে ভারতের প্রধানমন্ত্রী নরেন্দ্র মোদি বলেছেন, ‘আপনারা যে ভারতের স্বপ্ন দেখেন, আমরা সেই স্বপ্নের ভারত গড়তে চাই।’ খবর এএফপি ও এনডিটিভির।সমাবেশে যোগ দেন প্রায় ১৬ হাজার ভারতীয় প্রবাসী। এঁদের মধ্যে কেউ কেউ আসেন হাজার মাইল দূর থেকে ট্রেনে চেপে। উদ্দেশ্য, প্রধানমন্ত্রী নরেন্দ্র মোদির কথা শোনা। তাঁদের উদ্দেশে দেওয়া ৯০ মিনিটের ভাষণে মোদি বলেন, ‘দেশের স্বাধীনতার জন্য লড়াইয়ের সৌভাগ্য আমাদের হয়নি। ভারতের স্বাধীনতার জন্য জেল খাটার সুযোগও আমরা পাইনি। আমরা দেশের জন্য মরতে পারিনি, তবে দেশের জন্য বাঁচতে তো পারি। আমাদের লড়াই-সংগ্রামের সমস্ত কিছুই হবে দেশের জন্য।’দর্শকদের দেশপ্রেমে উজ্জীবিত করতে মোদি আরও বললেন, ‘ভারতমাতার ২৫০ কোটি অস্ত্র আছে। এর মধ্যে ২০০ কোটি অস্ত্রের বয়স ৩৫ বছরের নিচে। তারুণ্যে ভরা ভারত আমাদের আকাঙ্ক্ষা পূর্ণ করতে পারে।’জি-২০ শীর্ষ সম্মেলনে যোগ দিতে গত শুক্রবার অস্ট্রেলিয়ায় যান মোদি। গত ২৮ বছরে এটাই কোনো ভারতীয় প্রধানমন্ত্রীর প্রথম অস্ট্রেলিয়া সফর। সম্মেলনে অংশগ্রহণের পাশাপাশি বিশ্বনেতাদের সঙ্গে সাক্ষাৎ করেন মোদি।তারুণ্যে ভরা’ ভারতে বিনিয়োগ করতে প্রবাসীদের প্রতি আহ্বান জানান ভারতের প্রধানমন্ত্রী। এ জন্য সমস্ত সহযোগিতা করার প্রতিশ্রুতি দেন। সেই সঙ্গে ভারতে জন্মগ্রহণকারী প্রবাসী অস্ট্রেলীয়দের জন্য আজীবন ভিসা দেওয়ার প্রতিশ্রুতি দেন মোদি। তাঁর এই প্রতিশ্রুতিতে মুগ্ধ সিডনিপ্রবাসী ভারতের পুনের অধিবাসী মুস্তাফা জামনগরওয়ালা বলেন, ‘তাঁর কথা সত্যিই আশা জাগায়। ওর একটা চুম্বকীয় আকর্ষণ আছে। আমি যদি দেশে বিনিয়োগ করি, তবে সেটা যে নিরাপদ থাকবে তার নিশ্চয়তা পেলাম।’তবে উদ্বেলিত হাজারো ভারতীয়ের সামনে মোদি যখন বক্তব্য দিচ্ছিলেন, সেই সময় অনুষ্ঠানস্থলের বাইরে শিখ ও মুসলিম সম্প্রদায়ের বিক্ষুব্ধ কিছু মানুষ প্রতিবাদ করতে জড়ো হন। বিক্ষোভকারীদের বহন করা একটি প্ল্যাকার্ডে লেখা ছিল, ‘গুজরাট ২০০২: আমরা ভুলব না।’মোদি বলেন, ‘দুটি দেশের সম্পর্ক ঐতিহাসিক। ভারত বলুন আর অস্ট্রেলিয়াই বলুন, ক্রিকেট ছাড়া কেউ বাঁচতে পারবে না। ক্রিকেট দুটি দেশকে কাছে এনেছে।’
