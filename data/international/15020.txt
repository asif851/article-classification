
কলকাতার ৩৮তম আন্তর্জাতিক বইমেলায় এবার বাংলাদেশ প্যাভিলিয়ন বিশেষ পুরস্কার পেয়েছে। আজ শুক্রবার বিকেলে বইমেলার এসবিআই মিলনায়তনে আয়োজক সংস্থা পাবলিশার্স অ্যান্ড বুকসেলার্স গিল্ড আয়োজিত পুরস্কার বিতরণী অনুষ্ঠানে এই সম্মাননা দেওয়া হয়।বাংলাদেশের উপহাইকমিশনের পক্ষে দ্বিতীয় সচিব মৌসুমী ওয়াইস এ পুরস্কার নেন। এ সময় উপস্থিত ছিলেন লেখক প্রফুল্ল রায়, শীর্ষেন্দু মুখোপাধ্যায়, কবি সুবোধ সরকারসহ গিল্ডের কর্মকর্তারা।এবারে সাড়ে তিন হাজার বর্গফুট জায়গার ওপর বাংলাদেশ প্যাভিলিয়ন নির্মাণ করা হয়েছে ঢাকা বিশ্ববিদ্যালয়ের কার্জন হলের আদলে। এই প্যাভিলিয়নে ঠাঁই দেওয়া হয়েছে বাংলাদেশের ৩১টি প্রকাশনা সংস্থাকে। এর মধ্যে সরকারি সংস্থা সাতটি।বেসরকারি প্রকাশনা সংস্থাগুলো হলো অনন্যা, অন্যপ্রকাশ, অনুপম প্রকাশনী, আগামী প্রকাশনী, অবসর প্রকাশনা সংস্থা, মাওলা ব্রাদার্স, দ্য ইউনিভার্সিটি প্রেস লিমিটেড, কাকলী প্রকাশনী, নান্দনিক, সাহিত্য প্রকাশ, সন্দেশ, পাঞ্জেরী পাবলিকেশনস, অনিন্দ্য প্রকাশ, বাংলা প্রকাশ, নালন্দা, সংঘ, সিসটেক পাবলিকেশনস, মূর্ধন্য, কথা প্রকাশ, মদীনা পাবলিকেশনস, বেঙ্গল পাবলিকেশনস লি., নিমফিয়া পাবলিকেশনস, জ্ঞানকোষ প্রকাশনী ও বিজয় ডিজিটাল। আর সরকারি প্রকাশনা সংস্থার মধ্যে রয়েছে বাংলা একাডেমি, শিল্পকলা একাডেমী, জাতীয় গ্রন্থকেন্দ্র, নজরুল ইনস্টিটিউট, শিশু একাডেমী, ইসলামিক ফাউন্ডেশন ও ডিএফপি।
এদিন সাহিত্য ক্ষেত্রে বিশেষ অবদান রাখার জন্য সাহিত্যিক শীর্ষেন্দু মুখোপাধ্যায়কে লাইফটাইম অ্যাওয়ার্ড হিসেবে তাঁর হাতে তুলে দেওয়া হয় একটি স্মারক ও পাঁচ লাখ রুপি।
