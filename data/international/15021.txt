
ভারতের পশ্চিমবঙ্গ রাজ্যে সোয়াইন ফ্লু ভাইরাসে আক্রান্ত হয়ে দুই নারী মারা গেছেন। গতকাল বুধবার কলকাতার দুটি বেসরকারি নার্সিংহোমে চিকিৎসাধীন অবস্থায় তাঁদের মৃত্যু হয়।
মৃত্যু হওয়া দুই নারী হলেন পশ্চিমবঙ্গের হুগলি জেলার চন্দননগর এলাকার পালপাড়ার বাসিন্দা রুপালি ঘোষ ও অন্যজন মুম্বাইর জু্হু এলাকার বাসিন্দা জয়শ্রী শোভারকার। তিনি কলকাতার ঢাকুরিয়ার এক আত্মীয়ের বাড়িতে বেড়াতে এসে সোয়াইন ফ্লুতে আক্রান্ত হয়েছিলেন।
দুই নারীর প্রাণহানির বিষয়টি নিশ্চিত করে পশ্চিমবঙ্গ রাজ্যের স্বাস্থ্যসচিব মলয় দে বলেন, এ রোগে আরও ১০ জন আক্রান্ত হয়েছেন।
রাজস্থান, তেলেঙ্গানা, গুজরাট ও মহারাষ্ট্রের পর এবারই প্রথম পশ্চিমবঙ্গে সোয়াইন ফ্লুর বিস্তার ঘটেছে। ভারতজুড়ে এ পর্যন্ত মোট দুই শতাধিক মানুষ এ ভাইরাসে আক্রান্ত হয়ে মারা গেছেন। এর মধ্যে রাজস্থানেই মারা গেছেন ১০৯ জন।
এদিকে পশ্চিমবঙ্গের বিভিন্ন হাসপাতালে সোয়াইন ফ্লুর ওষুধের সংকট দেখা দিয়েছে। আহমেদাবাদ থেকে ২৪ লাখ রুপির ওষুধ আমদানি করা হলেও তা এখন কলকাতা বিমানবন্দরে আমলাতান্ত্রিক জটিলতার কারণে আটকে আছে।
রাজ্যের স্বাস্থ্য দপ্তর থেকে জানানো হয়, এই রোগ প্রতিরোধের জন্য সার্বিক ব্যবস্থা গ্রহণ করা হয়েছে। ইতিমধ্যে রাজ্যের বিভিন্ন জনবহুল এলাকা থেকে শূকর অপসারণের জন্য স্বাস্থ্য দপ্তর প্রতিটি পৌরসভাকে নির্দেশ জারি করতে বলেছে।
