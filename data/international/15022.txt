
দিল্লির মুখ্যমন্ত্রী ও আম আদমি পার্টির নেতা অরবিন্দ কেজরিওয়াল প্রতিশ্রুতি দিয়েছিলেন ক্ষমতার মসনদে বসলেও সাধারণ মানুষের মতো জীবন যাপন করবেন। সেই প্রতিশ্রুতি ভেঙে তিনি সরকারের তরফ থেকে দেওয়া ডুপ্লেক্স ভবনে উঠতে যাচ্ছেন।আম আদমি পার্টির সূত্রগুলো এর সত্যতা নিশ্চিত করেছে। আজ শুক্রবার টাইমস অব ইন্ডিয়ার খবরে এ কথা জানানো হয়।খবরে বলা হয়, কেজরিওয়ালের জন্য দিল্লির ভগবান দাস রোডে পাশাপাশি অবস্থিত দুটি ডুপ্লেক্স ভবন বরাদ্দ দেওয়া হচ্ছে। এর আয়তন ছয় হাজার বর্গফুট। প্রতিটি ভবনে পাঁচটি করে শোবার ঘর আছে।নগর উন্নয়ন মন্ত্রণালয় জানিয়েছে, দেশটির সুপ্রিম কোর্টের বিচারক ও ইউনিয়ন মন্ত্রিসভার সদস্যদের জন্য যে বাংলো বরাদ্দ রয়েছে, এই ভবন দুটি তার চেয়েও বড়। মন্ত্রণালয় সূত্র জানায়, বাড়ি দুটির চাবি পরিষ্কার-পরিচ্ছন্নতার জন্য দিল্লি সরকারের কাছে হস্তান্তর করা হয়েছে, যাতে এগুলো কেজরিওয়ালের বসবাসের উপযুক্ত হয়। কেজরিওয়ালের পরিবার এরই মধ্যে বাড়িগুলো পরিদর্শন করেছেন।ঘটনার সত্যতা নিশ্চিত করে আম আদমি পার্টির সূত্রগুলো জানায়, বসবাসের জন্য সরকারের দেওয়া বাড়ি দুটির মধ্যে তুলনামূলক ছোটটিতে উঠবেন কেজরিওয়াল। অন্যটিকে তাঁর কার্যালয়ে রূপান্তর করা হবে। কেজরিওয়ালের সঙ্গে ওই বাড়িতে তাঁর স্ত্রী, দুই সন্তান ও মা-বাবা থাকবেন। তবে কবে তিনি ওই বাড়িতে উঠবেন, সে তারিখ এখনো ঠিক হয়নি। বর্তমানে কেজরিওয়াল গাজিয়াবাদের একটি ফ্ল্যাটে বাস করছেন।
ধারণা করা হচ্ছে, কেজরিওয়ালের এ সিদ্ধান্তকে বিরোধীপক্ষ তাঁর বিরুদ্ধে অস্ত্র হিসেবে ব্যবহার করতে পারে।
