
ভারতের সুপ্রিম কোর্ট আজ বুধবার এক রায়ে বলেছেন, এখন থেকে ভারতের লোকসভা ও বিধানসভার সদস্যরা যেকোনো ফৌজদারি অপরাধে যেকোনো আদালতে সাজা পাওয়ামাত্র তাঁদের সদস্যপদ বাতিল হয়ে যাবে।টাইমস অব ইন্ডিয়া বলছে, জনপ্রতিনিধি আইনের যে ধারার বলে আইনপ্রণেতারা এতকাল বিশেষ সুবিধা পেয়ে আসছেন, সে ধারাটিকে আদালত ভিত্তিহীন বলে অভিহিত করেছেন। এ ধারা অনুযায়ী, আইনপ্রণেতারা নিম্ন আদালতের রায়ে অভিযুক্ত প্রমাণিত হওয়ার পরও উচ্চ আদালতে সে রায়ের বিরুদ্ধে আপিল করে সদস্যপদ বহাল রাখতে পারতেন। বিচারপতি এ কে পাটনায়েক ও এস জে মুখোপাধ্যায়ের একটি বেঞ্চ তাঁর আদেশে বলেন, ‘জনপ্রতিনিধি আইনের (আরপিএ) ৮(৪) ধারা নিয়েই প্রসঙ্গটি উঠেছে। আমরা মনে করছি, এ ধারাটি ভিত্তিহীন এবং এখন থেকে সাজা পাওয়ামাত্র আইনপ্রণেতারা অযোগ্য বলে বিবেচিত হবেন।’ তবে আদালত এ-ও বলেছেন, এখন পর্যন্ত লোকসভা ও বিধানসভার যেসব সদস্য সাজা পেয়েছেন, তাঁদের ক্ষেত্রে এ বিধান কার্যকর হবে না। যাঁরা এ বিধান জারির পর সাজা পাবেন, কেবল তাঁদের ক্ষেত্রেই এ আইন কার্যকর হবে। নারী-অধিকার আইনজীবী লিলি থমাস ও বেসরকারি সংস্থা লোক প্রহরীর সম্পাদক এস এন শুক্লার দায়ের করা একটি আবেদনের পরিপ্রেক্ষিতে সর্বোচ্চ আদালত আজ এ রায় দিলেন। অবেদনকারীরা জনপ্রতিনিধি আইনের অনেকগুলো ধারা বাতিল ও পরিবর্তনের জন্য আদালতের দ্বারস্থ হন। তাঁরা বলেন, এসব ধারার কারণে অনেক অপরাধী ভোটাধিকার পাচ্ছেন বা আইনপ্রণেতা হিসেবে নির্বাচিত হওয়ার সুযোগ নিচ্ছেন। তাঁরা বলেন, ‘এসব ধারা বৈষম্যমূলক ও রাজনীতিকে অপরাধপ্রবণ করে তুলতে সাহায্য করছে।’
