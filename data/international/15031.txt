
তিউনিসিয়ায় প্রেসিডেন্ট নির্বাচনে কোনো প্রার্থীই প্রয়োজনীয় ৫০ শতাংশের বেশি ভোট পাননি। ফলে দ্বিতীয় দফায় গড়াল ভোট। ৩১ ডিসেম্বর দ্বিতীয় দফার এ ভোট গ্রহণ অনুষ্ঠিত হবে। গত রোববার দেশটিতে প্রেসিডেন্ট নির্বাচন অনুষ্ঠিত হয়। খবর রয়টার্সের।২০১১ সালের পর এটাই প্রথম প্রেসিডেন্ট নির্বাচন। গণতন্ত্রে উত্তরণের জন্য এই নির্বাচন দেশটির জন্য অনেক গুরুত্বপূর্ণ বলে বিবেচনা করা হচ্ছে।নির্বাচনী কর্তৃপক্ষ গতকাল প্রাথমিক ফলাফল ঘোষণা করেছেন। ফলাফল অনুযায়ী নিদা তিউনিস পার্টির প্রার্থী সাবেক প্রধানমন্ত্রী বেজি কাইদ এসেবসি (৮৭) ৩৯ দশমিক ৪৬ শতাংশ এবং বিদায়ী প্রেসিডেন্ট মুনসেফ মারজৌকি ৩৩ দশমিক ৪ শতাংশ ভোট পেয়েছেন। প্রেসিডেন্ট হওয়ার জন্য যেকোনো প্রার্থীর ৫০ শতাংশের বেশি ভোট পাওয়া প্রয়োজন।১৯৮৭ সালে এক রক্তপাতহীন সামরিক অভ্যুত্থানের মাধ্যমে ক্ষমতা দখল করেন প্রেসিডেন্ট জাইন আল আবেদিন বেন আলী। ২০১১ সালে তাঁর বিরুদ্ধে শুরু হয় গণ-আন্দোলন। গণতন্ত্রকামী লাখ লাখ মানুষের টানা আন্দোলনের ফলে ওই বছরই পদত্যাগে বাধ্য হন তিনি।
