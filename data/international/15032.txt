
রুশ প্রেসিডেন্ট ভ্লাদিমির পুতিনের পক্ষে আবার সাফাই গাইলেন মার্কিন প্রেসিডেন্ট ডোনাল্ড ট্রাম্প। রাশিয়া হত্যাযজ্ঞ চালাচ্ছে এবং পুতিন একজন খুনি, তারপরও তাঁকে শ্রদ্ধা করেন কি না—ফক্স নিউজ চ্যানেলের এমন এক প্রশ্নের জবাবে ট্রাম্প পুতিনকেই সমর্থন করলেন। বললেন, ‘আপনি কী মনে করেন? আমাদের দেশ খুব নির্দোষ?’নির্বাচনী প্রচারণার সময় থেকেই ভ্লাদিমির পুতিনের প্রশংসা করে আসছেন ডোনাল্ড ট্রাম্প। পরেও পুতিন সরকারের সঙ্গে সুসম্পর্ক গড়তে আগ্রহ দেখিয়েছেন তিনি। মার্কিন প্রেসিডেন্টের ফ্লোরিডার বাসভবনে তাঁর সাক্ষাৎকার নেন ফক্স নিউজের উপস্থাপক বিল ও’রাইলি। সাক্ষাৎকারটির অংশবিশেষ শনিবার প্রচার করা হয়। এতে ট্রাম্পকে প্রশ্ন করা হয়, তিনি পুতিনকে শ্রদ্ধা করেন কি না। জবাবে ট্রাম্প বলেন, ‘আমি তাঁকে শ্রদ্ধা করি। আমি অনেককেই শ্রদ্ধা করি। এর মানে এই নয় তাঁর সঙ্গে আমার বনবেই।’ তখন পুতিনকে ‘হত্যাকারী’ অভিহিত করে ওই প্রশ্নটি করেন উপস্থাপক বিল ও’রাইলি। জবাবে ট্রাম্প বলেন, ‘সেখানে প্রচুর খুনি রয়েছে। আমাদের অনেক খুনি আছে। আপনি কী মনে করেন? আমাদের দেশ খুব নির্দোষ?’ট্রাম্প বলেছেন, তিনি পুতিনের সঙ্গে মানিয়ে চলতেই চাইবেন। আর ‘ইসলামি জঙ্গিবাদের’ বিরুদ্ধে লড়াইয়ে রাশিয়ার সাহায্য চান বলেও এ সময় জানিয়েছেন তিনি।ধনকুবের ব্যবসায়ী থেকে প্রেসিডেন্ট হওয়া ট্রাম্প আরও বলেন, ‘আমি বলেছি, রাশিয়ার সঙ্গে মানিয়ে চলা তুলনামূলকভাবে ভালো হবে, না চলার চেয়ে। আর রাশিয়া যদি আইসিস (ইসলামিক স্টেট) এবং বিশ্বব্যাপী জঙ্গিবাদের বিরুদ্ধে লড়াইয়ে আমাদের সাহায্য করে—তাহলে ভালো হবে। তাঁর সঙ্গে আমার বনবে কি না? এ মুহূর্তে বলতে পারছি না।’এবারের প্রেসিডেন্ট নির্বাচনে লাখ লাখ জাল ভোট পড়ার যে দাবি ট্রাম্প করেছেন, তথ্যপ্রমাণ ছাড়া সে রকম দাবি করা কতটা নির্ভরযোগ্য—ফক্স নিউজের এ প্রশ্নের জবাবে ট্রাম্প বলেন, ‘অনেকে এমনটা জানিয়েছেন এবং বলেছেন আমার কথা ঠিক। ...যখন আপনি দেখেন অবৈধ লোকেরা, যারা নাগরিক নন তাঁরা ভোটার তালিকায়, মৃতরা তালিকায়...এটা সত্যি বাজে পরিস্থিতি।’
