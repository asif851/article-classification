
বাংলাদেশের মেধাবী পেশাজীবীরা যুক্তরাষ্ট্রের শিল্পোন্নয়নে গুরুত্বপূর্ণ ভূমিকা রাখছেন বলে মন্তব্য করেছেন কংগ্রেস উইম্যান ব্রেন্ডা এল লরেন্স। বাংলাদেশের প্রকৌশলীদের ভূয়সী প্রশংসা করেন তিনি।
উত্তর আমেরিকায় প্রবাসী পেশাজীবীদের গুরুত্বপূর্ণ সংগঠন অ্যাসোসিয়েশন অব আমেরিকান বাংলাদেশ ইঞ্জিনিয়ার্স আর্কিটেক্টসের (এএবিবিএ) সম্মেলন উপলক্ষে গতকাল রোববার মিশিগানের ডেট্রয়েট নগরীতে পেশাজীবীদের মিলনমেলা বসে। মোটর সিটি নামে খ্যাত ডেট্রয়েটের মেরিওট ও কোবো সেন্টারে তিন দিনব্যাপী সম্মেলন ওই দিন শেষ হয়।
সম্মেলনে প্রধান অতিথি ছিলেন মার্কিন প্রতিনিধি পরিষদের গুরুত্বপূর্ণ সদস্য কংগ্রেস উইম্যান ব্রেন্ডা এল লরেন্স।
এতে কিনোট স্পিকার হিসেবে বক্তব্য দেন ফিনক্স ভেনচার ক্যাপিটালের জেনারেল পার্টনার ও প্রধান নির্বাহী (সিইও) আনিসউজ্জামান। বিশেষ অতিথি ছিলেন গ্রামীণ সলিউশন্সের ব্যবস্থাপনা পরিচালক জিয়া আহমেদ, ইমদাদ সিতারা ফাউন্ডেশনের সিতারা খানসহ অর্ধশতাধিক দেশি-বিদেশি অতিথি।
তিন দিনের সম্মেলনের মিডিয়া পার্টনার ছিল আরটিভি ও বাংলা টুয়েন্টি ফোর। ব্রডকাস্টিং পার্টনার ছিল রেডিয়েন্ট আইপিটিভি কেক্‌ল নেটওয়ার্ক। তিন দিনব্যাপী সম্মেলনে কেরিয়ার ফেয়ার, সেমিনার, শিক্ষার্থীদের জন্য আলোচনা, নগরভ্রমণ, নদীভ্রমণ ও বর্ণাঢ্য সাংস্কৃতিক পরিবেশনাও ছিল। অনুষ্ঠানে জেনারেল মোটরস, ক্রাইস্লার, গুগলসহ আন্তর্জাতিক প্রতিষ্ঠানগুলোতে কর্মরত বাংলাদেশি ও মার্কিন জনপ্রতিনিধিরা উপস্থিত ছিলেন।
