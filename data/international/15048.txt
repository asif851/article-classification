
বিশ্বের ১০টি বিপজ্জনক দেশের তালিকার ৮ নম্বর অবস্থানে এসেছে পাকিস্তানের নাম। পিটিআইয়ের খবরে বলা হয়েছে, জঙ্গি ও সন্ত্রাসী কর্মকাণ্ডের কথা বিবেচনায় রেখে পরিচালিত এক সমীক্ষার ভিত্তিতে বিশ্বের ১০টি দেশকে ‘বিপজ্জনক দেশ’ আখ্যা দেওয়া হয়েছে। যুক্তরাষ্ট্রের ইন্টেল সেন্টার এই সমীক্ষা চালিয়েছে। ইন্টেল সেন্টার কান্ট্রি থ্রেট ইনডেক্সের (সিটিআই) সমীক্ষায় কোনো একটি দেশের ওপর জঙ্গি ও সন্ত্রাসী কর্মকাণ্ড, বার্তা, ভিডিও, ছবি, বিভিন্ন নাশকতামূলক ঘটনায় নিহত এবং আহতের সংখ্যাসহ নানা বিষয়ের তথ্যের ওপর ভিত্তি করেই সমীক্ষা চালানো হয়েছে। গতকাল মঙ্গলবার ৩১ মার্চ প্রকাশিত সিটিআইয়ের ওই সমীক্ষায় দেখা যায় সব থেকে বিপদজনক দেশের শীর্ষে ইরাক। তালিকায় ২ নম্বরে আছে যুদ্ধবিধ্বস্ত সিরিয়া। প্রতিবেদন অনুযায়ী তালিকার তৃতীয় স্থানে নাইজেরিয়া, চতুর্থ স্থানে সোমালিয়া, পঞ্চম স্থানে আফগানিস্তান, ষষ্ঠ স্থানে লিবিয়া, সপ্তম স্থানে ইয়েমেন, অষ্টম স্থানে পাকিস্তান, নবম স্থানে ইউক্রেন ও দশম স্থানে আছে মিসরের নাম। প্রতিবেশী দেশ পাকিস্তান বিপদজনক দেশের তালিকায় থাকায় ভারতের জন্য বিষয়টি বাড়তি চাপের বিষয় হয়ে দাঁড়িয়েছে। সিটিআইয়ের এই সমীক্ষা মূলত জঙ্গি ও সন্ত্রাসবাদের পরিধি দেখেই পর্যালোচনা করা হয়েছে। অন্য কোনো অপরাধ বা দেশীয় রাজনৈতিক অস্থিরতার বিষয়টি সমীক্ষায় রাখা হয় নাই।
