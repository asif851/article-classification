
ফ্রান্সের দক্ষিণাঞ্চলে মারসেইয়া শহরে গতকাল শনিবার স্থানীয় সময় রাত সাড়ে ১০টার দিকে গুলিতে তিনজন নিহত হয়েছেন। আহত হয়েছেন আরও তিনজন। মাদক পাচারের সঙ্গে জড়িত কোনো সংঘবদ্ধ চক্র এ হত্যাকাণ্ড ঘটিয়েছে বলে সন্দেহ করছে কর্তৃপক্ষ।
এ বছর মারসেইয়া এলাকায় গুলির ঘটনায় এ নিয়ে কমপক্ষে আটজন নিহত হলেন। সবগুলো মাদক পাচারের সঙ্গে জড়িত সংঘবদ্ধ চক্রের কাজ।
মারসেইয়ার মেয়র সামিয়া র‍্যালি হত্যাকাণ্ডকে নাটকীয় বলে মন্তব্য করেছেন। তিনি বলেন, বেপরোয়াভাবে একটি সংঘবদ্ধ চক্র একের পর এক হত্যাকাণ্ড ঘটাচ্ছে। ভবিষ্যৎ প্রজন্ম নিয়ে তাঁরা উদ্বিগ্ন।
দেশটির স্বরাষ্ট্রমন্ত্রী বের্না কেজনভ বলেন, তদন্ত চলছে। সরকার কঠোর হস্তে সংঘবদ্ধ অপরাধ দমনের চেষ্টা চালিয়ে যাচ্ছে।
গত বছর মারসেইয়া শহরে ১৯ জনকে হত্যা করা হয়। মাদক পাচারকারী দল এসব হত্যাকাণ্ডে জড়িত বলে সন্দেহ রয়েছে।
