
মার্কিন প্রেসিডেন্ট বারাক ওবামা জাপানের হিরোশিমা পিস মেমোরিয়াল মিউজিয়াম কর্তৃপক্ষকে চিঠি দিয়ে ধন্যবাদ জানিয়েছেন। তিনি জাপান সফরকালে গত মে মাসে জাদুঘরটি পরিদর্শন করেছিলেন। জাদুঘর কর্তৃপক্ষের বরাত দিয়ে জাপান টুডে এ খবর জানিয়েছে।
দ্বিতীয় বিশ্বযুদ্ধ চলাকালে ১৯৪৫ সালের ৬ আগস্ট হিরোশিমায় মার্কিন আণবিক বোমা ফেলা হয়। প্রথম কোনো মার্কিন প্রেসিডেন্ট হিসেবে বারাক ওবামা চলতি বছরের ২৭ মে দ্বিতীয় বিশ্বযুদ্ধের ভয়ংকর স্মৃতিবিজড়িত হিরোশিমার এই জাদুঘর পরিদর্শন করেন।
গত ২১ নভেম্বর পাঠানো চিঠিতে ওবামা লিখেছেন, ‘পারমাণবিক অস্ত্রমুক্ত বিশ্ব গড়ার কাজ চালিয়ে যাওয়ার অঙ্গীকার পুনর্ব্যক্ত করতে আমি হিরোশিমায় যাই। এ ধরনের ঘটনা যেন আর কখনোই না ঘটে, সে ব্যাপারে কাজ করতে আমাদের দুই পক্ষেরই দায় রয়েছে।’
সংক্ষিপ্ত ওই চিঠিতে ওবামা আরও লিখেছেন, ‘অতীতের এই ক্ষত যত বেশি লোক অনুধাবন ও ধারণ করতে পারবে, আমি নিশ্চিত ভবিষ্যতে আরও উজ্জ্বল ও শান্তিপূর্ণ হবে।’
প্রেসিডেন্ট ওবামা তাঁকে ও তাঁর স্ত্রী মিশেল ওবামাকে জাদুঘর কর্তৃপক্ষের দেওয়া উপহারের জন্য ধন্যবাদ জানান। উপহার সামগ্রীর মধ্যে আণবিক বোমা হামলার পর হিরোশিমার যে ভয়াবহ পরিস্থিতি হয়েছিল, সেসব ছবিযুক্ত একটি বইও ছিল।
ওবামা যখন জাদুঘরটি পরিদর্শন করেন, তখন তাঁর সঙ্গে ছিলেন জাদুঘরের পরিচালক কেনজি শিগা। তিনি প্রেসিডেন্টের আচরণে ইতিহাসের প্রতি দায়বদ্ধতা দেখেছেন বলে মন্তব্য করেন।
