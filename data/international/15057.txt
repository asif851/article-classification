
বিশ্বব্যাপী প্রতি চারজনে প্রায় একজনের মৃত্যুর জন্য পরিবেশগত বিভিন্ন বিষয় দায়ী। এর মধ্যে রয়েছে বায়ু, পানি ও মাটি দূষণের পাশাপাশি অনিরাপদ রাস্তাঘাট ও কর্মস্থল। বিশ্ব স্বাস্থ্য সংস্থা (ডব্লিউএইচও) গতকাল মঙ্গলবার এক প্রতিবেদনে এ কথা বলেছে।ডব্লিউএইচওর নতুন গবেষণা মোতাবেক, অস্বাস্থ্যকর পরিবেশে বসবাস ও কাজ করার কারণে ২০১২ সালে বিশ্বে ১ কোটি ২৬ লাখ মানুষের মৃত্যু হয়েছে। এটা ওই বছর বিশ্বে মোট মৃত্যুর সংখ্যার ২৩ শতাংশ।ডব্লিউএইচও-এর প্রধান মার্গারেট চ্যান এক বিবৃতিতে বলেন, ‘মানুষ যেখানে বসবাস ও কাজ করে, সেখানকার পরিবেশ স্বাস্থ্যসম্মত করতে দেশগুলো উপযুক্ত পদক্ষেপ না নিলে লাখ লাখ লোক অসুস্থ হতেই থাকবে এবং অকালমৃত্যুর মুখোমুখি হবে।’ডব্লিউএইচওর এই নতুন গবেষণা প্রতিবেদনে পরিবেশগত বিষয়গুলোকে বৃহত্তরভাবে সংজ্ঞায়িত করা হয়েছে। এতে দূষণ, রাসায়নিকের সংস্পর্শ, জলবায়ু পরিবর্তন, অতিবেগুনি রশ্মির বিকিরণ এবং আগ্নেয়াস্ত্র ব্যবহারের মতো অনেকগুলো পরিবেশগত ঝুঁকির সঙ্গে শতাধিক রোগ ও আঘাতের সম্পর্ক দেখানো হয়েছে।প্রতিবেদনে বলা হয়েছে, প্রায় ৮২ লাখ মানুষের মৃত্যুর জন্য বায়ু দূষণকে দায়ী করা যেতে পারে। এর মধ্যে রয়েছে পরোক্ষ ধূমপানও, যার কারণে হৃদ্রোগ, ক্যানসার ও শ্বাসতন্ত্রের মারাত্মক রোগ হয়। এ ছাড়া সড়ক দুর্ঘটনাসহ বিভিন্ন ‘অনাকাঙ্ক্ষিত আঘাত’-এর কারণে ১৭ লাখ মানুষের মৃত্যু হয়েছে, যাকে পরিবেশগত কারণের মধ্যে ফেলা হয়েছে।এ ছাড়া প্রতিবেদনে ডায়রিয়া বা উদরাময়ে ৮ লাখ ৪৬ হাজার মৃত্যুকেও পরিবেশগত প্রাণহানি হিসেবে অন্তর্ভুক্ত করা হয়েছে। কারণ হিসেবে বলা হয়েছে, এসব মৃত্যুর বেশির ভাগের জন্যই দূষিত ও অনিরাপদ খাবার পানি দায়ী।
