
ইউরোপজুড়ে সাম্প্রতিক সময়ে একের পর এক সন্ত্রাসী হামলা হয়েছে। বহুল ব্যবহৃত গুলি বা বোমার বিস্ফোরণ বাইরে জনাকীর্ণ এলাকায় দ্রুতগতিতে ট্রাক চালিয়ে দিয়ে বহু মানুষকে হতাহত করার অন্তত দুটি বড় ঘটনা ঘটেছে। এর পরিপ্রেক্ষিতে লন্ডনের অর্থবাণিজ্যের কেন্দ্র ‘স্কয়ার মাইলের’ নিরাপত্তা জোরদার করতে কঠোর নিরাপত্তাবলয়ের পরিকল্পনা করা হচ্ছে।
‘ইস্পাতবলয়’ (রিং অব স্টিল) হিসেবে উল্লেখ করা নিরাপত্তাব্যবস্থার ফলে লন্ডনের স্কয়ার মাইল অঞ্চলে হঠাৎ করে ট্রাক চালিয়ে দেওয়ার মতো সন্ত্রাসী হামলা চালানো কঠিন হবে। ব্রিটিশ গোয়েন্দা সংস্থা এমআই ফাইভ এবং কাউন্টার টেররিজম পুলিশের সুপারিশের ভিত্তিতে এ নিরাপত্তাব্যবস্থা নেওয়া হচ্ছে বলে জানিয়েছে লন্ডন নগর কর্তৃপক্ষ।
লন্ডনের ‘স্কয়ার মাইল’ এলাকায় রয়েছে অনেকগুলো বহুতল ভবন ও বাণিজ্যিক প্রতিষ্ঠান। এখানে নিরাপত্তার জন্য প্রহরীসহ তল্লাশিচৌকি, ইস্পাতের খুঁটি এবং বড় ধরনের আঘাত প্রতিরোধক ব্যারিকেড দেওয়ার পরিকল্পনা করা হচ্ছে। এর জন্য ব্যয় হবে ৫০ লাখ পাউন্ড। ২০২২ সাল নাগাদ এই উদ্যোগ পুরোপুরি বাস্তবায়ন করার কথা রয়েছে।
বার্লিনে সম্প্রতি ট্রাক চালিয়ে ১২ জনকে হত্যার ঘটনার পরিপ্রেক্ষিতে করপোরেশন অব লন্ডন একটি প্রতিবেদন দিয়েছে। এতে বলা হয়, ‘দ্য সিটি’ হিসেবে পরিচিত লন্ডনের ওই এলাকা নিরাপত্তাগতভাবে ঝুঁকিতে থাকা একটি স্থান। সেখানে বিশেষ করে গাড়ি ব্যবহার করে হামলার আশঙ্কা রয়েছে। তা প্রতিরোধে ‘ইস্পাতবলয়’ গড়ে তুলে নিরাপত্তাব্যবস্থা নেওয়া শ্রেয়।
এর আগে গত জুলাইয়ে বার্লিনের কায়দায় আক্রান্ত হয়েছিল ফ্রান্স। দেশটির অবকাশ শহর নিসে বাস্তিল দিবস উদ্‌যাপনরত মানুষের মধ্যে আচমকা ঝোড়োগতিতে একটি ভারী ট্রাক তুলে দেন এক তিউনিসীয় যুবক। সে ঘটনায় নিহত হন ৮৬ জন।
১৯৯২ সালে আইরিশ রিপাবলিকান আর্মির বোমা হামলা প্রতিরোধে লন্ডনে প্রথম ‘ইস্পাতবলয়’ নিরাপত্তাব্যবস্থা নেওয়া হয়েছিল। সংগঠনটি যুদ্ধবিরতির ঘোষণা দেওয়ার পর ১৯৯৪ সালে তা উঠিয়ে নেওয়া হয়।
 
