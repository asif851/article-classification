
ফ্রান্সের সাবেক প্রেসিডেন্ট নিকোলা সারকোজির (৫৯) দুর্নীতির অভিযোগ নিয়ে চলমান একটি তদন্ত কার্যক্রম সাময়িকভাবে স্থগিত করা হয়েছে। এ অবস্থায় একরকম অবসরে যাওয়া সারকোজির আবার রাজনীতিতে পুরোদমে ফেরার পথ সুগম হলো বলে মনে করা হচ্ছে। খবর বিবিসির।আদালত সূত্রের বরাত দিয়ে গতকাল বুধবার ফরাসি গণমাধ্যম জানায়, তদন্তকাজ স্থগিত হওয়ায় এখন প্যারিসের আপিল আদালত দুর্নীতির অভিযোগে সারকোজির বিরুদ্ধে চলা মামলা খারিজের জন্য তাঁর আবেদন বিবেচনা করে দেখবেন।তবে আরও কিছু ঘটনায় সারকোজির বিরুদ্ধে বিচারিক তদন্তকাজ চলছে। গত সপ্তাহে সাবেক এ প্রেসিডেন্ট বলেছিলেন, তিনি বিরোধী ইউএমপি দলের নেতৃত্ব চান। তাঁর এ বক্তব্যকে ২০১৭ সালের প্রেসিডেন্ট নির্বাচনে সম্ভাব্য প্রতিদ্বন্দ্বিতার পথে প্রথম পদক্ষেপ বলে ব্যাপকভাবে মনে করা হচ্ছে। সাবেক এই রক্ষণশীল প্রেসিডেন্টের মনোবাসনা নিয়ে কয়েক মাস ধরে চলা জল্পনাকল্পনারও অবসান ঘটেছে এতে।২০১২ সালে অনুষ্ঠিত প্রেসিডেন্ট নির্বাচনে আবার জয়ী হতে ব্যর্থ হওয়ার পর রাজনীতি ছেড়ে দেওয়ার প্রতিশ্রুতি ব্যক্ত করেছিলেন সারকোজি। আগামী নভেম্বরে ইউএমপি দলের নেতৃত্ব নির্ধারণ প্রশ্নে ভোট অনুষ্ঠিত হবে।যে দুর্নীতির মামলাটি স্থগিত করা হয়েছে, সেটি সারকোজির বিরুদ্ধে তদন্তের দায়িত্বে থাকা বিচারপতিদের প্রভাবিত করার চেষ্টাসংক্রান্ত।
