
যুক্তরাষ্ট্রের লস অ্যাঞ্জেলেস আন্তর্জাতিক বিমানবন্দরে কেন্দ্রীয় সরকারের একজন নিরাপত্তাবিষয়ক কর্মীকে গুলি করে হত্যা করেছেন এক বন্দুকধারী। গুলিতে আহত হয়েছেন আরও অন্তত তিনজন। তাঁদের মধ্যে একজনের অবস্থা গুরুতর।নিহত নিরাপত্তাকর্মী মার্কিন পরিবহন নিরাপত্তা প্রশাসনের (টিএসএ) সদস্য। টিএসএ বলেছে, তাদের তিনজন কর্মী আহত হয়েছেন। এঁদের মধ্যে একজন প্রাণ হারান। লস অ্যাঞ্জেলেস বিমানবন্দর যুক্তরাষ্ট্রের তৃতীয় বৃহত্তম বিমানবন্দর।মার্কিন অভ্যন্তরীণ গোয়েন্দা সংস্থা এফবিআই জানিয়েছে, সন্দেহভাজন হামলাকারীর নাম পল অ্যান্টনি সিয়ানসিয়া (২৩)। লস অ্যাঞ্জেলেসের এই বাসিন্দা পুলিশের গুলিতে আহত হওয়ার পর আটক হয়েছেন। গত শুক্রবারের এ ঘটনায় যুক্তরাষ্ট্রের অভ্যন্তরীণ প্রায় সাড়ে সাত শ ফ্লাইট বিঘ্নিত হয়েছে।বিমানবন্দর পুলিশের প্রধান প্যাট্রিক গ্যানন সাংবাদিকদের জানান, শুক্রবার স্থানীয় সময় সকাল নয়টা ২০ মিনিটে এক বন্দুকধারী ৩ নম্বর টার্মিনালে আসেন। সন্দেহভাজন ওই ব্যক্তি একটি আধা স্বয়ংক্রিয় বন্দুক নিজের ব্যাগের ভেতর থেকে বের করেই গুলি ছুড়তে শুরু করেন। এরপর লোকটি বিমানবন্দরের একটি নিরাপত্তা তল্লাশি এলাকার দিকে যান এবং গুলিবর্ষণ অব্যাহত রাখেন। সেখানে নিরাপত্তার দায়িত্বে ছিলেন টিএসএ কর্মীরা। একপর্যায়ে পুলিশ সিয়ানসিয়াকে গুলি করে আহত করার পর তাঁকে আটক করে।বন্দুকধারীর গুলিতে নিহত কর্মকর্তার নাম জেরার্দো হার্নান্দেজ (৩৯) বলে জানিয়েছে টিএসএ। লস অ্যাঞ্জেলেসের মেয়র এরিক গার্সেট্টি জানিয়েছেন, দায়িত্ব পালনরত অবস্থায় এই প্রথম কোনো টিএসএ কর্মী হত্যাকাণ্ডের শিকার হলেন। যুক্তরাষ্ট্রে ২০০১ সালের ১১ সেপ্টেম্বরের সন্ত্রাসবাদী হামলার পর গঠন করা হয় টিএসএ।গণমাধ্যমের খবর অনুযায়ী, কালো পোশাক পরিহিত ওই বন্দুকধারী নিরাপত্তা তল্লাশি এলাকায় গিয়ে লোকজনকে প্রশ্ন করেন, তাঁরা টিএসএতে কাজ করেন কি না। যাঁরা ‘না’ উত্তর দেন, তাঁদের রেহাই দেওয়া হয়। এরপর তিনি তল্লাশি গেটের ভেতর দিয়ে টার্মিনালের সুরক্ষিত এলাকায় ঢুকে পড়েন।মার্কিন গণমাধ্যম জানিয়েছে, সিয়ানসিয়ার পরিবার নিউ জার্সি অঙ্গরাজ্যে থাকে। পরিবারটি শুক্রবার সন্ধ্যায় পুলিশকে জানিয়েছে, তারা সিয়ানসিয়ার কাছ থেকে একটি খুদে বার্তা পেয়েছে। এতে তিনি আত্মহত্যা করার পরিকল্পনার কথা জানিয়েছেন। বিবিসি ও ওয়াশিংটন পোস্ট।
