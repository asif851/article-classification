
ইসরায়েল সরকার আজ রোববার দখল করা ফিলিস্তিনি ভূমিতে ইহুদিদের জন্য এক হাজার বাড়ি নির্মাণের পরিকল্পনা অনুমোদন করেছে। দেশটির গৃহমন্ত্রী ইউরি অ্যারিয়েল বলেছেন, ইসরায়েলি নাগরিকদের চাহিদা মেটাতে পশ্চিম তীর ও পূর্ব জেরুজালেমে এসব বাড়ি নির্মিত হবে।
বিবিসি বলছে, আজ ইসরায়েলের এ ঘোষণার মাত্র তিন দিন পরই জেরুজালেমে ইসরায়েল ও ফিলিস্তিনের প্রতিনিধিদের শান্তি আলোচনা পুনরায় শুরু হতে চলেছে। এর আগে বসতি নির্মাণ ইস্যুকে কেন্দ্র করেই ২০১০ সালের সেপ্টেম্বরে দেশ দুটির সরাসরি আলোচনা থেমে গিয়েছিল।
এবার ফিলিস্তিনের সরকারকে আলোচনায় সম্মত করাতে ইসরায়েল সরকার তার হাতে আটক ১০০ ফিলিস্তিনিকে মুক্তি দেওয়ার প্রস্তাব দিয়েছে। আসছে ১৩ আগস্টে প্রথম ধাপে কয়েকজন বন্দীকে মুক্তি দেওয়ার কথা রয়েছে।
১৯৬৭ সালে ইসরায়েল ফিলিস্তিনের পশ্চিম তীর ও পূর্ব জেরুজালেম দখল করে নেওয়ার পর ওই দুই এলাকায় প্রায় ১০০টি বসতি স্থাপন করা হয়। এসব বসতিতে প্রায় পাঁচ লাখ ইহুদি বসবাস করে।
গৃহমন্ত্রী ইউরি অ্যারিয়েল জানান, পূর্ব জেরুজালেমে কমপক্ষে ৮০০ ও পশ্চিম তীরে ৪০০টি বাড়ি নির্মাণ করা হবে। এক বিবৃতিতে তিনি জানান, ‘কোথায় বসতি নির্মাণ করা যাবে, কোথায় যাবে না সেটির জন্য বিশ্বের কোনো দেশই অন্য দেশ থেকে অনুমতি নেয় না। ... আমরা গৃহনির্মাণের ব্যবসা চালিয়ে যাব এবং দেশজুড়ে গৃহনির্মাণ করব। ... বর্তমানে ইহুদিবাদ ও অর্থনীতির জন্য এটিই সবচেয়ে সঠিক কাজ।’
ফিলিস্তিনের প্রেসিডেন্ট মাহমুদ আব্বাস এর আগে বলেছিলেন, ইসরায়েল ফিলিস্তিনি ভূমিতে বসতি নির্মাণ বন্ধ না করলে তিনি শান্তি আলোচনায় বসবেন না।
আন্তর্জাতিক আইনানুসারে, ইসরায়েলের এসব গৃহনির্মাণ পুরোপুরি বেআইনি ও অবৈধ। তবে ইসরায়েল সব সময়ই এসব আন্তর্জাতিক আইনকে বৃদ্ধাঙ্গুলি দেখিয়ে আসছে।
