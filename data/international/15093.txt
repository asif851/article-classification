
মার্কিন প্রেসিডেন্ট ডোনাল্ড ট্রাম্পের মন্তব্য সব সময় হাসির খোরাক হয়। একেক সময় একেক কথা বলে তিনি সব সময় আলোচনার শীর্ষে থাকেন। এবার এশিয়া সফরে এসে যেমন বললেন, বিশ্বে যে এত দেশ আছে, সেটা নাকি আগে তাঁর জানা ছিল না।
এবিসির খবরে বলা হয়েছে, ট্রাম্প বলেছেন, বিশ্বে এত দেশ আছে, তা আগে জানা ছিল না। ভূগোল ও আন্তর্জাতিক রাজনীতি বিষয়ে নিজের অজ্ঞতা প্রকাশ করে তিনি বলেন, প্রেসিডেন্ট নির্বাচিত না হলে তাঁর পক্ষে এসব জানা সম্ভব হতো না। এশিয়া সফরের অংশ হিসেবে ট্রাম্প গত সোমবার জাপান পৌঁছে দেশটির বিশিষ্ট ব্যক্তিদের সঙ্গে এক অনুষ্ঠানে এসব কথা বলেছেন। তিনি বলেন, প্রেসিডেন্ট নির্বাচিত হওয়ার আগে বিশ্বের এতগুলো দেশ সম্পর্কে তিনি কোনো জ্ঞান রাখতেন না। প্রেসিডেন্ট হওয়ার পর বিশ্বের বিভিন্ন দেশ থেকে অভিনন্দন বার্তা পাওয়ার পরই তিনি এ দেশগুলো সম্পর্কে ধারণা পেয়েছেন।
জাপানের প্রধানমন্ত্রীর শিনজো আবের সঙ্গে গত বছরের নভেম্বরে নিউইয়র্কে এক সভায় পরিচিত হওয়ার ঘটনা তিনি এ ক্ষেত্রে উল্লেখ করেন। ট্রাম্পের অকপট স্বীকার, প্রেসিডেন্ট হওয়ার আগে তাঁর কোনো অভিজ্ঞতা ছিল না এবং এসব বিষয়ে তিনি কতটা অনভিজ্ঞ ছিলেন।
ট্রাম্পের এসব বক্তব্য সামাজিক যোগাযোগের মাধ্যমগুলোতে ছড়িয়ে পড়েছে। অনেকে তাঁর এমন বক্তব্য নিয়ে হাসাহাসি করছেন। কেউ কেউ বলছেন, ট্রাম্প জানেন বিশ্বে দুটো দেশ, মার্কিন যুক্তরাষ্ট্র আর রাশিয়া।
১২ দিনের এশিয়া সফরে যুক্তরাষ্ট্রের প্রেসিডেন্ট ডোনাল্ড ট্রাম্প এখন চীনে আছেন। এশিয়া সফরে ট্রাম্প জাপান, দক্ষিণ কোরিয়া, চীন, ভিয়েতনাম ও ফিলিপাইনে যাবেন।
গুগল জানায়, এখন বিশ্বে ১৯৫টি দেশ আছে। এর মধ্যে ১৯৩ দেশ জাতিসংঘের পূর্ণ সদস্য। ফিলিস্তিনসহ দুটি দেশ রয়েছে, যারা জাতিসংঘের ‘পর্যবেক্ষকে’র মর্যাদায় আছে।

