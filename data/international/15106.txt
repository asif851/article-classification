
মারা যাওয়ার দুই বছরেরও বেশি সময় পর একই পদে পুনর্নিয়োগ পেয়েছেন ল্যারি মার্কউড নামের এক ব্যক্তি। মৃত্যুর আগে তিনি একটি কাউন্টির শিল্প কর্তৃপক্ষ বোর্ডের সদস্য ছিলেন। মৃত্যুর পরও ওই পদেই তাঁর পুনর্নিয়োগ হয়। ঘটনাটি ঘটেছে যুক্তরাষ্ট্রের পশ্চিম পেনসিলভানিয়ায়।
খবরটি প্রকাশিত হওয়ার পর নড়েচড়ে বসেছে ফিয়েটি কাউন্টি। কাউন্টির কর্মকর্তারা জানান, ল্যারি মার্কউড ২০১২ সালের আগস্ট মাসে মারা যান। এর পরও তিনি কীভাবে পুনর্নিয়োগ পেলেন, বিষয়টি খতিয়ে দেখা হচ্ছে।
এনডিটিভির আজ রোববারের খবরে জানানো হয়, ফিয়েটি কাউন্টির শিল্প কর্তৃপক্ষ ২০১০ সালে বোর্ডের সদস্য হিসেবে পুনর্নিয়োগ পেতে বা অবসরে চলে যেতে আগ্রহী কি না, সে বিষয়ে সদস্যদের জানাতে বলেছিল। সে হিসেবে পুনর্নিয়োগে আগ্রহী ল্যারি মার্কউডও পত্র দিয়েছিলেন। আগ্রহী প্রার্থীদের সাক্ষাৎকারও নেওয়া হয়। কিন্তু ২০১২ সালে মারা যান ল্যারি। প্রক্রিয়ার ভুলের কারণে তাঁর মৃত্যুর বিষয়টি আর ধরা পড়েনি। কর্তৃপক্ষ তাঁকে পুনর্নিয়োগ দেয়।
তবে ভবিষ্যতে নিয়োগের ক্ষেত্রে আরও সতর্ক থাকা হবে বলে জানিয়েছেন কাউন্টি কমিশনের চেয়ারম্যান ভিনসেন্ট জাপোটস্কি।
