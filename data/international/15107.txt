
ইতালির ভূমিকম্পে নিহতের সংখ্যা বেড়ে ২৮৪ জনে দাঁড়িয়েছে। নিহত ব্যক্তিদের স্মরণে গতকাল শনিবার রাষ্ট্রীয় শোক পালন করেছে দেশটি। এ দিন দেশজুড়ে জাতীয় পতাকা অর্ধনমিত রাখা হয়।ভূমিকম্পে সবচেয়ে ক্ষতিগ্রস্ত আমাত্রিচে শহর গতকাল সকালে পরিদর্শন করেন প্রেসিডেন্ট সেরজো মাত্তারেল্লা। পরে আরকুয়াতা শহরে মারা যাওয়া ব্যক্তিদের রাষ্ট্রীয়ভাবে শেষকৃত্য অনুষ্ঠানের আয়োজন করা হয় আসকোলি পিচ্যানো শহরে।এদিকে, গত শুক্রবার দিবাগত রাতেও ধ্বংসস্তূপের নিচ থেকে আরও লাশ উদ্ধার করা হয়েছে। শেষ ব্যক্তিকে খুঁজে না পাওয়া পর্যন্ত উদ্ধার অভিযান চলবে বলে জানিয়েছে কর্তৃপক্ষ। তবে পরাঘাতের কারণে উদ্ধার অভিযান ব্যাহত হচ্ছে বলে জানিয়েছেন উদ্ধারকারীরা। গত বুধবারের মূল ভূমিকম্পের পর গতকাল সকাল পর্যন্ত অনেক পরাঘাত রেকর্ড করা হয়েছে। এর মধ্যে একটি পরাঘাতে আমাত্রিচের মূল সেতু ব্যাপক ক্ষতিগ্রস্ত হয়েছে।উপগ্রহের তোলা ছবি বিশ্লেষণ করে ইতালির বিশেষজ্ঞরা জানিয়েছেন, ভূমিকম্পে মারাত্মকভাবে ক্ষতিগ্রস্ত অপর এলাকা আক্কুমোলি গ্রাম ২০ সেন্টিমিটার (৮ ইঞ্চি) দেবে গেছে।
