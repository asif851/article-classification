
ফিলিপাইনে গত বৃহস্পতিবার যাত্রীবাহী ফেরি ডুবে ৫৬ জন নিহত হওয়ার ঘটনায় পুলিশ এর মালিক এবং চালকদের বিরুদ্ধে হত্যা মামলা করেছে। ১৭৩ জন যাত্রী নিয়ে কিম নিরবান নামের ফেরিটি ডুবে যায়। চালকদের ভুল এবং অতিরিক্ত যাত্রী পরিবহনকে ফেরি ডুবে যাওয়ার সম্ভাব্য কারণ বলে মনে করা হচ্ছে। পুলিশ মোট ১৯ জনের বিরুদ্ধে মামলা করেছে। এর মধ্যে আছেন ফেরির মালিক জোগে বং জারকো এবং চালক ক্যাপ্টেন ওয়ারেন অলিভিয়েরো। হত্যার অভিযোগ প্রমাণিত হলে তাঁদের ৪০ বছরের সাজা হতে পারে। ফেরিটি ফিলিপাইনের ওরমোক শহর থেকে যাত্রী নিয়ে কামোতেস দ্বীপে যাচ্ছিল। মামলা করার পর স্থানীয় পুলিশ কর্মকর্তা আসের ডোলিনা বলেন, অভিযুক্ত ব্যক্তিরা মোটেও সতর্ক ছিল না। মনে হচ্ছে ইচ্ছে করেই এসব মানুষকে মেরে ফেলা হয়েছে। ওরা একেবারে বেপরোয়া ছিল।বিবিসি
