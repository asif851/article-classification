
জার্মান চ্যান্সেলর আঙ্গেলা ম্যার্কেল বলেছেন, ইউরোপীয় ইউনিয়ন (ইইউ) থেকে যুক্তরাজ্যের বেরিয়ে যাওয়া নিয়ে আলোচনাকে নোংরা বানানোর কোনো দরকার নেই।জার্মানির রাজধানী বার্লিনে গতকাল শনিবার ইইউর প্রতিষ্ঠাতা সদস্য দেশগুলোর পররাষ্ট্রমন্ত্রীদের বৈঠকের পর এমন মন্তব্য করেন ম্যার্কেল। আজ রোববার বিবিসি অনলাইনের প্রতিবেদনে এই তথ্য জানানো হয়।ইইউর সঙ্গে বিচ্ছেদের পক্ষে ব্রিটিশ নাগরিকদের রায়ের পর নিজেদের করণীয় ঠিক করতে বার্লিনে জার্মানিসহ জোটের ছয় দেশের পররাষ্ট্রমন্ত্রীদের জরুরি বৈঠক হয়। বৈঠক থেকে যুক্তরাজ্যকে বিচ্ছেদের প্রক্রিয়া দ্রুত শুরু করতে বলা হয়।বৈঠক শেষে জার্মান পররাষ্ট্রমন্ত্রী ফ্রাঙ্ক-ওয়াল্টার স্টেইনমায়ার বলেন, যত শিগগির সম্ভব যুক্তরাজ্যের ইইউ ছাড়ার প্রক্রিয়া শুরু করা উচিত।পরে ম্যার্কেল বলেন, ইইউ থেকে যুক্তরাজ্যের বিদায়ের ব্যাপারটি নিয়ে তাড়াহুড়া করার পক্ষপাতী নন তিনি।জার্মান চ্যান্সেলরের প্রত্যাশা, বিচ্ছেদ নিয়ে যুক্তরাজ্যের সঙ্গে আলোচনা যেন সুষ্ঠু পরিবেশে সৌহার্দ্যপূর্ণ হয়।
