
পাকিস্তানের পেশোয়ারে সেনাবাহিনী পরিচালিত স্কুলে ভয়াবহ হামলার সংগঠক জঙ্গি কমান্ডার নিরাপত্তা বাহিনীর হাতে নিহত হয়েছেন। এদিকে ওই হামলার পর সুশীল সমাজের করা এক মামলার প্রেক্ষাপটে আলোচিত লাল মসজিদের খতিব মাওলানা আবদুল আজিজের বিরুদ্ধে গতকাল শুক্রবার গ্রেপ্তারি পরোয়ানা জারি করেছেন আদালত। খবর ডনের।নিরাপত্তা বাহিনীর অভিযানে নিহত জঙ্গি কমান্ডারের নাম সাদ্দাম। তিনিই পেশোয়ারের আর্মি পাবলিক স্কুলে ভয়াবহ হামলায় অংশ নেওয়া সাত জঙ্গিকে সংগঠিত করেছিলেন। জঙ্গিগোষ্ঠী তেহরিক-ই-তালেবান পাকিস্তানের (টিটিপি) এই গুরুত্বপূর্ণ নেতা বৃহস্পতিবার খাইবার এলাকায় এক অভিযানে নিহত হন।খাইবারের কর্মকর্তারা গতকাল শুক্রবার এক সংবাদ সম্মেলনে জানান, টিটিপি কমান্ডার সাদ্দাম বৃহস্পতিবার রাতে খাইবারের জামরুদ শহরে নিরাপত্তা বাহিনীর হাতে নিহত হয়। ঘটনার সময় তাঁর একজন সহযোগীকে আহত অবস্থায় পাকড়াও করা হয়েছে।পুলিশ বলছে, সাদ্দাম ২০১৩ সালে খাইবার পাখতুনখাওয়া প্রদেশে পোলিও টিকা কর্মী দলের ওপর হামলা, স্কাউটের আট সদস্য এবং অনেক উপজাতি নেতার হত্যার ঘটনায় মূল পরিকল্পনা বা কোনোভাবে সম্পৃক্ত ছিলেন।এদিকে আদালত সুশীল সমাজের আবেদন মঞ্জুর করে গতকাল ইসলামাবাদের লাল মসজিদের খতিব আবদুল আজিজের বিরুদ্ধে জামিন-অযোগ্য গ্রেপ্তারি পরোয়ানা জারি করেন। খতিব পেশোয়ারের স্কুলে জঙ্গি হামলার ঘটনার নিন্দা জানাতে অস্বীকৃতি জানিয়েছিলেন। জঙ্গিদের বিরুদ্ধে সেনা অভিযানকে তিনি অনৈসলামিক আখ্যাও দিয়েছেন। সুশীল সমাজের কর্মীরা মসজিদটির বাইরে বিক্ষোভ করেছিলেন। পরে তাঁরা খতিবের বিরুদ্ধে মামলা করেন। ঘটনার তদন্ত শেষে পুলিশ আদালতের কাছে গ্রেপ্তারি পরোয়ানা জারির আবেদন করে।তবে গ্রেপ্তার প্রতিহত করার ঘোষণা দিয়েছেন লাল মসজিদ শুহাদা ফাউন্ডেশনের মুখপাত্র হাফিজ এহতিশাম। তিনি বলেন, বিভিন্ন ঘটনায় রাজনৈতিক নেতাদের বিরুদ্ধে গ্রেপ্তারি পরোয়ানা জারি হলেও তাঁদের তো ধরা হচ্ছে না। তাই এ ধরনের পদক্ষেপ প্রতিহত করবেন মাওলানা আজিজ।প্রধানমন্ত্রীর কমিটি গঠন: সন্ত্রাস দমনের জাতীয় কর্মপরিকল্পনা বাস্তবায়নে গতকাল একটি বিশেষ কমিটি গঠন করেছেন প্রধানমন্ত্রী নওয়াজ শরিফ। এক বৈঠকের পর তিনি বলেন, বড় নগরগুলোতে জঙ্গিবিরোধী আরেকটি অভিযান শুরু করা হবে।পাশাপাশি ইসলামাবাদে বুধবার বিভিন্ন রাজনৈতিক দলের যৌথ বৈঠকে গৃহীত সন্ত্রাসবাদবিরোধী ২০ দফা জাতীয় কর্মপরিকল্পনার আওতায় কাজ শুরু করে দিয়েছে সেনাবাহিনী।
