
বৈশ্বিক জলবায়ু পরিবর্তনের প্রভাব মোকাবিলার অংশ হিসেবে উন্নয়নশীল দেশগুলোকে সহায়তা করতে অতিরিক্ত ২৬৫ কোটি ডলার দিতে চেয়েছে কানাডা।মাল্টার রাজধানী ভ্যালেট্টায় শুক্রবার থেকে শুরু হওয়া কমনওয়েলথভুক্ত দেশগুলোর বার্ষিক সম্মেলনে কানাডার প্রধানমন্ত্রী জাস্টিন ট্রুডো এই ঘোষণা দেন।এদিকে সম্মেলনে কমনওয়েলথের নতুন মহাসচিব নির্বাচিত হয়েছেন ব্রিটিশ আইনজীবী ব্যারোনেস প্যাট্রিসিয়া স্কটল্যান্ড। তিনি এ সংগঠনের ৬৬ বছরের ইতিহাসে প্রথম ব্রিটিশ মহাসচিব। এ পদে প্রথম নারীও তিনি। খবর দ্য ইনডিপেনডেন্ট ও হাফিংটন পোস্ট-এর।এবারের কমনওয়েলথ সম্মেলনে জলবায়ু পরিবর্তনের ওপর আলোচনা প্রাধান্য পাচ্ছে। যুক্তরাজ্যের রানি দ্বিতীয় এলিজাবেথ কমনওয়েলথ সম্মেলনের আনুষ্ঠানিক উদ্বোধন করেন।আগামীকাল সোমবার থেকে ফ্রান্সের রাজধানী প্যারিসে শুরু হতে যাওয়া জাতিসংঘ জলবায়ু সম্মেলনের প্রাক্কালে কানাডার প্রধানমন্ত্রীর এ ঘোষণা এল। আন্তর্জাতিক জলবায়ু পরিবর্তন তহবিলে ২০২০ সাল নাগাদ বছরে ১০ হাজার কোটি ডলার করে সংগ্রহ করার পরিকল্পনা রয়েছে।সম্মেলন উদ্বোধনের পর জাস্টিন ট্রুডো অতিরিক্ত অর্থ সহায়তা দেওয়ার ঘোষণা দিলে উপস্থিত নেতারা তাঁকে অভিবাদন জানান। আগামী পাঁচ বছরে এই অর্থ দেওয়া হবে।ট্রুডো বলেন, জলবায়ু পরিবর্তন মোকাবিলায় নিজের ভূমিকা রাখার জন্য কানাডা প্রস্তুত রয়েছে। বিশ্বের দরিদ্রতম ও অরক্ষিত দেশগুলোর সহায়তায় তাঁর দেশ পাশে থাকবে। ২০০৯ সাল থেকে কানাডা জাতিসংঘের জলবায়ু তহবিলে প্রতিশ্রুত আর্থিক সহায়তা দিয়ে আসছে।সম্মেলনের উদ্বোধনী ভাষণে রানি দ্বিতীয় এলিজাবেথ জলবায়ু পরিবর্তন ঠেকাতে কমনওয়েলথভুক্ত দেশগুলোর গুরুত্ব নিয়ে আলোচনা করেন। বৈশ্বিক উষ্ণতার বিরুদ্ধে লড়াই করতে তিনি তরুণ সমাজকে সম্পৃক্ত করার ওপর জোর দেন।তরুণদের ভূমিকাটি গুরুত্বের সঙ্গে তুলে ধরতে উদ্বোধনী অনুষ্ঠানের মঞ্চে রাখা হয় কমনওয়েলথভুক্ত ৫৩টি দেশের একজন করে শিশুকে। সাবেক ব্রিটিশ সাম্রাজ্যভুক্ত দেশগুলোকে নিয়ে কমনওয়েলথ গঠিত। এই দেশগুলো বিশ্বের মোট আয়তনের এক-চতুর্থাংশ এবং মোট জনসংখ্যার এক-তৃতীয়াংশের প্রতিনিধিত্ব করে। আজ এ সম্মেলন শেষ হওয়ার কথা।
