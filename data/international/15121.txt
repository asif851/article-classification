
পাকিস্তান পিপলস পার্টির (পিপিপি) চেয়ারম্যান বিলাওয়াল ভুট্টো জারদারি ‘পাকিস্তানের গণতান্ত্রিক ধারা অব্যাহত রাখার স্বার্থে’সুষ্ঠুভাবে ক্ষমতা হস্তান্তরের ওপর জোর দিয়েছেন। একই সঙ্গে তিনি ভোট কারচুপির অভিযোগ যথাযথভাবে তদন্ত করার জন্য নির্বাচন কমিশনের প্রতি আহ্বান জানিয়েছেন।সিন্ধু প্রদেশ থেকে জাতীয় ও প্রাদেশিক পরিষদের সদস্য নির্বাচিত পিপিপির নেতাদের উদ্দেশে ভিডিও লিংকের মাধ্যমে দেওয়া ভাষণে বিলাওয়াল এ আহ্বান জানান। তাঁর ভাষণ শুনতে গত মঙ্গলবার রাতে করাচির বিলাওয়াল হাউসে মিলিত হন পিপিপির নেতারা।বিলাওয়াল কোথায় অবস্থান করে ভিডিও লিংকে ভাষণ দেন, তা তাত্ক্ষণিকভাবে জানা যায়নি। নির্বাচনের কিছু আগে থেকে বিলাওয়াল ‘আল-কায়েদার হুমকির কারণে’ জনসমক্ষে আসা বন্ধ করেন।  অনেকের ধারণা, তিনি দুবাইয়ে।বিলাওয়াল তাঁর ভিডিও ভাষণে বলেন, ভোট জালিয়াতির কারণে পিপিপি পরাজিত হয়েছে। তবে গণতন্ত্রের সুস্থ বিকাশের স্বার্থে তাঁরা নির্বাচনের ফলাফল মেনে নিয়েছেন।  তাঁরা যথাযথভাবে বিরোধী দলের ভূমিকা পালন করবেন।
প্রাদেশিক সরকারের তত্পরতা: এদিকে, ইমরান খানের দল পাকিস্তান তেহরিক-ই-ইনসাফের (পিটিআই) সংখ্যাগরিষ্ঠতা পাওয়া খাইবার পাখতুনখাওয়া প্রদেশে সরকার গঠনের একটি রূপরেখা চূড়ান্ত করেছে জামায়াতে ইসলামি (জেআই) ও কওমি ওয়াতান পার্টি (কিউডব্লিউ পি)। রূপরেখা অনুযায়ী এ দুটি দলের প্রত্যেকে তিনটি করে মন্ত্রণালয় পাবেন। মুখ্যমন্ত্রী ও স্পিকার পিটিআই থেকে নির্বাচিত হবেন। পিটিআইয়ের খাইবার পাখতুনখাওয়ার সাধারণ সম্পাদক শওকত ইউসুফজাই ওই রূপরেখার বিষয়ে তাঁর দল সম্মত হয়েছে বলে স্বীকার করেছেন। অন্যদিকে, পিএমএল-এন বেলুচিস্তানে সরকার গঠনের ব্যাপারে অন্যান্য দল ও স্বতন্ত্র এমপিদের সঙ্গে যোগাযোগ করা শুরু করেছে। ডন ও জিয়ো টিভি অনলাইন।
