
 
ভারতজুড়ে আজ শুক্রবার উদযাপিত হচ্ছে পবিত্র ঈদুল ফিতর। সকাল থেকে বিভিন্ন রাজ্যের ধর্মপ্রাণ মুসল্লিরা নতুন পোশাক পরে মসজিদ আর ঈদগাহ ময়দানে ঈদের নামাজ আদায় করেন। নামাজ শেষে তাঁরা দেশের অগ্রগতি কামনার পাশাপাশি মুসলিম উম্মাহর বন্ধন আরও সুদৃঢ় করতে বিশেষ মোনাজাত করেন।
পবিত্র ঈদ উপলক্ষে ভারতের রাষ্ট্রপতি প্রণব মুখার্জি এবং প্রধানমন্ত্রী মনমোহন সিং পৃথকভাবে দেশবাসীকে ঈদের শুভেচ্ছা জানান।
পশ্চিমবঙ্গজুড়েও আজ ছড়িয়ে পড়েছে ঈদের খুশি। কলকাতায় ঈদের প্রধান জামাত অনুষ্ঠিত হয় রেড রোডে। বৈরী আবহাওয়া উপেক্ষা করে এখানে লাখো মুসল্লি নামাজ আদায় করেন। কলকাতায় আরও বেশ কয়েকটি বড় জামাত অনুষ্ঠিত হয় পার্ক সার্কাস ময়দান, নাখোদা মসজিদ, টিপু সুলতান মসজিদ, মেটিয়াব্রুজ, খিদিরপুর, মলি­ক বাজার, রাজাবাজার, বেলগাছিয়া, আনোয়ার শাহ রোডসহ শহরের বিভিন্ন মসজিদ ও ঈদগাহ ময়দানে।
পশ্চিমবঙ্গের মুখ্যমন্ত্রী মমতা বন্দ্যোপাধ্যায় কলকাতার রেড রোডে ধর্মপ্রাণ মানুষজনের সঙ্গে শুভেচ্ছা বিনিময় করেন। একই সঙ্গে তিনি রাজ্যের মানুষে মানুষে সম্প্রীতির বন্ধন আরও দৃঢ় করার আহ্বান জানান।
