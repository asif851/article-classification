
জেলে হত্যার ঘটনার জের ধরে তাইওয়ান ফিলিপাইন থেকে শ্রমিক নেওয়া স্থগিত করেছে। একই সঙ্গে ম্যানিলা থেকে নিজেদের দূতকেও প্রত্যাহার করে নিয়েছে তারা। এর আগে ম্যানিলার দুঃখ প্রকাশের পদক্ষেপও নাকচ করা হয়।
গত সপ্তাহে হুং শিহ-চেং (৬৫) নামের তাইওয়ানের ওই জেলেকে গুলি করে হত্যা করে ফিলিপাইনের কোস্টগার্ড। সে সময় তারা বলেছিল, ফিলিপাইনের জলসীমা লঙ্ঘন করায় ওই জেলেকে গুলি করা হয়।
ফিলিপাইনের প্রেসিডেন্ট বেনিগনো অ্যাকুইনো গতকাল বুধবার দুঃখ প্রকাশ করে তাইওয়ানকে শান্ত থাকার আহ্বান জানিয়েছেন।
তবে তাইওয়ানের প্রেসিডেন্ট মা ইং-জিউ আনুষ্ঠানিক ক্ষমা প্রার্থনাসহ ওই জেলের পরিবারকে উপযুক্ত ক্ষতিপূরণ দেওয়ার জন্য ম্যানিলার প্রতি জোর দাবি জানিয়েছেন।
আর ওই ঘটনার প্রতিশোধ নিতে ফিলিপাইন থেকে শ্রমিক নেওয়া স্থগিত করেছে তাইওয়ান। সেই সঙ্গে তাইওয়ানের দাবি গতকালের মধ্যে পূরণ করার জন্য সময়সীমা বেঁধে দেওয়া হয়। অন্যথায় নিষেধাজ্ঞা দেওয়ার হুঁশিয়ারি উচ্চারণ করেন প্রেসিডেন্ট মা ইং-জিউর একজন মুখপাত্র। এএফপি ও রয়টার্স।
