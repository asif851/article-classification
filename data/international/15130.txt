

ডেনমার্কে এই প্রথমবারের মতো মসজিদ নির্মাণ করা হয়েছে। আজ বৃহস্পতিবার কোপেনহেগেনের উত্তর-পশ্চিমাঞ্চলীয় শহর গ্রিটিতে মিনারসহ নির্মাণ করা এ মসজিদটির উদ্বোধন করা হবে। 
আজ বার্তা সংস্থা এএফপির খবরে জানানো হয়, কাতারের দেওয়া ২১০ কোটি ৮২ লাখ ৭২ হাজার টাকা (দুই কোটি ৭২ লাখ ডলার) অনুদানে দেশটিতে প্রথমবারের মতো মসজিদটি নির্মাণ করা হয়। এতে স্থানীয় মুসলিম নাগরিকেরা বেশ উচ্ছ্বসিত।
ডেনমার্কে সংখ্যার দিক দিয়ে সবচেয়ে বড় সংখ্যালঘু হলো মুসলিমরা। এখানে প্রায় দুই লাখ মুসলিম নাগরিক বাস করেন। কোপেনহেগেনের মুসলিম কমিউনিটি বেশ আগে থেকেই ৭২ হাজার ১১৮ বর্গফুটের একটি কমপ্লেক্স দাবি করে আসছিল। সেখানে একটি মসজিদ, একটি সাংস্কৃতিক কেন্দ্র, একটি টেলিভিশন স্টুডিও ও একটি ব্যায়ামাগার রয়েছে।
ড্যানিশ পিপলস পার্টির (ডিপিপি) একজন নেতা ক্রিস্টিয়ান থালসেন ডাল বলেন, কাতারের সরকার রক্ষণশীল। তাই তারা প্রত্যক্ষ বা পরোক্ষভাবে ওই মসজিদটির ওপর হস্তক্ষেপ করার চেষ্টা করবে। এ কারণে ড্যানিশ সোসাইটির সঙ্গে মুসলমানদের সম্প্রীতি ব্যাহত হবে।
ড্যানিশ ইসলামিক কাউন্সিলের মুখপাত্র ও মসজিদটির তত্ত্বাবধায়ক মোহাম্মদ আল মায়মউনি বলেন, ‘আমরা কাতারের রাজনীতির সঙ্গে সম্পৃক্ত নই। মসজিদটি ব্যবহারে ড্যানিশ ইসলামিক কাউন্সিলের পুরোপুরি অধিকার থাকবে। এ কারণেই কাতারের এই অনুদানে আমরা খুশি। এটা এমন একটা উপহার, যার জন্য কাতারের কোনো দাবি নেই।’
