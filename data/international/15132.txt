
পানামাভিত্তিক আইনি সহযোগিতা প্রতিষ্ঠান মোসাক ফনসেকার এক কোটির বেশি নথি ফাঁসের ঘটনা পুরো বিশ্বকে নাড়িয়ে দিলেও এত দিন এর পেছনের ক্রীড়নকের পরিচয় ছিল অজানা। তবে এবার মুখ খুলেছেন তথ্য ফাঁসকারী। নিজেকে ‘জন ডোয়ে’ নামে পরিচয় দিয়ে গতকাল শুক্রবার তিনি একটি বিবৃতি দিয়েছেন।
নথি ফাঁসকারী অবশ্য নিজের সম্পর্কে বিস্তারিত কিছু জানাননি। এমনকি তিনি নারী, নাকি পুরুষ তা-ও জানাননি। তবে বিবৃতিতে তিনি বলেছেন, ‘আমি কোনো সরকার বা গোয়েন্দা সংস্থার হয়ে কাজ করি না। এমনকি তাদের কারোর সঙ্গে সরাসরি বা চুক্তিভিত্তিক কোনো কাজে আমি জড়িত নই এবং কখনো ছিলাম না। আমার দৃষ্টিভঙ্গি শুধুই আমার। নিজ তাগিদেই আমি তথ্যগুলো জিটডয়েচ সাইতংয় (জামার্নির দৈনিক) ও আইসিআইজেকে দেওয়ার সিদ্ধান্ত নিয়েছি। এর পেছনে কোনো রাজনৈতিক উদ্দেশ্যও ছিল না। যাঁদের তথ্য আমি হাতে পেয়েছি, তাঁদের অন্যায় প্রকাশের তাগিদ থেকেই এ কাজ করেছি আমি।’
জন ডোয়ে আরও বলেন, ‘মোসাক ফনসেকার নথি ফাঁস করেছি, কারণ আমার মনে হয়েছে অন্যায় কর্মকাণ্ডের জন্য এর প্রতিষ্ঠাতা, কর্মী এবং মক্কেলদের জবাবদিহি করা উচিত। এসব নথি হাতে পেতে আমার প্রায় এক দশক লেগে গেছে। এ ধরনের নথি যাঁরা ফাঁস করেন, সরকারগুলোর উচিত তাঁদের দায়মুক্তি দেওয়া।’
 
