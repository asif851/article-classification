
সময়সীমার মধ্যে একটি রূপরেখা চুক্তির বিষয়ে সমঝোতা না হওয়ায় ইরান ও ছয় বিশ্বশক্তির মধ্যে চলমান পারমাণবিক বিষয়ের আলোচনা গতকাল বুধবার অতিরিক্ত দিনে গড়িয়েছে। এমন প্রেক্ষাপটে আলোচনায় সফলতার ব্যাপারে অংশগ্রহণকারী কূটনীতিকদের কাছ থেকে পরস্পরবিরোধী বক্তব্য এসেছে। পুরো বিষয়টি দুলছিল অনিশ্চয়তার দোলাচলে। খবর এএফপি, বিবিসি ও রয়টার্সের। আগের সিদ্ধান্ত অনুযায়ী ইরানের সঙ্গে জাতিসংঘের পাঁচ স্থায়ী সদস্য যুক্তরাষ্ট্র, যুক্তরাজ্য, রাশিয়া, চীন ও ফ্রান্স এবং জার্মানির ৩১ মার্চের মধ্যে একটি রূপরেখা চুক্তি হওয়ার কথা ছিল। এই প্রাথমিক চুক্তির ভিত্তিতে আগামী ৩০ জুনের মধ্যে স্থায়ী চুক্তিতে পৌঁছাতে হবে তাদের। শেষ দিকে এসে বলা হচ্ছিল, সুইজারল্যান্ডের লুজান শহরে চলমান আলোচনায় উভয় পক্ষ একটি চুক্তির দ্বারপ্রান্তে রয়েছে। তবে তেহরানের ওপর থেকে জাতিসংঘের নিষেধাজ্ঞা প্রত্যাহার ও ইরানের পারমাণবিক গবেষণার ভবিষ্যতের মতো কিছু বিষয় অমীমাংসিত রয়ে গেছে। ফলে আলোচনার সময় এক দিন বাড়ানো হয়। এর আওতায় গতকাল মার্কিন পররাষ্ট্রমন্ত্রী জন কেরি ও ইরানি পররাষ্ট্রমন্ত্রী মোহাম্মদ জাভেদ জারিফ দ্বিপক্ষীয় বৈঠকে বসেন।‘প্রাথমিক চুক্তির কাছাকাছি’: মঙ্গলবারের আলোচনা শেষে মস্কো ফিরে গেছেন রাশিয়ার পররাষ্ট্রমন্ত্রী সেরগেই লাভরভ। তবে তিনি মঙ্গলবার বলেছেন, একটি প্রাথমিক চুক্তির জন্য আলোচকদের মধ্যে ‘সব বিষয়ে’ সমঝোতা হয়েছে। সম্ভবত ২৪ ঘণ্টার মধ্যেই চুক্তিটি সম্পাদিত হতে যাচ্ছে। ইরানের পররাষ্ট্রমন্ত্রী জারিফ বলেছেন, আলোচনা ‘খুবই ভালো’ হয়েছে। তবে কিছু ইস্যু রয়েছে, যেগুলোকে ‘মসৃণ’ করতে হবে। মঙ্গলবার দিবাগত রাত দুইটার দিকে তিনি সাংবাদিকদের বলেন, ‘আমরা প্রায় গুছিয়ে নিতে পেরেছি। ... আশা করছি, বুধবারের মধ্যেই কাজ চূড়ান্ত করতে পারব।’ ব্রিটিশ পররাষ্ট্রমন্ত্রী ফিলিপ হ্যামন্ডও বলেন, আলোচনার কয়েকটি গুরুত্বপূর্ণ ইস্যুকে এখনো সামলাতে হবে। তবে সমঝোতার একটি বৃহত্তর কাঠামো তৈরি হয়েছে। বুধবারের মধ্যেই সমঝোতার ব্যাপারে আশা প্রকাশ করেন তিনি।নৈরাশ্য ও হুঁশিয়ারি: ফ্রান্সের পররাষ্ট্রমন্ত্রী লরাঁ ফ্যাবিয়াসও প্যারিসে ফিরে গেছেন। কারণ হিসেবে তিনি বলেছেন, ‘তাৎক্ষণিকভাবে চুক্তি’র জন্য যতটা অগ্রগতির দরকার ছিল, তা হয়নি। অন্যদিকে চলমান আলোচনায় রূপরেখা চুক্তিতে পৌঁছাতে না পারলে আলোচনা থেকে বেরিয়ে যাওয়ার হুমকি দিয়েছে যুক্তরাষ্ট্র। হোয়াইট হাউসের মুখপাত্র জশ আর্নেস্ট মঙ্গলবার বলেন, একটি প্রাথমিক রাজনৈতিক চুক্তিতে উপনীত হতে ব্যর্থ হলে মার্কিন আলোচকেরা ৩০ জুন পর্যন্ত অপেক্ষা করবেন না। আর চীনের পররাষ্ট্রমন্ত্রী ওয়াং ই লুজান ছেড়ে যাওয়ার পর দেশটির প্রতিনিধিদল বলেছে, এই পর্যায়ে আলোচনা থমকে গেলে এত দিনের সব চেষ্টা বিফলে যাবে।
এখনো যার সুরাহা হয়নিকড়াকড়ি কত দিন: ইরানের পারমাণবিক কর্মসূচি ১০ বছর সীমিত রাখার কথা। তার পরপরই বিধিনিষেধ প্রত্যাহার চায় তেহরানঅবরোধ প্রত্যাহার: চুক্তির পরপরই জাতিসংঘের অবরোধ প্রত্যাহার চায় ইরান। পাশ্চাত্য চায়, তা ধীরে ধীরে হোক।সেন্ট্রিফিউজ: ইরান উন্নত সেন্ট্রিফিউজ তৈরি করতে চায় যাতে দ্রুত এবং বেশি পরিমাণে ইউরেনিয়াম সমৃদ্ধ করা যাবে। এতে আপত্তি পাশ্চাত্যের
