
পশ্চিমবঙ্গের মুখ্যমন্ত্রী ও তৃণমূল কংগ্রেস নেত্রী মমতা বন্দ্যোপাধ্যায়কে ভারতের প্রধানমন্ত্রী করার দাবি তুলেছিলেন প্রখ্যাত লেখিকা মহাশ্বেতা দেবী, কলকাতার টিপু সুলতান মসজিদের ইমাম মাওলানা নুরুর রহমান বরকতিসহ তৃণমূলের মন্ত্রী ও নেতা-কর্মীরা।এবার এই মমতাকে নোবেল শান্তি পুরস্কার দেওয়ার দাবি জানালেন পশ্চিমবঙ্গের উদ্বাস্তু পুনর্বাসন দপ্তরের প্রতিমন্ত্রী ও মতুয়া সম্প্রদায়ের বড়মা বীণাপাণি ঠাকুরানীর ছোট ছেলে মঞ্জুলকৃষ্ণ ঠাকুর। শুক্রবার কলকাতার বরাহনগরে এক অনুষ্ঠানে যোগ দিয়ে তিনি এই দাবি তোলেন। তিনি বলেন, ‘দিদি (মমতা) যেভাবে মানুষকে স্বস্তি দিতে শান্তির সারণি ধরে এগোচ্ছেন, তা এককথায় নজিরবিহীন। নোবেল কমিটির উচিত, শান্তির জন্য অনন্য অবদানের জন্য তাঁকে নোবেল পুরস্কার দেওয়া।’মন্ত্রী মঞ্জুলকৃষ্ণ ঠাকুরের পুত্র সুব্রত ঠাকুর এবার বনগাঁ লোকসভা কেন্দ্রে তৃণমূলের প্রার্থী হওয়ার জন্য উঠেপড়ে লেগেছেন। বড়মাও সম্প্রতি তাঁর নাতিকে লোকসভা কেন্দ্রে প্রার্থী করার জন্য মমতাকে একটি চিঠিও দিয়েছেন। রাজনৈতিক পর্যবেক্ষকেরা মনে করছেন, নিজের ছেলের লোকসভার প্রার্থীপদ নিশ্চিত করার জন্য মঞ্জুলকৃষ্ণের এই মমতা-ভজনা।
