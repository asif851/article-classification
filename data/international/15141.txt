
ইসলামিক স্টেটের (আইএস) জঙ্গিদের দমনে বিদ্রোহী গোষ্ঠীগুলোর সঙ্গে মিলে কাজ করতে পারে সিরিয়া। মস্কো সফরে সিরিয়ার প্রেসিডেন্ট বাশার আল-আসাদকে এমন প্রস্তাব দিলে তিনি ইতিবাচক সাড়া দেন বলে জানান রুশ প্রেসিডেন্ট ভ্লাদিমির পুতিন। আজ শুক্রবার বিবিসি অনলাইনের প্রতিবেদনে এ তথ্য জানানো হয়।
রাশিয়ায় এক সম্মেলনে পুতিন বলেছেন, গত মঙ্গলবার সিরিয়ার প্রেসিডেন্ট বাশার আল-আসাদের মস্কো সফরের সময় ওই বিষয়ে তাঁর মতামত জানতে চান তিনি।
বাশারের কাছে পুতিন জানতে চেয়েছেন, এমন একটি বাহিনীকে কীভাবে দেখছেন তিনি।  পুতিন বলেন, তাঁর প্রশ্নের জবাবে বাশার ইতিবাচক উত্তর দিয়েছেন।
তিনি বলেন, ‘আমরা বিষয়টি নিয়ে গভীরভাবে চিন্তা করছি এবং তা বাস্তবায়ন করার চেষ্টা করব।’
আইএসের বিরুদ্ধে যুদ্ধে সিরীয় ও ইরাকি বাহিনীর সঙ্গে কুর্দিস গোষ্ঠীকে যোগ দেওয়ার আহ্বান জানিয়েছেন পুতিন।
সিরিয়ার বিরোধী যোদ্ধারা নিয়মিতভাবে বলে আসছে, সংকটের রাজনৈতিক সমাধানের লক্ষ্যে সমঝোতার শর্ত হিসেবে প্রেসিডেন্ট বাশারকে ক্ষমতা থেকে সরে যেতে হবে।
সিরিয়ায় ২০১১ সালের মার্চে শুরু হওয়া বাশারবিরোধী আন্দোলন ধীরে ধীরে গৃহযুদ্ধের রূপ নিয়েছে। পাশাপাশি সেখানে উত্থান ঘটেছে আইএসসহ বিভিন্ন জঙ্গিগোষ্ঠীর।
রাশিয়া গত ৩০ সেপ্টেম্বর থেকে সিরিয়ায় সামরিক অভিযান শুরু করে। মস্কো বলছে, আইএসসহ অন্য জঙ্গিগোষ্ঠীর বিরুদ্ধেই তাদের এই অভিযান।
তবে সিরিয়ার সরকারবিরোধী বিদ্রোহী এবং যুক্তরাষ্ট্রসহ কয়েকটি মিত্র দেশের অভিযোগ, আইএসের কথা বললেও রাশিয়ার হামলার মূল্য লক্ষ্য বাশারবিরোধী বিদ্রোহীদের নিশ্চিহ্ন করা।
