
তীব্র প্রতিবাদ সত্ত্বেও ভারতের সুপ্রিম কোর্ট অবশেষে গতকাল সোমবার তামিলনাড়ুতে পারমাণবিক বিদ্যুেকন্দ্র চালুর ব্যাপারে সবুজ সংকেত দিয়েছেন। আদালত বলেছেন, জনগণের কল্যাণে পারমাণবিক বিদ্যুেকন্দ্রটি স্থাপন করা হয়েছে।
রাশিয়ার তৈরি কুদানকুলাম কেন্দ্রটি ভারতের সবচেয়ে বড় পারমাণবিক বিদ্যুত্ প্রকল্প। দেশটির ক্রমবর্ধমান বিদ্যুতের চাহিদা মেটাতে প্রকল্পটি হাতে নেওয়া হয়েছে। এশিয়ার তৃতীয় বৃহত্তম অর্থনীতির দেশ ভারতে বিদ্যুত্-সংকট যেন নিত্যনৈমিত্তিক ঘটনায় পরিণত হয়েছে।
বিচারপতি কে এস পানিকার রাধাকৃষ্ণ ও বিচারপতি দীপক মিশ্র এক যৌথ ঘোষণায় বলেন, ‘বৃহত্তর স্বার্থ ও অর্থনৈতিক প্রয়োজনীয়তার মাঝে ভারসাম্য রক্ষা করতে হবে।’ একই সঙ্গে আদালত সরকারকে পারমাণবিক কেন্দ্রটির ঝুঁকিপূর্ণ সরঞ্জামের কারণে নিরাপত্তা-পরিস্থিতি এবং বর্জ্য ব্যবস্থাপনার ওপর প্রতিবেদন জমা দিতে বলেছেন। ১৯৮৮ সালে প্রথম তামিলনাড়ুর উপকূলীয় এলাকায় এই বিদ্যুেকন্দ্র স্থাপনের পরিকল্পনা করা হয়। ইতিমধ্যে কেন্দ্রটির দুটি চুল্লি চালুও করা হয়েছে। সম্পূর্ণ কেন্দ্রটি চালু করার কথা ছিল ২০১১ সালে। কিন্তু পরিবেশবাদী ও স্থানীয়দের তীব্র প্রতিবাদের মুখে তা পিছিয়ে যায়।
নিরাপত্তার অজুহাত দেখিয়ে কেন্দ্রটি স্থাপনের চ্যালেঞ্জ জানিয়ে সুপ্রিম কোর্টে বেশ কয়েকবার আবেদন করেছেন পারমাণবিকবিরোধী কর্মীরা। তাঁরা বলেন, ভৌগোলিকভাবে একটি সংবেদনশীল এলাকায় কেন্দ্রটি স্থাপিত হয়েছে। এর ফলে জাপানের ফুকুশিমা দুর্যোগের মতো দুর্ঘটনা ঘটতে পারে, প্রাণহানি ঘটতে পারে হাজারো মানুষের। এএফপি।
