
বারাক ওবামা মার্কিন প্রেসিডেন্ট হিসেবে ক্ষমতা গ্রহণের পর প্রথম বছরেই শান্তিতে নোবেল পেয়েছিলেন। তবে তিনি কেন ২০০৯ সালে শান্তিতে নোবেল পেয়েছিলেন, তা নিজেও জানেন না বলে জানিয়েছেন।
বারাক ওবামা আগামী বছর জানুয়ারির ২০ তারিখে হোয়াইট হাউসের চাবি হিলারি ক্লিনটন অথবা ডোনাল্ড ট্রাম্পের হাতে তুলে দেবেন। মার্কিন প্রেসিডেন্ট হিসেবে চলতি মেয়াদপূর্ণ করার পরে তিনি কীভাবে পরের নতুন কর্মজীবন শুরু করবেন, সেটা নিয়ে কথা বলেন মার্কিন সংবাদভিত্তিক একটি অনুষ্ঠানের উপস্থাপক স্টিফেন কলবার্টের সঙ্গে। ওই সাক্ষাৎকারে নানা বিষয়ে কথা ওঠে। সেখানেই মার্কিন প্রেসিডেন্ট শান্তিতে নোবেল পাওয়া নিয়ে কথা বলেন। ওই অনুষ্ঠানের নামে ‘দ্য লেট শো’।
নোবেল পুরস্কার পাওয়ার পরই বেশ কয়েকটি দেশে হামলার অনুমতি দিয়ে সমালোচনার মুখে পড়েন ওবামা। নোবেল পুরস্কার পাওয়ার পরই ইরাক, আফগানিস্তান, পাকিস্তান, সোমালিয়া, ইয়েমেন ও লিবিয়ায় হামলা চালানোর অনুমোদন দেন বারাক ওবামা। ২০১৪ সালে জঙ্গি সংগঠন আইএসের বিরুদ্ধে সিরিয়ায় হামলা চালান।
স্টিফেন কলবার্টের এক প্রশ্নের জবাবে ওবামা বলেন, ‘আমার প্রায় ৩০টির মতো সম্মানসূচক ডিগ্রি রয়েছে এবং আমি নোবেল শান্তি পুরস্কার পেয়েছি।’ কলবার্ট এরপরই জানতে চান, ‘সত্যি কী কারণে পেয়েছেন?’ এর জবাবে বারাক ওবামা মজা করে হাসতে হাসতে বলেন, ‘সত্যি বলতে কি, আমি এখনো জানি না, কেন পেয়েছি।’
ওবামা সাক্ষাৎকারে মার্কিন জনগণকে নভেম্বরে প্রেসিডেন্ট নির্বাচনে ভোট দিতে আহ্বান জানান।
