
মিডিয়া-মোগল নিউজ করপোরেশনের প্রধান রুপার্ট মারডক (৮২) গত বৃহস্পতিবার স্ত্রী ওয়েন্ডি ডেংয়ের (৪৪) সঙ্গে বিবাহবিচ্ছেদের আবেদন করেছেন। বিচ্ছেদ আবেদনের কারণ সম্পর্কে বিস্তারিত জানা যায়নি। নিউজ করপোরেশন বিভক্ত হয়ে বিনোদন ও প্রকাশনা—এই দুটি অংশে ভাগ হওয়ার আগমুহূর্তে এটি ঘটল।নিউজ করপোরেশনসংশ্লিষ্ট সূত্র জানিয়েছে, প্রতিষ্ঠান বিভক্ত হওয়ার সঙ্গে বিবাহবিচ্ছেদের আবেদনের কোনো সম্পর্ক নেই। উল্লেখ্য, ১৯৯৯ সালে রুপার্ট মারডক তাঁর প্রতিষ্ঠানের দোভাষী ওয়েন্ডিকে বিয়ে করেন। তাঁদের ১৪ বছরের সংসারে আছে দুটি মেয়ে। ওয়েন্ডি মারডকের তৃতীয়স্ত্রী।বিচ্ছেদ আবেদনের পর মারডকের নিউইয়র্কের আপার ইস্ট সাইডের অ্যাপার্টমেন্ট কে ছাড়বেন, তা তাৎক্ষণিকভাবে জানা যায়নি।
