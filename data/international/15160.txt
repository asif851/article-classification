
মধ্যস্থতাকারীর ভূমিকায় রাশিয়ার অংশগ্রহণ ছাড়া স্বাধীন ফিলিস্তিন রাষ্ট্র গঠন সম্ভব নয় বলে মনে করেন ফিলিস্তিনের প্রেসিডেন্ট মাহমুদ আব্বাস। রাশিয়ায় প্রেসিডেন্ট ভ্লাদিমির পুতিনের সঙ্গে সাক্ষাতের সময় এ মন্তব্য করে তিনি আরও বলেন, রাশিয়া এনে দিতে পারে আরব-ইসরায়েল সংকটের শান্তিপূর্ণ সমাধান।রাশিয়ার কৃষ্ণসাগরের উপকূলীয় শহর সোচিতে গত বৃহস্পতিবার পুতিন ও আব্বাসের মধ্যে বৈঠক হয়। এ সময় মাহমুদ আব্বাস বলেন, মধ্যস্থতায় রাশিয়ার অংশগ্রহণ ছাড়া ১৯৬৭ সালের আরব-ইসরায়েল যুদ্ধের আগের সীমানা অনুযায়ী স্বাধীন ফিলিস্তিন রাষ্ট্র গঠন সম্ভব নয়।ফিলিস্তিনের প্রেসিডেন্ট রুশ প্রেসিডেন্টকে বলেন, ‘স্বাধীন ফিলিস্তিন রাষ্ট্র গড়তে রাশিয়ার অবস্থানের কথা সব সময় আপনাকে (পুতিন) দৃঢ়তার সঙ্গে বলতে শুনি।’ভ্লাদিমির পুতিন ফিলিস্তিনের প্রেসিডেন্টকে বলেন, ‘সাম্প্রতিক বছরগুলোয় আমাদের সম্পর্ক ছিল অত্যন্ত গভীর এবং তা ছিল পারস্পরিক আস্থার প্রতীক। মধ্যপ্রাচ্যে শান্তি প্রতিষ্ঠা নিয়ে অনেক বছর ধরে আমরা একসঙ্গে কাজ করছি।’
 
