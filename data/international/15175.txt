
যুক্তরাষ্ট্রের ভেঙে পড়া অভিবাসন ব্যবস্থার সংস্কার নিয়ে আইনপ্রণেতাদের ওপর চাপ বাড়াতে নতুন আন্দোলন কর্মসূচি নিয়ে মাঠে নেমেছে অভিবাসীদের বিভিন্ন সংগঠন। গতকাল বৃহস্পতিবার রাজধানী ওয়াশিংটন ডিসি থেকে ৪০ জন আন্দোলনকারীকে আটক করেছে পুলিশ।
গতকাল ওয়াশিংটন ডিসির ক্যাপিটাল হিলের সামনে বিক্ষোভ সমাবেশ করেছে আমেরিকান সিভিল লিবার্টিজ ইউনিয়ন, কমিউনিকেশন ওয়ার্কার্স, ইউনাইটেড ফার্ম ওয়ার্কার্সসহ বেশ কয়েকটি অভিবাসন সংগঠন। সমাবেশ চলাকালে ‘মনে রেখো নির্বাচনের সময় আমাদের ভোটের প্রয়োজন পড়বে। আসছে নভেম্বরে আমরা আবার ভোট প্রদান করব’ ইত্যাদি স্লোগান দেন আন্দোলনকারীরা।
আন্দোলনের অন্যতম সংগঠক ফ্রাংক স্যারি বলেন, আইনপ্রণেতাদের মনোযোগ আকর্ষণের জন্যই এ ধরনের কর্মসূচি গ্রহণ করা হয়েছে।
আন্দোলনকারীদের সঙ্গে সংহতি প্রকাশ করেন ডেমোক্র্যাট দলের কংগ্রেসম্যান লুইস গিটারেজ, জেন সেকোস্কি ও রাউল গ্রিজালভা।
বিক্ষোভের একপর্যায়ে দুই শতাধিক আন্দোলনকারী ইনডিপেনডেনস অ্যাভিনিউর সড়কে বসে পড়লে যান চলাচল বন্ধ হয়ে যায়। একপর্যায়ে হোয়াইট হাউসসংলগ্ন এলাকায় তীব্র যানজটের সৃষ্টি হয়। পুলিশ কয়েকবার বিক্ষোভকারীদের সড়ক ছেড়ে দিতে বললেও তাঁরা সাড়া দেননি।  এ সময় ৪০ জনকে আটক করে পুলিশ।
পুলিশের মুখপাত্র কিম্বারলি স্লাইডার জানিয়েছেন, নাগরিক আইন লঙ্ঘনের অভিযোগে ৪০ জনকে আটক করা হয়েছে।
