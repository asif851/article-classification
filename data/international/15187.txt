
পাকিস্তানে প্রধানমন্ত্রীর পদ হারানোর পর নওয়াজ শরিফ আজ রোববার সরকারি বাসভবন ছেড়েছেন। পরিবারের সদস্যদের নিয়ে তিনি পাঞ্জাবের রাওয়ালপিন্ডির ‘মুরি’ এলাকার দিকে রওনা হয়েছেন। পাকিস্তানের শীর্ষস্থানীয় দৈনিক ডন অনলাইনের খবরে এ তথ্য জানানো হয়।
পানামা পেপারস কেলেঙ্কারিকে ঘিরে গত শুক্রবার পাকিস্তানের সুপ্রিম কোর্ট দেশটির তিনবারের প্রধানমন্ত্রী নওয়াজ শরিফকে অযোগ্য ঘোষণার দুদিন পর আজ তিনি বাসভবন ছাড়লেন। সঙ্গে রয়েছেন তাঁর স্ত্রী কুলসুম নওয়াজ, তাঁদের মেয়ে মরিয়াম নওয়াজ ও জামাতা ক্যাপ্টেন সাফদার।
গত শুক্রবার সুপ্রিম কোর্টের ওই আদেশের কিছু সময় পরেই প্রধানমন্ত্রীর বাসভবন এক প্রজ্ঞাপন জারি করে। সেখানে বলা হয়, সুপ্রিম কোর্টের রায়ের বিষয়ে তাঁর (নওয়াজ) ‘প্রবল আপত্তি’ সত্ত্বেও তিনি চূড়ান্ত রায় মেনে পদ ছেড়ে দিয়েছেন।
বাসভবন ছাড়ার আগে নওয়াজ প্রধানমন্ত্রীর বাসভবনের সব কর্মীর সঙ্গে দেখা করেন। সাবেক অর্থমন্ত্রী ইসহাক ধরও প্রধানমন্ত্রীর বাসভবনের সব কর্মীর সঙ্গে দেখা করেন। তিনিও শরিফ পরিবারের সঙ্গে মুরি যান।
আরও পড়ুন:১০ হাজার দিরহামের জন্য পদ খোয়ালেন নওয়াজ

