
কানাডার রাজধানী অটোয়ার পার্লামেন্ট ভবনে হামলার ঘটনায় মধ্যপ্রাচ্যে সক্রিয় কট্টর ইসলামপন্থীদের জড়িত থাকার কোনো প্রমাণ এখন পর্যন্ত পাওয়া যায়নি। দেশটির পররাষ্ট্রমন্ত্রী জন বেয়ার্ড বলেছেন, হামলাকারী মাইকেল জেহাফ-বিবু ‘চরমপন্থী’ হলেও অত্যন্ত বিপজ্জনক ব্যক্তিদের তালিকাভুক্ত নন।তবে যুক্তরাষ্ট্রের একাধিক সূত্রের বরাত দিয়ে সিএনএন জানিয়েছে, অটোয়ার ওই বন্দুকধারীর সঙ্গে জিহাদিদের ‘যোগাযোগ’ ছিল বলে ধারণা করা হচ্ছে। খবর বিবিসি ও সিএনএনের।কানাডার পররাষ্ট্রমন্ত্রী বেয়ার্ড বিবিসিকে বলেছেন, জেহাফ-বিবু জঙ্গি সংগঠন ইসলামিক স্টেটের (আইএস) সঙ্গে জড়িত বলে কারও পক্ষ থেকে কোনো সুনির্দিষ্ট দাবি করা হয়নি। তিনি বলেন, কানাডার ‘উল্লেখযোগ্যসংখ্যক মানুষ’ চরমপন্থার প্রতি আকৃষ্ট হয়ে সিরিয়া ও ইরাকে গিয়ে লড়াই করছে। ব্যাপারটা বেশ উদ্বেগজনক। তবে বুধবারের হামলার সঙ্গে এর যোগসূত্র মেলানোর জন্য পর্যাপ্ত তথ্যপ্রমাণ পাওয়া যায়নি।কানাডার কুইবেক প্রদেশে গত সোমবার গাড়িচাপা দিয়ে এক সেনাসদস্যকে হত্যার ঘটনায় জড়িত ধর্মান্তরিত মুসলিম ব্যক্তির সঙ্গে জেহাফ-বিবুর কোনো যোগাযোগ ছিল না বলে গতকাল জানিয়েছেন রয়েল কানাডিয়ান মাউন্টেড পুলিশের (আরসিএমপি) কমিশনার বব পলসন।বিভিন্ন সূত্রে জানা যায়, প্রায় ১০০ জন কানাডীয় মধ্যপ্রাচ্যে গিয়ে জিহাদি লড়াইয়ে অংশ নিচ্ছে।তবে স্থানীয় সংবাদপত্র গ্লোব অ্যান্ড মেইল এক খবরে বলেছে, জেহাফ-বিবু সামাজিক যোগাযোগের অনলাইন মাধ্যমে হাসিবুল্লাহ ইউসুফজাই নামের এক ব্যক্তির সঙ্গে যোগাযোগ রাখতেন। সিরিয়ায় ইসলামপন্থী যোদ্ধাদের সঙ্গে বিভিন্ন দেশে ভ্রমণের অভিযোগে ইউসুফজাইকে খুঁজছে কানাডার পুলিশ।এদিকে মাইকেল জেহাফ-বিবুর গত বুধবারের ওই হামলার ভিডিওচিত্র প্রকাশ করেছে পুলিশ। এতে দেখা যায়, পার্লামেন্ট ভবনে হামলার সময় প্রধানমন্ত্রী স্টিফেন হারপার একটি আলমারির ভেতরে প্রায় ১৫ মিনিট লুকিয়ে ছিলেন। আর অন্য আইনপ্রণেতারা (এমপি) পতাকাদণ্ড নিয়ে ওই বন্দুকধারী হামলাকারীকে মোকাবিলার প্রস্তুতি নিয়েছিলেন।ভিডিওচিত্রে দেখা যায়, বন্দুকধারী জেহাফ-বিবু প্রথমে একজন মন্ত্রীর মোটরগাড়ি ছিনতাই করে পার্লামেন্টের কেন্দ্রীয় এলাকার দিকে ছুটে যান। পুলিশ তাঁকে ধাওয়া করে। একপর্যায়ে জেহাফ-বিবু গাড়ি থেকে বেরিয়ে পার্লামেন্ট ভবনের দিকে এগিয়ে গিয়ে গুলিবর্ষণ করতে থাকেন। একপর্যায়ে একজন রিজার্ভ সেনাসদস্যকে হত্যা করেন। পরে তিনি পার্লামেন্ট ভবনসংলগ্ন স্মৃতিসৌধের কাছাকাছি নিরাপত্তা কর্মকর্তার গুলিতে প্রাণ হারান।কানাডার সিনেটের জাতীয় প্রতিরক্ষা ও নিরাপত্তা কমিটির প্রধান ড্যানিয়েল ল্যাং বলেছেন, ওই হামলায় তাঁদের সুরক্ষার অভাব এবং জীবন যে কতটা নাটকীয়ভাবে পরিবর্তিত হতে পারে, তাই ফুটে উঠেছে।মায়ের দুঃখ প্রকাশ: জেহাফ-বিবুর কাজে দুঃখ প্রকাশ করে তাঁর মা সুসান বিবু এপিকে বলেছেন, তিনি পাঁচ বছর পর গত সপ্তাহে প্রথম ছেলের সঙ্গে দেখা করেন। জেহাফ-বিবুকে তখন তাঁর স্বাভাবিক মনে হয়নি।নিউইয়র্কে পুলিশের ওপর হামলা: যুক্তরাষ্ট্রের নিউইয়র্ক শহরে দুই পুলিশ সদস্যের ওপর এক ব্যক্তি কুড়াল নিয়ে হামলা চালিয়েছেন। তিনি কট্টর ইসলামপন্থীদের সঙ্গে জড়িত কি না তা তদন্ত করে দেখা হচ্ছে। ওই হামলায় গুরুতর আহত একজন পুলিশ সদস্য হাসপাতালে চিকিৎসাধীন।স্থানীয় সংবাদমাধ্যম জানায়, ৩২ বছর বয়সী ওই হামলাকারী ব্যক্তির নাম জেইল টমসন। তবে পুলিশ গতকাল পর্যন্ত তাঁর পরিচয় নিশ্চিত করেনি। ঘটনার প্রত্যক্ষদর্শীরা বলেন, একজন পুলিশের মাথায় ও অপরজনের হাতে কুড়াল দিয়ে আঘাত করা হয়। জবাবে পুলিশ কর্মকর্তারা কয়েকটি গুলি করেন। এতে ওই হামলাকারী নিহত এবং একজন নারী পথচারী আহত হন। মাথায় আঘাত পাওয়া ২৫ বছর বয়সী ওই পুলিশের অবস্থা গুরুতর হলেও স্থিতিশীল।
