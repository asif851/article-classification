
কোটিপতি এক নারীকে মন্ত্রিসভায় অন্তর্ভুক্ত করছেন যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্প। বেটসি দেভোস (৫৮) নামের এই নারী হতে যাচ্ছেন শিক্ষামন্ত্রী।
এ পর্যন্ত ট্রাম্প প্রশাসনে নির্বাচিত ব্যক্তিদের বেশির ভাগই পুরুষ। এর আগে সাউথ ক্যারোলাইনার গভর্নর নিকি হেলিকে জাতিসংঘে যুক্তরাষ্ট্রের স্থায়ী প্রতিনিধি হিসেবে মনোনীত করেন ট্রাম্প। রয়টার্সের খবরে জানা যায়, স্থানীয় সময় গতকাল বুধবার তিনি বেটসি দেভোসের নাম ঘোষণা করেন।
দেভোস কোটিপতি। তিনি মিশিগান রিপাবলিকান পার্টির সাবেক সভাপতি। যুক্তরাষ্ট্রের ব্যক্তিমালিকানাধীন শিক্ষাব্যবস্থায় তাঁর যথেষ্ট ভূমিকা রয়েছে। ট্রাম্প বলেন, ‘দেভোস শিক্ষাব্যবস্থার আমলাতান্ত্রিক পদ্ধতি ভেঙে দিয়েছেন। এটি আমাদের শিশুদের পেছনে নিয়ে যাচ্ছিল।’
দেভোস আমেরিকান ফেডারেশন ফর চিলড্রেন অ্যাডভোকেসি গ্রুপের সভাপতি।
যুক্তরাষ্ট্রের শিক্ষকদের সংগঠন ন্যাশনাল এডুকেশন অ্যাসোসিয়েশন (এনইএ) দেভোসকে শিক্ষামন্ত্রী নির্বাচিত করায় নিন্দা জানিয়েছেন। এনইএর প্রেসিডেন্ট লিলি এসকেলসেন গার্সিয়া বলেন, তিনি শিক্ষাব্যবস্থাকে রাষ্ট্রীয় মালিকানা থেকে ব্যক্তিমালিকানাধীন করে ফেলেছেন। তিনি রিপাবলিকান পার্টির আর্থিক সহায়তাকারী বলেও সমালোচনা রয়েছে।
দেভোস ফ্লোরিডার সাবেক গভর্নর জেব বুশের গঠন করা ফাউন্ডেশন ফর এক্সিলেন্স এডুকেশন বোর্ডের সদস্য ছিলেন। তাঁকে শিক্ষামন্ত্রী হিসেবে নির্বাচিত করায় আনন্দ প্রকাশ করেন জেব বুশ।
তবে এসব সমালোচনায় একেবারেই বিচলিত নন ট্রাম্প। গতকাল এক বিবৃতিতে তিনি বলেন, দেভোস মেধাবী এবং একজন উৎসাহী শিক্ষাকর্মী।
