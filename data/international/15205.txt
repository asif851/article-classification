
মন্ত্রীদের সর্বোচ্চ সম্মানী কত? আসলে একেক দেশে মন্ত্রীদের সম্মানীর গ্রাফ একেক রকম। আগের দিনে রাজারা কাজে খুশি হলে মন্ত্রীদের নানা পুরস্কার দিতেন। সেই দিন আর নেই। এখন মন্ত্রীদের দেওয়া হয় নির্দিষ্ট অঙ্কের সম্মানী। অবশ্য ক্ষমতার বিষয়টি বিবেচনায় নিলে সম্মানী একটু গৌণ হয়ে যায়।
বার্তা সংস্থা রয়টার্সের খবরে বলা হয়েছে, বিশ্বে সবচেয়ে বেশি অঙ্কের সম্মানী পান সিঙ্গাপুরের মন্ত্রীরা। তবে, তাতে মন ভরেনি তাঁদের। গত বছরই সম্মানী বাড়ানোর দাবি তোলেন তাঁরা। এ জন্য ২০১৭ সালে একটি পর্যালোচনা কমিটি গঠন করা হয়। ওই কমিটি মন্ত্রীদের বেতন ৯ শতাংশ বাড়ানোর সুপারিশ করে।
কিন্তু এতে বাদ সেধেছে সরকার। সিঙ্গাপুরের উপপ্রধানমন্ত্রী তিও চি হিন পার্লামেন্টে বলেছেন, মন্ত্রীদের সম্মানী বাড়ছে না। আজ বৃহস্পতিবার উপপ্রধানমন্ত্রী বলেন, ‘মন্ত্রীদের সম্মানীর কাঠামোতে কোনো পরিবর্তন আসছে না।’
ওই পর্যালোচনা কমিটির প্রতিবেদন গত ডিসেম্বর মাসে প্রকাশিত হয়েছে। তাতে দেখা গেছে, বর্তমানে সিঙ্গাপুরের প্রধানমন্ত্রী বছরে সম্মানী পান ২২ লাখ ডলার। আর শুরুর দিকে একজন নতুন মন্ত্রী বছরে সম্মানী পান ১১ লাখ ডলার।
 
