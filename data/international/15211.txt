
পাঞ্জাব প্রদেশের বিখ্যাত গায়ক পারমিশ ভার্মা গত শুক্রবার দুর্বৃত্তের গুলিতে আহত হয়েছেন। পারমিশ এক অনুষ্ঠান শেষে বাড়ি ফিরছিলেন। মোহালি এলাকায় বাসার ঠিক সামনে তাঁকে দিলপ্রীত সিংহ ধহন নামে এক ব্যক্তি গুলি করেন বলে অভিযোগ উঠেছে। হামলায় পারমিশের পায়ে গুলি লাগে। আহত হন তাঁর বন্ধুও।
এনডিটিভি অনলাইন জানায়, হামলার পর দিলপ্রীত সিংহ ধহন সামাজিক যোগাযোগমাধ্যম ফেসবুকে নিজের কাণ্ডের জন্য গর্ব করে পোস্ট দেন। হামলার দায় স্বীকার করে তিনি লেখেন, ‘পারমিশ ভাগ্যবান যে সে প্রাণে বেঁচে গেছে।’
বর্তমানে মোহালির একটি বেসরকারি হাসপাতালে ভর্তি রয়েছেন পারমিশ ও তাঁর বন্ধু। তাঁরা শঙ্কামুক্ত বলে জানিয়েছেন চিকিৎসকেরা।
পুলিশ জানায়, শুক্রবার দিবাগত রাত দেড়টার দিকে অনুষ্ঠান থেকে বন্ধুর সঙ্গে ফিরছিলেন পারমিশ। বাড়ির ঠিক সামনেই তাঁকে ও তাঁর বন্ধুকে গুলি করে এক দুর্বৃত্ত পালিয়ে যায়। গাড়িতে করে এসেছিল সে। পারমিশই পুলিশকে ফোন করে সাহায্য চান। সঙ্গে সঙ্গে পৌঁছায় পুলিশ। পরে ফেসবুকে পিস্তল হাতে নিজের একটি ছবি পোস্ট করে পাঞ্জাবি ভাষায় দিলপ্রীত সিংহ লেখেন, তিনিই পারমিশকে গুলি করেছেন। তবে কেন তিনি এই কাণ্ড ঘটিয়েছেন, তা জানা যায়নি।
এর আগেও পাঞ্জাবে বিভিন্ন অপরাধে দিলপ্রীতের নাম উঠেছে । তাঁর বিরুদ্ধে একাধিক খুনের মামলাও রয়েছে। গত বছরের এপ্রিলে দিনের আলোয় দুজনকে হত্যার অভিযোগ ওঠে তাঁর বিরুদ্ধে। তবে এখনো তাঁকে আটক করতে পারেনি পুলিশ।
পাঞ্জাবে ব্যাপক জনপ্রিয় তরুণ গায়ক পারমিশ। গত বছর মুক্তি পায় তাঁর গাওয়া গান ‘গল নেহি করনাই’। ইউটিউবে এখন পর্যন্ত ১১ কোটি ৮ লাখ বার দেখা হয়েছে ভিডিওটি। কয়েক সপ্তাহ আগেই ‘শাদা’ বলে আরেকটি গান মুক্তি পায় পারমিশের। ইতিমধ্যে ইউটিউবে ২ কোটি ৭ লাখ বার দেখা হয়ে গিয়েছে সেটিও। উঠতি গায়ক পারমিশের এই জনপ্রিয়তাই তাঁর শত্রু বাড়িয়েছিল বলে মনে করছেন স্বজনেরা।
