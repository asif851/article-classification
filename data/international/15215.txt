
ভারত ও চীনের মধ্যে আজ শনিবার প্রায় দুই হাজার ২০০ কোটি ডলারের (২২ বিলিয়ন) ২১টি চুক্তি সই হয়েছে। চীনের সাংহাইয়ে দুই দেশের বাণিজ্যিক প্রতিষ্ঠানগুলোর মধ্যে এই চুক্তি সই হয়।
এএফপির খবরে জানানো হয়, ভারতের দূতাবাসের বাণিজ্য বিষয়ক উপদেষ্টা নমগ্যা খানপা চুক্তি সইয়ের তথ্যের সত্যতা নিশ্চিত করেছেন। ভারতের কর্মকর্তারা বলেন, এসব চুক্তি অনুসারে ভারতের বিভিন্ন ব্যবসাপ্রতিষ্ঠানে চীনের ব্যাংকগুলো আর্থিক সহায়তা দেবে। টেলিকম, ইস্পাত, সৌরশক্তি ও চলচ্চিত্র খাতেও দুই দেশের মধ্যে চুক্তি হয়েছে।
টাইমস অব ইন্ডিয়ার খবরে জানানো হয়, চীনে সফররত ভারতের প্রধানমন্ত্রী নরেন্দ্র মোদি বলেছেন, ভারত সেদেশের সঙ্গে ব্যবসার জন্য প্রস্তুত। চীনের বাণিজ্যিক প্রতিষ্ঠানগুলোকে তিনি ভারতে বিনিয়োগ করতে আমন্ত্রণ জানিয়েছেন। সাংহাইয়ে ভারত-চীন বিজনেস ফোরামে চুক্তি সই অনুষ্ঠানে মোদি এ কথা বলেন। চীনের ২০০টি বাণিজ্যিক প্রতিষ্ঠানের নির্বাহীদের মোদি বলেন, ভারতে আসলে তারা সফল হবে।
মোদি বলেন, চীন ও ভারতের মধ্যে অনেক কিছুতে মিল রয়েছে। একসঙ্গে তারা অনেক কাজ করতে পারে।
মোদি গৃহায়ণ, জ্বালানি, দ্রুতগতির রেল, মেট্রো, বন্দর, বিমানবন্দর খাতে বিনিয়োগে চীনকে আহ্বান জানান। এসব খাতের উন্নয়নে চীনের সহায়তা দরকার বলে তিনি মনে করেন।
