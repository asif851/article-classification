
অবসরে থাকা মার্কিন মহাকাশ বিজ্ঞানী জিন কারন্যান মারা গেছেন। চাঁদের বুকে হাঁটা এই সর্বশেষ মানুষটির মৃত্যুকালে বয়স হয়েছিল ৮২ বছর। মার্কিন মহাকাশ গবেষণা সংস্থা (নাসা) এক টুইট বার্তায় এ তথ্য জানায়। নাসা বলছে, এটা অপূরণীয় ক্ষতি।
আজ মঙ্গলবার বিবিসির এক প্রতিবেদনে বলা হয়েছে, যে তিনজন ব্যক্তি চাঁদে দুই বার গিয়েছেন কারন্যান তাঁদের একজন। চাঁদে যাওয়া নভোচারীদের মধ্যে তিনি ছিলেন সর্বশেষ ব্যক্তি। ১৯৭২ সালে চাঁদের মাটিতে পা রেখেছিলেন জিন কারনেন। এরপর আর কেউ চাঁদে পা রাখেননি। ১৯৭২ সালে তিনি ‘অ্যাপোলো ১৭’ মিশনের কমান্ডার ছিলেন। এখন পর্যন্ত ১২ জন নভোচারী চাঁদে গিয়েছিলেন। তাঁদের মধ্যে এখনো পর্যন্ত ছয়জন জীবিত আছেন। কারন্যান চাঁদে পা রাখা সর্বশেষ ব্যক্তি যিনি মারা গেলেন। ‘অ্যাপোলো ১৭’ মিশনের আগে ১৯৬৬ ও ১৯৬৯ সালে তিনি দুইবার মহাশূন্যে যান। চাঁদের বুকে কারন্যান শেষ কথা যা বলেন, তা হচ্ছে—‘ঈশ্বরের ইচ্ছায় যেমন এসেছিলাম, তেমনি চলে যাচ্ছি। গোটা মানবজাতির জন্য আমরা শান্তি আর প্রত্যাশা নিয়ে ফিরব।’  ১৯৭৬ সালে অবসর নেওয়ার পর কারন্যান ব্যবসা শুরু করেন। একই সঙ্গে মার্কিন একটি চ্যানেলে কাজ শুরু করেন তিনি।
১৯৩৪ সালের ১৪ মার্চ শিকাগোতে জন্মগ্রহণ করেন কারন্যান। ২০১৪ সালে বিবিসিকে দেওয়া এক সাক্ষাৎকারে কারনেন জানান, তাঁর জীবনী নিয়ে একটি তথ্যচিত্র তৈরি করা হয়েছে।
