
যুক্তরাষ্ট্রের নিউইয়র্কের এক ব্যক্তি খুন না করেও ১৬ বছর কারাভোগের ক্ষতিপূরণ হিসেবে এক কোটি মার্কিন ডলার পেয়েছেন, যা বাংলাদেশি মুদ্রায় ৭৬ কোটি ২৭ লাখ ৭৬ হাজার টাকার সমান।আজ বৃহস্পতিবার বার্তা সংস্থা এএফপির প্রতিবেদনে জানানো হয়, ১৯৯৪ সালের ফেব্রুয়ারিতে আব্রাহাম পোলাক নামের এক ব্যক্তি খুন হন। এই খুনের দায়ে আফ্রিকান বংশোদ্ভূত আমেরিকান নাগরিক জ্যাবার কলিন্সের (৪২) দীর্ঘমেয়াদি কারাদণ্ড হয়।কলিন্সের আইনজীবী গতকাল বুধবার জানান, ১৯৯৫ সালের মার্চে মাত্র ২১ বছর বয়সে তাঁর মক্কেলকে কারাগারে পাঠানো হয়।মূলত প্রত্যক্ষদর্শীদের সাক্ষ্যের ভিত্তিতে কলিন্সকে দণ্ড দেন আদালত। সাক্ষীরা দাবি করেন, তাঁরা আসামিকে অপরাধস্থল থেকে পালাতে দেখেছেন।কারাগারে থাকাকালে কলিন্স তাঁর মামলার তথ্য ঘাঁটাঘাঁটি করেন। তিনি দেখতে পান, বিচারের আগেই একজন সাক্ষী তাঁর জবানবন্দি প্রত্যাহার করে নিয়েছেন। কিন্তু তাঁর আইনজীবীরা বিষয়টি খেয়াল করেননি।এ ছাড়া বিচারে আরও অনেক অসংগতি লক্ষ করেন কলিন্স। এই পরিপ্রেক্ষিতে কারাদণ্ডাদেশের বিরুদ্ধে আপিল করেন তিনি। তাঁকে দেওয়া দণ্ড খারিজ করেন আদালত। একই সঙ্গে বিনা অপরাধে দণ্ড দেওয়ার ঘটনাকে আদালত ‘লজ্জাজনক’ বলেও অভিহিত করেন।২০১০ সালে মুক্তি পান কলিন্স। তিনি নিউইয়র্ক সিটি কর্তৃপক্ষের বিরুদ্ধে এক কোটি মার্কিন ডলারের ক্ষতিপূরণ মামলা করেন।এর আগে অন্যায্য দণ্ড দেওয়ার অভিযোগ এনে নিউইয়র্ক অঙ্গরাজ্য কর্তৃপক্ষের বিরুদ্ধে ৩০ লাখ ডলারের আরেকটি ক্ষতিপূরণ মামলা করেন কলিন্স।নিউইয়র্ক সিটি ও অঙ্গরাজ্য কর্তৃপক্ষ বিচার এড়াতে ক্ষতিপূরণ দেওয়ার বিষয়ে একটি সমঝোতায় আসে।
