
সরকার নয়, পার্লামেন্টকেই ব্রেক্সিট কার্যকরের বিষয়ে আনুষ্ঠানিক সিদ্ধান্ত নিতে হবে। গতকাল বৃহস্পতিবার যুক্তরাজ্যের উচ্চ আদালতের দেওয়া রায়ে এ কথা বলা হয়েছে।গণভোটে যুক্তরাজ্যের সংখ্যাগরিষ্ঠ জনগণ ইইউ ত্যাগের পক্ষে মত দিলেও দেশের সার্বভৌম পার্লামেন্টেরও এ বিষয়ে কর্তৃত্ব থাকা উচিত—অনেকেই এমন অভিমত দিয়ে আসছিলেন।প্রধানমন্ত্রী থেরেসা মে আগামী মে মাসের শেষ নাগাদ ব্রেক্সিট প্রক্রিয়া শুরু করার ঘোষণা দিয়েছিলেন। উচ্চ আদালতের এই রায় সরকারের সেই পরিকল্পনায় বড় রকমের ধাক্কা বলে মনে করা হচ্ছে। বলা হচ্ছে, কবে, কখন, কী শর্তে ব্রেক্সিট কার্যকর হবে, তা আপাতত অনিশ্চিত হয়ে গেল। অবশ্য সরকারের তরফে বলা হয়েছে, তারা এই রায়ের বিরুদ্ধে সুপ্রিম কোর্টে আপিল করবে।রায়ের প্রতিক্রিয়ায় ইইউবিরোধী কট্টর ডানপন্থী নেতা ইউকিপ দলের নাইজেল ফারাজ বলেছেন, পরিস্থিতি যেদিকে যাচ্ছে, তাতে তিনি দেশের সংখ্যাগরিষ্ঠ মানুষের মতামতের সঙ্গে ‘বিশ্বাসঘাতকতার আলামত’ দেখছেন।গত ২৩ জুন অনুষ্ঠিত গণভোটে যুক্তরাজ্যের নাগরিকেরা অল্প কিছু ভোটের ব্যবধানে ইইউর সঙ্গে সম্পর্ক ছিন্ন করার পক্ষে রায় দেন। ইইউ দেশগুলোর নাগরিকদের অবাধ চলাচল নিয়ন্ত্রণ এবং ইউরোপে আসা বাইরের শরণার্থী ও অভিবাসীদের একটি অংশকে গ্রহণের বাধ্যবাধকতা এড়ানোর চিন্তা এর পেছনে বড় ভূমিকা রেখেছে। গণভোটের এই রায় কার্যকর করতে যুক্তরাজ্যকে লিসবন চুক্তির আর্টিকেল-৫০ সক্রিয় করার জন্য ইইউ কমিশনের কাছে আনুষ্ঠানিক আবেদন জানাতে হবে।থেরেসা মের সরকার দাবি করে, বিদ্যমান ক্ষমতাবলে মন্ত্রিপরিষদই আর্টিকেল-৫০ সক্রিয় করা এবং ইইউর সঙ্গে ব্রেক্সিট-পরবর্তী সম্পর্কের শর্ত নির্ধারণ করবে। কিন্তু বিরোধী দলসহ ইইউপন্থী এমপিরা বলেন, পার্লামেন্টে ভোটাভুটির মাধ্যমেই এ সিদ্ধান্ত নিতে হবে।ইংল্যান্ড ও ওয়েলসের প্রধান বিচারপতি লর্ড থমাস তাঁর রায়ে বলেন, যুক্তরাজ্য ইইউতে থাকবে কি থাকবে না, এ বিষয়ে তিনি কোনো অবস্থান নিচ্ছেন না। কেবল সৃষ্ট বিতর্কে আইনের অবস্থান কী, সেটিকেই নির্দেশ করবেন। সরকারের যুক্তি ছিল, ১৬১০ সালের একটি রাজকীয় ফরমানে দেওয়া বিশেষ ক্ষমতাবলে ব্রেক্সিট কার্যকরের বিষয়ে সিদ্ধান্ত নেওয়ার ক্ষমতা মন্ত্রিপরিষদের রয়েছে। বর্তমান সময়ে ওই ফরমান অচল—এই অভিমত দিয়ে বিচারক বলেন, মন্ত্রিপরিষদ নয়, এমপিরাই বিষয়টিতে চূড়ান্ত সিদ্ধান্ত নেবেন।
