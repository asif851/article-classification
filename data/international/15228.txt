
ভারতের বিহার রাজ্যের বুদ্ধগয়ার মন্দিরে ধারাবাহিক বোমা বিস্ফোরণের ঘটনায় অভিযুক্ত ব্যক্তির মুখের দুটি ছবি প্রকাশ করেছে দেশটির জাতীয় তদন্ত সংস্থা (এনআইএ)। সিসিটিভি ফুটেজ দেখে ও প্রত্যক্ষদর্শীদের বিবরণ অনুযায়ী ওই ছবি দুটি আঁকা হয়।
এনআইএর ওয়েবসাইটে আজ মঙ্গলবার প্রকাশিত ছবি দুটির একটি ছিল অভিযুক্ত ব্যক্তির মুখোশ পরা। আর দ্বিতীয় ছবিটি ছিল খোলা মুখের।
এনআইএ সূত্র জানিয়েছে, ৭ জুলাই হামলার দৃশ্য দেখেছেন এমন তিনজন প্রত্যক্ষদর্শীর বিস্তারিত তথ্য-উপাত্ত ও সিসিটিভির ফুটেজের ওপর ভিত্তি করে মুখের ছবি আঁকা হয়েছে। তবে তদন্তের স্বার্থে প্রত্যক্ষদর্শীদের নাম গোপন রাখা হয়েছে। তাঁদের মধ্যে দুজন বিদেশি ও একজন স্থানীয়। বিদেশি দুজন শ্রীলঙ্কা ও থাইল্যান্ডের, আর তৃতীয়জন গয়ার বাসিন্দা।
সিসিটিভিতে ধারণ করা ফুটেজ থেকে দেখা যায়, অভিযুক্ত ব্যক্তি ভিক্ষু সেজে ৭ জুলাই ভোররাত সাড়ে তিনটা থেকে সাড়ে চারটা পর্যন্ত মন্দিরে ঘোরাঘুরি করছিল।
এর আগে সিসিটিভির ফুটেজ প্রচার করে অভিযুক্ত ব্যক্তি সম্বন্ধে বিস্তারিত তথ্য জানতে চায় এনআইএ। এমনকি অভিযুক্ত ব্যক্তি সম্বন্ধে যথাযথ তথ্য দিলে ছয় লাখ রুপি পুরস্কার দেওয়ার ঘোষণাও দেয় সংস্থাটি।
৭ জুলাই বুদ্ধগয়ার সুপরিচিত বৌদ্ধমন্দিরে ১০টি বোমার বিস্ফোরণ ঘটানো হয়। এতে দুজন ভিক্ষু আহত হন। হামলার বিষয়টি সংবেদনশীল হওয়ায় এর তদন্তভার এনআইএর কাছে হস্তান্তর করেছে বিহার রাজ্য সরকার।
