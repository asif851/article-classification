
সিরিয়ার প্রেসিডেন্ট বাশার আল-আসাদ ‘প্রতারণা’ করলে রাশিয়া সিরিয়া-সংকট নিয়ে অবস্থান পরিবর্তন করবে। এ কথা জানিয়েছেন রুশ প্রেসিডেন্টের দপ্তর ক্রেমলিনের চিফ অব স্টাফ সের্গেই ইভানভ।সুইডেনের রাজধানী স্টকহোমে গতকাল শনিবার এক সম্মেলনে ইভানভ এ কথা বলেন। গবেষণা প্রতিষ্ঠান ইন্টারন্যাশনাল ইনস্টিটিউট ফর স্ট্র্যাটেজিক স্টাডিজ এই সম্মেলনের আয়োজন করে।রুশ-মার্কিন মতৈক্যে প্রতিষ্ঠিত জেনেভা রূপরেখা অনুযায়ী সিরিয়া তার রাসায়নিক অস্ত্রের মজুতসংক্রান্ত তথ্য-উপাত্ত আন্তর্জাতিক পর্যবেক্ষকদের কাছে হস্তান্তর শুরু করার পরপরই এমন মন্তব্য করলেন ইভানভ। প্রায় আড়াই বছর ধরে চলা সিরিয়া-সংকটে বাশার রাশিয়াকেই সবচেয়ে ঘনিষ্ঠ হিসেবে পেয়েছেন।ইভানভ বলেন, ‘আমি তত্ত্বীয় ও ধারণাগতভাবে বলছি, যদি আমরা কখনো এটা মনে করি যে প্রেসিডেন্ট বাশার প্রতারণা করছেন, আমরা আমাদের অবস্থান পরিবর্তন করব।’ তবে ক্রেমলিনের এই কর্মকর্তা তাঁর বক্তব্যের ব্যাখ্যা দেননি। ইভানভ আশা প্রকাশ করেন, সিরিয়া এক সপ্তাহের মধ্যে তার রাসায়নিক অস্ত্রের অবস্থা আন্তর্জাতিক পর্যবেক্ষকদের জানাতে সক্ষম হবে। তবে তিনি সতর্ক করে দিয়ে বলেন, পুরো সিরিয়ায় সেনাবাহিনীর পূর্ণ নিয়ন্ত্রণ নেই। তাই সে বিষয়ও বিবেচনায় রাখতে হবে।সিরিয়ার অস্ত্রের তালিকা পর্যবেক্ষণ: আন্তর্জাতিক পর্যবেক্ষকেরা সিরিয়ার প্রাথমিকভাবে হস্তান্তর করা রাসায়নিক অস্ত্রের তালিকা গতকাল খতিয়ে দেখা শুরু করেছেন।এর আগে নেদারল্যান্ডসভিত্তিক রাসায়নিক অস্ত্র নিরস্ত্রীকরণ সংগঠন অর্গানাইজেশন ফর দ্য প্রহিবিশন অব কেমিক্যাল ওয়েপনস (ওপিসিডব্লিউ) জানায়, সিরিয়ার কাছ থেকে একটি তালিকা পাওয়া গেছে। এই সংস্থাই সিরিয়ার অস্ত্র ধংস করার দায়িত্বে রয়েছে। সিরিয়ার কাছ থেকে অস্ত্রের তালিকা পাওয়ার বিষয়টি নিশ্চিত করে জাতিসংঘের একজন কূটনীতিক বলেন, এটা অনেক দীর্ঘ একটি তালিকা।ইরানের মধ্যস্থতার প্রস্তাব নাকচ: সিরিয়া-সংকট সমাধানে সরকার ও বিদ্রোহীদের মধ্যে আলোচনায় মধ্যস্থতা করার ইরানের প্রস্তাব নাকচ করে দিয়েছেন সিরিয়ার বিদ্রোহীরা।বাশারবিরোধী জোট সিরিয়ান ন্যাশনাল কাউন্সিলের (এসএনসি) এক বিবৃতিতে বলা হয়, ‘মধ্যস্থতা করার বিষয়ে ইরানের উদ্যোগ আন্তরিক নয়। এ ছাড়া তেহরানের প্রতি আমাদের রাজনৈতিক বিশ্বাসের ঘাটতি রয়েছে।’ ইরান বাশারের ঘনিষ্ঠ কয়েকটি মিত্ররাষ্ট্রের একটি।ইরানের প্রেসিডেন্ট হাসান রুহানি গত বৃহস্পতিবার ওয়াশিংটন পোস্ট-এ লেখা মতামত কলামে সিরিয়ার সরকার ও বিদ্রোহীদের মধ্যে আলোচনায় মধ্যস্থতা করার প্রস্তাব দিয়েছিলেন।১৫ জনকে হত্যা: সিরিয়ার মধ্যাঞ্চলে বাশারবাহিনীর হামলায় নারী, শিশুসহ অন্তত ১৫ জন নিহত হয়েছে। যুক্তরাজ্যভিত্তিক মানবাধিকার পর্যবেক্ষক সংগঠন সিরিয়ান অবজারভেটরি ফর হিউম্যান রাইটস জানায়, শুক্রবার রাতে হামা প্রদেশের শেখ হাদিদ গ্রামে হামলা চালিয়ে ওই ১৫ জনকে হত্যা করা হয়। তাদের মধ্যে দুই নারী ও এক শিশু রয়েছে। এএফপি।
