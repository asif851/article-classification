
মালদ্বীপের বিরোধীদলীয় নেতা ও সাবেক প্রেসিডেন্ট মোহাম্মদ নাশিদকে আজ রোববার গ্রেপ্তার করেছে পুলিশ। ক্ষমতায় থাকাকালীন তিন বছর আগের এক মামলায় তাঁকে গ্রেপ্তার করা হয়েছে।নাশিদ মালদ্বীপের প্রথম গণতান্ত্রিক নির্বাচনে নির্বাচিত প্রেসিডেন্ট ছিলেন। তাঁকে দেশটির রাজধানী মালের একটি থানাহাজতে নেওয়া হয়েছে।২০০৮ সালে ক্ষমতায় আসেন নাশিদ। চার বছর পর পুলিশ ও সেনাদের বিদ্রোহের পরিপ্রেক্ষিতে পদত্যাগ করেন তিনি।বার্তা সংস্থা এএফপি জানায়, নাশিদের বিরুদ্ধে একটি গ্রেপ্তারি পরোয়ানা থাকায় তিনি পালিয়ে যেতে পারেন বলে আশঙ্কা করা হচ্ছিল।খবরে বলা হয়, গত সপ্তাহে নাশিদের বিরুদ্ধে ক্ষমতা অপব্যবহারের অভিযোগ আনেন রাষ্ট্রীয় কৌঁসুলি। অভিযোগে বলা হয়, ২০১২ সালে তিনি ক্ষমতার অপব্যবহার করে তখনকার ফৌজদারি আদালতের প্রধান বিচারক আবদুল্লাহ মোহাম্মদকে গ্রেপ্তারের নির্দেশ দেন। একই অভিযোগে রোববার তাঁর বিরুদ্ধে আবারও উচ্চতর সন্ত্রাসবিরোধী অভিযোগ আনা হয়। এই অভিযোগে তাঁর বিরুদ্ধে গ্রেপ্তারি পরোয়ানা জারি করা হয়।এদিকে একই মামলায় গ্রেপ্তার এড়াতে নাশিদ ২০১৩ সালের ফেব্রুয়ারিতে মালেতে ভারতীয় হাইকমিশনে আশ্রয় নেন। ২০১৩ সালের নভেম্বরে অনুষ্ঠিত বিতর্কিত নির্বাচনে তাঁর সৎভাই মামুন আবদুল গাইয়ুমের কাছে তিনি পরাজিত হন।
