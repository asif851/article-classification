
কবিগুরু রবীন্দ্রনাথ ঠাকুরের স্মৃতিবাহী শান্তিনিকেতনের বিশ্বভারতী বিশ্ববিদ্যালয়ে আজ রোববার দোল পূর্ণিমাকে সামনে রেখে শুরু হয়েছে দিনব্যাপী বসন্ত উৎসব। ১৯২৫ সাল থেকে কবিগুরুর হাত ধরে এই উৎসব চলছে শান্তিনিকেতনে।
আজ সকালে শান্তিনিকেতনের গৌড় প্রাঙ্গণে বৈতালিকের মাধ্যমে শুরু হয় এই উৎসবের। অংশ নেন বিশ্ববিদ্যালয়ের ছাত্রছাত্রী, শিক্ষক-শিক্ষিকাসহ বিশিষ্টজনেরা। বাসন্তী রঙের শাড়ি পরে হাতে রং নিয়ে বসন্ত উৎসবে মেতে ওঠেন ছাত্রীরা । দিনভর চলবে নাচ-গান আর সাংস্কৃতিক অনুষ্ঠান।
এই উৎসবে দেশ-বিদেশের শিল্পীরাও অংশ নিয়েছেন। নাচ-গানে মুখরিত হয়ে উঠেছে বিশ্বভারতীর গৌর প্রাঙ্গণ। এই উত্সব চলছে গোটা পশ্চিমবঙ্গে।
আসন্ন লোকসভা নির্বাচনের কথা মাথায় রেখে কলকাতাসহ রাজ্যের বিভিন্ন শহর আর গ্রামে এই বসন্ত উৎসবে মেতে উঠেছেন বিভিন্ন দলের প্রার্থীরাও। তাঁরা ভোটারদের সঙ্গে শুভেচ্ছা বিনিময় করেন। মুখে তুলে দেন মিষ্টি।
নদীয়ার মায়াপুরে ইস্কন মন্দিরেও অনুষ্ঠিত হয় বসন্ত উৎসব। এই উত্সবে বিশ্বের ৬০টি দেশসহ ভারতের বিভিন্ন রাজ্যের লক্ষাধিক মানুষ অংশ নেয়।
