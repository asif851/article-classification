
ইরানের রেভল্যুশনারি গার্ডের আধাসামরিক বাহিনী স্কুলের শিক্ষার্থীদের ড্রোন পাকড়ানো শেখানোর পরিকল্পনা হাতে নিয়েছে। ইরানের এক দৈনিক পত্রিকার বরাতে ‘দ্য গার্ডিয়ান’-এর এক খবরে আজ রোববার এ কথা বলা হয়।রেভল্যুশনারি গার্ডের বসিজ রক্ষীসেনার ভারপ্রাপ্ত অধিনায়ক জেনারেল আলী ফজলি ‘দৈনিক ইতেমাদ’কে বলেন, উচ্চবিদ্যালয়ের ‘প্রতিরক্ষা-ব্যবস্থা’ বিষয়ের অংশ হিসেবে শিক্ষার্থীদের ড্রোন পাকড়ানো শেখানো হবে। তবে ওই প্রতিবেদনে বিস্তারিত কিছু জানানো হয়নি।ইরানের শাসকেরা দেশটির শিক্ষাব্যবস্থায় সামরিক প্রশিক্ষণের সুযোগকে প্রসারিত করতে বরাবরই আগ্রহী। দেশটির নিম্ন ও উচ্চবিদ্যালয়গুলোর শিক্ষার্থীদের এখন ‘জনপ্রতিরক্ষা’ বিষয় পড়ানো হয়।২০১১ সালে ইরান যুক্তরাষ্ট্রের একটি মানববিহীন আকাশযান বা ড্রোন আটক করে। এরপর ইরান আরও কয়েকবার একই ধরনের দাবি করেছে। দেশটির সেনা কর্মকর্তারা সম্প্রতি জানিয়েছেন, তাঁরা বোয়িং কোম্পানির নকশা করা স্ক্যানইগল নামের ড্রোন আটক করেছেন।
