
ইরাকের রাজধানী বাগদাদের কাছে কয়েকটি জনাকীর্ণ শিয়া এলাকায় লাগাতার বোমা হামলায় আজ সোমবার কমপক্ষে ৪২ জন নিহত ও বহু মানুষ আহত হয়েছে।পুলিশ ও হাসপাতাল কর্তৃপক্ষের বরাত দিয়ে রয়টার্স জানায়, সদর সিটি নামের ওই এলাকায় যেখানে স্থানীয় শ্রমিকেরা সমবেত হয়েছিলেন, সেখানে আজ সবচেয়ে ভয়াবহ হামলাটি হয়েছে। ঘটনাস্থলে দুজন সেনাসহ অন্তত সাতজন প্রাণ হারান।ঘটনাস্থলে উপস্থিত ছিলেন এমন একজন শ্রমিক আবু মোহাম্মদ বলেন, ঘটনাস্থলে একটি ব্যক্তিগত গাড়ি এসে দাঁড়ায়। এতে লোকজন গাড়িটি সরিয়ে নেওয়ার কথা বললে চালক জানান, তিনি শিগগিরই গাড়িটি সরিয়ে ফেলবেন। কিন্তু তিনি চলে যাওয়ার কয়েক মিনিট বাদে গাড়িটি বিস্ফোরিত হয়।ওই ঘটনার কিছুক্ষণের মধ্যে বাগদাদের আরও ১৪টি স্থানে গাড়িবোমা বিস্ফোরিত হয়। কারা এসব হামলা চালিয়েছে, তা এখনো পরিষ্কার নয়। তবে ধারণা করা হচ্ছে, শিয়াদের ওপর এমন হামলার পেছনে সুন্নিদের হাত আছে। সুন্নিরা শিয়াদের অবিশ্বাসী বলে মনে করে। গত কয়েক বছরে সুন্নিরা শিয়াদের ওপর প্রাণঘাতী হামলার পরিমাণ বহুগুণ বাড়িয়ে দিয়েছে।গতকাল রোববার দেশটির কয়েক স্থানে বোমা হামলায় অন্তত ৪০ জন ও গত শুক্রবার বাগদাদের দুটি সুন্নি মসজিদে বোমা হামলায় ছয়জন প্রাণ হারায়।
