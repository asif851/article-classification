
পাকিস্তানের উত্তর ওয়াজিরিস্তানে উপজাতীয় এলাকায় জঙ্গিদের ঘাঁটি লক্ষ্য করে গতকাল সোমবার নতুন করে বিমান হামলা চালিয়েছে সরকারি বাহিনী৷ এ ঘটনার পর বিদেশি প্রতিষ্ঠানগুলোকে পাকিস্তান থেকে চলে যেতে বলেছে তালেবান জঙ্গিরা৷ খবর এএফপির৷তালেবান ও আল-কায়েদা জঙ্গিদের উৎখাত করতে উত্তর ওয়াজিরিস্তানের উপজাতীয় এলাকায় ৩০ হাজার সেনা মোতায়েন করেছে পাকিস্তান৷ করাচিতে জিন্নাহ আন্তর্জাতিক বিমানবন্দরে জঙ্গিদের ন্যক্কারজনক হামলার এক সপ্তাহের মাথায় সরকারি বাহিনী রোববার থেকে জঙ্গিবিরোধী অভিযান শুরু করে৷ দুই দিনের অভিযানে করাচি বিমানবন্দরে হামলায় জড়িত সন্দেহভাজনসহ অন্তত ১০৫ জন নিহত হয়৷স্থানীয় এক নিরাপত্তা কর্মকর্তা জানান, সরকারি বাহিনী গতকাল উত্তর ওয়াজিরিস্তানের প্রধান শহর মিরানশাহের পশ্চিমে দুটি সরকারি বিদ্যালয়ে বোমা হামলা চালায়৷ এতে ১০ উজবেক জঙ্গি নিহত হয়৷প্রতিরক্ষামন্ত্রী খাজা আসিফ বলেন, জঙ্গিদের সঙ্গে আলোচনার পথ বন্ধ হয়ে গেছে৷ নিরীহ লোকজনের ওপর হামলা ও তাঁদের সম্পদের ক্ষতিসাধন এই জাতি আর মেনে নেবে না৷বিদেশি সব প্রতিষ্ঠানকে পাকিস্তান ছাড়তে হুমকি: বিদেশি সব প্রতিষ্ঠানকে দেশ ছাড়তে বলেছে পাকিস্তানের তালেবান জঙ্গিরা৷ জঙ্গিদের মুখপাত্র শহীদুল্লাহ শহীদ গতকাল সোমবার এক বিবৃতিতে বলেন, ‘পাকিস্তানে অবস্থানরত বিদেশি বিনিয়োগকারী, বিমান সংস্থা ও বহুজাতিক প্রতিষ্ঠানগুলোকে আমরা একটি বিষয় স্পষ্ট জানিয়ে দিতে চাই৷ তা হলো, আপনারা এই দেশের সঙ্গে আপনাদের যাবতীয় লেনদেন অবিলম্বে বাতিল করে এই দেশ ছেড়ে চলে যান৷ আর তা না করলে এর পরিণতির দায় আপনাদেরই বহন করতে হবে৷’
