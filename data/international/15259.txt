
হারিকেন মারিয়ার আঘাতে ক্যারিবীয় দ্বীপ ডোমেনিকা বিধ্বস্ত হয়ে গেছে। উড়ে গেছে দেশটির প্রধানমন্ত্রীর বাড়ির ছাদ। প্রধানমন্ত্রী রুসভেল্ট স্কেরি সামাজিক যোগাযোগমাধ্যমে খোদ এ কথা জানিয়েছেন। তিনি তাঁর সরকারি বাসভবনে আশ্রয় নিয়েছেন। সেই সঙ্গে দরিদ্র দ্বীপপুঞ্জবাসীর জন্য তাঁর শঙ্কার কথাও জানিয়েছেন।
ক্যারিবীয় দ্বীপপুঞ্জ হারিকেন ইরমার ক্ষয়ক্ষতি কাটিয়ে না ওঠার আগেই আবার আঘাত হানল হারিকেন মারিয়া। সোমবার রাতে ঘূর্ণিঝড় মারিয়ার কারণে ক্যারিবীয় দ্বীপ ডোমেনিকায় ভূমিধস হয়। এর আগে আকস্মিকভাবে ঝড়টি ক্যাটাগরি পাঁচে রূপ নেয়। ন্যাশনাল হারিকেন সেন্টার জানিয়েছে, ডোমেনিকায় আঘাতের পর ঝড়টির তীব্রতা কমে যায়। ক্যাটাগরি চারে তা রূপ নেয়।
এদিকে ঝড়ের সঙ্গে সঙ্গে উদ্বেগ দৃশ্যমান হয় প্রধানমন্ত্রীর ফেসবুক অ্যাকাউন্টে। ‘নির্মম ঝোড়ো হাওয়া! ঈশ্বরের কৃপাই আমাদের বাঁচাতে পারবে। আমার বাড়ির ছাদ উড়ে গেছে।’
 
 
 
