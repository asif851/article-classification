
সমুদ্রসৈকতে পরিধেয় মেয়েদের পুরো শরীর ঢেকে রাখার পোশাক বুরকিনির ওপর ফ্রান্সের সাম্প্রতিক নিষেধাজ্ঞার পর সারা বিশ্বেই এর বিক্রি বেড়েছে। অস্ট্রেলিয়ার বিখ্যাত পোশাক ডিজাইনার আহেদা জানিত্তি বলেছেন, এই নিষেধাজ্ঞার পর অনলাইনে বুরকিনির বিক্রি ২০০ শতাংশ বেড়েছে।আহেদা জানিত্তি বলেন, ফ্রান্সের দক্ষিণ-পূর্বাঞ্চলের ২৩টি শহরে বুরকিনির ওপর নিষেধাজ্ঞা আরোপের পর এর প্রতি লোকজনের আগ্রহ বেড়েছে। এর সম্ভাব্য ক্রেতাদের বেশির ভাগই অমুসলিম। তাঁদের মধ্যে রয়েছেন ত্বকের ক্যানসারের রোগী এবং সৈকতে পুরো শরীর ঢেকে রাখতে আগ্রহী নারীরা। তিনি বলেন, ‘গত রোববারই অনলাইনে ৬০টি বুরকিনির অর্ডার পেয়েছি, যারা সবাই অমুসলিম।’ তিনি বলেন, এর আগে ছুটির দিনে তাঁরা সাধারণত ১০-১২টির মতো অর্ডার পেতেন। এই ডিজাইনার আরও বলেন, তিনি ২০০৮ সাল থেকে প্রায় ৭ লাখ বুরকিনি বিক্রি করেছেন। সাম্প্রতিক নিষেধাজ্ঞার পর তাঁর ডিজাইন করা পোশাককে সমর্থন করে প্রচুর লোক তাঁকে ই-মেইলও করেছেন।
