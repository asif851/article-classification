
বিদ্রোহীদের হাতে বন্দি সীমান্তরক্ষীদের উদ্ধারে পাকিস্তান ও আফগানিস্তানের ভূখণ্ডে সেনাবাহিনী পাঠানোর হুমকি দিয়েছে ইরান। আজ সোমবার দেশটির স্বরাষ্ট্রমন্ত্রী আবদুল রেজা রাহমানি ফাজলি এ হুঁশিয়ারি দেন।বার্তা সংস্থা এপি জানিয়েছে, এক সপ্তাহ আগে ‘জইশ আল-আদল’ নামে একটি বিদ্রোহী দল পাঁচজন ইরানিকে আটকের একটি ভিডিও প্রচার করে। ওই দলটির দাবি, আটক ব্যক্তিরা সীমান্ত রক্ষী বাহিনীর সদস্য।ওই ঘটনার এক সপ্তাহ পর ইরানের রাষ্ট্রীয় টেলিভিশনে এক বক্তৃতায় পাকিস্তানে সেনা পাঠানোর কথা বলেন দেশটির স্বরাষ্ট্রমন্ত্রী। তিনি বলেন, ইরানি নাগরিকদের জিম্মি করার বিষয়টি কঠোর ও গুরুত্ব সহকারে দেখতে পাকিস্তানের প্রতি আহ্বান জানিয়েছে ইরান। আর তা করা না হলে নিজস্ব নিরাপত্তার স্বার্থে পাকিস্তানে হস্তক্ষেপ করাকে অধিকার হিসেবে বিবেচনা করা হবে।
