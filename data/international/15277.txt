
২০০০ থেকে ২০১৫ সালের মধ্যে বিশ্বব্যাপী মানুষের গড় আয়ু পাঁচ বছর বেড়েছে। আফ্রিকায় এইচআইভি, এইডস ও ম্যালেরিয়ার চিকিৎসায় উন্নতির ফলে এ আয়ু বেড়েছে। বিশ্ব স্বাস্থ্য সংস্থা (ডব্লিউএইচও) গতকাল বৃহস্পতিবার এ কথা জানিয়েছে। সংস্থাটি জানায়, ১৯৬০-এর দশকের পর গত ১৫ বছরে এটাই সবচেয়ে বড় অর্জন।বিশ্ব স্বাস্থ্য সংস্থার বার্ষিক স্বাস্থ্য পরিসংখ্যানের প্রতিবেদনে প্রকাশিত তথ্য অনুযায়ী, ২০১৫ সালে জন্ম নেওয়া গড়ে একটি শিশুর ৭১ দশমিক ৪ বছর বাঁচার প্রত্যাশা রয়েছে। পুরুষের তুলনায় নারী শিশুদের দীর্ঘায়ুর প্রত্যাশা বেশি। নারী শিশুদের বাঁচার প্রত্যাশা ৭৩ দশমিক ৮ বছর, পুরুষ শিশুর ৬৯ দশমিক ১ বছর।সংস্থাটির মহাপরিচালক মার্গারেট চান বলেন, গত ১৫ বছরে ‘প্রতিরোধযোগ্য ও নিরাময়যোগ্য রোগ’-এর ক্ষেত্রে ব্যাপক অগ্রগতি হয়েছে এবং বিশেষত এইচআইভির ক্ষেত্রে অ্যান্টিরেট্রোভাইরাল থেরাপি সহজলভ্য হয়েছে। ফলে ১৯৯০-এর দশকে বিশ্বব্যাপী মানুষের গড় আয়ু হ্রাসের যে প্রবণতা ছিল, গত ১৫ বছরে সেই প্রবণতা উল্টে গিয়েছে। ১৯৯০-এর দশকে আফ্রিকার বেশির ভাগ অঞ্চলে মহামারি আকারে এইডস ছড়িয়ে পড়ায় ওই মহাদেশে স্বাস্থ্য সূচকের অবনতি ঘটে।বিশ্ব স্বাস্থ্য সংস্থার প্রতিবেদনে বলা হয়েছে, জাপানে জন্ম নেওয়া নারী শিশুর গড় আয়ু ৮৬ দশমিক ৮ বছর, যা বিশ্বে সর্বোচ্চ। গড় আয়ু সবচেয়ে কম সিয়েরা লিওনে। দেশটিতে নারী ও পুরুষের গড় আয়ু যথাক্রমে ৫০ দশমিক ৮ ও ৪৯ দশমিক ৩ বছর।
