
তুরস্কের সামরিক বাহিনী গতকাল রোববার একটি সিরীয় সামরিক বিমান গুলি করে ভূপাতিত করেছে।বার্তা সংস্থা রয়টার্সে প্রকাশিত প্রতিবেদনে জানানো হয়, তুরস্ক ও সিরিয়ার সীমান্তে এ ঘটনা ঘটেছে। বিমানটি তুরস্কের আকাশসীমা লঙ্ঘন করেছে বলে দাবি করেছে আঙ্কারা। তবে এই অভিযোগ নাকচ করেছে দামেস্ক।তুরস্কের প্রধানমন্ত্রী রেসেপ তাইয়েপ এরদোয়ান দেশটির উত্তর-পশ্চিমাঞ্চলে এক নির্বাচনী সমাবেশে দাবি করেন, আকাশসীমা লঙ্ঘন করায় তাঁদের বিমানবাহিনী একটি সিরীয় সামরিক বিমান ভূপাতিত করেছে।এ ঘটনাকে নগ্ন আগ্রাসন বলে অভিহিত করেছে সিরিয়া। দামেস্কের দাবি, সীমান্ত অঞ্চলে বিদ্রোহীদের বিরুদ্ধে যুদ্ধে নিয়োজিত বিমানটি সিরিয়ার আকাশসীমার ভেতরেই ছিল।বিমানটি ভূপাতিত হয়ে সিরিয়ার অংশে পড়েছে বলে প্রাথমিকভাবে জানা গেছে। তবে বিমানটির পাইলট বেরিয়ে আসতে সক্ষম হয়েছেন বলে দাবি করা হচ্ছে।একসময়ের মিত্র এই দুই দেশের মধ্যে ৫০০ মাইল সীমান্ত রয়েছে। ২০১১ সালের অক্টোবর থেকে সিরিয়ায় প্রেসিডেন্ট বাশার আল আসাদবিরোধী যুদ্ধ শুরু হয়। এই যুদ্ধে বিদ্রোহীদের পক্ষ নিয়েছে তুরস্ক।২০১২ সালের শেষের দিকে তুরস্কের একটি বিমান ভূপাতিত করে সিরিয়া। এ ঘটনার পর সিরিয়ার লক্ষ্যবস্তুতে হামলা চালিয়ে জবাব দেয় তুরস্ক।
