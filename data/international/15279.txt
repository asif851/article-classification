
ভারতে এবারের বন্যায় গঙ্গা নদীর পানি এতটাই বেড়েছে যে তা আগেকার সব রেকর্ড ভেঙে দিয়েছে। দেশটির উত্তরাঞ্চলের চারটি স্থানে বন্যার পানি বেড়ে নজিরবিহীন অবস্থায় পৌঁছেছে।সরকারি সূত্র অনুযায়ী, ২৬ আগস্ট বিহার রাজ্যের রাজধানী পাটনায় গঙ্গার পানি বেড়ে ৫০ দশমিক ৫২ মিটারে (১৬৬ ফুট) ওঠে। এর আগে ১৯৯৪ সালে সেখানে সর্বোচ্চ ৫০ দশমিক ২৭ মিটার পর্যন্ত পানি বৃদ্ধি রেকর্ড করা হয়েছিল। ভারতের কেন্দ্রীয় পানি কমিশনের প্রধান জি এস ঝা বলেন, বিহার রাজ্যের ভাগলপুর ও উত্তর প্রদেশের বাল্লিয়াতে বন্যার পানি বেড়ে নজিরবিহীন অবস্থায় পৌঁছেছে। এসব স্থানে পানি বৃদ্ধির রেকর্ড এবার ভেঙে গেছে।বিহারে এবার বন্যার কারণে দেড় শর বেশি লোকের প্রাণহানি ঘটেছে। সরিয়ে নেওয়া হয়েছে প্রায় পাঁচ লাখ পানিবন্দী মানুষকে। গঙ্গার পানি বৃদ্ধি উত্তর প্রদেশ রাজ্যকেও বন্যাকবলিত করেছে। বিশেষজ্ঞরা বন্যার জন্য দায়ী করছেন গঙ্গা নদীতে জমে ওঠা পলিকে। নদী বিশেষজ্ঞ দেব নারায়ণ যাদব বলেন, গঙ্গায় পলি জমে পাশের গ্রামগুলোর তুলনায় নদীর খাতের স্তরকে বেশি উঁচু করে ফেলেছে।বন্যার পরিপ্রেক্ষিতে বিহার রাজ্যের পক্ষ থেকে দাবি উঠেছে, প্রতিবেশী বাংলাদেশের সীমান্তঘেঁষা পার্শ্ববর্তী পশ্চিমবঙ্গের ফারাক্কা বাঁধ তুলে দেওয়া হোক।
