
নেতাজি সুভাষ চন্দ্র বসুর স্মৃতিবাহী গাড়িতে প্রতীকীভাবে চড়লেন ভারতের রাষ্ট্রপতি প্রণব মুখার্জি। নেতাজির অন্তর্ধানের ৭৫ বছর পূর্তিতে নতুন করে সাজানো হয়েছে গাড়িটিকে। ঐতিহাসিক গাড়িটি এখন সংরক্ষিত আছে পশ্চিমবঙ্গের কলকাতার এলগ্রিন রোডে নেতাজির বাসভবনে। সেখানেই গতকাল বুধবার রাতে সন্ধ্যার পর একটি অনুষ্ঠানে যোগ দিয়ে রাষ্ট্রপতি সেই ঐতিহাসিক গাড়িতে চড়েন।
রাষ্ট্রপতি গাড়িটির আবরণ উন্মোচন করেন। সঙ্গে ছিলেন নেতাজির ভাতিজা শিশির কুমার বসুর ছেলে সাংসদ অধ্যাপক সুগত বসু এবং পশ্চিমবঙ্গের রাজ্যপাল কেশরীনাথ ত্রিপাঠি।
১৯৪১ সালের জানুয়ারি মাসে নেতাজি ব্রিটিশদের হাতে গৃহবন্দী অবস্থায় এই এলগ্রিন রোডের বাড়ি থেকে পালিয়ে যান। এলগ্রিন রোড থেকে এই গাড়িতে করে তাঁকে নিয়ে যাওয়া হয় ঝাড়খণ্ডের গোমো রেলস্টেশনে। এখন এই স্টেশনের নামকরণ হয়েছে নেতাজির নামে। সেদিন এই গাড়িটি চালিয়েছিলেন নেতাজির ভাইয়ের ছেলে শিশির বসু। শিশির বসুর তখন বয়স ছিল ২১ বছর।
১৯৩৭ সালে এই ওয়ান্ডারার সেডন গাড়িটি কিনেছিলেন নেতাজির দাদা শরৎ চন্দ্র বসু। গাড়িটির তখনকার মূল্য ছিল ৪ হাজার ৬৮০ টাকা। ১৯৫৭ পর্যন্ত তিনি এই গাড়ি ব্যবহার করেছেন। গাড়িটির নির্মাতা ছিল জার্মানির অটো ইউনিয়ন সংস্থা। দ্বিতীয় বিশ্বযুদ্ধের পর এই সংস্থাটি বন্ধ হয়ে যায়। এরপর এই সংস্থা নতুন করে অডি নামে গড়ে ওঠে জার্মানিতে। অডিই গাড়িটির মেরামত ও নতুন রূপ দেওয়ার জন্য এগিয়ে আসে।
১৯৪১ সালে নেতাজি গৃহবন্দী থাকার সময় গাড়িটিতে করে পালিয়ে যাওয়ার সিদ্ধান্ত নেন। গোমো স্টেশনে নিয়ে যান তাঁর ভাইয়ের ছেলে শিশির কুমার বসু। আজ সেদিনের সেই গাড়িটি ইতিহাসের সাক্ষী হয়ে এখনো সংরক্ষিত আছে নেতাজির বাসভবনে।
গাড়িটি নবরূপ পাওয়ার পর রাষ্ট্রপতি গতকাল আনুষ্ঠানিকভাবে আবরণ উন্মোচন করেন। ৭৫ বছর আগে নেতাজি যে গাড়িতে চড়ে বাড়ি ছেড়েছিলেন, সেই গাড়িতে চড়লেন রাষ্ট্রপতি প্রণব মুখার্জি।
