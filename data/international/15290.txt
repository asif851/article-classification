
আল-কায়েদার উপমহাদেশীয় শাখা ‘ইন্ডিয়ান আর্ম’-এর একটি ভিডিওতে প্রথমবারের মতো ভারতের প্রধানমন্ত্রী নরেন্দ্র মোদির নাম উল্লেখ করা হয়েছে। এমন পরিস্থিতিতে ৯ মে মোদির কলকাতা সফর উপলক্ষে নিরাপত্তা জোরদার করা হয়েছে। আজ মঙ্গলবার টাইমস অব ইন্ডিয়া অনলাইনের খবরে এ কথা জানানো হয়।একই গোষ্ঠী বাংলাদেশি বংশোদ্ভূত মার্কিন লেখক ও ব্লগার অভিজিৎ রায়কে হত্যার দায় স্বীকার করেছে।ভারতের কেন্দ্রীয় সরকার কলকাতা পুলিশকে সর্বোচ্চ সতর্কতা অবলম্বনের নির্দেশ দিয়েছে। নির্দেশ পেয়ে প্রধানমন্ত্রী মোদির গাড়িবহর যে রাস্তা ধরে যাবে, সেসব স্থানে কড়া নিরাপত্তা জোরদারে আইনশৃঙ্খলা রক্ষাকারী বাহিনীর তোড়জোড় শুরু হয়েছে।নাম প্রকাশে না করে পুলিশ সদর দপ্তরের একজন কর্মকর্তা বলেন, জেলাগুলোতেও নিরাপত্তা ব্যবস্থা খতিয়ে দেখা হচ্ছে। প্রধানমন্ত্রী মোদির সফরের দিন কিছু কিছু স্থানের সড়ক বন্ধ রাখা হবে। এ ছাড়া ইডেন গার্ডেনে কলকাতা নাইট রাইডার্সের খেলা উপলক্ষে ব্যাপক লোক সমাগমও সামাল দিতে হবে এই সময়ে। সব মিলিয়ে আইনশৃঙ্খলা রক্ষাকারী বাহিনীর ওপর বেশ চাপ যাবে।লালবাজার পুলিশের একটি শীর্ষ সূত্র জানিয়েছে, প্রধানমন্ত্রী মোদির সফর ও কলকাতা নাইট রাইডার্সের খেলাকে কেন্দ্র করে প্রায় ২০ হাজার পুলিশ মোতায়েন থাকবে। ওই দিন পুলিশ সদস্যরা দুই পালায় দায়িত্ব পালন করবে।
প্রধানমন্ত্রী নরেন্দ্র মোদির নিরাপত্তায় নিয়োজিত বিশেষ কমান্ডোরা আগামীকাল কলকাতায় এসে নিরাপত্তা তদারকি শুরু করবেন।
স্বরাষ্ট্র মন্ত্রণালয়ের একটি সূত্র জানায়, প্রধানমন্ত্রী যেসব স্থানে যাবেন, যেসব স্থান ঘিরে তিন থেকে পাঁচ স্তরের নিরাপত্তা বলয় তৈরির বিষয়টি নিশ্চিত করতে নির্দেশ দেওয়া হয়েছে।২ মে প্রচার করা ওই ভিডিওতে আল-কায়েদার উপমহাদেশীয় শাখার প্রধান অসিম ওমর বলেন, মুসলিমদের বিপক্ষে বিশ্বব্যাপী যুদ্ধ চলছে। এই যুদ্ধের হাতিয়ার বিশ্বব্যাংক ও আন্তর্জাতিক মুদ্রা তহবিলের নীতি, ড্রোন হামলা, ব্যঙ্গাত্মক সাময়িকী শার্লি হেবদোর লেখালেখি, জাতিসংঘের সনদ ও নরেন্দ্র মোদির মন্তব্য।
