
জাপানের রাজধানী টোকিওর বেশ কয়েকটি গ্রন্থাগারে রক্ষিত আনা ফ্রাঙ্কের ডায়েরি বইটি নষ্ট করে ফেলা হয়েছে। কর্মকর্তারা গতকাল শুক্রবার এ কথা জানান।টোকিওর পাবলিক লাইব্রেরি কাউন্সিল জানায়, আনা ফ্রাঙ্কের ডায়েরি অব এ ইয়ং গার্ল বইটির অনেক পাতায় ইহুদিদের ওপর নাৎসি বাহিনীর নির্যাতন এবং এ ধরনের ঘটনার বর্ণনা ছিল। অন্তত ২৫০টি বইয়ের সেই সব পাতা ছিঁড়ে ফেলা হয়েছে। টোকিওর আশপাশের দুটি গ্রন্থাগারে রাখা একই বইয়ের অনেকগুলো কপি নষ্ট করা হয়েছে।পাবলিক লাইব্রেরি কাউন্সিলের প্রধান সাতোমি মুরাতা বলেন, ‘আমরা টোকিওর পাঁচটি গ্রন্থাগার থেকে অভিযোগ পেয়েছি। তবে ঠিক কতটি গ্রন্থাগারে এমন ঘটনা ঘটেছে, তা এখনো জানি না। আমরা জানি না, কারা এবং কেন এ ঘটনা ঘটাল।’সিনজুকু অঞ্চলের কেন্দ্রীয় গ্রন্থাগারের দলিল-দস্তাবেজ সংরক্ষণাগারের পরিচালক কাওরি শিবা বলেন, ‘প্রতিটি বইয়ের ১৫-২০টি করে পাতা ছিঁড়ে ফেলা হয়েছে।’দ্বিতীয় বিশ্বযুদ্ধের সময় নেদারল্যান্ডসের আর্মস্টার্ডামে থাকতেন কিশোরি আনা ফ্রাঙ্ক। তাঁর লেখা ডায়েরিটি ২০০৯ সালে জাতিসংঘের শিক্ষা, বিজ্ঞান ও সাংস্কৃতিক সংগঠনের ‘মেমোরি অব দ্য ওয়ার্ল্ড’ রেজিস্ট্রারের অন্তর্ভুক্ত করা হয়। এএফপি।
