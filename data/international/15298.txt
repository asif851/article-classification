
 ফ্রান্সের দক্ষিণাঞ্চলীয় শহর মাগশেই সেন্ট চার্লস রেলওয়ে স্টেশনে রোববার ছুরি নিয়ে এক ব্যক্তির হামলায় দুজন নিহত হয়েছেন। হামলাকারী পুলিশের গুলিতে ঘটনাস্থলেই নিহত হয়েছেন।
বিবিসির খবরে বলা হয়, দেশটির পুলিশ এক টুইট বার্তায় জানিয়েছে, ওই এলাকা এখন শান্ত রয়েছে। টুইটে লোকজনকে ওই এলাকা এড়িয়ে চলার পরামর্শ দিয়েছে পুলিশ।ফ্রান্সে গণমাধ্যমে লা মঁদকে একজন কর্মকর্তা বলেন, হামলার সময় আক্রমণকারী ‘আল্লাহু আকবর’ বলে চিৎকার করেছেন।  মাগশেইর একজন স্থানীয় কর্মকর্তা অলিভিয়ার ডি মাজিয়েরেস বার্তা সংস্থা এএফপিকে বলেছেন, ‘ছুরি হামলায় দুজন ব্যক্তির মৃত্যু হয়েছে।
স্থানীয় প্রসিকিউটর হাভিয়ের তারাবিউক্স বলেন, হামলাকারী সেনাসদস্যদের গুলিতে নিহত হয়েছেন।
দেশটির স্বরাষ্ট্রমন্ত্রী জি আর কোলোম্ব ঘটনাস্থল পরিদর্শনে যাচ্ছেন।
২০১৫ সালের পর বিভিন্ন হামলায় রোববার পর্যন্ত ফ্রান্সে ২৩৯ জন নিহত হয়েছেন।
