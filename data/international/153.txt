
মালয়েশিয়ার প্রধানমন্ত্রী নাজিব রাজাককে ২০১৩ সালের নির্বাচনে জয়ী হতে সহায়তা করতে ৬৮ কোটি ১০ লাখ মার্কিন ডলার দিয়েছিল সৌদি আরব। সৌদি আরবের একটি বিশ্বস্ত সূত্রের বরাত দিয়ে আজ বুধবার বিবিসি অনলাইনের প্রতিবেদনে এ কথা বলা হয়।দেশটির অ্যাটর্নি জেনারেল মোহামেদ আপানদি আলী গতকাল মঙ্গলবার জানান, নাজিবের ব্যাংক হিসাবে থাকা ৬৮ কোটি ১০ লাখ মার্কিন ডলার প্রকৃতপক্ষে সৌদি রাজপরিবারের দানের অর্থ। এদিন তাঁকে অর্থ আত্মসাতের আলোচিত মামলা থেকে অব্যাহতি দেওয়া হয়েছে।গত বছরের জুলাইয়ে নাজিবের বিরুদ্ধে অর্থ আত্মসাতের অভিযোগ ওঠে। অভিযোগ অনুসারে, রাষ্ট্রীয় মালিকানাধীন বিনিয়োগ তহবিল ওয়ান মালয়েশিয়া ডেভেলপমেন্ট বেরহাদের (ওয়ানএমডিবি) অর্থ আত্মসাৎ করে নাজিব নিজ ব্যাংক হিসাবে জমা করেন। নাজিব বরাবরই ওই অভিযোগ অস্বীকার করেন।
নাম প্রকাশ না করা সৌদি আরবের সূত্র জানায়, মালয়েশিয়ায় মুসলিম ব্রাদারহুডের প্রভাবের বিষয়ে রিয়াদের উদ্বেগের প্রেক্ষাপটে নাজিবকে অর্থ দান করে সৌদি আরব।
তবে মালয়েশিয়ায় মুসলিম ব্রাদারহুডের খুব একটা সমর্থন থাকার তেমন প্রমাণ পাওয়া যায় না।
নির্বাচন সামনে রেখে সৌদি আরবের গোপন ওই ‘দান’ ২০১৩ সালের মার্চের শেষ ও এপ্রিলের শুরুতে নাজিবের হিসাবে স্থানান্তর হয়।
সূত্রের ভাষ্য, সৌদি আরবের সর্বোচ্চ পর্যায় থেকে ওই অর্থ দেওয়ার বিষয়টি অনুমোদন করা হয়েছিল। সৌদি আরবের তৎকালীন বাদশা আবদুল্লাহ তাঁর ব্যক্তিগত ও রাষ্ট্রীয় তহবিল থেকে ওই অর্থ দিয়েছিলেন।
আরও পড়ুন:আত্মসাতের মামলা থেকে নাজিব রাজাক খালাস
