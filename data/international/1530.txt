
ভারতের উত্তর-পূর্বাঞ্চলের মণিপুর রাজ্যে ভূমিকম্পে কমপক্ষে ছয়জনের মৃত্যু হয়েছে ও ১০০ জন আহত হয়েছে। আজ সোমবার স্থানীয় সময় ভোর চারটা ৩৬ মিনিটে সেখানে ভূমিকম্প অনুভূত হয়। রিখটার স্কেলে এর তীব্রতা ছিল ৬ দশমিক ৭।টাইমস অব ইন্ডিয়া অনলাইনের খবরে জানানো হয়, উৎপত্তিস্থল ইম্ফলে অনেক ঘরবাড়িতে বড় ধরনের ফাটল দেখা দিয়েছে। বিভিন্ন ভবনের দেয়ালও ধসে পড়েছে।সামাজিক যোগাযোগের মাধ্যম টুইটারে দেওয়া এক বার্তায় ভারতের প্রধানমন্ত্রী নরেন্দ্র মোদি জানান, গুয়াহাটি থেকে জাতীয় দুর্যোগ ব্যবস্থাপনা বাহিনী (ন্যাশনাল ডিজাস্টার রেসপন্স ফোর্স এনডিআরএফ) ভূমিকম্প দুর্গত এলাকায় যাচ্ছে। দেশটির স্বরাষ্ট্রমন্ত্রী রাজনাথ সিং আসামে রয়েছেন। তাঁকেও পরিস্থিতি পর্যবেক্ষণ করতে বলা হয়েছে।
