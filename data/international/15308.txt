
সৌদি আরবের সঙ্গে ইসরায়েলের গোপন যোগাযোগ রয়েছে বলে জানিয়েছেন ইসরায়েলের একজন মন্ত্রী। গতকাল রোববার এক রেডিও সাক্ষাৎকারে মন্ত্রী এ বিষয়টি প্রকাশ করেন।
বার্তা সংস্থা রয়টার্সের এক প্রতিবেদনে এ কথা বলা হয়েছে। সম্প্রতি লেবানন ইস্যুতে ইরানের সঙ্গে সৌদি আরবের উত্তেজনার সৃষ্টি হয়েছে। এই সময় ইসরায়েল-সৌদির গোপন যোগাযোগের বিষয়টি প্রকাশ্যে এল।
সৌদি আরবের সঙ্গে ইসরায়েলের গোপন সম্পর্ক নিয়ে দীর্ঘদিন থেকেই গুজব থাকলে দেশ দুটির পক্ষ থেকে কেউ প্রকাশ্যে তা স্বীকার করেননি। ইসরায়েলের জ্বালানিমন্ত্রী জুভাল স্টেইনিতজ তা প্রকাশ করলেন। তাঁর এ মন্তব্যের বিষয়ে সৌদি সরকার তাৎক্ষণিকভাবে কোনো প্রতিক্রিয়া ব্যক্ত করেনি। ইসরায়েলের প্রধানমন্ত্রী বেনিয়ামিন নেতানিয়াহুর এক মুখপাত্রের কাছে মন্তব্য জানতে চাওয়া হলেও তিনিও তাৎক্ষণিকভাবে কোনো জবাব দেননি।
জ্বালানিমন্ত্রী জুভাল স্টেইনিতজ ‘আর্মি রেডিও’-কে দেওয়া এক সাক্ষাৎকারে সৌদি আরবের সঙ্গে সম্পর্কের বিষয়টি স্বীকার করলেও সম্পর্কটি কী ধরনের তা প্রকাশ করেননি। ইসরায়েল কেন এই সম্পর্কের বিষয়টি আড়াল করতে চায়, সে বিষয়ে প্রশ্ন করা হলে তারও জবাব দেননি তিনি। সৌদি আরব ও ইসরায়েল উভয়ই মধ্যপ্রাচ্যের জন্য ইরানকে প্রধান হুমকি হিসেবে বিবেচনা করে থাকে। সৌদি আরব ও ইরানের মধ্যে উত্তেজনা বৃদ্ধির পরিপ্রেক্ষিতে এ ধারণার জন্ম হয় যে পারস্পরিক স্বার্থ থাকায় সৌদি আরব ও ইসরায়েল একসঙ্গে কাজ করছে।
১৯৬৭ সালে আরব-ইসরায়েল যুদ্ধের সময় ইসরায়েল আরব ভূখণ্ড দখল করে নেয়। ইসরায়েলের সঙ্গে সম্পর্ক নির্ভর করবে ওই ভূখণ্ড ফেরত দেওয়ার ওপর—এমন নীতিই বজায় রেখে আসছে সৌদি আরব।
