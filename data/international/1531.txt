
জনপ্রিয় সামাজিক যোগাযোগ মাধ্যম ফেসবুক ব্যবহারকারীদের কাছে ‘গ্রুপ’ অপরিচিত কিছু নয়। একে বলা যায় ভার্চ্যুয়াল জগতের কমিউনিটি, যেখানে সমমনা সদস্যদের মধ্যে মতের আদান-প্রদান ঘটে। তবে ‘ফিন’-এর বিষয়টা একটু আলাদা। ফেসবুকের এই গোপন গ্রুপটিতে ‘পুরুষের প্রবেশ নিষেধ’।
 ইংরেজি ‘ফিমেল’ শব্দ থেকে ‘এফ’ এবং ‘ইন’ (আইএন)-এর সমন্বয়ে হয়েছে ‘ফিন’ (এফআইএন)। গোপন এই গ্রুপের সদস্য ক্রমেই বাড়ছে। অধিকাংশই নাইজেরিয়ার নারী। সম্প্রতি গ্রুপটির সদস্য ১০ লাখ ছাড়িয়েছে। বিষয়টা এমন পর্যায়ে পৌঁছেছে যে গত সপ্তাহে স্বয়ং ফেসবুকের প্রধান নির্বাহী মার্ক জাকারবার্গ ‘ফিন’-এর প্রতিষ্ঠাতা লোলা ওমোলোলার সাক্ষাৎ প্রার্থনা করেন।
লোলা ওমোলোলার ভাষ্য, ‘যে নারীর কিছু বলার আছে, তাঁর জন্য এটা (ফিন) নিরাপদ জায়গা।’ তিনি বলেন, ফেসবুকের এই গ্রুপটা অনেকটা স্বীকারোক্তি দেওয়ার জায়গা। নিজের জীবনের যে গল্পটা একজন নারী চেনাজানা অন্যকে মুখে বলতে নিরাপদ বা স্বচ্ছন্দবোধ করেন না, এই গ্রুপে এসে তিনি সে গল্প অকপটে বলতে পারেন। তবে এখানে পরিচয় আড়াল করা যাবে না। কথা বলতে হবে নিজের নামেই।
জাকারবার্গের তৎপরতায় লোলা ওমোলোলা এখন নারীর ক্ষমতায়ন ও সহনশীলতা বিষয়ে ফেসবুকের বার্তা প্রচারের উদ্যোগ নিয়েছেন।
