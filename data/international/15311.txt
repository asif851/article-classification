
ইরাক ও সিরিয়ায় সক্রিয় জঙ্গিগোষ্ঠী ইসলামিক স্টেট (আইএস) গতকাল শুক্রবার পশ্চিম ইরাকের রামাদির প্রধান সরকারি দপ্তর প্রাঙ্গণ দখল করেছে। তারা সিরিয়ার গুরুত্বপূর্ণ প্রত্নতাত্ত্বিক কেন্দ্র পালমেইরা দখলের দ্বারপ্রান্তে পেঁৗছেছে। খবর এএফপি ও বিবিসির।প্রধান সরকারি দপ্তর দখল করায় আইএস আনবার প্রদেশের রাজধানী শহরের পূর্ণ নিয়ন্ত্রণ পেল। পুলিশের একজন কর্মকর্তা নাম না প্রকাশের শর্তে বলেন, আইএস রামাদির সরকারি কেন্দ্র দখল করে নিয়েছে। তারা আনবারের পুলিশ সদর দপ্তরেও নিজেদের পতাকা উড়িয়েছে।এদিকে সিরিয়ার প্রত্নতত্ত্ব বিভাগের প্রধান হুঁশিয়ার করে দিয়ে বলেছেন, ইউনেসকোর বিশ্ব ঐতিহ্যের তালিকাভুক্ত পালমেইরা দখলের কাছাকাছি আইএস। তারা সেখানকার সব নিদর্শন ধ্বংস করে দিতে পারে।বাগদাদির বার্তা: আইএস তাদের নেতা আবু বকর আল-বাগদাদির দাবি করে একটি অডিওবার্তা প্রকাশ করেছে। এতে বিশ্বের মুসলমানদের ইরাক ও সিরিয়ায় আইএসের স্বঘোষিত ‘খিলাফত’ রাষ্ট্রে চলে যাওয়ার আহ্বান জানানো হয়েছে।নিশ্চিত হওয়া গেলে কয়েক মাসের মধ্যে এটাই হবে বাগদাদির প্রথম বার্তা। মার্কিন জোটের হামলায় বাগদাদি নিহত হয়েছেন বলে সম্প্রতি খবর প্রচারিত হয়। কথিত নতুন বার্তায় ইয়েমেনে চলমান সংকটের প্রসঙ্গও আছে। এতে করে প্রমাণিত হয়, বার্তাটি সাম্প্রতিক। এ ছাড়া বিশেষজ্ঞরা বলছেন, অডিওবার্তার কণ্ঠটি বাগদাদির বলেই তাঁদের কাছে মনে হয়েছে।
