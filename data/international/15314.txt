
যুক্তরাষ্ট্রের ওহাইও অঙ্গরাজ্যে গতকাল শুক্রবার একই পরিবারের আটজনকে মাথায় গুলি করে হত্যা করা হয়েছে। নিহত ব্যক্তিদের মধ্যে একজন কিশোরও রয়েছে।
গুলি থেকে ওই পরিবারের তিন শিশু রক্ষা পেয়েছে। তাদের বয়স চার দিন, ছয় মাস ও তিন বছর।
পাইক কাউন্টির শেরিফ চার্লস রিডার সাংবাদিকদের জানান, প্রথমে সাতজনের লাশ ইউনিয়ন হিল রোড হোমস এলাকার বাড়িতে পাওয়া যায়। পরে বাড়ি থেকে একটু দূরে আরেকজনের লাশ পাওয়া যায়। তাঁরা একক একটি পরিবারের সদস্য।
কর্তৃপক্ষ হত্যাকাণ্ডের সম্ভাব্য কোনো কারণ জানাতে পারেনি। এ ঘটনায় কাউকে আটক করা হয়নি।
ওহাইওর অ্যাটর্নি জেনারেল মাইক ডেউইনের ভাষ্য, প্রত্যেককে মাথায় গুলি করে হত্যা করা হয়েছে। তিনি বলেন, প্রাথমিকভাবে এটা বলা যায় যে তাঁরা কেউ আত্মহত্যা করেননি। এক বা একাধিক ব্যক্তি তাঁদের হত্যা করতে পারে।
পাইক কাউন্টির শেরিফ রিডার বলেন, গুলি করে হত্যার সময় অনেকে বিছানায় শুয়ে ছিলেন।
পাইক কাউন্টি ও এর আশপাশের এলাকার স্কুলগুলো বন্ধ করে দেওয়া হয়েছে।
যুক্তরাষ্ট্রে প্রতিবছর গড়ে প্রায় ৩০ হাজার মানুষ আগ্নেয়াস্ত্রের মাধ্যমে খুন হয়।
