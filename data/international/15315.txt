
বীভৎস ঘটনাটি ঘটে ২০১৩ সালে। স্ত্রীকে হত্যার পর সামাজিক যোগাযোগের মাধ্যম ফেসবুকে তাঁর রক্তাক্ত ছবি প্রকাশ করেন যুক্তরাষ্ট্রের নাগরিক ডেরেক মেডিনা। স্ত্রীকে বীভৎস্যভাবে হত্যার দায়ও নেন অবলীলায়। ফেসবুকে দেওয়া স্ট্যাটাসে তিনি বলেন, হত্যার দায়ে তাঁকে কারাগারে যেতে হবে।
সেই ভবিষ্যদ্বাণী সত্যি হয়েছে। গতকাল শুক্রবার ডেরেককে যাবজ্জীবন কারাদণ্ডাদেশ দিয়েছেন মায়ামির একটি আদালত।
এএফপির খবরে জানানো হয়, ২০১৩ সালে ফেসবুকে দেওয়া ওই স্ট্যাটাসে ৩৩ বছরের ডেরেক অবলীলায় বলেন, বাড়ির রান্নাঘরে তিনি স্ত্রী জেনিফার আলফনসোকে পরপর আটটি গুলি করেন। তাঁর দাবি, জেনিফারই প্রথমে তাঁকে ছুরি দিয়ে হত্যার হুমকি দিয়েছিলেন।
স্ত্রীকে হত্যার পর ফেসবুকে দেওয়া রক্তাক্ত ছবির সঙ্গে একটি বার্তাও দিয়েছিলেন ডেরেক। এতে লেখা ছিল, স্ত্রীকে হত্যার জন্য তিনি পুলিশের কাছে ধরা দিচ্ছেন। তিনি সবাইকে মনে রাখবেন। সবাই যেন ভালো থাকে।
