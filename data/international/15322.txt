
পানামা পেপারস কেলেঙ্কারির জেরে পাকিস্তানে নওয়াজ শরিফ প্রধানমন্ত্রীর পদ খোয়ানোর পর তাঁর দল ক্ষমতাসীন পাকিস্তান মুসলিম লিগ (পিএমএল-এন) গৃহবিবাদে এখন ভাঙনের মুখে—এ গুজব চলছে কদিন ধরেই। এরই মধ্যে গত শুক্রবার দ্য নিউইয়র্ক টাইমসকে দেওয়া এক সাক্ষাৎকারে আগামী বছরের সাধারণ নির্বাচনে প্রধানমন্ত্রী পদে লড়াইয়ের ইঙ্গিত দিয়েছেন নওয়াজকন্যা মরিয়ম নওয়াজ।মরিয়ম নওয়াজের এমন উচ্চাকাঙ্ক্ষায় যেন বড় রকমের এক ঝাঁকুনিই খেল পাকিস্তানের ক্ষমতাসীন দলটি। সাক্ষাৎকারের পরদিন গত শনিবার নিজের ৪৪তম জন্মদিন উদ্‌যাপন করলেন মরিয়ম। ওই সাক্ষাৎকারে তিনি প্রধানমন্ত্রীর পদে লড়াইয়ের মতো উচ্চাকাঙ্ক্ষার পেছনে ঘনিষ্ঠজন ও বন্ধুবান্ধব মহল তাঁকে নেতৃত্বের আসনে দেখতে চায় বলে উল্লেখ করেন। তবে তাঁকে কেবল প্রধানমন্ত্রী পদে লড়াই নয়; বরং তিনি দলেরও হাল ধরুন—তাঁর পরিবারের এমন সিদ্ধান্তের কথা অস্বীকার করেন মরিয়ম।পাকিস্তানি নেতাদের বরাতে নিউইয়র্ক টাইমসের এক বক্তব্যের সঙ্গেও দ্বিমত পোষণ করেন মরিয়ম। তাতে বলা হয়, মরিয়ম, নাকি তাঁর চাচাতো ভাই হামজা শাহবাজ পিএমএল-এনের নেতৃত্ব দেবেন, তা এখনই বলাটা আগাম হয়ে যাবে।মরিয়ম ও পিএমএল-এনের জ্যেষ্ঠ নেতারা দলটিকে একটি ‘বিভক্ত বাড়ি’তে পরিণত হওয়ার ধারণা যত অস্বীকারই করুন না কেন, দলের ভেতর থেকে অনেকে অভ্যন্তরীণ মতবিরোধের কথা স্বীকার করেন। তাঁরা বলেন, নওয়াজ শরিফের প্রধানমন্ত্রী পদ হারানোর পর থেকেই দলের মধ্যে নেতৃত্বশূন্যতা সৃষ্টি হয়েছে।নওয়াজকন্যার সঙ্গে তাঁর চাচাতো ভাইয়ের দ্বন্দ্বের বিষয় আরও পাকাপোক্ত হয়ে বেরিয়ে আসে সম্প্রতি গণমাধ্যমের কিছু খবরে। ওই খবরে বলা হয়, সম্প্রতি এক বৈঠকে পাঞ্জাবের মুখ্যমন্ত্রী ও মরিয়মের চাচা শাহবাজ শরিফের মধ্যস্থতায় তাঁদের বিরোধ প্রশমিত হয়েছে। এদিকে সাক্ষাৎকারে শাহবাজের প্রশংসা করে দেশের আগামী দিনের প্রধানমন্ত্রী হওয়ার ক্ষেত্রে তাঁর সুযোগের প্রতি নিজের সমর্থন জানান মরিয়ম।পিএমএল-এন অন্যতম নেতা ও দেশটির পার্লামেন্টের সাবেক সদস্য শাকিল আওয়ান মরিয়মের কথা সমর্থন করে দাবি করেন, দলের ভেতরে কোনো ভাঙন নেই। তবে তিনি এ-ও বলেন, নওয়াজ যদি দলের নেতৃত্ব ছাড়েন সে ক্ষেত্রে তাঁর ছোট ভাই শাহবাজই এ পদে নেতৃত্ব দেওয়ার উপযুক্ত ব্যক্তি। আওয়ান অবশ্য স্বীকার করেন, দলের ভেতর উদ্বেগ রয়েছে, তবে সেটা মূলত শরিফ পরিবারের বিরুদ্ধে চলা মামলা নিয়ে।এদিকে মরিয়ম নওয়াজ, হামজা শাহবাজ ও শাহবাজ শরিফকে নিয়ে পিএমএল-এনের নেতৃত্ব প্রশ্নে টানাপোড়েন চলার মধ্যে দলের প্রায় সব নেতা মনে করেন, নওয়াজ শরিফকে নিয়ে শাহবাজ শরিফ এমনকি সাবেক স্বরাষ্ট্রমন্ত্রী চৌধুরী নিসার আলী খানের আপত্তি থাকতে পারে; কিন্তু তাঁরা সবাই নওয়াজকেই তাঁদের যোগ্য নেতা বলে দৃঢ়ভাবে বিশ্বাস করেন।পিএমএল-এনের আরেক নেতা রানা আফজাল বলেন, মরিয়ম নওয়াজ ও হামজা শাহবাজের মধ্যে ভিন্ন ধরনের রাজনৈতিক অভিজ্ঞতা রয়েছে। কিন্তু দলের নেতা হিসেবে তাঁদের বিবেচনা করার সময় এখনো আসেনি।
