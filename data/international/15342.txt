
মধ্য ইউরোপে বন্যা পরিস্থিতির আরও অবনতি হয়েছে। গতকাল মঙ্গলবার বন্যার পানি চেক প্রজাতন্ত্রের রাজধানী প্রাগের শহরতলিগুলোতে প্রবেশ করে। প্রবল বর্ষণের কারণে সৃষ্ট এ বন্যায় গতকাল পর্যন্ত চেক প্রজাতন্ত্র, অস্ট্রিয়া ও জার্মানিতে মৃতের সংখ্যা বেড়ে ১১ জনে উঠেছে।
এদিকে এই বন্যার প্রবাহ এখন জার্মানির দিকে যাচ্ছে বলে আবহাওয়ার পূর্বাভাসে বলা হয়েছে। এরই মধ্যে দেশটির ১০ হাজার মানুষ বাড়িঘর ছেড়ে নিরাপদ আশ্রয়ে চলে গেছে। বন্যায় প্রাগের উত্তর ও দক্ষিণের এলাকাগুলো নিমজ্জিত হয়েছে। তলিয়ে গেছে নগরের চিড়িয়াখানা ও ঘোড়দৌড় প্রতিযোগিতার ট্র্যাক। তবে ভ্লাতাভা নদীর তীরে গড়া ধাতব বাঁধের কারণে ইতিহাসসমৃদ্ধ নগরকেন্দ্র রক্ষা পেয়েছে। এ বন্যাকে এই অঞ্চলে এক দশকের মধ্যে ভয়াবহতম বলে বলা হচ্ছে।
আবহাওয়ার পূর্বাভাসে বলা হয়, বৃষ্টিপাত কমে এলে চেক প্রজাতন্ত্রজুড়ে বন্যার উন্নতি হলেও আগামী দিনগুলোতে জার্মানি, স্লোভাকিয়া ও হাঙ্গেরির বিভিন্ন অংশে তা আঘাত হানতে পারে।
জার্মানির স্যাক্সোনি এলাকার নিম্নাঞ্চলের প্রায় ১০ হাজার লোককে ইতিমধ্যে বাড়িঘর থেকে সরিয়ে নেওয়া হয়েছে। রয়টার্স।
