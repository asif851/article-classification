
বাংলাদেশ থেকে নির্বাসিত লেখিকা তসলিমা নাসরিনকে ভারতে আরও এক বছর থাকার অনুমতি দিয়েছে নরেন্দ্র মোদি সরকার। এর ফলে ২০১৫ সালের আগস্ট পর্যন্ত তসলিমা সেখানে থাকতে পারবেন।সম্প্রতি ৫১ বছর বয়সী এই লেখিকার রেসিডেন্ট পারমিট বাতিল করে ভারত সরকার। এরপর এই পারমিট নবায়নের জন্য গত ২৬ জুন আবেদন করেন তসলিমা। গত মাসে তাঁকে দুই মাসের ভিসা দেওয়া হয়।তসলিমা নাসরিন গত ২ আগস্ট স্বরাষ্ট্রমন্ত্রী রাজনাথ সিংয়ের সঙ্গে দেখা করেন। ওই সময় মন্ত্রী তাঁর (তসলিমা) ভিসার মেয়াদ দীর্ঘস্থায়ী করার ব্যাপারে আশ্বাস দিয়েছিলেন।
স্বরাষ্ট্র মন্ত্রণালয়ের একজন কর্মকর্তা আজ টাইমস অব ইন্ডিয়াকে জানান, ২০১৫ সালের আগস্ট পর্যন্ত এই লেখিকার ভিসার মেয়াদ এক বছরের জন্য বাড়ানো হয়েছে।
১৯৯৪ সালের মাঝামাঝি বাংলাদেশ থেকে নির্বাসিত হওয়ার পর থেকে তসলিমা সুইডেন, যুক্তরাষ্ট্র, ফ্রান্স, ভারতসহ বিভিন্ন দেশে আশ্রয় নেন। 
২০০৪ সালের আগ পর্যন্ত তসলিমা পর্যটক ভিসা নিয়ে ভারতে থাকতেন। ২০০৪ সাল থেকে তাঁকে রেসিডেন্ট পারমিট দেওয়া হয়। প্রথমে ছয় মাসের এবং পরবর্তী সময় এক বছর করে এ পারমিট দেওয়া হতো।
আন্দোলনের মুখে ২০০৭ সালে তসলিমাকে কলকাতা থেকে চলে যেতে বাধ্য করা হয়। ভারতে কংগ্রেসে নেতৃত্বাধীন সাবেক ইউপিএ সরকার তাঁকে ২০০৮ সাল পর্যন্ত গৃহবন্দী করে রাখে। তার পরও তসলিমার রেসিডেন্ট পারমিট বাতিল করেনি তারা। ২০১১ সাল থেকে স্থায়ীভাবে দিল্লিতে থাকছিলেন তিনি।
দেশে ফেরার লড়াই চালিয়ে যাব: তসলিমা
