
মার্কিন প্রেসিডেন্ট ডোনাল্ড ট্রাম্প ‘নির্ধারিত সময়ের আগেই, শিগগিরই’ মেক্সিকো সীমান্তে দেয়াল নির্মাণকাজ শুরু করার প্রতিশ্রুতি দিয়েছেন। রক্ষণশীলদের নিয়ে আয়োজিত একটি অনুষ্ঠানে দেওয়া ভাষণে ট্রাম্প এ প্রতিশ্রুতি দেন।
শুক্রবার বিবিসির এক প্রতিবেদনে বলা হয়, ট্রাম্প কনজারভেটিভ পলিটিক্যাল অ্যাকশন কংগ্রেসে (সিপিএসি) দেওয়া ভাষণে মার্কিন নাগরিকদের প্রথমে রাখা এবং ‘বিশাল, বিশাল সীমান্ত দেয়াল’ নির্মাণের প্রতিশ্রুতি দেন। এ ছাড়া তিনি ‘বাজে লোকদের এই দেশ থেকে দূরে রাখার’ ওপর গুরুত্ব দেওয়ার প্রতিশ্রুতি দেন।
মেরিল্যান্ডে আয়োজিত ওই কংগ্রেসে দেওয়া ওই ভাষণে ট্রাম্প বলেন, ‘আমরা দেয়াল নির্মাণ করছি। মূলত আমরা নির্ধারিত সময়ের আগেই খুব শিগগিরই কাজ শুরু করতে যাচ্ছি।’
মার্কিন পররাষ্ট্রমন্ত্রী টিলারসন ও অভ্যন্তরীণ নিরাপত্তা প্রধান জন কেলির মেক্সিকো সফরে একদিন পরই ডোনাল্ড ট্রাম্প ‘শিগগিরই’ দেয়াল নির্মাণকাজ শুরু করার এই ঘোষণা দিলেন।
