
ফিলিপাইনে মাদকবিরোধী অভিযানে উদ্বিগ্ন বিদেশি ব্যবসায়ীদের গতকাল মঙ্গলবার ‘তল্পিতল্পা নিয়ে’ চলে যেতে বলেছেন প্রেসিডেন্ট রদ্রিগো দুতার্তে। বিদেশি বিনিয়োগকে আকৃষ্ট করতে জাপান সফরে যাওয়ার প্রাক্কালে তিনি এ কথা বলেন।আগের দিনই এশিয়ায় নিযুক্ত মার্কিন দূত বলেছিলেন, রদ্রিগো দুতার্তের মাদকবিরোধী ব্যাপক অভিযান দেশটির ব্যবসা-বাণিজ্যের জন্য ভালো নয়। এটি বিদেশি বিনিয়োগকারীদের উদ্বিগ্ন করে তুলতে পারে। এর জবাবেই মূলত দুতার্তে এই কড়া বাক্য উচ্চারণ করলেন।রদ্রিগো দুতার্তে বলেন, ‘এই আমেরিকানরা আসলেই বাতিকগ্রস্ত। তারা নিজেদের কেউকেটা মনে করে।’ এ সময় তাঁর হাতে একটি পত্রিকা ছিল। ওই পত্রিকাটিতে পূর্ব এশিয়া ও প্রশান্ত মহাসাগরীয় অঞ্চলবিষয়ক মার্কিন সহকারী পররাষ্ট্রমন্ত্রী ড্যানিয়েল রাসেলের সমালোচনামূলক মন্তব্য ছিল। এক প্রতিবেদনে ড্যানিয়েল রাসেলকে উদ্ধৃত করে বলা হয়, দুতার্তের মন্তব্য ব্যবসায়িক মহলে উদ্বেগ সৃষ্টি করছে। এর জবাবে দুতার্তে বলেন, ‘তাহলে বোঁচকা বেঁধে চলে যাও। আমরা সামলে উঠব। আমি আপনাকে নিশ্চয়তা দিচ্ছি।’ 
 
