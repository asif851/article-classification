
সংখ্যালঘু রোহিঙ্গা মুসলিমদের নিরাপত্তা দিতে ব্যর্থ হওয়ায় মিয়ানমারের নেত্রী অং সান সু চির সমালোচনা করেছেন দেশটির মানবাধিকার বিষয়ে জাতিসংঘের বিশেষ দূত ইয়াংহি লি। তিনি বলেছেন, রাখাইনের পরিস্থিতি সত্যিকার অর্থেই ভয়াবহ। এ বিষয়ে সু চির পদক্ষেপ নেওয়ার এখনই সময়। 
জাতিসংঘের দেওয়া তথ্য অনুযায়ী, ৮৭ হাজার রোহিঙ্গা বাংলাদেশে পালিয়ে গেছে। বাড়িঘর ছেড়ে পালানো রোহিঙ্গার সংখ্যা ২০১৬ সালের অক্টোবরের সহিংসতার সময়কার তুলনায় অনেক বেশি। এ পরিস্থিতিতে জাতিসংঘের বিশেষ দূত ইয়াংহি লি সু চির এ সমালোচনা করলেন।
গত বছরের অক্টোবরের পর গত ২৪ আগস্ট রাখাইনে আবার নতুন করে নিরাপত্তা বাহিনী ও মুসলিম বিদ্রোহীদের মধ্যে সংঘাত শুরু হয়। এতে অন্তত ৮৯ জন নিহত হয় বলে মিয়ানমার সরকার জানায়।  ইয়াংহি লি বলেন, অক্টোবরের তুলনায় এবারের সহিংসতার মাত্রা ‘অনেক তীব্র’। তিনি বলেন, ‘মিয়ানমারের নেত্রীর (সু চি) এগিয়ে আসা প্রয়োজন। নিজ দেশের সবাইকে রক্ষা করার বিষয়টি আমরা যেকোনো সরকারের কাছেই প্রত্যাশা করি।’
