
লন্ডনে ছুরিকাঘাতে এক সেনাসদস্য নিহত হওয়ার কয়েক দিন পর ফ্রান্সে প্রায় একই ধরনের হামলায় আহত হলেন এক সেনাসদস্য। ছোরা বা এ ধরনের কোনো ধারালো অস্ত্র দিয়ে তাঁর ঘাড়ে আঘাত করেই পালিয়ে যায় হামলাকারী।
গত শনিবার ফ্রান্সের রাজধানী প্যারিসের শহরতলীতে ঘটা এ হামলাকে ফরাসি কর্তৃপক্ষ সন্ত্রাসবাদী হামলা হিসেবে দেখছে। সেদ্রিক কহদিয়ে নামের ওই সেনাসদস্যকে হাসপাতালে ভর্তি করা হয়েছে। বর্তমানে তাঁর অবস্থা স্থিতিশীল। সন্ত্রাসবিরোধী বাহিনীর সদস্য কহদিয়ে তাঁর দুই সহকর্মীর সঙ্গে টহল দিচ্ছিলেন। এ সময় পেছন থেকে হামলা চালানো হয়। পুলিশ বলেছে, ঘটনার ভিডিও ফুটেজে দেখা যায়, হামলাকারী দীর্ঘদেহী এবং তাঁর মুখে দাড়ি ছিল। আনুমানিক ৩৫ বছর বয়সী লোকটি জোব্বা পরিহিত।
ইথিওপিয়ায় সফররত ফরাসি প্রেসিডেন্ট ফ্রাঁসোয়া ওলাঁদ বলেন, পুলিশ ওই হামলাকারীকে খুঁজছে। ফ্রান্সের সরকারি কর্মকর্তারা জানিয়েছেন, সন্ত্রাসবিরোধী বিভাগ এই হামলার বিষয়টি তদন্ত করছে। বিবিসি।
