
যুক্তরাষ্ট্রের প্রেসিডেন্ট নির্বাচনে রিপাবলিকান পার্টির মনোনীত ডোনাল্ড ট্রাম্পকে ‘ভয়ংকর প্রার্থী’ হিসেবে চিহ্নিত করেছেন দেশটির নিরাপত্তা-বিষয়ক সাবেক কর্মকর্তারা।
৫০ সাবেক কর্মকর্তা গতকাল সোমবার দেওয়া এক বিবৃতিতে বলেন, ট্রাম্প প্রেসিডেন্ট হিসেবে অযোগ্য। তিনি নির্বাচিত হলে রাষ্ট্রীয় নিরাপত্তা সংকটে পড়বে। প্রেসিডেন্ট হওয়ার মতো চরিত্র, মূল্যবোধ ও জ্ঞান কোনোটাই তাঁর নেই।
জবাবে ট্রাম্প এই কর্মকর্তাদের কাছে তাঁদের অতীত কর্মকাণ্ডের জন্য জবাবদিহি চেয়েছেন। মার্কিনরা তাঁদের ভালো করেই চেনে বলেও মন্তব্য করেন তিনি।
মার্কিন কেন্দ্রীয় গোয়েন্দা সংস্থার (সিআইএ) সাবেক প্রধান, হোমল্যান্ড সিকিউরিটি বিভাগের প্রধান এবং পররাষ্ট্র দপ্তরের সাবেক কর্মকর্তারা বিবৃতিতে বলেন, ট্রাম্প নির্বাচিত হলে মুক্ত বিশ্বকে নেতৃত্ব দেওয়ার জন্য যুক্তরাষ্ট্রের নৈতিক ভিত্তি দুর্বল হয়ে পড়বে।  সাবেক মার্কিন প্রেসিডেন্ট জর্জ বুশের সময়কার হোমল্যান্ড সিকিউরিটির সেক্রেটারি টম রিজ, মাইকেল চার্টোফ, সিআইএর সাবেক প্রধান মাইকেল মোরেল, মার্কিন বিমানবাহিনীর সাবেক প্রধান মাইকেল হেইডেন বিবৃতিতে স্বাক্ষর করেন।
যুক্তরাষ্ট্রের নির্বাচনে কোনো প্রেসিডেন্ট প্রার্থীর বিরুদ্ধে এ ধরনের বিবৃতি নজিরবিহীন। প্রশাসনের সাবেক কর্মকর্তারা বিবৃতিতে বলেছেন, ট্রাম্পের মেজাজ খুব চড়া। যুক্তরাষ্ট্রের সংবিধান এবং আইন সম্পর্কেও তাঁর জ্ঞানের অভাব। তাঁরা ট্রাম্পকে ‘ভয়ংকর প্রার্থী’ হিসেবে চিহ্নিত করেন।   ট্রাম্পকে নিয়ে মার্কিনদের হুঁশিয়ার করলেও ডেমোক্র্যাট প্রার্থী হিলারি ক্লিনটনকে সমর্থন করেননি কর্মকর্তারা। তাঁরা বলেছেন, তাঁরা জানেন, ফেডারেল সরকারের নানা বিষয় নিয়ে জনগণের মধ্যে হতাশা রয়েছে।
এসবের জবাবে ট্রাম্প বলেছেন, আমেরিকার জনগণ জানে, এসব লোকের কারণেই সারা বিশ্বে আজ বিশৃঙ্খলা চলছে। ওয়াশিংটনের চেনাজানা বনেদি এসব লোক ঘুরেফিরে ক্ষমতা তাঁদের কাছে রাখতে চান। এখন সময় এসেছে অতীত কাজের জন্য বিবৃতিদাতাদের জাবাবদিহিতে নিয়ে আসা।
