
মিয়ানমারের নিপীড়িত সংখ্যালঘু রোহিঙ্গা মুসলিম সম্প্রদায়ের জন্য আরও কিছু করতে দেশটির গণতন্ত্রীপন্থী নেত্রী অং সান সু চির প্রতি আহ্বান জানিয়েছেন তিব্বতিদের আধ্যাত্মিক নেতা দালাইলামা। খবর দ্য গার্ডিয়ানের। পশ্চিম মিয়ানমারের রাখাইন রাজ্যের বাসিন্দা রোহিঙ্গাদের দেশটির সরকার নাগরিক বলে স্বীকার করে না। সাম্প্রতিক সময়ে রোহিঙ্গারা সাম্প্রদায়িক দাঙ্গার শিকার হয়েছে। জীবনের ঝুঁকি নিয়ে সাগরপথে নৌকায় করে হাজার হাজার রোহিঙ্গা দেশ ছেড়ে পালাচ্ছে। কিন্তু এত কিছুর পরও এ নিয়ে শান্তিতে নোবেল পুরস্কারজয়ী বিরোধী নেত্রী সু চি তেমন কোনো মন্তব্য করেননি। পর্যবেক্ষকেরা ধারণা করছেন, আগামী নির্বাচন সামনে রেখে সংখ্যাগুরু বৌদ্ধ ভোটারদের মন রক্ষা করতেই সু চি এ নিয়ে মুখ খুলছেন না।দালাইলামা বলেন, ২০১২ সালে রাখাইন রাজ্যে রোহিঙ্গাদের ওপর সহিংসতা শুরু হলে তিনি ব্যক্তিগতভাবে দুই দফায় সু চিকে একই আহ্বান জানান। তিনি জোর দিয়ে বলেন, রোহিঙ্গা ইস্যুতে সু চিকে অবশ্যই কথা বলতে হবে।সু চি ও দালাইলামা দুজনই শান্তিতে নোবেল পুরস্কার জয়ী। আগামী সপ্তাহে অস্ট্রেলিয়া সফরে যাবেন দালাইলামা। এর আগে তিনি দ্য অস্ট্রেলিয়ান পত্রিকাকে এক সাক্ষাৎকারে বলেন, ‘আমি তাঁর (সু চি) সঙ্গে দুবার সাক্ষাৎ করেছি। প্রথম সাক্ষাৎ করেছি লন্ডনে, পরের বার চেক প্রজাতন্ত্রে। আমি এই সমস্যার কথা উল্লেখ করলে সু চি আমাকে বলেন, তিনি এ ব্যাপারে কিছু সমস্যা দেখছেন। ওই সমস্যা মোটেই সরল নয়, অনেক জটিল। এরপরও আমার মনে হয়, তিনি কিছু করতে পারেন।’
