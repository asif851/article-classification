
ইতালির আভেলিনো শহরের কাছে গতকাল রোববার একটি বাস খাদে পড়ে ৩৭ জন নিহত হয়েছে। আহত হয়েছে কমপক্ষে ১১ জন। আজ বিবিসির অনলাইন ও রয়টার্সের খবরে এ কথা জানানো হয়।খবরে বলা হয়, বাসটিতে শিশুসহ ৫০ জন যাত্রী ছিল। এটি নেপলস থেকে যাচ্ছিল। বাসটি কামপানিয়া এলাকার আভেলিনো শহরের কাছে পৌঁছার পর একটি উড়ালসড়কের রেলিং ভেঙে প্রায় ৯৮ ফুট নিচে খাদে পড়ে যায়। পড়ে যাওয়ার আগে এটি বেশ কয়েকটি গাড়িকে ধাক্কা দিয়েছে বলে জানা গেছে। দুর্ঘটনার কারণ এখনো জানা যায়নি।দুর্ঘটনার পর আহত অবস্থায় ১১ জনকে উদ্ধার করা হয়। এদের মধ্যে কয়েকজনের অবস্থা আশঙ্কাজনক। আহত ব্যক্তিদের আশপাশের হাসপাতালগুলোতে ভর্তি করা হয়েছে।উদ্ধারকাজ এখনো চলছে। তবে বাসটি অনেক বেশি নিচে পড়ে যাওয়ায় উদ্ধারকাজ চালাতে যথেষ্ট বেগ পেতে হচ্ছে।
