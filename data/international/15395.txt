
মার্কিন প্রেসিডেন্ট ডোনাল্ড ট্রাম্পের বিরুদ্ধে নারীদের বিক্ষোভে ইভাঙ্কা ট্রাম্পের দেবর জোশুয়া কুশনারকে দেখা গেছে। গত শনিবার ওয়াশিংটনে বিক্ষোভে দেখা যায় জোশুয়া কুশনারকে। ট্রাম্পের জ্যেষ্ঠ উপদেষ্টা জামাতা জ্যারেড কুশনারের ভাই জোশুয়া কুশনার। ৩১ বছর বয়সী জোশুয়া রোববার হোয়াইট হাউসে তাঁর ভাইয়ের শপথ গ্রহণ অনুষ্ঠানেও যান। তবে জোশুয়ার দাবি, তিনি বিক্ষোভে অংশ নেননি, দেখতে গিয়েছিলেন মাত্র। 
ব্রিটিশ পত্রিকা দ্য ইন্ডিপেনডেন্টের খবরে বলা হয়েছে, ট্রাম্পের বিরুদ্ধে ওয়াশিংটনে পাঁচ লাখ নারী বিক্ষোভে অংশ নেন। সেখানে ট্রাম্পের মেয়ে জামাতা জ্যারেড কুশনারের ছোট ভাই জোশুয়া কুশনারকে দেখা গেছে। তবে তিনি দাবি করেন, সেখানে কি ঘটছে তা তিনি দেখতে গিয়েছিলেন। বিক্ষোভে অংশ নেননি।
বিক্ষোভের মধ্যে দাঁড়িয়ে থাকা অবস্থায় জোশুয়ার একটি ছবি সামাজিক যোগাযোগের মাধ্যমে পোস্ট করা হয়েছে। বিক্ষোভে জোশুয়ার উপস্থিতি নিয়ে সামাজিক যোগাযোগের মাধ্যমে ব্যাপক আলোচনা-সমালোচনাও শুরু হয়। ‘দ্য ওয়াশিংটোনিয়ান ম্যাগাজিনের’ খাদ্য বিভাগের সম্পাদক জেসিকা সিডম্যান টুইটারে ৬ ফিট লম্বা জোশুয়ার বিক্ষোভে দাঁড়িয়ে থাকা ওই ছবি পোস্ট করেন। এরপর তার অনুসারীদের তিনি উদ্দেশে লেখেন, ‘নারীদের বিক্ষোভে, “এ তো” দেখছি জ্যারেড কুশনারের ভাই।’ জ্যারেড কুশনার ইভাঙ্কা ট্রাম্পের স্বামী। পরে জেসিকা সিডম্যান বলেন, জোশুয়া কুশনার বিক্ষোভে যাওয়ার কথা ‘স্বীকার’ করেছেন। তবে তিনি কেবল বিক্ষোভ দেখতে গিয়েছিলেন বলে জানিয়েছেন।
খবরে বলা হয়, জোশুয়া ডেমোক্রেটিক পার্টির একজন সমর্থক হিসেবে পরিচিত। তিনি ডোনাল্ড ট্রাম্পকে ভোট না দেওয়ার জন্য ভোট দান থেকেই বিরত ছিলেন বলে বলা হচ্ছে। এ নিয়ে গত বছরের আগস্টে স্থানীয় সংবাদমাধ্যম ‘স্কয়ার ম্যাগাজিন’-এ একটি প্রতিবেদনও প্রকাশিত হয়। তখন জোশুয়া কুশনারের মুখপাত্র বলেন, ‘জোশুয়া তাঁর বড় ভাই জ্যারেডকে খুব ভালোবাসেন। তিনি এমন কোনো মন্তব্য করতে চান না, যা নিয়ে তাঁর বড় ভাই বিব্রতকর পরিস্থিতির মুখোমুখি হন। তবে তিনি বরাবরই ডেমোক্র্যাট সমর্থক।’
জোশুয়ার বান্ধবী কার্লি ক্লোসও ডেমোক্রেটিক পার্টির সমর্থক হিসেবে পরিচিত।
আরও পড়ুন: 
ট্রাম্পকে বিক্ষোভে ‘স্বাগত’ জানালেন মার্কিন নারীরা হোয়াইট হাউসে থাকছেন যাঁরা ট্রাম্পবিরোধী নারী বিক্ষোভে ভাষণ দিল ৬ বছরের শিশু
