
সোমালিয়ার সোমালিল্যান্ডের রাজধানী হারগিসা থেকে ৫০ কিলোমিটার দূরে উষর লাস গিল এলাকায় চোখে পড়বে প্রাচীন পাহাড়। ফ্রান্সের একদল প্রত্নতাত্ত্বিক ২০০২ সালে সেই পাহাড়ের গুহায় আবিষ্কার করেছেন নব্য প্রস্তরযুগীয় শিল্পীদের আঁকা গুহাচিত্র। আফ্রিকা মহাদেশের এ পর্যন্ত পাওয়া সবচেয়ে পুরোনো ও অবিকৃত গুহাচিত্রের নমুনা এগুলো। অমূল্য এই প্রত্নতাত্ত্বিক নিদর্শন আমলাতান্ত্রিক কারণে নষ্ট হওয়ার ঝুঁকিতে পড়েছে।লাস গিলের পাহাড়ি গুহায় গেলে পর্যটকদের চোখে পড়বে সাদা ও লাল রঙে আঁকা কৃষ্ণসার হরিণ, গরু-মহিষ, জিরাফ এবং কাঁধে তির-ধনুকওয়ালা প্রাচীন শিকারিদের ছবি। গবেষকেরা বলছেন, প্রায় পাঁচ হাজার বছর বা তারও আগে এসব ছবি আঁকা হয়েছিল। সমস্যা হচ্ছে, পর্যটকদের আনাগোনা বেড়ে যাওয়ায় সেখানকার প্রাকৃতিক পরিবেশ দ্রুত নষ্ট হচ্ছে। এখনই ব্যবস্থা না নিলে আগামী ২০ বছরের মধ্যে এসব গুহাচিত্র নষ্ট হয়ে যাবে। কিন্তু আমলাতান্ত্রিক কারণে জাতিসংঘ বা কোনো স্বেচ্ছাসেবী আন্তর্জাতিক সংগঠন এগুলো সংরক্ষণে এগিয়ে আসতে পারছে না।সোমালিল্যান্ড নিজেদের স্বাধীন ভূখণ্ড হিসেবে দাবি করলেও আন্তর্জাতিক বিশ্বে তার স্বীকৃতি সোমালিয়ার স্বায়ত্তশাসিত রাজ্য হিসেবেই।লাস গিলের পর্যটন এলাকার ব্যবস্থাপক আবদিসালাম সাবেল্লেহ বলেন, ‘এ ছবিগুলো একেবারেই অনন্য। এ ধরনের ছবি পুরো আফ্রিকার অন্য কোথাও পাওয়া যাবে না। এই মূল্যবান প্রত্নতত্ত্ব বাঁচিয়ে রাখতে এখনই পদক্ষেপ নিতে হবে।’
