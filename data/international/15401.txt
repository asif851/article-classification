
ভারতের উত্তর-পূর্বাঞ্চলে ভোটের দামামা বাজতে শুরু করেছে। মেঘালয়, নাগাল্যান্ড ও ত্রিপুরায় ভোট আগামী বছরের ফেব্রুয়ারিতে। এখন চলছে সেই নির্বাচনের রাজনৈতিক ও প্রশাসনিক প্রস্তুতি।
রাজ্য তিনটির মধ্যে মেঘালয় ও নাগাল্যান্ড খ্রিষ্টান সংখ্যাগরিষ্ঠ। ত্রিপুরায় দীর্ঘদিন ধরে আছে কমিউনিস্ট শাসন।
রাজধানী দিল্লিতে ইতিমধ্যেই মেঘালয়, নাগাল্যান্ড ও ত্রিপুরার মুখ্য নির্বাচনী কর্মকর্তাদের (সিইও) নিয়ে দীর্ঘ বৈঠক করেছে ভারতীয় নির্বাচন কমিশন। আলোচনা হয় রাজ্যগুলোর আইনশৃঙ্খলা পরিস্থিতি নিয়েও। সরকারি সূত্রে খবর, ভোটার তালিকার সংশোধনী নিয়েও খোঁজখবর নেয় কমিশন।
এবার তিন রাজ্যের পরিস্থিতি সরেজমিনে দেখতে আসছে কমিশনের প্রতিনিধিরা। উপমুখ্য নির্বাচন কমিশনার সুদীপ জৈন চলতি সপ্তাহেই আসছেন ত্রিপুরায়। প্রতিটি রাজ্যেই পুলিশ ও প্রশাসনের উচ্চপদস্থ কর্মকর্তাদের পাশাপাশি রাজনৈতিক দলগুলোর সঙ্গেও কথা বলবেন কমিশন কর্মকর্তারা।
১৪ মার্চ শেষ হচ্ছে ত্রিপুরা বিধানসভার মেয়াদ। মেঘালয়ে শেষ হচ্ছে ৬ মার্চ এবং নাগাল্যান্ডে ১৩। ফেব্রুয়ারিতেই তাই ভোট গ্রহণ পর্ব শেষ হবে। মঙ্গলবারই শেষ হলো ত্রিপুরায় চলতি বিধানসভার শেষ অধিবেশন।
নির্বাচন কমিশনের তৎপরতার পাশাপাশি রাজনৈতিক তৎপরতাও তুঙ্গে। দেশের ইতিহাসে প্রথমবারের মতো বামেদের সঙ্গে ডানেদের সরাসরি লড়াই হচ্ছে ত্রিপুরায়। টানা ২৫ বছর সিপিএমের শাসনের পর কড়া চ্যালেঞ্জ ছুড়ে দিয়েছে বিজেপি। নাগাল্যান্ডে আবার বিজেপি-সমর্থিত নাগাল্যান্ডের গণতান্ত্রিক জোট (ড্যান) সরকারকে কংগ্রেস চ্যালেঞ্জ ছুড়ে দিয়েছে। আবার কংগ্রেস শাসিত মেঘালয় দখলে মরিয়া বিজেপি। সব মিলিয়ে জমজমাট ভোটের প্রস্তুতি।
