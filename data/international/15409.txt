
চীনে ১১ শতকের একটি চিঠি রেকর্ড দামে বিক্রি হয়েছে। গত রোববার বেইজিংয়ে অনুষ্ঠিত নিলামে চিঠিটি ২০৭ মিলিয়ন ইউয়ানে বিক্রি হয়েছে। বাংলাদেশি মুদ্রায় এই অর্থ প্রায় ২৫০ কোটি টাকা। গতকাল সোমবার বিবিসি অনলাইনের প্রতিবেদনে এ তথ্য জানানো হয়।
খবরে জানানো হয়, চিঠিটিতে ১২৪টি অক্ষর আছে। এর লেখক চীনা বুদ্ধিজীবী জেং গং। তিনি প্রায় ৯৩৬ বছর আগে চিঠিটি লিখেছিলেন।
চীনের সং শাসনামলের অন্যতম প্রখ্যাত গদ্যলেখক ছিলেন জেং। তিনি তাঁর জীবনের শেষ দিকে এক বন্ধুকে চিঠিটি লিখেছিলেন। চিঠিতে নিজের রাজনৈতিক সমস্যা ও বিচ্ছিন্নতার কথা রয়েছে।
রেকর্ড দামে চিঠিটি কিনেছেন চীনা চলচ্চিত্র মুঘল ওয়াং জংজুন।
চীনা গণমাধ্যমের খবরে জানানো হয়, চিঠিটি ২০০৯ সালে নিলামে ১০৮ মিলিয়ন ইউয়ানে বিক্রি হয়েছিল। ২০১৬ সালে চিঠিটি প্রায় দ্বিগুণ দামে বিক্রি হলো।
