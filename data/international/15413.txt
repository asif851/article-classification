
গুপ্তচরবৃত্তি ও অন্তর্ঘাতমূলক কর্মকাণ্ডের অভিযোগে মৃত্যুদণ্ডপ্রাপ্ত ভারতীয় নাগরিক কুলভূষণ যাদবের (৪৭) সঙ্গে স্ত্রী ও মায়ের দেখা করার অনুমতি দিয়েছে পাকিস্তান। ২৫ ডিসেম্বর বড়দিনের উৎসবের দিনে কুলভূষণের সঙ্গে দেখা করবেন তাঁর স্ত্রী ও মা। পাকিস্তানের পররাষ্ট্র মন্ত্রণালয় আজ শুক্রবার এ খবর জানিয়েছে।এনডিটিভির খবরে বলা হয়েছে, পাকিস্তানের সেনাবাহিনীর হাতে গ্রেপ্তারের পর এই প্রথম পরিবারের সদস্যদের সঙ্গে দেখা করার সুযোগ পাচ্ছেন কুলভূষণ। পাকিস্তানের পররাষ্ট্র মন্ত্রণালয় আরও জানিয়েছে, স্ত্রী ও মায়ের সঙ্গে কুলভূষণের সাক্ষাতের সময় ভারতীয় হাইকমিশনের একজন কর্মকর্তা উপস্থিত থাকবেন।
এ ঘটনায় বেশ কয়েকটি টুইট বার্তা দেন ভারতের পররাষ্ট্রমন্ত্রী সুষমা স্বরাজ। তিনি বলেন, ‘আমি কুলভূষণ যাদবের মা অবন্তিকা যাদবকে এ ব্যাপারে জানিয়েছি। পাকিস্তান কুলভূষণ যাদবের সঙ্গে তাঁর স্ত্রী ও মায়ের দেখা করার ব্যবস্থা করা এবং তাঁদের নিরাপত্তা ও চলাচলের স্বাধীনতা নিশ্চিত করতে রাজি হয়েছে।’
কুলভূষণের মা ও স্ত্রীকে ভিসা দেওয়ার সিদ্ধান্ত নিয়ে পাকিস্তান জানিয়েছে, ‘মানবিক বিবেচনায়’ কুলভূষণের সঙ্গে দেখা করার অনুমতি দেওয়া হচ্ছে।
২১ মাস ধরে পাকিস্তানের হেফাজতে আছেন কুলভূষণ। এই দিনগুলোতে ভারতের কনস্যুলার অফিসের কোনো কর্মকর্তাকে কুলভূষণের কাছে যেতে দেওয়া হয়নি। তাঁকে মৃত্যুদণ্ডের সাজা দেওয়ার পর ভারত ওই আদালতকে ‘ক্যাঙারু আদালত’ বলে অভিহিত করেছিল। চলতি বছরের মে মাসে ভারতের আপিলের পরিপ্রেক্ষিতে জাতিসংঘের আন্তর্জাতিক বিচারিক আদালতে কুলভূষণের মৃত্যুদণ্ডের রায় স্থগিত করা হয়।
গত ১০ এপ্রিল গুপ্তচরবৃত্তি ও অন্তর্ঘাতমূলক কর্মকাণ্ডের অভিযোগে কুলভূষণকে মৃত্যুদণ্ড দেয় পাকিস্তানের সামরিক আদালত। পাকিস্তানের ফিল্ড জেনারেল কোর্ট মার্শাল (এফজিসিএম) এ রায় দেন। তাঁর মৃত্যুদণ্ডাদেশের বিষয়টি সেনাপ্রধান জেনারেল কামার জাভেদ বাজওয়া নিশ্চিত করেছিলেন।
পাকিস্তানের আন্তঃবাহিনী জনসংযোগ পরিদপ্তরের (আইএসপিআর) বিবৃতিতে ওই সময় উল্লেখ করা হয়েছিল, বেলুচিস্তানের মাশকেল এলাকা থেকে গত বছরের ৩ মার্চ কুলভূষণ যাদবকে গ্রেপ্তার করা হয়। তিনি পাকিস্তানের বিরুদ্ধে গুপ্তচরবৃত্তি ও অন্তর্ঘাতমূলক কর্মকাণ্ডে লিপ্ত ছিলেন বলে অভিযোগ ছিল।
