
আফ্রিকার লিবিয়া ও সোমালিয়ায় শীর্ষ ইসলামি জঙ্গিদের অবস্থানে দুটি পৃথক অভিযান চালিয়েছে মার্কিন বিশেষ বাহিনী। যুক্তরাষ্ট্রের কর্মকর্তারা এ কথা নিশ্চিত করেছেন। গত শনিবার লিবিয়ায় পরিচালিত অভিযানে আল-কায়েদার জ্যেষ্ঠ নেতা আবু আনাস আল-লিবি গ্রেপ্তার হয়েছেন। তবে শুক্রবার রাতে সোমালিয়ায় পরিচালিত অভিযানটি ব্যর্থ হয়েছে। সোমালিয়ার জঙ্গিরা শনিবারই বলেছিল, শুক্রবার ‘পশ্চিমা বিশেষ বাহিনী’ তাদের ওপর হামলা চালিয়েছে।সোমালিয়ার বন্দর নগর বারাওয়েতে শুক্রবার গভীর রাতে আল-শাবাবের গুরুত্বপূর্ণ ঘাঁটিতে অভিযান চালায় মার্কিন কমান্ডোরা। তাদের লক্ষ্যবস্তু ছিলেন শাবাবের একজন জ্যেষ্ঠ নেতা, যাঁকে গত মাসে কেনিয়ার ওয়েস্টগেট বিপণিবিতানে হামলার পরিকল্পনাকারী বলে মনে করা হয়। আল-শাবাবের সঙ্গে আন্তর্জাতিক সন্ত্রাসবাদী সংগঠন আল-কায়েদার সম্পর্ক রয়েছে।এদিকে লিবিয়ার রাজধানী ত্রিপোলিতে শনিবার অভিযান চালিয়ে আল-কায়েদা নেতা লিবিকে গ্রেপ্তার করে মার্কিন কমান্ডোরা। লিবি ১৯৯৮ সালে কেনিয়া ও তানজানিয়ায় মার্কিন দূতাবাসে হামলার ঘটনায় অভিযুক্ত।লিবির আত্মীয়স্বজন ও মার্কিন কর্মকর্তারা জানিয়েছেন, ত্রিপোলিতে নিজ বাড়ির সামনে থেকে শনিবার সকালে লিবিকে গ্রেপ্তার করা হয়। ঘটনার সময় তিনি তাঁর বাড়ির সামনে গাড়ি পার্ক করছিলেন। একপর্যায়ে তিনটি গাড়ি তাঁকে ঘিরে ফেলে। লিবির ভাই নাবিহ জানান, লিবির স্ত্রী তাঁকে ধরে নিয়ে যেতে দেখেছেন। অপহরণকারীরা দেখতে বিদেশি কমান্ডোদের মতো বলে তিনি বর্ণনা করেছেন।লিবিকে গ্রেপ্তারের কথা স্বীকার করেছে মার্কিন প্রতিরক্ষা দপ্তর পেন্টাগন। পেন্টাগনের মুখপাত্র জর্জ লিটল এক বিবৃতিতে বলেন, মার্কিন সন্ত্রাসবিরোধী অভিযানের অংশ হিসেবে লিবিকে ‘আইনসংগতভাবে’ আটক করা হয়েছে। মার্কিন সামরিক বাহিনী তাঁকে লিবিয়ার বাইরে একটি নিরাপদ স্থানে রেখেছে। আরেকজন মার্কিন কর্মকর্তা সিএনএনকে বলেছেন, লিবিয়ার সরকারকে জানিয়েই ওই অভিযান পরিচালিত হয়।১৯৯৮ সালে কেনিয়া ও তানজানিয়ায় মার্কিন দূতাবাসে বোমা হামলার মূল পরিকল্পনাকারী ভাবা হয় ৪৯ বছর বয়সী লিবিকে। ওই হামলায় ২২০ জনের বেশি লোক নিহত হয়েছিল। এক দশকের বেশি সময় ধরে লিবি মার্কিন অভ্যন্তরীণ গোয়েন্দা সংস্থা এফবিআইয়ের গ্রেপ্তারি পরোয়ানা তালিকায় ছিলেন। বিবিসি ও এএফপি।
