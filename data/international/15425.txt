
আলজেরিয়ায় একটি সামরিক উড়োজাহাজ বিধ্বস্ত হয়ে কমপক্ষে ২৫৭ জন নিহত হয়েছেন। দেশটির সরকারি কর্মকর্তারা এবং বিভিন্ন সংবাদমাধ্যম এ তথ্য নিশ্চিত করেছে। আজ বুধবার আলজেরিয়ার রাজধানী আলজিয়ার্সের একটি সামরিক বিমানবন্দরে এ ঘটনা ঘটে। তবে বিধ্বস্তের কারণ সম্পর্কে কিছু জানা যায়নি।
বিবিসির খবরে বলা হয়েছে, বিমানবন্দর থেকে উড়োজাহাজটি উড্ডয়নের কিছুক্ষণ পরই তা বিধ্বস্ত হয়। রাজধানী আলজিয়ার্সের সীমানার বাইরের একটি মাঠে উড়োজাহাজটি বিধ্বস্ত হয়েছে।
বার্তা সংস্থা রয়টার্সের খবরে বলা হয়েছে, আলজিয়ার্সের দক্ষিণ-পশ্চিমের বোউফারিক বিমানবন্দরের বাইরে প্রচুর মানুষ জড়ো হয়েছেন। ঘটনাস্থল থেকে কালো ধোঁয়া উড়তে দেখা গেছে। এ ছাড়া মাঠে উড়োজাহাজের ধ্বংসাবশেষ ছড়িয়ে-ছিটিয়ে রয়েছে। ঘটনাস্থলের এক পাশে নিহতদের লাশ সারিবদ্ধভাবে রাখা হয়েছে।
বিভিন্ন টেলিভিশন চ্যানেলের প্রতিবেদনে বলা হয়েছে, বিধ্বস্ত উড়োজাহাজটি ইলিউশিন মডেলের একটি পরিবহন বিমান। এর প্রস্তুতকারক দেশ রাশিয়া।
আলজেরিয়ার শাসক দল এফএলএন পার্টির একজন সদস্য বেসরকারি টিভি চ্যানেল এন্নাহার-কে জানিয়েছেন, নিহতদের মধ্যে পোলিসারিও ফ্রন্টের ২৬ জন সদস্য রয়েছেন। এই ফ্রন্টকে সমর্থন দিয়ে যাচ্ছে আলজেরিয়া। মরক্কোর কাছ থেকে পশ্চিম সাহারা অঞ্চলের স্বাধীনতা আদায়ে লড়ছে পোলিসারিও ফ্রন্ট। এই এলাকা নিয়ে আন্তর্জাতিকভাবে বিতর্ক রয়েছে।
তবে এই উড়োজাহাজ বিধ্বস্তে হতাহতের সংখ্যা নিয়ে এখনো কোনো আনুষ্ঠানিক বক্তব্য পাওয়া যায়নি। এদিকে উড়োজাহাজ বিধ্বস্তের ঘটনায় হতাহতদের পরিবারের প্রতি সমবেদনা জানিয়ে একটি বিবৃতি প্রকাশ করেছে আলজেরিয়ার প্রতিরক্ষা মন্ত্রণালয়।
বিবিসির খবরে বলা হয়েছে, সামরিক উড়োজাহাজ বিধ্বস্তের ঘটনায় আলজেরিয়ার সেনাপ্রধানের নির্দেশে একটি তদন্ত কমিটি গঠন করা হয়েছে। স্থানীয় বিভিন্ন টেলিভিশন চ্যানেলের প্রতিবেদনে জানানো হয়েছে, ঘটনাস্থলে ১৪টি অ্যাম্বুলেন্স রয়েছে এবং আহত ব্যক্তিদের হাসপাতালে নেওয়া হচ্ছে।  আলজেরিয়ার প্রতিরক্ষা মন্ত্রণালয়ের বরাত দিয়ে রয়টার্সের খবরে বলা হয়েছে, সামরিক বাহিনীর পরিবহন বিমানটি দেশটির সীমান্তসংলগ্ন টিনডৌফ এলাকার দিকে রওনা দিয়েছিল। কিন্তু উড্ডয়নের পর বিমানবন্দরের সীমানার মধ্যেই তা বিধ্বস্ত হয়। পশ্চিম সাহারা থেকে আসা হাজার হাজার শরণার্থী টিনডৌফ এলাকায় বাস করছেন। এঁদের মধ্যে পোলিসারিও সমর্থকের সংখ্যাই বেশি।
সাম্প্রতিক সময়ে আলজেরিয়ার সবচেয়ে বড় উড়োজাহাজ দুর্ঘটনার ঘটনা এটি। ২০১৪ সালের ফেব্রুয়ারি মাসে আলজেরিয়ার বিমানবাহিনীর একটি উড়োজাহাজ বিধ্বস্ত হয়ে ৭৭ জন যাত্রী নিহত হন। তাতে সামরিক কর্মকর্তা ও তাঁদের পরিবারের সদস্যরা ছিলেন। ওই দুর্ঘটনায় বেঁচে ছিলেন মাত্র ১ জন।
 
