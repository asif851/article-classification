
তিনি পচা মাংস ভালোবাসেন, বিশেষ করে শজারুর। আর ধূমপানের পাইপে তিনি তামাকের পরিবর্তে রাখেন প্রাণীর মলমূত্র। আমু হাজি নামের ওই ৮০ বছর বয়সী ব্যক্তি পানি খুবই অপছন্দ করেন। আর তিনি গোসল না করেই কাটিয়ে দিয়েছেন জীবনের ৬০টি বছর।তেহরান টাইমস পত্রিকায় প্রকাশিত প্রতিবেদনে বলা হয়, আমু হাজির বসবাস ইরানের দক্ষিণাঞ্চলীয় দেজগা এলাকার একটি প্রত্যন্ত গ্রামে। জীবনের শুরুর দিকে কয়েকটি বিশেষ পরিস্থিতিতে আবেগপ্রবণ হয়ে তিনি এ ধরনের অদ্ভুত জীবনযাপনের পথ বেছে নেন।গোসল বর্জনের সিদ্ধান্ত নিয়ে আমু হাজি আসলে ছাড়িয়ে গেছেন ভারতের উত্তর প্রদেশ রাজ্যের বারনসি বা বেনারস শহরের ৬৯ বছর বয়সী গুরু কৈলাস সিংকে। তিনি ১৯৭৪ সালে বিবাহিত জীবনের শুরু থেকেই গোসল বন্ধ রেখেছেন। তিনি সারা দিন গঙ্গা নদীর তীরেই কাজ করেন। সন্তান লাভের আশায় তিনি একজন গুরুর পরামর্শে গোসল না করার সিদ্ধান্ত নেন। অবশ্য ওই গুরুর ভবিষ্যদ্বাণী ব্যর্থ হয়েছে। কৈলাস সাত মেয়ের বাবা হয়েছেন। তিনি গোসল না করলে তাঁর সঙ্গে একই বিছানায় শুবেন না বলে হুমকিও দিয়েছিলেন স্ত্রী। অনেক চেষ্টা করেও স্বামীকে গোসল করাতে ব্যর্থ হয়ে পরে স্ত্রী অবশ্য হাল ছেড়ে দেন। আর আমু হাজি মনে করেন, পরিষ্কার-পরিচ্ছন্নতা তাঁকে অসুস্থ করে দেবে। তিনি দিনে পাঁচ লিটার পানি পান করেন। চুল কাটানোর প্রয়োজন হলে তিনি তা আগুনে পুড়িয়ে ফেলেন। মাথা উষ্ণ রাখার জন্য তিনি ব্যবহার করেন যুদ্ধে ব্যবহার্য একটি পুরোনো হেলমেট। আইএএনএস।
