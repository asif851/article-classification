
যুক্তরাজ্য ও চীনের মধ্যে প্রথমবারের মতো পণ্যবাহী ট্রেন চলাচল শুরু হচ্ছে। গতকাল সোমবারই যুক্তরাজ্যের এসেক্স শহর থেকে ট্রেনটি ছাড়ার কথা ছিল। দীর্ঘ যাত্রাপথে এই ট্রেন সাতটি দেশের ভূখণ্ড অতিক্রম করবে।বিবিসির খবরে বলা হয়েছে, ট্রেনের ৩০টি বগিতে হুইসকি, কোমলপানীয়, ভিটামিন, ওষুধসামগ্রীসহ যুক্তরাজ্যের বিভিন্ন পণ্য পরিবহন করা হবে। চীনের ঝিজিয়াং প্রদেশের ওয়াইয়ু শহরে পৌঁছানোর আগে পর্যন্ত এটি পাড়ি দেবে সাড়ে ৭ হাজার মাইল পথ। পাইকারি বাজারের জন্য সুপরিচিত এ শহরটিতে পৌঁছাতে ১৭ দিন সময় লাগবে ট্রেনটির।২৭ এপ্রিল চীনের ওয়াইয়ু শহরে যাত্রা শেষ করার আগে এই ট্রেন যে সাতটি দেশ অতিক্রম করবে সেগুলো হলো—ফ্রান্স, বেলজিয়াম, জার্মানি, পোল্যান্ড, বেলারুশ, রাশিয়া ও কাজাখস্তান। পাশ্চাত্যের সঙ্গে চীনের দুই হাজার বছরের বেশি পুরোনো বাণিজ্য রুট ঐতিহ্যবাহী ‘সিল্ক রোড’ পুনরুজ্জীবিত করতে চীনের নেওয়া ‘ওয়ান বেল্ট, ওয়ান রোড’ কর্মসূচির অংশ হিসেবে চালু হচ্ছে পণ্যবাহী এই ট্রেন চলাচল। তবে চীন থেকে পণ্যবাহী একটি ট্রেন তিন মাস আগেই যুক্তরাজ্যে এসেছে।যুক্তরাজ্যের প্রধানমন্ত্রী থেরেসা মে বলেছেন, চীনের সঙ্গে তাঁর দেশের ‘স্বর্ণালি’ সম্পর্ক অব্যাহত রয়েছে।
