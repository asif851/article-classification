
যুক্তরাষ্ট্রের নিউইয়র্কে বাংলাদেশি ইমাম ও তাঁর বন্ধুকে হত্যার অভিযোগ আদালতে অস্বীকার করেছেন এই ঘটনায় গ্রেপ্তার হওয়া অস্কার মোরেল। বার্তা সংস্থা রয়টার্সের প্রতিবেদনে এই তথ্য জানানো হয়।নিউইয়র্কের কুইনসের একটি আদালতে গতকাল মঙ্গলবার ৩৫ বছর বয়সী মোরেলকে হাজির করা হয়। আদালতে তাঁকে শান্ত দেখাচ্ছিল। সংক্ষিপ্ত হাজিরায় খুব কম কথা বলেছেন তিনি।আদালতে মোরেল স্বীকার করেন, ভিডিও ফুটেজে তাঁকে হত্যাকাণ্ডের স্থানে দেখা গেছে। তবে তিনি ইমাম ও তাঁর বন্ধুকে হত্যার কথা অস্বীকার করেছেন।কৌঁসুলি পিটার ম্যাককরম্যাক আদালতে বলেন, ইমাম ও তাঁর বন্ধুর হত্যাকাণ্ড চরম ভয়ানক ও ঘৃণ্য কাজ। এটাকে কেবল ঠান্ডা মাথায় করা পূর্বপরিকল্পিত হত্যাকাণ্ড হিসেবে বর্ণনা করা যায়।আদালত কাল বৃহস্পতিবার মোরেলের হাজিরার পরবর্তী দিন ধার্য করেছেন। ওই দিন তাঁর জন্য একজন আইনজীবী নিয়োগ করা হবে।
হত্যায় দোষী সাব্যস্ত হলে মোরেলের প্যারোল ছাড়া সর্বোচ্চ যাবজ্জীবন কারাদণ্ডাদেশ হতে পারে।
কর্তৃপক্ষ গতকাল জানিয়েছে, হত্যার উদ্দেশ্য সম্পর্কে এখনো নিশ্চিত হতে পারেননি তদন্ত কর্মকর্তারা। তবে ‘বিদ্বেষপূর্ণ অপরাধ’ (হেইট ক্রাইম) এই হত্যার সম্ভাব্য একটি উদ্দেশ্য হতে পারে।
গত শনিবার নিউইয়র্কের কুইনসের ওজোন পার্ক এলাকার আল-ফোরকান জামে মসজিদের ইমাম আলাউদ্দিন আখুঞ্জি ও তাঁর বন্ধু তারা মিয়াকে পেছন থেকে মাথায় গুলি করে হত্যা করা হয়। এই ঘটনায় দায়ের করা মামলায় ব্রুকলিনবাসী মোরেলকে গ্রেপ্তার করা হয়। তাঁর বিরুদ্ধে হত্যার অভিযোগ আনা হয়েছে।
