
আম আদমি পার্টির (এএপি) নেতা ও দিল্লির সাবেক মুখ্যমন্ত্রী অরবিন্দ কেজরিওয়াল গতকাল শনিবার আবার গণমাধ্যমের বিরুদ্ধে কঠোর বক্তব্য দিয়েছেন। তিনি নরেন্দ্র মোদির গুজরাট রাজ্যের ‘প্রকৃত অবস্থা’ তুলে ধরার সাহস গণমাধ্যমের রয়েছে কি না, তা নিয়ে প্রশ্ন তুলেছেন।ব্যাঙ্গালুরুতে রোড শোর উদ্বোধনের আগে গতকাল সাংবাদিকদের উদ্দেশে কেজরিওয়াল বলেন, গণমাধ্যম আসলে গুজরাটের মুখ্যমন্ত্রীর ব্যাপারে ‘সত্য’ জনসমক্ষে প্রকাশ করছে না।কেজরিওয়ালের সাম্প্রতিক বক্তব্যে গণমাধ্যমের পাশাপাশি ভিন্ন রাজনৈতিক দলের নেতা-কর্মীদের মধ্যেও ক্ষোভ দেখা দিয়েছে। কেজরিওয়াল গত বৃহস্পতিবার অভিযোগ করেন, গোটা গণমাধ্যম ‘বিক্রি’ হয়ে গেছে এবং তারা ‘বড় অঙ্কের অর্থের’ বিনিময়ে সমর্থন করছে ভারতীয় জনতা পার্টি (বিজেপি) প্রধানমন্ত্রী পদপ্রার্থী নরেন্দ্র মোদিকে। এএপি ক্ষমতায় এলে গণমাধ্যমের লোকজনকে কারাগারে পাঠানো হবে।গণমাধ্যমকে আক্রমণ করে কেজরিওয়ালের ওই বক্তব্যে ব্যাপক বিতর্ক দেখা দেয়। কর্ণাটক রাজ্যে দুই দিনের সফরকালে কেজরিওয়াল একটি বিশেষ ভোজে অংশ নিচ্ছেন। দলের নির্বাচনী তহবিল সংগ্রহের লক্ষ্যে ওই ভোজে অংশগ্রহণকারীদের প্রত্যেকের কাছ থেকে ২০ হাজার রুপি করে অর্থ নেওয়া হবে।কেজরিওয়াল দাবি করেন, বিজেপির প্রধানমন্ত্রী পদপ্রার্থী মোদি জনগণের সঙ্গে ‘প্রতারণা’ করেছেন বলে জনগণ বলছে। কিন্তু গণমাধ্যম এসব কথা প্রচারের বাইরে রাখছে।নিজের অভিযোগের পক্ষে প্রমাণ প্রসঙ্গে কেজরিওয়াল বলেন, কৃষকদের জমি কেড়ে নেওয়ার পর তাঁরা অত্যন্ত করুণ অবস্থায় দিন কাটাচ্ছেন। কিন্তু মোদিকে কৃষকদের রক্ষক হিসেবেই বর্ণনা করছে গণমাধ্যম। পিটিআই।
