
জেনে-বুঝেই ‘শান্তশিষ্ট মিষ্টি’ প্রাণী পান্ডার খাঁচায় ঢুকেছিলেন তিনি। সেই প্রাণীর আক্রমণে কুপোকাত হবেন ভাবতে পারেননি। এ অভিজ্ঞতা ফ্রান্সের সাবেক প্রেসিডেন্ট ভ্যালেরি জিসকার্দেস্তার (৮৭)। তাঁর এই পান্ডা-কাহিনি বলার একটি ভিডিও গত বৃহস্পতিবার গণমাধ্যমে প্রচারিত হয়েছে। ভিডিওতে দেখা যায়, জিসকার্দেস্তা ফ্রান্সের উত্তর-মধ্য অঞ্চল লোয়া-এ-শেখের রাজধানী ব্লোয়ায় এক সম্মেলনে বলছেন, একবার তিনি প্যারিসের ভাসেন চিড়িয়াখানা পরিদর্শনে গিয়েছিলেন। সেখানে তাঁর মেয়ে অভিজ্ঞতা অর্জনের জন্য কাজ নিয়েছিল। তো, চিড়িয়াখানায় গিয়ে তাঁর ‘প্রেসিডেন্টের সাহস’ দেখানোর ইচ্ছে জাগে। তাই একপর্যায়ে পান্ডার খাঁচায় ঢুকে পড়েন। অকস্মাৎ একটি পান্ডা তাঁর ওপর লাফিয়ে পড়ে। চিড়িয়াখানার লোকজন দৌড়ে গিয়ে উদ্ধার করেন প্রেসিডেন্টকে।
যুক্তরাজ্যের এডিনবরা চিড়িয়াখানার জায়ান্ট পান্ডা বিশেষজ্ঞ ইয়ান ভ্যালেন্টাইন এ প্রসঙ্গে বলেন, পান্ডা নিরামিষাশী হলেও অনেক শক্তিশালী হয়ে থাকে। সুন্দর দেখতে প্রাণীটি প্রকৃতিগতভাবে আক্রমণাত্মক স্বভাবের না হলেও কখনো কখনো সে রকম হয়ে উঠতে পারে।
ভ্যালেরি জিসকার্দেস্তা ১৯৭৪ থেকে ১৯৮১ সাল পর্যন্ত ফ্রান্সের প্রেসিডেন্ট ছিলেন। বিবিসি।
