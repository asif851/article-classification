
অযোধ্যায় ভগবান রামচন্দ্রের সুবিশাল মূর্তি তৈরির পরিকল্পনা হাতে নিয়েছে ভারতের উত্তর প্রদেশের যোগী আদিত্যনাথের সরকার। প্রাথমিকভাবে ঠিক করা হয়েছে, মূর্তিটির উচ্চতা হবে ১০০ মিটার।
অযোধ্যার বাবরি মসজিদ-রাম জন্মভূমির অদূরে সরযূ নদীর তীরে তৈরি হবে ভগবান রামের এই বিশাল মূর্তি। ধর্মীয় পর্যটনকেন্দ্র ‘নব অযোধ্যা’ নামে নতুন একটি শহর গড়ে তুলতেই এ পরিকল্পনা।
গত সোমবার উত্তর প্রদেশের রাজ্যপাল রাম নায়েকের কাছে এ বিষয়ে একটি প্রস্তাবও পেশ করা হয়েছে। মূর্তিটি তৈরিতে খরচ হবে ৩৩০ কোটি রুপি। ১০০ মিটার উঁচু ভগবান রামের মূর্তি নির্মাণের জন্য গ্রিন ট্রাইব্যুনালের ছাড়পত্রের জন্য আবেদন করা হয়েছে। সেখান থেকে অনুমতি পাওয়ার পর শুরু হবে মূর্তি তৈরির কাজ।
‘নব অযোধ্যা’ গড়ার জন্য ভারতের কেন্দ্রীয় সরকার ইতিমধ্যে ১৩৩ কোটি ৭০ লাখ রুপি বরাদ্দ করেছে। ১৮ অক্টোবর থেকে শুরু হওয়া দীপাবলি উৎসবে অযোধ্যাকে ১ লাখ ৭১ হাজার মাটির প্রদীপ দিয়ে সাজানো হবে।
এবারের দীপাবলির উৎসবে উপস্থিত থাকবেন রাজ্যপাল রাম নায়েক এবং মুখ্যমন্ত্রী যোগী আদিত্যনাথ। সরযূ নদীর তীরে আয়োজিত বিশেষ আরতিতে অংশ নেবেন তাঁরা। লেজার শোর আয়োজন করা হয়েছে। এ উৎসবে দেশ-বিদেশের কয়েক হাজার পর্যটক উপস্থিত থাকবেন বলে আশা করছে উত্তর প্রদেশ সরকার।
