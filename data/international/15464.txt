
ফ্রান্সের রাজধানী প্যারিসের কাছে গত শুক্রবার এক ট্রেন দুর্ঘটনায় ছয়জন নিহত ও ৩০ ব্যক্তি আহত হয়েছে। গত ২৫ বছরের মধ্যে এটি দেশটির সবচেয়ে ভয়াবহ ট্রেন দুর্ঘটনা।ত্রুটিপূর্ণ সুইচের কারণে ওই দুর্ঘটনা ঘটেছে বলে ধারণা করা হচ্ছে। হতাহত ব্যক্তির সংখ্যা বাড়তে পারে বলে আশঙ্কা প্রকাশ করেছেন দেশটির পরিবহনমন্ত্রী। আহত ব্যক্তিদের মধ্যে আটজনের অবস্থা গুরুতর।শুক্রবার দুপুরের পর ট্রেনটি লাইনচ্যুত হয়ে একটি স্টেশনের প্ল্যাটফর্মে আঘাত হানে। ধ্বংসস্তূপে চাপা পড়ে থাকা সম্ভাব্য ব্যক্তিদের সন্ধানে রাতভর কাজ করেন উদ্ধারকর্মীরা।দুর্ঘটনার কারণ বের করতে তদন্তকারীরা গতকাল শনিবার কাজ শুরু করেন। ফ্রান্সের জাতীয় রেল কোম্পানি এসএনসিএফ গতকাল বলেছে, ট্রেনটি এর সুইচের একটি অংশের ত্রুটির কারণে নির্ধারিত লাইন পরিবর্তন করে বলে মনে করা হচ্ছে।দ্রতগামী ট্রেন চলাচলের জন্য ফ্রান্সের বিশেষ খ্যাতি রয়েছে।এসএনসিএফের অবকাঠামো-বিষয়ক মহাব্যবস্থাপক পিয়ের আইজার্ড বলেন, দুটি রেললাইনের মধ্যে সংযোগ রক্ষাকারী সুইচের একটি ক্লিপ ভেঙে বিচ্ছিন্ন হয়ে যায়। তিনি আরও বলেন, দেশের রেল নেটওয়ার্কে যুক্ত এ রকম প্রায় পাঁচ হাজার যন্ত্র পরীক্ষা করে দেখার নির্দেশ দেওয়া হয়েছে।এর আগে পরিবহনমন্ত্রী ফ্রেডেরিক কিউভিলার দুর্ঘটনার কারণ হিসেবে মনুষ্যসৃষ্ট ত্রুটির কথা নাকচ করে বলেন, বরং দুর্ঘটনা তদন্তে ‘রোলিং স্টক, অবকাঠামো ও সূক্ষ্ম সংকেতব্যবস্থার’ ওপর দৃষ্টি দেওয়া হবে। তিনি ট্রেনচালকের দ্রুত সিদ্ধান্তেরও প্রশংসা করেন। এএফপি।
