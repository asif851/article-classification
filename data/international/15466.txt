
ভারতের আসন্ন লোকসভা নির্বাচনে পশ্চিমবঙ্গে কংগ্রেসের সঙ্গে তৃণমূল কংগ্রেসের জোট গড়ার সম্ভাবনা নিয়ে বেশি জল্পনা-কল্পনা চলছে। কিন্তু রাজ্য কংগ্রেসের সভাপতির দায়িত্ব নিয়েই সেই সম্ভাবনায় পানি ঢেলে দিলেন অধীর চৌধুরী। তিনি সাফ জানিয়ে দিয়েছেন, জোটের কোনো সম্ভাবনা নেই। পশ্চিমবঙ্গে কংগ্রেস একা নির্বাচন করবে।নবনির্বাচিত রাজ্য কংগ্রেসের সভাপতি অধীর চৌধুরীকে গত শুক্রবার রাজধানী দিল্লিতে ডেকেছিলেন কংগ্রেস সভানেত্রী সোনিয়া গান্ধী। নেত্রীর ডাক পেয়েই দিল্লিতে ছুটে যান তিনি।এ ঘটনার পর কলকাতাজুড়ে রাজনৈতিক মহলে জল্পনা শুরু হয়, সোনিয়া গান্ধী আসন্ন লোকসভা নির্বাচনে ফের তৃণমূল কংগ্রেসের সঙ্গে জোট করে নির্বাচনে লড়ার বার্তা দিতে পারেন। কারণ, তৃণমূলও জানে, এককভাবে তাদের পক্ষে পশ্চিমবঙ্গ থেকে বাম দলের আসন শূন্য করা যাবে না। অনেক আসনেই বাম দল, তৃণমূল, কংগ্রেস ও বিজেপির প্রার্থীদের মধ্যে চতুর্মুখী লড়াই হবে। সে ক্ষেত্রে এককভাবে লড়তে গেলে বাড়তি সুবিধা পেতে পারে বাম দল। তা ছাড়া এবার বিজেপিও অনেকটা সংগঠিত। তারাও তৃণমূল কংগ্রেসের একাংশের ভোটে ভাগ বসাতে পারে। পক্ষান্তরে কংগ্রেসেরও একা লড়ে দুটির বেশি আসনে জয় পাওয়া কঠিন হয়ে পড়তে পারে। কাজেই তৃণমূলের সঙ্গে অতীতের মতো নির্বাচনী জোট গড়া হলে দুই দলই বাড়তি সুবিধা পাবে।রাজ্য কংগ্রেসের নতুন সভাপতি অধীর চৌধুরী বরাবরই তৃণমূলবিরোধী হিসেবে পরিচিত। সোনিয়া গান্ধীর সঙ্গে দেখা করে তিনি জোট সম্ভাবনার জল্পনায় পানি ঢেলে দেন। তিনি বলেন, ‘সোনিয়া গান্ধী জোট নিয়ে কোনো কথা বলেননি। জোটের কোনো সম্ভাবনা নেই। আমরা পশ্চিমবঙ্গের ৪২টি আসনেই লড়ছি।’এরপর তৃণমূল কংগ্রেসের সর্বভারতীয় সভাপতি মুকুল রায়ও জানিয়ে দিয়েছেন, ‘আমরা বেশ ভালো আছি।’
