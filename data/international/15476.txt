
সিরিয়ায় উত্তর পশ্চিমাঞ্চলে আন্তর্জাতিক সন্ত্রাসবাদী সংগঠন আল-কায়েদার দখলে থাকা ইদলিব শহরে ব্যাপক হামলা চালিয়েছে রাশিয়া। এতে ২৩ জন বেসামরিক নাগরিক নিহত হন। আহত হন অনেকে। 
আজ মঙ্গলবার ভোরের আলো ফোটার আগে একটি হাসপাতাল ও সরকারি বাগানে এ হামলা চালানো হয়। গত কয়েক মাসের মধ্যে এটি ভয়াবহ হামলা বলে উল্লেখ করে যুক্তরাজ্যভিত্তিক পর্যবেক্ষক সংগঠন সিরিয়ান অবজারভেটরি ফর হিউম্যান রাইটস। গত মার্চ থেকে প্রাদেশিক রাজধানী এই শহরটি আল-কায়েদার সহযোগী সংগঠন আল-নুসরা ফ্রন্ট ও এর সহযোগীদের দখলে। রুশ-মার্কিন পরিকল্পনায় ও জাতিসংঘের মধ্যস্থতায় যুদ্ধবিরতি সত্ত্বেও সিরিয়ায় দেশটিতে লড়াই অব্যাহত রয়েছে। এ মুহূর্তে সিরিয়া যুদ্ধের ভবিষ্যৎ দৃশ্যত যাদের হাতে, সেই যুক্তরাষ্ট্র ও রাশিয়া ঠিক গত ২৭ ফেব্রুয়ারি থেকে সিরিয়ায় যুদ্ধবিরতির ঘোষণা দেয়। সিরিয়াও এই দুই দেশের পরিকল্পনার সঙ্গে একাত্মতা প্রদর্শন করে সামরিক অভিযান স্থগিত করতে রাজি আছে বলে জানায়। যুক্তরাষ্ট্র ও রাশিয়া ওই সময় এক যৌথ বিবৃতিতে বলেছিল, ‘সিরিয়ার সংঘর্ষে যেসব পক্ষ যুদ্ধবিরতি করতে প্রতিশ্রুতিবদ্ধ হয়েছে এবং শর্ত মেনে নিয়েছে, তাদের ক্ষেত্রেই এ বিরতি প্রযোজ্য হবে।’ আইএস, আল-নুসরা ফ্রন্ট এবং জাতিসংঘের চিহ্নিত অন্যান্য সন্ত্রাসী সংগঠন এর আওতায় পড়বে না। তাদের ওপর সিরিয়া, রাশিয়া ও যুক্তরাষ্ট্রের নেতৃত্বাধীন জোট বাহিনীর বিমান হামলা চলবে। সিরিয়া বলেছে, সন্ত্রাসীদের বিরুদ্ধে অভিযানের সময় রাশিয়ার সঙ্গে সমন্বয় করা হবে। অবজারভেটরির প্রধান রামি আবদেল রহমান এএফপিকে বলেন, সাময়িক যুদ্ধবিরতির মধ্যে ইদলিবে এই বিমান হামলা ছিল খুবই ভয়ানক। যদিও ইদলিব যুদ্ধবিরতি আওতায় পড়ে না, তারপরও এটি তুলনামূলক শান্ত শহর। এখানে কেবল অন্তর্বর্তী অভিযান চলত।
