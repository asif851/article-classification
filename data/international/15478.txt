
ভারতের প্রধানমন্ত্রী নরেন্দ্র মোদির সঙ্গে ফোনে কথা বলেছেন মার্কিন প্রেসিডেন্ট ডোনাল্ড ট্রাম্প। মোদিকে তিনি যুক্তরাষ্ট্র সফরের আমন্ত্রণ জানিয়েছেন। ট্রাম্পকেও ভারত সফরের আমন্ত্রণ জানিয়েছেন মোদি। আজ বুধবার টাইমস অব ইন্ডিয়া অনলাইনের প্রতিবেদনে এই তথ্য জানানো হয়।
গতকাল মঙ্গলবার ওয়াশিংটন ডিসির স্থানীয় সময় বেলা একটা এবং ভারতের স্থানীয় সময় রাত সাড়ে ১১টায় ট্রাম্প ও মোদি পরস্পরের সঙ্গে ফোনে কথা বলেন।
মার্কিন প্রেসিডেন্ট হিসেবে শপথ নেওয়ার চার দিনের মাথায় মোদিকে ফোন দিলেন ট্রাম্প।
মোদির সঙ্গে ফোনালাপে ভারতকে যুক্তরাষ্ট্রের সত্যিকারের বন্ধু হিসেবে বর্ণনা করেন ট্রাম্প।
হোয়াইট হাউসের বিবৃতিতে জানানো হয়, দুই নেতা অর্থনৈতিক ও প্রতিরক্ষা সহযোগিতা, আঞ্চলিক নিরাপত্তা, সন্ত্রাসবাদ মোকাবিলা প্রভৃতি নিয়ে আলোচনা করেছেন।
ট্রাম্প বলেন, বিশ্বের বিভিন্ন চ্যালেঞ্জ মোকাবিলায় ভারতকে সত্যিকারের বন্ধু ও অংশীদার বিবেচনা করে যুক্তরাষ্ট্র।
দুই দেশের মধ্যে অংশীদারত্ব আরও জোরদার করার ক্ষেত্র নিয়ে আলাপ করেছেন মোদি ও ট্রাম্প।
দুই নেতা তাঁদের মধ্যকার ফোনালাপে বৈশ্বিক সন্ত্রাসবাদের বিরুদ্ধে কাঁধে কাঁধ মিলিয়ে লড়াই করার সিদ্ধান্ত নিয়েছেন।
মোদিকে চলতি বছরের শেষ দিকে যুক্তরাষ্ট্রে স্বাগত জানাতে আগ্রহ প্রকাশ করেছেন ট্রাম্প।
মোদি আজ টুইটারে বলেছেন, ট্রাম্পের সঙ্গে তাঁর আলোচনা ছিল উষ্ণ। সামনের দিনগুলোয় দ্বিপক্ষীয় সম্পর্ক জোরদার করতে তাঁরা দুজন একসঙ্গে কাজ করতে একমত হয়েছেন। একই সঙ্গে ট্রাম্পকে ভারত সফরের আমন্ত্রণ জানিয়েছেন।
