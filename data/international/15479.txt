
বেলজিয়ামের রাজধানী ব্রাসেলসে সন্ত্রাসী হামলার আশঙ্কায় আজ শনিবার সর্বোচ্চ সতর্কতা জারি করা হয়েছে। সতর্কতায় ‘অত্যন্ত সাংঘাতিক’ ও ‘অত্যাসন্ন’ সন্ত্রাসী হামলার হুমকির কথা উল্লেখ করা হয়েছে। রাজধানী ছাড়াও দেশজুড়ে নিম্ন মাত্রার সতর্কতা জারি করা হয়েছে। বিবিসি অনলাইনের খবরে এসব কথা জানানো হয়।ব্রাসেলস কর্তৃপক্ষ এক বিবৃতিতে জানিয়েছে, সতর্কতামূলক ব্যবস্থা হিসেবে কাল রোববার পর্যন্ত রাজধানীতে মেট্রোরেল বন্ধ করে দেওয়া হয়েছে। রাজধানীর বাসিন্দাদের মানুষের ভিড়, বিশেষ করে বিপণিকেন্দ্র ও কনসার্ট এড়িয়ে চলার পরামর্শ দেওয়া হয়েছে।সতর্কতা জারির পর ব্রাসেলসের নিরাপত্তা ব্যবস্থা জোরদার করা হয়েছে। রাজধানীর গুরুত্বপূর্ণ সড়কগুলোতে পুলিশ ও সেনাসদস্যরা টহল দিচ্ছেন।ফ্রান্সের রাজধানী প্যারিসে গত সপ্তাহে গুলি, বোমা ও আত্মঘাতী হামলায় ১৩০ জনের বেশি মানুষ নিহত হয়। ওই হামলায় জড়িত বলে সন্দেহভাজন কয়েকজন বেলজিয়ামের বাসিন্দা। এদের মধ্যে সালেহ আবদেস সালেম নামের সন্দেহভাজন একজন ফ্রান্সে হামলার পর আবার বেলজিয়ামে ঢুকেছেন বলে ধারণা করা হচ্ছে।তুরস্কের সংবাদ সংস্থাগুলোর প্রতিবেদনে বলা হচ্ছে, তুর্কি পুলিশ মরক্কোর বংশোদ্ভূত একজন বেলজিয়ামের নাগরিককে গ্রেপ্তার করা হয়েছে। ওই ব্যক্তি প্যারিসে হামলার সঙ্গে জড়িত বলে ধারণা করা হচ্ছে। বেলজিয়াম কর্তৃপক্ষও প্যারিসে হামলার ঘটনায় তিনজনের বিরুদ্ধে অভিযোগ তুলেছে।
