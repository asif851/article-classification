
মার্কিন প্রেসিডেন্ট নির্বাচনে রাশিয়ার হস্তক্ষেপের অভিযোগ নিয়ে এফবিআইয়ের একটি তদন্ত থেকে নিজেকে সরিয়ে নিয়েছেন প্রেসিডেন্ট ডোনাল্ড ট্রাম্পের নিয়োগ করা অ্যাটর্নি জেনারেল জেফ সেশনস। স্থানীয় সময় গতকাল বৃহস্পতিবার এই ঘোষণা দেন তিনি। বিবিসি অনলাইনের প্রতিবেদনে এই তথ্য জানানো হয়।
ওয়াশিংটন পোস্ট বলছে, গত বছর যুক্তরাষ্ট্রে নিযুক্ত রুশ রাষ্ট্রদূত সের্গেই কিসলিয়াকের সঙ্গে দুবার বৈঠক করেছিলেন সেশনস।
কংগ্রেসে মনোনয়ন চূড়ান্ত হওয়ার শুনানিতে সেশনস যা বলেছিলেন, ওয়াশিংটন পোস্টের এই খবর দৃশ্যত এর বিপরীত।
শুনানিতে সেশনস রাশিয়ার কোনো কর্মকর্তার সঙ্গে ট্রাম্পের নির্বাচন নিয়ে কথা বলার বিষয়টি অস্বীকার করেছিলেন।
ওয়াশিংটন পোস্ট-এ সেশনসের রুশ যোগাযোগের খবর প্রকাশ পাওয়ার পর বেশ বেকায়দায় পড়েন তিনি। তাঁর পদত্যাগের দাবি উঠেছে ডেমোক্র্যাট শিবির থেকে।
রাশিয়ার সঙ্গে ট্রাম্প ও তাঁর ঘনিষ্ঠজনদের কথিত যোগাযোগ নিয়ে তদন্ত করছে এফবিআই। সেশনসের অধীনেই ওই সংস্থাটি। ফলে তিনি পদে বহাল থাকলে তদন্ত বাধাগ্রস্ত হবে বলে আশঙ্কা ডেমোক্র্যাটদের। এর মধ্যে মার্কিন প্রেসিডেন্ট নির্বাচনে রাশিয়ার হস্তক্ষেপের অভিযোগ নিয়ে এফবিআইয়ের তদন্ত থেকে নিজেকে সরিয়ে নেওয়ার ঘোষণা দিলেন সেশনস।
সেশনস বলেন, মার্কিন প্রেসিডেন্ট নির্বাচনে রাশিয়ার হস্তক্ষেপের অভিযোগ নিয়ে চলমান বা ভবিষ্যতের যেকোনো তদন্ত থেকে নিজেকে সরিয়ে রাখার সিদ্ধান্ত নিয়েছেন তিনি। তবে সেশনস দাবি করেন, কংগ্রেসে মনোনয়ন চূড়ান্ত হওয়ার শুনানিতে তিনি মিথ্যা বলেননি।
শুনানিতে সেশনস বলেছিলেন, নির্বাচনী প্রচারণা বা এ-সংক্রান্ত কোনো বিষয় নিয়ে আলোচনা করতে রাশিয়ার কোনো কর্মকর্তার সঙ্গে সাক্ষাৎ করেননি তিনি।
সেশনসের পক্ষ থেকে বলা হচ্ছে, গত বছর সিনেটের আর্মড সার্ভিসেস কমিটির সদস্য হিসেবে তিনি (সেশনস) রুশ রাষ্ট্রদূতের সঙ্গে বৈঠক করেছিলেন। দায়িত্বের অংশ হিসেবেই এই বৈঠক হয়। তাই এই বৈঠক কোনো অনিয়ম নয়। সেশনসের শপথের লঙ্ঘনও নয়।
ট্রাম্পের নির্বাচনী প্রচার দলের একজন পরিচিত মুখ ছিলেন সেশনস। আলাবামা অঙ্গরাজ্যের সাবেক এই সিনেটর গত ৮ ফেব্রুয়ারি সিনেটের ভোটাভুটিতে কোনো মতে উতরে অ্যাটর্নি জেনারেল হন। মানবাধিকার ইস্যুতে তাঁর অতীতের ভূমিকা নিয়ে বিতর্ক রয়েছে। তাঁর বিরুদ্ধে বর্ণবাদী আচরণের অভিযোগ আছে।
আরও পড়ুন...এবার ফাঁসছেন ট্রাম্পের অ্যাটর্নি জেনারেল?
