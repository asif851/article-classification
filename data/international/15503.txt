
ভারতে ক্ষমতাসীন বিজেপি সরকারের বিরুদ্ধে তাদের সাবেক জোটসঙ্গী তেলেগু দেশম পার্টি (টিডিপি) যে অনাস্থা প্রস্তাব এনেছে, এতে সমর্থন দিয়েছে কংগ্রেসসহ বেশির ভাগ বিরোধী দল। আজ শুক্রবার যদিও লোকসভায় এ প্রস্তাব গ্রহণ করা হয়নি, আগামী সোমবার লোকসভার পরবর্তী অধিবেশনে এ প্রস্তাব উঠবে বলে ধারণা করা হচ্ছে।
প্রায় চার বছর হয়ে গেল বিজেপি সরকারের। এর মধ্যে একটিবারের জন্যও অনাস্থা প্রস্তাব ওঠেনি এ সরকারের বিরুদ্ধে।
এনডিটিভির খবরে জানানো হয়, বিরোধীদের সম্মিলিত অনাস্থায় হয়তো বিজেপি সরকারও পড়ে যাবে না। দুদিন আগে লোকসভার তিন আসনের উপনির্বাচনে পরাজয় এবং আজ জোট শরিক টিডিপির সঙ্গ ছাড়ার ঘোষণায় বেশ অস্বস্তির মধ্যে পড়ল। প্রধানমন্ত্রী নরেন্দ্র মোদির সরকারের ওপর মনস্তাত্ত্বিক চাপ সৃষ্টি হয়েছে।
আজ সকালে এনডিএ সরকারের ওপর থেকে তাদের সমর্থনের প্রত্যাহারের কথা জানায় টিডিপি। তারা এ সরকারের বিরুদ্ধে অনাস্থা প্রস্তাব আনার সিদ্ধান্তও নেয়। তাদের এ সিদ্ধান্তে সমর্থন জানায় বিরোধী দলগুলো। অন্ধ্রকে বিশেষ রাজ্যের মর্যাদা দেওয়া নিয়ে কেন্দ্রীয় সরকারের সঙ্গে টিডিপির বিরোধ শুরু হয়। টিডিপি এখন অন্ধ্রে ক্ষমতাসীন। লোকসভায় এ দলটির ১৬ সদস্য আছে। বিশেষ মর্যাদা নিয়ে অন্ধ্রের মুখ্যমন্ত্রী ও টিডিপি-প্রধান চন্দ্রবাবু নাইডু প্রকাশ্যে তাঁর ক্ষোভ জানান। তিনি রাজ্যের বিষয়ে আলোচনার জন্য ২৯ বার দিল্লিতে গিয়েছিলেন বলেও উষ্মা প্রকাশ করেন। সেই ক্ষোভেরই বহিঃপ্রকাশ ঘটল বিজেপির সঙ্গ ছাড়া ও অনাস্থা প্রস্তাবের মাধ্যমে।
আজ ভারতের লোকসভার অধিবেশনে টিডিপির ওই প্রস্তাব ও পাঞ্জাবের ব্যাংক কেলেঙ্কারি নিয়ে শোরগোল করে বিরোধীরা।
টাইমস অব ইন্ডিয়া অনলাইনের খবরে জানানো হয়, আজ লোকসভার অধিবেশনে শেষতক অনাস্থা প্রস্তাব নেওয়া হয়নি। টিডিপির এমপি থোটা নরমসিনহাম লোকসভার স্পিকার সুমিত্রা মহাজনকে আগামী সোমবার পরবর্তী অধিবেশনে এ প্রস্তাব গ্রহণ করার অনুরোধ করেন। বিজেপির বিরুদ্ধে অনাস্থা প্রস্তাবে সমর্থন দিয়েছে প্রধান বিরোধী দল কংগ্রেস, সিপিআই (এম) এআইএমআইএম। বিরোধী দল কংগ্রেসের মল্লিকার্জুন খাড়গে টিডিপির অনাস্থায় তাঁদের সমর্থনের কথা জানান। তিনি বলেন, ‘আমরা অন্ধ্রের বিশেষ মর্যাদার প্রতি সমর্থন জানাই। আমরা চাই এ রাজ্যের মানুষ ন্যায়বিচার পাক।’
পশ্চিমবঙ্গের মুখ্যমন্ত্রী মমতা বন্দ্যোপাধ্যায় বলেন, ‘এনডিএ ছাড়ার এ সিদ্ধান্তকে স্বাগত জানাই। দেশকে দুর্যোগের হাত থেকে রক্ষার জন্য এ ধরনের সিদ্ধান্ত জরুরি ছিল। আমি বিরোধী সব দলকে আহ্বান জানাই, দেশকে অর্থনৈতিক দৈন্য দশা এবং রাজনৈতিক অস্থিতিশীলতার হাত থেকে রক্ষা করতে তারা একত্র হবেন।’
ভারতের মার্ক্সবাদী কমিউনিস্ট পার্টি (সিপিআইএম) টিডিপির অনাস্থা ভোটের প্রস্তাবে সমর্থন জানিয়েছে। দলটির নেতা সীতারাম ইয়েচুরি বলেছেন, অন্ধ্র প্রদেশকে বিশেষ মর্যাদা দেওয়ার প্রতিশ্রুতি ভঙ্গ ক্ষমার অযোগ্য।  দুই মনোনীতসহ ভারতের লোকসভায় বিজেপির ২৭৫টি আসন আছে।
