
ফ্রান্সের রাজধানী প্যারিসে এক পুলিশ কর্মকর্তার ওপর হাতুড়ি দিয়ে হামলার চেষ্টা করেছেন এক ব্যক্তি। পুলিশ কর্মকর্তা ওই ব্যক্তিকে গুলি করে আহত করেছেন। আজ মঙ্গলবার প্যারিসের নটর ডেম গির্জার বাইরে এ ঘটনা ঘটে। খবর এএফপির।
পুলিশ গির্জাটির সামনের এলাকা ঘিরে রেখেছে। লন্ডন ব্রিজে হামলার ঘটনার পর থেকে উচ্চ সতর্ক অবস্থায় রয়েছে ফ্রান্স। এর মধ্যে প্যারিসে এ হামলার চেষ্টার ঘটনা ঘটল। স্থানীয় সময় গত শনিবার রাতে ব্যস্ত লন্ডন ব্রিজ এলাকায় গাড়িচাপা দিয়ে এবং এর অদূরে একটি মার্কেটে ছুরি হামলা চালায় তিনজন। এতে ৭ জন নিহত ও ৪৮ জন আহত হন। পরে তিন হামলাকারীই পুলিশের গুলিতে নিহত হয়।
পুলিশের ওপর হামলা-চেষ্টার এ ঘটনার পর প্যারিস কর্তৃপক্ষ জনগণকে গির্জাটি থেকে দূরে থাকার আহ্বান জানিয়েছে। রাজধানীর কেন্দ্রে সেন নদীর তীরে অবস্থিত নটর ডেম গির্জাটি পর্যটকদের অন্যতম আকর্ষণীয় স্থান।
২০১৫ সাল থেকে শুরু হওয়া ধারাবাহিক কয়েকটি সন্ত্রাসী হামলার পর ফ্রান্স সর্বোচ্চ সতর্ক অবস্থায় রয়েছে। এসব হামলায় ২৩০ জনের বেশি লোক নিহত হয়েছে।
