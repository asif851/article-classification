
ইতালির সিসিলি দ্বীপের দক্ষিণে ভূমধ্যসাগরে অভিবাসীদের বহন করা একটি নৌকা ডুবে ৪০ জনেরও বেশি লোকের মৃত্যু হয়েছে। বেঁচে যাওয়া ব্যক্তিরা জানিয়েছেন, নৌকাটিতে ১৩৭ জন যাত্রী ছিলেন। অনেকের মরদেহ এখনো সাগরে পড়ে রয়েছে। নৌকাডুবির ঘটনাটি গত রবিবার ঘটেছে বলে সেভ দ্য চিলড্রেনের বরাত দিয়ে বিবিসি জানিয়েছে। নৌকাটি উদ্ধারে সাহায্যকারী জাহাজ ঘটনাস্থলের দিকে অগ্রসর হয়েছে।
ক্যাটানিয়ার সেভ দ্য চিলড্রেনের একজন প্রতিনিধি জিওভানা দি বেনডেট্টো বলেন, ওই নৌকা ডুবির ঘটনায় বেঁচে যাওয়া ব্যক্তিদের ক্যাটানিয়া শহরে নেওয়া হয়েছে। বেঁচে যাওয়াদের কারও কারও মতে ‘বহু লোক’ মারা গেছে। আবার কেউ কেউ বলছেন প্রায় ৪০ জনের মতো মানুষের মৃত্যু হয়েছে।এই বছর ভূমধ্য সাগর পাড়ি দিতে গিয়ে কমপক্ষে এক হাজার ৭৫০ জন লোকের মৃত্যু হয়েছে যা ২০১৪ সালের এই সময়ের তুলনায় ২০ গুন বেশি।
