
ফ্রান্সের রাজধানী প্যারিসের বিখ্যাত রিৎ্জ হোটেলের ভেতর একটি গয়নার দোকান থেকে লাখ লাখ ডলারের পণ্য লুট করেছে সশস্ত্র ডাকাত দল।
ফরাসি গণমাধ্যমের বরাত দিয়ে বিবিসি অনলাইনের খবরে জানানো হয়, গতকাল বুধবার স্থানীয় সময় সন্ধ্যা ছয়টার দিকে পাঁচ ডাকাত কুড়াল হাতে ওই দোকানের জানালা ভেঙে ভেতরে ঢুকে এই লুটপাট চালায়। তিনজনকে এর মধ্যে গ্রেপ্তার করা হয়েছে। অন্য দুজন পলাতক। লুট হওয়া মালামাল কিছু উদ্ধার করা হয়েছে কি না, এ ব্যাপারে এখনো নিশ্চিত হওয়া যায়নি।
বিলাসবহুল পাঁচতারকা রিৎ্জ হোটেলটি শিন নদীর তীরে প্যারিসের ঐতিহাসিক প্লেস ভেন্দু এলাকায় অবস্থিত। হোটেলটির পাশেই ফ্রান্সের বিচার মন্ত্রণালয়।
হোটেলের পেছনের প্রবেশমুখের কাছেই শপিং গ্যালারি রয়েছে। সেখানে স্বর্ণালংকার, ঘড়ি ও দামি পোশাক বিক্রি করে—এমন পাঁচটি দোকান ও ৯৫টি ‘শোকেস’ আছে। ডাকাতেরা সেখানেই হামলা করে।
স্থানীয় পত্রিকা লো পারিসিয়ান পুলিশের বরাত দিয়ে জানায়, ডাকাতির সময় এক টহল কর্মকর্তা বাধা দেন। কিন্তু দুই ডাকাত মোটরসাইকেলে করে পালিয়ে যায়।
নগর পুলিশ কমিশনার টুইটারে পুলিশ কর্মকর্তাদের ধন্যবাদ জানিয়ে টুইট করেছেন। দ্রুত তিন ডাকাতকে গ্রেপ্তার করায় পুলিশকে তিনি ধন্যবাদ জানান। স্বরাষ্ট্রমন্ত্রী জি রাদ কলোম্বও এ ঘটনায় পুলিশের প্রশংসা করেন।
হোটেলের একজন কর্মী বার্তা সংস্থা এএফপিকে বলেন, ‘আমরা ব্যাপক হট্টগোল শুনেছি। পথচারীরা হোটেলে আশ্রয় নেয়। কেউ একজন এই ডাকাতির কথা না জানানো পর্যন্ত আমরা জানতেই পারিনি যে কী হয়েছে।’
