
ভারতের পাঞ্জাবে পাঠানকোটে বাবার পিস্তল দিয়ে সেলফি তুলতে গিয়ে মাথায় গুলিবিদ্ধ হয়েছে ১৪ বছর বয়সী এক কিশোর। আজ শনিবার সকালে এ ঘটনা ঘটে। খবর এনডিটিভি অনলাইনের।
গুলিবিদ্ধ ওই কিশোরের নাম রামদীপ। সে স্থানীয় একটি স্কুলের নবম শ্রেণির ছাত্র। নিজ বাড়িতে এ ঘটনার সময় তার বোন বাসায় ছিল। তবে বাবা বাইরে কাজে ছিলেন। পিস্তলটি তার বাবার নামে নিবন্ধিত।গণেশ কুমার নামে তাদের এক আত্মীয় জানান, রামদীপ তার বাবার পিস্তল নিজের দিকে তাক করে সেলফি তোলার চেষ্টা করছিল। রামদীপের বোন বারবার সতর্ক করা সত্ত্বেও সে কথা শোনেনি। এক সময় পিস্তলের ট্রিগারে চাপ পড়ে গুলি বেরিয়ে রামদীপের মাথায় লাগে। গুরুতর অবস্থায় প্রথমে তাকে স্থানীয় একটি হাসপাতালে নেওয়া হয়। পরে অবস্থার অবনতি হলে তাকে লুধিয়ানায় নেওয়া হয়।স্থানীয় পুলিশ কর্মকর্তা মনোজ কুমার বলেন, ‘আমরা খবর পাই, একটি ছেলে ভুলে নিজেকে গুলি করেছে। তার পরিবারের সদস্যরা আমাদের জানান, সে পিস্তলটি দিয়ে সেলফি তোলার ভঙ্গি করছিল। পুলিশ পিস্তলটি জব্দ করেছে। আমরা বিষয়টি তদন্ত করছি।’
