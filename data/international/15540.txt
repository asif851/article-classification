
কলকাতায় বেকার হোস্টেলে আজ বৃহস্পতিবার বঙ্গবন্ধু শেখ মুজিবুর রহমানকে স্মরণ করা হয়। সকাল ১০টার দিকে বঙ্গবন্ধুর স্মৃতিবিজড়িত কলকাতার ৮ নম্বর স্মিথ লেনের সরকারি বেকার হোস্টেলের ২৪ নম্বর কক্ষে বঙ্গবন্ধুর প্রতিকৃতিতে পুষ্পমাল্য দেওয়া হয়। কলকাতায় নিযুক্ত বাংলাদেশের উপহাইকমিশনার আবিদা ইসলাম এ মাল্য দেন। পরে উপহাইকমিশন মিলনায়তনে আলোচনা সভা অনুষ্ঠিত হয়।কলকাতার সোনালী ব্যাংক, বিমান বাংলাদেশসহ কয়েকটি সামাজিক সাংস্কৃতিক সংগঠনের পক্ষ থেকেও  বঙ্গবন্ধুর আবক্ষ মূর্তিতে মাল্য দেওয়া হয়।১৯১০ সালে প্রতিষ্ঠিত হয় বেকার হোস্টেল। সেটি সরকারি ছাত্রাবাস ছিল। ১৯৪৫-৪৬ সালে বঙ্গবন্ধু কলকাতার ইসলামিয়া কলেজে ডিগ্রিতে পড়ার সময় ওই বেকার হোস্টেলের ২৪ নম্বর কক্ষে ছিলেন। ইসলামিয়া কলেজের নাম বদলে এখন নামকরণ করা হয়েছে মৌলানা আজাদ কলেজ। ১৯৯৮ সালে পশ্চিমবঙ্গ সরকারের উদ্যোগে বেকার হোস্টেলের ২৩ ও ২৪ নম্বর কক্ষ নিয়ে গড়া হয় বঙ্গবন্ধু স্মৃতিকক্ষ। সেই স্মৃতিকক্ষে এখনো রয়েছে বঙ্গবন্ধুর ব্যবহূত খাট, চেয়ার, টেবিল ও আলমারি। তত্কালীন বাংলাদেশ সরকারের অনুরোধে পশ্চিমবঙ্গের মুখ্যমন্ত্রী জ্যোতি বসু ২৪ নম্বরের পাশের ২৩ নম্বর কক্ষটিকে যুক্ত করে স্মৃতিকক্ষ গড়ার উদ্যোগ নেন। সেই হিসেবে ১৯৯৮ সালের ৩১ জুলাই বঙ্গবন্ধু স্মৃতিকক্ষের আনুষ্ঠানিক উদ্বোধন করেন পশ্চিমবঙ্গের তত্কালীন উচ্চশিক্ষামন্ত্রী অধ্যাপক সত্যসাধন চক্রবর্তী।
