
ভারতের পাহাড়ি রাজ্য অরুণাচল প্রদেশের সেলা পাস এলাকায় দুদিনব্যাপী ব্যাপক তুষারঝড় হয়েছে। গত শনিবার বেলা তিনটা থেকে শুরু হয় এই ঝড়। গতকাল রোববারও চলে এই তুষারঝড়। এতে বুলগেরিয়ার এক নারী পর্যটক পাহাড়ের খাদে পড়ে মারা গেছেন।
অরুণাচল প্রদেশের পশ্চিম কামেং জেলার তেজপুর ও তাওয়াংয়ের মধ্যবর্তী অঞ্চল সেলা পাস এলাকায় এই তুষারঝড় শুরু হয়। ঝড়ের তাণ্ডবে পুরো এলাকা অন্ধকার হয়ে যায়। আটকে পড়ে বহু যানবাহন।
ভারতীয় সেনা বাহিনী এলাকায় আটকে পড়া পর্যটকদের উদ্ধারে শনিবার থেকেই কাজ শুরু করে। গতকাল পর্যন্ত সেনাবাহিনী ১২৭ জন পর্যটককে উদ্ধার করে। উদ্ধারকৃতদের সেনাবাহিনীর ক্যাম্পে চিকিৎসাসেবা দেওয়া হয়। উদ্ধারকারী পর্যটকদের মধ্যে জাপান, নিউজিল্যান্ড ও বুলগেরিয়ার পাঁচজন নাগরিক ছিলেন।
সংবাদমাধ্যমের খবরে জানানো হয়, বুলগেরিয়ার এক নারী পর্যটক পাহাড়ের খাদে পড়ে মারা গেছেন।
