
মিয়ানমারে গত অক্টোবরে দেশটির সীমান্তরক্ষী বাহিনীর ওপর হামলায় ‘নেতৃত্বদানকারী রোহিঙ্গা বিদ্রোহীদের’ সঙ্গে সৌদি আরব ও পাকিস্তানের যোগসূত্র রয়েছে বলে দাবি করেছে ইন্টারন্যাশনাল ক্রাইসিস গ্রুপ (আইসিজি)।
বিশ্বজুড়ে দ্বন্দ্ব-সংঘাত নিরসনে কাজ করা বেলজিয়ামভিত্তিক সংগঠন আইসিজি রোহিঙ্গা বিদ্রোহী গোষ্ঠীর কিছু সদস্যের বরাত দিয়ে গতকাল বৃহস্পতিবার এ দাবি করে। মিয়ানমারের রাখাইন রাজ্যের এক পুলিশ ফাঁড়িতে গত ৯ অক্টোবরের ওই হামলায় পুলিশের নয়জন সদস্য নিহত হন। এ ঘটনার জেরেই রাজ্যটিতে রোহিঙ্গা মুসলিমদের বিরুদ্ধে জ্বালাও-পোড়াও অভিযান চালিয়ে যাচ্ছে সে দেশের সেনাবাহিনী।
আইসিজি বলেছে, তারা রাখাইনে হারাকাহ আল-ইয়াকিন বা ফেইথ মুভমেন্ট নামে এক সংগঠনের চার ও মিয়ানমারের বাইরে আরও দুই সদস্যের সাক্ষাৎকার নিয়েছে। তাঁদের সঙ্গে যোগাযোগ রয়েছে এমন কিছু ব্যক্তির সঙ্গেও কথা বলা হয়েছে। আইসিজির ভাষ্য, তারা হারাকাহ আল-ইয়াকিনের নেতা হিসেবে আতাউল্লাহ নামের এক ব্যক্তিকে শনাক্ত করেছে। অনলাইনে পোস্ট করা নয়টি ভিডিও চিত্রে তাঁকে দেখা গেছে। পাকিস্তানে জন্মগ্রহণকারী আতাউল্লাহ রোহিঙ্গা অভিবাসী বাবার সঙ্গে শৈশবে সৌদি আরব চলে যান।
 
