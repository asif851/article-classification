
মিসরে প্রেসিডেন্ট নির্বাচনে সেনাপ্রধান জেনারেল আবদেল ফাতাহ আল-সিসি যে প্রার্থী হবেন, সে ঘোষণা পেতে আর মনে হয় খুব বেশি দেরি করতে হচ্ছে না। তিন দিনের মধ্যে দ্বিতীয় দফায় গত সোমবার মিসরের গণমাধ্যম জানিয়েছে, প্রেসিডেন্ট পদে প্রার্থী হওয়ার বিষয়ে জেনারেল সিসি মনস্থির করে ফেলেছেন।৫৯ বছর বয়সী জেনারেল সিসির নেতৃত্বে সেনাবাহিনী গত জুলাইয়ে মিসরে কয়েক দশকের মধ্যে নির্বাচিত প্রথম প্রেসিডেন্ট মোহাম্মদ মুরসিকে ক্ষমতাচ্যুত করে। এর পরই সেনা-সমর্থিত একটি বেসামরিক সরকার দেশ পরিচালনার দায়িত্ব নেয়। সেনা-সমর্থিত সরকারের পক্ষ থেকে বলা হচ্ছে, আগামী এপ্রিল নাগাদ প্রেসিডেন্ট নির্বাচন অনুষ্ঠিত হতে পারে। কিন্তু এখনো কোনো প্রার্থীর নাম শোনা যাচ্ছে না। এ অবস্থায় দেশটির মানুষ একরকম ধরেই নিয়েছে, জেনারেল সিসি প্রেসিডেন্ট প্রার্থী হচ্ছেন।কিন্তু সিসি প্রেসিডেন্ট হয়ে ক্ষমতা পাকাপোক্ত করে নিলে মিসরে বিভাজন আরও বাড়তে পারে বলে মনে করা হচ্ছে। কেননা, জনগণের একটা অংশ মনে করে, বর্তমান পরিস্থিতিতে দেশ পরিচালনার জন্য একজন শক্ত মানুষ প্রয়োজন। সিসিই হতে পারেন সেই ব্যক্তি। আবার ক্ষমতাচ্যুত প্রেসিডেন্ট মুরসির সমর্থকসহ একটি অংশ যে তাঁকে কোনোভাবেই মেনে নেবে না, সেটা পরিষ্কার।নাম প্রকাশ না করার শর্তে নিরাপত্তা বাহিনীর এক ঊর্ধ্বতন কর্মকর্তা বার্তা সংস্থা রয়টার্সকে বলেন, ‘জেনারেল সিসি সম্ভবত প্রেসিডেন্ট নির্বাচন করার ঘোষণা দিতে যাচ্ছেন। সম্প্রতি একটি বৈঠকে সেনাবাহিনী তাঁর প্রতি সমর্থন দিয়েছে। এ ছাড়া সম্প্রতি দেশটির সেনা-সমর্থিত কর্তৃপক্ষের একটি ইঙ্গিত থেকে সিসির ইচ্ছার বিষয়টি আরও পরিষ্কার হয়েছে। তারা জানিয়েছে, পার্লামেন্ট নির্বাচনের আগেই প্রেসিডেন্ট নির্বাচন অনুষ্ঠিত হবে।কুয়েতি একটি পত্রিকার সঙ্গে সর্বশেষ প্রকাশ্য এক মন্তব্যে প্রেসিডেন্ট নির্বাচনে প্রার্থিতার জানান দিয়েছিলেন সিসি। এক প্রশ্নের জবাবে তিনি পত্রিকাটিকে বলেছিলেন, দেখা যাক, পরিস্থিতি কী দাঁড়ায়। রয়টার্স।
