
রাবারের পর এবার প্লাস্টিকের সড়ক! উত্তর-পূর্ব ভারতের ত্রিপুরার পর চমক দেখাল মেঘালয়। প্লাস্টিকের বর্জ্যের সঙ্গে বিটুমিন মিশিয়ে এক কিলোমিটার সড়ক নির্মিত হলো পাহাড়ি রাজ্যটিতে।
বহু বছর আগেই ত্রিপুরায় রাবার দিয়ে সড়ক তৈরির কাজ শুরু হয়। বেশ কয়েক জায়গায় সাফল্যও পান ভারতীয় রাবার বোর্ডের প্রকৌশলীরা। এবার মেঘালয়ে প্লাস্টিক বর্জ্য সংগ্রহ করে বিশেষ পদ্ধতিতে বিটুমিন ব্যবহার করে সড়ক নির্মাণ করা হলো।
রাজ্যের পশ্চিম খাসি জেলার নংকাইনজেং গ্রামে নির্মিত হয়েছে এই সড়ক। জেলা প্রশাসনের দাবি, সাধারণ সড়কের তুলনায় ঢের মজবুত প্লাস্টিকের এই সড়ক।
জেলা প্রশাসক অরুণ কুমার কেমভাই সাংবাদিকদের জানান, এক কিলোমিটার সড়ক নির্মাণে ৩৩ লাখ রুপি খরচ হয়েছে। প্লাস্টিকের আবর্জনা লেগেছে ৪৭০ কেজি। জেলা সদর নংস্টেইনের পাশাপাশি রাজধানী শিলং থেকেও তাঁরা প্লাস্টিকের আবর্জনা সংগ্রহ করেন।  জেলা প্রশাসকের দাবি, বৃষ্টিপ্রধান মেঘালয়ের পরিবর্তিত আবহাওয়া পরিস্থিতিতেও এই সড়ক অনেক বেশি মজবুত। তাই তাঁরা প্লাস্টিকের বর্জ্য ব্যবহার করে আরও দুটি সড়ক নির্মাণ করতে যাচ্ছেন।
দক্ষিণ ভারতের তামিলনাড়ুর বিজ্ঞানী রাজাগোপালন বাসুদেবন এই পদ্ধতির আবিষ্কারক। মেঘালয়ে প্লাস্টিকের রাস্তা বানানোর কৌশলও তাঁরই মস্তিষ্কপ্রসূত।
উদ্ভাবনীশক্তির জন্য বাসুদেবন ইতিমধ্যে ভারতের অন্যতম সর্বোচ্চ বেসামরিক সম্মান পদ্মশ্রী লাভ করেছেন।
