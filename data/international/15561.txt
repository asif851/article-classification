
ভারতের কর্ণাটক রাজ্যের এক মন্ত্রীর মেয়ের বিয়েতে ৫০০ কোটি রুপি খরচের খবরে বেশ হইচই পড়েছিল। ওই বিয়েতে ভিআইপিদের জন্য ১০০ পদের খাবার এবং যাঁরা ভিআইপি নন, তাঁদের জন্য ছিল ৫০ পদের খাবার। এ বিয়ের খবরের পর মহারাষ্ট্রের আওরঙ্গবাদ জেলার এক ধনাঢ্য ব্যবসায়ী তাঁর ধন-সম্পদের বিপরীত ব্যবহার দেখালেন তাঁর মেয়ের বিয়েতে। তিনি মেয়ের বিয়ে উপলক্ষে গৃহহীন ৯০টি পরিবারকে ঘর বানিয়ে দিলেন।
ইন্ডিয়ান এক্সপ্রেসের খবরে বলা হয়েছে, মহারাষ্ট্রের আওরঙ্গবাদের ধনাঢ্য ব্যবসায়ী মনোজ মুনাত। তিনি অন্যান্য ধনাঢ্য ব্যক্তিদের মতো ব্যয়বহুল ও জৌলুশপূর্ণভাবে মেয়ে শ্রেয়ার বিয়ে দেননি। বিয়েতে খরচ কম করে ৯০ গৃহহীনকে মাথা গোঁজার ব্যবস্থা করে দিয়েছেন। স্থানীয় বিজেপি নেতার উৎসাহে ৭০ থেকে ৮০ লাখ টাকা ব্যয় করে তিনি গৃহহীন মানুষকে ঘর বানিয়ে দিয়েছেন।
মেয়ে শ্রেয়ারও বাবার মহতী এ কাজে পূর্ণ সমর্থন দিয়েছেন। এ নিয়ে বেশ খুশি শ্রেয়া। এএনআইয়ের সঙ্গে কথা বলার সময়ে শ্রেয়া বলেন, ‘বিয়েতে বাবার পক্ষ থেকে পাওয়া এটি আমার শ্রেষ্ঠ উপহার।’
গৃহহীন সাব আলী শেইখ মুনাতের কাছ থেকে একটি বাড়ি পেয়েছেন। ব্যাপক খুশি আলী শেখ বলেন, এখন মাথা গোঁজার ঠাঁই পেয়েছি। এখন বাড়িতে পানি ও বিদ্যুতের লাইনের আশায় আছি।’
