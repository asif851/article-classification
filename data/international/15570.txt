
কয়েক ধরনের ক্যানসারে ইউরোপে বহুসংখ্যক কিশোর ও তরুণ বয়সের মানুষ মারা যাচ্ছে। এর মধ্যে লিউকেমিয়ার মতো ব্লাড ক্যানসারের ক্ষেত্রে কিশোর ও তরুণদের মৃত্যুর হার শিশুদের তুলনায় বেশি। চিকিৎসাবিষয়ক প্রভাবশালী সাময়িকী ল্যানসেট-এর এক প্রতিবেদনে এ সতর্কতা উচ্চারণ করা হয়েছে।
ইউরোপের ২৭টি দেশের ক্যানসার আক্রান্ত ৫৭ হাজার শিশু এবং ৩ লাখ ১২ হাজার কিশোর ও তরুণের ওপর গবেষণাটি চালানো হয়। এতে দেখা যায়, শরীরে টিউমার ও ক্যানসারের ক্ষেত্রে চিকিৎসা করাতে দেরি হওয়ার কারণে কিশোর ও তরুণদের মৃত্যুর ঝুঁকি বাড়ে। তবে গবেষণায় এ-ও দেখা গেছে, ক্যানসার আক্রান্ত হওয়ার পর পাঁচ বছর পর্যন্ত বেঁচে থাকার হার শিশুদের তুলনায় কিশোর ও তরুণদের বেশি।
গবেষণা প্রতিবেদনে বলা হয়েছে, সার্বিকভাবে ক্যানসারে আক্রান্ত হওয়ার পর পাঁচ বছর পর্যন্ত বেঁচে থাকার হার কিশোর ও তরুণদের মধ্যে ৮২ শতাংশ। শিশুদের ক্ষেত্রে বেঁচে থাকার হার ৭৯ শতাংশ। তবে অ্যাকিউট লিম্ফয়েড লিউকেমিয়া ক্যানসারে আক্রান্ত কিশোর ও তরুণদের পাঁচ বছর বেঁচে থাকার হার ৫৬ শতাংশ। শিশুদের বাঁচার হার তাদের চেয়ে অনেকটাই বেশি— ৮৫ দশমিক ৮ শতাংশ। 
যুক্তরাজ্যের ‘ক্যানসার রিসার্চ ইউকে’ নামের গবেষণাপ্রতিষ্ঠান বলেছে, কিশোর ও তরুণদের মৃত্যুর ঝুঁকি বেশি হওয়ার সঠিক কারণ বের করা জরুরি। ইতালির মিলানের ক্যানসার চিকিৎসকেরা অবশ্য আশার কথা শুনিয়েছেন। তাঁরা বলেছেন, ক্যানসারের চিকিৎসার পর পাঁচ বছর পর্যন্ত বেঁচে থাকার হার বৃদ্ধি পাচ্ছে।
 
