
পদার্থবিজ্ঞানী অ্যালবার্ট আইনস্টাইনের বিখ্যাত আপেক্ষিকতা তত্ত্বের ১০০ বছর পূর্ণ হতে যাচ্ছে। সময় সম্পর্কে চিরাচরিত ধারণার তুলনায় তাঁর বৈপ্লবিক অনুমানটি ব্যতিক্রমী। আইনস্টাইনের এ তত্ত্বের ত্রুটি খুঁজে বের করার চেষ্টাও করেছেন অনেক বিজ্ঞানী।যুক্তরাষ্ট্রের ম্যাসাচুসেটস ইনস্টিটিউট অব টেকনোলজির (এমআইটি) বিজ্ঞান, প্রযুক্তি ও সামাজিক ইতিহাস বিভাগের অধ্যাপক ডেভিড কাইজার বলেন, ‘স্থান ও কালের মতো সবচেয়ে মৌলিক জিনিসগুলো নিয়ে আমাদের ধারণা বদলে দিয়েছেন আইনস্টাইন। ফলে মহাজগৎ সম্পর্কে আমাদের চোখ খুলে গেছে। কৃষ্ণগহ্বরের মতো আকর্ষণীয় জিনিসগুলো কীভাবে কাজ করে, সে সম্পর্কেও আমরা নতুন ধারণা পেয়েছি তাঁর কাছ থেকে।’জার্মানিতে জন্ম নেওয়া আইনস্টাইন জীবনের শেষ বছরগুলো যুক্তরাষ্ট্রের প্রিন্সটন বিশ্ববিদ্যালয়ে কাটিয়েছেন। আপেক্ষিকতার তত্ত্বটি তিনি প্রুশিয়ান একাডেমি অব সায়েন্সে ১৯১৫ সালের ২৫ নভেম্বর উপস্থাপন করেন। পরের বছরই এটি একটি বিজ্ঞান সাময়িকীতে প্রকাশিত হয়। ১৬৮৭ সালে স্যার আইজ্যাক নিউটন মহাবিশ্বের অভিকর্ষ নিয়ে যে সূত্র দিয়েছিলেন, তা থেকে বিজ্ঞানের বড় ধরনের উত্তরণ হিসেবে বিবেচিত আইনস্টাইনের তত্ত্বটি।তবে অত্যন্ত কঠিন একটা কাজ এখনো বাকি—সেটা হলো আপেক্ষিকতার সাধারণ তত্ত্বের সঙ্গে কোয়ান্টাম পদার্থবিদ্যার সামঞ্জস্য করা। সূত্র: এএফপি
