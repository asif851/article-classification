
যুক্তরাষ্ট্রের কেন্দ্রীয় গোয়েন্দা সংস্থার (সিআইএ) পরিচালক জন ব্রেনান বলেছেন, মধ্যপ্রাচ্যের সংকটপূর্ণ বিভিন্ন অঞ্চলে সামরিক সমাধান ‘অসম্ভব’। তিনি আরও মত দেন, সেখানকার কয়েকটি দেশে কার্যকর কেন্দ্রীয় সরকার কল্পনা করা কঠিন। খবর এএফপির।গত মঙ্গলবার ওয়াশিংটনে এক গোয়েন্দা সম্মেলনে জন ব্রেনান এ কথা বলেন। ওই সম্মেলনে নিরাপত্তা কর্মকর্তা ও গোয়েন্দা বিশেষজ্ঞরা অংশ নেন। একই মত ব্যক্ত করেন সম্মেলনে অংশ নেওয়া ফরাসি গোয়েন্দা সংস্থা জেনারেল ডিরেক্টরেট ফর এক্সটার্নাল সিকিউরিটির (ডিজিএসই) প্রধান বেরনা বাজুলেও।সম্মেলনে ব্রেনান বলেন, ‘আমি যখন লিবিয়া, সিরিয়া, ইরাক ও ইয়েমেনের দিকে তাকাই, তখন ওই দেশগুলোতে এমন কেন্দ্রীয় সরকারের কথা ভাবা কঠিন হয়, যে সরকার দেশগুলোর বিভিন্ন এলাকায় নিয়ন্ত্রণ ও কর্তৃত্ব প্রতিষ্ঠা করতে সক্ষম। এই দেশগুলোর কোনোটিতেই সামরিক সমাধান সম্ভব নয়।’আন্তর্জাতিক পরিমণ্ডলে গোয়েন্দাগিরি করা সিআইএর পরিচালক ব্রেনান বলেন, ‘সেখানে স্থিতিশীলতার জন্য প্রয়োজন উত্তেজনা কমিয়ে আনার সক্ষমতা, সহিংসতার মাত্রা হ্রাস করার প্রচেষ্টা এবং শান্তি স্থাপনে আগ্রহী পক্ষগুলোর একে অপরের মধ্যে বিশ্বাসের ভিত তৈরি করা।’ফরাসি গোয়েন্দা সংস্থা ডিজিএসইর প্রধান বেরনা বাজুলে বলেন, ‘যে মধ্যপ্রাচ্যকে আমরা চিনতাম, সেটি শেষ হয়ে গিয়েছে। এই অঞ্চলগুলো আবার সাবেক রূপে ফিরবে কি না, তা নিয়ে আমার সন্দেহ রয়েছে। আমরা দেখতে পাচ্ছি, সিরিয়া এরই মধ্যে বিভক্ত হয়ে পড়েছে। দেশটির সরকার ছোট একটি অংশ নিয়ন্ত্রণ করছে। উত্তর অংশ নিয়ন্ত্রণ করছে কুর্দিরা।ফরাসি গোয়েন্দা কর্মকর্তা আরও বলেন, দেশগুলোর যেকোনো একটি আগের অবস্থায় ফিরে যেতে পারবে, সে ব্যাপারে তিনি সন্দিহান। তবু আস্থা রাখেন অঞ্চলটি একদিন পুনরায় স্থিতিশীল হবে।’
