
‘প্লেবয়’ ম্যাগাজিনের প্রতিষ্ঠাতা হিউ হেফনার মারা গেছেন। মৃত্যুকালে তাঁর বয়স হয়েছিল ৯১ বছর।
আজ বৃহস্পতিবার হেফনারের পরিবার ও প্রকাশনা প্রতিষ্ঠান থেকে তাঁর মৃত্যুর তথ্য জানানো হয়।
প্লেবয় এন্টারপ্রাইজ জানায়, হেফনারের স্বাভাবিক মৃত্যু হয়েছে। তিনি তাঁর বাড়িতে মারা গেছেন।
মার্কিন নাগরিক হেফনার একাধারে আলোচিত ‘প্লেবয়’ ম্যাগাজিনের প্রতিষ্ঠাতা সম্পাদক ও প্রকাশক।
১৯৫৩ সালে নিজের বাড়ির রান্নাঘর থেকে ‘প্লেবয়’-এর প্রকাশনা শুরু করেছিলেন হেফনার। এরপর সেটি বিশ্বের সর্বাধিক বিক্রি হওয়া ‘মেনস’ ম্যাগাজিন হয়। প্রাপ্তবয়স্কদের এই ম্যাগাজিনটির মাসে ৭০ লাখ কপি বিক্রির রেকর্ড আছে।
হেফনারের ছেলে কুপার হেফনার বলেছেন, তাঁর বাবাকে অনেকেই মিস করবে।  আলোচনার পাশাপাশি হেফনারের ব্যক্তিগত জীবন নিয়ে অনেক বিতর্ক ছিল। ‘প্লেবয়’ ম্যাগাজিনের প্রচ্ছদ-কন্যাদের অনেকের সঙ্গেই বিবাহবন্ধনে আবদ্ধ হয়েছিলেন তিনি।
সমকামীদের অধিকার নিয়েও কাজ করেছেন হেফনার।
যুক্তরাষ্ট্রের বর্তমান প্রেসিডেন্ট ডোনাল্ড ট্রাম্প ১৯৯০ সালের মার্চে হেফনারের ‘প্লেবয়’ ম্যাগাজিনের প্রচ্ছদ-মুখ হয়েছিলেন।
