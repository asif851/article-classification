
যুক্তরাষ্ট্রের ফ্লোরিডা অঙ্গরাজ্যের একটি নার্সিং হোমে ৮ জন নিহত হয়েছেন। ঘূর্ণিঝড় ইরমার আঘাতে ওই নার্সিং হোমের বিদ্যুৎ বিচ্ছিন্ন হয়ে যায়। গতকাল বুধবার অন্তত ১১৫ জন বাসিন্দাকে ওই নার্সিং হোম থেকে উদ্ধার করে পুলিশ।
বিবিসি অনলাইনের প্রতিবেদনে বলা হয়, বিদ্যুৎ না থাকার পাশাপাশি ওই নার্সিং হোমের শীতাতপ নিয়ন্ত্রণ ব্যবস্থা ঘূর্ণিঝড়ের কারণে বিপর্যস্ত হয়ে গেছে।
ব্রোয়ার্ড কাউন্টির মেয়র বারবারা শারিফ জানান, নার্সিং হোমটিতে মৃত অবস্থায় তিনজনকে পাওয়া যায়। অন্য পাঁচজনের হাসপাতালে মৃত্যু হয়। মৃত ব্যক্তিদের বয়স ৭১ থেকে ৯৯ বছরের মধ্যে।
স্থানীয় পুলিশ প্রধান থমাস সানচেজ বলেন, পুনর্বাসন কেন্দ্রটি বন্ধ করে দেওয়া হয়েছে এবং পুলিশ এখানে কোনো অপরাধ সংঘটিত হয়েছে কিনা তা খতিয়ে দেখছে।
সানচেজ আরও বলেন, বিদ্যুৎ বিচ্ছিন্ন হওয়ার কারণে তাদের মৃত্যু হয়েছে বলে প্রাথমিকভাবে ধারণা করা হচ্ছে।
ফ্লোরিডার গভর্নর রিক স্কট জরুরি বিভাগের কর্মীদের ওই নার্সিং হোমটিতে আর কোনো বিপন্ন ব্যক্তি আছেন কি না তা দেখার নির্দেশ দিয়েছেন।
গত রোববার যুক্তরাষ্ট্রের ফ্লোরিডার মূল ভূখণ্ডে আঘাত হানে ঘূর্ণিঝড় ইরমা। ইরমার আঘাতে ফ্লোরিডা, জর্জিয়া ক্যারোলাইনা অঙ্গরাজ্যের প্রায় এক কোটি মানুষ বিদ্যুৎ বিচ্ছিন্ন আছে। ফ্লোরিডাতে আঘাত হানার আগে ক্যারিবিয়ান দ্বীপপুঞ্জ তাণ্ডব চালায় ঘূর্ণিঝড় ইরমা। ঝড়ে ক্যারিবীয় অঞ্চলে ৪০ জনের বেশি মানুষ নিহত হন।
