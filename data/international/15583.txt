
নব্বইয়ের দশকে আলজেরিয়ায় সাধারণ নির্বাচনে জয়ী হয় ইসলামপন্থীরা। কিন্তু সেনাবাহিনীর বাধায় ক্ষমতা পায়নি তারা। এর জেরে দেশটিতে প্রায় এক দশক ধরে চলে গৃহযুদ্ধ। প্রাণ হারায় অন্তত দুই লাখ মানুষ।সবচেয়ে জনবহুল আরব রাষ্ট্র মিসরের বর্তমান পরিস্থিতির সঙ্গে অনেকেই আলজেরিয়ার সেই সময়ের মিল খুঁজে পাচ্ছেন। পার্থক্য একটাই, মিসরে মোহাম্মদ মুরসি প্রেসিডেন্ট হিসেবে এক বছর দায়িত্ব পালন করেছেন।বিশ্লেষকদের অনেকে মনে করেন, মুরসির এই পরিণতির জন্য তাঁর নিজের এবং দল ফ্রিডম অ্যান্ড জাস্টিস পার্টিরও (এফজেপি) দায় আছে। এই এক বছরে কোনো ক্ষেত্রেই তিনি চোখে পড়ার মতো ইতিবাচক পরিবর্তন আনতে পারেননি। রাজনৈতিক দল এফজেপির মূল সংগঠন মুসলিম ব্রাদারহুড। দীর্ঘদিন নিষিদ্ধ থাকার পরও মিসরের প্রথম গণতান্ত্রিক নির্বাচনে তাদের সমর্থিত প্রার্থী মুরসিই প্রেসিডেন্ট নির্বাচিত হন। বলা হয়, দেশটিতে সবচেয়ে তৃণমূল পর্যায় পর্যন্ত সংগঠিত সংগঠন ব্র্রাদারহুডই। জনগণের সমর্থন নিয়ে ক্ষমতায় গিয়ে মাত্র এক বছরের মাথায় ক্ষমতাচ্যুত হওয়ার বিষয়টিকে অবশ্যই তারা সহজভাবে নেবে না। চরম বিশৃঙ্খল পরিস্থিতির সৃষ্টি হতে পারে। এ কারণেই সেই আলজেরিয়ার কথা উঠেছে। তার কিছু ইঙ্গিতও পাওয়া যাচ্ছে ব্রাদারহুডের নেতা-সমর্থকদের কথাবার্তায়।ব্রাদারহুডের সুপরিচিত নেতা মোহাম্মদ এল বেলতাগি বলেন, মিসরকে একটি বিশৃঙ্খল পরিস্থিতির দিকে ঠেলে দেওয়া হয়েছে। এর মাধ্যমে এই বার্তা প্রতিষ্ঠিত হবে যে ‘গায়ের জোরে’ সরকার পরিবর্তন সম্ভব। সামাজিক যোগাযোগের মাধ্যম ইউটিউবে দেওয়া এক ভিডিওচিত্রে মুরসির একজন সমর্থক সেনাপ্রধান আবদেল ফাত্তাহ আল-সিসিকে উদ্দেশ্য করে বলেন, ‘আপনারা অনেক নতুন মুজাহিদ তৈরি করেছেন, যাঁরা শহীদ হতে প্রস্তুত। এই মুজাহিদদের ১০ জনের মধ্যে একজনও যদি আত্মঘাতী হামলায় নিজেকে উড়িয়ে দেন, তার কারণ হবেন আপনিই।’মুরসিকে ক্ষমতাচ্যুত করার কয়েক ঘণ্টা আগে কায়রোয় তাঁর সমর্থনে অনুষ্ঠিত সমাবেশে অংশ নেন সরকারি কর্মচারী মোহাম্মদ নুফিল। তিনি বলেন, ‘আমি নিশ্চিত, মুরসিকে সরিয়ে দেওয়া হলে তাঁর সমর্থকেরা সহিংস হয়ে উঠবে। মিসরের পরিস্থিতি বর্তমানের সিরিয়া কিংবা নব্বইয়ের দশকের আলজেরিয়ার মতো হবে।’যুক্তরাজ্যের ডারহ্যাম বিশ্ববিদ্যালয়ের বিশ্লেষক খলিল আল-আনানি বলেন, বর্তমান পরিস্থিতিতে মিসরে সহিংসতা হবে। বিশেষ করে সিনাই উপত্যকা অঞ্চল তো হোসনি মোবারকের পতনের পর থেকেই অস্থিতিশীল রয়েছে। তবে ইসলামপন্থীদের বুঝতে হবে সহিংসতা কোনো সমাধান নয়।
