
ভারতের সুপ্রিম কোর্ট বলেছে, তামিল নাডু রাজ্যের মুখ্যমন্ত্রী জয়ললিতাকে কর ফাঁকির অভিযোগে বিচারের মুখোমুখি হতে হবে। শশী এন্টারপ্রাইজ নামের একটি প্রতিষ্ঠানের জন্য তিন বছর কোনো কর দেননি তিনি।শশী এন্টারপ্রাইজের ওই প্রতিষ্ঠানের যৌথ মালিকানায় ছিলেন জয়ললিতা। এর আরেকজন মালিক হলেন তাঁর দলেরই প্রভাবশালী রাজনীতিবিদ শশীকলা।সর্বোচ্চ আদালতের বিচারক কে এস রাধাকৃষ্ণ বিচারিক আদালতকে চার মাসে জয়ললিতার কর ফাঁকির মামলা শেষ করার নির্দেশ দিয়েছেন।তামিলনাডুর রাজনীতিবিদ শশীকলা ও জয়ললিতা গত শতাব্দীর নব্বইয়ের দশকের শুরুতেই শশী এন্টারপ্রাইজ প্রতিষ্ঠা করে। তবে এই প্রতিষ্ঠান ও এর মালিক—কারও পক্ষ থেকেই ১৯৯১-১৯৯৪ পর্যন্ত তিন বছর কর পরিশোধ করা হয়নি।জয়ললিতার পক্ষ থেকে জানানো হয়, অভিযোগে উল্লিখিত সময়কালে প্রতিষ্ঠানের কোনো আয় ছিল না। তাই কর ফাঁকির কোনো প্রশ্নই আসে না। তবে চেন্নাইয়ের আদালত তাঁর যুক্তি প্রত্যাখ্যান করেন। ফলে জয়ললিতা ও শশীকলাকে কাঠগড়ায় দাঁড়াতে হবে। আইএএনএস
