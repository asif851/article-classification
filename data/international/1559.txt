
ব্রাজিলের প্রেসিডেন্ট দিলমা রুসেফের চিফ অব স্টাফ হিসেবে সদ্য নিয়োগ পাওয়া সাবেক প্রেসিডেন্ট লুলা ডি সিলভার নিয়োগ ঠেকাতে দেশটির সুপ্রিম কোর্ট গত শুক্রবার নিষেধাজ্ঞা দিয়েছেন।ব্রাজিলের পার্লামেন্টের নিম্নকক্ষের অভিশংসন কমিটি দিলমার অপসারণের জন্য সুপারিশ করা হবে কি না, তা নিয়ে শুক্রবার প্রথম বৈঠক করে। এরপর সুপ্রিম কোর্টের একজন বিচারক প্রেসিডেন্ট দিলমার চিফ অব স্টাফ হিসেবে লুলার নিয়োগে আপত্তি তোলেন। আদালত লুলার বিরুদ্ধে একটি মামলা অধস্তন ফৌজদারি আদালতে পাঠিয়ে দেন। ধারণা করা হচ্ছিল, চিফ অব স্টাফ হলে সাবেক প্রেসিডেন্ট বিচারের মুখোমুখি হওয়া থেকে সাময়িকভাবে হলেও রেহাই পেতেন। আদালতের ওই উদ্যোগের আগে দেশের সবচেয়ে বড় শহর সাও পাওলোতে পায় ৯৫ হাজার সমর্থকের উদ্দেশে ভাষণ দেন লুলা ডি সিলভা।প্রবীণ রাজনীতিবিদ লুলার রাজনৈতিক দক্ষতা সরকারের সুরক্ষায় কাজে আসবে বলে উল্লেখ করে গত বুধবার দিলমা রুসেফ তাঁকে নিজের চিফ অব স্টাফ নিয়োগ দেন। এর কয়েক ঘণ্টা পরই লুলার বিরুদ্ধে পেট্রোবাস কেলেঙ্কারি তদন্তের প্রধান পুলিশকে নির্দেশ দেন রুসেফ ও লুলার কথোপকথনের একটি রেকর্ড প্রকাশ করতে। ওই কথোপকথনে ইঙ্গিত মেলে দুর্নীতি মামলায় লুলার গ্রেপ্তার হওয়া ঠেকাতেই দিলমা তাঁকে মন্ত্রিসভায় বসালেন।
