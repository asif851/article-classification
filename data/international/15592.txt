
উইকিলিকসের প্রতিষ্ঠাতা জুলিয়ান অ্যাসাঞ্জ বলেছেন, তিনটি সরকার ও মার্কিন প্রেসিডেন্ট নির্বাচন-সম্পর্কিত প্রায় ১০ লাখ নথি ফাঁস করতে চলেছে তাঁর প্রতিষ্ঠান। তবে এ তথ্য ফাঁসের লক্ষ্য ডেমোক্র্যাট প্রার্থী হিলারি ক্লিনটনকে ক্ষতিগ্রস্ত করা নয়।উইকিলিকস প্রতিষ্ঠার ১০ বছর পূর্তি উপলক্ষে গতকাল মঙ্গলবার জার্মানির বার্লিনে আয়োজিত সংবাদ সম্মেলনে ভিডিও কনফারেন্সের মাধ্যমে এ কথা জানান অ্যাসাঞ্জ। তবে কোন তিন দেশের সরকারের গোপন নথি উইকিলিকস ফাঁস করতে চলেছে, তা উল্লেখ করেননি তিনি।অ্যাসাঞ্জ বলেন, আসছে সপ্তাহ থেকেই নথিগুলো ফাঁস করা শুরু করবে তাঁর প্রতিষ্ঠান। শেষ হবে এ বছরের শেষ নাগাদ। এ সময় গত গ্রীষ্মে ডেমোক্রেটিক পার্টির কনভেনশনের আগেই এই দলের জাতীয় কমিটির নথি ফাঁস করার ঘটনায় হিলারির প্রচারশিবিরের মন্তব্যের সমালোচনা করেন অ্যাসাঞ্জ। তিনি বলেন, ডেমোক্র্যাট প্রার্থীর প্রচারশিবির থেকে ভুল তথ্য দেওয়া হয়েছে।হিলারির প্রচারশিবির বলেছে, উইকিলিকসের নথিগুলো ক্ষতিকর। এসব নথিতে ক্লিক করলে ডিভাইসে ক্ষতিকর সফটওয়্যার ঢুকে যেতে পারে। মার্কিন প্রেসিডেন্ট নির্বাচনে হিলারিকে ক্ষতিগ্রস্ত করতে উইকিলিকস তথ্য ফাঁস করতে চলেছে বলে যে অভিযোগ উঠেছে, সংবাদ সম্মেলনে তাও প্রত্যাখ্যান করেন অ্যাসাঞ্জ।উইকিলিকসের প্রতিষ্ঠাতা তাঁর প্রতিষ্ঠানের কার্যপদ্ধতিতে শিগগিরই সংস্কার আনা হবে বলেও ইঙ্গিত দেন। তিনি বলেন, সদস্য হওয়ার সুযোগ দিতে চলেছে উইকিলিকস। সেই সঙ্গে বেশ কয়েকটি নতুন বইও প্রকাশ করতে যাচ্ছে এই প্রতিষ্ঠান।অ্যাসাঞ্জ টানা কয়েক বছর ধরে লন্ডনে ইকুয়েডরের দূতাবাসে অবস্থান করছেন। গ্রেপ্তার-আতঙ্কে ২০১২ সালে তিনি ইকুয়েডর সরকারের কাছে আশ্রয় প্রার্থনা করেন। অ্যাসাঞ্জের আশঙ্কা, যুক্তরাজ্য তাঁকে গ্রেপ্তার করে সুইডেনে পাঠিয়ে দেবে, যেখানে ২০১০ সালে ধর্ষণের অভিযোগে মামলা রয়েছে। এ মামলাকে হয়রানিমূলক বলে আখ্যায়িত করেছেন উইকিলিকসের প্রতিষ্ঠাতা।
