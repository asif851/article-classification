
ফিলিস্তিনি সংগঠন হামাসকে ‘সন্ত্রাসী সংগঠনের’ তালিকা থেকে বাদ দিতে আদালতের দেওয়া আদেশের বিরুদ্ধে আপিল করবে ইউরোপীয় ইউনিয়ন (ইইউ)। ইইউর পররাষ্ট্রনীতিবিষয়ক প্রধান ফেডরিকা মোঘারিনি গতকাল সোমবার এ কথা জানিয়েছেন। খবর এএফপি ও রয়টার্সের।মোঘারিনি জানিয়েছেন, বেলজিয়ামের ব্রাসেলসে ২৮টি দেশের বৈঠকে পররাষ্ট্রমন্ত্রীরা সিদ্ধান্ত নিয়েছেন, ইউরোপীয় ইউনিয়নের জেনারেল কোর্টের গত ১৭ ডিসেম্বর দেওয়া ওই আদেশের বিরুদ্ধে আপিল করা হবে।ইইউর দ্বিতীয় সর্বোচ্চ আদালতের ওই আদেশে বলা হয়েছিল, আইনগত বিষয়গুলো ঠিকঠাক মূল্যায়ন না করেই হামাসকে ২০০১ সালে কালো তালিকাভুক্ত করে ইইউ। মূলত গণমাধ্যম ও ইন্টারনেট থেকে পাওয়া তথ্যের ভিত্তিতে ওই সিদ্ধান্ত নেওয়া হয়।হামাস ২০০৭ সাল থেকে ফিলিস্তিনি ভূখণ্ড গাজা উপত্যকার ক্ষমতায় রয়েছে। কয়েকটি কারণ দেখিয়ে তারা ইইউর কালো তালিকা থেকে নিজেদের নাম বাদ দিতে আবেদন করেছিল।
