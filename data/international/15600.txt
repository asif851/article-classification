
মার্কিন প্রেসিডেন্ট বারাক ওবামা আজ সোমবার থেকে ছয় দিনের ইউরোপ ও সৌদি আরব সফর শুরু করছেন। ক্রিমিয়া পরিস্থিতি নিয়ে মার্কিন মিত্রদের মধ্যে আস্থা বৃদ্ধি ও ইরানের পারমাণবিক কর্মসূচি প্রশ্নে মার্কিন অবস্থানের যৌক্তিকতা তুলে ধরাই তাঁর এই সফরের লক্ষ্য।গত কয়েক বছরের মধ্যে মার্কিন প্রেসিডেন্টের এটাই সবচেয়ে গুরুত্বপূর্ণ সফর বলে বিবেচনা করছেন বিশ্লেষকেরা। যুক্তরাষ্ট্র ও ইউরোপীয় ইউনিয়নের (ইইউ) কঠোর বিরোধিতা সত্ত্বেও রাশিয়া ইউক্রেনের স্বায়ত্তশাসিত অঞ্চল ক্রিমিয়াকে রুশ ফেডারেশনের অংশ করে নেওয়াতেই মার্কিন প্রেসিডেন্টের এই ইউরোপ সফর গুরুত্বপূর্ণ হয়ে উঠেছে।ওবামা তাঁর সফরের শুরুতে আজ বেলজিয়াম যাবেন। আগামী বৃহস্পতিবার পর্যন্ত ইউরোপ সফরে তিনি নেদারল্যান্ডস, ইতালি ও ভ্যাটিকান সিটিতে যাবেন। এই সফরে তিনি ব্রাসেলসে অনুষ্ঠেয় যুক্তরাষ্ট্র-ইইউ সম্মেলনে যোগ দেবেন। এই সম্মেলনে ক্রিমিয়ায় রুশ ‘আগ্রাসনের’ অভিযোগে মস্কোর বিরুদ্ধে আরও কঠোর ব্যবস্থা গ্রহণের সিদ্ধান্ত হতে পারে।ওবামা এই সফরে দ্য হেগে উন্নত দেশগুলোর সংগঠন জি-৮-এর নেতাদের সঙ্গেও বৈঠক করবেন। সেখানে সংগঠনে রাশিয়ার অবস্থান নিয়ে চূড়ান্ত সিদ্ধান্ত হতে পারে। ইউরোপ সফর শেষে সৌদি আরব যাবেন ওবামা। এএফপি।
