
যুদ্ধ, সহিংসতা কিংবা দারিদ্র্যের কারণে বিশ্বের প্রায় পাঁচ কোটি শিশু গৃহহারা হয়েছে। জাতিসংঘ শিশু তহবিল ইউনিসেফের তৈরি ‘আপরুটেড: দ্য গ্রোইং ক্রাইসিস ফর রিফিউজি অ্যান্ড মাইগ্রেন্ট চিল্ডেন’ শীর্ষক এক প্রতিবেদনে এ তথ্য তুলে ধরা হয়েছে। গতকাল বুধবার প্রতিবেদনটি প্রকাশ করে জাতিসংঘ।ইউনিসেফের নির্বাহী পরিচালক অ্যান্থনি লেক গতকাল এক বিবৃতিতে বলেন, ‘নৌকা ডুবে সাগরের তীরে পড়ে থাকা আয়নাল কুর্দির ছোট্ট নিথর দেহ কিংবা বোমায় ধসে পড়া ভবনের নিচ থেকে উদ্ধার করা শিশু ওমরান দাকনিশের মুখের এক একটি ছবি কখনোই ভোলা যায় না। এসব ছবি সারা বিশ্বকে শোকাহত করেছে।’অ্যান্থনি লেক বলেন, ‘এক একটি ছবি বিশ্বের লাখ লাখ শিশুর দুরবস্থার চিত্রকে তুলে ধরে। এসব ছবি এসব শিশুকে রক্ষা করতে আমাদের আরও সচেষ্ট হতে প্রণোদনা দেয়।’ইউনিসেফ বলছে, কেবল সহিংসতা ও যুদ্ধের কারণে বিশ্বের ২ কোটি ৮০ লাখ শিশু উদ্বাস্ত হয়ে পড়েছে। এর মধ্যে ১ কোটি শিশু শরণার্থীও রয়েছে। আরও ২ কোটি শিশু সংঘবদ্ধ সন্ত্রাস অথবা চরম দারিদ্র্যের কারণে তাদের ঘরবাড়ি ছাড়তে বাধ্য হয়েছে।প্রতিবেদনে বলা হয়, অন্তত ১০ লাখ আশ্রয়প্রত্যাশী শরণার্থী রয়েছে। শরণার্থী হিসেবে এদের মর্যাদাদানের বিষয়টি ঝুলে আছে। ১ কোটি ৭০ লাখ শিশু মানবিক সহায়তার অভাবে নিজ দেশেই উদ্বাস্তু হয়ে পড়েছে।ইউনিসেফ বলেছে, পরিবার-পরিজন ছাড়া একা একা সীমান্ত পাড়ি দেওয়া শিশুদের সংখ্যা দিন দিন বেড়ে চলেছে। গত বছর ১ লাখের বেশি শিশু উদ্বাস্তু হয়ে দেশ ছেড়েছে। ২০১৪ সালের তুলনায় এ সংখ্যা তিন গুণ বেশি। গত বছর ৪৫ শতাংশ শরণার্থী শিশুই এসেছে সিরিয়া ও আফগানিস্তান থেকে।
