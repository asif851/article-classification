
সৌদি আরবের সেনাপ্রধানকে বরখাস্ত করেছেন দেশটির বাদশাহ সালমান বিন আবদুল আজিজ আল সৌদ। সেনাপ্রধানের সঙ্গে আরও কয়েকজন শীর্ষ সেনা কর্মকর্তাকেও সরিয়ে দেওয়া হয়েছে।
বিবিসির খবরে বলা হয়, সোমবার গভীর রাতে কয়েকটি আদেশ জারির মাধ্যমে সেনাপ্রধানসহ শীর্ষ সেনা কর্মকর্তাদের বরখাস্ত করেন বাদশাহ সালমান। রাষ্ট্রীয় বার্তা সংস্থা সৌদি নিউজ এজেন্সিতে এসব খবর জানানো হলেও সামরিক কর্মকর্তাদের বরখাস্ত করার কোনো কারণ উল্লেখ করা হয়নি।
সৌদি নিউজ এজেন্সির বরাত দিয়ে বার্তা সংস্থা এএফপি জানায়, সৌদি সেনাপ্রধান আবদুল রহমান বিন সালেহ আল বানিয়ানকে সরিয়ে ফায়াদ আল রুয়ালিকে সেনাপ্রধান হিসেবে নিয়োগ দেওয়া হয়েছে। এ ছাড়া বিমানবাহিনী ও স্থলবাহিনীর প্রধানের পদেও পরিবর্তন আনা হয়েছে।
এ ছাড়া শ্রম ও সমাজ উন্নয়নবিষয়ক মন্ত্রণালয়ে এক নারীকে উপমন্ত্রী হিসেবে নিয়োগ দেওয়া হয়েছে। তাঁর নাম তামাদার বিনতে ইউসুফ আল রামাহ। দক্ষিণ–পশ্চিমাঞ্চলের আসির প্রদেশে ডেপুটি গভর্নর হিসেবে নিয়োগ দেওয়া হয়েছে প্রিন্স তুর্কি বিন তালালকে। প্রিন্স তুর্কি বিন তালালের ভাই বিলিয়নিয়ার প্রিন্স আলওয়ালেদ বিন তালালকে কিছুদিন আগে আরও কয়েকজন প্রিন্সের সঙ্গে বন্দী করা হয়। দুই মাস পর মুক্ত হন তিনি।
সৌদি নেতৃত্বাধীন জোট ইয়েমেনে প্রায় তিন বছর ধরে হুতি বিদ্রোহীদের বিরুদ্ধে যুদ্ধ চালিয়ে যাচ্ছে। সম্প্রতি সেখানে কিছুটা বেকায়দায় পড়েছে সৌদি জোট। এই পরিস্থিতিতে সেনাপ্রধানসহ শীর্ষ সেনা কর্মকর্তাদের বরখাস্ত করার সিদ্ধান্ত নিল সৌদি আরব। সঙ্গে আরও কিছু পদে নতুন নিয়োগ দেওয়া হলো।
সৌদিতে সাম্প্রতিক কালের অনেকগুলো বরখাস্তের পেছনে ক্রাউন প্রিন্স মোহাম্মদ বিন সালমানের হাত রয়েছে বলে ধারণা করা হয়। কয়েক মাস আগে দুর্নীতিবিরোধী অভিযানের নামে বেশ কয়েকজন প্রিন্স, মন্ত্রী ও ব্যবসায়ীকে বন্দী করা হয়েছিল ক্রাউন প্রিন্সের নির্দেশেই।
