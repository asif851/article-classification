
ভক্তরা অধীর হয়ে বসে আছেন হাসপাতালের বাইরে। ব্রিটিশ রাজ পরিবারের নতুন সুখবর শুনতে তাঁরা উদগ্রীব। রাজবধূ কেট মিডলটন দ্বিতীয় সন্তানের মা হতে যাচ্ছেন। তাই ভক্তদের এত উৎসাহ। এ ভালোবাসার প্রতিদান হিসেবে ভক্তদের জন্য কেক-পেস্ট্রি পাঠিয়েছেন ব্রিটিশ সিংহাসনের ভবিষ্যৎ উত্তরাধিকারী প্রিন্স উইলিয়াম ও তাঁর স্ত্রী কেট। এতে ভক্তরা খুব খুশি।
উইলিয়াম ও কেট মিডলটন দম্পতির দ্বিতীয় সন্তান শিগগিরই আসছে। কেটকে লন্ডনের একটি হাসপাতালে ভর্তি করা হয়েছে। ওই হাসপাতালের সামনে ইতিমধ্যে জড়ো হয়েছে রাজপরিবারের অনেক আগ্রহী ভক্ত।
বার্তা সংস্থা এএফপির খবরে জানানো হয়, কেক পাঠানোর খবর ছড়িয়ে পড়লে লন্ডনের সেন্ট মেরি হাসপাতাল সামনে গণমাধ্যম কর্মীরা জড়ো হচ্ছেন। সেখানে আইনশৃঙ্খলা রক্ষায় পুলিশের তৎপরতায় ছবি সামাজিক যোগাযোগ মাধ্যমে ছড়িয়ে পড়েছে।
রাজপরিবারের বেশ কিছু বিশ্বস্ত শুভাকাঙ্ক্ষী যুক্তরাজ্যের ইউনিয়ন জ্যাক পতাকা নিয়ে সমবেত হয়েছে। ওই হাসপাতালের সামনে এক সপ্তাহের ধরে তাঁরা তাঁবু খাটিয়ে ও বেঞ্চ পেতে বসেছেন। তাঁদেরই একজন ক্যাথি মার্টিন (৫০) বলেন, এতে বোঝা যায় ওই মানুষগুলো কতটা ভালো! কেকের প্যাকেট গোলাপি ফিতায় বাঁধা ছিল। এতে আভাস পাওয়া যাচ্ছে যে তাঁদের কোলে এবার কন্যা সন্তান আসছে।
