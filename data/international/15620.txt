
পাকিস্তানে আরেকটি নৃশংস হামলার পরিকল্পনা করছে জঙ্গিরা। গোয়েন্দারা এমন তথ্য পেয়েছেন বলে দাবি করেছেন দেশটির স্বরাষ্ট্রমন্ত্রী।স্বরাষ্ট্রমন্ত্রী চৌধুরী নিসার আলী খানের দাবি, ‘আমরা সারা দেশ থেকে গোয়েন্দা তথ্য পাচ্ছি। এতে দেখা গেছে, জঙ্গিরা আরেকটি নৃশংস ও অমানবিক পাল্টা-হামলার জন্য প্রস্তুতি নিচ্ছে।’ পেশোয়ারের আর্মি পাবলিক স্কুলে ১৬ ডিসেম্বর হামলা চালায় তালেবান। এতে ১৩২ জন স্কুলশিশুসহ ১৪১ জন নিহত হয়। ওই হামলায় জড়িত সন্দেহে বেশ কয়েকজনকে গ্রেপ্তার করেছে দেশটির নিরাপত্তা বাহিনী।গতকাল রোববার বিবিসি অনলাইনে প্রকাশিত প্রতিবেদনে জানানো হয়, গ্রেপ্তার হওয়া ব্যক্তিদের নাম-পরিচয় ও সংখ্যা প্রকাশ করেনি কর্তৃপক্ষ। স্বরাষ্ট্রমন্ত্রী চৌধুরী নিসার আলী খান দাবি করেছেন, গ্রেপ্তার হওয়া ব্যক্তিরা পেশোয়ারের হামলায় সহায়তা করেছেন। তাঁদের জিজ্ঞাসাবাদ করা হচ্ছে।পেশোয়ারের স্কুলে হামলার পর দেশটিতে জঙ্গিবিরোধী অভিযান জোরদার করেছে সরকার। ইতিমধ্যে কয়েকজন জঙ্গির মৃত্যুদণ্ড কার্যকর করা হয়েছে।
