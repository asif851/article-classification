
নরওয়ের অভিনেত্রী ও মডেল নাতাশিয়া মালথে অভিযোগ করেছেন, ২০০৮ সালে লন্ডনে একটি হোটেলের কক্ষে হলিউডের প্রযোজক হার্ভে ওয়েনস্টেইনের কাছে তিনি ধর্ষণের শিকার হয়েছিলেন।
ব্রিটিশ অনলাইন ইনডিপেনডেন্টের প্রতিবেদনে বলা হয়, গতকাল বুধবার যুক্তরাষ্ট্রের নিউইয়র্কে এক সংবাদ সম্মেলনে হার্ভে ওয়েনস্টেইনের বিরুদ্ধে নরওয়ের অভিনেত্রী নাতাশিয়া এ অভিযোগ করেন। তবে এ অভিযোগের বিষয়ে এখনো কোনো মন্তব্য করেননি হার্ভে ওয়েনস্টেইন।
হলিউডের প্রযোজক হার্ভে ওয়েনস্টেইনের বিরুদ্ধে সম্প্রতি যৌন হয়রানির অভিযোগ ওঠার পর সারা বিশ্বে ঘটে যাওয়া যৌন হয়রানির ঘটনাগুলো সামনে চলে আসছে। যেসব নারী ও পুরুষ যৌন হয়রানির শিকার হয়েছেন, তাঁরা সামাজিক যোগাযোগের মাধ্যমে হ্যাশট্যাগ ‘#মি টু’ দিয়ে সেই তিক্ত অভিজ্ঞতার কথা প্রকাশ করছেন। নারীরা হার্ভে ওয়েনস্টেইনের বিরুদ্ধে ধর্ষণসহ যৌন হয়রানির দুই ডজনের বেশি অভিযোগ করেছেন। অভিযোগকারীদের মধ্যে অ্যাঞ্জেলিনা জোলি, গিনেথ প্যালট্রো ও রোজ ম্যাকগোয়ানের মতো তারকারা রয়েছেন। যদিও হার্ভে সব অভিযোগ অস্বীকার করে বলেছেন, সম্মতি ছাড়া তিনি কারও সঙ্গে শারীরিক সম্পর্ক করেননি।
নাতাশিয়া অভিযোগ করে বলেন, ‘২০০৮ সালে লন্ডনে বাফটা অ্যাওয়ার্ডস প্রদান অনুষ্ঠানের আগে স্যান্ডারসন হোটেলের কক্ষে হার্ভে আমাকে ধর্ষণ করেছিলেন। আমি কোন হোটেলে উঠেছি তা জানার জন্য হার্ভে অনেক চাপ দিয়েছিলেন।’
নরওয়ের ৪৩ বছর বয়সী এই অভিনেত্রী বলেন, ‘২০০৮ সালের ১০ ফেব্রুয়ারি লন্ডনে পৌঁছে হোটেলের কক্ষে ঘুমাতে গিয়েছিলাম। কিন্তু দরজায় বেশ কয়েকবার কড়া নাড়ার শব্দে ঘুম ভেঙে যায়। দরজা খুলে দেখি আপত্তিকর অবস্থায় হার্ভে দাঁড়িয়ে আছেন। তিনি ঘরে ঢুকে আমাকে তাঁর পরবর্তী সিনেমায় চরিত্র দেওয়ার প্রলোভন দেখিয়ে শারীরিক সংসর্গ করার কথা বলেন।’ নাতাশিয়া বলেন, ‘হার্ভে যখন এসব করছিলেন, তখন আমি বিছানায় বসে ছিলাম। তিনি আমার সঙ্গে জোরজবরদস্তি করা শুরু করেন। একসময় ধর্ষণ করেন। এতে আমার কোনো সম্মতি ছিল না। আমি হতবাক হয়েছিলাম। এ ব্যাপারে কোনো সহযোগিতা আমি করিনি। চোখ বন্ধ করে জঘন্য ঘটনাটি শেষ হওয়ার অপেক্ষায় ছিলাম। একজন মৃত মানুষের মতোই শুয়ে ছিলাম।’  প্রতিবেদনে বলা হয়, এ ঘটনার পরদিন একটি সিনেমার স্ক্রিপ্ট হাতে পান নাতাশিয়া। হার্ভের প্রযোজনায় ওই ছবিতে ড্যানিয়েল ডে-লুইস, নিকোল কিডম্যান ও জুডি ডেঞ্চের অভিনয় করার কথা। স্ক্রিপ্ট হাতে পাওয়ার পরই নাতাশিয়া লস অ্যাঞ্জেলসে ফিরে যান।নাতাশিয়ার অভিযোগ, এরপর সিনেমা নিয়ে আলোচনার জন্য হার্ভে তাঁকে বেভারলি হিলস পেনিনসুলা হোটেলে দেখা করতে বলেন। হার্ভে আশ্বস্ত করেছিলেন, তাঁর সঙ্গে সহকারীও থাকবেন। কিন্তু সেখানে যাওয়ার পর আবারও হার্ভে আরও এক নারীকে সঙ্গে নিয়ে বিকৃত যৌনতার প্রস্তাব দেন। এ সময় নাতাশিয়া সেখান থেকে ফিরে যান।এ অভিনেত্রী আরও বলেন, ‘হলিউডে আরও ক্ষমতাধর ব্যক্তির কাছে যৌন হয়রানির শিকার হওয়ার তিক্ত অভিজ্ঞতা আমার হয়েছে। তবে হার্ভের সঙ্গে এ অভিজ্ঞতা সবচেয়ে জঘন্য ছিল।’নাতাশিয়ার আইনজীবী গ্লোরিয়া অলরেড বলেন, হার্ভের বিরুদ্ধে পুলিশের কাছে ধর্ষণের অভিযোগ করবেন কি না, নাতাশিয়া তা নিয়ে ভাবছেন।গার্ডিয়ানের এক প্রতিবেদনে বলা হয়, গত মঙ্গলবার হার্ভের সাবেক প্রযোজনা সহকারী মিমি হ্যালেই একই ধরনের অভিযোগ করেছেন। মিমির অভিযোগ, ২০০৬ সালে তাঁর বাড়িতেই হার্ভের কাছে তিনি যৌন নির্যাতনের শিকার হয়েছিলেন। তিনি বলেন, ‘আমি তাঁকে কয়েকবার না করেছিলাম। তারপরও তিনি জোর করে নির্যাতন করেন। তবে তিনি ধর্ষণ করতে পারেননি। আমি লজ্জায় কুঁকড়ে গিয়েছিলাম।’যৌনতার অভিযোগে ৬৫ বছর বয়সী হলিউডের প্রযোজক হার্ভে ওয়েনস্টেইনের বিরুদ্ধে লন্ডন, নিউইয়র্ক ও লস অ্যাঞ্জেলেসে তদন্ত শুরু হয়েছে। এ ছাড়া তাঁর দ্য ওয়েনস্টেইন কোম্পানির (টিডব্লিউসি) বিরুদ্ধে তদন্ত চলছে।
