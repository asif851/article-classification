
পার্লামেন্টে হাতাহাতি করায় দুই সাংসদকে এক সপ্তাহের জন্য সাময়িকভাবে বহিষ্কার করা হয়েছে। ঘটনাটি ঘটেছে শ্রীলঙ্কায়।
গণমাধ্যমের খবরে জানানো হয়, গতকাল বৃহস্পতিবার শ্রীলঙ্কার পার্লামেন্ট দুই সাংসদকে সাময়িকভাবে বহিষ্কার করেছে।
দুই সাংসদের বিরুদ্ধে অভিযোগ—চলতি সপ্তাহের শুরুর দিকে তাঁরা পার্লামেন্টে হাতাহাতি করেছেন। ওই ঘটনায় বেশ কয়েকজন আহত হয়েছেন।
সাময়িকভাবে বহিষ্কার হওয়া দুই সাংসদ হলেন শ্রীলঙ্কার ক্ষমতাসীন জোটের পালিথা থেওরাপ্পেরুমা ও বিরোধী দলের প্রসন্ন রানাওয়িরা।
দুই সাংসদকে সাময়িকভাবে বহিষ্কার করতে দেশটির পার্লামেন্ট একটি প্রস্তাবও পাস করেছে।
দেশটির সাবেক প্রেসিডেন্ট মাহিন্দা রাজাপক্ষের সামরিক নিরাপত্তা প্রত্যাহার নিয়ে গত মঙ্গলবার শ্রীলঙ্কার পার্লামেন্টে সরকার ও বিরোধী আইনপ্রণেতাদের মধ্যে তর্ক-বিতর্কের পর হাঙ্গামা বেধে যায়। এ ঘটনায় আহত এক আইনপ্রণেতাকে হাসপাতালে পর্যন্ত ভর্তি করতে হয়।
গত বছর প্রেসিডেন্ট নির্বাচনে রাজাপক্ষে হেরে যান। পরে তিনি বিরোধী আইনপ্রণেতা নির্বাচিত হন। বিরোধী সদস্যরা তাঁর সামরিক নিরাপত্তা পুনর্বহালের দাবি জানিয়ে আসছেন। তাঁদের যুক্তি, তামিল বিদ্রোহীদের হুমকির মধ্যে আছেন রাজাপক্ষে।
সরকার বলছে, আইনপ্রণেতাদের নিরাপত্তায় সেনাবাহিনী নয়, পুলিশ দেওয়ার সিদ্ধান্ত নিয়েছে দেশটির নিরাপত্তা পরিষদ।
সরকারের পক্ষ থেকে আর বলা হয়, রাজাপক্ষে চাইলে তাঁর নিরাপত্তায় পুলিশের সংখ্যা বাড়াতে রাজি সরকার।
