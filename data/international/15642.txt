
যুক্তরাষ্ট্রের কানেটিকাট অঙ্গরাজ্যে গত শুক্রবার সন্ধ্যায় দুটি ট্রেনের মুখোমুখি সংঘর্ষে ৬০ জন আহত হয়েছে। এর মধ্যে পাঁচজনের অবস্থা আশঙ্কাজনক।
মেট্রো নর্থ ট্রেন কর্তৃপক্ষ জানায়, শুক্রবার দিনের ব্যস্ত সময়ে তাদের একটি ট্রেন নিউইয়র্ক থেকে কানেটিকাটের নিউ হ্যাভেনে যাচ্ছিল। ব্রিজপোর্ট শহরে পৌঁছালে বিপরীত দিক থেকে আসা আরেকটি ট্রেনের সঙ্গে সংঘর্ষে এটি লাইনচ্যুত হয়।
কানেটিকাটের গভর্নর ড্যান ম্যালয় জানান, সংঘর্ষে একটি ট্রেনের সামনের অংশের ব্যাপক ক্ষতি হয়েছে।
গভর্নর ম্যালয় বলেন, সংঘর্ষের ঘটনাটি নিছকই দুর্ঘটনা। এর কারণ হিসেবে ভিন্ন কিছু ভাবা ঠিক হবে না।
নিউইয়র্কগামী ট্রেনের একজন যাত্রী বলেন, ‘ট্রেনে হঠাৎ বড় ধরনের একটা ঝাঁকুনি লাগে। এরপর আমরা ধোঁয়া দেখতে পাই।’
নিউইয়র্ক পোস্ট-এর খবরে বলা হয়েছে, মেরামতের আওতায় থাকা রেললাইনের একটি অংশে এ দুর্ঘটনা ঘটে। বিবিসি ও রয়টার্স।
