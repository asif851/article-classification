
ভারতের ভৌগোলিক ইতিহাসে নতুন অধ্যায় সূচিত হয়েছে। আজ সোমবার দেশটির ২৯তম রাজ্য হিসেবে আত্মপ্রকাশ করেছে ‘তেলেঙ্গানা’। রাজ্যের প্রথম মুখ্যমন্ত্রী হিসেবে আজই শপথ নিয়েছেন তেলেঙ্গানা রাষ্ট্র সমিতির (টিআরএস) প্রধান কে চন্দ্রশেখর রাও।
ভারতের অন্ধ্রপ্রদেশ ভেঙে গড়া হয়েছে এই রাজ্যটি। রাজ্যের জেলা ১০টি। রাজধানী হায়দরাবাদ। ভারতের স্বাধীনতা-পরবর্তী ইতিহাসে ভাষার ভিত্তিতে গঠন করা কোনো রাজ্য এই প্রথম ভাঙনের শিকার হলো।
আজ সকালে হায়দরাবাদের রাজভবনে তেলেঙ্গানা রাজ্যের প্রথম মুখ্যমন্ত্রী হিসেবে শপথ নেন টিআরএস নেতা কে চন্দ্রশেখর রাও।
অন্যদিকে অন্ধ্রপ্রদেশ ভেঙে গঠিত অপর রাজ্য সীমান্ধ্র পৃথক রাজ্যের মর্যাদা পাবে ৮ জুন। এই রাজ্যের নতুন মুখ্যমন্ত্রী হবেন তেলেগু দেশম পার্টির নেতা চন্দ্রবাবু নাইডু।
এবারের লোকসভা নির্বাচনের সঙ্গে নির্বাচন হয় অন্ধ্রপ্রদেশ ভেঙে গঠিত দুই রাজ্যেরও। তেলেঙ্গানা রাজ্যে ১১৯টি আসনের মধ্যে টিআরএস জয়ী হয় ৬৩টি আসনে।
১৯৫৬ সালে সাবেক এই তেলেঙ্গানা অঞ্চলের সঙ্গে বাকি অন্ধ্রর অংশ জুড়ে গঠন করা হয় অন্ধ্রপ্রদেশ। কিন্তু ওই সিদ্ধান্তের বিরুদ্ধে দীর্ঘদিন ধরে আন্দোলন চালিয়ে তেলেঙ্গানা আবার পৃথক রাজ্যের মর্যাদা পেল।
এই তেলেঙ্গানা রাজ্য গঠনের পর এখন ভারতের রাজ্যসংখ্যা হলো ২৯। এ ছাড়া ভারতে রয়েছে আরও সাতটি কেন্দ্রশাসিত অঞ্চল।
