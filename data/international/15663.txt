
রুশ পররাষ্ট্রমন্ত্রী সারগেই লাভরভের সঙ্গে সিরিয়াকে নিরস্ত্র করার সম্ভাব্য দিকগুলো নিয়ে আলোচনার জন্য যুক্তরাষ্ট্রের পররাষ্ট্রমন্ত্রী জন কেরি আজ বৃহস্পতিবার সুইজারল্যান্ডের জেনেভায় পৌঁছেছেন। রয়টার্স বলছে, সিরিয়াতে প্রায় আড়াই বছর ধরে চলা গৃহযুদ্ধের অবসানে এবং দেশটিতে সম্ভাব্য মার্কিন হামলা বন্ধে রাশিয়া যে প্রস্তাব দিয়েছে, সেটি নিয়ে বিস্তারিত আলোচনার জন্য জন কেরি জেনেভায় গেছেন।কেরি ও লাভরভের বৈঠক শুরুর আগ মুহূর্তে এক মার্কিন কর্মকর্তা রয়টার্সকে বলেন, কেরির মূল লক্ষ্য হলো, কোনো চুক্তিতে পৌঁছানোর আগে এটা নিশ্চিত করা যে সিরিয়া তার রাসায়নিক অস্ত্রভান্ডারের নিয়ন্ত্রণ আন্তর্জাতিক সম্প্রদায়ের কাছে তুলে দিতে চায় এবং এ কাজে দেশটি নিষ্ঠাবান।আরেক মার্কিন কর্মকর্তা বলেন, ওয়াশিংটন প্রথমত চাইছে বাশার আল-আসাদের সরকার খুব দ্রুত তার রাসায়নিক অস্ত্রভান্ডারের কথা স্বীকার করুক এবং তা জনসম্মুখে ঘোষণা করুক। এর ফলে ওই সব অস্ত্র পরিদর্শন ও নিষ্ক্রিয় করার পথ সুগম হবে।গত ২১ আগস্ট সিরিয়ায় প্রায় এক হাজার মানুষের মৃত্যুর জন্য রাসায়নিক অস্ত্রের প্রয়োগকে সন্দেহ করা হচ্ছে। যুক্তরাষ্ট্র ও বিদ্রোহীরা দাবি করছে, ওই রাসায়নিক হামলা সরকার চালিয়েছে। তাই আসাদের সরকারকে উচিত শিক্ষা দিতে সে দেশে সামরিক হামলা চালাতে চায় যুক্তরাষ্ট্র। যুক্তরাষ্ট্রের সম্ভাব্য হামলা ঠেকাতে রাশিয়ার প্রস্তাবে সিরিয়া সম্মত হয়েছে।
রুশ-মার্কিন বৈঠক শুরুর আগে এক সংবাদ সম্মেলনে মার্কিন কর্মকর্তারা বলেন, তাঁরা কার্যত বুঝতে চান রুশ প্রস্তাবের ‘বাস্তব ভিত্তি আছে’।
রুশ-মার্কিন প্রতিনিধিদল এ নিয়ে কমপক্ষে দুদিন আলোচনা করবে বলে জানা গেছে।
