
চীনের প্রধানমন্ত্রী লি কেকিয়াং গতকাল রোববার ভারতে পৌঁছেছেন। এই সফরে তিনি দুই দেশের মধ্যে অমীমাংসিত সীমান্ত ইস্যু ও বাণিজ্য ভারসাম্যসহ বিভিন্ন বিষয় নিয়ে আলোচনা করবেন। প্রধানমন্ত্রী হওয়ার পর প্রথম বিদেশ সফর হিসেবে ভারতকেই বেছে নিয়েছেন কেকিয়াং। চীনের পররাষ্ট্র মন্ত্রণালয় সূত্রে জানা গেছে, প্রধানমন্ত্রী কেকিয়াংয়ের সঙ্গে একটি বড় আকারের প্রতিনিধিদলও রয়েছে। আজ সোমবার কেকিয়াংয়ের ভারতের প্রধানমন্ত্রী মনমোহন সিংসহ তাঁর সরকারের শীর্ষ পর্যায়ের নেতা ও দেশটির প্রধান বিরোধী দল ভারতীয় জনতা পার্টির (বিজেপি) নেতাদের সঙ্গে বৈঠক করার কথা রয়েছে। ভারতের ক্ষমতাসীন জোট সংযুক্ত প্রগতিশীল মোর্চার (ইউপিএ) চেয়ারপারসন ও কংগ্রেস নেত্রী সোনিয়া গান্ধীর সঙ্গেও পৃথক বৈঠক করার কথা রয়েছে চীনের প্রধানমন্ত্রীর। নয়াদিল্লিতে নেতাদের সঙ্গে বৈঠকের পর কাল মঙ্গলবার ভারতের বাণিজ্যিক নগর মুম্বাইয়ে যাবেন কেকিয়াং। সেখানে ভারতের ব্যবসায়ী নেতাদের সঙ্গে বৈঠক করবেন তিনি। ভারত সফর শেষে পাকিস্তান হয়ে সুইজারল্যান্ড ও পরে জার্মানি সফরে যাওয়ার কথা রয়েছে চীনের প্রধানমন্ত্রী কেকিয়াংয়ের। এ সফরে নিরাপত্তা ও অর্থনৈতিক ইস্যুগুলোই প্রাধান্য পাবে বলে জানা গেছে।
বিদ্যুৎ খাতের দুটি বড় প্রতিষ্ঠানের প্রধান কর্মকর্তারা কেকিয়াঙের সফরসঙ্গীহিসেবে রয়েছেন। ভারতের বিদ্যুৎ খাতে আরও বেশি সরঞ্জাম বিক্রির চেষ্টা করছে চীন। চীনের ওপর নির্ভরশীলতা বেড়ে যাওয়ার ভয়সত্ত্বেও ভারত দৃশ্যত এতে আগ্রহী।
বিশেষ করে অমীমাংসিত সীমান্ত নিয়ে ভারত ও চীনের মধ্যে ব্যাপক দ্বন্দ্ব রয়েছে। এর জেরে ১৯৬২ সালে দুই দেশের মধ্যে যুদ্ধও হয়। এরপর ১৫ দফা আলোচনার পরও সীমান্ত-সমস্যা অমীমাংসিতই থেকে গেছে।
ভারত ও চীনের মধ্যে গত বছর দুই হাজার ৯০০ কোটি ডলারের বাণিজ্য হয়েছে। বেইজিংয়ের সঙ্গে দিন দিন বাণিজ্য-ঘাটতি বেড়েই চলেছে নয়াদিল্লির। এএফপি।
