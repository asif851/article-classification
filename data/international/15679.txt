
মার্কিন জাতীয় নিরাপত্তা সংস্থার (এনএসএ) নজরদারি নিয়ন্ত্রণে পরিকল্পনা ঘোষণা করতে যাচ্ছেন প্রেসিডেন্ট বারাক ওবামা। দেশটির গোয়েন্দা সংস্থাগুলোর ওপর জনগণের আস্থা ফেরানোর উদ্যোগের অংশ হিসেবে এ ঘোষণা দিতে যাচ্ছেন তিনি।এনএসএর সাবেক চুক্তিভিত্তিক কর্মী এডওয়ার্ড স্নোডেন মার্কিন নজরদারির খবর ফাঁস করলে দেশের গোয়েন্দা সংস্থাগুলোর ওপর জনগণের আস্থা মারাত্মক ধাক্কা খায়। বিভিন্ন রাষ্ট্রের সঙ্গে যুক্তরাষ্ট্রের সম্পর্ক তিক্ত হয়ে ওঠা ছাড়াও দেশের অভ্যন্তরে জনগণের ব্যক্তিগত গোপনীয়তা ব্যাপকভাবে লঙ্ঘন করা হচ্ছে বলে অভিযোগ ওঠে। মূলত এই অভিযোগ আমলে নিয়ে ওবামা প্রশাসন জনগণের আস্থা ফেরানোর উদ্যোগ নেয়। গতকাল শুক্রবারই প্রেসিডেন্ট ওবামার নজরদারি নিয়ন্ত্রণ-সংক্রান্ত পরিকল্পনা ঘোষণা করার কথা ছিল। তাঁর ওই ঘোষণায় গোপন আদালতে জনগণের পক্ষে কথা বলার জন্য পাবলিক অ্যাডভোকেট পদ সৃষ্টি করার কথা উল্লেখ থাকতে পারে। মার্কিন গোয়েন্দা সংস্থাগুলো গোপন আদালতের অনুমোদন নিয়ে নজরদারি কার্যক্রম পরিচালনা করে থাকে।এর আগে গত ডিসেম্বরে পাঁচ সদস্যের পর্যালোচনা প্যানেল নজরদারি কার্যক্রম ফাঁস ও স্নোডেনের কর্মকাণ্ড নিয়ে একটি প্রতিবেদন জমা দেয় প্রেসিডেন্ট ওবামার কাছে। ওই প্রতিবেদনে ফরেন ইন্টেলিজেন্স সার্ভেল্যান্স কোর্টের (এফআইএসসি) জন্য পাবলিক অ্যাডভোকেট পদ সৃষ্টিসহ বেশ কিছু সুপারিশ করা হয়। ওবামা তাঁর ঘোষণায় এই পদের পাশাপাশি বিদেশিদের ব্যক্তিগত গোপনীয়তা আরও সুরক্ষিত করতে প্রশাসনের নেওয়া পদক্ষেপের কথাও উল্লেখ করতে পারেন।ওবামার ওই বক্তব্যের আগে এ বিষয়ে সতর্ক মন্তব্য করছে নাগরিক সংগঠন ও ব্যক্তিগত গোপনীয়তা রক্ষা নিশ্চিত করতে আন্দোলন করা সংগঠনগুলো।হোয়াইট হাউসের মুখপাত্র জে কার্নি গত বৃহস্পতিবার জানান, নজরদারি কার্যক্রমকে আরও জবাবদিহিমূলক করতে জনগণের আস্থা ফেরানোর মতো নীতি ঘোষণা করবেন প্রেসিডেন্ট বারাক ওবামা। বিবিসি ও এএফপি।
