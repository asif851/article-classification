
কার্বন নিঃসরণের হার কমানোর লক্ষ্যে বিভিন্ন প্রচেষ্টা সত্ত্বেও বৈশ্বিক তাপমাত্রা প্রায় তিন ডিগ্রি সেলসিয়াস পর্যন্ত বাড়বে। ইউরোপীয় কমিশনের যৌথ গবেষণা কেন্দ্রের (জেআরসি) বিশেষজ্ঞরা এ কথা বলেছেন। জেআরসি বলছে, আগামী ডিসেম্বরে প্যারিসে অনুষ্ঠেয় জাতিসংঘ জলবায়ু সম্মেলনের জন্য ১৫৫টি দেশ যে অঙ্গীকারপত্র পেশ করেছে, তা বাস্তবায়িত হলেও বৈশ্বিক তাপমাত্রা তিন ডিগ্রি সেলসিয়াস পর্যন্ত বৃদ্ধির আশঙ্কা রয়েছে। ২০৩০ সালের কিছু আগেই বৈশ্বিক কার্বন নিঃসরণ ২০১০ সালের চেয়ে প্রায় ১৭ শতাংশ বেশি হওয়ার আশঙ্কা রয়েছে। অঙ্গীকার করা ওই ১৫৫টি দেশ বৈশ্বিক কার্বন নিঃসরণের প্রায় ৯০ শতাংশের জন্য দায়ী। বৈশ্বিক তাপমাত্রা বৃদ্ধি দুই ডিগ্রি সেলসিয়াসের নিচে রাখার জন্য বর্তমানে বিভিন্ন উদ্যোগ নেওয়া হয়েছে। পিটিআই
