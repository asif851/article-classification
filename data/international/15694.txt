
পাকিস্তানের সুপ্রিম কোর্ট আইনশৃঙ্খলা ও নিরাপত্তা বাহিনীগুলো ধরে নিয়ে যাওয়ার পর নিখোঁজ হওয়া ব্যক্তিদের উদ্ধারে সরকারি পরিকল্পনা তলব করেছেন। আগামী ১ জুলাই সরকারের পক্ষ থেকে এই পরিকল্পনা আদালতে জমা দেওয়া হবে বলে আশা করা হচ্ছে। অ্যাটর্নি জেনারেল মুনির এ মালিক এ বিষয়ে একটি সমন্বিত পরিকল্পনা সুপ্রিম কোর্টে জমা দেবেন বলে মনে করা হচ্ছে। এই পরিকল্পনার আওতায় নিখোঁজ অথবা গুম হওয়া ব্যক্তির বিষয়ে দেওয়া আদালতের আদেশের বাস্তবায়ন নিশ্চিত করতে অ্যাটর্নি জেনারেলের কার্যালয়ে একটি বিশেষ সেল গঠন করা হতে পারে। গুমের ঘটনায় আইন প্রয়োগকারী সংস্থার কর্মকর্তাদের বিরুদ্ধে মামলা না হওয়ায় সম্প্রতি সুপ্রিম কোর্ট অসন্তোষ প্রকাশ করেন। বিচারপতি জাওয়াদ এস খাজা বলেন, জোর করে ধরে নেওয়ার পর নিখোঁজ হওয়া ব্যক্তিদের বিষয়ে তদন্ত করতে গঠিত কমিশন অব এনকোয়্যারি অন এনফোর্সড ডিজ-অ্যাপিয়ারেন্সেসের (সিআইইডি) সুপারিশমালা যদি সরকার বাস্তবায়ন করতে না চায় তাহলে এই কমিশন ভেঙে দেওয়া উচিত।  ডন ও এএফপি।
