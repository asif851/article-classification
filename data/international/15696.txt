
ইন্দোনেশিয়ার সুমাত্রা দ্বীপে দাবানলের কারণে সৃষ্ট ধোঁয়াশায় সিঙ্গাপুরে বায়ুদূষণের মাত্রা ভয়াবহ পর্যায়ে উঠেছে। গতকাল শুক্রবার ক্ষুদ্র দেশটিতে তৃতীয় দিনের মতো বায়ুদূষণের নতুন রেকর্ড সৃষ্টি হয়।
ব্যাপক বায়ুদূষণের কারণে অসুস্থ ও প্রবীণদের প্রাণহানির আশঙ্কা করা হচ্ছে। গতকাল সিঙ্গাপুরে স্থানীয় সময় ১২টার দিকে দূষণ মান সূচক (পিএসআই) ৪০১-এ পৌঁছায়। এ মাত্রা নগর রাষ্ট্রটির ইতিহাসে সর্বোচ্চ। এর আগের দিন পিএসআই ছিল ৩৭১। গত বুধবার ছিল ৩২১। ধোঁয়াশার কারণে সিঙ্গাপুরে জনজীবন বিপর্যস্ত হয়ে পড়েছে। সেখানকার অর্থনৈতিক কার্যক্রমও ক্ষতিগ্রস্ত হচ্ছে। ধোঁয়াশা ক্রমে প্রতিবেশী দেশ মালয়েশিয়াতেও ছড়িয়ে পড়ছে। দেশটির দক্ষিণাঞ্চলে আরও ১০০টি শিক্ষাপ্রতিষ্ঠান বন্ধ ঘোষণা করা হয়েছে। সিঙ্গাপুর সরকার জরুরি প্রয়োজন ছাড়া নাগরিকদের ঘরের বাইরে না যাওয়ার পরামর্শ দিয়েছে। ধোঁয়াশা থেকে নিজেদের রক্ষা করতে সিঙ্গাপুরের বাসিন্দারা মুখে বিশেষ ধরনের মুখোশ পরছেন। ইতিমধ্যে অনেক দোকানে মুখোশের মজুত শেষ হয়ে গেছে। পরিস্থিতি এতটাই খারাপ যে সিঙ্গাপুরের প্রধান মুফতি জুমার নামাজ মসজিদে না পড়ে ঘরে বা অন্যকোথাও পড়ার পরামর্শদেন। ধোঁয়াশার কারণে সিঙ্গাপুরের চাঙ্গি বিমানবন্দর ও ইন্দোনেশিয়ার রিয়াও প্রদেশে বিমান ওঠানামায় বিলম্ব হচ্ছে। দাবানলের কারণে সৃষ্ট ধোঁয়াশা নিয়ে প্রতিবেশী ইন্দোনেশিয়ার সঙ্গে সিঙ্গাপুরের উত্তেজনা দেখা দিয়েছে। এদিকে ইন্দোনেশিয়া দাবানল নিয়ন্ত্রণে কৃত্রিম বৃষ্টিপাতে সহায়ক সরঞ্জাম ও হেলিকপ্টার ব্যবহারের প্রস্তুতি নিচ্ছে। বিবিসি।
