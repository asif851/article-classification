
মিসরের সাবেক সেনাপ্রধান ও আসন্ন প্রেসিডেন্ট নির্বাচনে শীর্ষস্থানীয় প্রার্থী আবদেল ফাত্তাহ আল-সিসি গত সোমবার বলেছেন, পদচ্যুত মোহাম্মদ মুরসির সমর্থক মুসলিম ব্রাদারহুড আন্দোলন মিসরে ‘শেষ’ হয়েছে৷ তিনি প্রেসিডেন্ট নির্বাচিত হলে ব্রাদারহুড আর ফিরে আসবে না৷সিসির নেতৃত্বে সেনাবাহিনী গত জুলাইয়ে মিসরের প্রথম নির্বাচিত প্রেসিডেন্ট মোহাম্মদ মুরসিকে উৎখাত করে৷ এরপর মুসলিম ব্রাদারহুড নিষিদ্ধ হয় এবং সংগঠনটির নেতা-কর্মীদের ব্যাপক হারে গ্রেপ্তার করা হয়৷ এ ছাড়া সরকারবিরোধী এক বিক্ষোভে নিরাপত্তা বাহিনীর অভিযানে অন্তত ১৪০০ মানুষ নিহত হয়৷ এদের অধিকাংশই ছিলেন মুরসির সমর্থক৷ সিসি প্রেসিডেন্ট পদপ্রার্থী হওয়ার পর প্রথম টেলিভিশন সাক্ষাৎকারে সোমবার বলেন, তিনি ব্রাদারহুডের আন্দোলন শেষ করেননি, মিসরের জনগণই তা করেছে৷ তারা ব্রাদারহুডের আদর্শ প্রত্যাখ্যান করেছে৷সিসির এই ঘোষণায় মিসরের শাসকদের সঙ্গে কালো তালিকাভুক্ত ব্রাদারহুডের সমঝোতার সম্ভাবনা বাতিল হয়ে গেল৷ দীর্ঘদিনের স্বৈরশাসক হোসনি মোবারককে ২০১১ সালে উৎখাতের পর প্রেসিডেন্ট নির্বাচনে মুসলিম ব্রাদারহুড-সমর্থিত মোহাম্মদ মুরসি জয়ী হন৷ তবে বেশি দিন ক্ষমতায় থাকতে পারেননি তিনি৷ তাঁকে পদচ্যুত করে সেনা-সমর্থিত সরকার ক্ষমতা দখল করে এবং ব্রাদারহুডকে ‘সন্ত্রাসী সংগঠন’ আখ্যা দেয়৷ মুরসি ছাড়া মিসরে যাঁরাই প্রেসিডেন্ট হয়েছেন, সবাই সেনাবাহিনী েথকে এসেছিলেন৷ সিসি দাবি করেন, তিনি সেনাবাহিনী থেকে প্রার্থী হননি৷নির্বাচনে সিসির একমাত্র প্রতিদ্বন্দ্বী হামদিন সাবাহি উদ্বেগ প্রকাশ করে বলেন, মিসর ফের মোবারক যুগের স্বৈরশাসনে ফিরে যেতে পারে৷ এএফপি৷
