
তাইওয়ান ও বিরোধপূর্ণ দক্ষিণ চীন সাগর নিয়ে বেইজিং ও ওয়াশিংটনের মধ্যে উত্তেজনার মধ্যেই পীতসাগরে মহড়া দিল চীনের একমাত্র বিমানবাহী রণতরি লিয়াওনিং।চীনা সশস্ত্র বাহিনীর কর্মকর্তাদের বরাতে দেশটির বার্তা সংস্থা সিনহুয়ার প্রতিবেদনে বলা হয়েছে, গত শুক্রবার পীতসাগরে পরীক্ষামূলক অভিযানে ছিল লিয়াওনিং রণতরি। এতে ডেস্ট্রয়ার ও কয়েকটি যুদ্ধবিমান অংশ নেয়। এর মধ্যে ছিল চীনের তৈরি যুদ্ধবিমান জে-১৫ ও হেলিকপ্টার।চীনা সামরিক কর্মকর্তারা বলছেন, জে-১৫ বিমান দিয়ে আকাশে লড়াই ও অন্য যুদ্ধবিমানে জ্বালানি সরবরাহের মহড়া দেওয়া হয়।চীনের সেনাবাহিনী পিপলস লিবারেশন আর্মির (পিএলএ) নৌ-কমান্ডার উ সেঙ্গলি মহড়াটি পরিচালনা করেন। তিনি বলেন, নৌপথে সামরিক সক্ষমতা বাড়ানো এবং অন্য যুদ্ধপদ্ধতিরগুলোর মধ্যে সমন্বয়ের জন্য এ মহড়া পরিচালনা করা হয়েছে।নির্মাণ কার্যক্রম সম্পন্ন হওয়ার পর ২০১২ সাল থেকে বিভিন্ন মহড়া ও প্রশিক্ষণে অংশ নিচ্ছে লিয়াওনিং রণতরি। পীতসাগরের এ মহড়ার আগে বোহাই সাগর এবং চীন ও কোরীয় উপদ্বীপের জলসীমায় মহড়াদিয়েছিল এটি।তাইওয়ানের নেতার সঙ্গে যুক্তরাষ্ট্রের প্রেসিডেন্ট নির্বাচনে বিজয়ী ডোনাল্ড ট্রাম্পের ফোনালাপ, চীন সম্পর্কে ট্রাম্পের ‘বিদ্বেষপূর্ণ’ টুইট এবং যুক্তরাষ্ট্রের সামুদ্রিক ড্রোন চীনে জব্দ হওয়ার মতো ঘটনাগুলোর মধ্যেই এ মহড়ার ঘোষণা এল এশিয়ার পরাশক্তি দেশটির কাছ থেকে।এখন পর্যন্ত মহড়ায় সীমাবদ্ধ থাকলেও ভবিষ্যতে বিরোধপূর্ণ দক্ষিণ চীন সাগরে লিয়াওনিং রণতরিকে মোতায়েন করা হতে পারে বলে ধারণা করা হচ্ছে।
