
বিশ্বজুড়ে অনলাইনে পণ্য বিক্রয়কারী বৃহত্তম প্রতিষ্ঠান আমাজন এবার গ্রাহকদের কাছে পণ্য পৌঁছে দিতে চালকবিহীন বিমান (ড্রোন) ব্যবহারের পরিকল্পনা করেছে। প্রতিষ্ঠানটির প্রধান নির্বাহী জেফ বেজোস গত রোববার বলেন, ব্যাপারটি বিজ্ঞান কল্পকাহিনির মতো মনে হলেও বাস্তব।বেজোস বলেন, আমাজনের উদ্যোগে অক্টোকপ্টার নামের ড্রোনের পরীক্ষাও চালানো হয়েছে। এসব ড্রোনে করে ক্রেতার ফরমাশের ৩০ মিনিটের মধ্যে দুই কেজি ৩০০ গ্রাম পরিমাণ পণ্য পৌঁছে দেওয়া সম্ভব হবে। তাঁরা যেসব পণ্য সরবরাহ করেন, সেগুলোর ৮৬ শতাংশের পরিমাণই দুই কেজি ৩০০ গ্রামের বেশি নয়।ড্রোনে পণ্য পরিবহনের মতো সেবা চালু করতে আরও অন্তত পাঁচ বছর সময় লাগতে পারে। কারণ, যুক্তরাষ্ট্রের কেন্দ্রীয় বিমান পরিবহন প্রশাসন (এফএএ) বেসামরিক উদ্দেশ্যে ড্রোন ব্যবহারের অনুমোদন এখনো দেয়নি। পণ্য পরিবহনের এ ভবিষ্যৎ কৌশল সম্পর্কে আমাজনের ওয়েবসাইটে একটি ভিডিওচিত্র প্রকাশ করা হয়েছে। এতে দেখা যায়, ড্রোনের মাধ্যমে একটি পণ্য দোকান থেকে ক্রেতার বাড়ির সামনে পৌঁছে দেওয়া হচ্ছে। পুলিশ ও সরকারি বিভিন্ন সংস্থার কাজে ড্রোন ব্যবহারের অনুমোদন দিয়েছে যুক্তরাষ্ট্র। এএফপি ও বিবিসি।
