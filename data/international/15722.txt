
নিজ দেশের জনগণ ও বিভিন্ন সরকারের ওপর যুক্তরাষ্ট্রের নজরদারির তথ্য ফাঁস করা এডওয়ার্ড স্নোডেন রাশিয়াতে অস্থায়ী রাজনৈতিক আশ্রয় চেয়ে আবেদন করেছেন। সংশ্লিষ্ট রুশ কর্মকর্তারা এ মর্মে খবরের সত্যতা নিশ্চিত করেছেন।রাশিয়ার ফেডারেল মাইগ্রেশন সার্ভিস নিশ্চিত করে বলেছে, স্নোডেন মস্কোর শেরেমেতিয়েভো বিমানবন্দরে এ জন্য প্রয়োজনীয় কাগজপত্রের কাজ সম্পন্ন করেছেন। তিন সপ্তাহ ধরে তিনি ওই বিমানবন্দরেই আটকে আছেন।রাশিয়ার প্রেসিডেন্ট ভ্লাদিমির পুতিনের সমর্থক হিসেবে পরিচিত আইনজীবী আনাতোলি কুচেরেনা গতকাল মঙ্গলবার বলেন, ‘স্নোডেন এ সিদ্ধান্তে পৌঁছেছেন যে তাঁর একটি অস্থায়ী আশ্রয়ের আবেদন করা প্রয়োজন। আর এ কাজটি এই মাত্র শেষ হয়েছে।’কুচেরেনা বলেন, ‘তিনি আপাতত আর কোথাও যাচ্ছেন না। তিনি রাশিয়াতেই থাকছেন।’আবেদনের ব্যাপারে স্নোডেনকে সহায়তা করেছেন কুচেরেনা।গতকালই এর আগে কুচেরেনা প্রথমে বলেছিলেন, কয়েকটি বিকল্প খতিয়ে দেখার পর সিদ্ধান্ত নেবেন স্নোডেন। মানবাধিকারকর্মীদের সঙ্গে মস্কোর শেরেমেতিয়েভো বিমানবন্দরে গত সপ্তাহে স্নোডেনের আকস্মিক বৈঠকে কুচেরেনা উপস্থিত ছিলেন।যুক্তরাষ্ট্রের গোপন নজরদারির বিস্তারিত বিবরণ ফাঁস করে সিআইএর সাবেক কর্মী স্নোডেন এখন ফেরারি জীবন যাপন করছেন। তিনি যুক্তরাষ্ট্র ছাড়ার কয়েক দিন পর চীনশাসিত হংকং থেকে গত ২৩ জুন রাশিয়ায় যান। তখন থেকেই মস্কোর বিমানবন্দরে অবস্থান নেন। যুক্তরাষ্ট্র পাসপোর্ট বাতিল করায় স্নোডেন কোনো দেশেই যেতে পারছেন না। বেশ কয়েকটি দেশে রাজনৈতিক আশ্রয় প্রার্থনা করলেও শুধু লাতিন আমেরিকার তিনটি দেশ (ভেনেজুয়েলা, বলিভিয়া ও নিকারাগুয়া) তাঁকে আশ্রয় দেওয়ার জন্য প্রকাশ্যে আগ্রহ দেখিয়েছে।আদালতের সিদ্ধান্তের অপেক্ষায় ম্যানিং: গোপনীয়তাবিরোধী ওয়েবসাইট উইকিলিকসকে তথ্য সরবরাহকারী সাবেক মার্কিন সেনা ব্র্যাডলি ম্যানিংয়ের বিরুদ্ধে কয়েকটি অভিযোগ প্রত্যাহার করা হবে কি না, সামরিক আদালতের বিচারকেরা আগামী বৃহস্পতিবার সে বিষয়ে তাঁদের সিদ্ধান্ত ঘোষণা করবেন। ম্যানিং গোপন তথ্য উইকিলিকসকে দেওয়ার কথা স্বীকার করেছেন। ফলে তাঁর বিরুদ্ধে গুপ্তচরবৃত্তি ও শত্রুপক্ষকে সহায়তার গুরুতর অভিযোগ আনার সুযোগ রয়েছে। এএফপি ও বিবিসি।
