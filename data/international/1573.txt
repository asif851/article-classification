
স্পেনের কাতালোনিয়ার ‘ক্ষমতাচ্যুত’ ও সাবেক বিচ্ছিন্নতাবাদী নেতা কার্লোস পুজেমনকে জার্মানিতে আটক করা হয়েছে। ডেনমার্ক থেকে সীমান্ত পার হওয়ার পর জার্মানির পুলিশ তাঁকে আটক করে।
রোববার কার্লোস পুজেমনের আইনজীবী জুম আলোনসো এক টুইট বার্তায় আটকের বিষয়টি নিশ্চিত করেছেন বলে সিএনএনের খবরে বলা হয়েছে।
আলোনসো টুইটে লেখেন, জার্মানির পুলিশ স্টেশনে পুজেমনকে আটক করা হয়। তিনি ফিনল্যান্ড থেকে বেলজিয়ামে যাচ্ছিলেন।
এ ঘটনায় অবশ্য জার্মান পুলিশ কোনো মন্তব্য করতে অস্বীকৃতি জানিয়েছে। গত বছরের অক্টোবর থেকে পুজেমন ফিনল্যান্ডে স্বেচ্ছায় নির্বাসিত হয়েছেন।
স্পেনের স্বায়ত্তশাসিত অঞ্চল কাতালোনিয়া। গত বছর কার্লোস পুজেমনের নেতৃত্বে স্পেন থেকে কাতালোনিয়া আলদা ও স্বাধীন হওয়ার পক্ষে গণভোট অনুষ্ঠিত হয়। এতে গণভোটের পক্ষে রায় এলে স্পেন কর্তৃপক্ষ পুজেমনের বিরুদ্ধে বিদ্রোহ, রাষ্ট্রদ্রোহ এবং অর্থ আত্মসাতের অভিযোগ তোলে। একই সঙ্গে দেশটির সুপ্রিম কোর্ট ওই গণভোটকে অবৈধ বলে ঘোষণা করেন।
এ ঘটনায় স্পেন ও কাতালোনিয়ার মধ্যে তুমুল রাজনৈতিক সংকট তৈরি। একপর্যায়ে কাতালোনিয়াবাসী স্বাধীনতা পক্ষে বিক্ষোভ-মিছিলও করে। আর পরিস্থিতি অনুকূলে না থাকায় নিজ দেশ ছেড়ে ফিনল্যান্ডে নির্বাসিত হন কার্লোস পুজেমন। এদিকে রাজনৈতিক সংকট মোকাবিলায় মাদ্রিদ কাতালোনিয়ার ওপর সরাসরি শাসন জারি করে।
