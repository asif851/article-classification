
দুই বেড, এক বাথরুম এবং একটা ফায়ারপ্লেস। বাড়িটা দেখতে মস্ত বড় জুতার মতো। এ রকম বাড়ির কথা পশ্চিমা শিশুতোষ ছড়ার বইয়ে আগেই ছিল। কিন্তু এবার সেটা বাস্তবেই হাজির।যুক্তরাষ্ট্রের টেক্সাস অঙ্গরাজ্যের হান্টসভিলে এই জুতা-বাড়ির নির্মাণকাজ এখন প্রায় শেষ পর্যায়ে। সুপরিচিত নকশাকার ও নির্মাতা ড্যান ফিলিপস এটি বানিয়েছেন। সামনে থেকে মনে হয় সুবিশাল একটা ‘কাউবয় বুট’ রাখা আছে।৩৫ ফুট উঁচু জুতাটি ৩০০ বর্গফুটের ওই বাড়ির একটি অংশ। মানে পেছনের অংশটা গতানুগতিক বাড়ির মতোই। ফিলিপ বললেন, ‘শিশুপাঠ্যে বর্ণিত অদ্ভুত সুন্দর বাড়িগুলো দেখে ছেলেবেলা থেকেই সেগুলোর প্রতি আমার আগ্রহ তৈরি হয়। গল্পের বইয়ের স্থাপত্য আমার খুব পছন্দ।’‘কাউবয় বুট হাউস’ এক মাসের জন্য ভাড়া নিতে চাইলে মাসে ১ হাজার ২০০ মার্কিন ডলার গুনতে হবে। বাড়িটার পেছনের অংশে আছে দুটি বেডরুম, একটা বাথরুম, মোজাইক করা গ্রানাইটের মেঝে এবং একটা আঁকাবাঁকা সিঁড়ি, যা ওই জুতার একেবারে শীর্ষে উঠে গেছে। শীতের সময় উষ্ণতা দেওয়ার জন্য একটাই চুল্লি আছে। সেটার অবস্থান একেবারে নিচে বা গোড়ালিতে।ব্যতিক্রমী নকশার বাড়িটি মানুষের মনোযোগ কেড়েছে নিশ্চয়ই। কিন্তু ফিলিপসের কাজ তো ফুরোয়নি। তিনি আরেকটা অদ্ভুত বাড়ি বানাতে চান। সেটা হবে কাউবয় হ্যাট বা রাখাল ছেলের টুপির মতো। জুতা-বাড়ির কাছাকাছিই বাড়িটি নির্মিত হবে।
