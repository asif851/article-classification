
ডেঙ্গু রোগে রাজ্য সরকারের ব্যর্থতার অভিযোগ এনে সোমবার দুপুরে ভারতের পশ্চিমবঙ্গের বিজেপি শাখা কলকাতার সল্টলেকের স্বাস্থ্য ভবনে এক অভিযানে অংশ নেয়। তারা মিছিল নিয়ে স্বাস্থ্য ভবনের দিকে এগোতে থাকলে পুলিশ বাধা দেয়। এ সময় বিজেপির নেতা, কর্মী, সমর্থকেরা পুলিশের বেরিকেড ভেঙে স্বাস্থ্য ভবনের সামনে এগিয়ে যায়।
কলকাতাসহ পশ্চিমবঙ্গে এখন ডেঙ্গু পরিস্থিতি সংকটজনক। পশ্চিমবঙ্গের স্বাস্থ্য দপ্তরের প্রধান বিশ্বরঞ্জন শতপথী গতকাল রোববার জানান, ডেঙ্গুতে এখন পর্যন্ত ৩২ জনের মৃত্যু হয়েছে। আক্রান্ত হয়েছে ১৭ হাজার ৫৩৭ জন। তবে এখনো ডেঙ্গু রোগকে নিয়ন্ত্রণে আনতে পারেনি কলকাতা পৌর করপোরেশন ও পশ্চিমবঙ্গ রাজ্য সরকার।এদিকে আজ বিজেপির অভিযানের সময় পুলিশের সঙ্গে প্রতিবাদকারীদের ধ্বস্তাধস্তি হয়। এখানেই বিক্ষোভকারীরা রাস্তায় বসে পড়ে বিক্ষোভ দেখাতে থাকে। একপর্যায়ে তারা মুখ্যমন্ত্রী মমতার কুশপুতুল দাহ করে এবং ডেঙ্গু প্রতিরোধে ব্যর্থতার অভিযোগ এনে তাঁর পদত্যাগ দাবি করে। পুলিশ বিক্ষোভের সময় বেশ কয়েকজন বিজেপি সমর্থককে গ্রেপ্তারও করে।বিক্ষোভ সমাবেশে লকেট চট্টোপাধ্যায় ক্ষোভের সঙ্গে বলেন, এই রাজ্য সরকার ডেঙ্গু প্রতিরোধে ব্যর্থ হয়েছে। কলকাতাসহ এই রাজ্যে ডেঙ্গু মহামারি রূপ নিয়েছে। রাজ্য সরকার চিকিৎসকদের জানিয়ে দিয়েছে, তাঁরা যেন কোথায়ও ডেঙ্গু রোগ কথাটি না লেখেন। লকেট চট্টোপাধ্যায় বলেন, ‘রাজ্যে এখন পর্যন্ত এক হাজার মানুষের মৃত্যু হলেও সরকারের তরফ থেকে মাত্র ৩৮ জন বলে উল্লেখ করা হয়েছে। সরকার চেপে যাচ্ছে মৃত্যু ও আক্রান্তের সংখ্যা। তাই আমরা রাজ্য সরকারের ডেঙ্গু প্রতিরোধে ব্যর্থতার অভিযোগ এনে মুখ্যমন্ত্রীর পদত্যাগ দাবি করছি।’
