
ক্যাথলিক খ্রিষ্টানদের সর্বোচ্চ ধর্মীয় নেতা পোপ ফ্রান্সিস ঐতিহাসিক সফরে গত মঙ্গলবার যুক্তরাষ্ট্রে পৌঁছেছেন। পোপ ফ্রান্সিসের এটাই প্রথম যুক্তরাষ্ট্র সফর। খবর এএফপির।পোপ ফ্রান্সিস ছয় দিনের সফরে মঙ্গলবার ওয়াশিংটনের কাছে বিমানবাহিনীর এন্ড্রুজ ঘাঁটিতে নামেন। সেখানে তাঁকে স্বাগত জানান মার্কিন প্রেসিডেন্ট বারাক ওবামা, তাঁর স্ত্রী মিশেল ওবামা ও তাঁদের দুই মেয়ে। এ ছাড়া যুক্তরাষ্ট্রের ক্যাথলিক নেতারা ও বাছাই করা কয়েক শ ব্যক্তি হাত নেড়ে পোপকে স্বাগত জানান। ওয়াশিংটন এলাকার ক্যাথলিক স্কুলগুলোর শিশু শিক্ষার্থীরাও পোপকে স্বাগত জানায়।প্রেসিডেন্ট ওবামার গতকাল বুধবার হোয়াইট হাউসে পোপ ফ্রান্সিসকে স্বাগত জানানোর কথা। হোয়াইট হাউসের মুখপাত্র জোস আর্নেস্ট সাংবাদিকদের বলেন, প্রেসিডেন্টের কার্যালয় ওভাল অফিসে বারাক ওবামা বৈঠক করবেন পোপ ফ্রান্সিসের সঙ্গে। তবে বৈঠককালে তাঁদের আলোচনায় রাজনৈতিক কোনো বিষয় থাকবে না।সফরকালে পোপ ফ্রান্সিস আজ বৃহস্পতিবার মার্কিন কংগ্রেসে ভাষণ দেবেন। শুক্রবার তিনি ভাষণ দেবেন জাতিসংঘে।কিউবা সফর শেষে যুক্তরাষ্ট্র সফরের গেলেন পোপ ফ্রান্সিস।
