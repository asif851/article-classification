
পারমাণবিক কর্মসূচির বিষয়ে উত্তর কোরিয়ার সঙ্গে আলোচনার দর-কষাকষি সময় নষ্ট বলে মন্তব্য করেছেন যুক্তরাষ্ট্রের প্রেসিডেন্ট ডোনাল্ড ট্রাম্প। গতকাল রোববার পররাষ্ট্রমন্ত্রী রেক্স টিলারসনের উদ্দেশে টুইটে ট্রাম্প এ কথা বলেন।
টুইট বার্তায় ট্রাম্প বলেন, ‘শক্তি সঞ্চয় করে রাখো রেক্স। আমাদের যা করার তা-ই করা হবে।’
গত শনিবার চীন সফররত যুক্তরাষ্ট্রের পররাষ্ট্রমন্ত্রী রেক্স টিলারসন বলেছেন, উত্তর কোরিয়ার সঙ্গে ট্রাম্প প্রশাসনের সরাসরি যোগাযোগ হচ্ছে। পারমাণবিক কর্মসূচি বন্ধ করতে পিয়ংইয়ং আলোচনায় আগ্রহী কি না, তা খতিয়ে দেখছে ওয়াশিংটন। রেক্স টিলারসন আরও প্রকাশ করেন যে আলোচনায় কিছুটা আগ্রহ আছে উত্তর কোরিয়ার।
উত্তর কোরিয়ার নেতা কিম জং উনের পারমাণবিক উসকানি মোকাবিলা, পারমাণবিক কর্মসূচির রাশ টেনে ধরা এবং নভেম্বরে ট্রাম্পের চীন সফরের প্রস্তুতি নিয়ে আলোচনা করতেই টিলারসনের এই সফর।
বেশ কিছুদিন ধরেই উত্তর কোরিয়ার পারমাণবিক কর্মসূচি নিয়ে দুই দেশের মধ্যে উত্তপ্ত বাক্য বিনিময় চলছে। গত মাসেই উত্তর কোরিয়া দাবি করে, তারা হাইড্রোজেন বোমার সফল পরীক্ষা চালিয়েছে।
এরপর টিলারসন জানিয়েছিলেন এই বিষয়ে উত্তর কোরিয়ার সঙ্গে আলোচনার চেষ্টা চালাচ্ছে যুক্তরাষ্ট্র-চীন। তবে গতকাল এক টুইট বার্তায় উত্তর কোরিয়ার নেতা কিম জং উন প্রসঙ্গে প্রেসিডেন্ট ট্রাম্প টুইট করে বলেন, ‘আমাদের পররাষ্ট্রমন্ত্রী রেক্স টিলারসনকে আমি বলেছি, ক্ষুদ্র রকেট মানবের সঙ্গে আলোচনার চেষ্টা চালিয়ে তিনি তাঁর সময় নষ্ট করছেন।’
 
