
ইরাকের রাজধানী বাগদাদের পূর্বাঞ্চলের একটি সবজি বাজারে আজ রোববার আত্মঘাতী গাড়িবোমা বিস্ফোরণে কমপক্ষে ১৩ জন নিহত হয়েছে। আহত হয়েছে অর্ধশতাধিক। জঙ্গিগোষ্ঠী ইসলামিক স্টেট (আইএস) এ হামলার দায় স্বীকার করেছে। 
পুলিশের বরাত দিয়ে বার্তা সংস্থা রয়টার্সের খবরে বলা হয়েছে, আত্মঘাতী গাড়িচালক শিয়া-অধ্যুষিত জামিলা জেলার ওই বাজারের ফটক দিয়ে গাড়ি ঢুকিয়ে দেন। তাঁকে লক্ষ্য করে পুলিশ গুলি চালালে তিনি বিস্ফোরণ ঘটান।
অনলাইনে বিবৃতি দিয়ে আইএস এ হামলার দায় স্বীকার করেছে। বিবৃতিতে আইএস বলেছে, হামলাকারী হামলার জন্য অধিকসংখ্যক শিয়ার সমাবেশ ঘটে এমন স্থানকে নিশানা বানিয়েছেন।
