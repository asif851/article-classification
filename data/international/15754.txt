
স্বাধীন ফিলিস্তিন রাষ্ট্র প্রতিষ্ঠার জন্য একটি সময়সীমা নির্ধারণ করে জাতিসংঘের নিরাপত্তা পরিষদে প্রস্তাব তুলবে আরব লিগ। এ বিষয়ে গতকাল শনিবার একমত হয়েছেন আরব লিগের পররাষ্ট্রমন্ত্রীরা। খবর রয়টার্সের।আরব দেশগুলোর সংস্থা আরব লিগের এক বিবৃতিতে বলা হয়, নিরাপত্তা পরিষদে যে খসড়া প্রস্তাব তোলা হবে, তার পক্ষে আন্তর্জাতিক সমর্থন আদায়ে একটি কমিটি গঠন করা হয়েছে। কুয়েত, মৌরিতানিয়া ও জর্ডানের পররাষ্ট্রমন্ত্রী এবং আরব লিগের প্রধান নাবিল আল-আরাবিকে নিয়ে ওই কমিটি করা হয়েছে।প্রস্তাবটি কবে নিরাপত্তা পরিষদে তোলা হবে সে বিষয়ে আরব লিগ নির্দিষ্ট করে কিছু না বললেও কূটনৈতিক সূত্র জানিয়েছে, আগামী কয়েক দিনের মধ্যে প্রস্তাবটি তুলবে নিরাপত্তা পরিষদের অস্থায়ী সদস্য জর্ডান।ফিলিস্তিনের প্রেসিডেন্ট মাহমুদ আব্বাস জানান, ২০১৬ সালের নভেম্বরের মধ্যে ইসরায়েলি দখলদারত্বের অবসানে নিরাপত্তা পরিষদে একটি প্রস্তাব তোলার পরিকল্পনা করছেন। ওয়াশিংটনের অনুরোধে তিনি এ ধরনের পদক্ষেপ থেকে বারবার পিছিয়ে এসেছেন। কিন্তু তিনি বলেন, ‘আমরা আর অপেক্ষা করতে পারি না।’
