
যুক্তরাজ্যের ল্যাংকাশায়ারের সু রেডফোর্ড (৩৮) ও নোয়েল রেডফোর্ড (৪১) দম্পতি ২৫ বছরের বেশি সময় ধরে একসঙ্গে আছেন। এর মধ্যে গত ২৪ বছরে তাঁরা ১৬টি সন্তান জন্ম দিয়েছেন। আগামী বছরের এপ্রিলে তাঁদের ১৭তম সন্তান আসছে।গতকাল রোববার ডেইলি মেইলে প্রকাশিত প্রতিবেদনে জানানো হয়, এটিই যুক্তরাজ্যের সবচেয়ে বড় পরিবার। সু ও নোয়েল দম্পতি গত ২৪ বছরে গড়ে সতেরো মাস অন্তর অন্তর একটি করে সন্তান জন্ম দিয়েছেন।এই দম্পতির ১৬ সন্তানের মধ্যে নয়টি ছেলে ও সাতটি মেয়ে। ১১ মাস আগে তাঁদের সর্বশেষ সন্তানটি জন্ম নিয়েছে। মাত্র ১৪ বছর বয়সে প্রথম সন্তানের জন্ম দেন সু।সম্প্রতি এই দম্পতি তাঁদের ১৭তম সন্তানের আগমনের খবরটি জানিয়েছেন। আগামী বছরের এপ্রিলে ওই সন্তানটি জন্ম নেবে। তবে সন্তানটি ছেলে না মেয়ে হবে—সে সম্পর্কে এখনও কিছুই জানেন না তাঁরা। সু তাঁর ফেসবুকে জানিয়েছেন, আরেকটি শিশুর আসছে জেনে তাঁরা দারুণভাবে উচ্ছ্বাসিত।একজন পারিবারিক বন্ধু জানিয়েছেন, পরিবারটি অত্যন্ত সুখী। সন্তানদের আচরণ চমত্কার। সু ও নোয়েল অসাধারণ পিতা-মাতা।২০১১ সালে এই দম্পতিকে নিয়ে চ্যানেল ফোর একটি অনুষ্ঠান প্রচার করে। তখন তাঁরা ১৫টি সন্তানের পিতা-মাতা। এরপরই সু ও নোয়েল দম্পতির খ্যাতি ছড়িয়ে পড়ে।
 
