
ভারতের পূর্বাঞ্চলীয় ঝাড়খন্ড রাজ্যের একটি গ্রামে বাড়ির বাইরে মৃত গরু পাওয়ার অভিযোগে এক ব্যক্তিকে পিটিয়ে গুরুতর আহত করেছে উত্তেজিত জনতা। তাঁর নাম উসমান আনসারী। রাজ্যের রাজধানী রাঁচির ২০০ কিলোমিটার দূরে ধানবাদ গ্রামে এ ঘটনার পর ওই ব্যক্তির বাড়িতে আগুন ধরিয়ে দেওয়া হয়।
জ্যেষ্ঠ পুলিশ কর্মকর্তা আর কে মল্লিক জানান, উসমান আনসারীকে ধানবাদের একটি হাসপাতালে ভর্তি করা হয়েছে। যথাসময়ে হাসপাতালে নিয়ে আসায় তাঁকে বাঁচানো গেছে। তিনি বলেন, পুলিশ গুলি চালিয়ে উত্তেজিত জনতাকে ছত্রভঙ্গ করে। পরে উসমান আনসারী ও তাঁর পরিবারের সদস্যদের দ্রুত উদ্ধার করা হয়। তাঁকে হাসপাতালে নেওয়ার পথে উত্তেজিত জনতা পুলিশকে বাধা দেয়। তারা এ সময় পাথর ছুড়তে থাকলে পুলিশ ফাঁকা গুলি চালায়।
পুলিশ জানায়, গুলিতে দুই ব্যক্তি আহত হয়েছে। তাদের হাসপাতালে ভর্তি করা হয়েছে। পাথরের আঘাতে পুলিশের ৫০ জন সদস্যও আহত হন। ওই গ্রামের নিরাপত্তাব্যবস্থা জোরদার করা হয়েছে। উসমান আনসারীকে পেটানোর ঘটনায় এ পর্যন্ত কাউকে গ্রেপ্তার করা যায়নি। তবে পুলিশ জানিয়েছে, তারা গতকাল বুধবার গ্রামের ১৫ ব্যক্তিকে জিজ্ঞাসাবাদ করেছে।
কয়েক দিন আগে রাজধানী দিল্লির কাছে ট্রেনে চড়ে ভাইয়ের সঙ্গে ভ্রমণ করছিল ১৬ বছর বয়সী এক কিশোর। তার কাছে গরুর মাংস আছে, এ অভিযোগ এনে তাকে পিটিয়ে মেরে ফেলে উত্তেজিত জনতা। 
