
একজন মুসলিম বৃদ্ধকে ‘পাকিস্তান চলে যাও’ বলে দিল্লির মেট্রোরেলে দুই যুবক অপদস্থ করেছেন বলে অভিযোগ উঠেছে। এ নিয়ে ফেসবুকে সমালোচনাও চলছে।
ফেসবুকে ছড়িয়ে পড়া এক ভিডিওর বরাত দিয়ে হিন্দুস্তান টাইমসের খবরে বলা হয়েছে, এক মুসলিম বৃদ্ধকে মেট্রোর জ্যেষ্ঠ নাগরিকদের (সিনিয়র সিটিজেন) জন্য নির্ধারিত সিটে বসতে না দিয়ে তাঁকে পাকিস্তানে গিয়ে মেট্রোতে চড়ার উপদেশ দিচ্ছেন দুই যুবক। সম্প্রতি এক ফেসবুক পোস্টে এই ঘটনা সামনে আসে।
দিল্লি মেট্রোয় সিনিয়র সিটিজেন সিটে বসে ছিলেন দুই যুবক। সেই সময় এক মুসলিম বৃদ্ধ কামরায় ওঠেন। তিনি অল্পবয়সীদের বসে থাকতে দেখে সিট ছাড়ার অনুরোধ করেন। কিন্তু তাতে পাত্তা দেননি দুই যুবক। ফের বৃদ্ধ অনুরোধ করলেই ক্ষিপ্ত হয়ে ওঠেন এক যুবক। যুবকটি আসন না ছেড়ে বলেন, দেশের মেট্রোর সিটে শুধু দেশবাসীরাই বসবে। কোনো পাকিস্তানির এখানে বসার অধিকার নেই। ওই বৃদ্ধ যদি মেট্রোয় বসতে চান, তাহলে যেন পাকিস্তানে গিয়ে বসেন। তাঁরা বলেন, আসনে বসতে চাইলে ‘পাকিস্তান চলে যাও’।  তবে মেট্রোরেলের ওই কামরার বেশ কয়েকজন ওই যুবকদের এ ব্যাপারে সমর্থনও জানান। আবার এ ঘটনার প্রতিবাদও জানান অনেকে।  তবে ওই কামরায় থাকা একজনের প্রতিবাদে বৃদ্ধের পক্ষে কথা বলা শুরু হয়। শেষ পর্যন্ত পরবর্তী স্টেশনে ওই দুই যুবককে ধরে নিয়ে যায় পুলিশ।  তবে মুসলিম বৃদ্ধ যুবকদের বিরুদ্ধে কোনো অভিযোগ করেননি। যুবক দুটির অল্প বয়সের কথা মাথায় রেখে তিনি তাঁদের ক্ষমা করে দিয়েছেন বলেই জানা গেছে।
