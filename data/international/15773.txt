
পাকিস্তানে চলমান অস্থিরতা টেকসই গণতান্ত্রিকব্যবস্থা প্রতিষ্ঠার সংগ্রামকে বাধাগ্রস্ত করেছে। এখন সেনাবাহিনী নির্বাচিত সরকারকে ‘প্রকাশ্যে উৎখাত’ করলে দেশটি মার্কিন অবরোধের মুখোমুখি হতে পারে। ভারত-পাকিস্তান সম্পর্কেও এর প্রভাব পড়তে পারে। মার্কিন এক প্রতিবেদনে এ কথা বলা হয়েছে। খবর ডন ও পিটিআইয়ের।‘পাকিস্তানে রাজনৈতিক অস্থিরতা’ শিরোনামের প্রতিবেদনটি তৈরি করা হয়েছে মার্কিন কংগ্রেসের জন্য। এটি তৈরি করেছে কংগ্রেসের গবেষণা শাখা কংগ্রেসনাল রিসার্চ সার্ভিস।পাকিস্তানের রাজনৈতিক সংকট নিয়ে সাম্প্রতিকতম এ প্রতিবেদনে বলা হয়েছে, ইমরান খানের নেতৃত্বাধীন সরকারবিরোধী আন্দোলন এখন ঝিমিয়ে পড়লেও ভারত-পাকিস্তান সম্পর্কের ওপরে এর নেতিবাচক প্রভাব নিশ্চিতভাবেই থাকবে। কারণ, এই সম্পর্কের ওপরে পাকিস্তানের সেনাবাহিনীর নিয়ন্ত্রণ এখন অতীতের যেকোনো সময়ের চেয়ে বেশি হবে।চলমান অস্থিরতা নওয়াজ শরিফের সরকারকে দুর্বল করে দিয়েছে মন্তব্য করে প্রতিবেদনে বলা হয়, ‘পাকিস্তানের গণতান্ত্রিক প্রতিষ্ঠানগুলো শক্তিশালী করতে যুক্তরাষ্ট্রের প্রচেষ্টার ওপরে চলমান আন্দোলন নেতিবাচক প্রভাব ফেলতে পারে। সামরিক বাহিনী নওয়াজ সরকারকে প্রকাশ্যে উৎখাত করলে পাকিস্তানে বিদেশি সহায়তার ওপরে গণতন্ত্র-সম্পর্কিত মার্কিন নিষেধাজ্ঞা আসতে পারে।’
