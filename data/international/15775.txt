
যুক্তরাষ্ট্রে মুসলমানদের তালিকা করার কোনো প্রয়াসে সহযোগিতা করবে না বলে জানিয়ে দিয়েছে প্রভাবশালী প্রযুক্তি কোম্পানি মাইক্রোসফট ও আইবিএম। প্রতিষ্ঠান দুটি প্রকাশ্যে এ বিষয়ে তাদের অনীহার কথা জানিয়েছে।মাইক্রোসফট ও আইবিএম কর্তৃপক্ষ বলেছে, ‘মূল্যবোধ নিয়ে তাদের অবস্থান স্পষ্ট। তারা সব ধরনের বৈষম্যের বিরুদ্ধে। আমেরিকার মুসলমানদের তালিকা করার কোনো কাজ তারা করবে না।মাইক্রোসফটের মুখপাত্র দ্য হিল পত্রিকাকে বলেছেন, তাঁরা কোনো অনুমাননির্ভর প্রকল্পে কাজ করবেন না।ডোনাল্ড ট্রাম্প নির্বাচনের আগে বলেছিলেন, যুক্তরাষ্ট্রের মুসলমানদের তালিকা করা হবে। নির্বাচনের পর অবশ্য এ নিয়ে সুনির্দিষ্ট কোনো বক্তব্য তিনি দেননি। বিভিন্ন সংবাদমাধ্যমে খবর এসেছে, ট্রাম্পের একজন উপদেষ্টা যুক্তরাষ্ট্রের মুসলমানদের তালিকা করা নিয়ে একটি আইনের খসড়া তৈরি করছেন। যদিও হোয়াইট হাউসের পালাবদলে কাজ করছেন এমন কর্মকর্তারা এ ধরনের কোনো কিছু এখনো হচ্ছে বলে স্বীকার করেননি।গত সপ্তাহে মার্কিন প্রভাবশালী প্রযুক্তি কোম্পানির নির্বাহীদের সঙ্গে একান্ত বৈঠক করেছেন নির্বাচিত প্রেসিডেন্ট ডোনাল্ড ট্রাম্প। বৈঠকে মাইক্রোসফটের প্রধান নির্বাহী সত্য নাদেলা, আইবিএমের প্রধান নির্বাহী গিনি রমেটি, ফেসবুকের নির্বাহী শেরিল স্যান্ডবার্গ, টেলসাপ্রধান এলন মাস্কসহ প্রভাবশালী প্রযুক্তি নির্বাহীরা উপস্থিত ছিলেন। এ বৈঠকের পরপরই আমেরিকার মুসলমানদের তালিকা প্রণয়নে প্রভাবশালী প্রযুক্তি কোম্পানিগুলোর প্রকাশ্য অবস্থানকে তাৎপর্যপূর্ণ বলে মনে করা হচ্ছে। ফেসবুক ও টুইটার আগেই জানিয়েছে, তারা এ ধরনের কোনো কাজে সহযোগিতা করবে না।
