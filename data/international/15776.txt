
একজন ব্যক্তি বুকডন দিচ্ছেন। দিয়েই চলেছেন। টানা এক ঘণ্টা ধরে বুকডন দিয়ে গেলেন তিনি। আর এক ঘণ্টার এই ভিডিও চিত্র ইউটিউবে আপলোড হওয়ার পর আলোচনার বিষয়ে পরিণত হয়েছে।
এনডিটিভির খবরে বলা হয়েছে, অস্ট্রেলিয়ার বাসিন্দা এই ব্যক্তির নাম কার্লটন উইলিয়ামস। বয়স ৫২ বছর। বুকডন দিয়ে নতুন বিশ্বরেকর্ড গড়েছেন তিনি। অবশ্য পুরোনো রেকর্ডটিও তাঁর ছিল। ২০১৫ সালে এক ঘণ্টায় ২ হাজার ২২০টি বুকডন দিয়ে গিনেস বুকে প্রথম নাম লেখান তিনি। এ বছর ৬০ মিনিটে ২ হাজার ৬৮২টি বুকডন দিয়ে সেই রেকর্ড ভেঙেছেন কার্লটন।
কার্লটন পেশায় একজন নির্মাণশ্রমিক। তিনি বলেন, ‘আমিই যে শ্রেষ্ঠ, সেটি প্রমাণ করার জন্যই এটি করেছি।’
নিয়ম অনুযায়ী, কার্লটন উইলিয়ামস যখন পুরো শরীর নিচে নামাচ্ছিলেন, তখন হাত মেঝেতে রাখতে হয়েছিল। আবার কনুই ৯০ ডিগ্রির বেশি বাঁকানো যায়নি। বুকডন দেওয়ার সময় মাঝে মাঝে অল্প সময়ের জন্য থেমে বিশ্রাম নিতে পেরেছেন কার্লটন। তবে ঘড়ির কাঁটা এ জন্য বন্ধ হয়নি। পুরোটাই হিসাব করা হয়েছে।
বুকডন নিয়ে কার্লটনের এই হুলুস্থুল কাণ্ডে ইউটিউবে অনেকেই আশ্চর্য হয়েছেন। কেউ কেউ হেসে গড়িয়েও পড়েছেন। এক ব্যক্তি ওই ভিডিওর পোস্টে মন্তব্য করেছেন, ‘এই লোকের মানসিক ও শারীরিক ক্ষমতা স্বাভাবিক নয়।’ আবার আরেক ব্যক্তি লিখেছেন, ‘হুম...কোনটি বেশি ক্লান্তিকর? বুকডন দেওয়া, নাকি এক ঘণ্টা ধরে বুকডন দেওয়ার ভিডিও দেখা?’
