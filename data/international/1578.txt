
ভারতের পশ্চিমবঙ্গের আলোচিত সারদা কেলেঙ্কারি মামলায় অভিযুক্ত রাজ্যের সাবেক মন্ত্রী মদন মিত্রের জামিন বাতিল করেছে কলকাতা হাইকোর্ট। কেন্দ্রীয় তদন্ত ব্যুরোর (সিবিআই) আবেদনের পরিপ্রেক্ষিতে গতকাল বৃহস্পতিবার তাঁর জামিন বাতিল করা হয়। সারদা কেলেঙ্কারি মামলায় টানা ১১ মাস কারাগার ও হাসপাতালে বন্দী থেকেছেন সদ্য পদত্যাগ করা ক্রীড়া ও পরিবহনমন্ত্রী মদন মিত্র। গত ৩১ অক্টোবর তিনি আলীপুর জজ আদালত থেকে জামিন নেন। তবে আপত্তি তুলে সিবিআই জামিন বাতিলের আবেদন করে। গত বুধবার এর শুনানি হয়। সেদিনই মদনের পাঠানো পদত্যাগপত্র গ্রহণ করে রাজ্যপালের কাছে পাঠিয়ে দেন রাজ্যের মুখ্যমন্ত্রী মমতা বন্দ্যোপাধ্যায়। 
