
প্রায় প্রতিদিনই রাত করে বাড়ি ফিরতেন স্বামী রাজা কামার ইকবাল। এ নিয়ে অভিযোগের শেষ নেই লুবনা কামার রাজার। প্রায়ই ঝগড়া হয় তাঁদের। একসময় লুবনা সন্দেহ করতে থাকেন যে তাঁর স্বামী হয়তো পরকীয়া করছেন।
এই সন্দেহের জ্বলুনিতে জ্বলে ছারখার হওয়া লুবনা সিদ্ধান্ত নেন স্বামীকে ‘শিক্ষা’ দিতে হবে। যেই ভাবা সেই কাজ। তিনি তাঁর বন্ধুর সহযোগিতায় কয়েকজন গুন্ডা ভাড়া করেন। তাদের কাজ হবে স্বামীকে পেটানো। এ জন্য লুবনা ওই গুন্ডাদের পাঁচ লাখ রুপি দেন। এক্সপ্রেস ট্রিবিউনের বরাত দিয়ে আজ পিটিআই এ খবর দিয়েছে।
চুক্তি অনুযায়ী গত বছরের ১৫ অক্টোবর রাতে ওই গুন্ডারা লুবনাদের বাড়িতে ঢুকে রাজা কামার ইকবালকে পেটায়।
এ ঘটনায় মামলা হয়। পুলিশ তদন্তে নেমে প্রাথমিকভাবে মনে করে এটি ডাকাতির ঘটনা হতে পারে। কিন্তু পরে দেখা যায়, ওই ঘটনার সময় লুবনা আরব গুল নামের এক ব্যক্তির সঙ্গে ফোনে ছিলেন। পরে তাঁকে জিজ্ঞাসাবাদ করা হয়। তিনি পুলিশকে বলেন, স্বামীর দেরিতে আসা নিয়ে প্রায়ই তাঁদের কথা-কাটাকাটি হতো। তিনি সন্দেহ করতেন অন্য কোনো নারীর সঙ্গে তাঁর স্বামীর সম্পর্ক রয়েছে।
পুলিশ এরপর লুবনার সহায়তায় ওই গুন্ডাদের ধরতে পরিকল্পনা আঁটে। লুবনাকে দিয়ে বলানো হয়, আরেকজনকে পেটাতে হবে। এর জন্য তাদের অগ্রিম ৫০ হাজার রুপি দেওয়া হয়। এরপর গত বৃহস্পতিবার আগে থেকে ওত পেতে থাকা সাজানো ওই বাড়ি থেকে তাদের গ্রেপ্তার করা হয়।
