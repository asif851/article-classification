
মালদ্বীপে আজ শনিবার পার্লামেন্ট নির্বাচনে ভোট নেওয়া শেষ হয়েছে। স্থানীয় সময় অনুযায়ী সকাল থেকে শুরু হওয়া এই ভোট নেওয়া শেষ হয় বিকেল চারটায়। দেশটির প্রেসিডেন্ট আবদুল্লাহ ইয়ামিন আবদুল গাইয়ুম অবশ্য ভোট গ্রহণের বিষয়ে সংশয় প্রকাশ করেছিলেন।বার্তা সংস্থা এএফপির খবরে জানানো হয়, প্রেসিডেন্ট আবদুল্লাহর একজন সহযোগী গত বৃহস্পতিবার ভোট গ্রহণ পেছানোর জন্য আবেদন করেন। আবেদনে জানানো হয়, নড়বড়ে নির্বাচন কমিশন ভোট গ্রহণ সম্পন্ন করার মতো পর্যায়ে নেই। কিন্তু আদালত কোনো সিদ্ধান্ত না দেওয়ায় আগের কর্মসূচি অনুযায়ী ভোট নেওয়া শুরু হয়।মালদ্বীপের এই সংসদীয় নির্বাচনে ৮৫টি আসনের বিপরীতে প্রতিদ্বন্দ্বিতা করছেন ৩০২ জন প্রার্থী।গত বছর অনুষ্ঠিত প্রেসিডেন্ট নির্বাচনবিষয়ক সুপ্রিম কোর্টের একটি নির্দেশ অমান্য করায় প্রধান নির্বাচন কমিশনার ও তাঁর সহকারীকে ৯ মার্চ বরখাস্ত করা হয়েছে। ওই নির্বাচনেই দ্বীপ রাষ্ট্রটির প্রেসিডেন্ট নির্বাচিত হন আবদুল্লাহ ইয়ামিন আবদুল গাইয়ুম।শান্তিপূর্ণ ও নিরপেক্ষ নির্বাচনের জন্য দেশটির প্রতি আহ্বান জানিয়েছেন জাতিসংঘ মহাসচিব বান কি মুন।
