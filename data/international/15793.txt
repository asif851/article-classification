
ইসরায়েল অধিকৃত পশ্চিম তীরের রামাল্লায় স্থাপিত বসতির কাছে ছুরিকাঘাত করে তিন ইসরায়েলিকে হত্যা করা হয়েছে। ইসরায়েলি সেনাবাহিনীর দাবি, তাঁরা বেসামরিক নাগরিক। এ ছাড়া হালমিশে হামলায় আহত হয়েছেন আরেক ইসরায়েলি।
বিবিসির খবরে জানা যায়, ইসরায়েলি সেনাবাহিনী বলছে, হামলাকারীকে ধরা হয়েছে এবং গুলি করা হয়েছে।
ইসরায়েলি সেনাবাহিনীর দাবি, গতকাল শুক্রবার একটি বাড়ি থেকে ছদ্মবেশে এসে হামলাকারী হামলা চালায়। ইসরায়েলি গণমাধ্যমের বরাত দিয়ে বিবিসির খবরে জানানো হয়, হামলায় নিহত ব্যক্তিদের মধ্যে দুজন পুরুষ ও একজন নারী। আহত আরেক নারীকে হাসপাতালে চিকিৎসা দেওয়া হচ্ছে।
ইসরায়েলি সেনাবাহিনী বলছে, হামলাকারী তরুণ ফিলিস্তিনি। তাঁর নাম ওমর আল আবেদ। তাঁকে হাসপাতালে নেওয়া হয়েছে। তবে তাঁর শারীরিক অবস্থা কেমন, তা জানা যায়নি।
জেরুজালেমের পবিত্র আল-আকসা মসজিদ এলাকায় নতুন কঠোর নিরাপত্তাব্যবস্থা নিয়ে গতকাল বিক্ষোভকারী ও ইসরায়েলি বাহিনীর সংঘর্ষে তিন ফিলিস্তিনি নিহত ও কয়েক শ আহত হয়েছেন। এরপরেই এই হামলার ঘটনা ঘটল।
হারাম আল-শরিফ প্রাঙ্গণের প্রবেশপথে মেটাল ডিটেক্টর বসানো ও সংঘর্ষের পর ফিলিস্তিনের প্রেসিডেন্ট মাহমুদ আব্বাস বলেছেন, তিনি ইসরায়েলের সঙ্গে সব যোগাযোগ বন্ধ করে দিতে চান।
তবে ইসরায়েলি সেনাবাহিনীর দাবি, এক সপ্তাহ আগে ওই এলাকায় হামলায় তাঁদের দুই পুলিশ সদস্য নিহত হয়েছেন। এ কারণে অতিরিক্ত নিরাপত্তা প্রয়োজন।
২০১৫ সালের শেষ দিক থেকে ইসরায়েলি ও ফিলিস্তিনিদের মধ্যে সংঘর্ষ ও সহিসংতা বেড়েছে। এগুলোর মধ্যে ছুরিকাঘাত, গুলি, গাড়ি নিয়ে হামলার ঘটনা রয়েছে।
গত দুই বছরে কমপক্ষে ৪৭ জন ইসরায়েলি এবং পাঁচজন বিদেশি নাগরিক এসব সংঘর্ষে নিহত হয়েছে বলে ইসরায়েল জানিয়েছে। আর বিভিন্ন গণমাধ্যমের খবরে জানা গেছে, এসব হামলায় কমপক্ষে ২৫৫ জন ফিলিস্তিনি নিহত হয়েছে। যদিও ইসরায়েলের দাবি, তাঁরা সবাই হামলাকারী।
