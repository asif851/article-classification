
মানবতাবিরোধী অপরাধের দায়ে জামায়াতের নেতা কাদের মোল্লার ফাঁসির বিষয়ে পাকিস্তানের পার্লামেন্টে প্রস্তাব গ্রহণের প্রতিবাদে গতকাল বৃহস্পতিবার লন্ডনে পাকিস্তান হাইকমিশনের সামনে বিক্ষোভ করেছেন যুক্তরাজ্যের প্রবাসী বাংলাদেশিরা।প্রস্তাব প্রত্যাহার ও রাজনৈতিক শিষ্টাচার লঙ্ঘনের জন্য ক্ষমা চাওয়ার আহ্বান জানিয়ে এ সময়ে একটি স্মারকলিপিও পেশ করেন তাঁরা। যুক্তরাজ্য ক্রিকেট অ্যাসোসিয়েশনের উদ্যোগে এই বিক্ষোভে যুক্তরাজ্য আওয়ামী লীগ, ওয়ার্কার্স পার্টি, জাসদসহ বিভিন্ন সংগঠনের নেতা-কর্মীরা অংশ নেন।১৬ ডিসেম্বর পাকিস্তানের জাতীয় পরিষদ (কেন্দ্রীয় পার্লামেন্ট) ও ১১ ডিসেম্বর পাঞ্জাবের প্রাদেশিক পরিষদে কাদের মোল্লার ফাঁসির বিরুদ্ধে নিন্দা প্রস্তাব আনা হয়। এ ছাড়া পাকিস্তানের স্বরাষ্ট্রমন্ত্রী চৌধুরী নিসার আলী খান ১৪ ডিসেম্বর ফাঁসির বিরুদ্ধে বিরূপ মন্তব্য করেন। জাতীয় পরিষদে দেওয়া ভাষণে পাকিস্তান তেহরিক-ই-ইনসাফ পার্টির প্রধান ও সাবেক ক্রিকেট তারকা ইমরান খান মন্তব্য করেন, কাদের মোল্লা নির্দোষ। এসব ঘটনার জের ধরে গত মঙ্গলবার বিকেল পাঁচটায় ঢাকায় পাকিস্তানের হাইকমিশনার মিয়া আফরাসিয়াব মেহেদি হাশমি কুরেশিকে পররাষ্ট্র মন্ত্রণালয়ে তলব করা হয়।মিনিট বিশেক অপেক্ষার পর হাইকমিশনার পররাষ্ট্র মন্ত্রণালয়ের দ্বিপক্ষীয় সম্পর্কবিষয়ক সচিব মুস্তাফা কামালের সঙ্গে দেখা করেন। প্রায় ৩০ মিনিটের আলোচনায় কাদের মোল্লার ফাঁসির পর পাকিস্তানের কার্যকলাপ নিয়ে বাংলাদেশের ক্ষোভ ও অসন্তোষের বিষয়গুলো কুরেশির কাছে তুলে ধরেন মুস্তাফা কামাল। এ সময় তাঁকে দেওয়া একটি কূটনৈতিক পত্রে বাংলাদেশের অভ্যন্তরীণ বিষয়ে পাকিস্তানকে ‘নাক গলাতে’ নিষেধ করা হয়।
 
