
কংগ্রেস সভাপতি সোনিয়া গান্ধী ও সাবেক প্রধানমন্ত্রী মনমোহন সিংয়ের সঙ্গে বৈঠকের পরদিন বৈষম্যহীনতা ও সাম্যের আহ্বান জানালেন ভারতের প্রধানমন্ত্রী নরেন্দ্র মোদি। গণমাধ্যমকর্মীদের সঙ্গে ‘দিওয়ালি (দীপাবলি) মিলনে’ গতকাল শনিবার এ আহ্বান জানান ‘অসহিষ্ণুতা’ ইস্যুতে চাপে থাকা মোদি। খবর দ্য হিন্দুর।দিল্লিতে ভারতীয় জনতা পার্টির (বিজেপি) কেন্দ্রীয় কার্যালয়ে অনুষ্ঠিত হয় দীপাবলি-পরবর্তী এই অনুষ্ঠান। এতে মোদি বলেন, ‘আলোর উৎসব (দীপ প্রভা) এই উৎসবের একটি অংশ। এখানে কোনো বৈষম্য নেই। এর মাধ্যমে সাম্যের চেতনা উজ্জীবিত হয়।’মোদি ভারতীয় উৎসবগুলোতে জনমানুষের অংশগ্রহণের প্রসঙ্গ তুলে বলেন, ‘আমাদের সমাজে উৎসবের একটি বড় শক্তি আছে। এটি মানুষের মধ্যে উদ্দীপনা তৈরি করে, নতুন শক্তিতে বলীয়ান করে তোলে।’বক্তব্য দেওয়ার পর মোদি মঞ্চ থেকে নেমে এসে সাংবাদিকদের সঙ্গে হাত মেলান।অনুষ্ঠানে মোদি চলমান রাজনৈতিক পরিস্থিতি নিয়ে কিছু বলেননি। তবে সেখানে উপস্থিত বিজেপির সভাপতি অমিত শাহ লোকসভার চলমান অধিবেশনে সংবিধান গৃহীত হওয়ার দিবস ও বি আর আম্বেদকারের ১২৫তম জন্মবার্ষিকী উপলক্ষে আয়োজিত বিশেষ বিতর্কের প্রসঙ্গ তোলেন। অমিত বলেন, ‘পার্লামেন্ট দল-মতনির্বিশেষে দেশের সংবিধানের শ্রেষ্ঠত্বকে অক্ষুণ্ন রেখেছে। আমাদের প্রচেষ্টা হবে এই চেতনাকে জনসাধারণের মধ্যে ছড়িয়ে দেওয়া। যার মাধ্যমে সমাজের সবচেয়ে দুর্বল মানুষটিও তার সাংবিধানিক অধিকার সম্পর্কে জানতে পারে।’দেশজুড়ে ক্রমবর্ধমান অসহিষ্ণুতার প্রেক্ষাপটে এর আগে শুক্রবার পার্লামেন্টে ভাষণ দেন মোদি। ধারণা করা হচ্ছিল, অসহিষ্ণুতা বিতর্ক নিয়ে মোদি সরাসরি কিছু বলবেন। তবে এ নিয়ে সেদিন সরাসরি একটি কথাও বলেননি তিনি।
