
কানাডার পার্লামেন্ট ভবনে হামলার পর পাল্টা গুলিতে নিহত হামলাকারীর নাম-পরিচয় মিলেছে। তাঁর নাম মাইকেল জিহাফ বিবুই।দেশটির রাজধানী অটোয়ার পুলিশ জানায়, মন্ট্রিয়ালের উত্তরে লাভালের ভিলিরে ১৯৮২ সালে জিহাফের জন্ম। তাঁর মা সুসান বিবুই কানাডার কেন্দ্রীয় সরকারের অধীনে কর্মরত। ছেলেবেলায় শান্ত ও মিষ্টি স্বভাবের জিহাফ কৈশোরে মাদক ব্যবসায় সম্পৃক্ত হয়ে পড়েন। ২০০৪ সালে মাদক বিক্রির অপরাধে তাঁকে ৬০ দিন কারাভোগ করতে হয়েছে। এরপর ব্রিটিশ কলাম্বিয়ায় একাধিক ডাকাতি এবং ভীতি প্রদর্শনের জন্যও জিহাফ কারাভোগ করেছেন। তবে গত এক বছর জিহাফ কোথায় ছিলেন বা কী করেছেন, এসবের কিছুই জানেন না উত্তর মন্ট্রিয়ালের লাভালে তাঁর প্রতিবেশীরা।
স্থানীয় সময় সকাল ১০টার দিকে অটোয়ার পার্লামেন্ট ভবনের কাছে ওয়ার মেমোরিয়ালের প্রধান ফটকের সামনে একটি নম্বরবিহীন পুরোনো টয়োটা করোলা গাড়ি থেকে নেমে জিহাফ সেনাবাহিনী সদস্য করপোরাল নাথান সিবিলোকে গুলি করে হত্যা করেন। এরপর দ্রুত তিনি পার্লামেন্ট ভবনের ভেতর ঢুকে পড়ে ২৫/২০টি গুলি চালান। লাইব্রেরি ভবনের দিকে অগ্রসর হওয়ায় সময় পার্লামেন্ট ভবনে অবস্থানকারী এক সার্জেন্ট গুলি করলে জিহাফ মারা যান।
প্রত্যক্ষদর্শীরা জানিয়েছেন, হামলার সময় জিহাফ স্কার্ফ পরে ছিলেন। তাঁর সঙ্গে জঙ্গি সম্পৃক্ততা আছে কি না, পুলিশ তা যাচাই করে দেখছে। জিহাফের অপর দুই সহযোগীকে ধরতে অটোয়া শহরে ব্যাপক তল্লাশি চালানো হচ্ছে।
