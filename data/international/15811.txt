
পাকিস্তানের ৪৬ বছর বয়সী এক ব্যক্তির লক্ষ্য ১০০ সন্তানের বাবা হওয়া। ইতিমধ্যে এই লক্ষ্য পূরণে তিনটি বিয়ে করেছেন তিনি। বাবা হয়েছেন ৩৫ সন্তানের। এখন তিনি চতুর্থ স্ত্রীর খোঁজ করছেন। খবর এএফপির।
ওই ব্যক্তির নাম সরদার জান মোহাম্মদ খিলজি। তিনি চিকিৎসাবিষয়ক সরঞ্জামাদির কারিগর। একটি ক্লিনিকে চাকরি করেন। তিনি বলেছেন, যত বেশি সম্ভব সন্তান জন্ম দেওয়া তাঁর দায়িত্ব। তবে ৩৫টি সন্তান হওয়ায় প্রায়ই তিনি তাঁর ছেলেমেয়েদের নাম ভুল করেন। মোহাম্মদ খিলজি দাবি করেছেন, তাঁর তিন স্ত্রীও তাঁর নিজের তৈরি বহুবিবাহের এই লক্ষ্যকে সমর্থন করছেন। তিনি বলেছেন, তাঁর তিন স্ত্রীর মধ্যে সম্প্রীতি ও ভালো সম্পর্ক বজায় রয়েছে। রাফিয়া জাকারিয়া নামের পাকিস্তানের একজন নারী অধিকারকর্মী বলেছেন, পাকিস্তানে পুরুষদের চারটি বিয়ে করার অনুমতি রয়েছে। তবে একাধিক বিয়ে করার ক্ষেত্রে অবশ্যই আগের স্ত্রীদের অনুমতি নিতে হবে। তারপরও পাকিস্তানে বহুবিবাহের সংখ্যা খুবই কম। মোহাম্মদ খিলজি বলেছেন, তিনি কখনো আর্থিক সমস্যায় পড়েননি। তবে কীভাবে এই চাকরি করে এত বড় সংসারের খরচ চালান, সে বিষয়ে তিনি কোনো ব্যাখ্যা দেননি। খিলজির বড় সন্তানের বয়স এখন ১৫ বছর। চলতি বছর মার্চ মাসের প্রথম দিকেও তাঁর সন্তানসংখ্যা ছিল ৩৩ জন। কিন্তু ওই মাসের শেষ সপ্তাহে ছয় দিনের ব্যবধানে আরও দুই কন্যাশিশুর জনক হন তিনি।
