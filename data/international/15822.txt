
সিরিয়ায় চলা গৃহযুদ্ধে বেসামরিক লোকজনের অবর্ণনীয় দুঃখ-দুর্দশার প্রতীক হয়ে ওঠা আলেপ্পো শহরের শিশু ওমরান দাকনেশের নতুন কিছু ছবি প্রকাশ হয়েছে। গত বছর এক অ্যাম্বুলেন্সে রক্তাক্ত অবস্থায় বসে থাকা এই যুদ্ধশিশুর একটি ছবি বিশ্বজুড়ে আলোড়ন তুলেছিল।
ওমরানের ওই রক্তাক্ত ছবি সম্পর্কে সেই সময় মানবাধিকারকর্মীরা দাবি করেছিলেন, আলেপ্পোয় বিদ্রোহীনিয়ন্ত্রিত একটি এলাকায় প্রেসিডেন্ট বাশার আল-আসাদের অনুগত সেনাদের বিমান হামলায় ওমরান আহত ও তার ভাই নিহত হয়।
গত রোববার এ শহরেই নিজেদের নতুন বাসায় ছবির ফ্রেমে ধরা দেয় সেই ওমরান। শহরটি এখন পুরোপুরি সিরীয় সরকারি বাহিনীর নিয়ন্ত্রণে। বাড়িতে কিছু সাংবাদিককে দেওয়া সাক্ষাৎকারে ওমরানের বাবা অভিযোগ করেছেন, তিনি ‘অপপ্রচারের’ শিকার। ইরানের আল-আলম টেলিভিশনের এমনই এক সাংবাদিককে মোহাম্মদ দাকনেশ বলেন, সিরিয়ার সরকারবিরোধী ও আন্তর্জাতিক গণমাধ্যমগুলো তাঁর ছেলে ওমরানকে প্রেসিডেন্ট বাশারের বিরুদ্ধে আক্রমণের অস্ত্র হিসেবে ব্যবহার করতে চেয়েছিল।এই বাবা বলেন, গত বছরের ১৭ আগস্ট তিনি পাঁচ বছরের ওমরানকে নিয়ে বাড়িতে বসে ছিলেন। এ সময় হামলা হয়। তবে তিনি বিমান ওড়ার শব্দ শোনেননি। হামলায় ওমরান সামান্য আহত হয়। আর তিনি জখম হলে ক্ষতস্থান থেকে রক্ত ছিটকে ওমরানের মুখে গিয়ে পড়ে। ধ্বংসস্তূপের মধ্যে যখন তিনি অন্য তিন শিশুসন্তানের খোঁজ করছিলেন তখন ‘বন্দুকধারীরা’ ওমরানকে অ্যাম্বুলেন্সে তুলে হাসপাতালে নিয়ে যায় ও রাস্তার মধ্যে ছবি তোলে।
 
