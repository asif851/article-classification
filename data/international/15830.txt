
ক্ষমতার এক বছর পূর্ণ করেছেন ভারতের প্রধানমন্ত্রী নরেন্দ্র মোদি। এই এক বছরে তাঁর সফলতা-ব্যর্থতা নিয়ে নানা আলোচনা হচ্ছে। তবে এই সময়ে একটি ‘তকমা’ কুড়িয়েছেন তিনি। অনেকে তাঁকে ‘সেলফি প্রধানমন্ত্রী’ বলছেন। সামনে বাংলাদেশ সফর। তখনো কি সেলফি তুলবেন মোদি?টাইমস অব ইন্ডিয়া অনলাইনের প্রতিবেদনে বলা হয়েছে, সেলিব্রেটি থেকে শুরু করে সাধারণ মানুষ—সবার মাঝে ইদানীং সেলফি বাতিক দেখা যায়। প্রধানমন্ত্রী হওয়ার পর মোদিও সেলফির প্রেমে পড়েছেন।গত এক বছরে বেশ কয়েকজন বিশ্ব নেতার সঙ্গে সেলফি তুলেছেন মোদি। সাধারণ মানুষ ও খ্যাতনামা ব্যক্তিদের সঙ্গে তাঁর সেলফি আছে। এসব সেলফি সাইবার জগতে জনপ্রিয়তায় ঝড় তুলেছে।সম্প্রতি চীন সফরে গিয়ে সবচেয়ে আলোচিত সেলফি তুলেছেন ভারতের প্রধানমন্ত্রী। দেশটির প্রধানমন্ত্রী লি কেছিয়াংয়ের সঙ্গে মোদির তোলা সেলফি বিশ্বজুড়ে আলোচিত হয়েছে। ওই সেলফি পশ্চিমা গণমাধ্যমে ব্যাপক প্রচার ও প্রশংসা কুড়িয়েছে।চীনা প্রধানমন্ত্রীর সঙ্গে ভারতের প্রধানমন্ত্রীর ওই সেলফিকে ‘ইতিহাসের অন্যতম শক্তিশালী সেলফি’ বলে বর্ণনা করেছে ওয়াল স্ট্রিট জার্নাল। 
কেউ কেউ এটাকে মোদির ‘সেলফি কূটনীতি’ বলে অভিহিত করছেন।
চীনে সফর শেষে মঙ্গোলিয়া গিয়ে সেখানকার প্রেসিডেন্টের সঙ্গেও সেলফি তোলেন মোদি।
গত বছর অস্ট্রেলিয়া সফরের সময়ে দেশটির প্রধানমন্ত্রী টনি অ্যাবোটের সঙ্গে সেলফি তোলেন মোদি।
ভারতের প্রধানমন্ত্রীর এই ‘সেলফি কূটনীতি’ সম্পর্কে ওয়াশিংটন পোস্ট বলছে, একটি ভালো সেলফির ক্ষমতা জানেন মোদি।
সেলফির তুলে প্রশংসার পাশাপাশি সমালোচনাও কুড়িয়েছেন মোদি। বিশেষ করে, ভারতের প্রধান বিরোধী দল কংগ্রেসের কাছ থেকে তীক্ষ্ণ বাক্যবাণের শিকার হয়েছেন তিনি।
