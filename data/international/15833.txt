
ভারতের ত্রিপুরায় পুলিশের গুলিতে এক সাংবাদিক নিহত হয়েছেন। আজ মঙ্গলবার দুপুরে আগরতলার উপকণ্ঠে ত্রিপুরা স্টেটের (টিএসআর) দ্বিতীয় বাহিনীর সদর দপ্তর আর কে নগরে এ ঘটনা ঘটে।
পুলিশের গুলিতে প্রাণ হারানো সুদীপ দত্ত ভৌমিক (৫০) স্থানীয় একটি বাংলা দৈনিকের সাংবাদিক।
সংশ্লিষ্ট সূত্রে জানা গেছে, মঙ্গলবার ত্রিপুরা সরকারের ওই এলিট বাহিনীর সদর দপ্তরের দরপত্র-সংক্রান্ত গোলমালের খবর সংগ্রহ করতে যান সুদীপ। সেখানে পুলিশের গুলিতে তিনি প্রাণ হারান।
অপর একটি সূত্র জানিয়েছে, বাহিনীর কমান্ড্যান্ট তপন দেববর্মার সঙ্গে সুদীপের বাগ্‌বিতণ্ডা হয়। একসময় মারামারির উপক্রম হলে পুলিশের কর্মকর্তার দেহরক্ষী তাঁকে গুলি করে হত্যা করেন।
রক্তাক্ত অবস্থায় সাংবাদিক সুদীপকে আর কে নগর থেকে আগরতলার জিবি হাসপাতালে নিয়ে আসা হয়। চিকিৎসকেরা তাঁকে মৃত ঘোষণা করেন।
এ ঘটনার জেরে ত্রিপুরায় নতুন করে উত্তেজনার সৃষ্টি হয়েছে। নিহত সুদীপ দত্ত ভৌমিক পুলিশ বিটের সাংবাদিক বলে পরিচিত ছিলেন। অভিযোগ উঠছে, পুলিশ ঠান্ডা মাথায় তাঁকে খুন করেছে।
ত্রিপুরা জার্নালিস্ট ইউনিয়নের সাধারণ সম্পাদক প্রণব সরকার এ ঘটনার তীব্র নিন্দা জানিয়ে সুষ্ঠু তদন্তের দাবি জানিয়েছেন।
