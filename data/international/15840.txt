
ভারতের বিহার রাজ্যের পশুখাদ্য কেলেঙ্কারির মামলায় অভিযুক্ত সাবেক মুখ্যমন্ত্রী ও রাষ্ট্রীয় জনতা দলের সভাপতি লালুপ্রসাদ যাদব রাঁচির বীরসা মুন্ডা কেন্দ্রীয় কারাগারে (সংশোধনাগার) পাঁচ বছরের বন্দিজীবন শুরু করেছেন। তাই তাঁর জন্য কারা কর্তৃপক্ষ দৈনিক পারিশ্রমিক ৪৬ রুপি দেওয়ার সিদ্ধান্ত নিয়েছে।
ইতিমধ্যে কারাগারে তাঁকে দেওয়া হয়েছে ভিআইপি মর্যাদা। ফলে তাঁর কয়েদি নম্বরও পরিবর্তন করে দেওয়া হয়েছে ১৫২৮। প্রথমে দেওয়া হয়েছিল ৩৩১২। মূলত ভিভিআইপিদের জন্য নির্দিষ্ট আপার ডিভিশন সেলে লালুপ্রসাদ যাদবকে স্থানান্তর করার পর বদলে যায় তাঁর ওই কয়েদি নম্বর। গতকাল শনিবার কারাগারের ভারপ্রাপ্ত সুপার বীরেন্দ্র সিং জানিয়েছেন, দুই সপ্তাহের মধ্যেই লালুপ্রসাদকে নির্দিষ্ট কাজের কথা জানিয়ে দেওয়া হবে। সাধারণত প্রথম দুই সপ্তাহ কারাগার কর্তৃপক্ষ নতুন বন্দীদের পর্যবেক্ষণে রাখে। তারপর বন্দীর মানসিকতা ও চরিত্রের সঙ্গে মানানসই কাজ দেওয়া হয়। তবে কী ধরনের কাজ দেওয়া হবে লালুপ্রসাদ যাদবকে, সে ব্যাপারে মুখ খোলেননি ভারপ্রাপ্ত সুপার। তবে বিভিন্ন সূত্র থেকে পাওয়া খবরে বলা হয়েছে, লালুপ্রসাদকে বন্দীদের শিক্ষাসংক্রান্ত কাজের দায়িত্ব দেওয়া হতে পারে। লালুপ্রসাদ পাটনা বিশ্ববিদ্যালয় থেকে আইন বিষয়ে স্নাতক ডিগ্রিধারী। তা ছাড়া একই বিশ্ববিদ্যালয় থেকে পেয়েছেন ডক্টরেট ডিগ্রিও। ফলে তাঁকে শিক্ষাদানের দায়িত্ব দেওয়া হতে পারে বলে জানা গেছে।
