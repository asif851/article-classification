
নরেন্দ্র মোদি ভারতের প্রধানমন্ত্রী হওয়ার পর দেশটিতে স্বচ্ছ ভারত গড়া নিয়ে শুরু হয় প্রচার। জনপ্রিয় হয় ‘যেখানে ভাবনা, সেখানে শৌচালয়’ স্লোগান। সরকারের এই কর্মসূচির মধ্যেই গত বছর এক মন্ত্রীর রাস্তার পাশে দাঁড়িয়ে প্রকাশ্যে মূত্রত্যাগ নিয়ে শুরু হয় সমালোচনা, কটাক্ষ। দীর্ঘ সময় ধরেই সামাজিক যোগাযোগমাধ্যমে এ নিয়ে চলে ব্যঙ্গবিদ্রূপ। সেই ঘটনাকে এবার উসকে দিলেন আরেক মন্ত্রী। রাস্তার পাশে দাঁড়িয়ে এই মন্ত্রী মূত্রত্যাগ করলে কে বা কারা সেই ছবি তুলে ছড়িয়ে দিয়েছে। 
মহাসড়কের পাশে দাঁড়িয়ে রাজস্থানের স্বাস্থ্য প্রতিমন্ত্রী কালীচরণ সরাফের মূত্রত্যাগ করার ছবি এবার ছড়িয়ে পড়েছে সামাজিক যোগাযোগমাধ্যমে। এ ঘটনায় আজ শুক্রবার কলকাতার গণমাধ্যমে সংবাদ প্রকাশ করা হয়েছে। ভারতজুড়ে শুরু হয়েছে সমালোচনা। যদিও মন্ত্রী এ ব্যাপারে কোনো মন্তব্য করতে রাজি হননি সাংবাদিকদের কাছে। শুধু বলেছেন, এটি এমন কোনো ঘটনা নয়।প্রকাশ্যে মূত্রত্যাগ করলে রাজস্থানে ২০০ রুপি জরিমানা করার বিধান রয়েছে।
মহাসড়কে মন্ত্রীর মূত্রত্যাগের সমালোচনা করে রাজস্থানের আজমিরের সাংসদ রঘু শর্মা বলেছেন, ‘এ ঘটনার পর রাজস্থানের স্বাস্থ্য প্রতিমন্ত্রীর দেশবাসীর কাছে ক্ষমা চাওয়া উচিত।’ অন্যদিকে রাজস্থানের কংগ্রেসের সহসভাপতি অর্চনা শর্মা বলেছেন, ‘যেভাবে স্বচ্ছ ভারতের জন্য টাকা খরচ করা হচ্ছে, সেখানে মন্ত্রীর এই লজ্জাজনক কাজ সমাজে ভুল বার্তা পৌঁছাবে।’ তিনি এ কথাও বলেছেন, ঢোলপুরে উপনির্বাচনের সময়ও এই মন্ত্রী একই ধরনের ঘটনা ঘটিয়েছিলেন।
এর আগে গত বছরের জুন মাসে কেন্দ্রীয় কৃষিমন্ত্রী রাধা মোহন সিংয়ের রাস্তার পাশে প্রকাশ্যে মূত্রত্যাগের ছবি ভাইরাল হয়ে যায়। বিহারের মতিহারে সরকারি কর্মসূচিতে যোগ দিতে গিয়েছিলেন তিনি। হঠাৎ মূত্রত্যাগের প্রয়োজন হয়ে পড়লে তিনি রাস্তার পাশের একটি দেয়ালের সামনে দাঁড়িয়ে মূত্রত্যাগ করেন। পাশে ছিল তাঁর গাড়িটি।
ওই ঘটনায় বিহারের সাবেক মুখ্যমন্ত্রী ও আরজেডি দলের নেতা লালু প্রসাদ যাদব কটাক্ষ করে টুইট করেছিলেন। তিনি লিখেছিলেন, ‘কড়া নিরাপত্তার বেষ্টনীতে কেন্দ্রীয় কৃষিমন্ত্রী স্বচ্ছ ভারত অভিযানকে আরও চাঙা করলেন। খরাবিধ্বস্ত রাজ্যে একটি সেচ প্রকল্পের উদ্বোধন করলেন তিনি!’ তবে মন্ত্রীর পক্ষে সাফাই গেয়ে তাঁর জামাতা বলেছিলেন, ‘মূত্রত্যাগ একটি জৈবিক বিষয়। তা নিয়ে অকারণ বিতর্ক করা ঠিক নয়।’ ‘তা ছাড়া দেশের সব জায়গায় কী শৌচালয় রয়েছে?’ প্রশ্ন রেখেছিলেন তিনি।
