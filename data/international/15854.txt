
সমকামী পুরুষ দম্পতির দত্তক সন্তানদের ১০০ ইউরোর বিনিময়ে স্তন্যদানের প্রস্তাব দিয়েছেন ফরাসি এক নারী। রয়টার্স জানিয়েছে, ফ্রান্সে বিতর্কিত সমলিঙ্গের বিয়ে নিয়ে আইন পাস হওয়ার পর দেশটির ই-ল্যু নামক একটি ওয়েবসাইটে ওই নারীর দেওয়া বিজ্ঞাপনটি গণমাধ্যমগুলোতে কৌতূহল উদ্রেক করেছে।
ওয়েবসাইটে দেওয়া পোস্টটিকে সঠিক ও বৈধ দাবি করেছে কর্তৃপক্ষ। পোস্টে ওই নারী বলেন, ‘আমি সুঠাম স্বাস্থ্যের একজন যুবতী, ২৯ বছর বয়সী প্রশিক্ষিত সেবিকা। আমি শিশুদের দুধ পান করাতে আমার স্তন ভাড়া দিচ্ছি।’
ওয়েবসাইটে দেওয়া প্রস্তাবে সমকামী দম্পতিদের উদ্দেশে ওই নারী বলেন, তিনি দিনে ১০ বার পর্যন্ত স্তন্যদান করবেন। বিজ্ঞাপনে উল্লেখ করা হয়, ওই নারী প্যারিসের কাছে থাকেন। তিনি স্তন্যদানে বিভিন্ন স্থানে যেতে ইচ্ছুক।
ই-ল্যু ওয়েবসাইটের প্রধান নির্বাহী আলেকজান্ডার উগ বলেন, তাঁদের কর্মচারীরা ওই নারীর সঙ্গে যোগাযোগ করেছেন। তিনি বলেন, তাঁর দেওয়া বিজ্ঞাপনের সত্যতা, বৈধতা কিংবা ব্যাকুলতা নিয়ে কোনো সন্দেহ নেই।
উগ রয়টার্সকে বলেন, ‘আমাদের আইনি পরামর্শকেরা এ ব্যাপারে (বিজ্ঞাপনটির বৈধতা) নিশ্চিত। ফ্রান্সে মাতৃদুগ্ধ বিক্রি নিষিদ্ধ। তবে ওই ব্যক্তি ফ্লাস্কে করে দুধ বিক্রি করছেন না। তিনি একটি সেবার প্রস্তাব করেছেন।’
