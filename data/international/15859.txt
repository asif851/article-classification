
তুরস্কের সরকার দেশটির আরও প্রায় চার হাজার সরকারি কর্মকর্তাকে বরখাস্ত করেছে। আজ রোববার বিবিসি অনলাইনের প্রতিবেদনে এই তথ্য জানানো হয়।
গত বছরের জুলাইয়ে তুরস্কে ব্যর্থ অভ্যুত্থানচেষ্টার পর শুরু হওয়া শুদ্ধি অভিযানের অংশ হিসেবে এই কর্মকর্তাদের বরখাস্ত করা হয়েছে বলে মনে করা হচ্ছে।
সরকারি ভাষ্যে দাবি করা হয়েছে, সন্ত্রাসী সংগঠনের সঙ্গে যোগসূত্র থাকার সন্দেহে ওই কর্মকর্তাদের বরখাস্ত করা হয়েছে। তাঁরা জাতীয় নিরাপত্তার জন্য হুমকি সৃষ্টি করেছিলেন।
দেশটির কর্মকর্তারা জানিয়েছেন, বরখাস্ত হওয়া ব্যক্তিদের মধ্যে দেশটির বিচার মন্ত্রণালয়ের এক হাজারের বেশি কর্মী আছেন। এই দফায় প্রায় একইসংখ্যক সেনা কর্মচারী বরখাস্ত হয়েছেন। বরখাস্তের তালিকায় বিমানবাহিনীর শতাধিক পাইলটও আছেন।
সম্প্রতি তুরস্কের কর্তৃপক্ষ নয় হাজারেরও বেশি পুলিশ সদস্যকে সাময়িক বরখাস্ত করে। এ ছাড়া যুক্তরাষ্ট্রে স্বেচ্ছানির্বাসনে থাকা তুরস্কের ধর্মীয় নেতা ফেতুল্লাহ গুলেনের এক হাজারের বেশি সন্দেহভাজন সমর্থককে গ্রেপ্তার করা হয়।
প্রেসিডেন্ট রিসেপ তাইয়েপ এরদোয়ানকে ক্ষমতা থেকে উৎখাতের লক্ষ্যে গত বছরের ব্যর্থ অভ্যুত্থানচেষ্টার জন্য হিজমত আন্দোলনের নেতা গুলেনকে দায়ী করে আসছে তুর্কি কর্তৃপক্ষ।
এরদোয়ানের সমালোচক গুলেনের সংগঠনকে ‘সন্ত্রাসী সংগঠন’ আখ্যা দিয়েছে তুর্কি সরকার।
তবে গুলেন তাঁর বিরুদ্ধে আনা সব অভিযোগ বরাবরই প্রত্যাখ্যান করেছেন।
ব্যর্থ অভ্যুত্থানচেষ্টার পর তুর্কি সরকার দেশটিতে ব্যাপক ধরপাকড় ও কথিত শুদ্ধি অভিযান শুরু করে। গত নয় মাসে তুরস্কে প্রায় ৫০ হাজার লোককে গ্রেপ্তার করা হয়েছে।
গতকাল শনিবার তুরস্কে অনলাইন বিশ্বকোষ উইকিপিডিয়া বন্ধ করে দেওয়া হয়েছে। ওয়েবসাইটটি কেন বন্ধ করা হয়েছে, সে বিষয়ে সরকারের পক্ষ থেকে কিছু বলা হয়নি।
পৃথক এক আদেশে দেশটিতে টেলিভিশনের একটি শো নিষিদ্ধ করেছে সরকার।
সাম্প্রতিক গণভোটে তুরস্কের প্রেসিডেন্ট এরদোয়ানের ক্ষমতা বৃদ্ধির প্রস্তাব পাস হয়েছে। এর ফলে এরদোয়ান স্বৈরাচারী হয়ে উঠবেন বলে বিরোধীরা আশঙ্কা করছেন।
 
 
