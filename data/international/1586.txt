
পবিত্র আল-আকসা মসজিদ প্রাঙ্গণে সহিংসতার বিষয়ে ‘জরুরি ব্যবস্থা’ নিতে নিরাপত্তা পরিষদের ভূমিকা চেয়েছেন সৌদি আরবের বাদশাহ সালমান বিন আবদুল আজিজ। জাতিসংঘ মহাসচিব বান কি মুনের প্রতি এক আহ্বানে তিনি এ আবেদন জানিয়েছেন বলে সৌদি রাষ্ট্রীয় সংবাদমাধ্যম জানিয়েছে। কয়েক দিন ধরে আল-আকসা প্রাঙ্গণে ইসরায়েলি পুলিশের সঙ্গে ফিলিস্তিনিদের সংঘর্ষ চলছে। খবর এএফপির।মুসলিমদের কাছে তৃতীয় পবিত্রতম ধর্মীয় স্থান আল-আকসা মসজিদ। ইহুদি ধর্মাবলম্বীদের কাছেও এটি পবিত্র হিসাবে গণ্য। ইহুদি নববর্ষ উপলক্ষে সেখানে ইহুদিদের প্রবেশ করা নিয়ে এবারের উত্তেজনার শুরু হয়।সৌদি বাদশাহ সালমান ইসরায়েলের বিরুদ্ধে এই পবিত্র স্থানে আগ্রাসনের অভিযোগ তুলে এর তীব্র নিন্দা জানান। সেখানে ‘নিয়ম লঙ্ঘনের’ ঘটনায় তিনি অবিলম্বে আন্তর্জাতিক তৎপরতা এবং জাতিসংঘ নিরাপত্তা পরিষদের হস্তক্ষেপ চান। ব্রিটিশ প্রধানমন্ত্রী ডেভিড ক্যামেরন, রাশিয়ার প্রেসিডেন্ট ভ্লাদিমির পুতিন ও ফরাসি প্রেসিডেন্ট ফ্রাঁসোয়া ওলাঁদের প্রতিও একই আবেদন জানিয়েছেন সৌদি বাদশাহ। তিনটি দেশই নিরাপত্তা পরিষদে ভেটো ক্ষমতার অধিকারী স্থায়ী সদস্য।আল-আকসা পরিচালনার নিয়মকানুনে কোনো পরিবর্তন হলে ‘গুরুতর অস্থিতিশীলতা’ সৃষ্টি হতে পারে বলে বুধবার হুঁশিয়ারি দেন ফ্রান্সের প্রেসিডেন্ট। দীর্ঘদিনের পুরোনো নিয়ম অনুযায়ী ইহুদিরা মসজিদ চত্বরে প্রবেশ করতে পারলেও সেখানে প্রার্থনা করার সুযোগ তাদের নেই। ইসরায়েলি প্রধানমন্ত্রী বেনিয়ামিন নেতানিয়াহু সেখানে এ অবস্থা বজায় রাখার ব্যাপারে একাধিকবার অঙ্গীকার করেছেন। তবে এ ব্যাপারে ফিলিস্তিনিরা বরাবরই সন্দিহান।
ফিলিস্তিনি প্রেসিডেন্ট মাহমুদ আব্বাস বুধবার অভিযোগ করেন, তাঁদেরকে যুদ্ধের পথে ঠেলে দিচ্ছে ইসরায়েল। 
