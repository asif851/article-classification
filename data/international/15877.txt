

পাকিস্তানের ইসলামাবাদের পেশোয়ার চকের নীল চোখের চা-ওয়ালা আরশাদ খানের পরে সামাজিক যোগাযোগের মাধ্যমে নতুন আকর্ষণে পরিণত হয়েছে নেপালের এক ‘তরকারিওয়ালি’। নেপালের সবজি বিক্রেতা এই কিশোরীর ছবি ইন্টারনেটে ভাইরাল হয়েছে।নেপালের অনলাইন পোর্টাল গুনদ্রুক পোস্টের বরাত দিয়ে ভারতের এনডিটিভির খবরে বলা হয়েছে, রুপচন্দ্র মহাজান নামে এক নেপালি আলোকচিত্রী গোর্খা ও চিৎওয়ানের মাঝামাঝি এলাকা থেকে শাকসবজি বিক্রেতা ওই কিশোরীর ছবি তুলেছিলেন। তাজা-টাটকা সবজি বাজারে কীভাবে আসে—এ নিয়ে ছবির গ্যালারি করাই ছিল রুপচন্দ্রের উদ্দেশ্য। তিনি ছবিগুলো অনলাইনে পোস্ট করেন। এরপর সরগরম সামাজিক যোগাযোগমাধ্যম। ওই ছবি শাকসবজির জন্য নয়, জনপ্রিয় হয় সবজি বিক্রেতা ওই কিশোরীর জন্য।টুইটারে ছবি দেওয়ার মুহূর্তের মধ্যে ওই কিশোরীর ছবি ভাইরাল হয়ে যায় সামাজিক যোগাযোগমাধ্যমে। হ্যাশট্যাগ ব্যবহার করে ছবিগুলোর নাম দেওয়া হচ্ছে ‘তরকারিওয়ালি’। ওই ‘তরকারিওয়ালি’র ছবি সব ক্ষেত্রে ছড়িয়ে পড়ছে। যাঁরাই দেখছেন, তারাই মুগ্ধ হচ্ছেন। তবে ওই কিশোরীর নাম এখনো জানা যায়নি। তাই ‘হ্যাশট্যাগ তরকারিওয়ালি’ই এখন পর্যন্ত অনুরাগীদের ভরসা। ওই নাম দিয়েই খুঁজে নেওয়া হচ্ছে নেপালি কিশোরীকে।এর আগে সুদর্শন হিসেবে বিশ্বজুড়ে অনেক সংবাদমাধ্যমের শিরোনামে পরিণত হন আরশাদ। সেই জনপ্রিয়তার পর মডেলিং শুরু করেছেন। ঠিক তেমনই নেপালের ওই সবজি বিক্রেতা ইন্টারনেটের সবার মন জিতে নিয়েছেন। মিট দ্য #তরকারিওয়ালি নামে এখন টুইটারে ট্রেন্ডিং বিষয়ে পরিণত হয়েছে।নতুন এই সেনসেশনে ইন্টারনেট মাতোয়ারা কেউ কেউ বলছেন, মানুষ তার সৌন্দর্যে বিমোহিত, জনপ্রিয় সেলিব্রেটিতে পরিণত হয়েছে। আবার কেউ কেউ আশা করছেন, চা-ওয়ালা ও তরকারিওয়ালি মানুষকে তাদের পেশার প্রতি সম্মান প্রদর্শন করতে উদ্বুদ্ধ করতে পারবেন। কারও মত হলো, সৌন্দর্য ও পরিশ্রম একসঙ্গে মিশেছে।
