
পশ্চিমবঙ্গের কলকাতায় দুর্যোগপূর্ণ আবহাওয়ার কারণে গতকাল মঙ্গলবার কর্মীসমাবেশ করতে পারলেন না কংগ্রেসের সহসভাপতি রাহুল গান্ধী। বিকেলে কালবৈশাখীর আঘাতে ভেঙে পড়ে মঞ্চ।গতকাল জলপাইগুড়ি ও ত্রিপুরার কর্মীসমাবেশ সেরে কলকাতায় এসেছিলেন রাহুল গান্ধী। এসেই তিনি চলে যান শহীদ মিনার ময়দানে। সেখানে তিনি অপেক্ষমাণ কংগ্রেস কর্মী ও সাধারণ মানুষের দিকে হাত নেড়ে অভিবাদন জানান। মাঠ সমাবেশের উপযুক্ত না থাকায় তিনি চলে যান।তৃণমূল কংগ্রেসের সঙ্গে জাতীয় কংগ্রেসের সম্পর্ক ছিন্ন হওয়ার পর এই প্রথম পশ্চিমবঙ্গে আসেন কংগ্রেসের সহসভাপতি রাহুল। সকালে তিনি পশ্চিমবঙ্গের জলপাইগুড়ির চা-বাগান এলাকা নাগরাকাটায় কর্মীসমাবেশে যোগ দেন। এখানে তিনি বক্তব্যে পশ্চিমবঙ্গ সরকারের কড়া সমালোচনা করেন।রাহুল অভিযোগ করেন, সরকারে পরিবর্তন আসার পর বাংলা যেভাবে এগোনোর কথা ছিল, সেভাবে এগোয়নি। মানুষের প্রত্যাশা পূরণে ব্যর্থ হয়েছে রাজ্য সরকার। তিনি দাবি করেন, কেন্দ্রীয় সরকার পরিকাঠামো উন্নয়নের জন্য যেভাবে পশ্চিমবঙ্গে বরাদ্দ দিয়েছে, তা অন্য কোনো রাজ্যে দেয়নি। রাজ্য সরকার সেই অর্থ ব্যয় করতে পারেনি।বক্তৃতার পর রাহুল জলপাইগুড়ি আসনে কংগ্রেসের প্রার্থী জোসেফ মুন্ডার সঙ্গে দলীয় কর্মীদের পরিচয় করিয়ে দেন। তিনি কংগ্রেসপ্রার্থীদের বিপুল ভোটে জয়ী করতে সবার প্রতি আহ্বান জানান। নাগরাকাটার সমাবেশ শেষে রাহুল ত্রিপুরায় যান।
 
