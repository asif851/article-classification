
লিবিয়ার প্রয়াত নেতা মুয়াম্মার গাদ্দাফির ছেলে সাদি গাদ্দাফিকে অবশেষে লিবিয়া কর্তৃপক্ষের হাতে তুলে দিয়েছে নাইজার। গতকাল বৃহস্পতিবার ত্রিপোলি বিষয়টি নিশ্চিত করেছে।লিবিয়া সরকারের পক্ষ থেকে বলা হয়, ২০১১ সালে গণ-আন্দোলন চলাকালে তৎকালীন একদল বিদ্রোহী নেতা গাদ্দাফিকে আটকের পর হত্যা করে। সে সময় তাঁর ছেলে সাদি সাহারা মরুভূমি হয়ে নাইজারে পালিয়ে যান। ওই বছরের সেপ্টেম্বরে তাঁকে আশ্রয় দেয় নাইজার কর্তৃপক্ষ। তাঁকে দেশে ফেরত পাঠানোর জন্য নাইজার কর্তৃপক্ষকে বারবার আহ্বান জানাচ্ছিল লিবীয় সরকার। শেষমেশ তাঁকে লিবিয়ায় আনা সম্ভব হয়েছে।সাবেক বিদ্রোহী মিলিশিয়া গোষ্ঠী দ্য ত্রিপোলি রেভ্যুলুশনারিজ ব্রিগেড আটক সাদির পাঁচটি ছবি ফেসবুকে প্রকাশ করেছে। সরকার বলছে, গাদ্দাফির এই ছেলের বিচারের সময় আন্তর্জাতিক মান নিশ্চিত করা হবে।সাদি লিবিয়ার ফুটবল ফেডারেশনের সাবেক প্রধান। তিনি নিজেও ফুটবল খেলোয়াড় ছিলেন। তাঁর বিরুদ্ধে ইন্টারপোল ‘রেড নোটিশ’ জারি করেছিল।গাদ্দাফিবিরোধী আন্দোলনকালে বিদ্রোহীদের হাতে তাঁর তিন ছেলে নিহত হন। ন্যাটোর হামলায় নিহত হন তাঁর আরেক ছেলে। তাঁর আরেক ছেলে সাইফ আল-ইসলামের বিচার চলছে। এএফপি।
