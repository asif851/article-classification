
পশ্চিমবঙ্গের রাজধানী কলকাতার গগনেন্দ্র শিল্প প্রদর্শনশালা মিলনায়তনে উদ্বোধন হয়েছে তৃতীয় বাংলাদেশ বইমেলা।আজ বৃহস্পতিবার সন্ধ্যায় কলকাতার সপ্তাহব্যাপী আয়োজিত ওই বইমেলার উদ্বোধন করেন পশ্চিমবঙ্গের শিক্ষামন্ত্রী ব্রাত্য বসু।উদ্বোধনী ভাষণে ব্রাত্য বসু বলেন, ‘বইমেলা আমাদের দুদেশের শিল্প, সাহিত্য ও সংস্কৃতির বন্ধন আরও দৃঢ় করবে।’ তিনি ওই বইমেলা আরও বড় পরিসরে করার আহ্বান জানান। অনুষ্ঠানে অংশগ্রহণকারীরা দাবি করেন কলকাতার কলেজ স্ট্রিট এলাকায় বাংলাদেশের একটি স্থায়ী বইকেন্দ্র স্থাপনের।এবারের বইমেলায় বাংলাদেশের পাঁচ হাজার বই এসেছে। এর মধ্যে দুই  হাজার নতুন শিরোনামের বই এসেছে। বাংলাদেশের প্রকাশকেরা জানান, ওই বইমেলা কলকাতার বইপ্রিয় মানুষের মন জয় করায় পরবর্তী বইমেলা আরও বৃহত্ আকারে এবং আরও বড় পরিসরে করার উদ্যোগ নেবেন তাঁরা। 
এবারের বইমেলায় যোগ দিয়েছে বাংলাদেশের ২৮টি প্রকাশনা সংস্থা। মেলার আয়োজন করেছে বাংলাদেশ জ্ঞান ও সৃজনশীল প্রকাশক সমিতি, বাংলাদেশ রপ্তানি উন্নয়ন ব্যুরো ও কলকাতার বাংলাদেশ ডেপুটি হাইকমিশন।
উদ্বোধনী অনুষ্ঠানে বিশেষ অতিথি হিসেবে উপস্থিত ছিলেন বাংলাদেশের বাংলা একাডেমির মহাপরিচালক শামসুজ্জামান খান, বাংলাদেশের সংস্কৃতিসচিব রণজিত্ কুমার বিশ্বাস, শিক্ষাসচিব কামাল আবদুল নাসের চৌধুরী, বিশিষ্ট শিক্ষাবিদ পবিত্র সরকার, রবীন্দ্রভারতী বিশ্ববিদ্যালয়ের উপাচার্য সব্যসাচী বসু রায় চৌধুরী, বাংলাদেশের বেসরকারি টিভি চ্যানেল আইর প্রধান নির্বাহী ফরিদুর রেজা সাগর, বাংলাদেশ জ্ঞান ও সৃজনশীল প্রকাশক সমিতির সভাপতি ওসমান গনি। উদ্বোধনী অনুষ্ঠানে বক্তব্য দেন কলকাতার বাংলাদেশ উপহাইকমিশনার আবিদা ইসলাম, কলকাতার বাংলাদেশ উপহাইকমিশনের প্রথম সচিব (বাণিজ্য) মো. ওমর ফারুক প্রমুখ।
বাংলাদেশ থেকে যোগ দেওয়া প্রকাশনা প্রতিষ্ঠানের মধ্যে রয়েছে অনন্যা, অন্য প্রকাশ, অবসর প্রকাশনা সংস্থা, অনুপম প্রকাশনী, অনিন্দ্য প্রকাশ, আগামী প্রকাশনী, আহমদ পাবলিশিং হাউস, এ এইচ ডেভেলপমেন্ট পাবলিশিং হাউস, কথা প্রকাশ, কাকলী প্রকাশনী, জাতীয় সাহিত্য প্রকাশ, বিদ্যা প্রকাশ, বেঙ্গল পাবলিকেশনস, দি ইউনিভার্সিটি প্রেস লিমিটেড, প্রথমা প্রকাশন, পাঞ্জেরী পাবলিকেশনস, বাংলা প্রকাশ, ভাষাচিত্র, মাওলা ব্রাদার্স, নবযুগ প্রকাশনী, নালন্দা, সময় প্রকাশন, সন্দেশ, সংঘ প্রকাশন, স্বর প্রকাশনী, সাহিত্য প্রকাশ, বাংলা একাডেমি এবং বাংলাদেশ জ্ঞান ও সৃজনশীল প্রকাশক সমিতি।
