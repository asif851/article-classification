
মার্কিন প্রেসিডেন্ট বারাক ওবামার অঙ্গীকার অনুযায়ী চলতি অর্থবছরে ১০ হাজার সিরীয় শরণার্থীকে আশ্রয় দেবে যুক্তরাষ্ট্র। গতকাল মঙ্গলবার পররাষ্ট্রমন্ত্রী জন কেরি এ কথা ঘোষণা করেন। খবর এএফপির। 
যুদ্ধের পরিস্থিতির পালিয়ে আসা এই শরণার্থীদের সংকট সমাধানে ধীরগতির কারণে কিছু মানবাধিকারকর্মী ওয়াশিংটনের সমালোচনা করেছেন। জন কেরি জানান, যুক্তরাষ্ট্রের নিরাপত্তা সংস্থা ও গোয়েন্দা সংস্থাগুলোর যাচাই-ছাইয়ের পর জাতিসংঘের শরণার্থীশিবির থেকে ১০ হাজার আশ্রয়প্রত্যাশীকে নেওয়া হবে। তিনি জানান, গত অর্থবছরের তুলনায় শরণার্থী নেওয়ার সংখ্যা এবার ছয় গুণ বাড়ানো হয়েছে। যুক্তরাষ্ট্রে ১ অক্টোবর থেকে অর্থবছর শুরু হয়। শেষ হয় পরের বছরের ৩০ সেপ্টেম্বরে। বলা হচ্ছে, এই সময়ের মধ্যে নেওয়া শরণার্থীদের মধ্যে অগ্রাধিকার পাবেন বিধবা, বয়স্ক ও প্রতিবন্ধীরা। জন কেরি বলেন, ‘আমি গর্বের সঙ্গে বলতে চাই, জরুরি সহায়তার ক্ষেত্রে যুক্তরাষ্ট্র সবচেয়ে বেশি অবদান রাখছে। এরপরও আরও অনেক কিছু করার প্রয়োজন রয়েছে।’
