
মালয়েশিয়ার সাধারণ নির্বাচনে প্রধানমন্ত্রীর পদের জন্য দেশটির ৯২ বছর বয়সী সাবেক প্রধানমন্ত্রী মাহাথির মোহাম্মদের নাম ঘোষণা করেছে বিরোধীদলীয় জোট।
বার্তা সংস্থা রয়টার্সের প্রতিবেদনে বলা হয়, চলতি বছরের আগস্টে মালয়েশিয়ার সাধারণ নির্বাচন অনুষ্ঠিত হবে। এ উপলক্ষে আজ রোববার প্রধানমন্ত্রী পদে সাবেক প্রধানমন্ত্রী মাহাথির মোহাম্মদকে মনোনয়ন দিয়েছে বিরোধীদলীয় জোট।
প্রতিবেদনে বলা হয়, বিরোধী দলের জনপ্রিয় নেতা আনওয়ার ইব্রাহিম বর্তমানে কারাগারে রয়েছেন। এ ছাড়া ইউএমএনওর নেতা ও বর্তমান প্রধানমন্ত্রী নাজিব রাজাক দুর্নীতির অভিযোগে বিতর্কিত। আর দল থেকে পদত্যাগ করা নিয়ে রাজাক সাবেক প্রধানমন্ত্রী মাহাথিরকে হুমকিও দিয়েছিলেন। এ কারণেই বিরোধীদলীয় জোট আসন্ন নির্বাচনে প্রধানমন্ত্রী পদে মাহাথিরকেই যোগ্য বিবেচনায় মনোনয়ন দিয়েছে। নির্বাচনে বিরোধী দল জিতলে মাহাথির হবেন বিশ্বের সবচেয়ে বেশি বয়সী প্রধানমন্ত্রী।
বিরোধীদলীয় জোটের সম্মেলনে দলের মহাসচিব সাইফুদ্দিন আবদুল্লাহ বলেন, আসন্ন নির্বাচনে পাকাতান হারাপান জোটের প্রধানমন্ত্রী পদপ্রার্থী হিসেবে মাহাথির নির্বাচন করবেন। এ ছাড়া পিপলস জাস্টিস পার্টির প্রেসিডেন্ট আনওয়ার ইব্রাহিমের স্ত্রী ওয়ান আজিজাহ ওয়ান ইসমাইল উপপ্রধানমন্ত্রীর পদে প্রতিদ্বন্দ্বিতা করবেন।
মালয়েশিয়ার সাবেক প্রধানমন্ত্রী মাহাথির মোহাম্মদকে আধুনিক মালয়েশিয়ার স্থপতি বলা হয়। তিনি ১৯৮১ সালে মালয়েশিয়ার প্রধানমন্ত্রীর দায়িত্ব গ্রহণ করেন। তাঁর নেতৃত্বে ক্ষমতাসীন দল ইউনাইটেড মালয়স ন্যাশনাল অর্গানাইজেশন (ইউএমএনও) টানা পাঁচবার নির্বাচনে জয়ী হয়ে সরকার গঠন করে। তিনি এশিয়ার সবচেয়ে দীর্ঘ সময় ধরে গণতান্ত্রিকভাবে নির্বাচিত প্রধানমন্ত্রী ছিলেন। টানা ২২ বছর পর ২০০৩ সালের ৩০ অক্টোবর তিনি স্বেচ্ছায় প্রধানমন্ত্রীর পদ ছেড়ে দেন। পরে তিনি দল থেকেও পদত্যাগ করেন।
