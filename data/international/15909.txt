
ফিলিস্তিনের নতুন প্রধানমন্ত্রী রামি হামদাল্লাহকে উদারপন্থী বলে মনে করে ইসরায়েল। ইসরায়েলের কোনো নেতা এ ব্যাপারে আনুষ্ঠানিক প্রতিক্রিয়া না জানালেও দেশটির গণমাধ্যমে উদারপন্থী হিসেবে তাঁর প্রশংসা করা হয়েছে। ফিলিস্তিনের নতুন প্রধানমন্ত্রী হিসেবে গত রোববার রাতে হামদাল্লাহর নাম ঘোষণা করা হয়। ইসরায়েল হামদাল্লাহকে উদারপন্থী মনে করে। মনে করা হচ্ছে, পশ্চিমা দেশগুলোর কাছে তিনি গ্রহণযোগ্য হবেন এবং ফিলিস্তিনের প্রেসিডেন্ট মাহমুদ আব্বাসের জন্যও হুমকি হবেন না। ইসরায়েলি সেনাবাহিনীর বেতারে বলা হয়, ‘ইসরায়েলি নেতারা হামদাল্লাহকে উদারপন্থী ও বাস্তববাদী মানুষ হিসেবে মনে করেন। তিনি প্রেসিডেন্ট আব্বাসের খুব ঘনিষ্ঠ। তিনি যত না একজন রাজনৈতিক নেতা, তার চেয়ে বেশি একজন ব্যবস্থাপক। এ বিষয়ে পূর্বসূরি সালাম ফায়াদের চেয়ে তিনি আলাদা। সালাম ফায়াদকে অনেক সময় প্রেসিডেন্ট আব্বাসের প্রতিদ্বন্দ্বী মনে হতো।’ এতে আরও বলা হয়, হামদাল্লাহ  বোঝেন, পশ্চিমাদের সঙ্গে কীভাবে কথা বলতে হয়। ইসরায়েলি প্রভাবশালী দৈনিক হারেৎজ এক প্রতিবেদনে হামদাল্লাহকে ‘বাস্তববাদী’ আখ্যা দিয়ে বলেছে, তিনি ইসরায়েলের সঙ্গে আলোচনার প্রতি শ্রদ্ধা প্রদর্শন করবেন। এদিকে যুক্তরাষ্ট্র রামি হামদাল্লার মনোনয়নকে স্বাগত জানিয়েছে। মার্কিন পররাষ্ট্রমন্ত্রী জন কেরি রোববার এক বিবৃতিতে বলেন, একাধারে এক চ্যালেঞ্জ ও সুযোগের মুহূর্তে তিনি নিয়োগ পেলেন। এএফপি।
