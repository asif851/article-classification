
ভারতের পশ্চিমবঙ্গে গত ২৪ ঘণ্টায় এনকেফালাইটিস রোগে আক্রান্ত হয়ে আরও দুজনের মৃত্যু হয়েছে। এ নিয়ে সরকারি হিসাব অনুযায়ী জানুয়ারি থেকে এ পর্যন্ত এই রোগে ২১০ জনের মৃত্যু হলো।আর আক্রান্তের সংখ্যা ৭৮১ জন।উত্তরাঞ্চলের সাতটি জেলায় এনকেফালাইটিস ব্যাপকভাবে ছড়িয়ে পড়েছে। জেলাগুলো হলো: দার্জিলিং, জলপাইগুড়ি, কোচবিহার, আলিপুরদুয়ার, উত্তর দিনাজপুর, দক্ষিণ দিনাজপুর ও মালদহ। গতকাল রোববার পশ্চিমবঙ্গের স্বাস্থ্য অধিকর্তা বিশ্ব রঞ্জন শতপথী প্রথম আলোকে জানান, গত জানুয়ারিতে প্রথম দেখা দেয় এই রোগ।ইতিমধ্যে এই রোগে মারা গেছে ২১০ জন।তিনি আরও বলেন, জুলাই থেকে এখন পর্যন্ত এই রোগে মারা গেছেন ৮৮ জন এবং আক্রান্ত হয়েছে ৫৪৯ জন।তবে কলকাতার একটি বেসরকারি টেলিভিশন চ্যানেল মৃতের সংখ্যা ১৪৭ বলে জানিয়েছে।এনকেফালাইটিস পরিস্থিতি খতিয়ে দেখতে উত্তরবঙ্গ মেডিকেল কলেজ হাসপাতাল পরিদর্শন করেছে একটি বিশেষজ্ঞ দল। এ ছাড়া, এই রোগ প্রতিরোধের লক্ষ্যে মশা ও শূকর নিয়ন্ত্রণের উদ্যোগ নিয়েছেন জেলা সাতটির স্বাস্থ্য আধিকারিকেরা।
