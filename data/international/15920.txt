
আফগানিস্তানের পূর্বাঞ্চলীয় খোস্ত প্রদেশে গতকাল শুক্রবার পুলিশের গুলিতে অ্যাসোসিয়েটেড প্রেসের (এপি) এক নারী আলোকচিত্রী সাংবাদিক নিহত হয়েছেন। আহত হয়েছেন আরেক নারী প্রতিবেদক। আজ শনিবার অনুষ্ঠেয় প্রেসিডেন্ট নির্বাচনের প্রাক্কালে এ ঘটনা ঘটল। বার্তা সংস্থা এপির পক্ষ থেকে বলা হয়, আলোকচিত্রী আনজা নিদ্রিনঘস (৪৮) ও প্রতিবেদক ক্যাথি গানন (৬০) গাড়িতে বসা ছিলেন। এপি টেলিভিশনের একজন ফ্রিল্যান্স সাংবাদিক বলেন, এ সময় পুলিশের গুলিতে ঘটনাস্থলে জার্মানির আলোকচিত্রী আনজা নিহত হন।খবরে বলা হয়, কানাডার নাগরিক আহত প্রতিবেদক ক্যাথি গানন ইসলামাবাদে কাজ করেন। গত ৩০ বছর তিনি আফগান যুদ্ধ নিয়ে প্রতিবেদন করছেন। তাঁকে প্রাথমিক চিকিৎসা দেওয়া হয়েছে। তিনি সুস্থ আছেন। এই দুই সাংবাদিক আফগানিস্তানে দীর্ঘদিন ধরে একসঙ্গে কাজ করছিলেন। নিউইয়র্কে এপির নির্বাহী সম্পাদক ক্যাথলিন ক্যারল বলেন, ‘আনজা একজন প্রাণবন্ত ও উদ্যমী সাংবাদিক ছিলেন। তাঁর মৃত্যুতে আমরা মর্মাহত।’ ঘটনার সময় দুই সাংবাদিক পাকিস্তান সীমান্তবর্তী আফগানিস্তানের ছোট্ট একটি শহরে অবস্থান করছিলেন।বার্তা সংস্থা এপি জানায়, আনজা ও গানন নির্বাচন কর্মকর্তাদের একটি গাড়িবহরের সঙ্গে খোস্ত শহর থেকে সীমান্তবর্তী তানি এলাকায় যাচ্ছিলেন। নির্বাচন কর্মকর্তাদের সঙ্গে ভোটের প্রয়োজনীয় জিনিসপত্র ছিল। রয়টার্স।
 
