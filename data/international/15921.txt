
যুক্তরাষ্ট্রের প্রেসিডেন্ট বারাক ওবামার পররাষ্ট্রনীতির কঠোর সমালোচনা করেছেন হিলারি ক্লিনটন। তিনি বলেন, ওবামার ভুল পররাষ্ট্রনীতির কারণেই সিরিয়া ও ইরাকে জঙ্গিরা মাথাচাড়া দিয়ে উঠেছে। খবর আইএএনএসের।গত রোববার মাসিক আটলান্টিক সাময়িকীতে প্রকাশিত এক সাক্ষাৎকারে প্রেসিডেন্ট ওবামার প্রথম মেয়াদের পররাষ্ট্রমন্ত্রী হিলারি বলেন, ইসলামি জঙ্গিদের হুমকি মোকাবিলা করার মতো শক্তি ওবামার নেই।সাক্ষাৎকারে হিলারি প্রেসিডেন্ট ওবামার সমালোচনা করতে গিয়ে বেশ কড়া কড়া কথা বলেন। তিনি বলেন, ‘শক্তিশালী জাতির দরকার সুসংগঠিত নীতি। নির্বোধ কর্মকর্তা দিয়ে সুসংগঠিত জাতি গঠন করা যায় না। সিরিয়ার প্রেসিডেন্ট বাশার আল-আসাদকে উৎখাত করতে যখন বিরোধীরা সহিংসতা শুরু করে, তখন ওবামা অনেকটাই চুপচাপ ছিলেন। মনে হয়েছিল, তিনি ঘটনাকে এড়িয়ে যেতে চান। এটি তাঁর বড় ব্যর্থতা।’হিলারি বলেন, আসাদের বিরোধীরা ছিল ইসলামপন্থী, জঙ্গিবাদী। তাদের দমন করতে ওবামার ব্যর্থতা বড় ধরনের শূন্যতা তৈরি করেছে।
