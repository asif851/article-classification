
যুক্তরাষ্ট্রের মতো একটি শক্তিশালী দেশ চালানো প্রেসিডেন্ট বারাক ওবামার কাছে হয়তো তেমন কিছু নয়, কিন্তু ফার্স্ট লেডি মিশেল ওবামার জন্য উপহার কেনা নিয়ে যেন তাঁর ঝক্কির শেষ নেই। বার্তা সংস্থা এএফপির খবরে জানানো হয়, গতকাল সোমবার একটি বেতার অনুষ্ঠানে ওবামা এমন কথাই জানিয়েছেন। এ ব্যাপারে ওবামার ভাষ্য, ‘সে (মিশেল) খুবই ফ্যাশনচেতা, দেখতেও ভালো। তাঁর পোশাক কেনা নিয়ে আমি তটস্থ।’ ওবামা জানান, স্ত্রীর জন্য যে পোশাকই কিনেছেন, বড়দিনে মিশেলকে তা পরতে দেখেননি তিনি। তাঁর ভাষায়, ‘মিশেলের জন্য কেনাকাটা করা কঠিন কাজ।’ এর চেয়ে বরং ১৬ বছর বয়সী বড় মেয়ে মালিয়ার জন্য উপহার কেনা সহজ বলে জানান ওবামা। মালিয়া চলচ্চিত্রের ভক্ত। তাকে এক বছরে ১০০টি সর্বকালের সেরা চলচ্চিত্র জোগাড় করে দিয়েছেন ওবামা। তিনি বলেন, ‘বড়দিনে এটাই সম্ভবত তার জন্য আমার পক্ষ থেকে সেরা উপহার।’ আগামী শুক্রবার পরিবার নিয়ে হাওয়াই যাবেন মার্কিন প্রেসিডেন্ট। সেখানে তাঁরা বড়দিন উদযাপন করে থাকেন।
