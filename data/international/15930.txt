
যুক্তরাজ্যের যুবরাজ চার্লসের ব্যক্তিগত প্রতিষ্ঠান বিভিন্ন অফশোর কোম্পানি ও তহবিলে মিলিয়ন মিলিয়ন পাউন্ড বিনিয়োগ করেছে। এভাবে বিনিয়োগের মাধ্যমে কর ফাঁকি দিয়ে বিপুল অঙ্কের মুনাফা কামিয়েছে তাঁর প্রতিষ্ঠান। বারমুডাভিত্তিক এসব অফশোর প্রতিষ্ঠান ও ব্যবসার কয়েকটি পরিচালনার দায়িত্বে আছেন প্রিন্স অব ওয়েলসের ঘনিষ্ঠ কিছু বন্ধু।
বিশ্বের ধনাঢ্য ও ক্ষমতাধর ব্যক্তিদের কর ফাঁকি ও দেশের বাইরে অর্থপাচার বা বিনিয়োগ নিয়ে ফাঁস হওয়া সাম্প্রতিকতম কেলেঙ্কারি ‘প্যারাডাইস পেপারস’ থেকে অন্য অনেকের মতো চার্লসকে নিয়েও এ তথ্য জানা গেছে।
যুবরাজ চার্লসের ‘ডাচি অব কর্নওয়েল’ প্রতিষ্ঠানের মাধ্যমে বারমুডার বিভিন্ন প্রতিষ্ঠান ও ব্যবসার শেয়ার কেনার সিদ্ধান্ত ছিল অত্যন্ত সংবেদনশীল। চার্লসের এই প্রতিষ্ঠান বৃক্ষ নিধনের হাত থেকে বন তথা পরিবেশ রক্ষার নামে কিছু জমিতেও বিনিয়োগ করে। প্রতিষ্ঠানটির পরিচালনা পর্ষদের সদস্যরা বিনিয়োগ ও নিজেদের আলোচনার বিষয়ে গোপনীয়তা রক্ষায় অঙ্গীকারবদ্ধ ছিলেন।
ফাঁস হওয়া নথিতে দেখা গেছে, ইংল্যান্ডের নরফোক এলাকার ১৬০০ হেক্টর (৩ হাজার ৪০০ একর) জমির মালিক ও কোটিপতি ঘোড়াখামারি হাগ ভ্যান কাটসেমের মাধ্যমে একটি অফশোর কোম্পানির সঙ্গে পরিচয় ঘটে চার্লসের প্রতিষ্ঠানের। কাটসেম ছিলেন ওই অফশোর কোম্পানির পরিচালক। কেমব্রিজ বিশ্ববিদ্যালয়ে পড়াকালে চার্লসের সঙ্গে কাটসেমের পরিচয় ১৯৬০-এর দশকে। নিজ দেশে কোনো কর সুবিধা না থাকায় যুবরাজ চার্লসের প্রতিষ্ঠান তাঁর ঘনিষ্ঠ বন্ধুর কোম্পানিতে অর্থ খাটানোর সিদ্ধান্ত নেয়।
ডাচি অব কর্নওয়েল একটি ব্যক্তিগত প্রতিষ্ঠান। ১৩৩৭ সালে তৃতীয় এডওয়ার্ড এটি প্রতিষ্ঠা করেন। তাঁর লক্ষ্য ছিল সন্তান ও উত্তরসূরি যুবরাজ এডওয়ার্ডকে স্বাধীন আর্থিক সক্ষমতা দেওয়া। ২৩টি দেশে ৫৩ হাজার হেক্টর জমির মালিক এই প্রতিষ্ঠান। সাম্প্রতিকতম হিসাব অনুযায়ী এপ্রিলে এর সম্পদের পরিমাণ ছিল ৯১ কোটি ৩০ লাখ (৯১৩ মিলিয়ন) পাউন্ড। 
