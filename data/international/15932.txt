
ভারতে মা-বাবাকে না জানিয়ে তাঁদের ষোড়শী মেয়েকে বিয়ে করে নিজের দেশ ওমানে নিয়ে গেছেন ৬৫ বছর বয়সী এক শেখ। মেয়েটি ওই শেখের হাত থেকে মুক্তির আকুতি জানিয়ে মা-বাবার কাছে ফোনে কান্নাকাটি করছে। মেয়েকে উদ্ধারে মা-বাবা তাই শরণাপন্ন হয়েছেন হায়দরাবাদ পুলিশের।
এনডিটিভি অনলাইনের খবরে বলা হয়েছে, মেয়েটির বাবা-মা গতকাল বুধবার পুলিশের কাছে গিয়ে অভিযোগ করেছেন যে তাঁদের এক নারী স্বজন পাঁচ লাখ রুপির বিনিময়ে তাঁদের ১৬ বছর বয়সী মেয়েকে ওই ব্যক্তির হাতে তুলে দেন। ওই নারী মেয়েটির ফুপু। পরে ওমানের ওই ব্যক্তি মেয়েটিকে বিয়ে করে নিজের দেশে নিয়ে যান কাউকে কিছু না জানিয়ে। এর প্রমাণ হিসেবে বিয়ের একটি ছবিও পুলিশের কাছে দিয়েছেন তাঁরা।
পুলিশ জানিয়েছে, মাসকট থেকে ফোন করে মেয়েটি বারবার মা-বাবাকে বলছে, ‘আমাকে যদি এখান থেকে না নিয়ে যাও, আমাকে যদি না বাঁচাও...আমি মরে যাব।’
থানায় করা অভিযোগে মেয়েটির মা উল্লেখ করেছেন, তিনি সরাসরি ফোনে ওমানের ওই ব্যক্তির সঙ্গে কথা বলেছেন। ওই ব্যক্তি তাঁকে জানিয়েছেন, পাঁচ লাখ রুপি দিয়ে মেয়েটিকে তিনি কিনে নিয়েছেন। ওই পরিমাণ অর্থ ফেরত দিলে তিনি মেয়েটিকে ফেরত দেবেন বলে তাঁকে জানিয়েছেন।
যেভাবেই হোক মেয়েকে ফেরত পাওয়ার আকুতি জানালেন মা-বাবা।
