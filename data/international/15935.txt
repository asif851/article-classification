
মার্কিন প্রেসিডেন্ট ডোনাল্ড ট্রাম্পকে নিয়ে যুক্তরাষ্ট্রে নানা কেলেঙ্কারির গুঞ্জন থাকলেও তাতে তাঁর সঙ্গে সৌদির ঘনিষ্ঠতায় কিছু যায় আসে না। সৌদি আরবের জ্বালানি, শিল্প ও খনিজ সম্পদমন্ত্রী খালেদ আল-ফালিহ্‌ গতকাল রোববার এ কথা বলেছেন।
সৌদি আরবের রাজধানী রিয়াদে ট্রাম্প এবং সারা বিশ্বের মুসলিম নেতাদের অংশগ্রহণে অনুষ্ঠিত সম্মেলনের এক ফাঁকে আল-ফালিহ্‌ বলেন, ‘আমাদের সম্পর্ক যুক্তরাষ্ট্রের সঙ্গে, আর দেশটির এখন একজন মহান নেতা আছেন। ট্রাম্প প্রশাসন যে অবস্থান নিয়েছে, তাতে আমরা খুবই অনুপ্রাণিত।’
নির্বাচনী প্রচারাভিযানের সময় ট্রাম্প মুসলিমবিদ্বেষী একের পর এক বক্তব্য দিয়েছেন। এসব কিছুর পরও সৌদি কর্তৃপক্ষ ট্রাম্পকে উষ্ণ অভ্যর্থনায় বরণ করে নিয়েছে। সৌদি বাদশাহ সালমান গত শনিবার ট্রাম্পের সঙ্গে একটি ‘কৌশলগত পরিকল্পনা’ চুক্তি স্বাক্ষর করেছেন। প্রতিরক্ষা, অর্থনীতি এবং অন্যান্য বিষয়ে দুই দেশের বন্ধন জোরদার করাই এ চুক্তির উদ্দেশ্য।
সৌদি পররাষ্ট্রমন্ত্রী আদেল আল-জুবেইর শনিবার বলেন, তাঁরা মনে করেন আরব ও ইসলামি বিশ্বের সঙ্গে যুক্তরাষ্ট্রের সম্পর্কে এক নতুন যাত্রা শুরু হয়েছে।
 
