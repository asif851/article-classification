
হরমুজ প্রণালির কাছে চলে আসা মার্কিন নৌবাহিনীর একটি জাহাজের গতিপথ ফেরাতে বাধ্য করেছে ইরান। দেশটির ইসলামিক রেভল্যুশনারি গার্ডের বেশ কয়েকটি নৌযান গিয়ে ওই জাহাজকে বাধা দেয়। এসব জাহাজ দ্রুত আঘাত হানতে সক্ষম। যুক্তরাষ্ট্রের এক কর্মকর্তা গতকাল সোমবার বার্তা সংস্থা রয়টার্সকে এই তথ্য জানান।
নাম প্রকাশ না করার শর্তে ওই মার্কিন কর্মকর্তা বলেন, মার্কিন নৌবাহিনীর ইউএসএনএস ইনভিনসিবল নামের জাহাজটির প্রায় ৬০০ মিটারের মধ্যে ইরানের নৌযানগুলো চলে এসে ছিল।
জাহাজটির সঙ্গে ব্রিটিশ রয়্যাল নেভির তিনটি জাহাজও ছিল। ওই জাহাজগুলোও তাদের গতিপথ পাল্টাতে বাধ্য হয়।
ঘটনার বিষয়ে মন্তব্য জানতে রেভল্যুশনারি গার্ডের সঙ্গে তাৎক্ষণিকভাবে যোগাযোগ করা সম্ভব হয়নি।
মার্কিন নৌবাহিনীর এক কর্মকর্তার ভাষ্য, এ ধরনের ঘটনা নিয়মিতই ঘটছে। এ ঘটনাকে ‘অপেশাদার ও ভয়ংকর’ হিসেবে বিবেচনা করছে মার্কিন নৌবাহিনী।
