
পাকিস্তানের সাবেক প্রধানমন্ত্রী বেনজির ভুট্টো হত্যা মামলায় পুলিশের দুই সাবেক সদস্যকে ১৭ বছর করে কারাদণ্ড দিয়েছেন দেশটির বিশেষ আদালত। রায়ে সাবেক সেনাশাসক পারভেজ মোশাররফকে ‘পলাতক’ হিসেবে উল্লেখ করা হয়েছে। আর সাক্ষ্য-প্রমাণের অভাবে অন্য পাঁচজন আসামিকে খালাস দেওয়া হয়েছে।
আজ বৃহস্পতিবার এ রায় ঘোষণা করা হয়। তবে এ রায় প্রত্যাখ্যান করেছেন বেনজিরের ছেলে বিলাওয়াল ভুট্টো। বিলাওয়াল দেশটির প্রধান বিরোধী দল পাকিস্তান পিপলস পার্টির (পিপিপি) চেয়ারম্যানের দায়িত্ব পালন করছেন।
২০০৭ সালের ২৭ ডিসেম্বর রাওয়ালপিন্ডিতে গুলি ও বোমা হামলা চালিয়ে বেনজিরকে হত্যা করা হয়। ওই সময় পাকিস্তানের ক্ষমতায় ছিলেন পারভেজ মোশাররফ।
যে দুজনকে ১৭ বছর করে দণ্ডাদেশ দেওয়া হয়েছে, তাঁরা হলেন সাউদ আজিজ ও খুররম শাহজাদ। বেনজির হত্যাকাণ্ডের সময় সাউদ আজিজ রাওয়ালপিন্ডির পুলিশ প্রধানের দায়িত্বে ছিলেন। আর রাওয়াল টাউনের এসপির দায়িত্বে ছিলেন খুররম শাহজাদ। দায়িত্বে অবহেলার দায়ে তাঁদের এই সাজা দেওয়া হয়েছে।
রায়ে আদালত বলেছেন, উপযুক্ত প্রমাণের অভাবে পাঁচজন আসামিকে খালাস দেওয়া হয়েছে। ওই পাঁচজনের বিরুদ্ধে তালেবান জঙ্গিদের সঙ্গে সম্পৃক্ততার অভিযোগ ছিল। পাঁচজনের মধ্যে দুজন পুলিশ সদস্যও রয়েছেন। বেনজির ভুট্টোকে হত্যার ঘটনায় দায়িত্বে অবহেলার অভিযোগে তাঁরা কারাগারে ছিলেন।
বিবিসির খবরে বলা হয়েছে, রাওয়ালপিন্ডির আদালত সাবেক প্রেসিডেন্ট জেনারেল পারভেজ মোশাররফকে ‘বিচারপ্রক্রিয়া থেকে পলাতক আসামি’ বলে ঘোষণা করেছেন। এ মামলায় তাঁকেও অভিযুক্ত করা হয়েছিল। গত বছর থেকে স্বেচ্ছা নির্বাসনে রয়েছেন জেনারেল পারভেজ মোশাররফ। আদালত তাঁর সম্পত্তি ক্রোক করার নির্দেশ দিয়েছেন। তবে মামলার রায় সম্পর্কে তিনি কোনো মন্তব্য করেননি।
তৎকালীন পারভেজ মোশাররফের সরকার এ হত্যাকাণ্ডের ঘটনায় পাকিস্তানের তালেবান প্রধান বাইতুল্লাহ মেহসুদকে দায়ী করেছিল। তবে বাইতুল্লাহ মেহসুদ এ অভিযোগ অস্বীকার করেছিলেন। ২০০৯ সালে মার্কিন ড্রোন হামলায় তিনি নিহত হন।
রায় প্রত্যাখ্যান বিলাওয়ালেরবিলাওয়াল এই রায়ে ‘অসন্তুষ্টির ও অগ্রহণযোগ্য’ বলে উল্লেখ করেছেন। এক টুইট বার্তায় তিনি বলেন, সন্ত্রাসীদের ছেড়ে শুধু অন্যায্যই নয়, বিপজ্জনকও। এই রায়ের বিরুদ্ধে পিপিপি আপিল করবে।
বেনজিরের মেয়ে আসিফা টুইট বার্তায় বলেন, অপরাধের জন্য পারভেজ মোশাররফের শাস্তি না হওয়া পর্যন্ত এ হত্যাকাণ্ডের ন্যায়বিচার হবে না।
