
এ যেন ‘টার্মিনেটর’ ছবির ঘটনা। রোবটের হাত থেকে সাঁৎ করে বেরিয়ে এল ধারালো ওয়েল্ডিং স্টিক। সেগুলো আচমকা বিদ্ধ করল রামজি লাল (২৪) নামের এক শ্রমিককে। এই আঘাতে মারা গেলেন তিনি।
গতকাল বুধবার ভারতের হরিয়ানা রাজ্যের গুরগাঁওয়ে এ ঘটনা ঘটে।
আজ বৃহস্পতিবার টাইমস অব ইন্ডিয়ার খবরে জানানো হয়, এসকেএইচ মেটালস নামে ওই কারখানায় ভারী ধাতব পাত তোলার ও ওয়েল্ডিংয়ের কাজ করতেন রামজি লাল। একই কাজ করত ওই রোবটটিও। কঘটনার সময় ৬২ জন শ্রমিক ও ৩৯টি রোবট কাজ করছিল।
রোবটে ভারী পাত তোলার জন্য প্রোগ্রামিং করা ছিল। কাজ করার সময় একটি পাত কিছুটা সরে যায়। রামজি লাল তা ঠিক করার জন্য রোবটের খুব কাছে চলে যান। এ সময় রোবটের হাত থেকে ওয়েল্ডিং করার কিছু স্টিক বের হয়ে রামজি লালকে বিঁধে ফেলে।
দুর্ঘটনার পর রামজি লালকে কাছের একটি হাসপাতালে নেওয়া হয়। সেখানে তাঁকে মৃত ঘোষণা করেন চিকিৎসকেরা।
ঘটনার প্রতিবাদে শ্রমিকেরা কারখানায় কাজ বন্ধ করে দেন। শ্রমিক নেতা কুলদীপ জাংহু বলেন, কর্তৃপক্ষের অবহেলার কারণে এ রকম দুর্ঘটনা হয়েছে। যে জায়গায় রোবটরা কাজ করে, সেখানে কর্তৃপক্ষ যথাযথ নিরাপত্তা ব্যবস্থা নেয়নি।
পুলিশের সহকারী কমিশনার রাজেশ কুমার বলেন, কর্তৃপক্ষের অবহেলার প্রমাণ পেলে যথাযথ ব্যবস্থা নেওয়া হবে।
লালের বাড়ি উত্তর প্রদেশের উন্নাও এলাকায়। এক বছর আগে তিনি বিয়ে করেন। তাঁর চার বোন রয়েছে।
