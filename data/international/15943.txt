
পাকিস্তানে মার্কিন ড্রোন হামলা বন্ধ না হলে ২০ নভেম্বর থেকে খাইবার পাখতুনখাওয়া অঞ্চল দিয়ে আফগানিস্তানে ন্যাটোর রসদ সরবরাহ বন্ধ করে দেওয়ার হুমকি দিয়েছেন দেশটির আলোচিত রাজনীতিবিদ ইমরান খান।বার্তা সংস্থা পিটিআই প্রকাশিত প্রতিবেদনে জানানো হয়, গতকাল সোমবার পাকিস্তানের জাতীয় পরিষদে দেওয়া ভাষণে এই হুঁশিয়ারি উচ্চারণ করেন পাকিস্তানের সাবেক ক্রিকেটার ও তেহরিক-ই-ইনসাফ পার্টির প্রধান।ইমরান বলেন, যুক্তরাষ্ট্রকে অবশ্যই পাকিস্তানের ভূখণ্ডে বোমা হামলা বন্ধ করতে হবে। ড্রোন হামলা বন্ধে আমেরিকাকে চাপ দিতে সরকার যদি ব্যর্থ হয়, তবে ২০ নভেম্বর থেকে ন্যাটোর রসদ সরবরাহের পথ বিচ্ছিন্ন করা হবে।খাইবার পাখতুনখাওয়ায় সরকারে রয়েছে ইমরান খানের পাকিস্তান তেহরিক-ই-ইনসাফ দল। প্রদেশটির একটি পথ দিয়ে আফগানিস্তানে দায়িত্ব পালনরত ন্যাটোর রসদ সরবরাহ করা হয়। এই পথ বন্ধ করে দেওয়া হলে তা ন্যাটোর জন্য বিপদ ডেকে আনবে।ইমরান খান বলেন, শান্তি আলোচনা শুরু করার আগে ড্রোন হামলা চালিয়ে পাকিস্তান তালেবানের প্রধান হাকিমুল্লাহ মেহসুদকে হত্যার ঘটনা এটাই প্রমাণ করে, এই দেশে শান্তি চায় না আমেরিকা।গত শুক্রবার পাকিস্তানের উত্তর ওয়াজিরিস্তানে মার্কিন ড্রোন হামলায় মেহসুদ ও তাঁর কয়েক সহযোগী নিহত হন। পাকিস্তান সরকার ড্রোন হামলার ঘটনায় ক্ষুব্ধ প্রতিক্রিয়া ব্যক্ত করেছে।
