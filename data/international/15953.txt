
সন্ত্রাসী তত্পরতায় জড়িত থাকার অভিযোগে যুক্তরাষ্ট্রের টেক্সাসে বাংলাদেশি বংশোদ্ভূত এক মার্কিন নাগরিকসহ দুজন গ্রেপ্তার হয়েছেন। তাঁরা হলেন রাহাতুল আশিকিম খান ও মাইকেল টড উলফ। দুজনেরই বয়স ২৩ বছর।রয়টার্সের খবরে বলা হয়েছে, গ্রেপ্তার হওয়া দুই ব্যক্তির বিরুদ্ধে অভিযোগ, তাঁরা সোমালিয়া, সিরিয়া ও ইরাকে জঙ্গিদের কারিগরি সহায়তা দেওয়ার চেষ্টা করেছেন। অভিযোগ প্রমাণিত হলে ১৫ বছর করে সাজা হতে পারে তাঁদের। কাল শুক্রবার দুজনের বিরুদ্ধে ওঠা অভিযোগের ওপর শুনানি অনুষ্ঠিত হবে।সরকারি কৌঁসুলিরা জানান, গত মঙ্গলবার টেক্সাসের জর্জ বুশ ইন্টারকন্টিনেন্টাল বিমানবন্দরের সামনে থেকে মাইকেল টডকে তাঁর স্ত্রী ও দুই শিশুসন্তানসহ গ্রেপ্তার করা হয়। তিনি তুরস্ক হয়ে সিরিয়া ও ইরাকে গিয়ে আল-কায়েদার সঙ্গে সংশ্লিষ্ট জঙ্গিগোষ্ঠীগুলোর সঙ্গে যোগ দেওয়ার পরিকল্পনা করেছিলেন।রাহাতুলকে গতকাল বুধবার গ্রেপ্তার করা হয় অস্টিনের শহরতলি রাউন্ড ককের বাড়ি থেকে। তিনি পরিবারের সঙ্গে সেখানেই বাস করেন। ইউনিভার্সিটি অব টেক্সাসের পূর্ণকালীন এই ছাত্রের বিরুদ্ধে অভিযোগ, তিনি ২০১১ সালে এফবিআইয়ের একজন তথ্যদাতাকে সোমালিয়ায় লড়াইরত বিদ্রোহীদের দলে যোগ দেওয়ানোর চেষ্টা করেন এবং তিনি নিজেও িবদেশে যাওয়ার আগ্রহ প্রকাশ করেন।বাংলাদেশে জন্ম নেওয়া রাহাতুল ২০০২ সালে মার্কিন নাগরিকত্ব লাভ করেন।
