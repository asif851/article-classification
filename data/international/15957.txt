
টাইটানিক জাহাজডুবি থেকে প্রাণে বেঁচে যাওয়া যুক্তরাজ্যের এক অভিজাত যাত্রীর লেখা চিঠি নিলামে উঠছে। আজ শনিবার এএফপির প্রতিবেদনে জানানো হয়, আগামী সপ্তাহে যুক্তরাষ্ট্রে উন্মুক্ত নিলামে উঠবে চিঠিটি। লেডি লুসি ডাফ-গর্ডনের লেখা ওই চিঠিটি দুই পৃষ্ঠার। নিউইয়র্কে থাকা এক বন্ধুকে ধন্যবাদ জানিয়ে চিঠিটি লিখেছিলেন তিনি। চিঠিতে ১৯১২ সালের ২৭ মে তারিখ লেখা।ফ্যাশন ডিজাইনার লুসি ও তাঁর স্বামী কসমো ডুবে যাওয়া টাইটানিকের প্রথম শ্রেণিতে ভ্রমণ করছিলেন। ১৯১২ সালের ১৫ এপ্রিল উত্তর আটলান্টিক মহাসাগরে বরফের সঙ্গে ধাক্কা লেগে ডুবে যায় টাইটানিক। জাহাজে থাকা জীবনতরী-১এ উঠে ওই দুর্ঘটনা থেকে প্রাণে রক্ষা পান লুসি ও কসমো। ৪০ জন ধারণক্ষমতার ওই জীবনতরীতে ১২ জন যাত্রী ছিলেন। জীবনতরী-১-এ অন্য যাত্রীদের না তোলায় সমালোচনা হয়। নিলামকারী প্রতিষ্ঠান আরআর অকশন জানিয়েছে, চিঠিটি ২২ জানুয়ারি যুক্তরাষ্ট্রের বোস্টনে নিলামে তোলা হবে। এর দাম উঠতে পারে ছয় হাজার ডলার।
