
ভারতের স্বরাষ্ট্র মন্ত্রণালয়ের ওয়েবসাইট আজ রোববার হ্যাক করার চেষ্টা হয়েছে। এ ঘটনার পরপরই কর্তৃপক্ষ তা সাময়িকভাবে বন্ধ করে দেয়। বার্তা সংস্থা পিটিআইকে সংশ্লিষ্ট এক কর্মকর্তা এ তথ্য জানান।
স্বরাষ্ট্র মন্ত্রণালয়ের একজন কর্মকর্তা বলেন, হ্যাকের চেষ্টার বিষয়টি ধরতে পারার পরপরই স্বরাষ্ট্র মন্ত্রণালয়ের ওয়েবসাইট দ্রুত বন্ধ করে দেন ন্যাশনাল ইনফরমেটিকস সেন্টারের কর্মকর্তারা। কম্পিউটার ইমারজেন্সি রেসপন্স টিম ঘটনাটি খতিয়ে দেখছে।
গত মাসে সন্দেহভাজন পাকিস্তান-সমর্থিত হ্যাকাররা ভারতের ন্যাশনাল সিকিউরিটি গার্ডের (এনএসজি) ওয়েবসাইট হ্যাক করে দেশটির প্রধানমন্ত্রীর নামে আপত্তিকর বার্তা পোস্ট করে। ওই হ্যাকার গ্রুপটি নিজেদের ‘অ্যালোন ইনজেকটর’ হিসেবে পরিচয় দেয়।
ভারতের সংশ্লিষ্ট দপ্তরের তথ্য অনুযায়ী, গত চার বছরে দেশটিতে কেন্দ্রীয় ও রাজ্য পর্যায়ের বিভিন্ন সরকারি দপ্তরের ৭০০ ওয়েবসাইট হ্যাক হয়েছে। এ ঘটনায় ৮ হাজার ৩৪৮ ব্যক্তিকে সাইবার অপরাধের অভিযোগে আটক করা হয়েছে। তথ্যসূত্র: এনডিটিভি।
