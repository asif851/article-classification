
উত্তর কোরিয়া পরমাণু অস্ত্র ব্যবহার করলে তাদের ‘নাস্তানাবুদ’ করে ফেলা হবে বলে হুঁশিয়ার করে দিয়েছে যুক্তরাষ্ট্র। একই সঙ্গে উত্তর কোরিয়ার প্রতিদ্বন্দ্বী প্রতিবেশী দক্ষিণ কোরিয়াকে সহায়তা দেওয়া অব্যাহত রাখা হবে বলে ঘোষণা করেছে দেশটি। এ ছাড়া, আরেক আঞ্চলিক মিত্র জাপানের পাশে থাকার ‘শতভাগ’ নিশ্চয়তা দিয়েছে ওয়াশিংটন।মার্কিন প্রতিরক্ষামন্ত্রী জেমস ম্যাটিস গতকাল শুক্রবার দক্ষিণ কোরিয়া ও জাপান সফরের সময় এসব কথা বলেন। দক্ষিণ কোরিয়ায় দুই দিনের সফর শেষ করে গতকাল সিউল থেকে টোকিও যান ম্যাটিস। সিউল ছাড়ার আগে দেশটির প্রতিরক্ষা মন্ত্রণালয়ে তিনি বলেন, ‘যুক্তরাষ্ট্র অথবা তার মিত্রদের বিরুদ্ধে কোনো ধরনের হামলা চালালে উত্তর কোরিয়াকে ধরাশায়ী করা হবে এবং পিয়ংইয়ং কোনো ধরনের পরমাণু অস্ত্র ব্যবহার করলে কার্যকর পাল্টা জবাবের মাধ্যমে তাকে নাস্তানাবুদ করে ফেলা হবে।’উত্তর কোরিয়ার নতুন একটি ব্যালিস্টিক ক্ষেপণাস্ত্র পরীক্ষা করার গুঞ্জনের মধ্যে ম্যাটিস এমন হুঁশিয়ারি দিলেন। উত্তর কোরিয়া প্রায়শই যুক্তরাষ্ট্রের মিত্র দেশ দক্ষিণ কোরিয়াকে নিশ্চিহ্ন করে ফেলা হবে বলে হুমকি দিয়ে থাকে।পূর্ব এশিয়ায় যুক্তরাষ্ট্রের মিত্র দেশগুলোতে সাবেক জেনারেল ম্যাটিসের এ সফর প্রতিরক্ষামন্ত্রীর দায়িত্ব নেওয়ার পর তাঁর প্রথম বিদেশ সফর।এদিকে, সিউল থেকে গতকালই জাপানের রাজধানী টোকিওতে যান ম্যাটিস। সেখানে তিনি জাপানের প্রধানমন্ত্রী শিনজো আবেকে আশ্বস্ত করে বলেন, ‘আমরা কাঁধে কাঁধ রেখে শতভাগ নিষ্ঠার সঙ্গে আপনার ও জাপানের জনগণের পাশে আছি।’ সম্প্রতি যুক্তরাষ্ট্রের প্রেসিডেন্ট ডোনাল্ড ট্রাম্প ঘোষণা দেন, জাপানকে সে দেশের নিরাপত্তায় মোতায়েন মার্কিন বাহিনীর জন্য আর্থিক বরাদ্দ আরও বাড়াতে হবে। এতে জাপানের নেতাদের মধ্যে একধরনের অস্বস্তি তৈরি হয়। ম্যাটিসের ঘোষণা তা দূর করতে ভূমিকা রাখবে বলে মনে করা হচ্ছে।
