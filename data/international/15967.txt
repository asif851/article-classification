
ইসরায়েলের কারাগারে অনশনরত একজন ফিলিস্তিনিকে মুক্তি দেওয়া হয়েছে। খাদের আদনান (৩৭) নামের ওই বন্দী আটকের প্রতিবাদে ৫৬ দিন অনশনে ছিলেন। মারা যেতে পারেন, আশঙ্কায় তাঁকে মুক্তি দিল ইসরায়েল। খবর আল-জাজিরা ও বিবিসির।বছর বয়সী আদনান গাজাভিত্তিক সংগঠন ইসলামিক জিহাদের কর্মী। ইসরায়েলের ‘প্রশাসনিক আটক’ নীতির আওতায় তাঁকে কোনো প্রকার অভিযোগ ছাড়াই এক বছরের বেশি সময় বন্দী রাখা হয়েছিল। বিতর্কিত এই নীতির আওতায় ইসরায়েল সরকার সন্দেহভাজন যে কাউকে বিচার ছাড়াই ছয় মাস আটক রাখতে পারে। প্রয়োজনে মেয়াদ আবার ছয় মাস করে বাড়িয়ে অনির্দিষ্টকাল আটক রাখা যায়।কারাগারে ৬ এপ্রিল অনশন শুরু করেন আদনান। ৫৬ দিন খাবার গ্রহণ না করায় গুরুতর অসুস্থ হয়ে পড়েন তিনি। তবে ইসরায়েল মুক্তির আশ্বাস দিলে ২৮ জুন তিনি অনশন ভাঙেন।২০১৪ সালের জুন মাসে তিন ইসরায়েলি কিশোর অপহরণ ও হত্যার শিকার হওয়ার পর ইসরায়েল যেসব ফিলিস্তিনিকে গ্রেপ্তার করে, আদনান তাদেরই একজন। তবে অধিকৃত পশ্চিম তীরের জেনিনের বাসিন্দা আদনান আগে আরও নয়বার ইসরায়েলি বাহিনীর হাতে আটক হয়েছেন।
