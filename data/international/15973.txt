
নেপালের প্রধানমন্ত্রী পুষ্প কমল দহল পদত্যাগ করেছেন। সাবেক গেরিলা ও মাওবাদী নেতা পুষ্প কমল বেশি পরিচিতি প্রচণ্ড নামে। 
আগে থেকে নির্ধারিত ক্ষমতা হস্তান্তরপ্রক্রিয়ার অংশ হিসেবে প্রচণ্ড তাঁর সাবেক এক রাজনৈতিক শত্রুর কাছে আজ বুধবার তিনি পদত্যাগ করলেন। এএফপির এক প্রতিবেদনে এ কথা বলা হয়েছে।
রাজনীতিতে আসার আগে এক দশক ধরে পুষ্প কমল দহল মাওবাদী বিদ্রোহে নেতৃত্ব দেন। তিনবারের সাবেক প্রধানমন্ত্রী শের বাহাদুর দেউবা তাঁর স্থলাভিষিক্ত হচ্ছেন বলে ধারণা করা হচ্ছে। ২০০৬ সালে গৃহযুদ্ধের অবসান হওয়ার দেউবা হবেন দেশটির দশম প্রধানমন্ত্রী। শের বাহাদুর দেউবা বর্তমান জোট সরকারের প্রধান দলটির নেতৃত্ব দিচ্ছেন।
আজ টেলিভিশনে দেওয়া এক ভাষণে পুষ্প কমল দহল বলেন, ‘একজন রাজনীতিক, পার্লামেন্টারিয়ান এবং একজন নাগরিক হিসেবে দেশের উন্নয়নে সক্রিয় থাকার প্রতিশ্রুতি দিয়ে আমি আজ প্রধানমন্ত্রী পদ থেকে পদত্যাগের ঘোষণা করছি।’
ওই ভাষণে পুষ্প কমল তাঁর সরকারের অবদানের কথা তুলে ধরেন। গত বছরের আগস্টে একটি চুক্তির অংশ হিসেবে স্থানীয় নির্বাচনের পর তিনি পদত্যাগ করার ঘোষণা দিয়েছিলেন। ওই চুক্তি অনুযায়ীই ক্ষমতায় এসেছিলেন পুষ্প কমল দহল।
১০ দিন আগে নেপালের সাতটি প্রদেশের মধ্যে তিনটিতে স্থানীয় নির্বাচন অনুষ্ঠিত হয়। আগামী ১০ দিনের মধ্যে পার্লামেন্টে ভোটের মাধ্যমে প্রধানমন্ত্রী পদে দেউবার নিয়োগ নিশ্চিত করা হবে বলে ধারণা করা হচ্ছে।
তৎকালীন সরকারের প্রতি সমর্থন প্রত্যাহার এবং দেউবার মধ্য ডানপন্থী দল নেপালি কংগ্রেসের সঙ্গে পুষ্প কমল তাঁর মাওবাদী দলকে একত্র করার মধ্য দিয়ে ক্ষমতায় আসেন তিনি।
