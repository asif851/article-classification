
৫০ জন প্রতিযোগীকে হারিয়ে যুক্তরাষ্ট্রের জাতীয় হাতের লেখা পুরস্কার জিতে নিয়েছে সাত বছরের এক শিশু। অথচ তার হাতই নেই। তাতে কী? দুই বাহুতে পেনসিল ধরেই মুক্তোর মতো অক্ষরে লিখতে পারে সে।গতকাল শুক্রবার বিবিসি অনলাইনের খবরে জানানো হয়, ভার্জিনিয়ার চ্যাসেপিক এলাকার ওই শিশুটির নাম আনাইয়া এলিক। আনাইয়া কোনো কৃত্রিম হাত ব্যবহার করে না। দুই বাহুতে পেনসিল ধরেই স্বচ্ছন্দে লিখতে পারে। হাতের লেখা ভারি সুন্দর! স্বাভাবিক হাতের লেখার সঙ্গে আনাইয়ার লেখা তুলনীয়।গ্রিনবার ক্রিশ্চিয়ান অ্যাকাডেমিতে পড়ে আনাইয়া। সেখানকার অধ্যক্ষ ট্রেসি কক্স বলেন, আনাইয়া অন্যদের জন্য অনুপ্রেরণা। বাধাকে জয় করার দৃঢ় মনোবল আছে তার। সে খুব পরিশ্রমী। ক্লাসে আর সবার চেয়ে তার হাতের লেখাই সবচেয়ে সুন্দর।যুক্তরাষ্ট্রে বিশেষ শিক্ষার্থীদের (শারীরিক ও মানসিকভাবে প্রতিবন্ধী) জন্য জাতীয় হাতের লেখা প্রতিযোগিতার আয়োজন করা হয়। সেখানেই পুরস্কার জিতে নেয় আনাইয়া।প্রতিযোগিতার পরিচালক ক্যাথলিন রাইট এবিসি নিউজকে বলেন, আনাইয়ার লেখা খুবই ভালো। যাদের হাত আছে, তাদের লেখার সঙ্গেও তার হাতের লেখার তুলনা করা যায়।ওই প্রতিযোগিতার পৃষ্ঠপোষক জানের-ব্লসারের ভাষ্য, প্রত্যেক শিক্ষার্থীকে তাঁরা এক হাজার ডলার করে পুরস্কার দিয়েছেন। পুরস্কারের ট্রফি হাতে আনাইয়ার ছবি সামাজিক যোগাযোগের মাধ্যম টুইটারে দেওয়া হয়েছে।
