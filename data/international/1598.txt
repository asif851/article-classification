
ভিয়েতনাম যুদ্ধ চলাকালে লাওসে ‘ইতিহাসের সবচেয়ে ব্যাপক’ বোমা বর্ষণের জন্য অনুতাপ প্রকাশ করেছেন মার্কিন প্রেসিডেন্ট বারাক ওবামা। মার্কিন বিমানবাহিনী এই বোমা বর্ষণ করেছিল। গতকাল বুধবার প্রথম মার্কিন প্রেসিডেন্ট হিসেবে লাওসের রাজধানী ভিয়েনতিয়েনে গিয়ে বোমায় আহত কিংবা ওই হামলা থেকে প্রাণে বেঁচে যাওয়া লোকজনের সঙ্গে দেখা করে ওবামা এই অভিব্যক্তি প্রকাশ করেন।সেখানে লাওসকে ‘ইতিহাসের সবচেয়ে ব্যাপক’ বোমা হামলার শিকার হওয়া দেশ বলে বর্ণনা করেন ওবামা। তবে ওই মার্কিন বোমা হামলার জন্য ওবামা আনুষ্ঠানিকভাবে দুঃখপ্রকাশ কিংবা ক্ষমা প্রার্থনা করেননি।১৯৬৪ থেকে ১৯৭৩ সাল পর্যন্ত লাওসে গড়ে প্রতি মিনিটে আটটি করে প্রায় ২৮ কোটি ৮০ লাখ ক্লাস্টার বোমা ফেলে যুক্তরাষ্ট্র। পুরো দ্বিতীয় বিশ্বযুদ্ধে ব্যবহার করা মোট বোমার চেয়েও এ সংখ্যা অনেক বেশি। লাওসের এক বাসিন্দার ভাষায় সেখানে ‘বৃষ্টির মতো বোমা বর্ষণ’ করা হয়েছিল। যুক্তরাষ্ট্রের ফেলা বোমাগুলোর অধিকাংশই ক্লাস্টার বোমা ছিল। এগুলোর ৩০ শতাংশ এখনো অবিস্ফোরিত অবস্থায় থেকে যাওয়ায় নিরীহ মানুষের প্রাণহানির কারণ হচ্ছে।যুক্তরাষ্ট্র আগামী তিন বছরে ক্লাস্টার বোমা ও অন্যান্য অবিস্ফোরিত বোমা উদ্ধার করে সরিয়ে নিতে প্রায় নয় কোটি ডলার ব্যয় করবে। মাইন অপসারণের কাজে নিয়োজিত সংস্থাগুলোর হিসাব অনুযায়ী, ২৮ কোটি ৮০ লাখ বোমার মধ্যে যুদ্ধ শেষ হওয়ার পর লাওসজুড়ে ৭ কোটি ৫০ লাখ বোমা অবিস্ফোরিত অবস্থায় এখানে-সেখানে ছড়িয়ে আছে।
