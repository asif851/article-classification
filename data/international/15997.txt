
 
ইংল্যান্ডে গত পাঁচ বছরে অ্যাসিড-সন্ত্রাসের ঘটনা বেড়েছে দ্বিগুণেরও বেশি। যার বেশির ভাগই ঘটেছে লন্ডনে। পুলিশের তথ্য অনুযায়ী, ২০১২-১৩ সালে যেখানে অ্যাসিড-সন্ত্রাসের শিকার হন ১৮৩ জন। ২০১৬-১৭ সালে এসে এ সংখ্যা দাঁড়িয়েছে ৫০৪-এ। এই পরিসংখ্যান সাধারণ নাগরিকসহ উদ্বিগ্ন করেছে প্রশাসনকে।
প্রতিপক্ষকে ঘায়েল করতে এখন ধারালো অস্ত্রের চেয়ে দাহ্য পদার্থের (অ্যাসিড) ব্যবহার বেশি হচ্ছে লন্ডনে। বিদ্বেষমূলকসহ বিভিন্ন হামলায় অ্যাসিডকে হাতিয়ার হিসেবে বেছে নেওয়া হচ্ছে। গত বৃহস্পতিবার পূর্ব লন্ডনে মাত্র ৯০ মিনিটের মধ্যে পাঁচটি অ্যাসিড হামলার ঘটনা যেন আরও ভাবিয়ে তুলছে প্রশাসনকে। আর এর অন্যতম কারণ হিসেবে আইনি দুর্বলতা ও অ্যাসিডের সহজলভ্যতা দায়ী বলে মনে করছেন বিশেষজ্ঞরা।
গত মাসে অ্যাসিড-সন্ত্রাসের শিকার হন রেশাম খান ও জামিল মুখতার। একটি চলন্ত গাড়ি থেকে তাঁদের দিকে অ্যাসিড ছুড়ে মারা হয়। গত এপ্রিলে অ্যাসিড-সন্ত্রাসের ঘটনায় আহত হন ২০ জন।
সম্প্রতি অ্যাসিড-সন্ত্রাসের শিকার হন রেস্টুরেন্ট ব্যবসায়ী ইমরান খান। কিছু যুবক তাঁর রেস্টুরেন্টে খেতে এসে বাগ্‌বিতণ্ডা শুরু করে। একপর্যায়ে অ্যাসিড ছুড়ে মারে তাঁর মুখে।
ইমরান খান তাঁর ওপর নির্যাতনের বর্ণনা দিয়ে বলেন, মনে হয়েছিল তাঁর সবকিছু কেড়ে নেওয়া হয়েছে। সারা জীবনের জন্য অন্ধ হয়ে যাবেন তিনি। তবে একজন সহকর্মীর উপস্থিত বুদ্ধির কারণে ভয়াবহ ক্ষতি থেকে বেঁচে যান তিনি। ওই সহকর্মী তাঁর মুখে ক্রমাগত পানি দিয়ে ক্ষত গভীর হওয়া থেকে তাঁকে বাঁচান।
ঘর ও নর্দমা পরিষ্কারের জন্য অ্যাসিড কিনতে যুক্তরাজ্যের আইনে কোনো বয়সসীমা নেই। কিছুদিন ধরে অ্যাসিড কেনার ওপর নিয়ন্ত্রণ আরোপের ওপর জোর দিচ্ছেন সংশ্লিষ্টরা। মেট্রোপলিটন পুলিশের তথ্য অনুযায়ী, নারীদের চেয়ে অ্যাসিড-সন্ত্রাসের শিকার বেশি হচ্ছেন পুরুষেরা। যার বেশির ভাগই আইনের আওতায় আসছে না।
অ্যাসিস্ট্যান্ট চিফ কনস্টেবল (এসিসি) র‍্যাচেল কেয়ারটন বলেন, এটা ভয়ংকর অপরাধ। এই প্রবণতা একজন মানুষকে পঙ্গু করে দেয়, বিকৃত করে দেয়। তিনি আরও বলেন, এই অপরাধ পরিকল্পনা করেই করা হয়। এই অপরাধের উদ্দেশ্যই থাকে একজনের সারা জীবন নষ্ট করা। তাই অ্যাসিডকে হামলার হাতিয়ার বানানো হচ্ছে।
এই বিষয়ে কী পদক্ষেপ নেওয়া যেতে পারে—এমন প্রশ্নের জবাবে কেয়ারটন বলেন, ‘আলাদা বোতলে অ্যাসিড কেনার বিষয়টি দেখতে হবে। আমরা অ্যাসিড কেনার পরিমাণ ও বয়সসীমা নিয়ন্ত্রণ করে দিতে পারি।’
বর্তমানে এই সন্ত্রাস সবচেয়ে বেশি লন্ডনে ঘটছে জানিয়ে দাতব্য সংস্থা অ্যাসিড সারভাইভারস ট্রাস্ট ইন্টারন্যাশনালের সদস্য জাফ শাহ বলেন, সরকারের উচিত কার্ড ব্যবহার করে অ্যাসিড কেনার বিষয়টি নিয়ন্ত্রণ করা। এতে অপরাধীকে সহজে খুঁজে বের করা যাবে। এ ছাড়া কেবল লাইসেন্সধারীদের জন্য অ্যাসিড দেওয়া যাবে—এমন আইন করতে হবে।
অপরাধবিজ্ঞানী সাইমন হার্ডিং মনে করেন, অ্যাসিড নিক্ষেপের মাধ্যমে আধিপত্য, শক্তি প্রদর্শন করা হয়। তবে ছুরিসহ ধরা পড়লে যে শাস্তির বিধান রয়েছে, তার চেয়ে কম শাস্তি অ্যাসিড নিক্ষেপে। তিনি মনে করেন, সরকারকে এ বিষয়ে তিনটি পদক্ষেপ নিতে হবে । এক. অ্যাসিডের সহজলভ্যতা কমাতে হবে। দুই. কঠোর শাস্তির ব্যবস্থা করতে হবে। তিন. নাগরিকদের জন্য যথাযথ শিক্ষার ব্যবস্থা করতে হবে।
 
