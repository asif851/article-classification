
উত্তর কোরিয়ার শীর্ষ নেতা কিম জং-উনের সৎভাই কিম জং-নাম হত্যায় জড়িত সন্দেহে আটক হওয়া ব্যক্তি তাঁকে পাকড়াও করার বিষয়টিকে ‘চক্রান্ত’ বলে অভিহিত করেছেন। তাঁর ভাষ্য, প্রজাতন্ত্রের সম্মান ক্ষুণ্ন করতে এ চক্রান্ত করা হয়। আজ শনিবার সকালে চীনের রাজধানী বেইজিংয়ে উত্তর কোরিয়ার দূতাবাসের বাইরে তিনি এ মন্তব্য করেন।রয়টার্সের খবরে জানানো হয়, রি জং চল নামের উত্তর কোরিয়ার ওই নাগরিকের বিরুদ্ধে যথেষ্ট প্রমাণ না পাওয়ায় তাঁকে মালয়েশিয়ার পুলিশ ছেড়ে দিয়েছে।গতকাল শুক্রবার মালয়েশিয়া থেকে বিতাড়িত হওয়ার পর রি জং চল চীন চলে যান।আজ সকালে সাংবাদিকদের কাছে রি জং চল অভিযোগ করেন, মালয়েশীয় পুলিশ হত্যার ব্যাপারে স্বীকারোক্তি আদায়ে তাঁকে চাপ দিয়েছিল। তিনি বলেন, ‘যদি আমি তাদের কথা মেনে নিতাম, তাহলে আমার জন্য মালয়েশিয়ায় তারা সুন্দর জীবন কাটানোর ব্যবস্থা করত। এখন আমি বুঝলাম যে ওটা একটা ফাঁদ ছিল। আমার দেশের সুনাম ক্ষুণ্ন করতে আমাকে ফাঁদে ফেলা হয়েছিল।’
তদন্ত কর্মকর্তার কাছে রি জং চল স্বীকার করেন, তিনি রসায়ন বিশেষজ্ঞ। কিন্তু তিনি ‘সাবান তৈরিতে প্রয়োজনীয় উপাদান আমদানিতে’ মালয়েশিয়ায় কাজ করতেন।
মালয়েশীয় কর্তৃপক্ষ কিম জং-নাম হত্যায় তদন্ত অব্যাহত রেখেছে। তিন সপ্তাহ আগে দেশটির রাজধানী কুয়ালালামপুর এয়ারপোর্টে কিম জং-নামকে হত্যা করা হয়।
রি জং চল দাবি করেছেন, হত্যাকাণ্ডের দিন তিনি এয়ারপোর্টে ছিলেন না।
রি জং চলই একমাত্র উত্তর কোরীয়, যাঁকে সন্দেহভাজন হিসেবে আটক করা হয়। মালয়েশিয়া আরও কয়েকজন উত্তর কোরীয় ব্যক্তিকে জিজ্ঞাসাবাদের জন্য খুঁজছে।
