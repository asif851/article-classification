
যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্প তাঁর পররাষ্ট্রমন্ত্রী হিসেবে কাকে বেছে নেবেন, তা নিয়ে নানা আলোচনা চলছে। নানাজনের নামও শোনা যাচ্ছে। যদিও ট্রাম্প জানিয়ে দিয়েছেন, মন্ত্রিসভার চূড়ান্ত তালিকা শুধু তাঁরই জানা।টাইমস অব ইন্ডিয়া অনলাইনের প্রতিবেদনে জানানো হয়, ট্রাম্পের সঙ্গে আজ বৃহস্পতিবার দেখা করবেন ভারতীয় বংশোদ্ভূত আমেরিকান নিক্কি হালেই। সাউথ ক্যারোলাইনা অঙ্গরাজ্যের দুই দফার এই গভর্নরকে ট্রাম্পের মন্ত্রিসভায় বিবেচনা করা হচ্ছে। এমনকি তাঁকে পররাষ্ট্রমন্ত্রীর পদও দেওয়া হতে পারে। ট্রাম্পের ‘ট্রানজিশন টিম’ এমনটাই জানিয়েছে।ট্রাম্প তাঁর পররাষ্ট্রমন্ত্রী হিসেবে নিউইয়র্কের সাবেক মেয়র রুডলফ জুলিয়ানিকে বিবেচনা করছেন বলেও আলোচনা রয়েছে।সাবেক মার্কিন প্রেসিডেন্ট জর্জ ডব্লিউ বুশের সময় জাতিসংঘে যুক্তরাষ্ট্রের স্থায়ী প্রতিনিধি হিসেবে দায়িত্ব পালনকারী জন বোল্টনও একই পদে আগ্রহী বলে খবর বেরিয়েছে।তবে জুলিয়ানি ও বোল্টন দুজনই বিতর্কিত। তাঁদের নাম আনুষ্ঠানিকভাবে প্রস্তাব করার আগেই বিভিন্ন মহল থেকে উভয়ের ব্যাপারে প্রবল আপত্তি উঠেছে।খবরে বলা হয়, ট্রাম্পের আজকের বৈঠকে সম্ভাব্য মন্ত্রিসভা নিয়ে আলোচনা হতে পারে। এ ছাড়া বৈঠকে ভাবনাচিন্তা বিনিময় ও পরামর্শ হতে পারে।
ট্রাম্পের সঙ্গে আজ যাঁদের সাক্ষাৎ হওয়ার কথা রয়েছে, তাঁদের তালিকায় ৪৪ বছর বয়সী নিক্কি রয়েছেন। তাঁকে পররাষ্ট্রমন্ত্রীর পদে বিবেচনা করা হচ্ছে বলে সূত্র জানিয়েছে।
ট্রাম্পের সঙ্গে আজ আরও সাক্ষাৎ করবেন সাবেক পররাষ্ট্রমন্ত্রী হেনরি কিসিঞ্জার, অবসরপ্রাপ্ত জেনারেল জ্যাক কেইন, অ্যাডমিরাল মাইক রজার্স ও কেন ব্ল্যাকওয়েল।
সাউথ ক্যারোলাইনায় ট্রাম্পের এক ঘনিষ্ঠ সহযোগী বলেছেন, নতুন মন্ত্রিসভায় নিক্কি বিবেচিত হচ্ছেন। তাঁর জন্য পররাষ্ট্রমন্ত্রীর পদও ভাবা হচ্ছে।
রিপাবলিকান পার্টির প্রার্থী বাছাইয়ের সময় ফ্লোরিডার সিনেটর মার্কো রুবিওকে সমর্থন দিয়েছিলেন নিক্কি। একসময় তিনি ট্রাম্পের সমালোচকও ছিলেন।
তবে প্রেসিডেন্ট নির্বাচনের আগে ট্রাম্পকে সমর্থন দেন নিক্কি। নির্বাচনে ট্রাম্পকেই ভোট দেবেন বলে জানিয়ে দেন তিনি।

