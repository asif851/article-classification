
যুক্তরাজ্যের রাজপরিবারে আবার নতুন অতিথি আসছে। এ জন্য প্রিন্স উইলিয়ামের স্ত্রী কেট মিডলটনকে হাসপাতালে ভর্তি করা হয়েছে।আজ শনিবার বিবিসি অনলাইনের প্রতিবেদনে জানানো হয়, সন্তান জন্ম দেওয়ার প্রাথমিক পর্যায়ে আছেন ডাচেস অব কেমব্রিজ।স্থানীয় সময় সকাল ছয়টায় পশ্চিম লন্ডনের সেন্ট মেরি হাসপাতালের লিন্ডো উইংয়ে ভর্তি করা হয় কেটকে। ২০১৩ সালের জুলাইয়ে একই হাসপাতালে উইলিয়াম-কেট দম্পতির প্রথম সন্তান প্রিন্স জর্জ জন্ম নেয়।কেটকে গাড়িতে করে হাসপাতালে নেওয়া হয়। এ সময় তাঁর সঙ্গে ছিলেন স্বামী উইলিয়াম।কেনসিংটন প্রাসাদ থেকে জানানো হয়েছে, কেটের দ্বিতীয় সন্তানের মা হওয়ার প্রক্রিয়া স্বাভাবিকভাবে এগোচ্ছে।এবার এই দম্পতির ছেলে না মেয়ে সন্তান হবে, এ সম্ভাবনার বিষয়ে কিছু না জানার কথা দাবি কর্মকর্তাদের। নতুন অতিথি হবেন রাজপরিবারের চতুর্থ উত্তরাধিকারী।রাজপরিবারে নতুন অতিথি আসার খবরে উচ্ছ্বাস প্রকাশ করেছেন যুক্তরাজ্যের প্রধানমন্ত্রী ডেভিড ক্যামেরন।
