
অভিবাসী নিষেধাজ্ঞার বিরোধিতা করায় যুক্তরাষ্ট্রের ভারপ্রাপ্ত অ্যাটর্নি জেনারেল স্যালি ইয়েটসকে বরখাস্ত করেছেন প্রেসিডেন্ট ডোনাল্ড ট্রাম্প। মার্কিন প্রেসিডেন্ট হিসেবে এটি ব্যতিক্রমী বিরল পদক্ষেপ বলে রয়টার্সের খবরে উল্লেখ করা হয়।
গতকাল সোমবার স্যালি ইয়েটস সাফ জানিয়ে দেন, তিনি ও বিচার বিভাগ ১২০ দিন পর্যন্ত সব শরণার্থী ও ৯০ দিন পর্যন্ত মুসলিমপ্রধান সাত দেশের নাগরিকদের যুক্তরাষ্ট্রে প্রবেশে ট্রাম্পের নিষেধাজ্ঞা সমর্থন করবেন না।
ইয়েটস বলেন, তিনি সব সময় ন্যায়বিচারের পক্ষে।
রয়টার্সের খবরে জানানো হয়, হোয়াইট হাউস বলছে, ইয়েটস বিচার বিভাগের সঙ্গে প্রতারণা করেছেন। যুক্তরাষ্ট্রের জনগণকে রক্ষা করতে জারি করা নির্দেশকে তিনি প্রত্যাখ্যান করেছেন। তাঁর আচরণ রাজনৈতিক পক্ষপাতদুষ্ট।
ইয়েটস সাবেক ডেমোক্রেটিক প্রেসিডেন্ট বারাক ওবামার নিয়োগপ্রাপ্ত। সেদিকে ইঙ্গিত করে হোয়াইট হাউস বলেছে, ইয়েটস ওবামার প্রশাসনের নিয়োগপ্রাপ্ত। তিনি সীমান্ত ও অবৈধ অভিবাসীদের ব্যাপারে দুর্বল।
হোয়াইট হাউস বলেছে, ভার্জিনিয়া অঙ্গরাজ্যের অ্যাটর্নি ডানা বোয়েন্ট যুক্তরাষ্ট্রের ভারপ্রাপ্ত অ্যাটর্নি জেনারেল হিসেবে দায়িত্ব পালন করতে পারেন। এর আগে ওয়াশিংটন পোস্টে দেওয়া এক সাক্ষাৎকারে বোয়েন্ট বলেন, তিনি অভিবাসন নিষেধাজ্ঞা আরও জোরদার করবেন।
