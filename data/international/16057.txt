
ফ্রান্সের প্রেসিডেন্ট ফ্রাঁসোয়া ওলাঁদ আগামী বছর দেশটিতে অনুষ্ঠিত প্রেসিডেন্ট নির্বাচন করবেন না। ২০১৭ সালে এ নির্বাচন অনুষ্ঠিত হবে। গতকাল বৃহস্পতিবার তিনি এ কথা জানান।
বিবিসির খবরে বলা হয়েছে, সমাজতান্ত্রিক নেতা ফ্রাঁসোয়া ওলাঁদ দেশটির টেলিভিশনে সরাসরি সম্প্রচারিত এক ভাষণে পরবর্তী প্রেসিডেন্ট নির্বাচনে অংশ না নেওয়ার কথা বলেন। তিনি বলেন, ‘আমি সিদ্ধান্ত নিয়েছি পরবর্তী প্রেসিডেন্ট নির্বাচনে আমি আর প্রার্থী হব না।’
এই মুহূর্তে ৬২ বছর বয়সী প্রেসিডেন্ট ওলাঁদের জনপ্রিয়তা পড়তির দিকে। আধুনিক ফ্রান্সের ইতিহাসে তিনি প্রথম প্রেসিডেন্ট যিনি দেশটির পরবর্তী নির্বাচনে (দ্বিতীয়বারের মতো) অংশ নিতে চাইলেন না।
আগামী বছর ফ্রান্সের আসন্ন প্রেসিডেন্ট নির্বাচনে কনজারভেটিভ পার্টির প্রার্থী ফ্রাঙ্কোয়িস ফিলন অন্যদের চেয়ে অনেক এগিয়ে রয়েছে। সাম্প্রতিক জনমত জরিপগুলোতে দেখা গেছে। ডানপন্থী মেরিন লে পেন ফিলনের শক্ত প্রতিদ্বন্দ্বী হতে পারেন।
ফ্রাঁসোয়া ওলাঁদ বলেন, ‘আসছে মাসগুলোতে আমার দায়িত্ব হলো দেশকে নেতৃত্ব দিয়ে যাওয়া। আমার শাসনের সময় বিশ্ব, ইউরোপ, ফ্রান্স গুরুতর বিশেষ কিছু প্রতিদ্বন্দ্বিতার মুখোমুখি হয়েছে। এই বিশেষ প্রতিদ্বন্দ্বিতাপূর্ণ পরিস্থিতিতে আমি জাতীয় একতা বজায় রাখতে চেয়েছি।
সাপ্তাহিক শার্লি হেবদো পত্রিকায় হামলা, ২০১৫ সালের জুলাইয়ে ভূমধ্যসাগরের সৈকত ঘেঁষা চাকচিক্যময় অবকাশযাপন কেন্দ্র হিসেবে সুপরিচিত নিস শহরে সন্ত্রাসী হামলা এবং একই বছরের নভেম্বরে রাজধানী প্যারিসের সন্ত্রাসী হামলার ঘটনার কথা উল্লেখ করেন। ফ্রাঁসোয়া ওলাঁদ বলেন, তিনি চলমান ঝুঁকি সম্পর্কে সচেতন আছেন।
