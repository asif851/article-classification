
রাশিয়ার প্রেসিডেন্ট ভ্লাদিমির পুতিনের নির্দেশেই ফাঁস হয়েছে বিশ্ব কাঁপানো পানামা পেপারস। এর নথিতে পুতিনের ঘনিষ্ঠ সহচরদের নাম থাকায় ব্যাপারটি অবিশ্বাস্য মনে হতে পারে। কিন্তু এটি পুতিনের চালাকি। কারণ, তাঁর নিজের অর্থ পাচারের কোনো প্রমাণ নেই।
সুপরিচিত মার্কিন বিশেষজ্ঞ ক্লিফর্ড গ্যাডি এমনটাই দাবি করেছেন। নব্বইয়ের দশকে ক্লিফর্ড গ্যাডি রুশ অর্থ মন্ত্রণালয়ের পরামর্শক হিসেবে কাজ করেছেন। পুতিনকে নিয়ে একটি গুরুত্বপূর্ণ বইও তিনি লিখেছেন।
ওয়াশিংটন-ভিত্তিক থিঙ্ক ট্যাংক ব্রুকিংস ইনস্টিটিউশনের ওয়েবসাইটে এক নিবন্ধে ক্লিফর্ড গ্যাডি দাবি করেছেন, সহচরদের তুলনায় নিজেকে সৎ প্রমাণ করতে পুতিন পানামা পেপারস ফাঁসে উৎসাহ দিতে পারেন। গ্যাডির আরও একটি যুক্ত রয়েছে। তা হলো রুশ সরকারের সমর্থন রয়েছে এমন একজন হ্যাকার প্রথম একটি জার্মান দৈনিকের কাছে নথিগুলি ফাঁস করে।
পশ্চিমা মাধ্যমে জোর গুজব ছিল, পুতিন কম করে হলেও ২০ হাজার কোটি ডলারের মালিক। এই বিশাল সম্পদের বেশির ভাগই বিদেশি ব্যাংকে রয়েছে। অথচ পানামা পেপারসে পুতিনের নাম নেই। পশ্চিমা পণ্ডিতেরা এতে অবাক হন। তবে পুতিন বলছেন, রুশদের চরিত্রে কালিমা লেপনের উদ্দেশ্যে মার্কিনরা এসব নথি ফাঁস করেছে।
মজার ব্যাপার হলো, নিজেদের অর্থ বিদেশি ব্যাংকে লুকানোর ব্যাপারে মার্কিনরা বিখ্যাত। এর প্রমাণ মেলে পানামা পেপারসেও। এসব নথিতে খুব বেশি মার্কিনের নাম নেই। এর ব্যাখ্যায় গ্যাডি বলেন, খুব সম্ভব পুতিন এগুলোকে তুরুপের তাস হিসেবে ব্যবহার করছেন। অনেক মার্কিনের পাচারের তথ্য গোপন রাখা হয়েছে। এই তথ্য ব্যবহার করেই মার্কিনদের ব্ল্যাকমেল করা হবে।
