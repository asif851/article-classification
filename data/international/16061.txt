
সমর্থকদের সঙ্গে হাত মেলানোর সময় ভারতের আম আদমি পার্টির (এএপি) নেতা অরবিন্দ কেজরিওয়ালকে ঘুষি মেরেছেন এক ব্যক্তি। পরে এএপির কর্মীরা ওই লোককে মারধর করে পুলিশে সোপর্দ করেছে। হামলাকারী ব্যক্তির পরিচয় জানা যায়নি।টাইমস অব ইন্ডিয়া ও এনডিটিভির খবরে বলা হয়, আসন্ন লোকসভা নির্বাচন সামনে রেখে আজ শুক্রবার দিল্লির দক্ষিণপুরি এলাকায় পথসভা করছিলেন অরবিন্দ কেজরিওয়াল। সমর্থকদের সঙ্গে হাত মেলানোর সময় হঠাত্ করেই পেছন থেকে কেউ কেজরিওয়ালের পিঠে ঘুষি মারেন। এমনকী ওই ব্যক্তি কেজরিওয়ালকে চড় মারারও চেষ্টা করেন।অযাচিত এ ঘটনার জন্য ভারতীয় জনতা পার্টিকে (বিজেপি) দায়ী করেছেন দিল্লির সাবেক এই মুখ্যমন্ত্রী।সমর্থকদের শান্ত থাকার আহ্বান জানিয়ে কেজরিওয়াল বলেন, ‘কিছু লোক আছে যারা প্রধানমন্ত্রী হওয়ার জন্য যেকোনো কিছুই করতে পারে। তারা যা করতে চায়, করতে দিন। আমাদের ধর্ম আমাদের অহিংসা-নীতি শেখায়। আমরাও যদি হাত তুলি, তবে এ আন্দোলনের এখানেই পরিসমাপ্তি ঘটবে।’
