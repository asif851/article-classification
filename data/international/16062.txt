
ইরাকের উত্তরাঞ্চলীয় মসুল শহরের কাছে কয়েকটি স্থানে সমন্বিত হামলা চালিয়েছে ইসলামিক স্টেটের (আইএস) জঙ্গিরা। তবে মার্কিন নেতৃত্বাধীন জোটের বিমান হামলার সহায়তায় ওই হামলা ঠেকিয়েছে কুর্দি বাহিনী। আজ শুক্রবার বিবিসি অনলাইনের প্রতিবেদনে এ তথ্য জানানো হয়।
মার্কিন কর্মকর্তাদের ভাষ্য, গত বুধবার শুরু হয়ে বৃহস্পতিবার সকাল পর্যন্ত হামলা চলে। গত পাঁচ মাসের মধ্যে আইএসের সবচেয়ে গুরুতর ওই হামলা প্রতিহত করা হয়েছে। এ সময় জোটের বিমান হামলায় প্রায় ১৮০ জন আইএস জঙ্গি নিহত হয়েছে।
কুর্দি ও মার্কিন কর্মকর্তাদের ভাষ্য, মেশিনগান, গাড়ি বোমা, রকেট, অস্ত্রবাহী বুলডোজার নিয়ে আইএস জঙ্গিরা হামলায় অংশ নেয়।
ইরাকে দায়িত্বরত যুক্তরাষ্ট্রের এক জ্যেষ্ঠ কর্মকর্তার ভাষ্য, ওই হামলার পরিণতি মারাত্মক হতে পারত। মসুল পুনর্দখলের পরিকল্পনা ভণ্ডুল করতে তারা ওই হামলা চালাতে পারে।
গত বছর থেকে আইএসের নিয়ন্ত্রণে রয়েছে মসুল।
