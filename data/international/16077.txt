
প্রাক্‌-স্কুলশিশুদের জন্য যুক্তরাজ্যের অ্যানিমেশন সিরিজ পেপা পিগের (শিশুদের কাছে জনপ্রিয় কার্টুন চরিত্র শূকরছানা) বিকল্প সিরিজ নির্মাণের জন্য প্রচারণা শুরু করেছেন অস্ট্রেলিয়ার ইসলামি নেতারা। দ্য অস্ট্রেলিয়ান ন্যাশনাল ইমাম কাউন্সিল (এএনআইসি) ইসলামি মূল্যবোধ-সমর্থিত বিকল্প ওই কার্টুন সিরিজ নির্মাণের জন্য তহবিল গঠনের আহ্বান জানিয়েছে।যুক্তরাজ্যে পেপা পিগের বিকল্প হিসেবে মুসলিমদের জন্য বারাকাহ হিলস নামের ‘হালাল কার্টুন সিরিজ’ নির্মাণ করা হবে। অ্যানিমেশন সিরিজ পেপা পিগ বিশ্বের ১৮০টি দেশে দেখানো হয়।অস্ট্রেলিয়ার প্রোডাকশন কোম্পানি ওয়ান৪কিডস ইসলামি মূল্যবোধ-সমর্থিত ওই টিভি সিরিজ তৈরি করবে। বারাকাহ হিলস তৈরি শুরু করতে ওই কোম্পানির ২০ হাজার অস্ট্রেলিয়ান ডলার প্রয়োজন। এক বিবৃতিতে ওই কোম্পানি জানিয়েছে, এই অনুষ্ঠানের মূল উদ্দেশ্য হলো ইসলামি মূল্যবোধ ও ভালো নাগরিক হওয়ার শিক্ষা দেওয়া।সিডনিভিত্তিক ওই কোম্পানি বিভিন্ন ধরনের কার্টুন তৈরি করে। এসব কার্টুনে তারা প্রার্থনা, রমজান ও আরবি শিক্ষাকে গুরুত্ব দিয়ে থাকে।
অস্ট্রেলিয়ান ন্যাশনাল ইমাম কাউন্সিলের প্রধান শেখ শাদি আল সুলেইমান সংগঠনটির ফেসবুক পেজে একটি ভিডিও পোস্টে হালাল কার্টুন তৈরির জন্য অর্থ দান করতে জনগণের প্রতি আহ্বান জানিয়েছেন। ওই ভিডিওতে সুলেইমান বলেন, ‘এই আধুনিক যুগে আমাদের শিশুরা বিভিন্ন ধরনের কার্টুন দেখতে অভ্যস্ত হয়ে পড়ছে এবং এ ব্যাপারে শিশুদের নিষেধ না করে তাদের জন্য বিকল্প ব্যবস্থা করা আমাদের দায়িত্ব।’
অস্ট্রেলিয়ার সরকারি হিসাবে দেশটির জনসংখ্যার ২ দশমিক ২ শতাংশ মুসলিম। আর খ্রিষ্টান ৬১ দশমিক ১ শতাংশ।
