
মালয়েশিয়ার বিরোধীদলীয় নেতা আনোয়ার ইব্রাহিমকে পাঁচ বছরের কারাদণ্ড দিয়েছেন দেশটির একটি আদালত। সমকামিতার অভিযোগ থেকে তাঁকে অব্যাহতি দিয়ে আদালত এর আগে যে রায় দিয়েছিলেন, তা বাতিল করে গতকাল শুক্রবার এ রায় দেওয়া হলো।আনোয়ার সব সময় বলে আসছেন, তাঁর বিরুদ্ধে আনা অভিযোগটি রাজনৈতিক উদ্দেশ্যপ্রণোদিত।মালয়েশিয়ার সেলানগর প্রদেশে চলতি মাসে অনুষ্ঠেয় একটি গুরুত্বপূর্ণ উপনির্বাচনে অংশ নেওয়ার পরিকল্পনা করছিলেন আনোয়ার। তবে আদালতের এ রায় তাঁর ওই পরিকল্পনাকে প্রভাবিত করবে। উপনির্বাচনে অংশ নিয়ে জয়ী হলে আনোয়ার সেলানগর প্রদেশের মুখ্যমন্ত্রী হতে পারতেন, যেটাকে বেশ প্রভাবশালী পদ হিসেবে দেখা হয়ে থাকে।আদালত বলেছেন, আনোয়ার এই রায়ের বিরুদ্ধে দেশের সর্বোচ্চ আদালতে আপিল করতে এবং তার মীমাংসা না হওয়া পর্যন্ত জামিনে মুক্ত থাকতে পারবেন।রায় ঘোষণার পর এক প্রতিক্রিয়ায় আনোয়ার বলেন, ‘১৫ বছর পর আবার তারা আমাকে জেলে ভরতে চায়। এ কারণেই তারা এত তড়িঘড়ি করছে।’ বিবিসি।
 
