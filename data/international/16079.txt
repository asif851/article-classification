
প্রথম বিশ্বযুদ্ধে নিহতদের স্মরণে যুক্তরাজ্যজুড়ে নীরবতার মধ্য দিয়ে গতকাল রোববার রিমেমব্রান্স সানডে পালন করা হয়েছে। সম্ভাব্য সন্ত্রাসী হামলার ঝুঁকির মুখে কড়া নিরাপত্তার মধ্য দিয়ে লন্ডনের হোয়াইট হলের সৌধে পুষ্পস্তবক দিয়ে শ্রদ্ধা নিবেদন করেন রানি দ্বিতীয় এলিজাবেথ। খবর বিবিসির।যুক্তরাজ্যের বাইরেও বিভিন্ন স্থানে রিমেমব্রান্স সানডে পালিত হয়েছে। লন্ডনের স্মরণ অনুষ্ঠানে যুক্তরাজ্যের প্রধানমন্ত্রী ডেভিড ক্যামেরন উপস্থিত ছিলেন। তিনি বলেন, ‘আমরা আজ সেসব সাহসী নারী-পুরুষকে স্মরণ করতে সমবেত হয়েছি, যাঁরা আমাদের দেশ, স্বাধীনতা এবং নিরাপত্তা রক্ষা করেছেন।’এ অনুষ্ঠানে আরও উপস্থিত ছিলেন রানির স্বামী ডিউক অব এডিনবরা প্রিন্স ফিলিপ এবং রাজপরিবারের অন্য সদস্যরা।চলতি বছর প্রথম বিশ্বযুদ্ধের শতবর্ষ পূর্ণ হয়েছে। এটি উদ্যাপনের অংশ হিসেবে লন্ডনের টাওয়ার হল ঘিরে শিল্পী পল কামিনসের এক বিশাল শিল্পকর্ম ‘ব্লাড সোয়েপ্ট ল্যান্ড অ্যান্ড সিজ অব রেড’ স্থাপন করা হয়েছে। যুক্তরাজ্যসহ কয়েকটি দেশে যুদ্ধে নিহতদের স্মরণের প্রতীক হিসেবে ব্যবহৃত প্রায় নয় লাখ কৃত্রিম পপিফুল দিয়ে এটি তৈরি হয়েছে।
