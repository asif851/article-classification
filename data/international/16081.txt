
ভারতের পররাষ্ট্রমন্ত্রী সুষমা স্বরাজ অসুস্থ। তিনি নিজেই টুইট বার্তায় জানিয়েছিলেন, কিডনি প্রতিস্থাপনের জন্য তাঁর পরীক্ষা-নিরীক্ষা চলছে। এই টুইটের পর অনেকে ভক্ত ও শুভাকাঙ্ক্ষী তাঁকে কিডনি দেওয়ার প্রস্তাব দিয়েছেন। আজ শুক্রবার বিবিসির প্রতিবেদনে এ কথা বলা হয়েছে। সুষমা ভারতের প্রধানমন্ত্রী নরেন্দ্র মোদির মন্ত্রিসভার প্রভাবশালী মন্ত্রীদের মধ্যে অন্যতম। কিডনি জটিলতায় আক্রান্ত হয়ে তিনি ৭ নভেম্বর দিল্লির অল ইন্ডিয়া ইনস্টিটিউট অব মেডিকেল সায়েন্স হাসপাতালে ভর্তি হন। দীর্ঘদিন ধরে ডায়াবেটিসে ভুগছেন তিনি।সুষমার টুইট বার্তা দেওয়ার পরপরই সামাজিক যোগাযোগমাধ্যমে বহু মানুষ তাঁকে নিজেদের কিডনি দেওয়ার প্রস্তাব দেন। ওই প্রস্তাবের সঙ্গে অনেকেই তাঁদের ব্যক্তিগত ফোন নম্বরও দেন। তাঁদেরই একজন জম্মুর ২৪ বছর বয়সী প্রকৌশলী খেমরাজ শর্মা। তিনি বিবিসিকে বলেন, ‘আমার স্বাস্থ্য যথেষ্ট ভালো। কাজেই আমি সুষমাজিকে কিডনি দেওয়ার প্রস্তাব দিতেই পারি। বিদেশে আটকে পড়া ভারতীয়দের জন্য তিনি অনেক কিছু করেছেন। তিনিই প্রথম পররাষ্ট্রমন্ত্রী, যিনি বিদেশে ভারতীয়দের জন্য এত কিছু করেছেন। এমনকি তিনি রোববার ছুটির দিনেও ভারতীয়দের জন্য তাঁর মন্ত্রণালয় খোলা রেখেছেন। এ কারণেই তাঁর জন্য আমি এটা করতে চাই।’যাঁরা কিডনি দেওয়ার প্রস্তাব দিয়েছেন, তাঁদের সবার প্রতি কৃতজ্ঞতা জানিয়েছেন সুষমা। টুইট বার্তায় তাঁদের ‘বন্ধু’ সম্বোধন করে সুষমা বলেন, ‘তাঁদের প্রতি কৃতজ্ঞতা জানানোর ভাষা আমার নেই।’সুষমা গত মঙ্গলবার টুইট বার্তায় বলেন, তাঁর ডায়ালাইসিস চলছে। তাঁর কিডনি প্রতিস্থাপনের প্রয়োজন। অন্য অনেক অঙ্গ দানের মতো একটি কিডনি দান করেও বেঁচে থাকা সম্ভব, কারণ মানুষের বেঁচে থাকার জন্য একটি কিডনিই যথেষ্ট।
বিদেশে ভ্রমণরত বা বসবাসরত ভারতীয়দের সাহায্যে দ্রুত পদক্ষেপ নেওয়ার জন্য সুষমা স্বরাজ অত্যন্ত জনপ্রিয়। এর একটি উদাহরণ হলো পাকিস্তানের করাচির মেয়ে প্রিয়া বচ্চানি ও ভারতের যোধপুরের নরেশ তিওয়ানির বাগদান হয়েছিল তিন বছর আগে। চলতি মাসের শুরুতে ভারতে ছিল ওই বিয়ের অনুষ্ঠান। কিন্তু সীমান্তে হত্যা আর গোলাগুলির পর দুই দেশের বৈরী সম্পর্কের কারণে ভিসা জটিলতায় বিয়েটা ভেস্তে যাওয়ার দশা হয়েছিল। ভিসা জটিলতায় মাস খানেক ধরে ঘোর অনিশ্চয়তায় ছিল প্রিয়া ও নরেশের পরিবার। কোনো উপায় না দেখে নরেশ ভারতের পররাষ্ট্রমন্ত্রী সুষমা স্বরাজকে টুইট করে সাহায্য চান। এর পরপরই দ্রুত পদক্ষেপ নেন সুষমা। ভিসার সমস্যা সমাধান হয়ে যায়। বেজে ওঠে বিয়ের সানাই।
