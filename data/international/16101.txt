
ভারতেই তৈরি করুন—স্বাধীনতা দিবসে প্রধানমন্ত্রী নরেন্দ্র মোদির দেওয়া এ ঘোষণার সঙ্গে সংগতি রেখে ভারত সরকার গতকাল শুক্রবার প্রতিরক্ষা সরঞ্জাম উৎপাদন বেসরকারি খাতের জন্য উন্মুক্ত করল। এদিন সরকার ২০ হাজার কোটি রুপি দামের অস্ত্র-সরঞ্জাম ক্রয়ের প্রস্তাবও অনুমোদন করেছে।বিদেশি সরবরাহকারীদের কাছ থেকে ১৯৭টি লাইট ইউটিলিটি হেলিকপ্টার কেনার পরিকল্পনা বাতিল করা হয়েছে। সেগুলো এখন ভারতেই তৈরি করা হবে। নৌবাহিনীর জন্য এক হাজার ৮০০ কোটি রুপি দিয়ে ১৬টি বহুমুখী হেলিকপ্টার কেনার বিষয়টিও অনুমোদিত হয়েছে। রাশিয়া ও জার্মানিতে নির্মিত ছয়টি ডুবোজাহাজের মান দেশেই উন্নত করা হবে। ১১টি যুদ্ধজাহাজের জন্য দেশি নির্মাতাপ্রতিষ্ঠানের কাছ থেকে সমন্বিত ডুবোজাহাজবিধ্বংসী প্রতিরক্ষা স্যুট কেনা হবে। এ ছাড়া সেনাবাহিনীর জন্য ৯০০ কোটি রুপি ব্যয়ে সীমান্ত যোগাযোগ-উপকরণ সংগ্রহ করা হবে। এটি মূলত চীন সীমান্তে ব্যবহার করা হবে।১৬ আগস্ট দেশে তৈরি যুদ্ধজাহাজ আইএনএস কলকাতার উদ্বোধন করে প্রধানমন্ত্রী নরেন্দ্র মোদি বলেন, ‘আমার সরকার দেশি প্রতিরক্ষা প্রযুক্তির উন্নয়ন করার জন্য গুরুত্বপূর্ণ পদক্ষেপ নিয়েছে।’পাকিস্তানের আচরণে হতাশা: প্রধানমন্ত্রী নরেন্দ্র মোদি বলেছেন, পাকিস্তান ভারতের আপত্তি অগ্রাহ্য করে কাশ্মীরের বিচ্ছিন্নতাবাদীদের সঙ্গে আলোচনা করায় তিনি হতাশ। পাঁচ দিনের সফরে জাপান যাওয়ার প্রাক্কালে গতকাল সাংবাদিকদের সঙ্গে আলাপকালে তিনি এ কথা বলেন। প্রতিক্রিয়ায় ভারতের পক্ষ থেকে সচিব পর্যায়ের আলোচনা বাতিল করার বিষয়ে সাংবাদিকদের প্রশ্নের জবাবে মোদি বলেন, অর্থপূর্ণ দ্বিপক্ষীয় আলোচনার জন্য প্রয়োজন সন্ত্রাসবাদ ও সহিংসতামুক্ত একটি পরিবেশ।
