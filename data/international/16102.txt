

তাইওয়ানের দক্ষিণাঞ্চলে তাইনান শহরে আজ শনিবার ভোরের দিকে ভূমিকম্পে অন্তত ১১ জন নিহত হয়েছেন। এর মধ্যে ১৭তলা একটি ভবন ধসেই শিশুসহ নয়জন নিহত হন। এ ছাড়া শহরের বিভিন্ন জায়গায় আরও নয়টি ভবন ধসে পড়ে। সেসব জায়গায় দুজনের মৃত্যুর খবর পাওয়া গেছে।বিবিসি ও এএফপির খবরে নিহত ব্যক্তির সংখ্যা ১১ বলা হলেও বার্তা সংস্থা রয়টার্সের খবরে এ সংখ্যা আট বলে উল্লেখ করা হয়েছে। নিখোঁজ রয়েছেন অন্তত ১৩ জন।ভূমিকম্প পর্যবেক্ষণকারী মার্কিন ভূতাত্ত্বিক জরিপ সংস্থা বলছে, রিখটার স্কেলে ওই ভূমিকম্পের তীব্রতা ছিল ৬ দশমিক ৪। স্থানীয় সময় ভোর চারটার দিকে ভূমিকম্প আঘাত হানে। ওই সময় বেশির ভাগ মানুষই ছিল ঘুমে।তাইওয়ান জরুরি বিভাগ থেকে জানানো হয়, এই ধ্বংসযজ্ঞের বাইরেও ২০ লাখ মানুষের এই শহরে বিভিন্ন জায়গায় পাঁচটি ভবন আশঙ্কাজনকভাবে কাত হয়ে পড়েছে।প্রেসিডেন্ট মা ইং-জিও বলেন, যাঁরা ঘরবাড়ি হারিয়েছেন তাঁদের জন্য আশ্রয়ের ব্যবস্থা করা হবে।রয়টার্সের খবরে বলা হয়, উদ্ধারকর্মীরা হতাহতদের উদ্ধারে চেষ্টা চালিয়ে যাচ্ছেন। তাইনান শহরের দক্ষিণে ধসে পরা উয়ে-গুনান গোল্ডেন ড্রাগন বিল্ডিং-এর নির্মাণ মান নিয়ে প্রশ্ন উঠেছে। এখানে একটি ফ্লোর আরেকটি সঙ্গে লেগে গেছে। প্রায় ৮০০ উদ্ধারকর্মী হাইড্রলিক মই ও ক্রেন ব্যবহার করে উদ্ধারকাজ চালিয়ে যাচ্ছেন। এরই মধ্যে ২২০জনকে উদ্ধার করে নিরাপদে সরিয়ে নেওয়া হয়েছে। সরকারি কর্মকর্তারা জানান, ওই কমপ্লেক্সে ৯৬টি অ্যাপার্টমেন্ট ছিল। তাঁদের কাছে বেঁচে থাকা ২৫৬ জন মানুষের তালিকা আছে।তাইওয়ানের ন্যাশনাল ফায়ার এজেন্সির বরাত দিয়ে এএফপির খবরে বলা হয়, এই অ্যাপার্টমেন্ট কমপ্লেক্সে তিন শিশুসহ নয়জন নিহত হয়েছে। ওই ভবনে কতজন আটকা পড়েছেন তার সরকারি হিসাব নেই। কিন্তু বিভিন্ন গণমাধ্যমের খবরে বলা হচ্ছে অন্তত ৩০ জন আটকা পড়ে আছেন।ওই ভবনের ১৬ তলার এক বাসিন্দা বলেন, ‘আমি হঠাৎ কম্পন বুঝতে পেরে দ্রুত নিচে নেমে আসি। ভবনের প্রথম ও দ্বিতীয় তলা পুরোপুরি ধসে গেছে। বেঁচে যাওয়া ব্যক্তিদের যখন উদ্ধার করা হচ্ছিল। অনেকেই আহত ও রক্তাক্ত অবস্থায় ছিলেন। ধ্বংসস্তূপের ভেতর থেকে কান্নার শব্দ পাওয়া যাচ্ছিল।অ্যাপল ডেইলি’র খবরে বলা হয়, নবম তলা থেকে এক ব্যক্তি কাপড় দিয়ে দড়ি বানিয়ে বেয়ে বেয়ে তিনতলা পর্যন্ত নেমে আসেন। বেঁচে যাওয়া আরেকজন নারী জানান, তিনি হাতুড়ি দিয়ে দরজা ভেঙে হামাগুড়ি দিয়ে বেরিয়ে আসেন।রয়টার্সের খবরে জানানো হয়, ধসে পরা ভবনের উল্টো দিকের ভবনে থাকতেন চ্যাং নামের এক ব্যক্তি। তিনি বলেন, ভূমিকম্পের সময় টিভি দেখছিলেন। হঠাৎ প্রচণ্ড ঝাঁকুনি হয় ও শব্দ পান। দরজা খুলে দেখেন, উল্টো দিকের ভবনটি ধসে পড়েছে। তিনি মই ও কিছু যন্ত্রপাতি নিয়ে ঘটনাস্থলে ছুটে যান। ধসে পরা ভবনের জানালায় এক নারী কাঁদছিলেন। তিনি তাঁর স্বামী ও শিশুকে উদ্ধারের জন্য অনুরোধ জানান। কিন্তু গ্যাস বিস্ফোরণের ভয়ে চ্যাং ধসে যাওয়া ভবনের ভেতরে যাননি। ধসে যাওয়া ভবনের অনেকে উদ্ধারের জন্য ডাকাডাকি করছিলেন। মই ছোট হওয়ায় চ্যাং তাঁদের উদ্ধার করতে পারেননি।উদ্ধারকর্মীরা ২৫০ জনের বেশি মানুষকে ওই ভবন থেকে বের করে এনেছেন। এর মধ্যে ৪০ জনকে হাসপাতালে পাঠানো হয়েছে।তাইওয়ানের স্বরাষ্ট্রমন্ত্রী চেন-উই-জেন বলেন, আগামী সপ্তাহে নববর্ষ। তাই বেশির ভাগ মানুষই এখন বাড়িতে ছিলেন। তাই ধ্বংসস্তূপের ভেতর এখন অনেকেই আটকা পড়ে আছেন বলে তিনি আশঙ্কা করছেন।এরই মধ্যে শহরের বিভিন্ন জায়গায় আটটি আশ্রয়শিবির খোলা হয়েছে। সেখানে শতাধিক মানুষ আশ্রয় নিয়েছেন। শহরের রেস্তোরাঁ ও হোটেলগুলো বিনা পয়সায় খাবার ও আশ্রয় দিচ্ছে।আদাগিয়ে ট্রাভেল নামের একটি হোটেলের কর্তৃপক্ষ তাদের ফেসবুকে লিখেছে, ‘ভবন ধসে পড়েছে কিন্তু তাইওয়ান নয়। দেশটি আবার ওঠে দাঁড়াবে। দয়া করে আপনি এই হোটেলকে আপনার বাড়ি মনে করুন। বিশ্রাম নিন ও সতেজ থাকুন। আপনি একা নন।’এর আগে তাইওয়ানে ২০১৩ সালে ৬ দশমিক ৩ মাত্রার ভূমিকম্পে দেশটিতে চারজনের মৃত্যু হয় ও ব্যাপক ভূমিধস হয়। ১৯৯৯ সালে ৭ দশমিক ৬ মাত্রার ভূমিকম্পে দেশটিতে দুই হাজার ৪০০ জন প্রাণ হারায়।
