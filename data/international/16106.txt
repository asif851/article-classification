
উত্তর-পূর্বাঞ্চলে গতকাল বুধবারও সেনাবাহিনী ও বিদ্রোহীদের মধ্যে রক্তক্ষয়ী লড়াই হয়েছে। শান রাজ্যের কোকাং অঞ্চলে গত মঙ্গলবার থেকে সামরিক আইন জারি করা হয়েছে। খবর এএফপি ও বিবিসির।কোকাং অঞ্চলে কিছুদিন ধরে প্রচণ্ড লড়াই চলছে। সরকারি বাহিনীর বিমান হামলা ও উভয়পক্ষের গোলাগুলি থেকে বাঁচতে স্থানীয় হাজার হাজার মানুষ বাড়িঘর ছেড়ে যেতে বাধ্য হয়েছে।এ পরিস্থিতিতে মিয়ানমারের প্রেসিডেন্ট থেইন সেইন তিন মাসের জন্য সামরিক আইন জারি করেছেন। অঞ্চলটি নিয়ন্ত্রণে সেনাবাহিনীকে বিশেষ ক্ষমতা দেওয়া হয়েছে। মিয়ানমারের তথ্য মন্ত্রণালয় এক বিবৃতিতে বলেছে, পরিস্থিতি মারাত্মক রূপ নিয়েছে এবং জনগণের জীবন ঝুঁকির মুখোমুখি। এ কারণে জরুরি অবস্থা জারি করা হয়েছে।আলাদা এক বিবৃতিতে মিয়ানমারের সেনাপ্রধান কোকাং অঞ্চলে ‘আইনের শাসন ও স্থিতিশীলতা প্রতিষ্ঠা’ করার অঙ্গীকার করেছেন।
