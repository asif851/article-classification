
উড়োজাহাজে গতকাল বৃহস্পতিবার দিল্লি থেকে কর্ণাটক যাচ্ছিলেন ভারতের প্রধান বিরোধী দল কংগ্রেসের সভাপতি রাহুল গান্ধী। সঙ্গে আরও চারজন। অবতরণের সময় উড়োজাহাজটিতে বেশ কিছু গোলযোগ দেখা যায়। প্রাণে বেঁচে যান রাহুল ও তাঁর সঙ্গীরা।
এনডিটিভি, পিটিআই বলছে, কর্ণাটকের হুবলি বিমানবন্দরে অবতরণের সময় উড়োজাহাজটি বামদিকে ঝুঁকে পড়ে। বেশ কিছুক্ষণ চেষ্টার পর সেটি অবতরণ করাতে পারেন পাইলট।
এ ঘটনায় রাহুল গান্ধীর সহযাত্রী কৌশল বিদ্যার্থী অভিযোগ করেছেন। এর মধ্যে উদ্দেশ্যমূলক কিছু ছিল কি না, এ ব্যাপারে সুষ্ঠু তদন্ত দাবি করেছেন তিনি। ঘটনাটি সন্দেহজনক মনে করছেন বিদ্যার্থী।
আগামী মাসে অনুষ্ঠেয় লোকসভা নির্বাচনের প্রচারে যাচ্ছিলেন রাহুল গান্ধী। হুবলি বিমানবন্দরে নামার সময় উড়োজাহাজটি একদিকে হেলে পড়ে। আবহাওয়া ভালো থাকলেও উড়োজাহাজটি গতিপথ হারিয়ে ফেলে। উড়োজাহাজটি ঝাঁকুনি খেতে থাকে। এ সময় যাত্রীরা আতঙ্কিত হয়ে পড়েন।
পরে এক টুইটে বিদ্যার্থী এ ঘটনাকে জীবনের সবচেয়ে ভয়াবহ হিসেবে মন্তব্য করেন।
সিভিল এভিয়েশন নিয়ন্ত্রকেরা বার্তা সংস্থা এএনআইকে বলেন, পাইলট অটো মুড থেকে উড়োজাহাজটিকে ম্যানুয়াল মুডে নিয়ে আসেন। এরপর নিরাপদে উড়োজাহাজটিকে অবতরণ করান।
কংগ্রেসের মুখপাত্র রন্দীপ সিং সুরুজওয়ালা বলেন, বড় ধরনের দুর্ঘটনা ঘটতে পারত। আনুষ্ঠানিকভাবে অভিযোগ দেওয়া হয়েছে। যান্ত্রিক গোলযোগ, অটো পাইলটের ব্যর্থতা ও রাডারের এ ধরনের ব্যর্থতা একেবারে অপ্রত্যাশিত।
