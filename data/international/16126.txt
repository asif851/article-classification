
প্রশ্ন কমন না পড়লে সাদা খাতা জমা দেওয়া নতুন কিছু নয়। বড়জোর সাহস করে কিছু কাটাকুটি—এই যা। কিন্তু তাই বলে বোর্ড পরীক্ষার খাতায় অশালীন (যৌন সম্পর্কিত) গল্প লেখা! প্রশ্ন কমন পড়েছে কি পড়েনি তা জানা যায়নি। তবে জানা গেছে, দ্বাদশ শ্রেণির বোর্ড পরীক্ষায় বিজ্ঞান বিভাগের রসায়নের খাতায় অশালীন গল্প লেখার কারণে এক পরীক্ষার্থীর ফল বাতিল করা হয়েছে। পরের বছর তাকে আবারও পরীক্ষা দিতে হবে।
সম্প্রতি ভারতের গুজরাট রাজ্যের আহমেদাবাদের আনন্দ জেলায় এ ঘটনা ঘটেছে। ভারতীয় গণমাধ্যম টাইমস অব ইন্ডিয়ার এক প্রতিবেদনে এ তথ্য জানানো হয়েছে।
প্রতিবেদনে বলা হয়, রাজ্যে সেকেন্ডারি অ্যান্ড হায়ার সেকেন্ডারি এডুকেশন বোর্ডের (জিএসএইচএসইবি) অধীনে দ্বাদশ শ্রেণির পরীক্ষা শেষ হয়েছে। আনন্দ জেলার বোরসাদ এলাকার বিজ্ঞান শাখার এক পরীক্ষার্থী রসায়ন পরীক্ষার উত্তরপত্রে যৌনসংক্রান্ত অবাস্তব গল্প লিখেছে। শুধু তা-ই নয়, নিজের পরিচিত দুটিসহ তিনটি চরিত্র নিয়ে পরীক্ষায় খাতায় ওই সব রগরগে গল্প লেখা হয়েছে। এই খাতা মূল্যায়ন করতে গিয়ে চোখ কপালে উঠে গিয়েছিল এক শিক্ষিকার। পরে বিষয়টি তিনি বোর্ড কর্তৃপক্ষকে জানান।
প্রতিবেদনে আরও বলা হয়, ওই পরীক্ষার্থীরা নামে উত্তরপত্রে প্রতারণার দায়ে অভিযোগ দায়ের করা হয়েছে। এর পরেই ওই পরীক্ষার্থীকে পরীক্ষা কমিটির সামনে ডেকে পাঠিয়ে বিষয়টির ব্যাখ্যা চায় বোর্ড। কিন্তু ব্যাখ্যা দিতে ওই পরীক্ষার্থী ব্যর্থ হয়।
রাজ্য জিএসএইচএসইবির চেয়ারম্যান এ জে শাহ বলেন, ‘বোর্ড ওই পরীক্ষার্থীর ফল বাতিল করার সিদ্ধান্ত নিয়েছে। পরের বছর তাকে আবার পরীক্ষা দিতে হবে। ওই পরীক্ষার্থী বিকৃত মানসিকতার। তাকে সংশোধন হতে হবে। আমরা তার অভিভাবককে ডেকে নম্বরপত্র দেখানোর সিদ্ধান্ত নিয়েছি। এ ব্যাপারে তাঁরাই হয়তো প্রতিকারমূলক ব্যবস্থা নিতে পারবেন।’
