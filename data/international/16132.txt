
সৌদি আরবে মিনি স্কার্ট পরে ঐতিহাসিক দুর্গে হেঁটে যাওয়ার ভিডিও অনলাইনে প্রকাশ করা সেই মডেলকে গ্রেপ্তার করা হয়েছে। দেশের বিদ্যমান আইন অমান্য করে ‘অশোভন’ পোশাক পরায় তাঁর বিরুদ্ধে মামলা করেছে পুলিশ।
সৌদি আরবের রাষ্ট্রীয় টেলিভিশনের বরাত দিয়ে বিবিসি অনলাইনের এক প্রতিবেদনে এ কথা জানানো হয়েছে।
খুলুদ নামের ওই মডেলের ভিডিওতে দেখা যায়, রাজধানী রিয়াদের প্রায় ১৫৫ কিলোমিটার উত্তরে নাজদ প্রদেশে উশায়কার হেরিটেজ ভিলেজে একটি দুর্গের পাশের ফাঁকা রাস্তা দিয়ে হাঁটছেন তিনি। তাঁর পরনে মিনি স্কার্ট। ভিডিওটি নিয়ে সামাজিক যোগাযোগ মাধ্যমে বিতর্কের ঝড় ওঠে। এক পক্ষ সৌদি আরবের মতো রক্ষণশীল দেশে এমন পোশাক পরায় খুলুদকে গ্রেপ্তারের দাবিতে সোচ্চার হয়। আরেক পক্ষ খুলুদের এমন সাহসী কাজের জন্য তাঁকে অভিনন্দন জানায়। তবে এই বিতর্কের মধ্যেই সৌদি সরকার টুইটার থেকে ভিডিওটি সরিয়ে দিয়েছে।
স্থানীয় সংবাদমাধ্যম জানিয়েছে, খুলুদ তাঁর অভিভাবকসহ ওই ঐতিহাসিক স্থান পরিদর্শনের কথা স্বীকার করেছেন। তবে গতকাল মঙ্গলবার রিয়াদ পুলিশের মুখপাত্র সংবাদমাধ্যমে জানিয়েছেন, জিজ্ঞাসাবাদে মডেল খুলুদ অনলাইনে ভিডিওটি প্রকাশ করার কথা অস্বীকার করেছেন। এমনকি যে অ্যাকাউন্ট থেকে ভিডিওটি প্রকাশ করা হয়েছে, সেটিও তাঁর নয় বলে দাবি করেছেন খুলুদ। মুখপাত্র আরও বলেন, মামলাটি পাবলিক প্রসিকিউটরের কাছে পাঠানো হয়েছে। সেখানেই তাঁর বিষয়ে সিদ্ধান্ত নেওয়া হবে।
আরও পড়ুন:সৌদি মডেল মিনি স্কার্ট পরায়...
