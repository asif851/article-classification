
প্রেমের সম্পর্কের বাইরে একলা থাকা কোনো তরুণের চেয়ে তরুণীরা বেশি সুখী থাকেন। প্রেমের সম্পর্ক নিয়মিত চালিয়ে নিয়ে যাওয়াটা নারী বা তরুণীদের জন্য অনেক কঠিন একটি কাজ। আর এ কারণেই একলা তরুণী বা নারীরা সুখী বেশি বলে সম্প্রতি এক প্রতিবেদনে উঠে এসেছে।
ব্রিটিশ অনলাইন দ্য ইনডিপেনডেন্টের প্রতিবেদনে বলা হয়, সম্প্রতি লন্ডনভিত্তিক গবেষণা সংস্থা মিনটেল জরিপের পর এ প্রতিবেদন তুলে ধরেছে।
প্রতিবেদনে বলা হয়েছে, জরিপে দেখা গেছে, প্রেমের সম্পর্কের বাইরে একলা থেকে ৬১ শতাংশ তরুণী বা নারী সুখী জীবন যাপন করছেন। অপর দিকে মাত্র ৪৯ শতাংশ একলা তরুণ বা পুরুষ সুখী। সুখী বলেই জরিপে অংশ নেওয়া ৭৫ শতাংশ একলা তরুণী গত বছর আর নতুন করে কোনো সম্পর্কে জড়ানোর চেষ্টা করেননি। তরুণীদের তুলনায় কম অর্থাৎ ৬৫ শতাংশ তরুণ গত বছর নতুন করে এই সম্পর্কে জড়ানোর চেষ্টা করেননি।
প্রতিবেদনে বলা হয়, বিপরীত লিঙ্গের কারও সঙ্গে প্রেমের সম্পর্ক চালিয়ে যাওয়াটা নারী বা তরুণীদের জন্য তুলনামূলক কঠিন এক কাজ। এ ক্ষেত্রে তাঁদের পুরুষদের তুলনায় অনেক সময় ও শ্রম দিতে হয়। এ কারণেই একলা থাকায় তাঁরা সুখী অনুভব করেন।  দ্য ইউনিভার্সিটি অব এসেক্সের অধ্যাপক এমিলি গ্র্যান্ডি বলেন, নারীরা পুরুষদের তুলনায় গৃহস্থালির কাজকর্মে অনেক বেশি সময় ব্যয় করেন। আর প্রেমের সম্পর্কের ক্ষেত্রে তাঁদের বাড়তি মানসিক শ্রমও দিতে হয়। তিনি বলেন, ‘একলা নারী বা তরুণীদের সামাজিক নেটওয়ার্কসহ অন্যান্য কাজে নিজেদের সম্পৃক্ত করার প্রবণতা থাকে। নির্দিষ্ট একজন সঙ্গীর চেয়ে তাঁরা অনেক বন্ধু-বান্ধবের দলে ভিড়ে যান; যা তাঁদের মানসিক অবস্থাকে ভালো রাখে। অন্যদিকে পুরুষেরা প্রেমিকা বা স্ত্রীর ওপর অনেকটা নির্ভর করে। আর সেদিকে বেশি ব্যস্ত থাকে বলে সামাজিক বন্ধনটা তাঁদের দৃঢ় থাকে না। আর পুরুষ বা তরুণেরা সম্পর্কের বাইরে গেলে তাঁদের সব ধরনের কাজ করার প্রবণতা অনেক কমে যায়।’
প্রতিবেদনে বলা হয়, একলা থাকা অনেক নারী বা তরুণীরা আর প্রেমের সম্পর্কে জড়াতে চান না। তাঁরা স্বাধীন থাকায় নিজেদের অনেক বেশি সুখী মনে করেন। যখন যা মন চায়, তাঁরা তা-ই করতে পারেন। এ কারণে তাঁরা অন্য কারও প্রয়োজনীয়তা অতটা অনুভব করেন না।
