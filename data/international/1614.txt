
প্রাগৈতিহাসিক যুগের নারীরা দিনের একটা উল্লেখযোগ্য সময় শস্যদানা চূর্ণ করতেন। ফলে তাঁদের বাহু ছিল বর্তমান সময়ের নারীদের তুলনায় শক্ত। যুক্তরাজ্যের কেমব্রিজ বিশ্ববিদ্যালয়ের একদল গবেষকের গবেষণায় এ তথ্য বেরিয়ে এসেছে।
আমেরিকান অ্যাসোসিয়েশন ফর দ্য অ্যাডভান্সমেন্ট অব সায়েন্স প্রকাশিত সায়েন্স অ্যাডভান্সেস সাময়িকীতে গবেষণা নিবন্ধটি প্রকাশ হয়েছে। এতে বিজ্ঞানীরা বলেছেন, সহস্র বছর ধরে কঠোর কায়িক পরিশ্রমের কারণেই প্রাগৈতিহাসিক যুগের নারীদের হাড় এতটা শক্ত হয়েছিল। বাস্তবতা হলো, কৃষি অর্থনীতির সূচনাপর্বে নারীরাই চালকের ভূমিকা নিয়েছিলেন।
গবেষক দলের নেতৃত্বে ছিলেন অ্যালিসন ম্যাকিনটোশ। তিনি বলেন, বিশদ গবেষণার পর জানা গেছে, সে সময় নারীরা ছিলেন কঠোর পরিশ্রমী।
গবেষণায় বিজ্ঞানীরা প্রথমে বর্তমান যুগের নারী ক্রীড়াবিদদের বাহু ও পায়ের হাড়ের সিটি স্ক্যান করেন। প্রাপ্ত ফলাফলের সঙ্গে নবপলীয় কৃষি যুগের নারীদের হাড়ের সঙ্গে তুলনা করেন। এতে দেখা যায়, ক্রীড়াবিদদের তুলনায় ওই নারীদের হাড় ১১ থেকে ১৬ শতাংশ বেশি শক্ত ছিল।
সংশোধনী
গত শনিবার ‘এপ্রিলে আকিহিতো সিংহাসন ছাড়বেন’ শিরোনামের খবরে বলা হয়েছিল, জাপানের সম্রাট আকিহিতো আগামী বছরের ৩০ এপ্রিল সিংহাসন ত্যাগ করবেন। প্রকৃতপক্ষে তিনি ২০১৯ সালের ৩০ এপ্রিল সিংহাসন ছাড়বেন। বা.স
