
যুক্তরাজ্যের রাজধানী লন্ডনে পার্লামেন্ট এলাকায় বুধবারের সন্ত্রাসী হামলার ঘটনায় ব্রিটিশদের সঙ্গে সংহতি প্রকাশ করেছেন আরও বিশ্বনেতা। শোক ও সহমর্মিতা প্রকাশ করে বার্তা পাঠিয়েছেন রাশিয়া, ফ্রান্স, বেলজিয়াম, কানাডা ও ইউরোপীয় কমিশনের নেতারা।রুশ প্রেসিডেন্ট ভ্লাদিমির পুতিন যুক্তরাজ্যের প্রধানমন্ত্রী থেরেসা মেকে পাঠানো বার্তায় শোক জানিয়ে বলেছেন, ‘এটি পরিষ্কার, সন্ত্রাসবাদের হুমকি প্রতিরোধে সব রাষ্ট্রের বাহিনীগুলোর একজোট হওয়া উচিত।’ফ্রান্সের প্রেসিডেন্ট ফ্রাঁসোয়া ওলাঁদ বলেছেন, ‘সন্ত্রাসবাদ আমাদের সবাইকে উদ্বেগে রেখেছে। ফ্রান্স ভালোভাবেই বোঝে, ব্রিটিশরা এখন কী দুঃখ–বেদনার মধ্য দিয়ে যাচ্ছে।’ সাম্প্রতিক সময়ে একের পর এক হামলার শিকার ফ্রান্সে গত বছর ইসলামিক স্টেটপন্থী (আইএস) ট্রাকচালকের হামলায় ৮৪ জন নিহত হয়।সহমর্মিতার বার্তা পাঠিয়েছেন বেলজিয়ামের প্রধানমন্ত্রী শার্ল মিশেলও। টুইটার বার্তায় তিনি লেখেন, ‘লন্ডনের হতাহত এবং শোকসন্তপ্ত সবার জন্য আমরা শোক প্রকাশ করছি। সন্ত্রাসবিরোধী লড়াইয়ে যুক্তরাজ্যের পাশে আছে বেলজিয়াম।’লন্ডনে হামলার দিনই ছিল বেলজিয়ামের ব্রাসেলসে আইএসের সন্ত্রাসী হামলায় ৩২ জনের প্রাণহানির এক বছরপূর্তি।ইউরোপীয় কমিশনের প্রেসিডেন্ট জাঁ ক্লদ জাঙ্কার এক বিবৃতিতে বলেছেন, বেলজিয়াম ও ব্রাসেলসের জনগণও ‘অনুরূপ কষ্ট ভোগ করেছে। তখন তারা আপনাদের সহানুভূতি ও সহমর্মিতা পেয়েছে। এই মুহূর্তে কেবল দ্বিগুণ সহমর্মিতাই ফেরত পাঠাতে পারি।’পার্লামেন্ট অধিবেশন চলার সময় সে এলাকায় ঘটা এ হামলাকে ‘বিশ্বব্যাপী গণতন্ত্রের ওপর আঘাত’ বলে মন্তব্য করেছেন কানাডার প্রধানমন্ত্রী জাস্টিন ট্রুডো।
