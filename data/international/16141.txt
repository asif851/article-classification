
ইয়েমেনের দক্ষিণ-পূর্বাঞ্চলের একটি প্রাদেশিক রাজধানীতে সামরিক অভিযানে আল-কায়েদার আট শতাধিক জঙ্গি নিহত হয়েছে। সৌদি আরবের নেতৃত্বাধীন জোটের সহায়তায় ইয়েমেনের সরকারপন্থী সেনারা এই অভিযান চালায়। আজ সোমবার বার্তা সংস্থা এএফপির প্রতিবেদনে এই তথ্য জানানো হয়।খবরে বলা হয়, ওই প্রাদেশিক রাজধানীটি গত প্রায় এক বছর ধরে আল-কায়েদার দখলে ছিল।সামরিক সূত্রগুলো বলছে, দেশটির সরকারপন্থী বাহিনী মুকাল্লা শহর ও একটি তেল টার্মিনাল পুনর্দখল করেছে। শহরটিকে জঙ্গিদের শক্ত ঘাঁটি হিসেবে বিবেচনা করা হচ্ছিল। আজ এক বিবৃতিতে আরব জোটের কমান্ডাররা বলেন, অভিযানে আল-কায়েদার আট শতাধিক জঙ্গি নিহত হয়। এর মধ্যে সংগঠনটির কিছু নেতাও আছেন। কিছু জঙ্গি পালিয়ে গেছে।এক সেনা কর্মকর্তা বলেন, তাঁরা মুকাল্লা শহরের কেন্দ্রে প্রবেশ করেছেন। সেখানে আল-কায়েদার পক্ষ থেকে কোনো প্রতিরোধের মুখোমুখি হননি।
জঙ্গিদের কবজায় যাওয়া ইয়েমেনের বিভিন্ন অংশ পুনর্দখলের উদ্দেশ্যে ব্যাপকভিত্তিক ওই অভিযান চালানো হয়।
