
উপমহাদেশের প্রখ্যাত কার্টুনিস্ট চন্ডী লাহিড়ী মারা গেছেন। আজ বৃহস্পতিবার বিকেলে কলকাতার আরজি কর মেডিকেল কলেজ হাসপাতালে শেষনিশ্বাস ত্যাগ করেন তিনি। মৃত্যুকালে তাঁর বয়স হয়েছিল ৮৮ বছর।
কিংবদন্তি এই শিল্পী স্ত্রী তপতী লাহিড়ী, মেয়ে তৃণা লাহিড়ীসহ অসংখ্য ভক্ত ও গুণগ্রাহী রেখে গেছেন। চন্ডী লাহিড়ী পাঁচ দশক ধরে কার্টুনের সঙ্গে জড়িয়ে গোটা রাজ্যকে চমক দিয়ে গেছেন। ১৯৫২ সালে তাঁর কর্মজীবন শুরু হয় সাংবাদিকতার মধ্য দিয়ে। যোগ দেন দৈনিক লোকসেবক পত্রিকায়। এরপর ১৯৬১ সালে কার্টুনিস্ট হিসেবে যোগ দেন আনন্দবাজার পত্রিকায়। সেখানেই তিনি দীর্ঘ ৫০ বছর কাটান।
কার্টুনিস্ট চন্ডী লাহিড়ীর কার্টুন গোটা ভারতে হইচই ফেলেছিল। তিনি কার্টুন নিয়ে বেশ কয়েকটি বই লিখেছেন। উল্লেখযোগ্য বইয়ের মধ্যে রয়েছে কার্টুনের ইতিবৃত্ত, বাঙালির বঙ্গ ব্যঙ্গচর্চা, গগনেন্দ্রনাথের কার্টুন ও স্কেচ ইত্যাদি।
১৯৩১ সালের ১৩ মার্চ নদীয়ায় চন্ডী লাহিড়ীর জন্ম। কয়েক দিন ধরে অসুস্থ ছিলেন চন্ডী লাহিড়ী। মঙ্গলবার তাঁকে আরজি কর হাসপাতালে ভর্তি করা হয়। বৃহস্পতিবার বেলা দুইটা নাগাদ সেখানেই তিনি মারা যান। তাঁর বাসভবন আরজি কর হাসপাতালের কাছে বেলগাছিয়ায়।
চন্ডী লাহিড়ীর মৃত্যুতে গভীর লোক প্রকাশ করেছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। তিনি চন্ডী লাহিড়ীর পরিবারের প্রতি সমবেদনা জানিয়েছেন।
 
