
মালদ্বীপে জরুরি অবস্থা জারি করা হয়েছে। সুপ্রিম কোর্টের সঙ্গে বিরোধের জের ধরে দেশটির প্রেসিডেন্ট আবদুল্লা ইয়ামিন আজ সোমবার ১৫ দিনের রাষ্ট্রীয় জরুরি অবস্থা করেছেন।
বার্তা সংস্থা এএফপির খবরে বলা হয়, রাষ্ট্রীয় টেলিভিশনে জরুরি অবস্থা জারির ঘোষণা দেন প্রেসিডেন্টের সহযোগী আজিমা শুকুর।
জরুরি অবস্থা জারির মধ্য দিয়ে দেশটির নিরাপত্তা বাহিনীকে সন্দেহভাজন ব্যক্তিদের আটকের ক্ষমতা দেওয়া হলো। পাশাপাশি ভারত মহাসাগরের দ্বীপ দেশটিতে রাজনৈতিক সংকট আরও ঘনীভূত হলো।
দেশটির সুপ্রিম কোর্ট গত বৃহস্পতিবার বন্দী সাবেক প্রেসিডেন্ট মোহাম্মদ নাশিদসহ বিরোধীদলীয় নেতাদের মুক্তির আদেশ দেন। এ ছাড়া বহিষ্কার করা ১২ জন আইনপ্রণেতাকে স্বপদে ফিরিয়ে আনার আদেশও দেন আদালত। এই ১২ জন আইনপ্রণেতার ওপর থেকে বহিষ্কারাদেশ ফিরিয়ে নেওয়া হলে ৮৫ সদস্যের আইনসভায় সংখ্যাগরিষ্ঠতা পাবে মালদ্বীপের বিরোধী দল। কিন্তু ইয়ামিন সরকার এ আদেশ প্রত্যাখ্যান করে গত শনিবার পার্লামেন্ট অধিবেশন স্থগিত করে।
আদালতের ওই নির্দেশ অমান্য করায় দেশটির সুপ্রিম কোর্ট প্রেসিডেন্ট ইয়ামিনকে অভিশংসন বা গ্রেপ্তারের নির্দেশ দিতে যাচ্ছেন—এমন কথা প্রচার করেন দেশটির অ্যাটর্নি জেনারেল জানান। সুপ্রিম কোর্ট যদি এমন রায় দেন তবে তা অমান্য করতে পুলিশ ও সেনাবাহিনীকে আগাম নির্দেশও দিয়ে রাখেন প্রেসিডেন্ট ইয়ামিন। চলমান অচলাবস্থার মধ্যে রোববার দ্বীপ দেশটির পার্লামেন্ট ঘিরে রাখে সেনাবাহিনী। একই দিন সকালে পার্লামেন্টারি সেক্রেটারি জেনারেল আহমেদ মোহাম্মদ পদত্যাগের ঘোষণা দেন।
চলমান এই অচলাবস্থার মধ্যে প্রেসিডেন্ট আবদুল্লা ইয়ামিন আজ সোমবার রাষ্ট্রীয় জরুরি অবস্থা জারি করলেন। এ নিয়ে দ্বিতীয়বারের মতো রাষ্ট্রীয় জরুরি অবস্থা জারি করলেন প্রেসিডেন্ট ইয়ামিন। এর আগে ২০১৫ সালের নভেম্বরে তিনি জরুরি অবস্থার ঘোষণা দেন। তাঁকে হত্যার চেষ্টা করা হচ্ছে বলে অভিযোগ এনে তিনি এ ঘোষণা দিয়েছিলেন। 
