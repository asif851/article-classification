
ভারতে এখন জাতীয় রাজনৈতিক দল রয়েছে সাতটি। এগুলো হচ্ছে বিজেপি, জাতীয় কংগ্রেস, বহুজন সমাজ পার্টি, সিপিআইএম, তৃণমূল কংগ্রেস, সিপিআই ও জাতীয়তাবাদী কংগ্রেস পার্টি বা এনসিপি। অবশ্য স্বীকৃত ৪৯টি ও অস্বীকৃত ৩৭টি রাজনৈতিক দল রয়েছে। এগুলোর মধ্যে সম্পদের মাপকাঠিতে এখন শীর্ষে বিজেপি।
২০১৫-১৬ সালের তথ্য অনুযায়ী, বিজেপির সম্পদের পরিমাণ ৮৯৪ কোটি রুপি। দ্বিতীয় স্থানে জাতীয় কংগ্রেস। সম্পদের পরিমাণ ৭৫৯ কোটি রুপি। এরপর বহুজন সমাজপার্টি ৫৫৯ কোটি ১ লাখ, সিপিআইএম ৪৩৭ কোটি ৭৮ লাখ ও তৃণমূল কংগ্রেস ৪৪ কোটি ৯৯ লাখ রুপি। ভারতের অ্যাসোসিয়েশন অব ডেমোক্রেটিক রিফরমস (এডিআর) এক প্রতিবদেন আজ বুধবার এ কথা বলেছে।প্রতিবেদনে উল্লেখ করা হয়, ২০১৫-১৬ সাল পর্যন্ত পাওয়া তথ্যের ভিত্তিতে এই প্রতিবেদন তৈরি করেছে এডিআর। এই সম্পদের মধ্যে দলের স্থাবর–অস্থাবর সম্পত্তি, নগদ, বিনিয়োগ ইত্যাদি অন্তর্ভুক্ত করা হয়েছে।প্রতিবেদনে বলা হয়েছে, ২০০৪-০৫ সালে বিজেপির মোট সম্পদ ছিল ১২২ কোটি ৯৩ লাখ রুপি। ২০১২-১৩ সালে তা বেড়ে দাঁড়ায় ৪৬৪ কোটিতে। ২০১৩-১৪ সালে এর পরিমাণ আরও বেড়ে হয় ৭৮১ কোটি রুপি। আর ২০১৫-১৬ সালে সেই সম্পদ বেড়ে দাঁড়িয়েছে ৮৯৪ কোটি রুপিতে। বলা হয়, গত ১১ বছরে বিজেপির সম্পদ বেড়েছে ৭০০ শতাংশ। আর জাতীয় কংগ্রেসের বেড়েছে ১৬৯ শতাংশ। আবার ২০০৪-০৫ সালে জাতীয় দলের গড় সম্পদ ছিল ৬১ কোটি ৬২ লাখ রুপি আর এখন তা বেড়ে গড় দাঁড়িয়েছে ৩৮৮ কোটি ৪৫ লাখ রুপিতে। তবে ২০১৪ সালের লোকসভা নির্বাচনের পর জাতীয় কংগ্রেসের সম্পদ কমে গেলেও এখন তা ফের বেড়েছে।
