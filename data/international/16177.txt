
ফ্রান্সের বিতর্কিত রম্য পত্রিকা শার্লি এবদোর নতুন সংখ্যায় মহানবী হজরত মুহম্মদ (সা.)-এর কার্টুন ছাপানোর প্রতিবাদে বিশ্বের বিভিন্ন প্রান্তে বিক্ষোভ হয়েছে। শুক্রবার আফ্রিকার নাইজারে বিক্ষোভ চলার সময় সংঘর্ষে চারজন মারা যায়। বিভিন্ন জায়গায় ক্ষুব্ধ বিক্ষোভকারীরা ফ্রান্সের সাংস্কৃতিক কেন্দ্রসহ নানা প্রতিষ্ঠান এবং কিছু গির্জায় হামলা করে। খবর এএফপির।নাইজারের দ্বিতীয় প্রধান শহর জিন্দারে শুক্রবারের বিক্ষোভ ভয়াবহ সংঘর্ষে রূপ নেয়। সংঘর্ষে চারজন নিহত এবং ৪৫ জন আহত হয়। বিক্ষোভকারীরা তিনটি গির্জায় ভাঙচুর চালায়। তারা ফরাসি সাংস্কৃতিক কেন্দ্রে আগুন দেয়।শহরের এক চিকিৎসক জানান, হতাহতরা গুলিবিদ্ধ হয়েছিল। স্থানীয় এক সরকারি কর্মকর্তা বলেন, ‘আমরা এত বড় সংঘর্ষ এই শহরে দেখিনি। এটি এক কালো শুক্রবার।’সেনেগাল ও মৌরিতানিয়ায় বিক্ষোভকারীরা ফ্রান্সের জাতীয় পতাকা পোড়ায়। মৌরিতানিয়ার প্রেসিডেন্ট ওলুদ আবদেল আজিজ বিক্ষোভকারীদের উদ্দেশে বলেন, ‘বিতর্কিত ওই কার্টুন শুধু আমাদের ধর্মের ওপর নয়, বিশ্বের সব ধর্মের প্রতিই অবজ্ঞাসূচক।’শুক্রবার পাকিস্তানের করাচিতে বিক্ষোভকারীদের সঙ্গে পুলিশের সংঘর্ষ হয়। প্রায় সাড়ে তিন শ বিক্ষোভকারী সেখানকার ফরাসি কনস্যুলেটে হামলার চেষ্টা করলে পুলিশ বাধা দেয়। এ সময় বার্তা সংস্থা এএফপির চিত্র সাংবাদিক আসিফ হোসেন গুলিবিদ্ধ হন। এক পুলিশ সদস্য ও স্থানীয় টেলিভিশন চ্যানেলের ক্যামেরাম্যানও আহত হন। পেশোয়ার ও মুলতানে বিক্ষোভকারীরা রাস্তায় ফ্রান্সের পতাকা পোড়ায়। বিক্ষোভ সমাবেশ হয় ইসলামাবাদ ও লাহোরে।শার্লি এবদোতে নতুন করে মহানবী (সা.)-এর ছবি ছাপিয়ে ‘ঘৃণাকে উসকে দেওয়া’ হয়েছে বলে মন্তব্য করেছে কাতার ও বাহরাইন।জর্ডানের আম্মানে প্রায় আড়াই হাজার বিক্ষোভকারী আল-হুসেইনি মসজিদ থেকে বেরিয়ে ক্ষোভ প্রকাশ করে। বিক্ষোভকারীরা ‘মহানবীকে (সা.) অপমানই বৈশ্বিক সন্ত্রাসবাদ’ লেখা একটি ব্যানার প্রদর্শন করে।আলজেরিয়ার রাজধানী আলজিয়ার্সে তিন হাজারের বেশি বিক্ষোভকারীর সঙ্গে দাঙ্গা পুলিশের সঙ্গে সংঘর্ষ হয়। বিক্ষোভকারীরা কেউ কেউ প্যারিসে হামলাকারী কোশি ভাইদের প্রতি সমর্থন জানায়।৭ জানুয়ারি শার্লি এবদো কার্যালয়ে উগ্রপন্থীদের রক্তক্ষয়ী হামলার পর প্রকাশিত নতুন সংখ্যার প্রচ্ছদে মহানবী (সা.)-এর কার্টুন ছাপানো হয়েছে। এতে তাঁর চোখে অশ্রু দেখানো হয়। আর শিরোনামে লেখা হয়েছে, ‘সবকিছু ক্ষমা করে দেওয়া হয়েছে।’শার্লি এবদোর বিপণন প্রতিষ্ঠান এমএলপি জানায়, নতুন প্রকাশিত সংখ্যাটির ইতিমধ্যে ১৯ লাখ কপি বিক্রি হয়েছে। পত্রিকাটি সাধারণত ৬০ হাজার কপি ছাপা হতো।
