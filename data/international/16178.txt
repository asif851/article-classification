
ছোটবেলায় অনেকেই শুনেছেন দাঁত দিয়ে নখ কাটবে না, এতে স্বাস্থ্যের ক্ষতি হতে পারে। বলা হতো, নখের নোংরা পেটে গেলেই শরীর খারাপ করবে। মাড়িতেই আটকে যেতে পারে নখের টুকরা। সম্প্রতি এমন একটি ঘটনাই ঘটেছে যুক্তরাষ্ট্রে।মার্কিন এক মা তাঁর ছেলের মাড়ি থেকেই বের করেছেন নখের এক–দুটি নয়, ২৭টি টুকরো। দাঁতে নখ কাটার অভ্যাসের কারণেই ছেলের মাড়িতে নখগুলো আটকে গিয়েছিল।যুক্তরাষ্ট্রের লুইজিয়ানা অঙ্গরাজ্যের লারোসের সারা গুইড্রে নামের এক মা ছেলের মাড়ি থেকে নখের এই টুকরোগুলো বের করেছেন। নখের টুকরো বের করার পুরো প্রক্রিয়া সামাজিক যোগাযোগের মাধ্যম ফেসবুকে পোস্ট করেন। এরপরই তা দেখে নানানজন নানান মন্তব্য করতে থাকেন।সারা গুইড্রে ওই পোস্টে লিখেছেন, ‘আমার ছেলের (কেল) মাড়িতে যে এগুলো আটকে ছিল, দাঁতের চিকিৎসক তা দেখেননি। তবে আমরা দেখেছি, কেল নখ কামড়াত। কামড়ানোর পর কেল নখ নিয়ে খেলা করত। এরপর নখগুলো দাঁতে আটকে যেত।’সারা গুইড্রে বলেন, ‘আমার ছেলে কেল খুবই দুষ্টু। একদিন আমি ওর মাড়িতে সাদা সাদা কিছু একটা দেখতে পাই। ভালোভাবে দেখি, ওগুলো আসলে ওর নখের টুকরো। আমাদের বুঝতে এতটুকু অসুবিধা হয়নি যে কেল দাঁত দিয়ে নখ কাটত এবং মুখে সেই ভাঙা নখের টুকরোগুলো নিয়ে খেলা করত। এরপর নখগুলো ওর দাঁত ও মাড়িতেই আটকে থাকত। আমি প্রথমে কয়েকটি নখ বের করি। পরে ভালোভাবে পরীক্ষা করে দেখতে পাই মাড়ির বিভিন্ন অংশে এবং দাঁতের ফাঁকে নখের ভাঙা অংশ রয়েছে। নখের ২৭টি টুকরো ছেলের দাঁতের মাড়ি থেকে বের করেছি। সবাইকে অনুরোধ, নিজের সন্তানদের দিকে নজর দিন। তারা যেন দাঁত দিয়ে নখ না কাটে।’
তবে কোনো কোনো প্রতিবেদনে ৩০টি নখ বের করা কথা বলা হয়েছে।
নিজের ফেসবুকে ছেলের মুখ থেকে নখ বের করার ভিডিওটি পোস্ট করেন সারা। যেখানে দেখা যায়, কেলের দাঁতের ফাঁকে ফাঁকে এবং মাড়িতে নখের টুকরোগুলো আটকে রয়েছে।
২০০৮ সালে শিশু ও কিশোরদের ওপর চালানো এক জরিপে দেখা যায়, শতকরা ৭৫ শতাংশ শিশু দাঁত দিয়ে নখ কাটার সমস্যা নিয়ে চিকিৎসাকেন্দ্রে যায়। তথ্যসূত্র: ডেইলি মেইল ও ইন্ডিয়ান এক্সপ্রেস।
