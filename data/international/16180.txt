
নাইজেরিয়ার উত্তরের প্রধান শহর কানুর একটি মসজিদে সন্দেহভাজন ইসলামপন্থী জঙ্গিরা হামলা চালিয়েছে। এতে ২০০ জন নিহত হয়েছেন। গতকাল শুক্রবার প্রার্থনার সময় এ হামলার ঘটনা ঘটে। এটি কানুতে জঙ্গিদের সবচেয়ে বড় হামলা। খবর বিবিসির।প্রত্যক্ষদর্শীরা জানিয়েছেন, গতকাল প্রার্থনার সময় মুসল্লিদের লক্ষ্য করে সন্দেহভাজন ইসলামপন্থী জঙ্গিরা হামলা চালায়। তারা তিনটি বিস্ফোরণ ঘটায় এবং মুসল্লিদের ওপর গুলি চালায়।ঘটনাস্থল থেকে একজন সাংবাদিক জানিয়েছেন, শহরটির প্রধান মর্গে তিনি ২০০ মরদেহ দেখতে পেয়েছেন।এর আগে গত বৃহস্পতিবার নাইজেরিয়ার ইসলামপন্থী জঙ্গি সংগঠন বোকো হারামের অস্ত্রধারীরা ৪৮ জন মাছ ব্যবসায়ীকে হত্যা করে। বোর্নো অঙ্গরাজ্যের পার্শ্ববর্তী দেশ চাদ-সংলগ্ন এলাকায় এ ঘটনা ঘটে। বোকো হারাম তাদের নিয়ন্ত্রিত এলাকায় মুঠোফোনের নেটওয়ার্ক ধ্বংস করে ফেলায় দেরিতে এ খবর পাওয়া গেছে বলে জানানো হয়েছে। পূর্ব আফ্রিকার দেশ কেনিয়ায় আরেক ইসলামি জঙ্গি দল আল-শাবাব গত শনিবার ২৮ বাসযাত্রীকে গুলি করে হত্যার পর এ খবর পাওয়া গেল। গত আগস্ট মাসেও এ এলাকার একটি গ্রামে হামলা চালিয়ে ৯৭ জনকে অপহরণ করে জঙ্গিরা। পরে এদের মধ্যে ৩৮ জনকে হত্যা করে তারা।
