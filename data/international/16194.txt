
যুক্তরাষ্ট্রের প্রেসিডেন্ট নির্বাচনে রাশিয়ার হস্তক্ষেপের বিষয়ে মার্কিন কেন্দ্রীয় তদন্ত সংস্থার (এফবিআই) অভিযোগ প্রত্যাখ্যান করেছেন রুশ পররাষ্ট্রমন্ত্রী সের্গেই লাভরভ। রাশিয়ার ১৩ নাগরিক ও তিনটি প্রতিষ্ঠানের বিরুদ্ধে আনা এ অভিযোগকে ‘আবোল-তাবোল’ বলে আখ্যাও দেন তিনি।
এফবিআই গতকাল শুক্রবার জানায়, সংস্থাটির তদন্তে উঠে এসেছে রাশিয়ার ১৩ নাগরিক ও তিনটি প্রতিষ্ঠানের বিরুদ্ধে গত মার্কিন প্রেসিডেন্ট নির্বাচনে হস্তক্ষেপের প্রমাণ মিলেছে। এরপর এই প্রথম রাশিয়ার পক্ষ থেকে কেউ এ বিষয়ে মন্তব্য করলেন।বিবিসির খবরে বলা হয়, জার্মানির মিউনিখে নিরাপত্তাবিষয়ক এক সম্মেলনে যোগ দিয়েছেন রুশ পররাষ্ট্রমন্ত্রী লাভরভ। সেখানেই তিনি এই প্রতিক্রিয়া জানান। লাভরভ বলেন, ‘তথ্যগুলো’ না দেখা পর্যন্ত এ বিষয়ে তিনি কোনো কথা বলবেন না। তার আগ পর্যন্ত এগুলো তাঁর কাছে আবোল-তাবোল বিষয় বলেই মনে হচ্ছে।
২০১৬ সালের মার্কিন প্রেসিডেন্ট নির্বাচনের পর অভিযোগ ওঠে ওই নির্বাচনে রিপাবলিকান প্রার্থী ডোনাল্ড ট্রাম্পকে জয়ী করতে রাশিয়া হস্তক্ষেপ করেছে। তবে এমন অভিযোগ বরাবরই অস্বীকার করে আসছেন ট্রাম্প। গতকাল শুক্রবার এক টুইট বার্তায় ডোনাল্ড ট্রাম্প বলেন, তাঁর নির্বাচনী প্রচারণা ও রাশিয়ার মধ্যে কোনো ‘গোপন চুক্তি’ ছিল না।
ওই নির্বাচনের পর থেকেই এ বিষয়ে তদন্ত শুরু করে মার্কিন প্রশাসন। এরপর শুক্রবার এফবিআইয়ের ওই ঘোষণা আসে। মার্কিন নির্বাচনে রুশ হস্তক্ষেপের অভিযোগ নিয়ে তদন্তে এটাই সবচেয়ে বড় অগ্রগতি বলে উল্লেখ করছে সংবাদমাধ্যমগুলো।
