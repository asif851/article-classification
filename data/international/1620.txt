
একটি বিয়ের অনুষ্ঠানে কত অর্থ ব্যয় হতে পারে? এই প্রশ্নের উত্তরে বলা যেতে পারে, যার যেমন সম্পদ তিনি তেমন ব্যয় করবেন। এটা ঠিক। কিন্তু তাই বলে ৫০০ কোটি রুপি! হ্যাঁ, মেয়ের বিয়েতে ৫০০ কোটি রুপিই খরচ করেছেন প্রমোদ মিত্তাল। তিনি ভারতের অন্যতম ধনী লক্ষ্মী মিত্তালের ছোট ভাই।মেয়ে সৃষ্টি মিত্তালের (২৬) সঙ্গে ইনভেস্টমেন্ট ব্যাংকার গুলরাজ বেলের (৩৬) বিয়েতে এই অর্থ ব্যয় করেন প্রমোদ। বিয়ের অনুষ্ঠানে রান্নার সার্বিক দায়িত্ব ছিল মিচেলিন-স্টার শেফ সার্জি অ্যারোলার ওপর। এ ছাড়া ভারত ও থাইল্যান্ড থেকে ২০০ খানাসামা ও বাবুর্চি স্পেনের বার্সোলোনায় উড়িয়ে আনা হয়। বিয়েতে ৬০ কেজি ওজনের একটি বিশেষ কেক কাটেন নবদম্পতি সৃষ্টি-গুলরাজ। স্পেনের বার্সেলোনায় তিন দিন ধরে চলে বিয়ের অনুষ্ঠান। হেলিকপ্টার থেকে অনুষ্ঠানের ছবি তোলা হয়।অনুষ্ঠানে অস্ট্রেলিয়ার সংগীতশিল্পী ও অভিনেত্রী কাইলি মিনোগ আধা ঘণ্টা স্টেজ শো করে দুই কোটির বেশি রুপি পারিশ্রমিক নেন। বলিউড তারকা শাহরুখ খান পারিশ্রমিক নেন তিন কোটির বেশি। এ ছাড়া বলিউড তারকা রানি মুখার্জি, জুহি চাওলা ও সাইফ আলী খান অনুষ্ঠানে পারফর্ম করেন।
মিত্তাল পরিবারের এত অর্থ খরচ করা মেয়ের বিয়ের অনুষ্ঠানে অবশ্য নতুন নয়। ২০০৪ সালের জুনে লক্ষ্মী মিত্তাল তাঁর মেয়ে বানিশার বিয়েতে প্রায় ৩৪৪ কোটি রুপি ব্যয় করেছিলেন। টাইমস অব ইন্ডিয়া।
