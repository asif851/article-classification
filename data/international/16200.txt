
বাংলাদেশের সিলেটে জঙ্গি আস্তানা ঘিরে চলমান অভিযানের প্রেক্ষাপটে এই সীমান্ত-সংলগ্ন ভারতীয় অংশে রোববার সতর্কতা জারি করেছে দেশটির সীমান্তরক্ষী বাহিনী (বিএসএফ)।
সীমান্তে সতর্কতা জারির কথা সাংবাদিকদের প্রথমে জানান বিএসএফের মেঘালয় ফ্রন্টিয়ারের আইজি পিকে দুবে। তিনি বলেন, সিলেট-সংলগ্ন বাংলাদেশ-ভারত সীমান্তে জারি করা হয়েছে বাড়তি সতর্কতা। পুলিশকেও সতর্ক করে দেওয়া হয়েছে।
বিষয়টি নিয়ে আসামের মুখ্যমন্ত্রী সর্বোনন্দ সোনোয়াল কেন্দ্রীয় স্বরাষ্ট্রমন্ত্রী রাজনাথ সিংয়ের সঙ্গে আলোচনা করেছেন। বৈঠক শেষে সীমান্তে সতর্কতা জারির কথা জানান আসামের মুখ্যমন্ত্রী।
ত্রিপুরা পুলিশের এসপি বানুপদ চক্রবর্তী প্রথম আলোকে বলেন, বিএসএফের পাশাপাশি পুলিশও রাজ্যে সতর্ক অবস্থায় রয়েছে।
বিএসএফের ত্রিপুরা ফ্রন্টিয়ারের জনসংযোগ কর্মকর্তা হরপ্রীত সিং সাংবাদিকদের বলেছেন, সীমান্তে সতর্কতা জারি রয়েছে। বাংলাদেশ থেকে সন্ত্রাসীরা যাতে ভারতে প্রবেশ করতে না পারে, সে জন্য সর্বশক্তি নিয়োগ করা হয়েছে।
ত্রিপুরায় ভারতের সঙ্গে বাংলাদেশের ৮৫৬ কিলোমিটার দীর্ঘ সীমান্ত রয়েছে। এর ৯০ শতাংশেই কাঁটাতারের বেড়া রয়েছে। ১৮টি বিএসএফ ব্যাটালিয়নও রয়েছে ত্রিপুরার সীমান্ত প্রহরায়।
বাংলাদেশ-ভারতের ৪ হাজার ৯৬ কিলোমিটার সীমান্তের বেশির ভাগটাই (২ হাজার ১১৬ কিলোমিটার) পশ্চিমবঙ্গের সঙ্গে। ত্রিপুরা বাদ দিলে আসামের সঙ্গে ২৬৩ কিলোমিটার, মেঘালয়ের সঙ্গে ৪৪৩ কিলোমিটার ও মিজোরামের সঙ্গে রয়েছে ৩১৮ কিলোমিটার সীমান্ত। সর্বত্রই চলছে কাঁটাতারের বেড়া দেওয়ার কাজ।
