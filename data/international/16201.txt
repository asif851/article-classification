
ওকলাহোমার টর্নেডো-বিধ্বস্ত এলাকা পরিদর্শন করেছেন মার্কিন প্রেসিডেন্ট বারাক ওবামা। দুর্গত ব্যক্তিদের সাহায্যের আশ্বাস দিয়ে তিনি বলেছেন, ‘আপনারা একা নন।’ ওবামা বলেন, ‘এটা মেনে নেওয়া কঠিন। আনাচে-কানাচের সব মার্কিনি আপনাদের জন্য প্রার্থনা করছে।’ টর্নেডোর ছোবলে একটি স্কুলের সাত শিক্ষার্থী মারা গেছে। ওবামা সেই স্কুলটিও পরিদর্শন করেছেন। গত সপ্তাহে ওকলাহোমার শহরতলি মুরে টর্নেডোর আঘাতে ২৪ জন নিহত হয়। আহত হয় কমপক্ষে ৩৭৭ জন। ধ্বংস হয়ে যায় অন্তত এক হাজার ২০০ ঘরবাড়ি। প্রায় ৩৩ হাজার মানুষ ক্ষতিগ্রস্ত হয়েছে এ তাণ্ডবে। আর্থিক হিসাবে ২০০ কোটি ডলারের ক্ষতি হয়েছে। ধ্বংসাবশেষের মধ্যে দাঁড়িয়ে ওবামা বলেন, এখানকার মানুষ খুবই শক্ত মনোবলের। তাদের ঘুরে দাঁড়ানোর ব্যাপারে কোনো সন্দেহ নেই। তবে তাদের সাহায্য দরকার। দুর্গত ব্যক্তিদের উদ্দেশে তিনি বলেন, ‘প্রতিটি স্থানের মার্কিনিরা আপনাদের জন্য প্রার্থনা করছে। তারা আপনাদের কথা ভাবছে, আপনাদের পাশে দাঁড়াতে চায়। আমি এখানে কেবল একজন বার্তাবাহক হয়ে এসেছি। আমি আপনাদের এটাই পরিষ্কার করতে চাই, আপনারা একা নন।’  বিবিসি।
