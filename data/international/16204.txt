
মার্কিন গোপন নজরদারির তথ্য ফাঁস করে হইচই ফেলে দেওয়া সিআইএর সাবেক কর্মী এডওয়ার্ড স্নোডেনকে শেরেমেতিয়েভো বিমানবন্দর থেকে বের হওয়ার অনুমতি দিয়েছে রাশিয়া। গতকাল বুধবারই রুশ কর্তৃপক্ষের এই অনুমতি-সংক্রান্ত কাগজপত্র স্নোডেনের কাছে হস্তান্তর করার কথা। গত ২৩ জুন হংকং থেকে রাশিয়ার শেরেমেতিয়েভো বিমানবন্দরে পৌঁছান। মার্কিন কর্তৃপক্ষ তাঁর পাসপোর্ট বাতিল করায় ওই বিমানবন্দর থেকে বের হওয়ার কোনো বৈধ কাগজপত্র ছিল না স্নোডেনের কাছে। তাই তখন থেকে বিমানবন্দরের ট্রানজিট এলাকায় অবস্থান করছিলেন স্নোডেন। রাশিয়ার গণমাধ্যমে বলা হয়, রাশিয়ার ফেডারেল মাইগ্রেশন সার্ভিসের পক্ষ থেকে স্নোডেনের জন্য প্রয়োজনীয় কাগজপত্র দেওয়া হবে। স্নোডেনের আইনজীবী আনাতোলি কুচেরেনা জানান, আইনজীবীর মাধ্যমেই সংশ্লিষ্ট কাগজপত্র স্নোডেনের কাছে হস্তান্তর করার কথা। স্নোডেনের ঘনিষ্ঠ সূত্রের বরাত দিয়ে রুশ সংবাদ সংস্থা ইন্টারফ্যাক্স জানায়, মার্কিন এ তথ্যপ্রযুক্তিবিদ কয়েক ঘণ্টার মধ্যেই ট্রানজিট এলাকা ছেড়ে বেরিয়ে আসবেন। রাশিয়ার কাছে সাময়িকভাবে রাজনৈতিক আশ্রয় চেয়ে আনুষ্ঠানিকভাবে আবেদন করার আট দিন পর রুশ কর্তৃপক্ষ স্নোডেনকে বিমানবন্দর থেকে বের হওয়ার অনুমতি দিল। যুক্তরাষ্ট্রের জনগণ ও বিভিন্ন দেশের দূতাবাসের ওপর মার্কিন প্রশাসনের নজরদারির কথা ফাঁস করায় স্নোডেনের বিরুদ্ধে সরকারি তথ্য চুরির মামলা করে সরকার। গত ২০ মে যুক্তরাষ্ট্র ছেড়ে চীনশাসিত হংকং চলে যান স্নোডেন। ২৩ জুন হংকং থেকে রাশিয়ায় পৌঁছান তিনি। বেশ কয়েকটি দেশে রাজনৈতিক আশ্রয়ের আবেদন করলেও এ পর্যন্ত শুধু লাতিন আমেরিকার ভেনেজুয়েলা, নিকারাগুয়া ও বলিভিয়া স্নোডেনকে আশ্রয় দেওয়ার আগ্রহ প্রকাশ করেছে। ওই তিন দেশের যেকোনো একটিকে ভবিষ্যৎ ঠিকানা হিসেবে বেছে নিতে পারেন স্নোডেন। বিবিসি ও সিএনএন।
