
দিল্লির মুখ্যমন্ত্রী অরবিন্দ কেজরিওয়ালের হাতে নতুন অস্ত্র তুলে দিল ব্রেক্সিট। পূর্ণ রাজ্যের দাবিতে এবার দিল্লিতেও গণভোট করার কথা তিনি জানিয়ে দিলেন। কেন্দ্রীয় সরকারের সঙ্গে তাঁর দ্বন্দ্ব এর ফলে এক অন্য মাত্রা পেতে চলেছে।রাজধানী হওয়ার সুবাদে দিল্লি রাজ্যের মর্যাদা পেলেও পূর্ণাঙ্গ রাজ্য নয়। এই রাজ্যের পুলিশ ও জমি যথাক্রমে কেন্দ্রীয় স্বরাষ্ট্র ও নগর উন্নয়ন মন্ত্রণালয়ের অধীন। দিল্লির সরকারি কর্মকর্তাদের নিয়োগ ও বদলির ক্ষেত্রেও কেন্দ্রের নির্দেশ প্রাধান্য পায়। কংগ্রেসের দীর্ঘ শাসনকালে তৎকালীন বিরোধী দল বিজেপি বারবার পূর্ণ রাজ্যের দাবিতে আন্দোলন করেছে। তবে ব্রেক্সিটের পরপরই দিল্লিতে গণভোটের কথা তোলায় বিজেপি ও কংগ্রেস দুই দলই তার বিরোধিতা শুরু করেছে। বিজেপি বলেছে, অপশাসন আড়াল করতে আম আদমি দৃষ্টি ঘোরাতে চাইছে।
