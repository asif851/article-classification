
ফিলিপাইনের মারাওয়ি শহরের একাধিক অংশ অবরুদ্ধ করে জঙ্গি ইসলামপন্থীরা দীর্ঘ লড়াইয়ের প্রস্তুতি নিয়েছে। মাটির নিচে তাদের খাবার ও অস্ত্রশস্ত্র মজুত করার ইঙ্গিতের ভিত্তিতে দেশটির সরকারি কর্মকর্তারা এ কথা বলেছেন।সশস্ত্র জঙ্গিরা দুই সপ্তাহ আগে মারাওয়িতে হানা দেয়। স্থানীয় নিরাপত্তা বাহিনী তখন থেকেই তাদের বিরুদ্ধে লড়াই করছে। সামরিক কর্মকর্তারা বলেন, জঙ্গিরা বিভিন্ন সুড়ঙ্গ ও ভূগর্ভস্থ কক্ষে লুকিয়ে আছে। সেখানে তারা খাবার ও রসদ মজুত করে রেখেছে।ওই লড়াইয়ে এ পর্যন্ত ২০ জন বেসামরিক মানুষসহ কমপক্ষে ১৭০ জন নিহত হয়েছে। স্থানীয় অন্তত ১ লাখ ৮০ হাজার মানুষ বাড়িঘর ছেড়ে চলে গেছে। ঘটনাস্থলে শত শত মানুষ আটকা পড়ে খাবার ও নিত্যপ্রয়োজনীয় সামগ্রীর অভাবে চরম বিপাকে রয়েছে।ফিলিপাইনের সরকার জঙ্গিদের বিরুদ্ধে বিমান হামলা চালাচ্ছে। তারা এ লড়াইয়ে সাফল্য অর্জনের দাবি করলেও মারাওয়িতে নিজেদের পূর্ণ নিয়ন্ত্রণ পুনঃপ্রতিষ্ঠা করতে পারেনি।শীর্ষস্থানীয় সামরিক কর্মকর্তারা বলেন, জঙ্গিরা ভূগর্ভস্থ একটি বিশেষ আশ্রয়ে লুকিয়ে আছে বলে ধারণা করা হচ্ছে। এসব ভূগর্ভস্থ কক্ষ ও সুড়ঙ্গ বহুদিন আগের তৈরি।সরকার ও সামরিক বাহিনীর অনুমান, মারাওয়িতে ৪০ থেকে ২০০ জন জঙ্গি ঘাপটি মেরে আছে। দৃশ্যত তারা সম্ভাব্য লড়াইয়ের জন্য পর্যাপ্ত প্রস্তুতি নিয়েছে। তারা বিভিন্ন মসজিদ-মাদ্রাসায় অস্ত্র-সরঞ্জাম নিয়ে রেখেছে। এসব জায়গায় বিমান হামলা চালানোর সুযোগ সীমিত।
 
