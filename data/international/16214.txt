
মোটরসাইকেল চালানোর সময় হেলমেট না পরায় গত সপ্তাহে কম্বোডিয়ার প্রধানমন্ত্রী হুন সেনকে জরিমানা করেছে কোহ কং প্রদেশের পুলিশ। পরে অবশ্য তিনি তাঁর এই ভুলের জন্য জনগণের কাছে ক্ষমাও চেয়েছেন। স্রে অ্যাম্বেল জেলার পুলিশের তথ্য অনুযায়ী, ১৮ জুন হুন সেন হেলমেট ছাড়াই মোটরসাইকেল চালিয়ে যাচ্ছিলেন, যা ট্রাফিক আইনের লঙ্ঘন। এ কারণে তাঁকে ১৩০ বাথ জরিমানা করা হয়। পুলিশ কর্মকর্তা সুন নেম তাঁকে জরিমানার অর্থ রাজধানী নম পেনে গিয়ে পরিশোধের জন্য অনুরোধ করেন। বৃহস্পতিবার স্থানীয় সংবাদমাধ্যম খেমার টাইমস এ খবর জানায়।বুধবার রাতে হুন সেন তাঁর ফেসবুক পেজে লিখেছেন, তিনি জরিমানার বিষয়টি মেনে নিয়েছেন এবং এই অর্থ তিনি নিজেই গিয়ে পরিশোধ করবেন। একইভাবে মোটরসাইকেলের মালিক তাঁর সহযাত্রীও সমপরিমাণ জরিমানা দেবেন। তিনি বলেন, ‘আমি ভুল করেছি বলেই পুলিশ আমাকে জরিমানা করেছে। আমি আমার ভুল বুঝতে পেরেই ক্ষমা চেয়েছি।’ তিনি আরও বলেন, ‘কম্বোডিয়ার সংসদীয় আইন অনুযায়ী মোটরসাইকেলের নম্বর প্লেট না থাকা বা হেলমেট ছাড়া বাইক চালানো ট্রাফিক আইনের লঙ্ঘন। তা সে কোনো রাজনীতিকই হোন বা প্রধানমন্ত্রী, আইন সবার জন্যই সমান। আমি নিজেও যেমন দোষী, তেমনি মোটরসাইকেলের নম্বর প্লেট না থাকায় এর মালিকও সমানভাবে দোষী।’প্রধানমন্ত্রীর মতো ক্ষমতাশালী ব্যক্তির ক্ষেত্রেও কোনো ধরনের বৈষম্যমূলক আচরণ না করে স্বাধীনভাবে আইনের যথাযথ প্রয়োগ করায় কোহ কং রাজ্য পুলিশকে ধন্যবাদও জানিয়েছেন হুন সেন। 
শনিবার হুন সেন রাজধানী নমপেন ছেড়ে কোহ কং গিয়েছিলেন, কিন্তু মোটরসাইকেলে চড়ার কোনো পরিকল্পনা ছিল না তাঁর। মজা করার জন্যই মোটরসাইকেলে উঠে বসেছিলেন এবং মাত্র ২৫০ মিটার রাস্তা হেলমেট ছাড়া গিয়েছিলেন। সোমবার জাতীয় শিক্ষা ইনস্টিটিউটে এক অনুষ্ঠানে বক্তব্য দেওয়ার একপর্যায়ে হুন সেন হেলমেট না পরে মোটরসাইকেলে চড়ার ঘটনায় ক্ষমা চান।
