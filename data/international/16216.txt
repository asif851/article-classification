
প্রতিদিনের মতো সকালে বাচ্চার লাঞ্চবক্সে খাবার দিচ্ছিলেন তিনি। হঠাৎ বক্সের ঢাকনার কোণে দৃষ্টি আটকে যায়। কী একটা নড়ছে! একটু খেয়াল করতেই আক্কেলগুড়ুম! পিচ্চি এক জ্যান্ত সাপ। সঙ্গে সঙ্গে সাপুড়ে ডেকে সাপটি উদ্ধার করতে বলেন তিনি।
অস্ট্রেলিয়ার অ্যাডিলেড শহরে এ ঘটনা ঘটে।
সাপুড়ে রলি বারেল ফোনে ওই নারীকে দ্রুত টিফিন বক্স বন্ধ করে ঘরের বাইরে রেখে আসতে বলেন। পরে তিনি ওই বাড়িতে গিয়ে দেখেন সাপটি ইস্টার্ন ব্রাউন, যা বিশ্বের অন্যতম বিষধর সাপ ।
বিবিসি অনলাইনের প্রতিবেদনে জানানো হয়, সামাজিক যোগাযোগমাধ্যমে এ ঘটনার কথা পোস্ট করেন রলি বারেল। তিনি জানান, কোনো সমস্যা ছাড়াই টিফিন বক্স থেকে সাপটি উদ্ধার করা হয়েছে। সাপটি বাচ্চা হলেও ওতে তীব্র বিষ রয়েছে।
রলি বারেল বলেন, ভাগ্যিস, এটি মায়ের চোখে পড়েছিল! সাপটি এতই ছোট যে দংশন করলে মালুম হতো না, তবে বিষ ঠিকই ছড়াত। সাপটি হয়তো ভাড়ার ঘরে ছিল। বাড়ির ওই অংশটা বেশ অন্ধকার।
অস্ট্রেলিয়ার উপকূলীয় এলাকায় এই সাপ রয়েছে। অস্ট্রেলিয়া, তথা বিশ্বের অন্যতম ও বিষধর সাপ ইস্টার্ন ব্রাউন স্নেক। গত বছরের এক পরিসংখ্যান বলছে, ২০০০ সাল থেকে গত বছর পর্যন্ত এই সাপের দংশনে অস্ট্রেলিয়ায় ২৩ জনের মৃত্যু হয়েছে।
