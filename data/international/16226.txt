
যুক্তরাজ্যের প্রধানমন্ত্রী ডেভিড ক্যামেরন তাঁর ফেসবুক ফ্যান পেজের জন্য ‘লাইক’ কিনছেন বলে অভিযোগ উঠেছে। এতে এক মাসে তাঁর পেজের লাইকের সংখ্যা দ্বিগুণ হয়েছে।গতকাল রোববার যুক্তরাজ্যের দ্য ইনডিপেনডেন্ট পত্রিকার অনলাইনে প্রকাশিত প্রতিবেদনে জানানো হয়, প্রধানমন্ত্রীর ফেসবুক ফ্যান পেজে লাইক দিতে ব্যবহারকারীদের উত্সাহিত করতে বিজ্ঞাপনের পেছনে হাজার হাজার পাউন্ড অর্থ ব্যয় করছেন টোরি পার্টির প্রধান।এক মাস আগে ক্যামেরনের ফেসবুক ফ্যান পেজে মাত্র ২০ হাজার লাইক ছিল। আর ক্যামেরনের নেতৃত্বাধীন কোয়ালিশন সরকারের ডেপুটি প্রধানমন্ত্রী লিব ডেম পার্টির নেতা নিক ক্লেগের ফেসবুক ফ্যান পেজে লাইক ছিল মাত্র ৮২ হাজার। এক মাসের ব্যবধানে ক্যামেরনের ফেসবুক ফ্যান পেজে লাইকের সংখ্যা বেড়ে এক লাখ ২৮ হাজার দাঁড়িয়েছে।ফ্যান পেজে লাইকের সংখ্যা বাড়াতে বিজ্ঞাপনের বিষয়ে করা চুক্তির বিস্তারিত প্রকাশ করেনি ফেসবুক কর্তৃপক্ষ। তবে বিশেষজ্ঞরা বলছেন, বিজ্ঞাপন-বাবদ সাড়ে সাত হাজার পাউন্ড খরচ হতে পারে।এ ঘটনার পরিপ্রেক্ষিতে লেবার পার্টির এক এমপি অভিযোগ করেছেন, ‘মনে হচ্ছে ক্যামেরন জনপ্রিয়তা কিনছেন। তাঁর অহমিকার শেষ নেই।’তবে টোরি দলের কেউ কেউ বলছেন, ব্যবসায়ী ও মার্কিন প্রেসিডেন্ট প্রার্থীদের মধ্যে এ ধরনের প্রচারের চর্চাটা মামুলি।
