
মঙ্গল গ্রহের মাটিতে মিশ্রিত অবস্থায় পানির অস্তিত্ব পাওয়া গেছে। মঙ্গলপৃষ্ঠে থাকা নাসার রোবটযান কিউরিওসিটি মঙ্গলের মাটির প্রথম যে নমুনা পরীক্ষা করেছে, তাতে এ পানির অস্তিত্ব পাওয়া যায়।যুক্তরাষ্ট্রের মহাকাশ গবেষণা সংস্থা নাসা গত বৃহস্পতিবার বিজ্ঞান সাময়িকী সায়েন্স-এ প্রকাশিত নিবন্ধে এ তথ্য জানিয়েছে। রহস্যময় লাল গ্রহটিতে প্রাণের সম্ভাব্য অস্তিত্ব নিয়ে গবেষণার জন্য পানির অস্তিত্বের বিষয়ে নিশ্চিত হতে পারা গুরুত্বপূর্ণ। নাসা জানিয়েছে, মঙ্গলের মাটি পরীক্ষা করে এর ওজনের তুলনায় ২ শতাংশ পরিমাণ পানি পাওয়া গেছে। আরও পাওয়া গেছে, কার্বন ডাই-অক্সাইড, অক্সিজেন ও সালফারের যৌগ।নিবন্ধের প্রধান গবেষক লরি লেসহিন বলেন, কিছু পরিমাণ মঙ্গলের মাটি নিয়ে প্রায় ৮৩৫ ডিগ্রি সেলসিয়াস তাপে উত্তপ্ত করা হয়। এতে মাটিতে মিশ্রিত অবস্থায় পানির অস্তিত্ব মেলে। গার্ডিয়ান।
