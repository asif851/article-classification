
চীনের শিনজিয়ান অঞ্চলের উইঘুর মুসলিম সম্প্রদায়ের এক ব্যক্তিকে ‘সমস্যা সৃষ্টি’ ও দাড়ি রাখার দায়ে ছয় বছর কারাদণ্ডাদেশ দিয়েছেন দেশটির স্থানীয় এক আদালত।রোববার বার্তা সংস্থা এএফপির খবরে জানানো হয়, দাড়ি রাখার ব্যাপারে স্থানীয় কর্তৃপক্ষের বিধিনিষেধ রয়েছে। দেশটির স্থানীয় একটি সংবাদপত্র জানায়, মরুভূমির মরূদ্যান শহর কশগরের একটি আদালত ওই দণ্ডাদেশ দেন। আদালত ৩৮ বছরের ওই ব্যক্তিকে ছয় বছর ও তাঁর স্ত্রীকে দুই বছরের কারাদণ্ডাদেশ দিয়েছেন।ওই পত্রিকার খবরে জানানো হয়, ওই ব্যক্তি ২০১০ সাল থেকে দাড়ি রেখে আসছেন এবং তাঁর স্ত্রী বোরকা ও নেকাবে মুখ ঢেকে রাখতেন। আদালত ওই দম্পতিকে ‘সমস্যার সৃষ্টি ও ঝগড়ার’ মতো অস্পষ্ট অপরাধে তাঁদের শাস্তি দিয়েছেন।শিনজিয়ান কর্তৃপক্ষ দাড়ি রাখার বিষয়টিকে উগ্রপন্থার সঙ্গে তুলনা করে। দাড়ি না রাখতে উইঘুর মুসলমান পুরুষদের নিরুৎসাহ করে আসছে তারা। ‘প্রজেক্ট বিউটি’ নামের আরেকটি অভিযানের মাধ্যমে মুসলিম নারীদের বোরকা ও নেকাব ত্যাগ করতে উৎসাহ দিয়ে আসছে।
