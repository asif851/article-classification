
ফ্রান্সের রাজধানী প্যারিসের অদূরে এক শহরতলিতে আজ বুধবার ভোরে পুলিশের সন্ত্রাসবিরোধী অভিযানে একজন নারীসহ সন্দেহভাজন দুই জঙ্গি নিহত হয়েছে। ওই নারী বিস্ফোরণ ঘটিয়ে আত্মহত্যা করে। অপরজনকে গুলি চালিয়ে হত্যা করে পুলিশ। এ ঘটনায় তিনজনকে গ্রেপ্তার করা হয়েছে।প্যারিসে গত শুক্রবার ছয়টি স্থানে গুলি, বোমা ও আত্মঘাতী হামলায় অন্তত ১৩২ জন নিহত হয়। এর পর থেকে দেশটিতে সন্ত্রাসবিরোধী অভিযান চালানো হচ্ছে। ফ্রান্সের গণমাধ্যমগুলো বলছে, প্যারিসে হামলার মূল হোতা বলে অভিযুক্ত বেলজিয়ামের নাগরিক আবেদল হামিদ আবাউদকে ধরতে ওই অভিযান চালানো হয়েছিল।বিবিসি ও গার্ডিয়ান অনলাইনের খবরে বলা হয়, প্যারিসের অদূরে সেইন্ট ডেনিস এলাকায় একটি বাড়িতে সন্ত্রাসবিরোধী অভিযান চালাতে গেলে ওই ঘটনা ঘটে। প্যারিসের সরকারি কৌঁসুলি ফ্রাঁসোয়া মলিন বলেন, অভিযান শুরুর কিছুক্ষণের মধ্যেই সন্দেহভাজন জঙ্গি একজন নারী বিস্ফোরকভর্তি আত্মঘাতী বেল্টের বিস্ফোরণ ঘটায়। সঙ্গে সঙ্গে তার মৃত্যু হয়। আরেকজন ব্যক্তিকে গুলি করে হত্যা করে পুলিশ। তাৎক্ষণিকভাবে নিহতদের পরিচয় নিশ্চিত হওয়া যায়নি।আল-জাজিরা অনলাইনের খবরে বলা হয়, ওই ঘটনায় গোলাগুলিতে পুলিশের তিনজন সদস্য ও একজন পথচারী আহত হন।স্থানীয় পার্লামেন্ট সদস্য ম্যাথিউ হ্যানোথিন ফ্রান্স ইন্টার বেতারে বলেন, সন্ত্রাসবিরোধী অভিযান শেষ হয়নি। সন্দেহভাজন ব্যক্তিদের বিরুদ্ধে অভিযান অব্যাহত থাকবে।স্থানীয় বাসিন্দারা জানান, তাঁরা ভোর প্রায় সাড়ে চারটার দিকে ব্যাপক গোলাগুলির শব্দ শুনতে পান। কিছুক্ষণের মধ্যে প্রায় ছয়টি শক্তিশালী বিস্ফোরণের ঘটনা ঘটে। প্রায় ৫০ জন সেনাসদস্য ভারী সাঁজোয়া যান নিয়ে ওই অভিযানে অংশ নেন। এ সময় ঘটনাস্থলের আশপাশের আকাশে হেলিকপ্টার চক্কর দেয়।
