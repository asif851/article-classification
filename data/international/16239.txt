
ভারতীয়দের কাছ থেকে পাওয়া ভালোবাসা ও সমর্থনে অভিভূত পাকিস্তানের নারী শিক্ষা আন্দোলনের কর্মী মালালা ইউসুফজাই। তাই দেশটি সফরে যেতে ও সেখানকার কিশোরীদের জন্য করার কাজ আগ্রহ দেখিয়েছেন তিনি।নারী শিক্ষা আন্দোলনে সক্রিয় হওয়ার কারণে মাত্র ১৫ বছর বয়সে তালেবানের গুলি খেয়েও প্রাণে বেঁচে গেছেন ২০ বছর বয়সী মালালা। বর্তমানে জাতিসংঘের শান্তিদূত হিসেবে কাজ করছেন মালালা। মালালা বলেন, এরই মধ্যে তিনি ভারত সম্পর্কে অনেক কিছু জেনেছেন। তিনি ভারতীয় সিনেমা ও নাটকেরও একজন বড় ভক্ত। চান দেশটির সংস্কৃতি ও মূল্যবোধ সম্পর্কে আরও জানতে।বিশ্ব অর্থনৈতিক ফোরামের সম্মেলনে যোগ দিতে সুইজারল্যান্ডের দাভোসে গিয়ে পিটিআইকে দেওয়া এক সাক্ষাৎকারে মালালা এসব কথা বলেন। মালালা বলেন, ভারতে তিনি তাঁর গুলমাকাই নেটওয়ার্কের কার্যক্রম সম্প্রসারণ করতে পেরে খুবই আনন্দিত। স্থানীয় লোকজনের সঙ্গে তিনি কাজ করতে চান, কেননা তাঁরা স্থানীয় বিষয়-আশয় ভালো বোঝেন এবং সমস্যা সমাধানে পরামর্শ দিতে পারবেন।মালালা বলেন, তিনি পাকিস্তানের কিশোরীদের নিয়ে যেমন চিন্তিত, তেমনি চিন্তিত ভারতের কোটি কোটি কিশোরীদের নিয়ে।
