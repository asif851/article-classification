
আগে টুইটারে হাঁড়ি ভেঙেছিলেন নম্রতা দত্ত। অভিযোগ, বিয়ের প্রতিশ্রুতি দিয়ে তাঁর সঙ্গে একাধিকবার সহবাস করেছিলেন ভারতের পশ্চিমবঙ্গের সংসদ সদস্য ঋতব্রত বন্দ্যোপাধ্যায়। আর আজ মঙ্গলবার রাজ্যের বালুরঘাটের থানায় ঋতব্রতের বিরুদ্ধে ধর্ষণের অভিযোগ করলেন নম্রতা। 
ভারতের রাজ্যসভায় সিপিএমের তরুণ সদস্য ঋতব্রত। ২০১৪ সালে তিনি আইনসভার উচ্চকক্ষ রাজ্যসভার সদস্য (সাংসদ) নির্বাচিত হন। বেশ কিছুদিন ধরে দলের সঙ্গে টানাপোড়েন চলছিল ঋতর। শৃঙ্খলা ভঙ্গের অভিযোগে গত ১৩ সেপ্টেম্বর দল থেকে বহিষ্কার করে সিপিএমের পশ্চিমবঙ্গ রাজ্য সম্পাদকমণ্ডলী। তাঁর বিরুদ্ধে আগেই অভিযোগ উঠেছিল একাধিক নারী সংসর্গের। কিন্তু ঋতব্রত এসব অভিযোগকে পাত্তা দেননি। বরং গত ৬ সেপ্টেম্বর কলকাতার একটি নামী টিভি চ্যানেলে এক সাক্ষাৎকারে ঋতব্রত দলেন নেতা মহম্মদ সেলিমের বিরুদ্ধে দলের শৃঙ্খলাবিরোধী বেশ কিছু মন্তব্য করেন। এরপরেই সিপিএম ঋতব্রতকে বহিষ্কার করার সিদ্ধান্ত নেয়। ৪ অক্টোবর ঋতব্রতের নারীঘটিত ঘটনার কথা প্রকাশ্যে আসে। নম্রতা দত্ত টুইটারে বলেন, বিয়ের প্রতিশ্রুতি দিয়ে তাঁর সঙ্গে একাধিকবার সহবাস করেন ঋতব্রত। পরে বিয়ে করতে অস্বীকার করেন। গতকাল সোমবার ওই নম্রতা তাঁর দক্ষিণ দিনাজপুরের বালুরঘাটের বাসভবনে এক সাংবাদিক সম্মেলন করে জানিয়ে দেন, সাংসদ ঋতব্রত বন্দ্যোপাধ্যায় তাঁকে বিয়ের প্রতিশ্রুতি দিয়ে একাধিকবার সহবাস করেছেন। ঋতব্রত তাঁকে বিমানের টিকিট পাঠিয়ে দিল্লিতে ঋতব্রতের সরকারি আবাসনে নিয়েও সহবাস করেছেন। তিনি এ-ও বলেন, এখন ঋতব্রত সবকিছু অস্বীকার করে তাঁকে আড়াই লাখ টাকা দিয়ে তাঁর মুখ বন্ধ করতে চাইছেন। তিনি পরে জানতে পারেন, ঋতব্রতের এক বান্ধবী রয়েছেন। তাঁর নাম দুর্বা সেন। ওই দুর্বাসেনও তাঁকে ঋতব্রতের সঙ্গে সম্পর্ক ছাড়ার জন্য হুমকি দেন। গণমাধ্যমের কাছে ঋতব্রত অবশ্য এসব অভিযোগ অস্বীকার করেন। তিনি বলেন, নম্রতা অসুস্থতার কথা বলে বারবার তাঁর কাছে টাকা চাইতে থাকে। এ বছরের ২০ জুলাই ২ লাখ ২৫ হাজার এবং ৪ অক্টোবর আরও ২ লাখ ৫০ হাজার টাকা দেন। এতে সন্তুষ্ট না হয়ে নম্রতা¤তাঁর কাছে ৫০ লাখ টাকা দাবি করেন। হুমকি দেন, নইলে তাঁর বিরুদ্ধে মামলা করা হবে। সহবাসের অভিযোগের পর আজ পুলিশের কাছে সরাসরি ধর্ষণের অভিযোগই আনলেন নম্রতা।
