
ভারতের হায়দরাবাদে নির্মাণাধীন একটি বহুতল ভবন ধসে পড়েছে। গতকাল বৃহস্পতিবার রাতের এই ঘটনায় ভবনের ধ্বংসাবশেষের নিচে অন্তত ১০ জনের আটকে পড়ার আশঙ্কা করা হচ্ছে। টাইমস অব ইন্ডিয়া অনলাইনের প্রতিবেদনে এ তথ্য জানানো হয়।
ঘটনাস্থলে থাকা একজন কর্মকর্তা বলেন, ধ্বংসাবশেষের নিচে ১০ জন নির্মাণশ্রমিক আটকা পড়েছেন বলে আশঙ্কা করা হচ্ছে। ওই শ্রমিকেরা ভবনটিতেই কাজ করছিলেন।
স্থানীয় সময় গতকাল রাত ১০টার দিকে ভবনটি ধসে পড়ে।
ভবনধসের পর স্থানীয় লোকজন জরুরিসেবা বিভাগে খবর দেন।
খবর পেয়ে পুলিশ, ফায়ার সার্ভিসসহ অন্যান্য সংস্থার সদস্যরা দ্রুত ঘটনাস্থলে পৌঁছান। এরপর উদ্ধারকাজ শুরু হয়।
