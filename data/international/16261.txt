
ভারতের প্রধানমন্ত্রী নরেন্দ্র মোদি ইসরায়েল সফরে যাবেন। এটি হবে প্রথম কোনো ভারতীয় প্রধানমন্ত্রীর ইসরায়েল সফর। পিটিআইয়ের খবরে আজ সোমবার এ কথা জানানো হয়।পররাষ্ট্রমন্ত্রী সুষমা স্বরাজ এক সংবাদ ব্রিফিংয়ে জানিয়েছেন, প্রধানমন্ত্রী মোদির সফরের তারিখ এখনো চূড়ান্ত হয়নি। তবে দুই দেশের সুবিধামতো কোনো এক সময়ে ভারতীয় প্রধানমন্ত্রী ইসরায়েল সফরে যাবেন।পররাষ্ট্রমন্ত্রী জানান, তিনি নিজে এ বছর ইসরায়েল, ফিলিস্তিন ও জর্ডান সফর করবেন। প্রধানমন্ত্রী মোদি ইসরায়েল সফর করলেও ফিলিস্তিনের প্রতি ভারতের নীতির কোনো পরিবর্তন হবে না।ভারত ইসরায়েলকে ১৯৫০ সালে স্বীকৃতি দিয়েছে। তবে কূটনৈতিক সম্পর্ক পুরো দমে শুরু করেছে ১৯৯২ সাল থেকে। ইসরায়েলের প্রথম প্রধানমন্ত্রী হিসেবে অ্যারিয়েল শ্যারন ২০০৩ সালে ভারত সফর করেন।
এর আগে বিজেপি নেতা অটল বিহারী বাজপেয়ীর সরকারের আমলে তৎ​কালীন স্বরাষ্ট্রমন্ত্রী এল কে আদভানি ইসরায়েল সফরে গিয়েছিলেন। যশবন্ত সিং ও এস এম কৃষ্ণাও দেশটি সফর করেছেন। সাম্প্রতিক সময়ে স্বরাষ্ট্রমন্ত্রী রাজনাথ সিং ইসরায়েল সফর করেন।
