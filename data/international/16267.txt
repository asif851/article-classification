
ব্রিটিশ রাজবধূ কেট মিডলটনের নগ্ন-বক্ষা ছবি ছাপানোর দায়ে ফ্রান্সে ছয়জনের বিচার শুরু হচ্ছে। ২০১২ সালে প্রিন্স উইলিয়ামের পত্নী কেটের এই ছবি প্রকাশ করা হয় বলে ব্রিটিশ দৈনিক দ্য মিররের এক প্রতিবেদনে জানানো হয়।
অভিযুক্ত ব্যক্তিদের ফ্রান্সের ব্যক্তিগত আইনে বিচারের মুখোমুখি হতে হচ্ছে। অভিযুক্ত ব্যক্তিদের মধ্যে আছেন আঞ্চলিক ফরাসি দৈনিক ল্যা প্রঁভোস, ক্লোজার ম্যাগাজিন, ইতালির বিখ্যাত প্রকাশনা প্রতিষ্ঠান ‘আর্নেল্দো মন্দাদরি এদিতরে’র জ্যেষ্ঠ কর্মকর্তারা।উইলিয়াম ও কেট ২০১২ সালে অবকাশযাপনের জন্য ফ্রান্সের দক্ষিণের লুবেয়োঁতে এসেছিলেন। তখনই তাঁদের বাড়ির ব্যালকনিতে থাকা অবস্থায় কেট মিডলটনের নগ্ন-বক্ষা ছবিটি তোলা হয়। এই রাজদম্পতি যখন দক্ষিণ-পূর্ব এশিয়ায় গিয়েছিলেন, তখনই ছবিগুলো প্রকাশ করা হয়। সে সময় ব্রিটিশ রাজপরিবারের এক মুখপাত্র বলেন, এই ছবি প্রকাশ প্রিন্সেস ডায়ানার বিষয়ে পাপারাজ্জিদের নোংরা আচরণের ঘটনাকে স্মরণ করিয়ে দেয়। আগামী বছর কেটের ছবি প্রকাশের দায়ে বিচার শুরু হচ্ছে।
