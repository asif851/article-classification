
চাকরি না ছাড়ায় স্ত্রীকে হত্যা করেছেন স্বামী। পারিবারিক সম্মান রক্ষার্থে স্ত্রী নাসরিনকে চাকরি ছাড়তে বললেও সাড়া না পেয়ে ক্ষিপ্ত স্বামী আফরাহেম স্ত্রীকে হত্যা করেন। পাকিস্তানের পাঞ্জাব প্রদেশের লাহোরের শ্যামকে ভাট্টিয়ান এলাকায় গতকাল রোববার এ ঘটনা ঘটেছে।
পুলিশ বলছে, নাসরিন নামের ৩৭ বছর বয়সী ওই নারী তিন সন্তানের মা। লাহোরের শ্যামকে ভাট্টিয়ান এলাকার একটি বাড়িতে তাঁর লাশ পাওয়া যায়। খবর পেয়ে ঘটনাস্থলে পৌঁছায় পুলিশ। পুলিশের সঙ্গে ফরেনসিক বিশেষজ্ঞরা ঘটনাস্থল থেকে আলামত সংগ্রহ করেছেন। প্রত্যক্ষদর্শীদেরও জবানবন্দি নিয়েছে পুলিশ। পরে ময়নাতদন্তের জন্য মরদেহ লাহোরের একটি হাসপাতালের মর্গে পাঠানো হয়।
লাহোরের সাদ্দারের পুলিশ সুপার (এসপি) মাহের মমতাজ ডনকে বলেন, প্রাথমিক তদন্তে জানা গেছে, পারিবারিক সম্মান রক্ষার্থে ওই নারীকে তাঁর স্বামী আফরাহেম হত্যা করেছেন।এসপি বলেন, রাইউইন্ড এলাকার একটি পোশাক কারখানায় চাকরি করতেন নাসরিন। কিন্তু তাঁর স্বামী আফরাহেম এটি পছন্দ করতেন না। তাঁকে (স্ত্রী) চাকরি ছাড়তে বলেছিলেন স্বামী। স্বামীর বিরোধিতা সত্ত্বেও নাসরিন চাকরি করছিলেন।
নিহত নারীর সন্তানের বরাত দিয়ে মাহের মমতাজ আরও বলেন, রোববার বাড়িতে ঘুমিয়ে ছিলেন পোশাক কারখানায় কাজ করা ওই নারী। এ সময় তাঁর স্বামী কক্ষের দরজা বন্ধ করে দা দিয়ে কুপিয়ে হত্যা করেন। এরপরই আফরাহেম বাড়ি থেকে চলে যান।
সন্তানেরা প্রতিবেশীদের সহায়তায় কক্ষের দরজা খোলে। নাসরিনের লাশ মাটিতে পড়ে ছিল। এ সময় শরীর থেকে তাঁর মাথা আলাদা ছিল। অভিযুক্ত ব্যক্তিকে ধরতে পুলিশের দুটি দল কাজ শুরু করেছে বলেও জানান মাহের মমতাজ।
