
ইরাকের রাজধানী বাগদাদের সংরক্ষিত গ্রিন জোনে স্থানীয় সময় গতকাল শনিবার দফায় দফায় রকেট হামলা হয়েছে। বাগদাদের কেন্দ্রে অবস্থিত গ্রিন জোনে প্রধানমন্ত্রীর কার্যালয়, পার্লামেন্ট ও প্রধান প্রধান দূতাবাস রয়েছে।
এএফপির খবরে জানা যায়, দেশটির নিরাপত্তার দায়িত্বে নিয়োজিত জয়েন্ট অপারেশন কমান্ড এক বিবৃতিতে বলছে, বালাদিয়াত এবং প্যালেস্টাইন স্ট্রিট এলাকা থেকে রকেট হামলা চালানো হয়। তবে কারা এই হামলা চালিয়েছে তা জানা যায়নি।
পুলিশ ও স্বরাষ্ট্র মন্ত্রণালয়ের কর্মকর্তারা এএফপিকে বলেন, সংরক্ষিত গ্রিন জোন এলাকায় বেশ কয়েকটি রকেট হামলা চলে। তবে হামলার লক্ষ্য কী ছিল বা এতে কেউ হতাহত হয়েছে কিনা তা জানা যায়নি।
সংরক্ষিত ওই এলাকার বাসিন্দা আইনপ্রণেতা মেসুন দামালুজি এএফপিকে বলেন, ছয় থেকে সাতটি রকেট হামলা হয়েছে গ্রিন জোনে।
সেখানকার বাসিন্দা আরেক কূটনৈতিক বলছেন, তিনি চারটি বিস্ফোরণের শব্দ শুনেছেন।
হামলার পর বাগদাদের প্রধান প্রধান সড়কে যাতায়াত বন্ধ করে দেওয়া হয়েছে। নিরাপত্তা জোরদার করা হয়েছে।
