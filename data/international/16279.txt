
লিবিয়ায় অবস্থানরত রাশিয়ার দূতাবাসে কর্মরত সব কূটনীতিক ও তাঁদের পরিবারকে গতকাল বৃহস্পতিবার সরিয়ে নেওয়া হয়েছে। একই সঙ্গে লিবিয়া সফরের ক্ষেত্রে রাশিয়ার জনগণের প্রতি সতর্কতা জারি করা হয়েছে। গতকাল ‘টাইমস অব ইন্ডিয়া’র এক প্রতিবেদনে এ তথ্য জানানো হয়।
রাশিয়ান এক নারীর হাতে লিবিয়ার বিমানবাহিনীর এক কর্মকর্তা নিহত হয়েছেন—এমন খবরের ভিত্তিতে গত বুধবার ত্রিপোলিতে রাশিয়ার দূতাবাসে হামলা চালায় ক্ষুব্ধ জনতা। সশস্ত্র জনতা দূতাবাসের দেয়াল টপকে ও ফটক ভেঙে দূতাবাসে প্রবেশ করে এবং ফাঁকা গুলি ছোড়ে। এ সময় বন্দুকযুদ্ধে একজন হামলাকারী নিহত ও চারজন আহত হয়। রাশিয়ার পররাষ্ট্র মন্ত্রণালয়ের মুখপাত্র আলেকজান্দ্রা লুকাশেভিচ গতকাল মস্কোতে দেওয়া এক বিবৃতিতে জানান, বুধবারের হামলায় দূতাবাসের কোনো কর্মী আহত হননি। লিবিয়ার পররাষ্ট্রমন্ত্রী মোহামেদ আবদেল আজিজ ঘটনাস্থল পরিদর্শন করেছেন। এ সময় তিনি রাশিয়ার দূতাবাসের কর্মীদের নিরাপত্তা দিতে তাঁর দেশ ব্যর্থ বলে জানান। এর পরপরই মস্কো তাদের দূতাবাস থেকে প্রতিনিধিদের সরিয়ে নেওয়ার সিদ্ধান্ত নেয়।লিবিয়ার পররাষ্ট্রমন্ত্রী আরও জানান, দূতাবাসের কর্মীরা এবং তাঁদের পরিবারের লোকজন নিরাপদে তিউনেশিয়া সীমান্ত অতিক্রম করেছেন।
