
ভারতের মাত্র ১৪ শতাংশ ভোটার বিশ্বাস করেন, রাহুল গান্ধী সেরা প্রধানমন্ত্রী হতে পারেন। অন্যদিকে আসন্ন লোকসভা নির্বাচনে ৪৪ শতাংশ মানুষ আম আদমি পার্টিকে (এএপি) ভোট দেবেন বলে জানিয়েছেন। গতকাল বৃহস্পতিবার প্রকাশিত এক জরিপে এমনই চিত্র ফুটে উঠেছে।বাজার গবেষণা সংস্থা আইপিএসওএস ইংরেজি দৈনিক টাইমস অব ইন্ডিয়ার জন্য ভারতের আটটি বড় শহরে এ জরিপ চালায়। শহরগুলো হচ্ছে দিল্লি, মুম্বাই, কলকাতা, চেন্নাই, বেঙ্গালুরু, হায়দরাবাদ, পুনে ও আহমেদাবাদ।জরিপে ৫৮ শতাংশ বলেন, তাঁরা প্রধান বিরোধী দল ভারতীয় জনতা পার্টির (বিজেপি) প্রধানমন্ত্রী প্রার্থী নরেন্দ্র মোদিকেই জয়ী দেখতে চান। আর ২৫ শতাংশ চান আম আদমি পার্টির নেতা অরবিন্দ কেজরিওয়ালই হোন দেশটির পরবর্তী প্রধানমন্ত্রী।মাত্র কয়েক দিন আগে ক্ষমতাসীন কংগ্রেস দলের প্রধানমন্ত্রী মনমোহন সিং ঘোষণা দেন, অবসরে যাবেন। যোগ্য কাউকে দায়িত্ব ছেড়ে দেবেন। তৃতীয় মেয়াদে প্রধানমন্ত্রী প্রার্থী হবেন না তিনি। আসন্ন নির্বাচনে রাহুল গান্ধীকে কংগ্রেসের উপযুক্ত প্রধানমন্ত্রী প্রার্থী মনে করেন বলেও জানিয়ে দেন। গুঞ্জন রয়েছে, ১৭ জানুয়ারি এক দিনের জন্য অল ইন্ডিয়া কংগ্রেসের অধিবেশনে কংগ্রেসের প্রধানমন্ত্রী প্রার্থী হিসেবে রাহুলের নাম আনুষ্ঠানিকভাবে ঘোষণা করা হতে পারে। এর মধ্যেই জরিপের এ ফল বের হলো।রাহুলের (৪৩) বাবা রাজীব গান্ধী, দাদি ইন্দিরা গান্ধী ও তাঁর বাবা জওয়াহের লাল নেহরু ভারতের প্রধানমন্ত্রীর দায়িত্ব পালন করেছিলেন। এবার রাহুলও কংগ্রেসের প্রধানমন্ত্রী হয়ে জয়ের মুকুট ছিনিয়ে আনবেন—এ আশাই করছেন দলীয় নেতা-কর্মীরা। কিন্তু জরিপের ফলে দেখা যাচ্ছে, রাহুলের জনপ্রিয়তা অনেক কমে গেছে।কোন দলকে ভোট দেবেন—জরিপে সরাসরি এমন কোনো প্রশ্ন করা হয়নি। এর পরও শতকরা ৪৪ ভাগ মানুষ বলেছেন, তাঁরা আম আদমি পার্টিকে ভোট দেবেন। জরিপে অংশ নেওয়া ৮১ ভাগ ভোটার বলেন, তাঁরা চান কেজরিওয়ালের নেতৃত্বাধীন এএপি সব কটা আসনে প্রার্থী দিক। কেজরিওয়াল গত মাসে রাজধানী নয়াদিল্লির মুখ্যমন্ত্রী নির্বাচিত হয়ে ইতিহাস গড়েন। দিল্লিতে কংগ্রেসের জনপ্রিয়তা তলানিতে নেমে এসেছে। এএফপি।
