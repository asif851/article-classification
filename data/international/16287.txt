
ইন্টারনেট আসক্তি নিয়ে অনেক কথাই শোনা যায়। এ থেকে মুক্তির পথ নিয়ে চলে বিস্তর আলোচনা। সেই ইন্টারনেট আসক্তি থেকে মুক্তি পেতে চিকিৎসায় মৃত্যু হয়েছে এক চীনা তরুণের।
ইন্টারনেট এবং ভিডিও গেমে আসক্ত এমন ব্যক্তির চিকিৎসার জন্য বেশ কিছু নিরাময় শিবির গড়ে উঠেছে চীনে। এগুলো চলে অনেক সামরিক-ধাঁচের। ওই নিরাময় কেন্দ্রে ইন্টারনেটে আসক্ত ১৮ বছর বয়সী চীনা তরুণকে নেওয়া হয়। পরে তিনি সেখানে মারা যান। আর এর পর এ ধরনের বিতর্কিত প্রতিষ্ঠানগুলোর বিরুদ্ধে নতুন করে সমালোচনা শুরু হয়েছে দেশটিতে।
স্থানীয় সংবাদমাধ্যম খবর দিয়েছে, ওই তরুণের দেহে বেশ কিছু আঘাতের চিহ্ন দেখা গেছে। চীনের পূর্বাঞ্চলীয় আনহুই প্রদেশের ওই নিরাময় কেন্দ্রের পরিচালক এবং কর্মচারীদের আটক করেছে পুলিশ।
ওই তরুণের মা লিউ জানান, তার ছেলে ইন্টারনেটের প্রতি খুবই আসক্ত হয়ে পড়েছিল। তিনি বা তার স্বামী ছেলেকে নানাভাবে বোঝানোর চেষ্টা করেও কোনো কাজ হচ্ছিল না। তখন তারা ছেলেকে এ মাসের তিন তারিখে ফুইয়াং শহরের ইন্টারনেট আসক্তি চিকিৎসাকেন্দ্রে পাঠিয়ে দেন। এর দুদিন পরে তারা ফোন পান যে তাদের সন্তানকে হাসপাতালে নেওয়া হয়েছে। যেখানেই তাদের সন্তানের মৃত্যু হয়।
ওই প্রতিষ্ঠানটির বিজ্ঞাপনে বলা হয় যে, মনস্তাত্ত্বিক ও শারীরিক চিকিৎসার মাধ্যমে তারা শিশু-কিশোরদের ইন্টারনেট আসক্তি দূর করে থাকেন।
ওই তরুণের মৃত্যুর প্রকৃত কারণ সম্পর্কে জানা যায়নি। তবে চিকিৎসকেরা মা-বাবাকে জানান যে, ওই তরুণের দেহে ২০টিরও বেশি আঘাতের চিহ্ন তারা দেখেছেন।
লিউকে উদ্ধৃত করে স্থানীয় গণমাধ্যম আনহুই সাংবাও-এর এক খবরে বলা হয়েছে, ‘আমার ছেলের শরীরের মাথা থেকে পা পর্যন্ত ক্ষতচিহ্ন দেখেছি...যখন আমি ছেলেকে ওই নিরাময় কেন্দ্রে পাঠিয়েছিলাম তখনো সে ভালো ছিল।’ তার প্রশ্ন ‘সে কীভাবে ৪৮ ঘণ্টার মধ্যে মারা যেতে পারে?’
চীনে এ ধরনের অনেকগুলো ইন্টারনেট আসক্তি নিরাময় কেন্দ্র গড়ে উঠেছে। এসব প্রতিষ্ঠানের কোনো কোনটি স্থানীয় হাসপাতালের সঙ্গে যুক্ত। এগুলো চীনে অনেক জনপ্রিয় অনেকে সন্তানদের ইন্টারনেট আসক্তি কমাতে এসব নিরাময় কেন্দ্রে পাঠান। তবে কোনো কোনো প্রতিষ্ঠানের বিরুদ্ধে ‘রোগীদের’ মারধর, বৈদ্যুতিক শকসহ নানান নির্যাতনের অভিযোগ রয়েছে। চীনা সরকার সম্প্রতি এমন নিরাময় কেন্দ্রগুলোর বিরুদ্ধে অভিযান শুরু করেছে। এ বছরের প্রথম দিকে এ সংক্রান্ত একটি আইনের খসড়াও করেছে। খসড়া আইনে কীভাবে, কোনো পদ্ধতিতে ইন্টারনেট আসক্তি থেকে মুক্তির জন্য চিকিৎসা করা যাবে তার বিস্তারিত বলা আছে। তথ্যসূত্র: বিবিসি
 
