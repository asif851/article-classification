
নারী ভক্তকে ধর্ষণের অভিযোগে দোষী সাব্যস্ত হওয়া ভারতের বিতর্কিত ধর্মগুরু গুরমিত রাম রহিম সিংয়ের সাজা আজ ঘোষণা করবেন আদালত। তাঁকে দোষী সাব্যস্ত করাকে কেন্দ্র করে শুক্রবার বিভিন্ন রাজ্যে, বিশেষ করে হরিয়ানার পাঁচকুলায় তাণ্ডব চালায় রাম রহিমের ভক্তরা। নিহত হয় কমপক্ষে ৩৬ জন। আগের অভিজ্ঞতার আলোকে এবার সাজা ঘোষণাকে কেন্দ্র করে নিরাপত্তাব্যবস্থা জোরদার করা হয়েছে। গুরমিতকে রাখা হয়েছে রোহতক শহরের ১০ কিলোমিটার দূরের সানোরিয়া কারাগারে। শুক্রবার আদালত থেকে তাঁকে সেখানে নিয়ে যাওয়া হয়। সামগ্রিক পরিস্থিতি বিবেচনায় সিদ্ধান্ত হয়েছে আজ আদালতের কার্যক্রম কারাগারেই হবে। সেখানেও নিরাপত্তা জোরদার করা হয়েছে।
এদিকে গতকাল এক রেডিও অনুষ্ঠানে প্রধানমন্ত্রী নরেন্দ্র মোদি বলেছেন, বিশ্বাসের নামে কোনো ধরনের সহিংসতা অগ্রহণযোগ্য।
হাইকোর্ট হরিয়ানা সরকারকে নির্দেশ দিয়েছেন বিচারপতি জগদ্বীপ সিংকে আদালতে পৌঁছে দেওয়ার ব্যবস্থা করতে। তিনি সেখানে বিচারিক কার্যক্রম পরিচালনা করবেন। বিচারপতি জগদ্বীপ সিংয়ের সব ধরনের নিরাপত্তা বিধান করতে কেন্দ্র থেকে রাজ্য সরকারকে নির্দেশ দেওয়া হয়েছে।
শুক্রবারের ঘটনার পর রোহতক কারাগারের আশপাশে নিরাপত্তা বাড়ানো হয়েছে। স্বঘোষিত ধর্মগুরুর ভক্তরা যাতে কারাগারের আশপাশে যেতে না পারে সে ব্যবস্থা নেওয়া হয়েছে। কারাগারের চারপাশে অবস্থান নিয়েছে ভারতীয় সীমান্তরক্ষী বাহিনী এবং হরিয়ানা পুলিশ। শহর থেকে সেখানে যাওয়ার পথ আটকে দেওয়া হয়েছে, যাতে ভক্তরা কারাগারের আশপাশে জড়ো হতে না পারে। জেলা কর্তৃপক্ষ সেনা-সহায়তা চেয়েছে। সেনাবাহিনীও প্রস্তুত রয়েছে।
এদিকে সিরসায় রাম রহিমের প্রধান ডেরা সচ সউদে এখনো ৩০ হাজার ভক্ত অবস্থান করছে। তারা আজকের রায়ের দিকে তাকিয়ে আছে। এই ভক্তরা যাতে নতুন করে কোনো সহিংসতা করতে না পারে সে জন্যে সেনা মোতায়েন অব্যাহত রাখা হয়েছে।
হরিয়ানার পাঁচকুলা ও সিরসায় বলবৎ রয়েছে কারফিউ। অধিবাসীরা যাতে খাবার ও নিত্যপ্রয়োজনীয় জিনিসপত্র সংগ্রহ করতে পারেন সে জন্য গতকাল সকাল ৬টা থেকে বেলা ১১টা পর্যন্ত কারফিউ শিথিল করা হয়। দিল্লির ১১টি, উত্তর প্রদেশের ৯টি ও রাজস্থানের একটি জেলায় বড় ধরনের সমাবেশ নিষিদ্ধ করা হয়েছে।
দোষী সাব্যস্ত করে রায় ঘোষণার পর শুক্রবার বিকেল থেকে রাত পর্যন্ত হাঙ্গামায় অন্তত ৩৬ জনের মৃত্যু হয়। আহত হয় প্রায় ৩০০ জন। ক্ষয়ক্ষতির পরিমাণ বিপুল। সরকারি সম্পত্তির ক্ষতিপূরণে হাইকোর্ট রাম রহিমের ডেরা সচ সউদার সম্পত্তি বাজেয়াপ্ত করার নির্দেশ দিয়েছেন।
