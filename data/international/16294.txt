
আফ্রিকান-আমেরিকান অর্থাৎ কৃষ্ণাঙ্গ ও লাতিন বংশোদ্ভূত হিস্পানিকদের মধ্যে ডোনাল্ড ট্রাম্পের সমর্থন ছারপোকা, প্লেগ ও মশার চেয়েও কম! পাবলিক পলিসি পোলিং নামের একটি জনমত জরিপ প্রতিষ্ঠান সমীক্ষার বরাত দিয়ে এ অভিনব তথ্য দিয়েছে। জাতীয় পর্যায়ে পরিচালিত এই জরিপ অনুসারে ৯৭ শতাংশ কৃষ্ণাঙ্গ ট্রাম্পের বিপক্ষে। বাকি ৩ শতাংশ তাঁর ব্যাপারে এখনো মনস্থির করে ওঠেনি।আফ্রিকান-আমেরিকান ভোটারদের মন জয়ের জন্য ট্রাম্প নির্বাচনী প্রচারণার শেষ দিকে এসে কিছু জোরালো চেষ্টা চালিয়েছেন। তা সত্ত্বেও ওই দুই জনগোষ্ঠীর মধ্যে রিপাবলিকান প্রেসিডেন্ট পদপ্রার্থীর পক্ষে সমর্থন কার্যত এখনো শূন্য।২৬-২৮ আগস্টের মধ্যে চালানো এই জরিপে ছারপোকা বা মশার তুলনায় ট্রাম্পের সমর্থনের সঠিক অনুপাত কী, তা অবশ্য জানানো হয়নি।উল্লেখ্য, পাবলিক পলিসি পোলিংকে ডেমোক্রেটিক পার্টির সমর্থক বলে ভাবা হয়ে থাকে।এক সপ্তাহ ধরে ডোনাল্ড ট্রাম্প আফ্রিকান-আমেরিকানদের মধ্যে তাঁর সমর্থন বৃদ্ধির লক্ষ্যে জোর প্রচারণা চালাচ্ছেন। তবে অধিকাংশ ক্ষেত্রেই মূলত শ্বেতাঙ্গ-অধ্যুষিত শ্রোতা-দর্শকদের সামনে এই প্রচারণা চলছে। সর্বত্রই ট্রাম্পের যুক্তি, ওবামা প্রশাসনের সাত-আট বছরে যুক্তরাষ্ট্রের কৃষ্ণাঙ্গদের অবস্থা আগের চেয়ে খারাপ হয়েছে। এই অবস্থায় তাঁকে একটা সুযোগ দেওয়া হোক। আফ্রিকান-আমেরিকানদের কাছে ট্রাম্পের প্রশ্ন, ‘আমাকে ভোট দিয়ে আপনাদের হারানোর কী আছে?’পাবলিক পলিসি পোলিংয়ের জনমত জরিপ থেকে স্পষ্ট, এখন পর্যন্ত ট্রাম্পের ওই বক্তব্য আফ্রিকান-আমেরিকানদের মধ্যে কোনো আবেদন সৃষ্টি করতে সক্ষম হয়নি।
