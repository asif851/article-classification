
ভারতের হরিয়ানার এক স্কুলছাত্রীকে গণধর্ষণের অভিযোগ উঠেছে স্কুলের দুই কর্মচারীর বিরুদ্ধে। অশ্লীল ছবি দেখানোর পর ধর্ষণের শিকার ওই ছাত্রী দেশটির প্রধানমন্ত্রী নরেন্দ্র মোদির কাছে বিচার চেয়ে চিঠি লিখেছেন। চিঠির একটি কপি পাঠানো হয়েছে রাজ্যর সোনেপত পুলিশের থানাতে।
ওই ছাত্রী চিঠিতে অভিযোগ করে, সম্প্রতি স্কুলের ক্লার্ক কর্মবীর এবং হিসাবরক্ষক সুখবীর আলাদা ঘরে ডেকে তাকে ধর্ষণ করে। তাঁকে জোর করে পর্নো ছবি দেখায়। এমনকি সন্ধ্যার পর তাকে গোহানার একটি হোটেলেও নিয়ে যায়।ওই ছাত্রী আরও লিখেছে, হরিয়ানার প্রত্যন্ত এক এলাকায় তাদের বাড়ি। এ ব্যাপারটি বাড়িতে জানাজানি হলে সে হয়তো আর বাঁচতে পারবে না। তার ভাই তাকে খুন করতে পারে। ভয়ে সে বাড়িতে কিছুই জানায়নি। তবে স্কুলের ক্লাস শিক্ষককে সে ধর্ষণের কথা জানিয়েছিল। কিন্তু ক্লাস শিক্ষক তাকে জানায়, এ রকম ঘটনা হয়েই থাকে। এত উদ্বেগের কিছু নেই। কোনো আইনি ব্যবস্থা না নিলে তার আত্মঘাতী হওয়া ছাড়া আর কোনো উপায় থাকবে না। তার বন্ধু-বান্ধবীরা তাকে দুই অভিযুক্ত ব্যক্তিকে বিরুদ্ধে বিচার পাওয়ার জন্য যুদ্ধ চালিয়ে যেতে সাহস জুগিয়েছে।
স্থানীয় পুলিশ কর্মকর্তা মুকেশ জাখড় বলেছেন, ওই ছাত্রী যে দুই ব্যক্তির বিরুদ্ধে অভিযোগ করেছে, তারা স্কুলের কর্মচারী। তাদের আটক করে জেরা করা হচ্ছে।
