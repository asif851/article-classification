
সনি পিকচার্সে সাইবার হামলার অভিযোগ তুলে উত্তর কোরিয়ার ওপর গতকাল শুক্রবার নতুন করে অবরোধ আরোপ করেছে যুক্তরাষ্ট্র। যদিও পিয়ংইয়ং এ ধরনের অভিযোগ নাকচ করে আসছে। যুক্তরাষ্ট্রের প্রেসিডেন্ট বারাক ওবামা এক নির্বাহী আদেশে এ নিষেধাজ্ঞা আরোপ করেন। আজ শনিবার বিবিসি অনলাইনের খবরে এ কথা জানানো হয়।
হোয়াইট হাউস এই বলে হুঁশিয়ার করেছে যে মোটে তো জবাব দেওয়া শুরু।
কংগ্রেসের নেতাদের কাছে লেখা চিঠিতে মার্কিন প্রেসিডেন্ট বারাক ওবামা বলেন, অবরোধের এই আদেশ যুক্তরাষ্ট্রসহ অন্য দেশের প্রতি হুমকি সৃষ্টি করা উত্তর কোরিয়ার সরকারের জন্য, দেশটির জনগণের প্রতি নয়।  উত্তর কোরিয়ার সামরিক গোয়েন্দা সংস্থাসহ তিনটি প্রতিষ্ঠান ও অস্ত্র ব্যবসা-সংশ্লিষ্ট কয়েকজন সরকারি কর্মকর্তার ওপর এ নিষেধাজ্ঞা আরোপ করা হয়েছে। প্রতিষ্ঠান তিনটি হলো উত্তর কোরিয়ার গোয়েন্দা সংস্থা, অস্ত্র ব্যবসায়ী প্রতিষ্ঠান ‘দ্য কোরিয়া মাইনিং ডেভেলপমেন্ট ট্রেডিং করপোরেশন (কমিড)’ ও প্রতিরক্ষা গবেষণার সহযোগী প্রতিষ্ঠান কোরিয়া টানগুন ট্রেডিং করপোরেশন।  উত্তর কোরিয়া এমনিতেই পারমাণবিক কর্মসূচি নিয়ে মার্কিন অবরোধের মধ্যে আছে। ৫০ বছরেরও বেশি সময় ধরে উত্তর কোরিয়ার ওপর যুক্তরাষ্ট্রের নিষেধাজ্ঞা আছে। নতুন করে আরোপ করা এই অবরোধের তাই প্রভাব তেমন পড়বে না বলেই ধারণা করা হচ্ছে।
উত্তর কোরিয়ার নেতা কিম জং উনকে হত্যাচেষ্টার গল্প নিয়ে একটি কমেডি সিনেমা তৈরি করে সনি পিকচার্স। ‘দ্য ইন্টারভিউ’ নামের এই ছবিটি ডিসেম্বরে মুক্তি পাওয়ার কথা ছিল। কিন্তু গত নভেম্বরের শেষ দিকে সনি পিকচার্স বড় ধরনের সাইবার হামলার শিকার হলে ঘোষিত তারিখে ছবিটি মুক্তি দেওয়ার সিদ্ধান্ত সনি বাতিল করে।
