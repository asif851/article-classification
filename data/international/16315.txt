
‘নওয়াজ লিগের কেউ যদি আমাকে জুতা ছুড়তে চায়, আমি তৈরি, ছোড়ো জুতা। আমি ভালো ক্যাচ ধরতে পারি এবং খুব ভালোভাবে তা ছুড়ে ফেরতও দিতে পারি। তাহলে এখন আমার দিকে জুতা ছুড়ে মারলে আমি তা ধরে তোমার দিকে ছুড়ব।’
কথাগুলো পাকিস্তানের রাজনৈতিক দল তেহরিক-ই-ইনসাফের (পিটিআই) নেতা ও দেশটির জাতীয় দলের সাবেক ক্রিকেটার ইমরান খানের। গতকাল বুধবার ঝিলাম জেলার পিন্ড দাদেন খান শহরে পিটিআইয়ের সদস্য সংগ্রহ উপলক্ষে আয়োজিত এক অনুষ্ঠানে তিনি এ চ্যালেঞ্জ ছুড়ে দেন।
ডন অনলাইনের খবরে জানানো হয়, গত মঙ্গলবার দেশটির পাঞ্জাব প্রদেশের গুজরাটে ইমরান খানকে লক্ষ্য করে জুতা ছোড়া হয়েছে। ওই জুতা ইমরানের গায়ে না লেগে দলের আরেক নেতা আলিম খানের বুকে গিয়ে লাগে। এ নিয়ে চলতি সপ্তাহে এমন তিনটি ঘটনা ঘটল। এর দুদিন আগে লাহোরে দেশটির সাবেক প্রধানমন্ত্রী ও পাকিস্তান মুসলিম লিগের (এন) নেতা নওয়াজ শরিফকে লক্ষ্য করে জুতা ছোড়া হয়। এ ঘটনায় তিনজনকে আটক করেছে পুলিশ। এর আগে গত শনিবার দেশটির পররাষ্ট্রমন্ত্রীর মুখে কালি ছুড়ে মারার ঘটনা ঘটে।
পিন্ড দাদেন খান শহরে অনুষ্ঠানে পাকিস্তানের ভাগ্য বদলে দিতে ইমরান খান তরুণদের তাঁর দলে যোগ দেওয়ার আহ্বান জানান। এরপর তিনি জেলার লিলা ও খেওরাতে দলের কর্মীদের উদ্দেশে ভাষণ দেন। আগামী নির্বাচনে পিটিআইয়ের মুখপাত্র ফাওয়াদ চৌধুরী এ জেলা থেকে লড়বেন।
লিলা ও খেওরাতে, আসিফ আলী জারদারি ও নওয়াজ শরিফকে একহাত নেন ইমরান। তিনি বলেন, নয় বছর আগে পাকিস্তানে মাথাপিছু ঋণ ছিল ৩৫ হাজার রুপি। কিন্তু জারদারি ও নওয়াজের শাসনের পর এ ঋণের বোঝা বেড়ে দাঁড়ায় ১ লাখ ৩০ হাজার রুপি। আর এটি হয়েছে তাঁদের লুটপাটের কারণে।
জারদারি ও নওয়াজের সঙ্গে তাঁর কোনো ব্যক্তিগত শত্রুতা নেই উল্লেখ করে ইমরান বলেন, তাঁর লড়াই হলো সেসব চোরের বিরুদ্ধে, যারা রাষ্ট্রের কোষাগার লুট করেছে। একই সঙ্গে তিনি ২০১৮ সালে নির্বাচনে জয়ের মধ্য দিয়ে এসব অর্থ ফিরিয়ে আনার প্রতিশ্রুতি দেন।
পিটিআইয়ের প্রধান বলেন, তিনি এক নতুন পাকিস্তান গড়ার প্রচেষ্টা চালিয়ে যাচ্ছেন। যেখানে শিক্ষার মান থাকবে, সরকারি হাসপাতালে বিনা মূল্যে চিকিৎসা মিলবে, বিশুদ্ধ পানি ও কর্মসংস্থান থাকবে।
