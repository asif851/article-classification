
এবার বিদায়ের পালা। কলম্বিয়ায় জন্ম নিলেও জীবনের ৮৭ বছরের ৫৪ বছরই কাটিয়েছেন মেক্সিকোয়। সেই দ্বিতীয় মাতৃভূমিতেই চিরনিবাস গড়তে যাচ্ছেন গাব্রিয়েল গার্সিয়া মার্কেস। কলম্বিয়ার বিশ্বনন্দিত এই সাহিত্যিকের মেক্সিকো সিটিতেই অন্ত্যেষ্টিক্রিয়া সম্পন্ন করার সিদ্ধান্ত নিয়েছে পরিবার।তবে কলম্বিয়া সরকার প্রকাশ্যে দাবি না করলেও মনেপ্রাণে চাইছিল, জন্মভূমি কলম্বিয়াতেই মার্কেসের অন্ত্যেষ্টিক্রিয়া সম্পন্ন হোক। কলম্বিয়ার সংস্কৃতিমন্ত্রী মারিয়ানা গার্সেস বলেছিলেন, মার্কেসের পরিবার মেক্সিকোতে তাঁর অন্ত্যেষ্টিক্রিয়া সম্পন্ন করলে সেই সিদ্ধান্তের প্রতি তাদের পূর্ণ শ্রদ্ধা থাকবে।মার্কেসের পরিবার জানায়, ১৯৬০ সালের পর যে মেক্সিকো সিটিতে মার্কেসের বসবাস, দাহ করার পর সেই প্রিয় শহরেই তাঁর অন্ত্যেষ্টিক্রিয়া হবে। সম্পূর্ণ পারিবারিক পরিবেশে অন্ত্যেষ্টিক্রিয়া হলেও পরে তাঁর প্রতি শ্রদ্ধা জানাতে পারবেন ভক্ত-অনুরাগীরা। তবে ঠিক কবে কখন এই অন্ত্যেষ্টিক্রিয়া হবে, সে সম্পর্কে মার্কেসের পরিবার স্পষ্ট কিছু জানায়নি।কলম্বিয়া ও মেক্সিকোয় শোক: লাতিন আমেরিকার গণমানুষের এই লেখকের বিদায়ে শোকে মুহ্যমান কলম্বিয়া ও মেক্সিকো। কাল সোমবার মেক্সিকো সিটির বেলাস আর্টস কালচারাল প্যালেসে সর্বস্তরের মানুষের জন্য শ্রদ্ধা নিবেদনের আয়োজন করা হয়েছে। কলম্বিয়ার প্রেসিডেন্ট হুয়ান ম্যানুয়েল সান্তোস অনুষ্ঠানে যোগ দেবেন। থাকবেন মেক্সিকোর প্রেসিডেন্ট এনরিক পেনা নিয়েতোও।মেক্সিকো সিটির শোকাতুর অধিবাসীরা ব্যক্তিগতভাবে প্রিয় লেখকের প্রতি শেষ শ্রদ্ধা জানাচ্ছেন। কেউ গান গেয়ে, কেউ মার্কেসের বাড়ির সামনে মোমবাতি জ্বালিয়ে, কেউবা গোলাপের পসরা সাজিয়ে সাহিত্যের এই মহানায়ককে স্মরণ করছেন। একই দৃশ্য মার্কেসের শৈশবের শহর কলম্বিয়ার আরাকাতাকায়ও। ভক্তরা তাঁর বাড়ির সামনে তাঁর ছবি হাতে কেউবা তাঁর পছন্দের হলুদ ফুল নিয়ে শ্রদ্ধা জানাচ্ছেন।জাদুকরি সৃষ্টি ওয়ান হানড্রেড ইয়ার্স অব সলিটিউড-এর স্রষ্টার জন্য তিন দিনের শোক ঘোষণা করেছে কলম্বিয়া সরকার। দেশটিতে জাতীয় পতাকা অর্ধনমিত রাখা হচ্ছে। পত্রিকাগুলো প্রকাশ করছে বিশেষ ক্রোড়পত্র। শৈশবের শহর আরাকাতাকায় চলছে লোকসংগীত গেয়ে শ্রদ্ধা নিবেদন।বোগোতার ইল এসপেকটেডর পত্রিকায় কয়েক বছর সাংবাদিকতা করেছিলেন মার্কেস। পত্রিকাটি তাঁদের সাবেক সহকর্মীর প্রতি শ্রদ্ধা জানিয়ে শিরোনামে বলেছে ‘অমর’। গত ১৭ এপ্রিল লাখো ভক্তকে কাঁদিয়ে শেষনিঃশ্বাস ত্যাগ করেন জাদুবাস্তবতার এই নিপুণ অমর শিল্পী। এএফপি।
