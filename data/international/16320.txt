
অস্ট্রেলিয়ার নিউ সাউথ ওয়েলস রাজ্যের সিডনি শহরের পশ্চিম অংশে অবস্থিত পুলিশ সদর দপ্তরের বাইরে দুজনকে গুলি করে হত্যা করা হয়েছে। দেশটির কর্তৃপক্ষ গতকাল শুক্রবার জানায়, স্থানীয় সময় বিকেল সাড়ে চারটার দিকে ওই গোলাগুলি হয়। খবর এএফপির।দ্য ডেইলি টেলিগ্রাফ পত্রিকা জানায়, প্যারাম্যাটার চার্লস স্ট্রিট এলাকায় বন্দুকধারী এক ব্যক্তি পুলিশের একজন কর্মীকে গুলি করেন। পরে তিনি (বন্দুকধারী) পুলিশের গুলিতে নিহত হন। এ ঘটনার পর ওই এলাকার রাস্তাগুলো সাময়িকভাবে বন্ধ করে দেওয়া হয়।এ ঘটনার সঙ্গে সন্ত্রাসবাদীদের যোগসাজশ ছিল কি না, খতিয়ে দেখছেন তদন্তকারীরা। নিহত দুজনের নাম প্রকাশ করা হয়নি। স্থানীয় বাসিন্দা বিজয় দান্তু বিবিসিকে বলেন, তিনি একাধিক গুলির শব্দ শুনেছেন।অস্ট্রেলিয়ায় ক্রমেই শক্তিশালী হয়ে ওঠা কট্টর ইসলামপন্থীদের হামলার আশঙ্কায় গত বছর থেকে সতর্কতা বাড়ানো হয়েছে। সিডনির একটি ক্যাফেতে গত ডিসেম্বরে দুজনকে জিম্মি করে হত্যা করা হয়। পুলিশ ওই ঘটনাস্থলে ১৭ ঘণ্টার অভিযান চালিয়েছিল।অস্ট্রেলিয়ান ব্রডকাস্টিং করপোরেশন বলেছে, গতকালের ঘটনায় সন্ত্রাসবাদীরা সম্ভবত জড়িত নয়।
