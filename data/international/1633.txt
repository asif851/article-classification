
ভারতের পররাষ্ট্রমন্ত্রী সুষমা স্বরাজ দেশটির রাষ্ট্রপতি নির্বাচনে প্রতিদ্বন্দ্বী হিসেবে তাঁর থাকার খবরকে ‘গুজব’ বলে উড়িয়ে দিয়েছেন।
দলগুলোর মতৈক্য না হলে আগামী ১৭ জুলাই ভারতের রাষ্ট্রপতি পদে নির্বাচন হবে। সম্ভাব্য প্রার্থীদের নাম নিয়ে ব্যাপক জল্পনা চলছে। গণমাধ্যমের প্রতিবেদনে সর্বশেষ উঠে এসেছে ক্ষমতাসীন বিজেপির নেতা ও পররাষ্ট্রমন্ত্রী সুষমা স্বরাজের নাম। কিন্তু গতকাল এ বিষয়ে সাংবাদিকদের প্রশ্নের জবাবে বিষয়টিকে গুজব বলে উড়িয়ে দিয়েছেন তিনি।
 সুষমা স্বরাজ বলেন, ‘এগুলো গুজব। আমি দেশের পররাষ্ট্রমন্ত্রী আর আপনারা আমাকে এমন কিছু জিজ্ঞেস করছেন, যা অভ্যন্তরীণ বিষয়।’
 ১৭ জুলাই নির্বাচনের পর ভোট গণনা হবে ২০ জুলাই। প্রার্থী মনোনয়নের শেষ তারিখ ২৮ জুন। আর প্রার্থিতা প্রত্যাহারের জন্য ১ জুলাই পর্যন্ত সময় পাওয়া যাবে।
নির্বাচন সামনে রেখে কয়েকজনের নাম শোনা গেলেও গতকাল পর্যন্ত সরকারি কিংবা বিরোধী দল কেউই তাদের পছন্দের প্রার্থীর নাম ঘোষণা করেনি।
রাষ্ট্রপতি নির্বাচন নিয়ে বিরোধীদের সঙ্গে কথা বলে মতৈক্যে পৌঁছানোর চেষ্টায় গত সোমবার ক্ষমতাসীন বিজেপি তিন সদস্যের একটি কমিটি গঠন করে। 
 
