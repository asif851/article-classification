
ভারতের বিহারের সাবেক মুখ্যমন্ত্রী ও রাষ্ট্রীয় জনতা দলের (আরজেডি) প্রধান লালুপ্রসাদ যাদব পশুখাদ্য মামলায় দোষী সাব্যস্ত হয়ে সাড়ে তিন বছরের কারাদণ্ড ভোগ করছেন। এই মামলার রেশ কাটতে না কাটতে ফের মামলার মুখে পড়ছেন লালুর তিন মেয়ে ও এক ছেলে।
গত শনিবার ঝাড়খন্ড রাজ্যের রাজধানী রাঁচির বিশেষ সিবিআই আদালত পশুখাদ্য মামলায় অর্থ আত্মসাৎ করার অভিযোগে লালুপ্রসাদকে সাড়ে তিন বছরের কারাদণ্ড এবং ১০ লাখ রুপি জরিমানা, অনাদায়ে আরও ছয় মাসের কারাদণ্ড দেন।
এর মধ্যে লালুপ্রসাদের মেয়ে মিশা ভারতীর বিরুদ্ধে কেলেঙ্কারি মামলায় আদালতে অভিযোগপত্র দাখিল করা হয়েছে। ভারতের এনফোর্সমেন্ট ডাইরেক্টরিয়েট এই অভিযোগপত্র জমা দিয়েছে।
৪০ কোটি টাকার বেনামি সম্পত্তি রাখার অভিযোগে লালুপ্রসাদের ছেলে তেজস্বী যাদব, মেয়ে চন্দা ও রাগিণীর বিরুদ্ধে নতুন করে মামলা দায়েরের উদ্যোগ চলছে। দিল্লির ফ্রেন্ডস কলোনির ওই সম্পত্তি এরই মধ্যে অধিগ্রহণ করেছে সরকার। সরকারি নির্দেশ এলেই লালুর এই তিন ছেলেমেয়ের বিরুদ্ধে মামলা শুরু হবে।
২০০৭ সালে দিল্লিতে এই সম্পত্তি কেনা হয়েছিল। সম্পত্তি কেনা হয় এ আর এক্সপোর্ট নামের একটি সংস্থার নামে। আয়কর দপ্তরের দাবি, ২০১০-১১ সালে ওই সংস্থার সম্পত্তি ও শেয়ার সবই করে দেওয়া হয় লালুপ্রসাদের ছেলে তেজস্বীর নামে। অথচ এই বিপুল সম্পত্তি হস্তান্তরে লেনদেন করা হয় মাত্র চার লাখ রুপি। ফলে, আয়কর দপ্তর এই সম্পত্তি হস্তান্তরে অভিযুক্ত ছয়জনকে জেরা করে প্রতিবেদন তৈরি করেছে। সাক্ষ্যে প্রমাণিত হয়, ওই সম্পত্তির প্রধান সুবিধাভোগী হলেন লালুর তিন সন্তান তেজস্বী, চন্দা ও রাগিণী। একটি কোম্পানির নামে সম্পত্তি কেনা হলেও কোম্পানির কোনো কার্যকলাপ ছিল না। এবার এ নিয়ে সংশ্লিষ্ট মন্ত্রণালয়ের অনুমতি পেলে লালুপ্রসাদের তিন ছেলেমেয়ের বিরুদ্ধে মামলা দায়ের করা হবে।
