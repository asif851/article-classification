
বিশ্বের ১১ জন ক্ষমতাবান নারীর তালিকায় শীর্ষে জায়গা করে নিলেন পাকিস্তানের মরিয়ম নওয়াজ। নামের শেষে ‘নওয়াজ’ দেখে তাঁকে পরিচিত লাগারই কথা। তিনি যে পাকিস্তানের সাবেক প্রধানমন্ত্রী নওয়াজ শরিফের মেয়ে।
মার্কিন সংবাদমাধ্যম দ্য নিউইয়র্ক টাইমসের করা ২০১৭ সালের সবচেয়ে ক্ষমতাবান নারীদের তালিকায় মরিয়মকে পাকিস্তানের সবচেয়ে বেশি সাহসী ও ক্ষমতাবান নারী হিসেবে উল্লেখ করা হয়েছে।
মরিয়ম তাঁর বাবার ‘ডান হাত’ হিসেবে রাজনীতিতে নিজের জায়গা করে নিয়েছেন বলে নিউইয়র্ক টাইমসের প্রতিবেদনে বলা হয়। মরিয়ম হচ্ছেন তাঁর বাবার যোগ্য উত্তরসূরি। সেটা অবশ্য রাজনীতির মাঠে। তবে দুর্নীতি এবং মামলা-মোকদ্দমা তাঁর এই জনপ্রিয়তার ক্ষেত্রে বাধা হয়ে দাঁড়াতে পারে। পাকিস্তানে ২০১৩ সালের নির্বাচনী প্রচারণায় চাচাতো ভাই হামজা শাহবাজকে সরিয়ে রাজনীতিতে নিজেকে জনপ্রিয় করে তোলেন মরিয়ম।
মরিয়ম ছাড়া তালিকার অপর প্রভাবশালী নারীরা হলেন সৌদি নারীনেত্রী আল-শরিফ, বিশ্বের সবচেয়ে বেশি বয়সের নারী এমা মোরানো, সুইডেনের নারী আন্দোলনের নেত্রী মারগট ওয়ালস্টর্ম, হেন্দা আয়ারি, ওলিভ ইয়াং, এসলি এর্দোগান, লেতিজিয়া বাত্তাগলিয়া, সিন্তা নুরিয়াহ, এলিস স্কোয়ার্জ এবং উ জিহুয়া।
