
ইউক্রেনে কোনো ধরনের সামরিক হস্তক্ষেপের বিষয়ে রাশিয়াকে মাশুল দিতে হবে বলে হুঁশিয়ারি উচ্চারণ করেছেন মার্কিন প্রেসিডেন্ট বারাক ওবামা।বিবিসি অনলাইনে প্রকাশিত প্রতিবেদনে জানানো হয়, গতকাল শুক্রবার হোয়াইট হাউসে এই হুঁশিয়ারি উচ্চারণ করেছেন ওবামা। ইউক্রেনের ভেতরে রাশিয়ার সামরিক তত্পরতার বিষয়ে প্রকাশিত বিভিন্ন প্রতিবেদনে গভীর উদ্বেগ প্রকাশ করেছেন মার্কিন প্রেসিডেন্ট। ইউক্রেনের ক্রিমিয়া অঞ্চলে রাশিয়া সেনা মোতায়েন করেছে বলে অভিযোগ করেছেন দেশটির ভারপ্রাপ্ত প্রেসিডেন্ট। একই সঙ্গে রাশিয়ার বিরুদ্ধে সশস্ত্র যুদ্ধে উসকানি দেওয়ারও অভিযোগ এনেছে দেশটি। এসব অভিযোগের পরিপ্রেক্ষিতে ওবামা বলেন, ইউক্রেনের সার্বভৌমত্ব ও ভৌগোলিক অখণ্ডতা লঙ্ঘন গভীর অস্থিতিশীলতা তৈরি করবে। এটা ইউক্রেন, রাশিয়া বা ইউরোপের স্বার্থে যাবে না। ইউক্রেনে কোনো ধরনের সামরিক হস্তক্ষেপ হলে তার জন্য মূল্য গুনতে হবে বলে হুঁশিয়ার করেন ওবামা।ইউক্রেন সরকার গতকাল শুক্রবার অভিযোগ করেছে, তাদের ক্রিমিয়া অঞ্চলে ‘সশস্ত্র আগ্রাসন’ চালিয়েছে রাশিয়া। দেশটির নৌবাহিনী ক্রিমিয়ার দুটি বিমানবন্দর দখল করে নিয়েছিল। তবে পুনরায় বিমানবন্দর দুটি নিজেদের নিয়ন্ত্রণে নিতে সক্ষম হয়েছে ইউক্রেনের বাহিনী। এ অবস্থায় দেশের ভৌগোলিক অখণ্ডতা রক্ষায় নিশ্চয়তা দিতে পশ্চিমা দেশগুলোর প্রতি আহ্বান জানিয়েছে ইউক্রেন সরকার।এদিকে ইউক্রেনে ক্ষমতাচ্যুত প্রেসিডেন্ট ভিক্তর ইয়ানুকোভিচ গতকাল শুক্রবার রাশিয়ার এক শহরে সংবাদ সম্মেলনে নিজের দেশের জন্য লড়াইয়ের অঙ্গীকার করেন। প্রায় তিন মাসের গণ-আন্দোলনের মুখে গত সপ্তাহে পালিয়ে যাওয়ার পর এই প্রথম ইয়ানুকোভিচ প্রকাশ্যে কথা বললেন। তিনি দাবি করেন, তিনি ক্ষমতাচ্যুত নন। জীবন রক্ষার স্বার্থে দেশ থেকে পালাতে বাধ্য হয়েছেন। তবে দেশের ভবিষ্যতের জন্য লড়াই করবেন তিনি। ইউক্রেনের বর্তমান পার্লামেন্ট ‘অসাংবিধানিক’ বলেও মন্তব্য করেন ইয়ানুকোভিচ।ইউক্রেনের সীমান্তরক্ষী বাহিনী জানায়, তাদের স্বায়ত্তশাসিত ক্রিমিয়ার আকাশে গতকাল ১০টিরও বেশি রুশ সামরিক হেলিকপ্টার চক্কর দেয়।রুশ বাহিনীর বিরুদ্ধে ক্রিমিয়ার বিমানবন্দর দখলের অভিযোগ এবং এরপর রাশিয়ারই একটি শহর থেকে ইয়ানুকোভিচের সংবাদ সম্মেলনের ঘটনায় পশ্চিমা বিশ্ব ও মস্কোর মধ্যে নতুন করে উত্তেজনার সৃষ্টি হয়েছে।
