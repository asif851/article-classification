
যুক্তরাষ্ট্রের মিজৌরি অঙ্গরাজ্যের সেন্ট লুইস শহরতলির একটি গ্যাস স্টেশনে পুলিশের গুলিতে এক কৃষ্ণাঙ্গ তরুণ (১৮) নিহত হয়েছেন। গতকাল মঙ্গলবার গভীর রাতে এ ঘটনা ঘটে বলে পুলিশ ও স্থানীয় গণমাধ্যম জানিয়েছে।
নিহত তরুণের মায়ের উদ্ধৃতি দিয়ে স্থানীয় এক গণমাধ্যমের দাবি, ওই তরুণের নাম অ্যান্টোনিও মার্টিন। কিন্তু পুলিশ পরিচয় নিশ্চিত করেনি।আজ বুধবার এনডিটিভির এক খবরে জানানো হয়, ঘটনাস্থল থেকে সরাসরি সম্প্রচারিত এক ভিডিওচিত্রে দেখা যায়, ওই গ্যাস স্টেশনটিকে হলুদ টেপ দিয়ে পুলিশের সদস্যরা ঘিরে রেখেছেন।স্থানীয় একটি গণমাধ্যম জানায়, ৬০ জনের মতো লোক ঘটনাস্থলে জড়ো হয়েছিলেন। তাঁদের মধ্যে কমপক্ষে তিনজনকে আটক করা হয়েছে।পুলিশের দাবি, গ্যাস স্টেশনে নিহত ব্যক্তি এক পুলিশ কর্মকর্তা ও অপর এক ব্যক্তিকে লক্ষ্য করে বন্দুক (হ্যান্ডগান) তাক করেন।সেন্ট লুইস কান্ট্রি পুলিশ বিভাগের মুখপাত্র ব্রায়ান শেলম্যানের দাবি, জীবনের ভয়ে ওই পুলিশ কর্মকর্তা তাঁকে লক্ষ্য কয়েকটি গুলি ছোড়েন। এতে কৃষ্ণাঙ্গ ওই তরুণ মারাত্মক আহত হন। এরপর ঘটনাস্থলে থাকা আরেক ব্যক্তি সরে পড়েন।গত আগস্ট মাসে সেন্ট লুইসে কৃষ্ণাঙ্গ তরুণ মাইকেল ব্রাউনকে (১৮) নিরস্ত্র অবস্থায় গুলি করে হত্যা করেন শ্বেতাঙ্গ এক পুলিশ কর্মকর্তা। এ ঘটনায় দেশব্যাপী প্রতিবাদের ঝড় ওঠে।
