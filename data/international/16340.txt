
গত বছরের অক্টোবরে বেড়াতে যুক্তরাষ্ট্রের হাওয়াই দ্বীপে গিয়েছিলেন কানাডার দম্পতি ড্যারেন ও জেনিফার হুকুলাক-কিমেল। হঠাৎ অসুস্থবোধ করলে অন্তঃসত্ত্বা জেনিফারকে হাসপাতালে নেওয়া হয়।হাসপাতালে প্রায় ছয় সপ্তাহ বিশ্রামে থাকার পর ১০ ডিসেম্বর এক অপরিণত শিশুর জন্ম দেন জেনিফার। নবজাতককে টানা দুই মাস নিবিড় পরিচর্যাকেন্দ্রে রাখতে হয়। বাবা-মা হওয়ার আনন্দে সব কষ্টই হাসিমুখে সয়েছেন ড্যারেন ও জেনিফার। কিন্তু হাসপাতালের বিল হাতে পেয়ে মাথা ঘুরে যায় তাঁদের। বিলের অঙ্কটা ছিল সাড়ে নয় লাখ ডলার! বাংলাদেশি মুদ্রায় সাত কোটি ৩৫ লাখ টাকারও বেশি!অঙ্কটা বিশাল হলেও অবশ্য বিল পরিশোধ নিয়ে তেমন চিন্তা করেননি কানাডার এই দম্পতি। ধরে নেন, বিমাপ্রতিষ্ঠান টাকাটার দায়িত্ব নিয়ে নেবে। বিপত্তি ঘটে তখনই, যখন ওই প্রতিষ্ঠান এত টাকা পরিশোধে আপত্তি জানায়। ব্লু ক্রস নামের বিমাপ্রতিষ্ঠানের পক্ষ থেকে জেনিফারকে বলা হয়, তাঁর মূত্রথলিতে সংক্রমণ থাকার কারণেই আগেভাগে সন্তান ভূমিষ্ঠ হয়েছে। সংক্রমণের বিষয়টি আগে ব্লু ক্রসকে জানানো হয়নি। এ কারণে জেনিফার বিমার অর্থ পাওয়ার যোগ্যতা হারিয়েছেন। তাই ব্লু ক্রস এই বিল পরিশোধ করবে না।জেনিফার বলেন, ‘আমরা চিকিৎসকের সঙ্গে কথা বলেছি। তাঁরা জানিয়েছেন, মূত্রথলির সংক্রমণ সন্তান জন্ম দেওয়ার ক্ষেত্রে নেতিবাচক কোনো প্রভাব ফেলে না।’ তিনি অভিযোগ করেন, ব্লু ক্রস স্বাস্থ্যবিমা করার সময় এমন কোনো শর্তের কথা বলেনি।ড্যারেন বলেন, বিমাপ্রতিষ্ঠানের টাকা না পেলে তাঁরা কোনোভাবেই হাসপাতালের বিল দিতে পারবেন না। নিজেরা দিতে গেলে তাঁরা হয়তো দেউলিয়াই হয়ে যাবেন। সূত্র: বিবিসি ও হাওয়াইনিউজনাউ
