
ভারতের রাজধানী নয়াদিল্লিতে নারীর বিরুদ্ধে অপরাধের মাত্রা বেড়েই চলেছে। পরিস্থিতি দেখে দিল্লির হাইকোর্ট রাজ্যজুড়ে মেয়েদের স্কুলগুলোকে আত্মরক্ষা প্রশিক্ষণ চালু করতে বলেছেন।
অনলাইন পত্রিকা হাফিংটন পোস্ট জানায়, নারীর নিরাপত্তা-সংক্রান্ত একটি মামলার শুনানিতে আদালত গত বৃহস্পতিবার এই পরামর্শ দিয়েছেন। আদালতের এই পর্যবেক্ষণের পরপরই দিল্লি সরকার হাইকোর্টকে জানায়, আগামী কয়েক মাসের মধ্যে সরকারি স্কুলগুলোতে মেয়েদের জন্য আত্মরক্ষার ক্লাস চালু করা হবে।আদালত তাঁর পর্যবেক্ষণে জানান, রাজধানীতে নারীর বিরুদ্ধে অপরাধ অনেক বেড়েছে। ২০১২ সালে নির্ভয়া গণধর্ষণের পর নয়াদিল্লিতে নারীর নিরাপত্তা নিয়ে উদ্বেগ বৃদ্ধি পেয়েছে। ধর্ষণের রাজধানী হিসেবে কুখ্যাতি জুটেছে এই শহরের কপালে।
