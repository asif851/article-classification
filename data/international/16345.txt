
ভারতের লোকসভা নির্বাচনের দ্বিতীয় দফায় গতকাল বুধবার উত্তর-পূর্বাঞ্চলীয় চার রাজ্যের ছয়টি আসনে ভোট গ্রহণ করা হয়েছে। তবে আজ বৃহস্পতিবার তৃতীয় দফায় পাওয়া যাবে ভোটের আসল উত্তাপ। দিল্লি, উত্তর প্রদেশসহ গুরুত্বপূর্ণ ১৪টি রাজ্য ও ইউনিয়ন টেরিটরির ৯১টি আসনে আজ ভোট হবে। ভাগ্য নির্ধারণ হবে ভারতের রাজনীতিতে গুরুত্বপূর্ণ অনেক প্রার্থীর।চার রাজ্যের ছয় আসনে ভোট গ্রহণ: নয় দফা নির্বাচনের গতকাল ছিল দ্বিতীয় দফা। এ দিন অরুণাচল প্রদেশ রাজ্যের দুটি, মেঘালয়ের দুটি, নাগাল্যান্ডের একটি ও মণিপুরের একটি আসনে ভোট হয়। মিজোরাম রাজ্যের একটি আসনে ভোট গ্রহণের কথা থাকলেও বনেধর কারণে তা পিছিয়ে ১১ এপ্রিল নেওয়া হয়। বিকেল তিনটা পর্যন্ত অরুণাচলে ৫৫, মেঘালয়ে ৫৩, নাগাল্যান্ডে ৬০ ও মণিপুরে ৫০ শতাংশ ভোট পড়েছে।অরুণাচলের একটি আসনে লড়েন কংগ্রেসের প্রার্থী কেন্দ্রীয় সংখ্যালঘুবিষয়ক প্রতিমন্ত্রী নিনং এরিং। রাজ্যটিতে লোকসভার পাশাপাশি ৬০ সদস্যের বিধানসভা নির্বাচনেও ভোট হয়। রাজ্যের তিরাপ জেলার কোনসা বিধানসভা আসনের কংগ্রেস প্রার্থীকে সন্দেহভাজন জঙ্গিরা অপহরণ করলেও পরে তাঁকে ছেড়ে দেওয়া হয়।
মেঘালয় রাজ্যের পাহাড়ি খাসি জয়ন্তিয়া এলাকায় ১২ ঘণ্টার বন্ধ্ ডেকেছিল একটি বিচ্ছিন্নতাবাদী গ্রুপ। তবে তা উপেক্ষা করেই রাজ্যের শিলং ও তুরা আসনে ভোট হয়। রাজ্যে উল্লেখযোগ্য প্রার্থীদের মধ্যে রয়েছেন লোকসভার সাবেক স্পিকার পি এ সাঙমা। ন্যাশনাল পিপলস পার্টির নেতা সাঙমা তুরা আসনে আটবার জিতেছেন। তিনি গত প্রেসিডেন্ট নির্বাচনে প্রণব মুখার্জির বিপক্ষে প্রতিদ্বন্দ্বিতা করে পরাজিত হন।
লোকসভায় নাগাল্যান্ডের আসন মাত্র একটি। আসাম সীমান্তবর্তী সংঘাতময় লংলেং জেলায় দুপুর পর্যন্ত ভোট গ্রহণ শুরু করা যায়নি। মণিপুরের দুই আসনের মধ্যে গতকাল আউটার মণিপুর আসনে ভোট হয়।
আজ ভোট ৯১টি আসনে: আজ তৃতীয় দফায় বিহার, ছত্তিশগড়, হরিয়ানা, জম্মু ও কাশ্মীর, ঝাড়খণ্ড, কেরালা, মধ্যপ্রদেশ, মহারাষ্ট্র, ওডিশা, উত্তর প্রদেশ এবং আন্দামান ও নিকোবর দ্বীপপুঞ্জ, চণ্ডীগড়, লাক্ষাদ্বীপ, দিল্লির ৯১টি আসনে ভোট হবে।
আজ প্রভাবশালী প্রার্থীদের মধ্যে রয়েছেন লোকসভার স্পিকার মীরা কুমার (বিহারের সাসারাম), কেন্দ্রীয় নগর উন্নয়নমন্ত্রী কমল নাথ (মধ্যপ্রদেশের চিন্দওয়ারা), কেন্দ্রীয় মন্ত্রী কপিল সিবাল ও শশী থারুর, বিজেপির সাবেক সভাপতি নিতিন গড়কারি (মহারাষ্ট্রের নাগপুর), কংগ্রেস নেতা ইমরান মাসুদ (উত্তর প্রদেশের মোজাফ্ফরনগর)।
আজ আরও রয়েছেন সাবেক সেনাপ্রধান ভি কে সিং ও হর্ষবর্ধনের (বিজেপি) মতো হেভিওয়েট প্রার্থীরা। লোকসভার স্পিকার মীরা কুমারের নির্বাচনী আসন বিহারের সাসারাম। তাঁর প্রতিদ্বন্দ্বীদের মধ্যে রয়েছেন বিজেপির শেডি পাশান ও এএপির গীতি আরা।
অজিত সিং উত্তর প্রদেশের বাগপত আসনের শক্ত প্রার্থী। তাঁর দল আরএলডির সঙ্গে কংগ্রেসের জোট রয়েছে। একই আসনে মুম্বাইয়ের সাবেক পুলিশ কমিশনার সত্যপাল সিং বিজেপির, গোলাম মোহাম্মদ সমাজবাদী পার্টি (এসপি) ও প্রশান্ত চৌধুরী বহুজন সমাজ পার্টির (বিএসপি) প্রার্থী হিসেবে রয়েছেন।
গাজিয়াবাদে অভিনেতা রাজ বাব্বরের আসনে সাজিয়া ইলমি এএপির ও ভি কে সিং বিজেপির প্রার্থী। এনডিটিভি ও হিন্দুস্তান টাইমস।
