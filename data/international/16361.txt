
ভারত ও অস্ট্রেলিয়ার মধ্যে দীর্ঘ প্রতীক্ষিত পারমাণবিক জ্বালানি চুক্তি গতকাল শুক্রবার চূড়ান্ত হয়েছে। ভারতের সঙ্গে ‘প্রথম কাতারের’ সম্পর্ক প্রতিষ্ঠার আগ্রহ প্রকাশ করেছেন দেশটি সফররত অস্ট্রেলীয় প্রধানমন্ত্রী টনি অ্যাবট। গতকাল নয়াদিল্লিতে টনি অ্যাবট প্রধানমন্ত্রী নরেন্দ্র মোদির সঙ্গে সাক্ষাৎ করে ওই চুক্তির বিষয় চূড়ান্ত করেন। চুক্তির আওতায় অস্ট্রেলিয়া ভারতে ইউরেনিয়াম রপ্তানি করতে পারবে। এর আগে ভারতের কাছে ইউরেনিয়াম রপ্তানিতে জারি করা নিষেধাজ্ঞা তুলে নেয় ক্যানবেরা। আন্তর্জাতিক পারমাণবিক অস্ত্রবিস্তার রোধ চুক্তিতে স্বাক্ষর না করায় অস্ট্রেলিয়া এর আগে পারমাণবিক বোমার অধিকারী ভারতের কাছে ইউরেনিয়াম রপ্তানির বিষয়টি নাকচ করে দিয়েছিল।টাইমস অব ইন্ডিয়া
