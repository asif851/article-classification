
আর্তমানবতার সেবক প্রয়াত মাদার তেরেসাকে আজ রোববার সন্ত (সেইন্ট) হিসেবে ঘোষণা দেবে ভ্যাটিকানের রোমান ক্যাথলিক চার্চ। বিশ্বের ক্যাথলিক খ্রিষ্টানদের ধর্মগুরু পোপ ফ্রান্সিস আনুষ্ঠানিকভাবে তাঁকে সন্ত হিসেবে স্বীকৃতি দেবেন। এর মধ্য দিয়ে এই খেতাব পাওয়া ১০ হাজারের বেশি পুণ্যবান মানুষের দলে যুক্ত হবে তেরেসার নাম।ক্যাথলিক ধর্মমতে, সন্ত হওয়ার জন্য দুটি অলৌকিক ঘটনা অপরিহার্য, যা মাদার তেরেসা ইতিমধ্যে পূরণ করেছেন। মনিকা বেশরা নামে ভারতের পশ্চিমবঙ্গের একজন বাঙালি নারী বলেছেন, মাদার তেরেসার সান্নিধ্যে যাওয়ার পর তাঁর পেটের টিউমার সেরে গিয়েছিল। বেশরার দাবি, একদিন তিনি তেরেসার ছবির দিকে তাকানোর পর ছবি থেকে একধরনের জ্যোতি তাঁর দিকে আসে। এতে তিনি ভালো হয়ে যান। একইভাবে ব্রাজিলের এক ব্যক্তির দাবি, তাঁর মস্তিষ্কের টিউমারও মাদার তেরেসা অলৌকিকভাবে নিরাময় করেছেন। এই দুই ব্যক্তির সাক্ষ্য নেওয়ার পর তাঁদের বক্তব্যকে ভ্যাটিকান সত্য বলে গ্রহণ করে। এরপরই তেরেসার সন্তর মর্যাদা লাভের পথ উন্মুক্ত হয়।১৯১০ সালের ২৯ আগস্ট আলবেনিয়ায় (বর্তমানে মেসিডোনিয়া) জন্ম নেন মাদার তেরেসা। জন্মের পর তাঁর নাম রাখা হয় অ্যাগনেস গোনশা বোজাশিউ। ১৯২৮ সালে তিনি ‘নান’ হলে পরিচিত হন সিস্টার তেরেসা হিসেবে। ১৯৩৭ সালের ২৪ মে পান ‘মাদার’ পদবি। আজ সন্তদের তালিকায় তাঁর নাম যোগ হবে। এখন থেকে ছবিতে তাঁর মাথার পেছনে জ্যোতির্বলয় থাকতে পারবে।
