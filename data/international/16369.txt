
ইরাকের সাবেক স্বৈরশাসক সাদ্দাম হোসেনের ঘনিষ্ঠ সহযোগী তারিক আজিজ (৭৯) আর নেই। হৃদ্রোগে আক্রান্ত হয়ে তাঁর মৃত্যু হয় বলে গতকাল শুক্রবার জানানো হয়েছে। পররাষ্ট্রমন্ত্রী ও উপপ্রধানমন্ত্রীর দায়িত্ব পালন করা তারিক আজিজ কারাবন্দী ছিলেন। খবর বিবিসি ও এএফপির।ইরাকের ধি কার প্রদেশের স্বাস্থ্য কর্মকর্তা সাদি আল মাজেদ বলেন, বেলা তিনটায় তারিক আজিজকে কারাগার থেকে হুসেইন টিচিং হাসপাতালে নেওয়া হয়েছিল। তিনি ধি কার প্রদেশেরই এক কারাগারে বন্দী ছিলেন। প্রাথমিক খবরে বলা হয়, কারাগারেই মৃত্যু হয়েছিল সাদ্দামের এ সহযোগীর।ধর্মভিত্তিক রাজনৈতিক দলগুলোর ওপর দমন-পীড়নের জন্য ইরাকের সুপ্রিম কোর্ট তারিক আজিজকে ২০১০ সালে মৃত্যুদণ্ড দেন। তবে তা এ পর্যন্ত কার্যকর করা হয়নি। আরও কয়েকটি অপরাধের দায়ে তাঁর বিভিন্ন মেয়াদে কারাদণ্ড হয়েছিল। বেশ কিছুদিন ধরেই অসুস্থ ছিলেন তারিক আজিজ।মার্কিন সামরিক অভিযানে ২০০৩ সালে বাগদাদের পতনের পরপর তারিক আজিজ মার্কিন সেনাদের কাছে আত্মসমর্পণ করেছিলেন। ১৯৯১ সালের প্রথম উপসাগরীয় যুদ্ধের সময় তিনি ইরাকের পররাষ্ট্রমন্ত্রী হিসেবে প্রথম বিশ্বজুড়ে পরিচিতি পান। সুন্নি মুসলিম প্রাধান্যপুষ্ট সরকারে তারিক আজিজ ছিলেন একজন খ্রিষ্টধর্মাবলম্বী মন্ত্রী। কালো রিমের চশমা পরা ও চুরুট টানার জন্য পরিচিত ছিলেন তিনি। অনর্গল ইংরেজি বলতে সক্ষম এ ইরাকি নেতা পাশ্চাত্যের সমপর্যায়ের নেতা ও কর্মকর্তাদের সঙ্গে পাল্লা দিয়ে যুক্তিতর্ক করতেন।
