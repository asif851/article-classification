
রাত ৮টা ৩০ মিনিট। বৃষ্টির মতো গুলি ছুড়ছিল সন্ত্রাসীরা। বাসের স্টিয়ারিং হুইলে থাকা চালক সেলিম শেখ বেশি কিছু ভাবার সময় পাননি। এক মুহূর্তের মধ্যে ঠিক করলেন, এমন অবস্থায় যাত্রীদের নিরাপদে রাখতে চাইলে যত দ্রুত সম্ভব গাড়ি চালাতে হবে। কারণ, তাঁর মনে হয়েছিল, দ্রুতগতিতে চললে বাসে গুলি ঢুকবে কম, বাঁচবে যাত্রীদের প্রাণ। 
ভারতনিয়ন্ত্রিত জম্মু ও কাশ্মীরে গত সোমবার সন্ত্রাসীদের গুলিতে অমরনাথ যাত্রায় যাওয়া সাত পুণ্যার্থী নিহত হন। আহত ১২ জন। তবে নিহত ব্যক্তিদের সংখ্যা আরও বাড়তে পারত। চালক সেলিম শেখের তাৎক্ষণিক বুদ্ধিতেই কমপক্ষে ৫০ জন তীর্থযাত্রীর প্রাণে রক্ষা পান। গুজরাটের মুখ্যমন্ত্রী বিজয় রুপানি গতকালই সেলিমের এই ভূমিকার কথা স্বীকার করেছেন। তিনি বলেছেন, সেলিমকে সাহসিকতায় পুরস্কারের জন্য মনোনীত করা হবে।
গুজরাটের মুখ্যমন্ত্রী বলেন, ‘বাসচালককে ধন্যবাদ জানাতে চাই। গুলির মধ্যেও অনেক মানুষের জীবন বাঁচিয়েছেন তিনি। সাহসিকতার পুরস্কারের জন্য তাঁর নাম মনোনীত করা হবে।’
আজ মঙ্গলবার বার্তা সংস্থা এএনআইয়ের সঙ্গে কথা বলেন সেলিম শেখ। তিনি বলেন, ‘ওই সময় আল্লাহ আমাকে গাড়ি চালানোর শক্তি জুগিয়েছেন। আমি একবারও থামিনি।’
সেলিমের স্বজন জাভেদ মির্জা বলেন, ‘সে আমাকে বলেছে, সন্ত্রাসীরা যখন গুলি ছুড়ছিল, তখন এক মুহূর্তের জন্যও গাড়ি থামায়নি। তীর্থযাত্রীদের জন্য একটি নিরাপদ জায়গা খুঁজছিল সে। সেলিম সাতজন যাত্রীকে বাঁচাতে পারেনি। কিন্তু মোট ৫০ জনকে নিরাপদ জায়গায় নিতে পেরেছিল। আমি তার জন্য গর্বিত।’
টাইমস অব ইন্ডিয়ার খবরে জানানো হয়, গতকাল স্থানীয় সময় রাত ৯টা ৩০ মিনিটে সন্ত্রাসীদের হামলার কথা জাভেদকে জানান সেলিম। ওই সময় জাভেদকে মোবাইলে ফোন করেছিলেন তিনি।
সেন্ট্রাল রিজার্ভ পুলিশ ফোর্সের (সিআরপিএফ) বরাতে জানা গেছে, বাসটি গুজরাট থেকে জম্মু ও কাশ্মীরে অমরনাথ যাত্রায় যাচ্ছিল। বাসটি অমরনাথ যাত্রায় অংশ নেওয়ার জন্য আগে থেকে নিবন্ধন করেনি। যাত্রার মূল বহরে সিআরপিএফের প্রহরা ছিল। এখন সেখানে আরও সদস্য পাঠানো হয়েছে।
প্রতিবছর এই অমরনাথ যাত্রায় অংশ নেন পুণ্যার্থীরা। এ বছর ১ লাখ ২০ হাজার পুণ্যার্থী এই যাত্রায় অংশ নিতে নিবন্ধন করেছেন। যাত্রায় যাওয়া দুটি রুট কাশ্মীরের উত্তরাঞ্চলীয় বালতাল বেস ক্যাম্প ও দক্ষিণাঞ্চলীয় পহেলগাঁওয়ে গত ২৯ জুন থেকে নিরাপত্তাব্যবস্থা জোরদার করা হয়েছে।
