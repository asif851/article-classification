
যুক্তরাজ্যের লন্ডনের  এলাকায় পুড়ে যাওয়া ২৪ তলা আবাসিক ভবন গ্রেনফেল টাওয়ারে ফ্রিজ থেকে আগুনের সূত্রপাত হয়েছিল বলে জানিয়েছে পুলিশ। গতকাল শুক্রবার লন্ডন পুলিশ আরও জানায়, ভবনটির অন্যতম নির্মাণ উপকরণ এক ধরনের আবরণী যথেষ্ট অগ্নিনিরোধক ছিল না।
নর্থ কেনসিংটনের গ্রেনফেল টাওয়ারে গত ১৩ জুন মধ্যরাতের  আগুনে অন্তত ৭৯ জন নিহত বা নিখোঁজ হয়।
লন্ডন পুলিশের গোয়েন্দা বিভাগের সুপারিনটেনডেন্ট ফিওনা ম্যাককরম্যাক সাংবাদিকদের বলেন, কারও জ্ঞাতসারে যে আগুন লাগেনি, তা নিশ্চিত। যুক্তরাষ্ট্রভিত্তিক বহুজাতিক গৃহ পণ্য নির্মাতা প্রতিষ্ঠান ওয়ার্লপুলের মালিকানাধীন হটপয়েন্টের এফএফ১৭৫বিপি মডেলের একটি ফ্রিজ থেকে আগুনের সূত্রপাত হয়।
হটপয়েন্টের পক্ষ থেকে গ্রাহকদের একই মডেলের ফ্রিজ থাকলে যোগাযোগের অনুরোধ জানানো হয়েছে।
