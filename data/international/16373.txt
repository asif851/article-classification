
আগামী কয়েক সপ্তাহে পাকিস্তানে প্রায় ৫০০ জঙ্গির মৃত্যুদণ্ড কার্যকর করা হবে বলে জানিয়েছেন দেশটির কয়েকজন কর্মকর্তা। আজ সোমবার বার্তা সংস্থা এএফপির এক প্রতিবেদনে এ তথ্য জানানো হয়।গত মঙ্গলবার পেশোয়ারে সেনাবাহিনী পরিচালিত একটি স্কুলে তালেবান জঙ্গিরা হামলা চালিয়ে ১৪৯ জনকে হত্যা করে। তাদের মধ্যে ১৩৩ জনই শিশু ছিল। এ ঘটনার পর পরই এত দিন ধরে দেশটিতে সন্ত্রাসীদের ফাঁসি কার্যকরের ওপর যে নিষেধাজ্ঞা ছিল, তা তুলে নেয় সরকার।এরই মধ্যে গত শুক্রবার থেকে এখন পর্যন্ত ছয়জনের মৃত্যুদণ্ড কার্যকর হয়েছে।সরকারের একজন জ্যেষ্ঠ কর্মকর্তা নাম না প্রকাশের শর্তে এএফপিকে বলেন, ‘স্বরাষ্ট্র মন্ত্রণালয় ইতিমধ্যে ৫০০ আসামির মামলা চূড়ান্ত করেছে। ক্ষমা চেয়ে তাদের করা আবেদন খারিজ করে দিয়েছেন প্রেসিডেন্ট। এর ফলে আগামী কয়েক সপ্তাহে তাদের মৃত্যুদণ্ড কার্যকর করা হবে।’ সরকারের আরেকজন কর্মকর্তাও এই তথ্যের সত্যতা নিশ্চিত করেছেন।দেশটির বিমানবন্দর ও কারাগারগুলোতে রেড অ্যালার্ট জারি করেছে। এ ছাড়াও দেশজুড়ে পুলিশ, সামরিক ও আধাসামরিক বাহিনীর সদস্যদের মোতায়েন করা হয়েছে।সরকারের একজন মুখপাত্র বলেন, প্রধানমন্ত্রী নওয়াজ শরিফ এরই মধ্যে বর্তমানে আদালতে বিচারাধীন থাকা সর্বোচ্চ গুরুত্বপূর্ণ মামলার ব্যাপারে কার্যকর ব্যবস্থা নিতে অ্যাটর্নি জেনারেলের কার্যালয়কে নির্দেশ দিয়েছেন।ওই মুখপাত্র আরও বলেন, প্রধানমন্ত্রী ঝুলে থাকা সব সন্ত্রাসী মামলা দ্রুত নিষ্পত্তির জন্যও নির্দেশ দিয়েছেন। তবে তিনি ৫০০ জঙ্গির মৃত্যুদণ্ড কার্যকরের বিষয়ে কিছু বলেননি।পাকিস্তান গত মঙ্গলবারের এই হত্যাযজ্ঞকে ‘মিনি ৯/১১’ বলে বর্ণনা করেছে।এদিকে মৃত্যুদণ্ড কার্যকরের বিষয়টির নিন্দা জানিয়েছে মানবাধিকার সংগঠনগুলো। জাতিসংঘও বিষয়টি পুনরায় ভেবে দেখার আহ্বান জানিয়েছে।
আরও জানতে পড়ুন:
আরও ৫৫ জঙ্গি ঝুলবে ফাঁসিতে
