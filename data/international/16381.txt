
তুরস্কের প্রেসিডেন্ট রিসেপ তাইয়েপ এরদোয়ান ইউরোপে বসবাসরত তাঁর দেশের নাগরিকদের তিনটি করে নয়, পাঁচটি করে বাচ্চা নেওয়ার পরামর্শ দিয়েছেন। এই পরামর্শের কারণ ইউরোপ মহাদেশে তার স্বদেশীয়দের আরও বেশি প্রভাব ও প্রতিপত্তি বিস্তার ঘটানো।
শুক্রবার পশ্চিম তুরস্কের ইস্কশিয়ায় এক নির্বাচনী সভায় প্রেসিডেন্ট এরদোয়ান, ইউরোপে বসবাসকারী ২৮ লাখ তুর্কি নাগরিকের উদ্দেশে পাঁচটি করে বাচ্চা নেওয়ার আহ্বান জানিয়ে বলেন, ‘আপনারাই হবেন ইউরোপের ভবিষ্যৎ।’ যারা মানুষকে অবহেলা করে এবং শত্রুর চোখে দেখে, তাদের বিরুদ্ধে এটাই সঠিক জবাব বলে তিনি মত প্রকাশ করেন। ইউরোপপ্রবাসী তুর্কি নাগরিকদের তিনি আরও বলেন, ‘আপনারা যে যেখানে কাজ করেন এবং বাস করেন, সেখানে আপনারা নিজেদের স্বদেশ গড়ে তুলুন, বেশি করে ব্যবসার প্রসার ঘটান, আপনাদের শিশুদের সেরা স্কুলে পাঠান, যে শহরেই থাকুন ভালো এলাকায় এবং ভালো বাড়িতে থাকুন আর ভালো গাড়িতে চড়ুন।’চার সন্তানের জনক প্রেসিডেন্ট রিসেপ তাইয়েপ এরদোয়ান এর আগে তুর্কি নারীদের ন্যূনতম তিনটি করে বাচ্চা নেওয়ার কথা বলে তুর্কি নারীবাদীদের সমালোচনার পাত্র হয়েছিলেন। আর এবার ইউরোপে অধিক প্রভাব বিস্তারের প্রয়াসে তুর্কি প্রবাসী নারীদের পাঁচটি করে বাচ্চা নেওয়ার প্রেসক্রিপশন দিলেন।আগামী ১৬ এপ্রিল তুরস্কে অনুষ্ঠিতব্য গণভোটকে কেন্দ্র করে জার্মানি, নেদারল্যান্ডস ও সুইজারল্যান্ডে বসবাসরত প্রবাসী তুরস্কের নাগরিকদের কাছ থেকে ভোট নেওয়ার লক্ষ্যে ক্ষমতাসীন দলের মন্ত্রীদের সে দেশগুলোয় উপর্যুপরি নির্বাচনী প্রচার সভা অনুষ্ঠান বাতিল করার পর থেকে তুরস্কের সঙ্গে ইউরোপের নানা দেশের টানাপোড়েন শুরু হয়েছে। তুরস্কের সংবিধানে একাধিক পরিবর্তন এবং প্রেসিডেন্টের হাতে আরও ক্ষমতা দেওয়ার লক্ষ্যে এই গণভোট অনুষ্ঠিত হতে যাচ্ছে।এর আগে তুরস্কের পররাষ্ট্রমন্ত্রী মেভলুত চাভুসগলুক তুরস্কের আনাতলিয়ায় এক সভায় ১৫ মার্চ বলেছেন, ইউরোপের সঙ্গে নানা ঘটনা গৃহযুদ্ধের দিকে মোড় নিতে পারে। আর ইউরোপিয়ানদের সবার মানসিকতা একই রকম। তাদের এই মানসিকতা তাদের পতন ডেকে আনবে বা ভবিষ্যতে ইউরোপে তা ধর্মীয় যুদ্ধ মোড় নিতে পারে বলে হুঁশিয়ার করে দিয়েছেন।
