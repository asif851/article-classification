
মার্কিন প্রেসিডেন্ট নির্বাচনের ৮২ দিন আগে নির্বাচনী দলে পরিবর্তন এনে সমালোচনার মুখে পড়েছেন চাপে থাকা রিপাবলিকান পার্টির প্রার্থী ডোনাল্ড ট্রাম্প। দলের নেতা ও সমর্থকদের মধ্যে যাঁরা আশা করেছিলেন ট্রাম্প একের পর এক বিভ্রান্তিমূলক বক্তব্য ও ভুল পদক্ষেপের পর তাঁর ‘প্রায় ডুবন্ত তরিকে’ স্থির করতে উদ্যোগ নেবেন, গত মঙ্গলবারের এ উদ্যোগে তাঁরা হতাশা ব্যক্ত করেছেন।
ট্রাম্প রিপাবলিকান পার্টির চলতি নেতৃত্বের বিরোধিতাকারী ও কাল্পনিক ঘটনার ভিত্তিতে খবর পরিবেশনের জন্য সুপরিচিত ব্রেইটবার্ট নিউজ নামের ওয়েবভিত্তিক তথ্য সংস্থার চেয়ারম্যান স্টেফান ব্যাননকে তাঁর প্রচারণা দলের প্রধান হিসেবে নিয়োগ দিয়েছেন। বর্তমান প্রচারণা দলের চেয়ারম্যান পল ম্যানাফোর্টের পদবি অক্ষুণ্ন রাখলেও তাঁকে ব্যাননের অধীনে কাজ করতে হবে।
ব্রেইটবার্ট নিউজ আমেরিকার সবচেয়ে ডানপন্থী তথ্য সংস্থার একটি। প্রেসিডেন্ট ওবামা ও হিলারি ক্লিনটনের বিরুদ্ধে কাল্পনিক ও সরাসরি মিথ্যা গালগল্প প্রচারের জন্য এই প্রতিষ্ঠান দেশের শ্বেতাঙ্গ শ্রেষ্ঠত্ববাদীদের মধ্যে অত্যন্ত জনপ্রিয়। নির্বাচনে তিনি প্রতিদ্বন্দ্বিতা করবেন, এই ঘোষণার সময় থেকেই এই সংস্থা ট্রাম্পের সবচেয়ে জোর সমর্থক হিসেবে একদল পাঠকের মধ্যে আদৃত হয়েছে। এমন প্রতিষ্ঠানের প্রধানকে ট্রাম্প নির্বাচনী দলের দায়িত্ব দেওয়ায় মূলধারার রক্ষণশীলদের মধ্যে তীব্র প্রতিক্রিয়ার সৃষ্টি হয়েছে।
রিপাবলিকান নির্বাচনী কৌশলবিদ ড্যান সেনর নিউইয়র্ক টাইমসকে বলেছেন, ট্রাম্প যদি তাঁর নিজের সমর্থকদের খ্যাপাতে চান এবং নতুন সমর্থকদের নিজের পক্ষে টানতে না চান, তাহলে এর চেয়ে ভালো আর কোনো পদক্ষেপ হতে পারে না। আরেক রিপাবলিকান কৌশলবিদ টেরি স্যালিভান মন্তব্য করেছেন, প্রেসিডেন্ট পদপ্রার্থী হিসেবে ট্রাম্প এবং সাংবাদিক হিসেবে ব্যানন উভয়েই ভীষণ বিব্রতকর। তাঁরা মানুষের ভীতি নিয়ে নোংরা খেলায় আনন্দ পান। এই দুজন একে অপরের জন্য সেরা জুটি।  
