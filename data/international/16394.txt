
মাঝ-আকাশে জন্ম নিল ফুটফুটে শিশু। আর উপহার হিসেবে এই নবজাতক পেল সারা জীবনের ফ্রি ‘এয়ার টিকিট’!
ভারতের বেসরকারি বিমান সংস্থা জেট এয়ারওয়েজের উড়োজাহাজে ওই ফুটফুটে সন্তানের জন্ম দেন এক যাত্রী। সৌদি আরব থেকে ভারত যাওয়ার পথে মাঝ-আকাশে শিশুটির জন্ম হয়। আজ সোমবার বিবিসির এক প্রতিবেদনে জেট এয়ারওয়েজের বরাত দিয়ে বলা হয়েছে, ওই মা-শিশু সুস্থ আছেন।
প্রতিবেদনে বলা হয়, উড়োজাহাজটি ৩৫ হাজার ফুট উঁচুতে ওড়ার সময় এক যাত্রীর আগাম প্রসববেদনা ওঠে। এরপর উড়োজাহাজের এক ক্রু সদস্য ও সেবিকা হিসেবে প্রশিক্ষিত এক যাত্রীর সহায়তায় ওই নারী ছেলেসন্তানের জন্ম দেন। উড়োজাহাজটি মুম্বাইয়ে অবতরণের পরপরই মা ও শিশুকে হাসপাতালে নেওয়া হয়। জেট এয়ারওয়েজ কর্তৃপক্ষ বিবিসিকে জানিয়েছে, তাঁরা দুজনই সুস্থ ও নিরাপদ আছেন।
নিরাপদে সন্তান জন্ম দিতে সহযোগিতা করায় বিমান সংস্থাটি তাদের ক্রু ও সেবিকা মিনি উইলসনকে ধন্যবাদ জানিয়েছে। এক বিবৃতিতে বিমান সংস্থাটি জানায়, ‘দ্রুত তৎপর হওয়ায় জেট এয়ারওয়েজের ক্রুদের ধন্যবাদ। জীবন বাঁচাতে দেওয়া প্রশিক্ষণের সফল বাস্তবায়ন করেছেন তাঁরা।’
চলতি বছরের এপ্রিলে তুর্কি এয়ারলাইনসের একটি উড়োজাহাজে এক শিশুর জন্ম হয়। বেশির ভাগ বিমান সংস্থা সাধারণত সর্বোচ্চ ৩৬ সপ্তাহের অন্তঃসত্ত্বা নারীদের ভ্রমণের অনুমতি দিয়ে থাকে। তবে ২৮ সপ্তাহের অন্তঃসত্ত্বা হলেই তারপর থেকে চিকিৎসকের স্বাক্ষরিত একটি চিঠি এয়ারলাইনস কর্তৃপক্ষের কাছে জমা দিতে হয়।
