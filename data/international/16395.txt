
নেপালে ভারতী বৃষ্টির ফলে সৃষ্ট বন্যা ও ভূমিধসে প্রাণহানির সংখ্যা গতকাল রোববার বেড়ে দাঁড়িয়েছে ৪৯-এ। সরকারি কর্মকর্তারা এ কথা জানিয়েছেন। ৩৬ জন মানুষ নিখোঁজ থাকায় প্রাণহানির সংখ্যা বৃদ্ধির আশঙ্কা করা হচ্ছে। এতে ১৭ জন আহত হওয়ার খবর পাওয়া গেছে। স্বরাষ্ট্র মন্ত্রণালয়ের একজন কর্মকর্তা জানান, মূলত দেশটির দক্ষিণাঞ্চলীয় সমতল ভূমি এলাকায় ভারী বর্ষণ হয়েছে। বন্যা থেকে বাঁচাতে পাঁচ হাজার মানুষকে সরিয়ে নেওয়া হয়েছে। ৩০ জনের বেশি মানুষ মারা যাওয়ার খবর আসে গত শনিবার। সেনা ও পুলিশ সদস্যরা তল্লাশি ও উদ্ধার অভিযান চালিয়ে যাচ্ছে। বন্যায় এ পর্যন্ত ৩৪ হাজারের বেশি বাড়িঘর নিমজ্জিত হয়েছে। বন্যায় আক্রান্ত ব্যক্তির সংখ্যা এক লাখ বলে হিসাব দিয়েছে রেডক্রস।
 
 
