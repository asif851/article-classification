
ভারতে মন্দিরে ঢুকতে চাওয়ায় দলিত সম্প্রদায়ভুক্ত ৯০ বছরের এক বৃদ্ধকে কুড়াল দিয়ে কুপিয়ে ও গায়ে আগুন ধরিয়ে পুড়িয়ে হত্যা করা হয়েছে। উত্তর প্রদেশের কানপুর থেকে ১৪০ কিলোমিটার দূরে হামিরপুর ও জালাউন জেলার মধ্যবর্তী বিলগাঁও এলাকায় গত বুধবার সন্ধ্যায় এ ঘটনা ঘটে।
আজ শুক্রবার এ খবর নিশ্চিত করেছে উত্তর প্রদেশের পুলিশ। হিন্দুস্তান টাইমসের এক প্রতিবেদনে এ খবর জানানো হয়েছে।দলিত সম্প্রদায়ের মানুষকে ভারতের কোনো কোনো রাজ্যের উচ্চ বর্ণের লোকজন অচ্ছুত বা অস্পৃশ্য মনে করে থাকে। সামাজিকভাবে কোণঠাসা দলিত সম্প্রদায়ের লোকেরা সাধারণ মানুষের সঙ্গে স্বাভাবিকভাবে মিশতে পারে না।
আজ হিন্দুস্তান টাইমসের খবরে বলা হয়েছে, নিহত ওই বৃদ্ধের নাম চিমা। চিমা তাঁর স্ত্রী-পুত্র ও ভাইকে নিয়ে বিলগাঁওয়ের মৈদানি বাবার মন্দিরে গিয়েছিলেন।প্রত্যক্ষদর্শীদের বরাত দিয়ে খবরে বলা হয়, সঞ্জয় তিওয়ারি নামের এক ব্যক্তি তাঁদের মন্দিরে ঢুকতে বাধা দেন। চিমা তাঁর কথা না শুনে মন্দিরে যেতে উদ্যত হন। সঞ্জয় এতে ক্ষিপ্ত হয়ে চিমাকে কুড়াল দিয়ে কোপ দিয়ে ফেলে দেন। এ সময় সঞ্জয়কে আরও দুইজন এই জঘন্য কাজে সহযোগিতা করেন। চিমা পড়ে গেলে তাঁরা চিমার গায়ে কেরোসিন ঢেলে আগুন ধরিয়ে দেন। পুরো ঘটনা ঘটে সেখানে থাকা পুজারিদের সামনে।পুলিশ জানিয়েছে, এ ঘটনায় সঞ্জয় তিওয়ারিকে আটক করেছে তারা। তবে তাঁর দুই সহযোগী পলাতক রয়েছেন।
