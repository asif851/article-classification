
রাশিয়ার প্রেসিডেন্ট ভ্লাদিমির পুতিনের সঙ্গে সাক্ষাতের এক দিন পর গতকাল শনিবার ইউক্রেনের প্রেসিডেন্ট হিসেবে শপথ নিয়েছেন ধনকুবের পেত্রো পোরেশেঙ্কো৷ তাঁর শপথ নেওয়ার মাধ্যমে দেশটির পূর্বাঞ্চলে ভয়াবহ লড়াই অবসানে জনমনে নতুন আশার সঞ্চার হয়েছে৷ খবর এএফপি ও বিবিসির৷ পোরোশেঙ্কো গত শুক্রবার ফ্রান্সের নরম্যান্ডিতে রাশিয়ার প্রেসিডেন্ট ভ্লাদিমির পুতিনের সঙ্গে সংক্ষিপ্ত বৈঠকে বসেন৷ কিয়েভে ইউক্রেনের পার্লামেন্টে নতুন প্রেসিডেন্ট পোরোশেঙ্কোর শপথ অনুষ্ঠানে মার্কিন ভাইস প্রেসিডেন্ট জো বাইডেনসহ বিভিন্ন দেশের অতিথিরা উপস্থিত ছিলেন৷ইউক্রেনে গত ২৫ মে অনুষ্ঠিত নির্বাচনে জয়ী পোরোশেঙ্কোর প্রতি রাশিয়াবিরোধী পশ্চিমা দেশগুলো সমর্থন জানিয়েছে৷ দায়িত্ব নেওয়ার পর এক ভাষণে শান্তি, নিরাপত্তা ও ঐক্য প্রতিষ্ঠার আহ্বান জানিয়ে পোরোশেঙ্কো বলেন, ইউক্রেনের জনগণ অনেক ত্যাগ স্বীকার করলেও তিনি যুদ্ধ বা প্রতিশোধ চান না৷ইউক্রেনের পূর্বাঞ্চলে চলমান অস্থিতিশীলতায় মস্কো মদদ দিচ্ছে বলে কিয়েভের পক্ষ থেকে অভিযোগ করা হচ্ছে৷ কিন্তু রাশিয়া বরাবরই এ ধরনের অভিযোগ অস্বীকার করে আসছে৷ নতুন প্রেসিডেন্ট পোরোশেঙ্কো ইউক্রেনের পূর্বাঞ্চলে বিচ্ছিন্নতাবাদীদের অস্ত্র সমর্পণের আহ্বান জানিয়ে বলেছেন, যাদের হাতে রক্তের দাগ নেই, তারা অপরাধের অভিযোগ থেকে দায়মুক্তি পাবে৷ ইউক্রেনের ভূখণ্ড ঐক্যবদ্ধ রাখতে আলোচনা হবে৷শপথ গ্রহণের পর বক্তৃতায় সাবেক প্রেসিডেন্ট ভিক্তর ইয়ানুকোভিচের সমালোচনা করেন পোরোশেঙ্কো৷ রাশিয়ার দখল করে নেওয়া ক্রিমিয়া উপদ্বীপ সম্পর্কে তিনি বলেন, ক্রিমিয়ার মাটি ইউক্রেনের আছে, ছিল এবং থাকবে৷ ভবিষ্যতের ব্যাপারে সিদ্ধান্ত নিতে হবে এখনই৷ইউক্রেন ভূখণ্ডকে ঐক্যবদ্ধ রাখার পাশাপাশি দেশটির বিপর্যস্ত অর্থনীতি পুনরুদ্ধার করাই হবে ৪৮ বছর বয়সী পোরোশেঙ্কোর জন্য বড় চ্যালেঞ্জ৷ তাঁর শপথ অনুষ্ঠানে মস্কোর প্রতিনিধি হিসেবে কিয়েভে নিযুক্ত ভারপ্রাপ্ত রাষ্ট্রদূত উপস্থিত ছিলেন৷ এতে গত েফব্রুয়ারিতে কিয়েভে গণ-আন্দোলন শুরুর পর থেকে রাশিয়া-ইউক্রেন সম্পর্কের চরম অবনতির বিষয়টি স্পষ্ট হয়ে উঠেছে৷মন্ত্রিসভার সদস্য হিসেবে ইউক্রেনের পশ্চিমাপন্থী এবং রাশিয়ার সঙ্গে বন্ধুভাবাপন্ন—উভয় ধরনের সরকারের সঙ্গে কাজ করার অভিজ্ঞতা রয়েছে পোরোশেঙ্কোর৷ ফ্রান্সের নরম্যান্ডিতে ডি-ডে স্মরণানুষ্ঠানে শুক্রবার তিনি যোগ দেন এবং সেখানে উপস্থিত জার্মান চ্যান্সেলর আঙ্গেলা ম্যার্কেলের উদ্যোগে আয়োজিত ১৫ মিনিটের এক বৈঠকে ভ্লাদিমির পুতিনের সঙ্গে আলোচনায় বসেন৷ মস্কো অবশ্য আগেই ঘোষণা দিয়েছিল, তারা ইউক্রেনের নতুন প্রেসিডেন্টের সঙ্গে কাজ করতে প্রস্তুত৷এদিকে নরম্যান্ডির ওই অনুষ্ঠানে যোগ দেওয়ার আগে একটি টেলিভিশনকে মার্কিন প্রেসিডেন্ট বারাক ওবামা বলেন, মাসের পর মাস ধরে চলমান সংকটের অবসান চাইলে রাশিয়াকে অবশ্যই ইউক্রেনের নতুন প্রেসিডেন্টকে স্বীকৃতি দিতে হবে৷ ইউক্রেন ও রাশিয়ার মধ্যকার দূরত্ব কমাতে পুতিনকে সরাসরি পোরোশেঙ্কো সরকারের সঙ্গে কাজ করতে হবে৷ আর ইউক্রেনের পূর্বাঞ্চলে বিচ্ছিন্নতাবাদী বিদ্রোহীদের অস্ত্র এবং অর্থ সরবরাহও বন্ধ করতে হবে মস্কোকে৷ রাশিয়া যদি মৌলিক অান্তর্জাতিক নীতি মেনে চলতে শুরু করে, তাহলে মস্কো-ওয়াশিংটন সম্পর্কেরও উন্নিত হবে৷
