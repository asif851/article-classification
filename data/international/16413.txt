
ভারতে তিন দিনের সফর শেষে মার্কিন প্রেসিডেন্ট বারাক ওবামা স্ত্রী মিশেল ওবামাসহ সৌদি আরবের উদ্দেশে রওনা হয়েছেন। আজ মঙ্গলবার দুপুরে নয়াদিল্লির পালাম বিমানবন্দরে শেষবারের মতো ভারতবাসীকে করজোড়ে ‘নমস্তে’ জানিয়ে ওবামা ভারত ত্যাগ করেন।টাইমস অব ইন্ডিয়ার খবরে জানানো হয়, বেলা ১টা ৫৫ মিনিটে এয়ারফোর্স ওয়ান বিমানে চড়ে ওবামা ভারত ছেড়ে যান। বিমানবন্দরে মার্কিন প্রেসিডেন্ট ও ফার্স্ট লেডিকে বিদায় জানান ভারতের বিদ্যুৎমন্ত্রী পিযুষ গোয়াল ও পররাষ্ট্রসচিব সুজাতা সিং। তবে ভারতের প্রধানমন্ত্রী নরেন্দ্র মোদি তাঁকে বিদায় জানাতে বিমানবন্দরে উপস্থিত হননি।সামাজিক যোগাযোগের মাধ্যম টুইটারে হোয়াইট হাউসের পক্ষ থেকে পাঠানো এক বার্তায় ভারতে ওবামার ‘স্মরণীয় সফর’ ও দেশটির জনগণের উষ্ণ অভ্যর্থনার জন্য নরেন্দ্র মোদিকে ধন্যবাদ জানানো হয়েছে। টুইটারে পাঠানো ফিরতি বার্তায় নরেন্দ্র মোদি লিখেছেন, ‘বিদায়। আপনার সফর ভারত-যুক্তরাষ্ট্র সম্পর্ককে এক নতুন উচ্চতায় নিয়ে গেছে ও নতুন একটি অধ্যায়ের সূচনা করেছে। আপনার নিরাপদ সফর কামনা করছি।’সৌদি আরবে ওবামার চার ঘণ্টা অবস্থান করার কথা। এ সময়ের মধ্যে তিনি দেশটির নতুন বাদশাহ সালমান বিন আবদুল আজিজ আল সৌদের সঙ্গে বৈঠক করবেন। এ ছাড়া দেশটির শীর্ষ কর্মকর্তাদের সঙ্গে তাঁর নৈশভোজ করার কথা রয়েছে।
