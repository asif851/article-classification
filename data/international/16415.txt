
নাইজেরিয়ার জঙ্গি সংগঠন বোকো হারামের হাতে অপহৃত দুই শর বেশি স্কুলছাত্রী কাল সোমবার মুক্তি পেতে পারে। দেশটির সরকার বলেছে, বোকো হারামের সঙ্গে অস্ত্রবিরতির ব্যাপারে সমঝোতা অনুযায়ী সংগঠনটি ওই স্কুলছাত্রীসহ অন্য বন্দীদের মুক্তি দেবে। প্রায় ছয় মাস আগে দেশটির উত্তর-পূর্বাঞ্চলীয় বোর্নো রাজ্যের চিবোক এলাকা থেকে তাদের অপহরণ করা হয়। খবর এএফপি, বিবিসি ও স্থানীয় দ্য পাঞ্চ পত্রিকার।বোকো হারামের সঙ্গে সরকারের মতৈক্যের কথা প্রকাশ করার পর অপহৃত স্কুলছাত্রীদের স্বজন, সরকারি কর্মকর্তা ও অধিকারকর্মীরা তাদের মুক্তির অপেক্ষায় উদ্বিগ্ন সময় কাটাচ্ছেন। ওই স্কুলছাত্রীদের অপহরণের পর বিশ্বজুড়ে নিন্দার ঝড় ওঠে। নাইজেরিয়ার বিমানবাহিনী ও প্রতিরক্ষাবিষয়ক প্রধান অ্যালেক্স বাদেহ গত শুক্রবার যুদ্ধবিরতির বিষয়ে সমঝোতার কথা ঘোষণা করেন। তবে এ ব্যাপারে বোকো হারাম কোনো বিবৃতি দেয়নি।রাজধানী আবুজায় নাইজেরিয়া ও ক্যামেরুনের মধ্যে তিন দিনব্যাপী নিরাপত্তাবিষয়ক বৈঠকের পর অ্যালেক্স বাদেহ ওই চুক্তির কথা জানান। শীর্ষ সামরিক কর্মকর্তা বাদেহ এই চুক্তির ঘোষণা দেওয়ার ঠিক আগে নাইজেরিয়ার প্রেসিডেন্ট গুডলাক জোনাথনের ঘনিষ্ঠ সহযোগী হাসান টুকুরও এ বিষয়ে কথা বলেন। তিনি জানান, বর্তমান পরিস্থিতি অবসানে বোকো হারামের সঙ্গে একটি চুক্তিতে পৌঁছানোর বিষয়ে আলোচনা শেষ হয়েছে। সংগঠনটির হাতে গত এপ্রিল থেকে অপহৃত ২১৯ স্কুলছাত্রীর মুক্তির বিষয়েও আলোচনা হয়েছে।সরকারের মুখপাত্র মাইক ওমেরি বিবিসিকে জানান, যে সমঝোতার কথা বলা হচ্ছে তার আওতায় বোকো হারাম তাদের দখলে থাকা এলাকা ছেড়ে দেবে না। সরকারও স্পষ্ট করে বলবে না, এই সমঝোতার জন্য কী ছাড় দিতে হচ্ছে। তবে তিনি বলেন, ‘স্কুলছাত্রীরাসহ তাদের হাতে থাকা সব বন্দীর মুক্তির বিষয়ে আমরা খুব কাছাকাছি পৌঁছেছি।’বোকো হারামবিষয়ক বিশ্লেষক ও সংগঠনটির সঙ্গে আলোচনায় সরকারের সাবেক প্রতিনিধি সেহু সানির বক্তব্য অবশ্য বিষয়টির ওপর কিছুটা সংশয়ের ছায়া ফেলেছে। তিনি বলেন, ‘হাসান টুকুর বোকো হারামের পক্ষের আলোচক হিসেবে ডানলাডির আহমাদুর কথা বলেছেন। আমি এই আহমাদুর নাম কখনো শুনিনি।’ তবে আহমাদু গত শুক্রবার ভয়েস অব আমেরিকাকে দেওয়া সাক্ষাৎকারে নিজেকে বোকো হারামের ‘প্রধান নিরাপত্তা কর্মকর্তা’ ও প্রচার বিভাগের দায়িত্বপ্রাপ্ত কর্মকর্তা বলে দাবি করেন।এদিকে স্কুলছাত্রীদের মুক্তির দাবিতে এত দিন প্রচারাভিযান চালানো ‘ব্রিং ব্যাক আওয়ার গার্লস’ নামের একটি সংগঠনের নেতারা সতর্কভাবে এ বিষয়ক চুক্তির খবরকে স্বাগত জানিয়েছেন। সংগঠনটি খুদে ব্লগ লেখার ওয়েবসাইট টুইটারে এক বার্তায় বলেছে, ‘আমরা অনেক আশা নিয়ে চুক্তির খবর ও পরবর্তী অগ্রগতির বিষয়টি পর্যবেক্ষণ করছি।’স্কুলছাত্রীদের অপহরণ ঘটনার পর বোকো হারামের বিরুদ্ধে বিশ্বজুড়ে নিন্দার ঝড় ওঠে। তাদের উদ্ধারে নাইজেরিয়া সরকার যথেষ্ট উদ্যোগ নিচ্ছে না অভিযোগ তুলে আন্তর্জাতিক মহলে সমালোচনা হয়।বোকো হারাম ২০০৯ সাল থেকে নাইজেরীয় সরকারের বিরুদ্ধে লড়াই চালিয়ে যাচ্ছে। তারা সে দেশে একটি ইসলামি রাষ্ট্র প্রতিষ্ঠা করতে চায়। তাদের লড়াইয়ে চলতি বছর এ পর্যন্ত অন্তত দুই হাজার বেসামরিক মানুষের প্রাণহানি ঘটেছে।বোকো হারাম মনে করে পাশ্চাত্যের রাজনৈতিক-সামাজিক ব্যবস্থা ও জীবনযাত্রা ইসলামি মতে হারাম বা নিষিদ্ধ। তাদের মত অনুযায়ী নির্বাচনে ভোট দেওয়া ও ধর্মনিরপেক্ষ শিক্ষাও নিষিদ্ধ।
