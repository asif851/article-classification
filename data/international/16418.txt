
উপসাগরীয় অঞ্চলে যুক্তরাষ্ট্রের দুটি ছোট টহল-তরী থেকে ১০ জন নাবিককে আটক করেছে ইরান। মার্কিন কর্মকর্তারা এমনটাই জানিয়েছেন।
আজ বুধবার বিবিসি অনলাইনের প্রতিবেদনে জানানো হয়, গতকাল মঙ্গলবার ফার্সি দ্বীপের কাছে ঘটনাটি ঘটে। যুক্তরাষ্ট্রের টহল-তরী দুটি ইরানের জলসীমায় প্রবেশ করেছিল বলে অভিযোগ করা হচ্ছে।
মার্কিন কর্মকর্তাদের ভাষ্য, তরীতে সম্ভবত কারিগরি ত্রুটি দেখা দিয়েছিল। এরপর তা ইরানের ফার্সি দ্বীপে নিয়ে যাওয়া হয়।
মার্কিন প্রতিরক্ষা দপ্তর পেন্টাগনের মুখপাত্র পিটার কুক বলেন, তরী ও নাবিকদের শিগগিরই ফেরত দেওয়ার কথা জানিয়েছে তেহরান।
ইরানের আধা-সরকারি সংবাদ সংস্থা ফারস বলছে, দেশটির রেভ্যুলেশনারি গার্ডের সদস্যরা নয়জন নারী ও একজন পুরুষকে আটক করেছে। তাঁরা বিনা অনুমতিতে ইরানের জলসীমায় প্রবেশ করে ভেতরে ঢোকার ফাঁকফোকর খুঁজছিলেন।
ইরানের রক্ষণশীল তাসনিম নিউজ এজেন্সি বলছে, যুক্তরাষ্ট্রের নৌযান দুটি মেশিনগানসজ্জিত। আটক নাবিকদের ছেড়ে দেওয়ার জন্য যুক্তরাষ্ট্রের কর্মকর্তারা বারবার তেহরানের কাছে অনুরোধ জানিয়েছেন।
মার্কিন প্রশাসনের এক জ্যেষ্ঠ কর্মকর্তা বলেন, ‘কুয়েত থেকে বাহরাইন যাওয়ার পথে মার্কিন নৌবাহিনীর ছোট দুটি নৌযানের সঙ্গে আমাদের যোগাযোগ বিচ্ছিন্ন হয়েছে।’
ওই কর্মকর্তা বলেন, আটক হওয়া নাবিকেরা নিরাপদে আছেন বলে যুক্তরাষ্ট্রকে জানিয়েছে ইরান। তাঁদের শিগগিরই যাত্রার অনুমতি দেওয়ার কথা জানিয়েছে তেহরান। মার্কিন কর্মকর্তারা বলছেন, আজ সকালে ওই নাবিকদের ছেড়ে দেওয়া হতে পারে।
ঘটনার বিষয়ে সমঝোতার লক্ষ্যে ইরানের পররাষ্ট্রমন্ত্রী মোহাম্মাদ জাভেদ জারিফের সঙ্গে কথা বলেছেন মার্কিন পররাষ্ট্রমন্ত্রী জন কেরি।
নাম প্রকাশ না করে যুক্তরাষ্ট্রের এক কর্মকর্তা বলেন, ফলাফল পাওয়ার লক্ষ্যে বিষয়টি নিয়ে জারিফের সঙ্গে ব্যক্তিগতভাবে কথা বলছেন কেরি।
ইরানের আলোচিত পারমাণবিক কর্মসূচি নিয়ে তিন বছর ধরে চলা সমঝোতা চেষ্টার সময় এই দুই দেশের পররাষ্ট্রমন্ত্রীর মধ্যে ব্যক্তিগত সম্পর্ক গড়ে ওঠে।
