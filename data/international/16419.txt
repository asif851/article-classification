
ভারতের সাহারা গ্রুপের প্রধান সুব্রত রায়কে আগামী ৬ ফেব্রুয়ারির মধ্যে পুঁজিবাজার নিয়ন্ত্রক সংস্থা সিকিউরিটি এক্সচেঞ্জ বোর্ড অব ইন্ডিয়ার (এসইবিআই) অ্যাকাউন্টে ৬০০ কোটি রুপি জমা দিতে আবারও নির্দেশ দিয়েছেন দেশটির সর্বোচ্চ আদালত। না হলে তাঁকে কারাগারে যেতে হবে বলে জানিয়েছেন সুপ্রিম কোর্ট। 
টাইমস অব ইন্ডিয়ার এক প্রতিবেদনে বলা হয়েছে, আজ বৃহস্পতিবার সুপ্রিম কোর্টে এই অর্থ জমা দেওয়ার তারিখ পেছানোর আবেদন করেন সুব্রত রায়। কিন্তু আদালত তা নাকচ করে দেন। গত নভেম্বরেই আদালত সুব্রতকে ৬ ফেব্রুয়ারির মধ্যে ৬০০ কোটি রুপি দেওয়ার নির্দেশ দেন। প্রধান বিচারপতি টি এস ঠাকুর, বিচারপতি রঞ্জন গগৈ ও এ কে সিক্রির সমন্বয়ে গঠিত বেঞ্চ আদালতে বলেছেন, ‘এর আগে সাহারা প্রধানকে অনেক আশকারা দেওয়া হয়েছে, আর নয়।’
সিকিউরিটি এক্সচেঞ্জ বোর্ডের মাধ্যমে অর্থ লগ্নিকারীদের মোট ১৮ হাজার কোটি টাকা ফেরত দিতে হবে সুব্রত রায়কে।
আদালত সুব্রত রায়ের কাছে জানতে চান, আগামী দুই মাসের মধ্যে তিনি এসইবিআইয়ের অ্যাকাউন্টে এক হাজার কোটি রুপি জমা দিতে পারবেন কি না। পরে আদালত অর্থের পরিমাণ কিছুটা কমিয়ে তাঁকে ৬ ফেব্রুয়ারির মধ্যে ৬০০ কোটি রুপি জমা দিতে নির্দেশ দেন।
এর আগে এসইবিআই জানিয়েছিল, সুদসহ ৩৭ হাজার কোটি রুপি সাহারা গ্রুপকেই ফেরত দিতে হবে। যার মূল অর্থের পরিমাণ ২৪ হাজার কোটি রুপি।
সাহারা গোষ্ঠীর একাধিক কোম্পানির বিরুদ্ধে বেআইনিভাবে বাজার থেকে অর্থ সংগ্রহের অভিযোগে এসইবিআই মামলা করে। ২০১৪ সালের ৪ মে তাঁকে গ্রেপ্তার করে কারাগারে পাঠানো হয়। গত বছরের মে মাসে মায়ের মৃত্যু পর প্যারোলে মুক্তি পান সুব্রত রায়।
