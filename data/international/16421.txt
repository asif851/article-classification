
ভারতের ক্ষমতাসীন কংগ্রেস দল কাল শুক্রবার রাহুল গান্ধীকে প্রধানমন্ত্রী প্রার্থী ঘোষণা করতে পারে। এর মধ্যেই দলটির ভাইস প্রেসিডেন্ট রাহুল সুস্পষ্ট ইঙ্গিত দিয়েছেন, দল দায়িত্ব দিলে তিনি রাজি। দলের যেকোনো দায়িত্ব তিনি কাঁধে নিতে প্রস্তুত।ভারতের স্বাধীনতার পর থেকে নেহরু-গান্ধী পরিবার রাজনীতিতে দুর্দান্ত প্রতাপ দেখিয়ে আসছে। রাহুলের মা সোনিয়া গান্ধী বর্তমানে কংগ্রেস দলের সভানেত্রী। তাঁর বলিষ্ঠ নেতৃত্বে ২০০৪ সালে কংগ্রেস জয়ী হয়।দুই দফা ক্ষমতায় থাকা এবং প্রধানমন্ত্রী মনমোহন সিং অবসরে যাওয়ার ঘোষণার পর কংগ্রেসের পক্ষ থেকে স্পষ্ট আভাস দেওয়া হয়, রাহুলই দলের কান্ডারির ভূমিকায় অবতীর্ণ হতে যাচ্ছেন। আগামী মে মাসে অনুষ্ঠেয় সাধারণ নির্বাচনে তিনিই হবেন দলের প্রধানমন্ত্রী প্রার্থী।কাল শুক্রবার রাজধানী নয়াদিল্লিতে কংগ্রেস নেতাদের বৈঠকে প্রধানমন্ত্রী পদে রাহুলের নামই ঘোষণা করা হবে, তা মোটামুটি নিশ্চিত। তবে এ বিষয়ে আগাম মন্তব্য করতে নারাজ তথ্যমন্ত্রী মনীষ তিওয়ারি। তবে প্রধানমন্ত্রী প্রার্থী হিসেবে রাহুলকেই যে তাঁর পছন্দ, সে কথা জানাতে ভুল করেননি। মন্ত্রী জানান, দলের নেতা-কর্মীদের মধ্যে রাহুলের প্রতি জোর সমর্থন রয়েছে। দলীয় সভানেত্রী ইতিমধ্যে ইঙ্গিত দিয়েছেন, দলীয় প্রধানমন্ত্রী প্রার্থী করার সিদ্ধান্ত যথাসময়ে নেওয়া হবে।বিশ্লেষক ও গণমাধ্যমের খবরে বলা হচ্ছে, রাহুলই হতে যাচ্ছেন কংগ্রেসের প্রধানমন্ত্রী প্রার্থী। এ বিষয়ে কোনো সংশয় নেই।হিন্দি ভাষার একটি দৈনিকে দেওয়া সাক্ষাৎকারে রাহুলও মোটামুটি স্পষ্ট আভাস দিয়েছেন। দলের নেওয়া সিদ্ধান্ত তিনি মেনে নেবেন কি না এমন এক প্রশ্নের জবাবে রাহুল বলেন, ‘আমার জীবনে “নারাজ” বলে কোনো শব্দ নেই।’ তিনি বলেন, ‘দেশের প্রধানমন্ত্রী কে হবেন, তা ভারতের জনগণই ঠিক করবেন। তবে জাতীয় স্বার্থে কংগ্রেসকে অবশ্যই আবারও ক্ষমতায় আনতে হবে। এই লক্ষ্য পূরণে দল যে দায়িত্ব দেবে, আমি তা পালনে প্রতিশ্রুতিবদ্ধ।’দলের পক্ষ থেকে তাঁকে প্রধানমন্ত্রী প্রার্থী করা হচ্ছে কি না, এ বিষয়ে সরাসরি মন্তব্য করতে অস্বীকৃতি জানিয়ে রাহুল বলেন, সরাসরি মন্তব্য করা কংগ্রেস দলের স্টাইল নয়।প্রধান বিরোধী দল বিজেপি ইতিমধ্যে গুজরাটের মুখ্যমন্ত্রী নরেন্দ্র মোদিকে প্রধানমন্ত্রী প্রার্থী ঘোষণা করেছে। এএফপি ও টিএনএন।
