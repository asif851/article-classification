
তুরস্কের উচ্চতর শিক্ষা পরিষদ বিশ্ববিদ্যালয়ের শিক্ষকদের কর্ম-বিষয়ক বিদেশ সফর নিষিদ্ধ করেছে। একই সঙ্গে দেশের বাইরে যাঁরা আছেন, তাঁদের ফিরে আসার আহ্বান জানানো হয়েছে। আজ বুধবার রাষ্ট্রীয় বার্তা সংস্থা আনাদোলু এ তথ্য জানায়।
এক বিবৃতিতে বিশ্ববিদ্যালয়গুলোর উদ্দেশে উচ্চতর শিক্ষা পরিষদ বলেছে, যেসব শিক্ষাবিদ ইতিমধ্যে কাজের প্রয়োজনে বা পড়াশোনার কাজে বিভিন্ন দেশে অবস্থান করছেন, তাঁদের যত দ্রুত সম্ভব ফিরে আসতে হবে।
প্রেসিডেন্ট রিসেপ তাইয়েপ এরদোয়ানের সরকারকে উৎখাত করতে অভ্যুত্থানের ষড়যন্ত্রে জড়িত থাকার অভিযোগে সামরিক বাহিনী, পুলিশ ও বিচার বিভাগের পর এবার গণমাধ্যম এবং শিক্ষা খাতেও ব্যাপক শুদ্ধি অভিযান শুরু করেছে তুরস্কের সরকার। গতকাল মঙ্গলবার দেশটির শিক্ষা মন্ত্রণালয় এক বিবৃতিতে জানায়, রাষ্ট্রীয় শিক্ষাব্যবস্থা থেকে ১৫ হাজার কর্মীকে সাময়িক বহিষ্কার করা হয়েছে। এ ছাড়া বেসরকারি শিক্ষাপ্রতিষ্ঠানে কর্মরত ২১ হাজার শিক্ষকের লাইসেন্স বাতিল করা হয়েছে।
গত শুক্রবার রাতের ব্যর্থ অভ্যুত্থানচেষ্টার সময় সেনাবাহিনীর বিদ্রোহী অংশ এবং এরদোয়ান-সমর্থকদের মধ্যে সংঘর্ষে ১০৪ সেনাসদস্যসহ প্রায় ৩০০ লোক প্রাণ হারান।
অারও পড়ুন গণমাধ্যম, শিক্ষায়ও ব্যাপক শুদ্ধি অভিযান 
