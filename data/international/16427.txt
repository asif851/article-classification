
আর্জেন্টিনার প্রেসিডেন্ট ক্রিস্টিনা কির্চনার অভিযোগ করেছেন, দেশের অভ্যন্তরীণ শক্তি এবং মার্কিন স্বার্থবাদীরা তাঁর সরকারকে উৎখাতের চেষ্টা করছে। এমনকি এরা তাঁকে হত্যাও করতে পারে। খবর এএফপি ও রয়টার্সের।রাজধানী বুয়েনস আইরেসের সরকারি ভবনে সমর্থকদের উদ্দেশে এক আবেগময় ভাষণে কির্চনার গত মঙ্গলবার বলেন, অভ্যন্তরীণ ব্যবসায়িক স্বার্থান্বেষীরা আন্তর্জাতিক (যুক্তরাষ্ট্র) সহায়তা নিয়ে তাঁর সরকারকে অপসারণ করার চেষ্টা করছে। প্রেসিডেন্ট বলেন, তিনি আর্জেন্টিনার ঋণ পরিশোধে অক্ষমতার ব্যাপারে সাহায্য চাইতে স্বদেশি পোপ ফ্রান্সিসের সঙ্গে সম্প্রতি দেখা করেছেন। তখন তাঁর বিরুদ্ধে ইসলামিক স্টেট (আইএস) জঙ্গিদের ষড়যন্ত্র রয়েছে বলে সতর্ক করে পুলিশ। কির্চনার বলেন, সে রকম কিছু ঘটলে মধ্যপ্রাচ্য নয়, উত্তরের (যুক্তরাষ্ট্র) দিকেই সন্দেহের তির যাবে।কির্চনার বলেন, ‘কূটনৈতিক মিশনগুলো থেকে যেসব কথা শোনা যায়, তার পরিপ্রেক্ষিতে বলতে চাই, আইএস আমাকে খুঁজে বের করে হত্যা করতে চায়—এমন গালগল্প যেন তারা না খাওয়াতে চায়।’গত সোমবারই যুক্তরাষ্ট্রের একটি আদালত ঋণ পরিশোধের বাধ্যবাধকতা পূরণ করার ব্যাপারে আর্জেন্টিনা আদালত অবমাননা করছে বলে রুলিং দেন। গতকাল বুধবার আর্জেন্টিনা নবনিযুক্ত একজন স্থানীয় তত্ত্বাবধায়কের মাধ্যমে মঙ্গলবার ১৬ কোটি ১০ লাখ মার্কিন ডলারের বন্ড সুদ জমা দিয়েছে। এর মাধ্যমে আর্জেন্টিনা মার্কিন আদালতের রুলিং উপেক্ষা করল।
