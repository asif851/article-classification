
ফিলিপাইনে ঘূর্ণিঝড় হাইয়ানের আঘাতে যা ঘটেছে সেটিকে ‘ভয়ংকর উন্মাদনা’ বলে অভিহিত করেছেন দেশটির রেডক্রসের প্রধান।দেশটির সরকার ও দুর্যোগ কর্মকর্তারা ধারণা করছেন, টাকলোবান শহর ও তার আশপাশের এলাকায় ঝড় ও জলোচ্ছ্বাসে প্রায় ১০ হাজার মানুষ প্রাণ হারিয়েছে এবং কয়েক লাখ মানুষ গৃহহীন হয়েছে।দুর্গত অঞ্চলের সড়ক ও বিমানবন্দরগুলো খুব বেশি ক্ষতিগ্রস্ত হওয়ায় উদ্ধার তত্পরতাও চালানো যাচ্ছে না বলে জানিয়েছে বিবিসি।টাকলোবান থেকে বিবিসির প্রতিবেদক জন ডোনিসন জানিয়েছেন, ওই এলাকার এক দুর্গত ব্যক্তি তাঁকে বলেছেন, তাঁরা ভীষণ ক্ষুধার্ত ও পিপাসিত।বর্তমানে ঘূর্ণিঝড়টি দুর্বল হয়ে চীন ও ভিয়েতনাম সীমানায় ক্রান্তীয় ঝড় হিসেবে অবস্থান করছে।দুর্গত অঞ্চলের জন্য বড় ধরনের আন্তর্জাতিক সাহায্য পাওয়া গেছে, কিন্তু কিছু শহর ও গ্রামের যোগাযোগ ব্যবস্থা এভাবে ভেঙে পড়েছে যে তাতে পৌঁছানো যাচ্ছে না।ফিলিপাইনের উত্তর সেবু অঞ্চলে যুক্তরাষ্ট্রের মিশনারির প্রধান কেভিন ভাক্সা বলেন, ‘মানুষের খাবার কিংবা পানি কিছুই নেই ... ভয় পাচ্ছি যে বিশৃঙ্খলা আরও ছড়াতে পারে ... এ অঞ্চলে খুব দ্রুত সেনাবাহিনী পাঠানো প্রয়োজন।’ফিলিপাইন রেডক্রসের প্রধান রিচার্ড গর্ডন বিবিসিকে বলেন, ‘হতাহতের পরিমাণ ব্যাপক। বিভিন্ন জায়গায় মৃতদেহ ছড়িয়ে আছে। ক্ষয়ক্ষতির অন্ত নেই।’ তিনি আরও বলেন, ‘এখানে বিশৃঙ্খল অবস্থা বিরাজ করছে। আমরা আশা করছি, প্রচুর ত্রাণসামগ্রী এলে অবস্থার উন্নতি হবে।’গর্ডন বলেন, ‘অনেক ক্ষতিগ্রস্ত এলাকার রাস্তা পরিষ্কার করে ত্রাণকর্মীদের যাতায়াতের ব্যবস্থা করা হয়েছে। কিন্তু আমরা আরও হতাহতের আশঙ্কা করছি। দুর্গত এলাকায় আমরা শুরুতে প্রয়োজনীয় খাবার ও পানি পাঠানোর ব্যবস্থা করছি।’
