
সৌদি আরবে নারীদের গাড়ি চালানোর ওপর বাধানিষেধ দূর করে গত সপ্তাহে বাদশাহ সালমানের আদেশ জারির পর স্বামীরা এখন তাঁদের স্ত্রীদের গাড়ি চালানো শেখাচ্ছেন।
ফয়সাল নামের একজন টুইটারে ছবি পোস্ট করে লিখেছেন, ‘আমি আমার স্ত্রীকে গাড়ি চালানো শেখাচ্ছি।’ ছবিতে চালকের আসনে তাঁর স্ত্রীকে দেখা যায়।
এদিকে এএফপির খবরে বলা হয়, সৌদি আরবের এক বিশ্ববিদ্যালয় কর্তৃপক্ষ নারীদের জন্য গাড়ি প্রশিক্ষণের ব্যবস্থা চালু করার কথা জানিয়েছে। গত শনিবার প্রিন্সেস নুরাহ ইউনিভার্সিটি এ কথা জানায়।
সৌদি আরবে আগে নারীদের গাড়ি চালানোর অনুমতি ছিল না। গত মঙ্গলবার নারীদের গাড়ি চালানোর অনুমতি-সংক্রান্ত আদেশ জারি করা হয়। 
