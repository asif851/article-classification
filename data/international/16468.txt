
বাংলাদেশ সফরের জন্য জাতিসংঘের নতুন মহাসচিব আন্তোনিও গুতেরেসকে আমন্ত্রণ জানাবে জাতিসংঘের বাংলাদেশ মিশন। বঙ্গবন্ধু শেখ মুজিবুর রহমানের দেখানো পথে বহুপক্ষীয় সম্পর্ক রক্ষা করে যাবে বাংলাদেশ।
স্থানীয় সময় গতকাল বুধবার নিউইয়র্কের ম্যানহাটনে জাতিসংঘের বাংলাদেশ স্থায়ী মিশনে স্থায়ী প্রতিনিধি ও রাষ্ট্রদূত মাসুদ বিন মোমেন এ কথা বলেন। নতুন বছর উপলক্ষে গণমাধ্যমকর্মীদের সঙ্গে শুভেচ্ছা বিনিময় এবং গেল বছরের কার্যক্রম তুলে ধরার লক্ষ্যে এই অনুষ্ঠানের আয়োজন করা হয়। এতে স্থায়ী প্রতিনিধি সাংবাদিকদের নানা প্রশ্নের উত্তর দেন।
জাতিসংঘের নতুন মহাসচিব আন্তোনিও গুতেরেসকে বাংলাদেশ সফর করানোর পরিকল্পনা আছে কি না, এমন প্রশ্নের উত্তরে স্থায়ী প্রতিনিধি মোমেন বলেন, নতুন মহাসচিব বাংলাদেশ সম্পর্কে, বিশেষ করে রোহিঙ্গা ইস্যু নিয়ে ওয়াকিবহাল আছেন। তিনি জাতিসংঘের শরণার্থী-বিষয়ক প্রধান হিসেবে এর আগে বাংলাদেশ সফর করেছেন। মহাসচিবকে অভিনন্দন জানিয়ে প্রধানমন্ত্রী শেখ হাসিনার দেওয়া বার্তার জবাবে তিনি চমৎকার উত্তর দিয়েছেন। তাঁকে বাংলাদেশ সফরের জন্য আমন্ত্রণ জানানো হবে এবং এই লক্ষ্যে মিশন কাজ করবে।
যুক্তরাষ্ট্রে সদ্য নির্বাচিত প্রেসিডেন্ট ডোনাল্ড ট্রাম্প এর আগে জাতিসংঘকে ‘ক্লাব’ বলে অভিহিত করেন। এ ধরনের বক্তব্যে সদস্য দেশ হিসেবে বাংলাদেশের অবস্থান কী, এমন প্রশ্নের উত্তরে মোমেন বলেন, বাংলাদেশের নির্ধারিত নীতি আছে। এ নীতির ওপর ভর করে এগোব। বহুপক্ষীয় সম্পর্কের বিষয়ে বাংলাদেশ নিজস্ব অবস্থানে থাকবে। জাতির জনক বঙ্গবন্ধু শেখ মুজিবুর রহমান এই পথ দেখিয়ে গেছেন।
মোমেন বলেন, প্রায় সময় জাতিসংঘে মূল আলোচনার পাশাপাশি বিভিন্ন বিষয়ভিত্তিক অনুষ্ঠান এককভাবে বা সমমনা রাষ্ট্রের সঙ্গে যৌথভাবে আয়োজন করেছিল বাংলাদেশ মিশন। নারীর ক্ষমতায়ন, বাল্যবিবাহ রোধ, জলবায়ু পরিবর্তন, দুর্যোগ ব্যবস্থাপনা, দারিদ্র্য দূরীকরণ, অভিবাসনসংক্রান্ত বিষয়ে বাংলাদেশের অর্জনের কারণে বিভিন্ন অনুষ্ঠান আয়োজনে এগিয়ে এসেছিল সংশ্লিষ্ট রাষ্ট্রগুলো।
শুভেচ্ছা বিনিময় অনুষ্ঠানে মিশনের সর্বস্তরের কর্মকর্তা ছাড়াও নিউইয়র্কের বাংলাদেশের কনসাল জেনারেল শামীম আহসান উপস্থিত ছিলেন।
