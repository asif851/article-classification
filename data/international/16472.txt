
ভারত-পাকিস্তান দ্বিপক্ষীয় বৈঠকের দিন যত এগোচ্ছে, ততই চড়তে শুরু করেছে উত্তেজনার পারদ। কাশ্মীরের বিচ্ছিন্নতাবাদীদের সঙ্গে পাকিস্তানের জাতীয় নিরাপত্তা উপদেষ্টার প্রস্তাবিত বৈঠক নিয়ে শুরু হয়েছে দুই দেশের মধ্যে টানাহ্যাঁচড়া। বৈঠক আরও একবার বাতিল হতে যাচ্ছে কি না তা নিয়ে শুরু হয়েছে সংশয়।এবারও বিতর্কের কেন্দ্রে কাশ্মীরের বিচ্ছিন্নতাবাদী হুরিয়ত নেতারা। গত জুলাইয়ে এই নেতাদের সঙ্গে বৈঠক করার কারণেই ভারত পররাষ্ট্রসচিব পর্যায়ের আলোচনা বাতিল করে দেয়। এবারও বৈঠকের ঠিক আগে ভারতে নিযুক্ত পাকিস্তানের হাইকমিশনার আবদুল বাসিত তিন হুরিয়ত নেতাকে দিল্লি আসার আমন্ত্রণ জানান। উপলক্ষ্য, জাতীয় নিরাপত্তা উপদেষ্টা সারতাজ আজিজের সঙ্গে বৈঠক। ক্ষুব্ধ ভারত গত বৃহস্পতিবার জানিয়ে দেয়, দুই দেশের জাতীয় নিরাপত্তা উপদেষ্টাদের বৈঠকের আগে অথবা পরে কাশ্মীরের হুরিয়ত নেতাদের সঙ্গে কোনো বৈঠক ভারতের কাছে গ্রহণযোগ্য হবে না। ভারতের পররাষ্ট্র মন্ত্রণালয়ের মুখপাত্র বিকাশ স্বরূপ এ হুঁশিয়ারির কথা গতকাল শুক্রবার জানিয়ে দেন। পাকিস্তান কিন্তু তা গায়ে মাখেনি। গতকালই পাক প্রধানমন্ত্রী নওয়াজ শরিফ এক গুরুত্বপূর্ণ বৈঠক করেন। এর পরপরই পাকিস্তান জানিয়ে দেয়, কাশ্মীর নিয়ে ভারতের চোখ রাঙানিতে তাদের কিছু যায় আসে না। হুরিয়ত নেতা সাবির শাহও জানিয়ে দেন, সারতাজ আজিজের সঙ্গে তাঁদের বৈঠক ২৩ আগস্ট সন্ধ্যা ৬টায় হচ্ছে।সারতাজ আজিজ কাল রোববার দিল্লি আসছেন। সোমবার ভারতের জাতীয় নিরাপত্তা উপদেষ্টা অজিত দোভালের সঙ্গে তাঁর বৈঠক হওয়ার কথা। কিন্তু বারবার বলা সত্ত্বেও গতকাল পর্যন্ত আজিজের কর্মসূচি সম্পর্কে পাকিস্তান কিছুই জানায়নি। তবে তা না জানালেও ভারতের চাহিদা মেনে তারা যে শুধু সন্ত্রাসের মধ্যেই আলোচনা সীমাবদ্ধ রাখবে না, তা জানিয়ে দিয়েছে। বিভিন্ন সন্ত্রাসী হামলায় পাকিস্তানের যোগসাজশের প্রমাণ নিয়ে ভারতও প্রস্তুত। সম্প্রতি উধমপুরে বিএসএফের ওপর হামলায় ধরা পড়া পাকিস্তানি সন্ত্রাসী মহম্মদ নাভেদকে জেরা করে যেসব তথ্য উঠে এসেছে, তা অজিত দোভাল সারতাজ আজিজকে দেবেন। নাভেদ যে পাকিস্তানি নাগরিক, পাকিস্তান এখনো তা স্বীকার করেনি। হুরিয়তদের নিয়ে জটিলতায় এখনো স্পষ্ট নয় বৈঠক আদৌ অনুষ্ঠিত হবে কি না। ইয়াসিন মালিক দিল্লি আসছেন না বলে জানিয়ে দিয়েছেন। কিন্তু অন্যরা এলে এবং বৈঠক নিয়ে পাকিস্তান অটল থাকলে হুরিয়ত নেতাদের দিল্লিতেই আটকে দেওয়া হবে। সে ক্ষেত্রে ২৪ আগস্ট পাকিস্তান দ্বিপক্ষীয় বৈঠকটি বাতিল করবে কি না, সংশয় রয়েছে তা নিয়েও।কমনওয়েলথ সম্মেলন বাতিল: ইসলামাবাদে অনুষ্ঠেয় কমনওয়েলথ পার্লামেন্টারি কনফারেন্স বাতিল করে দিয়েছে পাকিস্তান। ভারত অধিকৃত কাশ্মীরের পার্লামেন্টের স্পিকারকে আমন্ত্রণ জানাতে সংস্থার সদস্যদেশগুলোর চাপে নাখোশ হয়ে পাকিস্তান বৃহস্পতিবার এ সিদ্ধান্ত জানায়।
