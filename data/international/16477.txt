
ভারতের পশ্চিমবঙ্গে আসন্ন পঞ্চায়েত নির্বাচনের ওপর চার দিনের স্থগিতাদেশ দিয়েছেন কলকাতার হাইকোর্ট। আজ বৃহস্পতিবার বিজেপি, কংগ্রেস ও ১৭টি বাম দলের পৃথক আবেদনের পরিপ্রেক্ষিতে হাইকোর্টের বিচারপতি সুব্রত তালুকদার এ আদেশ দেন। ১৬ এপ্রিল পরবর্তী শুনানি শেষে এ বিষয়ে চূড়ান্ত নির্দেশ দেওয়া হবে।একই আদালত রাজ্যের ভারতীয় জনতা পার্টিকে (বিজেপি) তথ্য গোপন করার অভিযোগে পাঁচ লাখ রুপি জরিমানা করেছেন। রাজ্য বিজেপির অপরাধ, তারা কলকাতা হাইকোর্টের পাশাপাশি দিল্লি সুপ্রিম কোর্টেও একই বিষয়ে মামলা করে। কিন্তু বিজেপি কলকাতা হাইকোর্টকে তা অভিহিত করেনি। পাশাপাশি ১৬ এপ্রিলের মধ্যে রাজ্য নির্বাচন কমিশনারকে মনোনয়নপত্র জমা নিয়ে যে পরিস্থিতির সৃষ্টি হয়েছে, এর বিস্তারিত প্রতিবেদন জমা‍ দিতে বলা হয়েছে।
বিজেপি, কংগ্রেস ও বাম দলগুলোর অভিযোগ, পশ্চিমবঙ্গে আগামী মে মাসে অনুষ্ঠেয় পঞ্চায়েত নির্বাচনে ক্ষমতাসীন তৃণমূল কংগ্রেস অন্যান্য দলের মনোনয়নপ্রত্যাশীদের নানাভাবে হয়রানি করছে। পাশাপাশি নির্বাচন কমিশন মনোনয়নপত্র জমাদানের তারিখ এক দিন বাড়িয়ে হঠাৎ তা প্রত্যাহার করে নেয়। এতে তাদের অনেক প্রার্থীই মনোনয়নপত্র জমা দিতে পারেননি। আগামী ১, ৩ ও ৫ মে অনুষ্ঠেয় এ নির্বাচনের মনোনয়নপত্র জমাদানের শেষ তারিখ ছিল ৯ এপ্রিল। ২ এপ্রিল থেকে মনোনয়নপত্র জমাদান শুরু হয়েছিল।
এর আগে গত বুধবার সুপ্রিম কোর্টের বিচারপতি আর কে অগ্রবাল এবং বিচারপতি অভয় মনোহর সাপ্রের সমন্বয়ে গঠিত ডিভিশন বেঞ্চে মনোনয়নপত্র জমাদানের বিষয়ে বাধার অভিযোগ এনে একটি শুনানি হয়। যেখানে জমাদানের সময়সীমা বাড়ানোর আবেদন করা হয়। শুনানি শেষে বিচারকেরা এ বিষয়ে হাইকোর্টে আবেদন করতে বলেন। সুপ্রিম কোর্টের নির্দেশ মোতাবেকই আজ হাইকোর্টে এ শুনানি হয়।
ইতিমধ্যে পঞ্চায়েত নির্বাচন নিয়ে পশ্চিমবঙ্গে আধা বেলার অবরোধ ডেকেছে বাম দলগুলো। কাল শুক্রবার সকাল ৬টা থেকে দুপুর ১২টা পর্যন্ত ১৭টি বাম দলের আহ্বানে এ অবরোধ চলবে। এর আগে বুধবার তারা কলকাতা শহরজুড়ে বিক্ষোভ মিছিলও করেছিল।
গত সোমবার পঞ্চায়েত নির্বাচনের মনোনয়নপত্র জমাদানের শেষ দিন থাকলেও ওই দিন রাতে পশ্চিমবঙ্গ নির্বাচন কমিশন মনোনয়নপত্র জমা দেওয়ার জন্য আরও এক দিনের সময় বাড়িয়ে বিজ্ঞপ্তি জারি করে। এতে বলা হয়, মঙ্গলবার বেলা ১১টা থেকে ৩টা পর্যন্ত মনোনয়নপত্র জমা দিতে পারবেন প্রার্থীরা। এতে যেসব প্রার্থী মনোনয়নপত্র জমা দিতে পারেননি, তাঁরা গত মঙ্গলবার সকালে মনোনয়নপত্র জমা দেওয়ার জন্য প্রস্তুতি নেন। কিন্তু সকালেই রাজ্য নির্বাচন কমিশন সময় বাড়ানোর বিজ্ঞপ্তি বাতিল করে দেয়। এতে ক্ষুব্ধ হয় রাজ্যের সব বিরোধী দল। এরপরই এর প্রতিবাদে প্রথম সুপ্রিম কোর্টের দ্বারস্থ হয় বিজেপি। পরে একই পথে হাঁটে বাম দলগুলো।
