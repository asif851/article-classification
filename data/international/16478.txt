
সিয়েরা লিওনের ভাইস প্রেসিডেন্টের এক দেহরক্ষী ইবোলায় আক্রান্ত হয়ে মারা যাওয়ার পর তিনি সবার কাছ থেকে নিজেকে সরিয়ে রাখার সিদ্ধান্ত নিয়েছেন।বিবিসির খবরে জানানো হয়, ভাইস প্রেসিডেন্ট স্যামুয়েল স্যাম-সুমানা জানান, সতর্কতার অংশ হিসেবে ২১ দিনে তিনি কারও সঙ্গে দেখা করবেন না। তাঁর দেহরক্ষী জন কোরোমার মৃত্যুর পর এ সিদ্ধান্ত নিয়েছেন।স্যাম-সুমানার ভাষ্য, তিনি ‘বেশ সুস্থ’ আছেন। অসুস্থতার লক্ষণ তাঁর নেই। তবে ইবোলার ব্যাপারে ‘কোনো ধরনের ঝুঁকি’ নিতে তিনি আগ্রহী নন।গত বছরের শেষের দিকে সিয়েরা লিওনে ইবোলা সংক্রমণ কমছে বলে আশা করা হয়েছিল। কিন্তু সম্প্রতি ইবোলা সংক্রমণ বাড়ছে।ইবোলায় আক্রান্ত হয়ে আফ্রিকার গিনি, লাইবেরিয়া ও সিয়েরা লিওনে প্রায় ১০ হাজার লোক নিহত হয়েছে।
