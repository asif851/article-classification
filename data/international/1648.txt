
সিরিয়ায় চলমান গৃহযুদ্ধে হাজার হাজার শিশু নিহত হয়েছে। বিশ্বব্যাপী শিশু ও সশস্ত্র সংঘাতের ওপর জাতিসংঘের এক প্রতিবেদনে এ তথ্য উঠে এসেছে। আজ বৃহস্পতিবার বিবিসি অনলাইনের খবরে এ কথা জানানো হয়।
সিরীয় শিশুদের প্রাণহানির এ ঘটনা ‘অসহনীয়’ উল্লেখ করে প্রতিবেদনে জানানো হয়, সিরীয় সেনা ও বিদ্রোহীরা উভয়ই শিশুদের আত্মঘাতী বোমা হামলাকারী বা মানবঢাল হিসেবে ব্যবহার করছে।
যেসব দেশে শিশুরা সহিংসতার শিকার, এমন ২১টি দেশে জাতিসংঘের পক্ষ থেকে এই সমীক্ষা চালানো হয়। প্রথমবারের মতো এই ‘লজ্জাকর তালিকায়’ যুক্ত হয়েছে মালির নাম।
এ বছর ১৪ দেশের ৫৫টি সশস্ত্র বাহিনী ও দলের এ তালিকায় সেন্ট্রাল আফ্রিকান রিপাবলিক ও কঙ্গো প্রজাতন্ত্রের নতুন দলগুলোর নামও এসেছে।
জাতিসংঘের ওই প্রতিবেদনে জানানো হয়, মালির এক কোটি ৫৮ লাখ মানুষের মধ্যে অর্ধেকেরও বেশি শিশু। এর মধ্যে অনেক শিশু উত্তরাঞ্চলে চলমান সংঘর্ষে ‘মারাত্মকভাবে ক্ষতিগ্রস্ত’ হয়েছে।
জাতিসংঘের বিশেষ প্রতিনিধি লেইলা জিরোগুই নিউইয়র্কে সাংবাদিকদের বলেন, সারা বিশ্বে সিরিয়ার শিশুরাই হয়তো সবচেয়ে বেশি মারা যাচ্ছে। তারা হত্যা, অঙ্গহানি, আটক এমনকি নির্যাতনের শিকার।
প্রতিবেদনে জানানো হয়, বিদ্রোহী গোষ্ঠীর সঙ্গে সম্পর্ক থাকার সন্দেহে সিরীয় সেনারা শিশুদের ওপর নির্যাতন চালায়। এমনকি ফ্রি সিরিয়ান আর্মিসহ বিদ্রোহী গোষ্ঠীগুলোও শিশুদের ব্যবহার করে।
জাতিসংঘের তথ্য অনুযায়ী, সিরিয়ায় চলমান সংষর্ঘে এ পর্যন্ত ৮০ হাজারের বেশি লোক নিহত হয়েছে। সহায়তার অপেক্ষায় রয়েছে প্রায় ২০ লাখ শিশু।
