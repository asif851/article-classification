
যুক্তরাষ্ট্রের গুপ্তচরবৃত্তির তথ্য ফাঁসকারী সাবেক গোয়েন্দা কর্মী অ্যাডওয়ার্ড স্নোডেন বলেছেন, গত জুনে তিনি রাশিয়ায় পালিয়ে আসার সময় নিজের সঙ্গে করে মার্কিন জাতীয় নিরাপত্তা সংস্থার কোনো গোপন তথ্য নিয়ে আসেননি। ফলে রাশিয়ান গোয়েন্দা কর্মকর্তাদের এ-সংক্রান্ত কোনো তথ্য পাওয়ার প্রশ্নই আসে না। চলতি মাসে নিউইয়র্ক টাইমসকে দেওয়া এক সাক্ষাৎকারে স্নোডেন এসব কথা বলেন।এনএসআইয়ের সাবেক এই কর্মী বলেন, মস্কোতে আসার আগে তিনি তাঁর কাছে থাকা সব তথ্য হংকংয়ে সাংবাদিকদের দিয়ে দিয়েছেন। এমনকি তিনি তাঁর জন্য এসবের কোনো অনুলিপি রাখেননি।স্নোডেন আরও বলেন, তিনি বিশ্বাস করেন চীনের গোয়েন্দা সংস্থাগুলোর কাছ থেকে এসব তথ্য রক্ষা করতে তিনি সমর্থ। কেননা তিনি বেইজিংয়ের গোয়েন্দা তত্পরতার সঙ্গে পরিচিত। তিনি বলেন, রাশিয়া বা চীনে এসব তথ্য পাওয়ার সম্ভাবনা শূন্য শতাংশ।
সাধারণ মানুষের ইন্টারনেট ও টেলিফোন তৎপরতার ওপর মার্কিন জাতীয় নিরাপত্তা সংস্থার গোপন নজরদারির কার্যক্রমের তথ্য ফাঁস করে বিশ্বব্যাপী আলোচনায় আসেন স্নোডেন। যুক্তরাষ্ট্রে বিচার এড়াতে তিনি হংকং হয়ে বর্তমানে রাশিয়ায় আশ্রয় নিয়েছেন।
এরপর থেকেই এসব তথ্য বিদেশি গোয়েন্দা সংস্থার হাতে পড়ার আশঙ্কায় গভীর উদ্বিগ্ন মার্কিন গোয়েন্দা কর্মকর্তারা। এরই পরিপ্রেক্ষিতে স্নোডেন বলেছেন, তিনি বিশ্বাস করেন রাশিয়া বা চীনকে তিনি এ ব্যাপারে কোনো ধরনের সহযোগিতা করবেন না—এ আস্থা নিশ্চয়ই এনএসএর তাঁর ওপর আছে।
