
ভারতের মধ্যাঞ্চলীয় রাজ্য ছত্তিশগড়ে গত শনিবার নিরাপত্তা বাহিনী ও মাওবাদী বিদ্রোহীদের মধ্যে গুলিবিনিময়ের সময় ক্রসফায়ারে পড়ে আটজন গ্রামবাসী নিহত হয়েছে। দেশটির পুলিশ গতকাল সোমবার এই তথ্য জানিয়েছে। তবে বিরোধী রাজনীতিকেরা বলছেন, ওই আটজন ‘গণহত্যার শিকার’ হয়েছে। তাদের নৃশংসভাবে হত্যা করা হয়েছে।
ছত্তিশগড়ের মাওবাদীবিরোধী অভিযানের প্রধান রাজিন্দর ভিজ জানান, রাজ্যের রাজধানী রায়পুরের ৫৫০ কিলোমিটার দক্ষিণে বিজয়পুর জেলার এদাসমেতা এলাকায় এ ঘটনা ঘটেছে। তিনি বলেন, নিরাপত্তা বাহিনী ও মাওবাদীদের মধ্যে বন্দুকযুদ্ধের পর পুলিশ আটটি মরদেহ উদ্ধার করেছে। এদের মধ্যে গুলিবিদ্ধ তিনটি শিশুও পাওয়া গেছে।
রাজিন্দর ভিজ বলেন, ‘আমরা সন্দেহ করছি, নিরাপত্তা বাহিনী ও মাওবাদীদের মধ্যে বন্দুকযুদ্ধের সময় ক্রসফায়ারে পড়ে গ্রামবাসী মারা গেছে। এ ঘটনায় একজন পুলিশ সদস্যও নিহত হয়েছে।’ তাঁর দাবি, নিহতদের মধ্যে একজন ‘সন্দেহভাজন মাওবাদী’ও রয়েছে।
তবে রাজ্যের প্রধান বিরোধী দলের অভিযোগ, নিরাপত্তা বাহিনীর সদস্যরা একটি ‘ভুয়া অভিযান’ চালিয়ে ‘নিষ্পাপ গ্রামবাসীদের’ হত্যা করেছে। এএফপি।
