
ইয়েমেনের দক্ষিণাঞ্চলে গতকাল সোমবারও তুমুল সংঘর্ষ হয়েছে। সরকারপন্থী বাহিনী এবং হুতি বিদ্রোহীদের মধ্যে চলা লড়াইয়ে গত ২৪ ঘণ্টায় প্রায় ১০০ জন নিহত হয়েছে। আজ মঙ্গলবার বার্তা সংস্থা এএফপির প্রতিবেদনে জানানো হয়, চলমান লড়াইয়ের মুখে রেডক্রস গতকাল পর্যন্ত ইয়েমেনে জরুরি ত্রাণ-সহায়তা পাঠাতে পারেনি। এতে পরিস্থিতি মারাত্মক আকার ধারণ করতে পারে বলে সতর্ক করেছেন ত্রাণকর্মীরা। চিকিৎসক ও সামরিক সূত্র বলছে, দক্ষিণাঞ্চলীয় বন্দরনগর এডেনে প্রেসিডেন্ট আবেদরাব্বো আল মানসুর হাদির অনুগত বাহিনী এবং হুতি বিদ্রোহীদের মধ্যে লড়াইয়ে গত ২৪ ঘণ্টায় ৫৭ জন নিহত হয়। এর মধ্যে ১৭ জন সাধারণ নাগরিক। স্থানীয় লোকজনের ভাষ্য, এডেন থেকে ১২০ কিলোমিটার উত্তরে দেলে শহরে লড়াইয়ে উভয় পক্ষের অন্তত ৩৪ জন নিহত হয়েছে। এ ছাড়া দক্ষিণাঞ্চলীয় প্রদেশ আবিয়ানে নিহত হয়েছে সাতজন। হাদির ‘নির্বাচিত বৈধ সরকারকে রক্ষায়’ হুতি বিদ্রোহীদের বিরুদ্ধে ইয়েমেনে গত ২৬ মার্চ যুদ্ধ শুরু করে সৌদি আরবের নেতৃত্বাধীন আরব দেশগুলোর জোট বাহিনী। ইয়েমেনে সৌদি নেতৃত্বাধীন বাহিনীর অভিযানের কঠোর সমালোচনা করে আসছে ইরান।
