
সিরিয়ায় ‘সীমিত আকারে’ সামরিক ব্যবস্থা নেওয়ার ঘোষণা দিয়েছেন মার্কিন প্রেসিডেন্ট বারাক ওবামা। তিনি বলেছেন, নিরীহ মানুষের ওপর বাশার সরকারের রাসায়নিক অস্ত্রের হামলা ‘বিশ্বের প্রতি একধরনের চ্যালেঞ্জ’ এবং মার্কিন জাতীয় নিরাপত্তার জন্যও হুমকি। এদিকে ওবামার এই ঘোষণার পর সিরিয়ার মিত্র রাশিয়ার প্রেসিডেন্ট ভ্লাদিমির পুতিন যুক্তরাষ্ট্রের প্রতি চ্যালেঞ্জ ছুড়ে দিয়ে বলেছেন, সিরিয়ায় রাসায়নিক হামলার তথ্য-প্রমাণ থাকলে তা নিরাপত্তা পরিষদে উপস্থাপন করুন। রাসায়নিক হামলার অভিযোগকে ‘একেবারেই অর্থহীন’ বলে আখ্যা দেন তিনি। মার্কিন প্রেসিডেন্ট বারাক ওবামা গত শুক্রবার হোয়াইট হাউসে সাংবাদিকদের বলেন, সিরিয়ার রাসায়নিক হামলার জবাবে যুক্তরাষ্ট্র দেশটিতে ‘সীমিত আকারে’ হামলার কথা বিবেচনা করছে। কারণ বাশার সরকারের ওই হামলা ‘বিশ্বের প্রতি একধরনের চ্যালেঞ্জ’। তিনি বলেন, ‘আমরা সিরিয়ায় এমন সামরিক অভিযানের কথা বিবেচনা করছি না যেখানে স্থলবাহিনী পাঠানোর প্রয়োজন হবে অথবা দীর্ঘমেয়াদে অভিযান চালাতে হবে।’ ওবামার এই বক্তব্যের আগে মার্কিন পররাষ্ট্রমন্ত্রী জন কেরি পররাষ্ট্র মন্ত্রণালয়ে এক বক্তৃতায় বলেন, সিরিয়ায় রাসায়নিক অস্ত্রের হামলায় এক হাজার ৪২৬ জন নিহত হয়েছেন। এর মধ্যে ৪২৬ জনই শিশু। তিনি এই হামলাকে ‘অচিন্ত্যনীয় বিভীষিকা’ আখ্যা দেন। কেরির ওই বক্তব্যের জবাবে সিরিয়ার রাষ্ট্রীয় বার্তা সংস্থা মেনার এক প্রতিবেদনে বলা হয়, কেরি যে প্রতিবেদনের ভিত্তিতে এসব কথা বলেছেন, তা বিদ্রোহীদের এক সপ্তাহ ধরে চালানো মিথ্যা প্রচারণার ওপর ভিত্তি করে করা হয়েছে। রাশিয়ার প্রেসিডেন্ট পুতিন গতকাল ভ্লাদিভস্তকে সাংবাদিকদের বলেন, সিরিয়ার সরকারি বাহিনী আক্রমণাত্মক অবস্থানে রয়েছে। কোথাও কোথাও তারা বিদ্রোহীদের ঘিরে রেখেছে। এই পরিস্থিতিতে সরকারি বাহিনী কীভাবে রাসায়নিক অস্ত্র ব্যবহার করতে পারে? সিরিয়ায় হামলার আগে ওই হামলার শিকার যাঁরা হবেন, তাঁদের বিষয়টি বিবেচনা করতে মার্কিন প্রেসিডেন্টের প্রতি আহ্বান জানান পুতিন। ব্রিটিশ পার্লামেন্টে সিরিয়ায় হামলাবিষয়ক প্রস্তাব নাকচ হয়ে যাওয়ায় বিস্ময় প্রকাশ করেন পুতিন। তিনি বলেন, ‘ওই ভোটাভুটিতে এটাই বেরিয়ে এসেছে যে যুক্তরাষ্ট্রের ঘনিষ্ঠ মিত্র যুক্তরাজ্যে এমন মানুষ আছেন যাঁরা জাতীয় স্বার্থ, সার্বভৌমত্বের কথা বিবেচনা করেন এবং যাঁদের সাধারণ জ্ঞান রয়েছে।’ দামেস্ক ছেড়েছে অস্ত্র পরিদর্শক দল: জাতিসংঘের রাসায়নিক অস্ত্র পরিদর্শক দল গতকাল লেবাননের উদ্দেশে দামেস্ক ছেড়েছে। সিরিয়ায় চার দিন ধরে অবস্থান করে তারা কথিত রাসায়নিক হামলার আলামত সংগ্রহ করে। পরিদর্শক দলটি পরে নেদারল্যান্ডস গিয়ে অর্গানাইজেশন ফর দ্য প্রিভেনশন অব কেমিক্যাল উইপনসের সদর দপ্তরে যাবে। রাশিয়া ও চীনের সমালোচনা করলেন মেরকেল: জার্মানির চ্যান্সেলর অ্যাঙ্গেলা মেরকেল গতকাল শনিবার একটি জার্মান আঞ্চলিক দৈনিককে দেওয়া সাক্ষাৎকারে বলেন, ‘এটা খুব দুঃখজনক যে রাশিয়া ও চীন সিরিয়ার বিষয়ে পশ্চিমা অংশীদারদের সঙ্গে একই অবস্থানে দাঁড়াচ্ছে না।’ আল-জাজিরা, বিবিসি, এএফপি ও রয়টার্স।
