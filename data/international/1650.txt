
চীনের পূর্ব উপকূলে কার্গো জাহাজের সঙ্গে তেলের ট্যাংকারের সংঘর্ষে দুই বাংলাদেশিসহ ৩২ জন নাবিক নিখোঁজ রয়েছেন। আজ রোববার এএফপির এক খবরে এ তথ্য জানানো হয়।
দেশটির পরিবহন মন্ত্রণালয়ের এক বিবৃতিতে বলা হয়, গতকাল শনিবার রাতে সাংহাই থেকে ১৬০ নটিক্যাল মাইল পূর্বে এই দুর্ঘটনা ঘটে। এতে পানামার পতাকাবাহী সানচি নামের ট্যাংকারের সব নাবিক নিখোঁজ হন। তাঁদের মধ্যে ৩০ জন ইরানি ও দুজন বাংলাদেশি। তবে কার্গো জাহাজে থাকা চীনের ২১ নাবিকের সবাইকে উদ্ধার করা হয়েছে।
ইরানের গ্লোরি শিপিং পরিচালিত এই ট্যাংকারটি দক্ষিণ কোরিয়ায় যাচ্ছিল। ট্যাংকারে ১ লাখ ৩৬ হাজার টন তেল ছিল। আর হংকংয়ের পতাকাবাহী কার্গো জাহাজে ছিল ৬৪ হাজার টন খাদ্যশস্য।
চীনের রাষ্ট্রীয় বার্তা সংস্থা সিনহুয়ার খবরে বলা হয়েছে, নিখোঁজ নাবিকদের উদ্ধারে চীনের মেরিটাইম কর্তৃপক্ষের আটটি নৌযান তল্লাশি চালিয়েছে। এ কাজে সহায়তার জন্য দক্ষিণ কোরিয়া একটি উড়োজাহাজ ও কোস্টগার্ডের একটি জাহাজ পাঠিয়েছে।
