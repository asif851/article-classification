
ব্রিটিশ রাজপরিবারের নতুন অতিথির নাম এখনো ঠিক করা হয়নি। মঙ্গলবার সন্ধ্যায় হাসপাতাল ছাড়ার সময় বাবা প্রিন্স উইলিয়াম বলেছিলেন, ‘যত দ্রুত সম্ভব’ ছেলের নাম রাখা হবে। গত সোমবার ব্রিটিশ রাজপরিবারকে আনন্দে মাতিয়ে ডাচেস অব কেমব্রিজ কেট মিডলটনের কোল আলো করে এসেছে নতুন অতিথি—ব্রিটিশ রাজসিংহাসনের তৃতীয় উত্তরাধিকারী। লন্ডনের সেন্ট মেরিজ হাসপাতালে জন্ম হয় ‘ভবিষ্যৎ রাজার’। পৃথিবীর আলো দেখার প্রায় ৩৬ ঘণ্টা পর তাকে নিয়ে হাসপাতাল ছাড়েন বাবা-মা। হাসপাতাল ত্যাগের আগে উইলিয়াম ও কেট নবজাতককে নিয়ে বাইরে অপেক্ষমাণ সাংবাদিক ও উৎসাহী জনতার সামনে আসেন। এ সময় সন্তানের নাম রাখা প্রসঙ্গে উইলিয়াম সাংবাদিকদের বলেন, ‘আমরা নাম ঠিক করার চেষ্টা করছি। যত দ্রুত সম্ভব তা করা হবে।’ ডিউক ও ডাচেস অব কেমব্রিজ বলেন, বাবা-মা হওয়ার অনুভূতি ‘অত্যন্ত আবেগঘন’ বিষয়। কেট বলেন, ‘এটা বিশেষ একটি সময়। সব মা-বাবাই বিশেষ এই সময়ের অনুভূতি উপলব্ধি করতে পারেন।’ তাঁরা জানান, ভবিষ্যৎ রাজার প্রথম ন্যাপি বদলে দিয়েছেন উইলিয়াম। উইলিয়াম বলেন, ভবিষ্যৎ রাজা ‘বেশ বড়’, ওজনও বেশ’। উল্লেখ্য, নবজাতকের ওজন হয়েছে তিন কেজি। নবজাতকের নাম ঠিক করা হয়নি বলা হলেও জানা গেছে, উইলিয়াম ও কেট ভবিষ্যৎ রাজার নামের কায়দা ঠিক করে রেখেছেন। তা হলো প্রিন্স (নাম) অব কেমব্রিজ। রাজপরিবারের নতুন অতিথির নাম ‘জর্জ’ হবে বলে বাজি ধরছেন অধিকাংশ বাজিকর। তবে অনেকে ‘জেমস’ ও ‘আলেকজান্ডার’ এর পক্ষেও বাজি ধরছেন। হবু রাজার নাম জানার জন্য অপেক্ষা করা ছাড়া উপায় নেই। ১৯৮২ সালে প্রিন্স উইলিয়ামের জন্মের এক সপ্তাহ পর নাম ঘোষণা করা হয়েছিল। আর উইলিয়ামের বাবা প্রিন্স অব ওয়েলস প্রিন্স চার্লসের নাম ঘোষণা করা হয়েছিল জন্মের এক মাস পর। বিবিসি।
