
দক্ষিণ আফ্রিকার প্রেসিডেন্ট জ্যাকব জুমা বিদেশিবিরোধী সহিংসতা বন্ধের আশ্বাস দিয়েছেন। সহিংসতার কারণে তিনি গতকাল রোববার ইন্দোনেশিয়া সফর বাতিল করে ডারবানে শরণার্থী শিবির পরিদর্শন করেছেন। এএফপি ও রয়টার্স।এক বিবৃতিতে প্রেসিডেন্ট জ্যাকব জুমা বলেন, এ ঘটনা দক্ষিণ আফ্রিকার মূল্যবোধের পরিপন্থী। জুমা বলেন, ‘এই হামলা আমরা যা কিছুতে বিশ্বাস করি তার পরিপন্থী।’ পরে শরণার্থী শিবির পরিদর্শনের সময় দক্ষিণ আফ্রিকার নেতা বলেন, ‘আমরা নিশ্চিতভাবেই সহিংসতা বন্ধ করতে যাচ্ছি।’শিবির পরিদর্শনকালে কেউ কেউ ভিড়ের মধ্যে জ্যাকব জুমাকে উপহাস করেন। সহিংসতার ঘটনায় সরকারের বিরুদ্ধে দেরিতে তৎপরতা শুরু হওয়ার অভিযোগ করেছেন অনেকে। ডারবানে বিদেশিদের ওপর হামলায় সম্প্রতি ছয়জনের মৃত্যু হয়েছে।  ১৯৯৪ সালে বর্ণবাদী শ্বেতাঙ্গদের শাসনের অবসানের পর বিশেষ করে আফ্রিকা ও এশিয়া থেকে বিপুলসংখ্যক অভিবাসী দক্ষিণ আফ্রিকায় গিয়েছে। দেশটির অনেক নাগরিকের অভিযোগ, বিদেশিরা তাদের চাকরি নিয়ে নিচ্ছে। বিদেশিবিরোধী সহিংসতার জন্য দক্ষিণ আফ্রিকার জুলু সম্প্রদায়ের প্রথাগত নেতা গুডউইল জুয়েলিথিনির বক্তব্যকে ব্যাপকভাবে দায়ী করা হচ্ছে। গত মাসে এক ভাষণে তিনি অপরাধের হার বৃদ্ধির জন্য বিদেশিদের নিন্দা করে বলেন, ‘তাদের অবশ্যই তল্পিতল্পা গুটিয়ে চলে যেতে হবে।’
