
ভারতের ৬০ সদস্যের ত্রিপুরা বিধানসভায় বিরোধী দল হিসেবে আত্মপ্রকাশ করতে যাচ্ছে তৃণমূল কংগ্রেস। পশ্চিমবঙ্গে সিপিএমের সঙ্গে দলের জোটের প্রতিবাদে গতকাল মঙ্গলবার আনুষ্ঠানিকভাবে তৃণমূলে যোগ দিতে দল ছেড়েছেন ত্রিপুরায় কংগ্রেসের ছয় বিধায়ক। গত সোমবার কংগ্রেসের ১০ বিধায়কের মধ্যে জিতেন সরকার বিধানসভা থেকে ইস্তফা দিয়ে ফিরে যান তাঁর পুরোনো দল সিপিএমে। এতে কংগ্রেসের বিধায়কসংখ্যা কমে নয়ে দাঁড়িয়েছে। এই নয়জনের মধ্যে ছয়জন যোগ দিচ্ছেন তৃণমূলে। ত্রিপুরা প্রদেশ তৃণমূলের পক্ষ থেকে রতন চক্রবর্তী ইতিমধ্যেই অধ্যক্ষ রমেন্দ্র চন্দ্র দেবনাথকে চিঠি দিয়ে ছয় বিধায়কের তৃণমূলে যোগদানের দাবি জানান। বিধায়কেরাও অধ্যক্ষের কাছে দলত্যাগের চিঠি তুলে দিয়েছেন। এ সময় উপস্থিত ছিলেন বিধায়ক, তথা সাবেক প্রদেশ কংগ্রেস সভাপতি সুদীপ রায় বর্মণ ও দীবাচন্দ্র রাঙ্খল, বিশ্ববন্ধু সেন, আশিস কুমার সাহা ও প্রাণজিত সিংহ রায়। তবে দিলীপ সরকার উপস্থিত ছিলেন না। সুদীপ রায় বর্মণ প্রথম আলোকে বলেন, অসুস্থতার কারণে দিলীপ সরকার অনুপস্থিত। তবে তিনি সঙ্গেই রয়েছেন। তিনি আরও বলেন, সিপিএমের সঙ্গে কংগ্রেসের জোটই তাঁদের দলত্যাগে বাধ্য করেছে। তৃণমূলই প্রকৃত সিপিএমবিরোধী বলে দাবি করেন তিনি। কংগ্রেসের দাবি, ব্যক্তিগত স্বার্থ চরিতার্থ করতেই দল ছাড়ছেন সুদীপ বর্মণরা। প্রদেশ কংগ্রেসের মুখপাত্র তাপস দে মুঠোফোনে বলেন, কংগ্রেসের টিকিটে জেতা বিধায়কদের বিধায়ক পদে ইস্তফা দিয়ে তাঁদের তৃণমূলে যোগ দেওয়া উচিত। তিনি দাবি করেন, দিলীপ সরকার এখনো কংগ্রেস বিধায়ক। দলত্যাগীদের বিধানসভার সদস্য পদ থেকে বরখাস্তেরও দাবি তোলেন তিনি। সিপিএমের রাজ্য সম্পাদক বিজন ধর মুঠোফোনে প্রথম আলোকে বলেন, তৃণমূল ও কংগ্রেস উভয়ই নীতিভ্রষ্ট দল। তাঁদের অনৈতিকতার কারণেই রাজ্য বিধানসভার সাবেক অধ্যক্ষ জিতেন সরকার আবারও সিপিএমে ফিরে এসেছেন।
