
বিমানের গোলায় বিধ্বস্ত ভবন থেকে উদ্ধার করা সিরীয় শিশু ওমরান দাকনিশের ছবি গতকাল বিশ্বের গণমাধ্যমে প্রচারিত হয়ে ঝড় তোলে। সামাজিক যোগাযোগমাধ্যমেও আলোড়ন তুলেছে আলেপ্পো শহর থেকে ধারণ করা ভিডিওচিত্রটি। তবে ওমরান দাকনিশের ওই ভিডিওচিত্রকে সিরিয়ার ‘অতি সাধারণ নৈমিত্তিক ঘটনা’ বলে উল্লেখ করেছেন আলেপ্পোতে কাজ করে এসেছেন এমন একজন চিকিৎসক।চিকিৎসক জাহের শাহলুল বলেছেন, আলেপ্পোতে প্রতিদিন তাঁকে বহু ক্ষতবিক্ষত শিশুর চিকিৎসা করতে হয়েছে। অনেকেই তাঁর হাতের ওপর মৃত্যুর কোলে ঢলে পড়েছে। তিনি বলেছেন, ওমরানের ছবি বিশ্ববাসীর হৃদয়কে নাড়া দিয়েছে। কিন্তু অশ্রুপাত যথেষ্ট নয়। হামলা বন্ধ না হলে এই অশ্রুপাত অর্থহীন। যুক্তরাজ্যের গার্ডিয়ানপত্রিকায় গতকাল শুক্রবার প্রকাশিত একটি নিবন্ধে জাহের শাহলুল এসব কথা বলেন। যুক্তরাষ্ট্রে বসবাসকারী চিকিৎসক শাহলুল যুদ্ধাহত ব্যক্তিদের চিকিৎসা দেওয়ার জন্য কয়েক দফা আলেপ্পোতে গেছেন।নিবন্ধে শাহলুল ওমরানের আলোচিত ছবিটির বিষয়ে বলেন, ‘শিশুদের রক্ষায় এই ছবিটি কি আদৌ অর্থবহ কোনো পদক্ষেপে রূপান্তরিত হবে? প্রত্যেকেই ছবিটি দেখেছে, কিন্তু তাদের জন্য কিছু একটা করবেন এমন কে আছেন?’ তিনি লিখেছেন, রাশিয়া ও সিরিয়ার সরকারি বাহিনী বিদ্রোহীদের ওপর বিমান হামলা শুরু করার পর আলেপ্পোর কয়েক শ চিকিৎসক নিহত হয়েছেন। অবিলম্বে সেখানে যুদ্ধ বন্ধ করা দরকার।
