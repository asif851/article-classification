
ভারতে গত অর্থবছরে জালিয়াতির কারণে ব্যাংকগুলো থেকে ১৬ হাজার ৭৮৯ কোটি রুপির বেশি ক্ষতিগ্রস্ত হয়েছে। দেশটির অর্থ মন্ত্রণালয় আজ শুক্রবার লোকসভায় এ তথ্য জানিয়েছে। টাইমস অব ইন্ডিয়ার খবরে এ কথা বলা হয়েছে।
রিজার্ভ ব্যাংক জানিয়েছে, বিভিন্ন বাণিজ্যিক ব্যাংক ও আর্থিক প্রতিষ্ঠানগুলো থেকে জমা দেওয়া জালিয়াতি পর্যবেক্ষণের প্রতিবেদন অনুযায়ী, ২০১৬-১৭ অর্থবছরে জালিয়াতির মাধ্যমে তছরুপ হওয়া অর্থের পরিমাণ ১৬ হাজার ৭৮৯ কোটি রুপি। অর্থ প্রতিমন্ত্রী শিব প্রতাপ শুক্লা একটি লিখিত জবাবে এ তথ্য জানিয়েছেন।
অর্থ প্রতিমন্ত্রী শিব প্রতাপ শুক্লা আরও বলেন, ভারতীয় রিজার্ভ ব্যাংক, তথ্য নিরাপত্তা নিরীক্ষা, ফরেনসিক এবং সাইবার সিকিউরিটি বিশেষজ্ঞদের নিয়ে সাইবার নিরাপত্তা বিষয়ে একটি আন্তসম্পর্কিত স্থায়ী কমিটি গঠন করা হয়েছে। ওই কমিটির পর্যালোচনা ও পর্যবেক্ষণগুলো অন্য সবার সঙ্গে বিদ্যমান বা ঊর্ধ্বমুখী প্রযুক্তির সহজাত হুমকি এবং উপযুক্ত নীতিমালার সুপারিশ করে। অপর এক প্রশ্নের জবাবে তিনি বলেন, ২০১৬-১৭ অর্থবছরে দেশের বিভিন্ন এলাকায় ব্যাংক ডাকাতি ও চুরির ঘটনার খবর পাওয়া গেছে। এসব ঘটনায় জড়িত অর্থের পরিমাণ প্রায় ৬৫ কোটি ৩০ লাখ রুপি।
এ ছাড়া চলতি অর্থবছরের প্রথমার্ধে ১৮ কোটি ৪৮ লাখ রুপি তছরুপের ঘটনায় ৩৯৩টি মামলা হয়েছে। শুক্লা বলেন, এসব ঘটনায় ভারতীয় রিজার্ভ ব্যাংক বিভিন্ন সময়ে ব্যাংকগুলোকে তাদের শাখা এবং এটিএমের নিরাপত্তাব্যবস্থা বাড়ানোর জন্য পরামর্শ দিয়েছে।
আরেক প্রশ্নের জবাবে অপর অর্থ প্রতিমন্ত্রী পি রাধাকৃষ্ণন বলেন, সম্প্রতি ৫০০ ও ২০০০ রুপির নতুন জাল নোট বাজেয়াপ্ত করা হয়েছে। এ ক্ষেত্রে অধিকাংশ নোটের সিরিয়াল সংখ্যা একই পাওয়া যায় বলে তিনি জানান। তিনি বলেন, বিদ্যমান রেকর্ড অনুযায়ী, অবৈধ কার্যক্রম (প্রতিরোধ) আইন অনুসারে নির্ধারিত ৫০০ ও ২০০০ রুপির নতুন নোটে সংশ্লিষ্ট সংস্থাগুলো কোনো উচ্চমানের জাল সম্পর্কে প্রতিবেদন দাখিল করেনি।
