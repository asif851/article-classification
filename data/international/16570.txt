
ভারতের মুম্বাই শহরের কেম্পস কর্নারে মোঁ ব্ল নামের একটি ২৬ তলা ভবনে গতকাল শুক্রবার সন্ধ্যা সাতটার দিকে ভয়াবহ অগ্নিকাণ্ডের ঘটনায় ছয়জন নিহত হয়েছেন।আজ শনিবার  টাইমস অব ইন্ডিয়ার খবরে বলা হয়, ওই বহুতল ভবনটির ১২ তলায় আগুনের সূত্রপাত। এতে ভবনটির বেশ কিছু বাসিন্দাসহ ফায়ার সার্ভিসের ছয়জন কর্মী আহত হন। ভবন প্রাঙ্গণে গ্যাসের সিলিন্ডার বিস্ফোরণে লাগা এ আগুন প্রায় চার ঘণ্টা চেষ্টার পর নিয়ন্ত্রণে আসে। ফায়ার সার্ভিসের একজন কর্মকর্তা ছয়জনের মৃত্যুর খবরের সত্যতা নিশ্চিত করেছেন। ভবনটিতে অগ্নিনির্বাপণের সব ধরনের সুযোগ-সুবিধা থাকায় আগুন ওপরের তলায় পৌঁছাতে পারেনি। তবে মৃতের সংখ্যা আরও বাড়তে পারে বলে আশঙ্কা করা হচ্ছে। লাশগুলো ভবনটির ২৬, ১৬ ও ১২ তলার লিফট, লবি ও সিঁড়ি থেকে উদ্ধার করা হয়। নিহত লোকজনের মধ্যে নারীও রয়েছেন।ভবনটির বাসিন্দারা অভিযোগ করছেন, আগুন লাগার প্রায় এক ঘণ্টা পর ফায়ার সার্ভিসের কর্মীরা সেখানে পৌঁছান। 
