
যুক্তরাষ্ট্রের টেক্সাসে রোববারের ইসলামবিরোধী অনুষ্ঠানে হামলার দায় স্বীকার করেছে মধ্যপ্রাচ্যের জঙ্গি সংগঠন ইসলামিক স্টেট (আইএস)। সত্যি হলে এটিই হবে যুক্তরাষ্ট্রের মাটিতে সংগঠনটির প্রথম হামলা। খবর এএফপির।ডালাসের কাছে গারল্যান্ড শহরে একটি ইসলামবিরোধী সংগঠন রোববার বিকেলে মহানবী হজরত মোহাম্মদ (সা.)-এর কার্টুন প্রদর্শনীর আয়োজন করেছিল। সন্ধ্যায় প্রদর্শনী শেষ হওয়ার কিছু সময় পরই গাড়ি নিয়ে এসে দুজন বন্দুকধারী প্রদর্শনী হলের বাইরে হামলা চালায়। তাদের গুলিতে একজন আহত হলেও পুলিশের পাল্টা গুলিতে দুজনই নিহত হয়।গতকাল মঙ্গলবার আইএস তাদের সরকারি বেতারে এক ঘোষণার মাধ্যমে ওই হামলা চালানোর দাবি করে। এতে বলা হয়, ‘খিলাফতের দুই সেনা টেক্সাসের গারল্যান্ডে এক শিল্প প্রদর্শনীতে হামলা চালিয়েছে। সেখানে মহানবীর (সা.) নেতিবাচক চিত্র প্রদর্শিত হচ্ছিল।’
