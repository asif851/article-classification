
তুরস্কে জামান পত্রিকার প্রাক্তন ৪৭ জন সাংবাদিকের বিরুদ্ধে গতকাল বুধবার গ্রেপ্তারি পরোয়ানা জারি করা হয়েছে। দেশটিতে এর দুদিন আগেই আরও ৪২ জন সাংবাদিকের বিরুদ্ধে গ্রেপ্তারি পরোয়ানা জারি করা হয়েছিল।লন্ডনভিত্তিক মানবাধিকার সংস্থা অ্যামনেস্টি ইন্টারন্যাশনাল বলেছে, তুরস্ক মতপ্রকাশের স্বাধীনতায় কঠোর দমন-পীড়নের নতুন নজির স্থাপন করেছে।তুরস্ক সরকার বলেছে, সামরিক অভ্যুত্থানের পরিকল্পনাকারী মার্কিনপ্রবাসী ধর্মীয় নেতা ফেতুল্লা গুলেনের সঙ্গে জামান-এর এই সাবেক সাংবাদিকদের যোগসাজশ ছিল। যদিও আঙ্কারার তোলা অভিযোগ বরাবরই অস্বীকার করে আসছেন ফেতুল্লা গুলেন। ওই ব্যর্থ অভ্যুত্থানচেষ্টার পর তুরস্কের সরকার এ পর্যন্ত প্রায় ১৩ হাজার লোককে আটক করেছে।জামান পত্রিকাকে গুলেনের নেতৃত্বাধীন আন্দোলনের অন্যতম প্রধান গণমাধ্যম আখ্যা দেন তুর্কি সরকারের এক কর্মকর্তা। নাম প্রকাশ না করার শর্তে এই কর্মকর্তা বলেন, গ্রেপ্তারি পরোয়ানাভুক্ত ব্যক্তিদের মধ্যে জামান পত্রিকার কয়েকজন নির্বাহী কর্মকর্তা, কলাম লেখকসহ কয়েকজন কর্মী রয়েছেন। তিনি গ্রেপ্তারি পরোয়ানার পেছনে সরকারের ভাষ্য তুলে ধরে বলেন, জামান পত্রিকার বিশেষ কর্তাব্যক্তিদের গুলেন নেটওয়ার্কের ভেতরের তথ্য জানার কথা, যা ব্যর্থ সামরিক অভ্যুত্থানের প্রেক্ষাপটে শুরু হওয়া অনুসন্ধানে কাজে লাগবে।তুরস্কের রিয়েত সংবাদপত্রে বলা হয়, পরোয়ানা আনা ব্যক্তিদের মধ্যে জামান-এর সাবেক প্রধান সম্পাদক আবদুল হামিদ বিলিচি এবং জামান-এর সহযোগী ইংরেজি ভাষার দৈনিক টুডেস জামান-এর প্রধান সম্পাদক ও কলাম লেখক বুলেন্ত কেনেস রয়েছেন।উল্লেখ্য, কিছুদিন আগেও জামান সরকারবিরোধী সংবাদপত্র বলে পরিচিত ছিল। কিন্তু গত মার্চে বিপুল প্রচারসংখ্যার এই পত্রিকা সরকার দখল করে নিলে পত্রিকাটি সরকারপন্থী চেহারা ধারণ করে।
