
মধ্যপ্রাচ্য শান্তি পরিকল্পনা ‘সুষ্ঠু ও সুষম’ হবে বলে মন্তব্য করেছেন মার্কিন পররাষ্ট্রমন্ত্রী জন কেরি। ইসরায়েলি ও ফিলিস্তিনি কর্মকর্তারা পাল্টাপাল্টি দাবি করে আসছেন, যুক্তরাষ্ট্র অন্য পক্ষের প্রতি পক্ষপাতদুষ্ট। এর জবাবে কেরি গতকাল রোববার ওই মন্তব্য করেন।কেরি গত বৃহস্পতিবার নতুন দফা সফরে মধ্যপ্রাচ্য অঞ্চলে পৌঁছান। এর পর তিনি ফিলিস্তিনি প্রেসিডেন্ট মাহমুদ আব্বাস এবং ইসরায়েলি প্রধানমন্ত্রী বেনিয়ামিন নেতানিয়াহুর সঙ্গে কয়েক দফা বৈঠক করেছেন। এতে কিছু অগ্রগতি হয়েছে বলে দাবি করেছেন তিনি।গতকাল কেরি প্রথমে জর্ডানের বাদশাহ দ্বিতীয় আবদুল্লাহর সঙ্গে সাক্ষাৎ করেন। এ সময় তিনি মধ্যপ্রাচ্য শান্তি আলোচনার সর্বশেষ পরিস্থিতি সম্পর্কে বাদশাহকে অবগত করেন।এক বছর আগে মার্কিন পররাষ্ট্রমন্ত্রীর দায়িত্ব নেওয়ার পর এ নিয়ে কেরি দশমবারের মতো মধ্যপ্রাচ্য সফরে গেলেন। তিনি ইসরায়েল ও ফিলিস্তিনের মধ্যে সরাসরি আলোচনার পথ প্রশস্ত করতে সক্ষম হয়েছেন। তবে উভয় দেশের কর্মকর্তারাই দাবি করছেন, মধ্যপ্রাচ্যে শান্তি প্রতিষ্ঠা নিয়ে যুক্তরাষ্ট্রের প্রস্তাব অন্য পক্ষের জন্য অনুকূল হয়েছে।এর জবাবে কেরি গতকাল বলেন, ‘আমি সব পক্ষকে এই নিশ্চয়তা দিতে পারি যে প্রেসিডেন্ট বারাক ওবামা এবং আমি একটি সুষ্ঠু ও সুষম ধারণা নিয়ে এগিয়ে যেতে প্রতিশ্রুতিবদ্ধ, যা এই অঞ্চলের সব মানুষের নিরাপত্তা বাড়াবে।’এর আগে কেরি তাঁর শান্তি-প্রক্রিয়ার কৌশলে সমর্থন আদায়ে জর্ডান ও সৌদি আরবের যাওয়ার জন্য বিমানে ওঠার সময় পশ্চিম তীরের রামাল্লায় সাংবাদিকদের বলেন, উভয় পক্ষই ‘কাঠামোগত সমঝোতা’র দিকে এগোচ্ছে। এই কাঠামো আনুষ্ঠানিক শান্তিচুক্তির আলোচনায় দিকনির্দেশনা দেবে।‘জর্ডান উপত্যকা নিয়ে ছাড় দেবে না ইসরায়েল’: ইসরায়েলি প্রধানমন্ত্রী নেতানিয়াহুর ঘনিষ্ঠ গোয়েন্দাবিয়ষক মন্ত্রী ইউভাল স্টেইনিৎজ বলেছেন, ফিলিস্তিনি সীমান্তসংলগ্ন জর্ডান উপত্যকায় নিরাপত্তা-ছাড়সংক্রান্ত কোনো মার্কিন প্রস্তাব তাঁরা মানবেন না। সেখানে নিরাপত্তায় ইসরায়েলি-ফিলিস্তিনি যৌথ বাহিনী মোতায়েনের জন্য যুক্তরাষ্ট্র প্রস্তাব দিয়েছে—এই মর্মে খবরের পর এ মন্তব্য করলেন তিনি। এএফপি ও রয়টার্স।
