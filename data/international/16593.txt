
কাজাখস্তানের জলসীমায় উত্তর কাস্পিয়ান সাগরে ২০০০ সালে কাশাগান তৈলক্ষেত্র আবিষ্কৃত হয়। তিন দশকের মধ্যে এটি ছিল বিশ্বের সবচেয়ে বড় তেলক্ষেত্র আবিষ্কারের ঘটনা। কিন্তু শেষ পর্যন্ত প্রকল্পটি ভেস্তে গেছে।দ্য ইকনমিস্ট-এর প্রতিবেদনে জানানো হয়, নির্ধারিত সময়ের প্রায় আট বছর পর গত বছর ক্ষেত্রটি থেকে তেল উত্তোলন শুরু হয়। এই প্রকল্পে ইতিমধ্যে চার হাজার ৩০০ কোটি মার্কিন ডলার খরচ হয়েছে, যা মূল বাজেটের চেয়ে তিন হাজার কোটি মার্কিন ডলার বেশি।এত খরচের পরও ক্ষেত্রটি থেকে মাত্র কয়েক সপ্তাহ তেল উৎপাদন করা গেছে। বিষাক্ত গ্যাস প্রবেশ করায় তেলক্ষেত্রটি সাময়িকভাবে বন্ধ করে দিতে হয়েছে। চলতি মাসের শুরুর দিকে দেশটির এক মন্ত্রী স্বীকার করেন, অন্তত ২০১৬ সালের আগে তেলক্ষেত্রটি পুনরায় চালু করা সম্ভব হবে না। কাশাগানে ব্যর্থতার পরও এ মাসেই দেশটির সরকার জানিয়েছে, তারা আরেকটি বড় বাজেটের তেলক্ষেত্র উন্নয়নের প্রকল্প অনুমোদন করবে। উপকূলবর্তী তেনগিজ তেলক্ষেত্রে দুই হাজার ৩০০ কোটি মার্কিন ডলার খরচ পড়বে বলে ধরা হয়েছিল। কিন্তু এখন সরকার বলছে, এই প্রকল্পের খরচ চার হাজার কোটি মার্কিন ডলারে উন্নীত হতে পারে।
অপ্রত্যাশিত প্রযুক্তিগত সমস্যার কারণে কাশাগান প্রকল্পটি ব্যর্থ হয়েছে। ওই সমস্যা সমাধানে আরও ৫০০ কোটি মার্কিন ডলার খরচ হতে পারে। প্রকল্পের সঙ্গে সংশ্লিষ্ট ব্যক্তিরা বলছেন, এখানে অনেক কোম্পানি যুক্ত থাকায় সুনির্দিষ্ট নেতৃত্বের অভাব রয়েছে। এ ছাড়া এই প্রকল্পে সরকারের অবাঞ্ছিত হস্তক্ষেপও রয়েছে।
