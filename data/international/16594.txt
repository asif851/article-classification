
তুরস্কের প্রধানমন্ত্রী রিসেপ তাইয়েপ এরদোয়ান বলেছেন, ইসরায়েলের কোনো বিবেক নেই, সম্মান নেই, গর্ব করার কিছু নেই। যারা দিনরাত হিটলারের নিন্দা করে, সেই ইহুদিদের বর্বরতা হিটলারকেও ছাড়িয়ে গেছে।তুর্কি প্রধানমন্ত্রী গতকাল রোববার ওর্দু শহরে এক নির্বাচনী জনসভায় এ কথা বলেন। তুর্কি প্রধানমন্ত্রী শুরু থেকেই গাজায় ইসরায়েলি আগ্রাসনের বিরুদ্ধে সরব। খবর দি ইন্ডিপেনডেন্টের।এরদোয়ান গাজায় ইসরায়েলি বাহিনীর শক্তি প্রয়োগকে অসম বলে উল্লেখ করে বলেন, গাজায় আগ্রাসনের ফলে ইসরায়েল-তুরস্ক সম্পর্ক উন্নয়নের যেকোনো চেষ্টা ব্যাহত হবে।গাজায় ইসরায়েলের টানা ১৩ দিনের আকাশ ও স্থলপথে হামলায় নিহতের সংখ্যা ৪০০ ছাড়িয়ে গেছে।গাজায় ইসরায়েলি হামলার প্রতিবাদে তুরস্কে বিক্ষোভকারীরা কয়েক দিন ধরে ইস্তাম্বুল ও আঙ্কারাসহ তুরস্কের বড় বড় শহরে বিক্ষোভ করছে। গত শুক্রবার হাজার হাজার বিক্ষোভকারী ইস্তাম্বুলে ইসরায়েলি দূতাবাসে ঢুকতে চাইলে দাঙ্গা পুলিশের সঙ্গে তাদের সংঘর্ষ বেধে যায়।এক খবরে বলা হয়, বিক্ষোভকারীরা দূতাবাসে ইসরায়েলের পতাকা ছিঁড়ে ফিলিস্তিনের পতাকা লাগিয়ে দেয়। এ অবস্থায় নিরাপত্তার অভাবে তুরস্কে ইসরাইলি দূতাবাসে কর্মীর সংখ্যা কমানো হয়েছে।তবে ইসরায়েলবিরোধী মনোভাবের পরও এরদোয়ান তুরস্কের ইহুদি সম্প্রদায়ের ব্যাপারে তাঁর সমর্থকদের সতর্ক করে বলেন, ‘তুরস্কের ইহুদি সম্প্রদায়ের ওপর কোনো খারাপ আচরণ মেনে নেওয়া হবে না। কারণ সবকিছুর পরও তারা এই দেশেরই নাগরিক।’তুরস্কের এক সংবাদপত্রে গাজায় হতাহতের ব্যাপারে ক্ষমা চাইতে তুরস্কে বসবাসরত ইহুদিদের প্রতি খোলা চিঠি প্রকাশ করেছে। শুক্রবার যুক্তরাষ্ট্রের প্রতিনিধি এ বিষয়ে ব্যবস্থা নিতে এরদোয়ানের প্রতি আহ্বান জানান। ফিলিস্তিনে মৃতের সংখ্যা বৃদ্ধির সঙ্গে তাল মিলিয়ে তুরস্কের ইহুদিদের প্রতি বৈরী মনোভাবও বাড়ছে। এমন পরিস্থিতিতে ইসরায়েলের সরকারও নাগরিকদের প্রতি তুরস্ক সফরের ব্যাপারে সতর্কতা জারি করেছে।
