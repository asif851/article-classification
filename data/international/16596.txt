
ক্ষমতাসীন দল কংগ্রেস এবং বিরোধী দল ভারতীয় জনতা পার্টির (বিজেপি) মধ্যে নির্বাচনের আগে কোনো বোঝাপড়া হয়েছে কি না, সেই প্রশ্ন তুলেছেন আম আদমি পার্টির (এএপি) নেতা অরবিন্দ কেজরিওয়াল।কেজরিওয়াল গতকাল মঙ্গলবার বারানসিতে এক সমাবেশে জানতে চান, কংগ্রেসপ্রধান সোনিয়া ও বিজেপির প্রধানমন্ত্রী পদপ্রার্থী নরেন্দ্র মোদি কেন একে অন্যের আসনে নির্বাচনী প্রচারণা কার্যক্রম এড়িয়ে গেছেন?কংগ্রেসনেত্রী সোনিয়া উত্তর প্রদেশের রায়বেরিলিতে এবং মোদি দুটি (বারানসি ও ভাদোদরা) আসনে প্রার্থী হয়েছেন।দিল্লির সাবেক মুখ্যমন্ত্রী কেজরিওয়াল বলেন, ‘আমরা শীলা দীক্ষিতের বিরুদ্ধে ৪৯ দিনেই পাঁচটি অভিযোগ (এফআইআর) দায়ের করেছিলাম। তাহলে রাজস্থানে রবার্ট ভদ্রের (সোনিয়ার মেয়ে প্রিয়াঙ্কা গান্ধীর স্বামী) বিরুদ্ধে বিজেপি কেন একটিও এফআইআর করতে পারে না?’ভূমি ব্যবসায় বিভিন্ন অনিয়মে ভদ্রের সংশ্লিষ্টতার অভিযোগ এবারের নির্বাচনী লড়াইয়ে বিজেপির বড় অস্ত্র হিসেবে আবির্ভূত হয়েছে। বিজেপি ভদ্রের বিভিন্ন সমালোচনা করেছে। তবে তারা এ ব্যাপারে কোনো জোরালো পদক্ষেপ নেয়নি। হিন্দুস্তান টাইমস।
