
বাংলাদেশি অনুপ্রবেশকারীদের নিয়ে ভারতের প্রধানমন্ত্রী পদপ্রার্থী বিজেপি নেতা নরেন্দ্র মোদির মন্তব্যের তীব্র নিন্দা করেছেন ভারতের বিশিষ্ট বুদ্ধিজীবীরা।এক যৌথ বিবৃতিতে মোদির কড়া সমালোচনা করে বিশিষ্টজনেরা বলেন, বিশেষ ধর্মীয় সংখ্যালঘুর প্রতি মোদির এই বিদ্বেষমূলক আচরণ অমানবিক। সাম্প্রদায়িক ঘৃণা ছড়িয়ে যাঁরা ক্ষমতা পেতে চান, তাঁদের আপনারা প্রত্যাখ্যান করুন।বিবৃতিদাতাদের মধ্যে রয়েছেন অর্থনীতিবিদ অশোক মিত্র, ইতিহাসবিদ রোমিলা থাপার, ডি এন ঝা, ইরফান হাবিব, শিক্ষাবিদ অমিয় কুমার বাগচি, হরবংশ মুখিয়া, মুশিরুল হাসান, প্রভাত পট্টনায়েক, চলচ্চিত্র ব্যক্তিত্ব গিরীশ কারনাদ, কুমার সাহানি, সৈয়দ মির্জা, শিল্পী ভিভান সুন্দরম, নীলিমা শেখ, অর্পণ কাউর, থিয়েটার ব্যক্তিত্ব এম কে রায়না, অনুরাধা কাপুর ও সাংবাদিক অন্তরা দেব।সম্প্রতি পশ্চিমবঙ্গের আসানসোল, কৃষ্ণনগর, বারাসাত এবং কলকাতার বিভিন্ন নির্বাচনী জনসমাবেশে মোদি  বলেন, ভারত থেকে অবৈধ বাংলাদেশি অভিবাসীদের ফিরে যেতে হবে। বাংলাদেশ ছাড়তে বাধ্য হয়েছে এমন শরণার্থীরা এখানেই থাকবে। তিনি বলেন, ‘তারা আমাদেরই পরিবার।’মোদির এই মন্তব্যের পর দেশজুড়ে প্রতিবাদের ঝড় ওঠে। বিভিন্ন রাজনৈতিক ও সামাজিক সংগঠন থেকে প্রতিবাদ জানানো হয় এই মন্তব্যের। বলা হয়, ধর্মনিরপেক্ষ ভারতে মোদি সাম্প্রদায়িক বিভেদ ছড়াচ্ছেন। এটা মেনে নেওয়া যায় না।
