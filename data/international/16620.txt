
সিরিয়ার বিদ্রোহীদের সহায়তা দেওয়ার ব্যাপারে আলোচনার জন্য আজ শনিবার কাতারে বৈঠকে বসছে ‘ফ্রেন্ডস অব সিরিয়া’ হিসেবে পরিচিত আন্তর্জাতিক গোষ্ঠী।
এদিকে সিরিয়ায় রক্তপাত বন্ধে সম্মেলনের আয়োজন নিয়ে আলোচনার জন্য আগামী মঙ্গলবার আন্তর্জাতিক মধ্যস্থতাকারী লাখদার ব্রাহিমির সঙ্গে বৈঠকে বসছেন যুক্তরাষ্ট্র ও রাশিয়ার কর্মকর্তারা।
ফ্রেন্ডস অব সিরিয়ার সদস্যরাষ্ট্রগুলোর পররাষ্ট্রমন্ত্রীরা আজ কাতারের রাজধানী দোহায় আলোচনায় বসছেন। সিরিয়ায় সরকারি বাহিনী বিদ্রোহীদের দখলে থাকা বেশ কিছু গুরুত্বপূর্ণ এলাকা নিয়ন্ত্রণে নেওয়ার পর এ আলোচনা হতে যাচ্ছে। ফ্রান্সের একজন কূটনীতিক জানান, গত শুক্রবার তুরস্কের আঙ্কারায় ফ্রেন্ডস অব সিরিয়ার বৈঠকে বিদ্রোহীদের সামরিক শাখার প্রধান সালেম ইদরিস বিভিন্ন বিষয় তুলে ধরে তাঁদের উদ্বেগের কথা জানান। দোহা বৈঠকে সেই বিষয়গুলো নিয়ে আলোচনা হবে। সিরিয়ার বিদ্রোহীরা চলমান পরিস্থিতিতে সামরিক সহায়তা হিসেবে বিমান ও ট্যাংকবিধ্বংসী ক্ষেপণাস্ত্র চাইছে। পশ্চিমারা এখন পর্যন্ত যোগাযোগের জন্য উন্নত মানের যন্ত্রের মতো অসামরিক উপকরণ সরবরাহ করছে। দোহার আজকের বৈঠকে যুক্তরাষ্ট্র, যুক্তরাজ্য, ফ্রান্স, জার্মানি, ইতালি, জর্ডান, সৌদি আরব, কাতার, তুরস্ক, মিসর ও সংযুক্ত আরব আমিরাতের পররাষ্ট্রমন্ত্রীদের যোগ দেওয়ার কথা। বৈঠকে সিরিয়ার প্রেসিডেন্ট বাশার আল-আসাদের সঙ্গে তাঁর বিরোধীদের শান্তি আলোচনা নিয়েও কথা হওয়ার সম্ভাবনা রয়েছে।
ফ্রান্সের পররাষ্ট্রমন্ত্রী লঁরা ফ্যাবিয়াস বলেন, ‘দোহা আলোচনায় সিরিয়ার সামগ্রিক পরিস্থিতি বুঝে নিয়ে বিরোধীদের কীভাবে সহায়তা করা যায় এবং রাজনৈতিক সমাধানে পৌঁছানো যায় তা দেখা হবে।’
বর্তমান পরিস্থিতিতে যুক্তরাজ্য ও ফ্রান্স বিদ্রোহীদের অস্ত্র সরবরাহের কথা ভাবলেও আরেকটি বিষয়কে গুরুত্ব দিচ্ছে, তা হলো এই অস্ত্র সঠিক হাতে পৌঁছানো। জাতিসংঘের মুখপাত্র কোরিন মোমাল-ভ্যানিয়ান গতকাল জানান, মঙ্গলবার জেনেভায় লাখদার ব্রাহিমির সঙ্গে আলোচনায় বসছেন যুক্তরাষ্ট্র ও রাশিয়ার কর্মকর্তারা। সিরিয়ায় রক্তপাত বন্ধে যুক্তরাষ্ট্র ও রাশিয়ার প্রস্তাবিত আন্তর্জাতিক শান্তি সম্মেলনের বিষয়েই তাঁদের মধ্যে আলোচনা হবে। তিনি বলেন, ‘যেকোনো আলোচনাই ইতিবাচক কিছুর ইঙ্গিত।’ প্রস্তাব ওঠার পর বলা হচ্ছিল জুন-জুলাইয়ের মধ্যেই আলোচনা হবে। তবে এখন বলা হচ্ছে, তা আগস্টের আগে অনুষ্ঠিত হবে। এএফপি, রয়টার্স।
