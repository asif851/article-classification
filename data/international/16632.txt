
জার্মানির নবনির্বাচিত পার্লামেন্টের অধিবেশন শুরু হওয়ার দুদিন আগে গতকাল রোববার বার্লিনে ১০ হাজারের বেশি লোক কট্টরপন্থীদের বিরুদ্ধে বিক্ষোভ করেছেন। জার্মানির সংসদে ‘ঘৃণা ও বর্ণবাদের’ বিরুদ্ধে বিক্ষোভকারীরা পার্লামেন্ট বুন্দশটাগকে ঘিরে এই বিক্ষোভ করেন। পরে তাঁরা ঐতিহাসিক বার্লিন গেটের সামনে জমায়েত হন।
জার্মানের জাতীয় নির্বাচনে কট্টরবাদী অলটারনেটিভ ফর ডয়েচল্যান্ড (এএফডি) তৃতীয় সর্বোচ্চ ভোট পেয়ে ২৪ অক্টোবর পার্লামেন্টে ৯২ আসন নিয়ে যোগ দিতে যাচ্ছে। কট্টরপন্থী এই দল শরণার্থী, অভিবাসী, ইসলামবিরোধী জনপ্রিয় স্লোগানকে সম্বল করে চার সপ্তাহ আগ অনুষ্ঠিত নির্বাচনে ১২ শতাংশ ভোট পায়। এর মধ্য দিয়ে দ্বিতীয় বিশ্বযুদ্ধের পর এই প্রথম এ ধরনের বর্ণবাদী দল জার্মান সংসদে ঢুকতে যাচ্ছে।
বিক্ষোভকারীদের ভাষ্য, জার্মান পার্লামেন্টে ধর্ম, বর্ণ ও জাতিসত্তার বিরুদ্ধে বিদ্বেষ ছড়ানোর প্রচেষ্টার বিরুদ্ধে তাঁদের এই বিক্ষোভ।কমপ্যাক্ট, আভাজসহ বিভিন্ন সামাজিক সংগঠন ‘বর্ণবাদের বিরুদ্ধে সংগ্রাম’ নামে এই বিক্ষোভের আয়োজন করে।
জার্মান পরিবেশবাদ সবুজ দলের পার্লামেন্ট কমিটির সভাপতি অ্যান্থন হোফরাইটার বলেন, এই বিক্ষোভ জানান দিচ্ছে, জার্মান পার্লামেন্টে বর্ণবাদী আলোচনার কোনো সুযোগ নেই এবং সময় থাকতেই তা কট্টরপন্থীদের বুঝতে হবে।
অবশ্য অলটারনেটিভ ফর ডয়েচল্যান্ড দলটির পার্লামেন্ট কমিটির সভাপতি পিটার ফেলসার বলেছেন, তাঁরা গণতান্ত্রিকভাবে নির্বাচিত হয়ে সংসদে যাচ্ছেন। শুধু তাঁদের দলের পার্লামেন্ট সদস্যদের বিরুদ্ধ বিদ্বেষ ছড়ানোর জন্যই এই বিক্ষোভের আয়োজন করা হয়েছে।
জার্মানির সাবেক পররাষ্ট্রমন্ত্রী ইয়সকার ফিশার সম্প্রতি এক সাক্ষাৎকারে অলটারনেটিভ ফর ডয়েচল্যান্ড দলটিকে স্বৈরাচার হিটলারের নাৎসি দলের সঙ্গে তুলনা করেছেন।
 
