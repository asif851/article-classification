
জার্মানিতে জাতিগত বিদ্বেষজনিত হত্যাকাণ্ডে যুক্ত থাকার অভিযোগে নব্য নািস গোষ্ঠীর এক নারী সদস্যের বিচার শুরু হয়েছে। গতকাল সোমবার মিউনিখের এক আদালতে তাঁর বিচার শুরু হয়।
অভিযুক্ত বিয়াটে ঝিপা (৩৮) ন্যাশনাল সোশ্যালিস্ট আন্ডারগ্রাউন্ড (এনএসইউ) নামে সংগঠনটির প্রতিষ্ঠাতা সদস্য। সংগঠনটি ২০০০ থেকে ২০০৭ সালের মধ্যে ১০ জন মানুষকে হত্যা করে, যাদের অধিকাংশই তুর্কি বংশোদ্ভূত।
অভিযোগ প্রমাণিত হলে ঝিপার যাবজ্জীবন কারাদণ্ড হতে পারে।
ওই সব হত্যাকাণ্ডের ঘটনায় পুলিশ কয়েক বছর ধরে ভুলক্রমে তুর্কি মাফিয়াদের দায়ী করে আসায় ব্যাপক বিতর্কের সৃষ্টি হয়। এ কেলেঙ্কারির জের ধরে জার্মানির অভ্যন্তরীণ গোয়েন্দা সার্ভিসের প্রধানকে পদত্যাগ করতে হয়েছে। ঘটনাটি জার্মানির উগ্র ডানপন্থী অন্ধকার জগতের ওপর সবার মনোযোগ নিবদ্ধ করেছিল।
ঝিপার সঙ্গে আরও চারজন পুরুষের বিরুদ্ধে এনএসইউকে সহায়তা দেওয়ার অভিযোগ আনা হয়েছে। তবে তাঁদের বিরুদ্ধে অপেক্ষাকৃত হালকা অভিযোগ আনা হয়েছে।
ঝিপার বিরুদ্ধে ডাকাতি, অগ্নিসংযোগ ও হত্যার অভিযোগ আনা হয়েছে। রাষ্ট্রপক্ষের কৌঁসুলি আদালতে বলেন, ওই হত্যাকাণ্ডের উদ্দেশ্য ছিল ভীতি ছড়িয়ে অভিবাসীদের মধ্যে আতঙ্ক সৃষ্টি এবং তাঁদের জার্মানি ত্যাগে বাধ্য করা। ঝিপা আদালতে কথা বলতে অস্বীকৃতি জানিয়েছেন। বিবিসি।
