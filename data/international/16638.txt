
ভারতের পাঞ্জাবের পাঠানকোট বিমানঘাঁটিতে গত জানুয়ারিতে হামলার ঘটনায় জঙ্গি সংগঠন জইশ-ই-মোহাম্মদের প্রধান মাসুদ আজহারকে অভিযুক্ত করেছে জাতীয় তদন্ত সংস্থা (এনআইএ)। গত সোমবার পাঞ্জাবের মোহালিতে এনআইএর একটি আদালতে এই অভিযোগপত্র দাখিল করা হয়।পাঠানকোট হামলার পরিকল্পনা এবং তা বাস্তবায়নের দায়ে অভিযুক্ত ব্যক্তিরা হচ্ছেন মাসুদ আজহার, তাঁর ভাই আবদুল রউফ আসগর এবং শহীদ লতিফ ও কাশিফ জান নামের আরও দুই ব্যক্তি। তাঁরা সবাই পাকিস্তানে বাস করেন। ১০১ পাতার অভিযোগপত্রে এনআইএ বলেছে, পাঠানকোট ঘাঁটিতে পাল্টা হামলায় চারজন সন্ত্রাসীকে হত্যা করা হয়েছিল। অন্যদিকে সেখানে পাল্টা অভিযান চালানো ন্যাশনাল সিকিউরিটি গার্ড একটি ভবনে আরও দুই সন্ত্রাসীকে হত্যার কথা জানিয়েছিল। তবে ভবনটি গোলাগুলিতে ধ্বংস হয়ে যাওয়ায় তাঁদের মৃতদেহ পাওয়া যায়নি।
