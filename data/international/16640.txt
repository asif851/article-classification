
মিয়ানমারে রোহিঙ্গাদের ওপর চলমান সহিংসতার ঘটনায় প্রচণ্ড দুঃখ প্রকাশ করেছেন তিব্বতের নির্বাসিত আধ্যাত্মিক নেতা দালাই লামা।
গতকাল শনিবার ভারতের হিমাচল প্রদেশে সাংবাদিকদের কাছে দালাই লামা এই দুঃখ প্রকাশ করেন। বার্তা সংস্থা এএনআই এই তথ্য জানায়।
রোহিঙ্গাদের ওপর হামলাকারীদের গৌতম বুদ্ধের পথ অনুসরণের আহ্বান জানিয়েছেন দালাই লামা।
গৌতম বুদ্ধ বৌদ্ধধর্মের প্রবর্তক। তাঁর অন্যতম মূল বাণী অহিংসা ও শান্তি, মৈত্রী ও প্রীতির বন্ধনে আবদ্ধ হয়ে সহাবস্থান করা। ব্যক্তি কোনো বিষয় নয়, সামষ্টিক শান্তিই প্রকৃত শান্তি।
মিয়ানমারে বৌদ্ধরা সংখ্যাগরিষ্ঠ। দেশটির রাখাইন রাজ্য সংখ্যালঘু রোহিঙ্গা-অধ্যুষিত এলাকা হিসেবে পরিচিত। তারা প্রজন্মের পর প্রজন্ম ধরে সেখানে বাস করছে। তবে তারা মৌলিক মানবাধিকার থেকে বঞ্চিত। রোহিঙ্গাদের নাগরিক হিসেবে স্বীকার করে না মিয়ানমার। বিপন্ন এই জনগোষ্ঠীর ওপর মিয়ানমারের সরকারি বাহিনী ও কট্টরপন্থী বেসামরিক বৌদ্ধরা সহিংস দমন-পীড়ন চালাচ্ছে। রাখাইনে চলমান সহিংসতায় সেখান থেকে প্রায় তিন লাখ রোহিঙ্গা পালিয়ে বাংলাদেশে আশ্রয় নিয়েছে।
রোহিঙ্গাদের ওপর চলমান সহিংসতা বন্ধের আহ্বান জানিয়েছেন দালাই লামা। ১৪তম দালাই লামা বলেন, তিনি মিয়ানমারের স্টেট কাউন্সিলর ও শান্তিতে নোবেলজয়ী অং সান সু চিকে বলতে চান, যারা রোহিঙ্গাদের নিপীড়ন করছে, তাদের উচিত এই ধরনের সহিংস কর্মকাণ্ড করার আগে মহামতি বুদ্ধকে মনে করা।
