
বিধানসভা নির্বাচনে ১৪ বছর পর উত্তর প্রদেশে জয় পেয়েছে ভারতীয় জনতা পার্টির (বিজেপি)। ভারতের প্রধানমন্ত্রী নরেন্দ্র মোদিকে অভিনন্দন জানিয়েছেন কংগ্রেসের সহসভাপতি রাহুল গান্ধী। এর পাশাপাশি গতকাল শনিবার রাহুল বলেন, ‘মানুষের মন জয় না করা পর্যন্ত আমাদের লড়াই চলবে।’
এনডিটিভির খবরে জানা যায়, প্রধানমন্ত্রী মোদি এক টুইটে রাহুলকে ধন্যবাদ জানান। তিনি বলেন, গণতন্ত্র দীর্ঘজীবী হোক।
গতকাল শনিবার অনুষ্ঠিত বিধানসভা নির্বাচনে বিজেপি ও মিত্রশক্তি উত্তর প্রদেশে ৩২৫ আসনে জিতেছে। কংগ্রেস সাত আসনে জয় পেয়েছে।
রাহুল গান্ধীর মা কংগ্রেস সভানেত্রী সোনিয়া গান্ধী চিকিৎসার জন্য দেশের বাইরে অবস্থান করছেন। তাঁর অসুস্থতার ব্যাপারে দলের পক্ষ থেকে বিস্তারিত কিছু জানানো হয়নি। দেশ ছাড়ার আগে সোনিয়া দলের দায়িত্ব ছেড়েছেন রাহুলের ওপর। রাহুল গান্ধী এবং তাঁর বোন প্রিয়াঙ্কা গান্ধী আজ রোববার সন্ধ্যায় উত্তর প্রদেশে দলের নির্বাচনী প্রচারের দায়িত্বে থাকা গুলাম নবী আজাদের সঙ্গে সাক্ষাৎ করবেন।
২০১৪ সাল থেকে রাহুল গান্ধী কংগ্রেসের প্রচারে নেতৃত্ব দিচ্ছেন। সে সময় থেকে দলটি নড়বড়ে অবস্থানে। জাতীয় নির্বাচনেও কংগ্রেসের অবস্থান ছিল খুবই দুর্বল।
উত্তর প্রদেশের পাশাপাশি কংগ্রেসের আরেক ঘাঁটি উত্তরাখন্ডেও জয় পেয়েছে বিজেপি।
আরও পড়ুন:উজ্জ্বল মোদি, বিবর্ণ রাহুল
 
 
