
যুক্তরাষ্ট্রের প্রেসিডেন্ট নির্বাচনে রিপাবলিকান দলের মনোনয়নপ্রত্যাশী ডোনাল্ড ট্রাম্পকে সমর্থন দিয়ে বেশ বিপাকে পড়েছেন গভর্নর ক্রিস ক্রিস্টি। নিউজার্সি অঙ্গরাজ্যের ছয়টি পত্রিকা একযোগে তাঁর পদত্যাগ দাবি করেছে। পদত্যাগ না করলে গভর্নরকে অপসারণ করতে উদ্যোগ নেওয়ার জন্য নাগরিকদের প্রতিও আহ্বান জানিয়েছে।
যুক্তরাষ্ট্রের আসন্ন প্রেসিডেন্ট নির্বাচন নিয়ে সার্কাস জমে উঠেছে। রিপাবলিকান দলের অন্যতম মনোনয়নপ্রত্যাশী প্রার্থী ছিলেন গভর্নর ক্রিস ক্রিস্টি। ডোনাল্ড ট্রাম্পের মতো অতটা না হলেও লাগামছাড়া কথা বলার জন্য তিনিও নানা সময় সমালোচিত ছিলেন। দলীয় বাছাইপর্বের শুরুতে নিজেই সমালোচনা করে বলেছিলেন, ট্রাম্পের মতো লোক যুক্তরাষ্ট্রের প্রেসিডেন্ট হওয়ার যোগ্যতা রাখেন না। বাছাইপর্বের শুরুতেই টিকতে না পেরে আচমকা ডোনাল্ড ট্রাম্পের প্রতি প্রকাশ্যে সমর্থন দেন ক্রিস্টি। তিনিই মূলধারার প্রথম রিপাবলিকান, যিনি ট্রাম্পকে প্রকাশ্যে সমর্থন জানালেন।
ক্রিস্টি রিপাবলিকান গভর্নর অ্যাসোসিয়েশনের সভাপতি। জাতীয়ভাবে মূলধারার রিপাবলিকানদের মধ্যে তাঁকে গুরুত্বের সঙ্গে দেখা হতো। গত মঙ্গলবার সুপার টুইসডেতে ডোনাল্ড ট্রাম্প বিপুলভাবে জয়লাভের পর বিজয় মঞ্চে উপস্থিত ছিলেন ক্রিস্টি। ট্রাম্পের বক্তব্যের সময় তাঁকে ঠায় দাঁড়িয়ে থাকতে দেখা যায়।
ট্রাম্পের প্রতি সমর্থন জানানোর পরই ক্রিস্টির প্রচারণা কমিটির প্রধান তাঁর সঙ্গে সম্পর্কচ্ছেদ করার ঘোষণা দেন। গত বুধবার নিউজার্সির ছয়টি পত্রিকা একযোগে সম্পাদকীয় ছেপে তাঁর পদত্যাগ দাবি করেছে। পত্রিকাগুলোর মধ্যে এজবেরি পার্ক প্রেস, কুরিয়ার পোস্ট এবং ডেইলি রেকর্ড তাদের সম্পাদকীয়তে বলেছে, গভর্নর ক্রিস ক্রিস্টির সুবিধাবাদী তৎপরতায় তাঁরা খুব বিরক্ত। নিজের সুবিধার জন্য রাজ্যের নাগরিকদের প্রতি গভর্নরের দীর্ঘদিনের অবহেলা উল্লেখ করে সম্পাদকীয়তে বলা হয়েছে, তিনিই ট্রাম্পের সমালোচনা করলেন। এখন নিজের রাজনৈতিক ভবিষ্যতের জন্য ট্রাম্পের পেছনে ঘুরে বেড়াচ্ছেন। বিষয়টিকে চরম সুবিধাবাদ উল্লেখ করে সম্পাদকীয়তে বলা হয়, রাজ্যের নাগরিকদের প্রতি সুবিচার করে ক্রিস্টির সরে দাঁড়ানোর সময় এসেছে। তিনি যদি নিজে সরে না দাঁড়ান, তাহলে তাঁকে অপসারণের জন্য উদ্যোগ নিতে নাগরিকদের প্রতি আহ্বান জানানো হয়েছে পত্রিকাগুলোর সম্পাদকীয়তে।
গত সোমবার গভর্নর ক্রিস্টি রাজ্যের একজন বিচারক নিয়োগ নিয়ে সংবাদ সম্মেলন করেন। এতে বিব্রতকর পরিস্থিতি এড়াতে সাংবাদিকদের বিষয়ের বাইরে কোনো প্রশ্ন করতে নিষেধ করেন। এ সময় সাংবাদিকেরা ভিন্ন প্রশ্ন করার জন্য অনুমতি চান। এ সময় গভর্নর ক্রিস্টি বলেন, ‘আমার ইচ্ছা, আমি অন্য কোনো বিষয়ে আজ কথা বলব না।’
গভর্নরের পদত্যাগ দাবি করা ছয়টি পত্রিকা তাদের সম্পাদকীয়তে লিখেছে, ক্রিস্টি গণতন্ত্রের চতুর্থ রাষ্ট্র সংবাদপত্রের গুরুত্ব বুঝতে পারেননি। জনগণের প্রতি দায়বদ্ধতা থেকেই সাংবাদিকদের কাজ করতে হয়। এই দায়বদ্ধতা থেকেই জনপ্রতিনিধিদেরও সাংবাদিকদের প্রশ্নের উত্তর দিতে হবে।
ডোনাল্ড ট্রাম্পকে সমর্থন জানানোর পর নিউজার্সিতে গভর্নর ক্রিস ক্রিস্টির জনপ্রিয়তা সর্বনিম্ন পর্যায়ে পৌঁছেছে। রাজ্যের ৬৪ শতাংশ নাগরিক এখন গভর্নর ক্রিস ক্রিস্টিকে আর পছন্দ করেন না।
নিউজার্সিতে তুমুল জনপ্রিয়তা নিয়ে ২০০৯ সালে প্রথম গভর্নর নির্বাচিত হয়েছিলেন ক্রিস ক্রিস্টি। ২০১৩ সালে তিনি রাজ্য গভর্নর হিসেবে পুনরায় নির্বাচিত হন।
