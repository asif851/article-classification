
সিরিয়ার আলেপ্পো শহরের বিদ্রোহী-অধ্যুষিত পূর্বাঞ্চলের পতন হলেও প্রেসিডেন্ট বাশার আল-আসাদের বিরুদ্ধে যুদ্ধ শেষ হবে না। সিরিয়ার বিরোধীদের এক জ্যেষ্ঠ মধ্যস্থতাকারী বিবিসিকে এমনটাই বলেছেন।
জর্জ সাবরা নামের ওই মধ্যস্থতাকারী বলেন, আলেপ্পোর পতন শান্তিচুক্তির সম্ভাবনাকে আরও কঠিন করে দিতে পারে।
আলেপ্পোর বিদ্রোহী-অধ্যুষিত পূর্বাঞ্চলের এক-তৃতীয়াংশের বেশি ভূখণ্ড পুনর্দখল করেছে সিরীয় সেনাবাহিনী। তাদের এই অগ্রাভিযানের মুখে পূর্ব আলেপ্পোর বিভিন্ন এলাকা থেকে হাজারো মানুষ পালাচ্ছে।
রাশিয়ার প্রতিরক্ষা মন্ত্রণালয়ের ভাষ্য, বিদ্রোহীরা ১২টি এলাকার নিয়ন্ত্রণ হারিয়েছে। তাদের হারানো ভূখণ্ডের পরিমাণ ৪০ শতাংশের মতো হবে।
সাবরা বলেন, আলেপ্পোর পতনে বিপ্লব শেষ হবে না। এই বিপ্লবের জন্য আলেপ্পো গুরুত্বপূর্ণ স্থান বটে, কিন্তু সবশেষ স্থান নয়।
বর্তমান পরিস্থিতিতে কেউ-ই শান্তিপূর্ণ সমাধানের কথা ভাবতে পারে না বলে মন্তব্য করেন সিরিয়ার বিরোধীদের এই মধ্যস্থতাকারী।
আলেপ্পোর পূর্ণ নিয়ন্ত্রণ নিতে দেশটির দ্বিতীয় বৃহত্তম শহরটি চার মাস ধরে অবরোধ করে রাখে সিরীয় সেনারা। দুই সপ্তাহ আগে তারা অভিযান শুরু করে। অভিযানের চতুর্দশ দিনে গতকাল সোমবার সরকারি সেনারা বেশ অগ্রগতি অর্জন করে।
পর্যবেক্ষকেরা বলছেন, সেনাবাহিনী যেভাবে অগ্রসর হচ্ছে, তাতে পুরো আলেপ্পো ফের সরকারি নিয়ন্ত্রণে নিতে তাদের খুব বেশি বেগ পেতে হবে না।
সেনাবাহিনীর এই অগ্রগতি বাশারবিরোধী বিদ্রোহীদের জন্য একটা মারাত্মক ধাক্কা হিসেবে বিবেচিত হচ্ছে।
