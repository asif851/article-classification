
খরগোশ আর কচ্ছপের দৌড় প্রতিযোগিতার গল্প কারও অজানা নয়। কচ্ছপকে অবহেলা করে সেই প্রতিযোগিতায় শেষ পর্যন্ত হেরেছিল খরগোশ। তবে সেটি ছিল বইয়ের গল্প। এবার গল্প নয়, বাস্তবে কচ্ছপের কাছে হেরেছে খরগোশ। তবে দৌড় নয়, হেরেছে স্কি প্রতিযোগিতায়। চীনের হেনান প্রদেশে ওই স্কি প্রতিযোগিতার আয়োজন করা হয়।গত মঙ্গলবার চায়না নিউজ সার্ভিসের খবরে বলা হয়, হেনান প্রদেশে বরফাচ্ছাদিত পাহাড়ি এলাকায় ওই স্কি প্রতিযোগিতার আয়োজন করা হয়। এতে ৪০টি প্রাণী অংশ নেয়। গ্রিক পুরানের সেই গল্পের মতোই তাক লাগিয়ে দেয় একটি পোষা কচ্ছপ। খরগোশকে পেছনে ফেলে শেষ রেখা স্পর্শ করে কচ্ছপ। প্রতিযোগিতায় কচ্ছপটি তৃতীয় স্থান দখল করে। খবরে বলা হয়, খরগোশটি গ্রিক পুরানের সেই খরগোশের মতো পথে ঘুমিয়ে পড়ে না। তবে কিনা মনিবের নির্দেশনা মেনে চলার চেয়ে লাফালাফিতেই ব্যস্ত ছিল। আর কচ্ছপটি ছিল লক্ষ্যের দিকে অবিচল।প্রতিযোগীদের দলে কুকুর, বিড়াল, হাঁস ও মোরগও ছিল। গলায় টাই পরা একটি হাঁসও চমকের সৃষ্টি করেছে। নিরলস প্রচেষ্টায় তার স্কি যন্ত্রটিকে শেষ সীমানায় নিয়ে যেতে সমর্থ হয়। আয়োজকেরা এতেই খুশি। হাঁসের মালিকের হাতে তুলে দেওয়া হয় সম্মানজনক পুরস্কার। যদিও তাঁর হাঁসটি সব শেষে গন্তব্যে পৌঁছায়। তবে হাঁসটির নিরলস পরিশ্রম ও অধ্যবসায় ছিল অনুপ্রেরণা জাগানোর মতো। এ জন্যই তাকে পুরস্কৃত করা হয়। এএফপি।
