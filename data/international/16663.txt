
পাকিস্তানে অন্তর্বর্তীকালীন প্রধানমন্ত্রী নির্বাচনের জন্য জাতীয় পরিষদের অধিবেশন আহ্বান করেছেন দেশটির প্রেসিডেন্ট মামনুন হুসাইন। আগামী ১ আগস্ট ওই অধিবেশন বসছে। ডন নিউজ অনলাইনের প্রতিবেদনে এ কথা জানানো হয়।
আদালতের রায়ে গত শুক্রবার প্রধানমন্ত্রী পদে অযোগ্য হন নওয়াজ শরিফ। পরে পদত্যাগ করেন তিনি। নওয়াজের দল পিএমএল-এন তাঁর ভাই পাঞ্জাবের মুখ্যমন্ত্রী শাহবাজ শরিফকে প্রধানমন্ত্রী পদের জন্য মনোনীত করেছে। কিন্তু তিনি প্রাদেশিক পরিষদের সদস্য না হওয়ায় অন্তর্বর্তীকালীন প্রধানমন্ত্রী নির্বাচিত করতে হচ্ছে। দেশটির অন্তর্বর্তী প্রধানমন্ত্রী হতে যাচ্ছেন পিএমএল-এনের নেতা শহিদ খাকান আব্বাসি।
প্রেসিডেন্ট কার্যালয়ের একটি সূত্র জানায়, ১ আগস্ট মঙ্গলবার বেলা তিনটায় অধিবেশন বসছে। অন্তর্বর্তী প্রধানমন্ত্রী নির্বাচিত করাই এই অধিবেশনের একমাত্র এজেন্ডা।
আজ রোববার প্রধানমন্ত্রী নির্বাচনের মনোনয়নপত্র জাতীয় পরিষদ সচিবালয়ে বেলা তিনটা পর্যন্ত পাওয়া যাবে। কাল সোমবার বেলা দুইটার মধ্যে মনোনয়নপত্র দাখিল করতে হবে। বেলা তিনটায় মনোনয়নপত্র যাচাই-বাছাই করবেন জাতীয় পরিষদের স্পিকার আয়াজ সাদিক। ১ আগস্ট অন্তর্বর্তী প্রধানমন্ত্রী নির্বাচন করা হবে।
পাকিস্তানের বিরোধী দলগুলো অবশ্য পিএমএল-এনের প্রার্থীর বিরুদ্ধে জোটবদ্ধ প্রার্থী দেওয়ার কথা ভাবছে। এ নিয়ে আজ রোববার বিরোধী দলগুলোর বৈঠক হওয়ার কথা। তবে ৩৪২ আসনের জাতীয় পরিষদে নওয়াজের দল পিএমএল-এনের ২০৯টি আসন রয়েছে। তাই তাদের প্রার্থী শহিদ খাকান আব্বাসি অন্তর্বর্তী প্রধানমন্ত্রী হচ্ছেন—এটা প্রায় নিশ্চিত।
