
মসুলে তুমুল লড়াই চলছে। বাড়ছে আত্মঘাতী হামলার সংখ্যা। জঙ্গিগোষ্ঠী ইসলামিক স্টেটের (আইএস) কাছ থেকে শহরটি পুনর্দখলের চেষ্টা চালাচ্ছে ইরাকি বাহিনী। এখন চলছে লড়াইয়ের চূড়ান্ত পর্যায়।
আজ মঙ্গলবার বিবিসি অনলাইনের প্রতিবেদনে জানানো হয়, মসুলের ওল্ড সিটি দখলমুক্ত করতে ইরাকি বাহিনী অগ্রসর হচ্ছে। চূড়ান্ত অভিযানের মুখে আইএস আত্মঘাতী হামলা বাড়িয়ে দিয়েছে।  ইরাকি সেনাদের ভাষ্য, ওল্ড সিটির লড়াইয়ে আইএস বিশেষ করে আত্মঘাতী নারী জঙ্গিদের ব্যবহার করছে। তাদের মধ্যে কিশোরীরা আছে।
মসুলের ওল্ড সিটি আইএসমুক্ত করতে গত ১৮ জুন অভিযান শুরু করে ইরাকি বাহিনী। সেখান থেকে আইএসকে চূড়ান্তভাবে উৎখাত করতে বিমান হামলা চালানো হয়েছে। কামান দিয়ে মুহুর্মুহু গোলা ছোড়া হয়েছে।
শিগগির ওল্ড সিটি পুরোপুরি পুনর্দখলে নেওয়া সম্ভব হবে বলে আশাবাদী ইরাকের স্থানীয় কমান্ডারেরা।
দেশটির নিরাপত্তা কর্মকর্তারা বলছেন, প্রাচীন এই নগরে এখন চলছে লড়াইয়ের চূড়ান্ত পর্যায়। তাঁরা ওল্ড সিটির কিছু স্থাপনা ইতিমধ্যে পুনর্দখলে নিয়েছেন। কিন্তু তাঁরা আইএসের দিক থেকে প্রচণ্ড প্রতিরোধের মুখোমুখি হচ্ছেন। আইএস আত্মঘাতী হামলা বাড়িয়ে দিয়েছে। এই কাজে নারীদের ব্যবহার করা হচ্ছে।
গত বছরের অক্টোবরে মসুলে আইএসের বিরুদ্ধে বড় ধরনের অভিযান শুরু হয়। এই অভিযানে ইরাকের নিরাপত্তা বাহিনীসহ স্থানীয় বিভিন্ন বাহিনী যুক্ত হয়। অভিযানে সহায়তা দিচ্ছে যুক্তরাষ্ট্রের নেতৃত্বাধীন আইএসবিরোধী জোট।
চলতি বছরের জানুয়ারিতে ইরাক সরকার পূর্ব মসুল পুরোপুরি মুক্ত বলে ঘোষণা দেয়। তবে পশ্চিমাংশে তারা চ্যালেঞ্জের মুখে পড়ে।
ইরাকের অভিজাত কাউন্টার টেররিজম সার্ভিসের কমান্ডার লে. জেনারেল আবদুলগনি আল-আসাদি বলেন, ওল্ড সিটির প্রকৃতির কারণে দিন দিন লড়াই কঠিন হয়ে পড়ছে।
কাউন্টার টেররিজম সার্ভিসের আরেক কমান্ডার লে. জেনারেল সামি আল-আরিদি বলেন, তিন দিন ধরে শত্রুরা আত্মঘাতী বোমা হামলাকারীদের ব্যবহার করছে। তারা বিশেষ করে নারীদের কাজে লাগাচ্ছে।
আত্মঘাতী হামলা মোকাবিলায় ইরাকি সেনারা বিশেষ সতর্কতা অবলম্বন করছে। নারীদের বোরকা এবং পুরুষদের জামা খুলে তবেই সেনাদের দিকে আসতে বলা হচ্ছে।
জাতিসংঘ বলছে, আইএস মসুলে ১০ হাজারের বেশি মানুষকে মানবঢাল করে থাকতে পারে।
২০১৪ সালে মসুল দখলে নেয় আইএস।
