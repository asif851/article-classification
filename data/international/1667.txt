
রাশিয়ার সঙ্গে ক্রিমিয়াকে যুক্ত করা সংক্রান্ত আইনে গতকাল শুক্রবার স্বাক্ষর করেছেন রুশ প্রেসিডেন্ট ভ্লাদিমির পুতিন। ফলে ক্রিমিয়া আনুষ্ঠানিকভাবে রাশিয়া ফেডারেশনের অংশে পরিণত হলো। এর আগে গতকালই রুশ পার্লামেন্টের উচ্চকক্ষ ওই আইন অনুমোদন করে।একই দিনে ইউরোপীয় ইউনিয়নের (ইইউ) সঙ্গে মিত্রতা জোরদার করতে একটি যুগান্তকারী চুক্তি স্বাক্ষর করেছে ইউক্রেন।ক্রিমিয়াকে রাশিয়ার সঙ্গে যুক্ত করা সংক্রান্ত আইন পাস করার সময় গতকাল পার্লামেন্টের উচ্চকক্ষ ফেডারেশন কাউন্সিলের ১৬৬ জন সদস্যের মধ্যে ১৫৫ জন সিনেটর উপস্থিত ছিলেন। আইনটি পাস হওয়ার কিছুক্ষণের মধ্যেই তাতে স্বাক্ষর করেন পুতিন। এর আগে গত বৃহস্পতিবার পার্লামেন্টের নিম্নকক্ষ ডুমায় আইনটি পাস হয়।নতুন আইন অনুযায়ী ক্রিমিয়ায় এখন রুশশাসিত দুটি অঞ্চল গঠিত হলো। এর একটি ক্রিমিয়া, অন্যটি বন্দরনগর সেভাস্তোপোল নামে পরিচিত হবে। যুক্তরাষ্ট্র ও ইইউর হুমকিকে অগ্রাহ্য করেই গতকাল নতুন আইনে স্বাক্ষর করেন পুতিন।এদিকে রাশিয়াকে উপেক্ষা করে ইউক্রেনের অন্তর্বর্তী প্রধানমন্ত্রী আর্সেনি ইয়াৎসেনুক গতকাল ইইউর সঙ্গে চুক্তিতে স্বাক্ষর করেন। চুক্তির পর সামাজিক যোগাযোগের ওয়েবসাইট টুইটারে দেওয়া এক বার্তায় ইইউ প্রেসিডেন্ট হারম্যান ভ্যান রোমপাই বলেন, ‘ইইউ-ইউক্রেন সহযোগিতার রাজনৈতিক অংশের চুক্তি হয়েছে। এটা দুই পক্ষের সম্পর্কের প্রতীকী গুরুত্ব তুলে ধরে।’ক্রিমিয়াকে কেন্দ্র করে রাশিয়ার বিরুদ্ধে নিষেধাজ্ঞা আরও কঠোর করেছে ইইউ। ইইউ নতুন করে রাশিয়া ও ইউক্রেনের রুশপন্থী আরও ১২ নেতার বিরুদ্ধে ভ্রমণে নিষেধাজ্ঞা এবং সম্পদ জব্দের সিদ্ধান্ত নিয়েছে। এএফপি ও রয়টার্স।
 
