
যুক্তরাষ্ট্রের প্রেসিডেন্ট বারাক ওবামার হ্যাক হওয়া কিছু ই-মেইল ফাঁস করেছে উইকিলিকস। এর ফলে তাঁর ব্যক্তিগত ই-মেইল ঠিকানাও প্রকাশ হয়ে পড়ল। আসন্ন মার্কিন প্রেসিডেন্ট নির্বাচন অনুষ্ঠানের আগ দিয়ে এই ই-মেইল ফাঁস ডেমোক্র্যাটদের জন্য আরেকটি সম্ভাব্য বিব্রতকর ঘটনা হয়ে দেখা দিতে পারে।নিউইয়র্ক পোস্ট-এর খবরে এ তথ্য উল্লেখ করে বলা হয়, ই-মেইল ফাঁসের তথ্য জানিয়ে উইকিলিকস যে টুইট করেছে তাতে বোঝা যায়, প্রেসিডেন্ট ওবামার ব্যক্তিগত যোগাযোগের আরও কিছু খবর প্রকাশ করবে অতীতে বহু গোপন তথ্য ফাঁস করে সাড়াজাগানো ওয়েবসাইটটি।নিউইয়র্ক পোস্ট জানায়, একটি নির্দিষ্ট ই-মেইল ঠিকানার সঙ্গে সংশ্লিষ্ট ওবামার সাতটি চিঠি প্রকাশ করেছে উইকিলিকস। একটি ই-মেইল বিনিময়ের তারিখ ২০০৮ সালের ৪ নভেম্বর সন্ধ্যা। এটি ছিল সেবারের মার্কিন প্রেসিডেন্ট নির্বাচনের ভোট গ্রহণের দিন। ই-মেইলটিতে ওবামার ট্রানজিশন টিমের কো-চেয়ার জন পোডেস্টা ওবামাকে অনুরোধ করেন, তিনি ভোটে জয়ী হলে রাতেই তাঁকে বিদায়ী প্রেসিডেন্ট জর্জ ডব্লিউ বুশ ১৫ নভেম্বর অনুষ্ঠেয় জি-২০ সম্মেলনে যোগ দেওয়ার আমন্ত্রণ জানালে তিনি যেন সাড়া না দেন।পোডেস্টা ই-মেইলে একটি মেমোও জুড়ে দেন। এটা তৈরি করেছিল ট্রানজিশন টিম। তাতে জি-২০ সম্মেলনে ওবামার যোগ দেওয়া না-দেওয়া নিয়ে ওবামার পরামর্শকদের খুঁটিনাটি খতিয়ে দেখার কথা ছিল। এরপর ওই শীর্ষ সম্মেলনে অনুপস্থিত থাকেন ওবামা। নতুন প্রেসিডেন্টকে পরবর্তী সরকারের বিষয়গুলো বুঝিয়ে দেওয়ার জন্য প্রেসিডেন্ট প্রার্থীদের ট্রানজিশন টিম থাকে।
