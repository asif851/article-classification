
উত্তর কোরিয়া একটি আন্তর্মহাদেশীয় ক্ষেপণাস্ত্রের পরীক্ষা চালিয়েছে। দক্ষিণ কোরিয়ার সেনাবাহিনী এমনটাই জানিয়েছে।
বিবিসি অনলাইনের প্রতিবেদনে বলা হয়, মার্কিন প্রেসিডেন্ট হিসেবে ডোনাল্ড ট্রাম্প দায়িত্ব নেওয়ার পর এই প্রথম উত্তর কোরিয়া কোনো ক্ষেপণাস্ত্রের পরীক্ষা চালাল।
দক্ষিণ কোরিয়ার কর্মকর্তাদের ভাষ্য, স্থানীয় সময় রোববার সকাল ৭টা ৫৫ মিনিটে ক্ষেপণাস্ত্রটির পরীক্ষা চালায় উত্তর কোরিয়া।
ক্ষেপণাস্ত্রটি জাপান সাগর অভিমুখে পূর্ব দিকে ছুটে যায়। প্রায় ৫০০ কিলোমিটার পর্যন্ত দূরত্ব অতিক্রম করে ক্ষেপণাস্ত্রটি।
গত বছর পিয়ংইয়ং একাধিক পরমাণু ও ক্ষেপণাস্ত্রের পরীক্ষা চালিয়েছিল। এর জের ধরে দেশটি সমালোচিত হয়। আরও নিষেধাজ্ঞার মুখে পড়ে।
উত্তর কোরিয়ার বারবার পরমাণু ও ক্ষেপণাস্ত্রের পরীক্ষা এবং আক্রমণাত্মক বক্তব্যে আঞ্চলিক উত্তেজনা অব্যাহত আছে।
খবরে বলা হয়, নর্থ পিয়ংগান প্রদেশের একটি বিমান ঘাঁটি থেকে আজকের ক্ষেপণাস্ত্রটির পরীক্ষা চালানো হয়।
মার্কিন প্রতিরক্ষা দপ্তরের এক কর্মকর্তা বার্তা সংস্থা রয়টার্সকে বলেছেন, উত্তর কোরিয়া থেকে একটি ক্ষেপণাস্ত্র উৎক্ষেপণের বিষয়টি শনাক্ত হয়েছে।
হোয়াইট হাউসের এক কর্মকর্তা বলেন, উত্তর কোরিয়ার এই ক্ষেপণাস্ত্র পরীক্ষার বিষয়ে প্রেসিডেন্ট ট্রাম্পকে অবহিত করা হয়েছে।
উত্তর কোরিয়ার ক্ষেপণাস্ত্র পরীক্ষার পরিপ্রেক্ষিতে দক্ষিণ কোরিয়া জাতীয় নিরাপত্তা বৈঠক আহ্বান করেছে।
উত্তর কোরিয়ার ক্ষেপণাস্ত্র পরীক্ষার পদক্ষেপকে ‘ক্ষমতার প্রদর্শন’ বলে বর্ণনা করেছে দক্ষিণ কোরিয়ার সেনাবাহিনী।
