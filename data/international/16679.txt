
ভারতের উত্তর প্রদেশে এবার ২৩ বছর বয়সী এক কলেজশিক্ষিকা ধর্ষণের শিকার হয়েছেন। ধর্ষণের শিকার হওয়া ওই নারী অভিযোগ করেছেন, একজন কলেজছাত্র তাঁকে অপহরণের পর ধর্ষণ করেছে।
মোজাফ্ফরনগর জেলার বলওয়াখেরি গ্রামে গতকাল শনিবার সন্ধ্যায় এ ঘটনা ঘটেছে।ওই নারী বলেছেন, ওই ছাত্রের দুই সহযোগী ধর্ষণের দৃশ্য মোবাইল ফোনের ক্যামেরায় ভিডিও করেছে। এ ঘটনা কাউকে বললে ওই ভিডিও ফাঁস করে দেওয়া হবে বলে তারা হুমকি দিয়েছে বলেও তিনি অভিযোগ করেছেন। অভিযোগ পেয়ে পুলিশ ওই তিনজনকে গ্রেপ্তার করেছে।
আজ রোববার এনডিটিভির খবরে বলা হয়, গতকাল ছাত্র পড়িয়ে বাড়ি ফিরছিলেন ওই শিক্ষিকা। তিনি বলেন, মোহিত নামের এক কলেজছাত্র পেছন থেকে এসে তাঁর মুখ চেপে ধরে। সে তাঁকে টেনে-হিঁচড়ে একটি ফাঁকা ঘরে নিয়ে যায়। এ সময় সে তার দুই বন্ধুকে ফোন করে আসতে বলে। তারা এসে মোবাইলে ধর্ষণের দৃশ্য রেকর্ড করে। এরপর তাঁকে হুমকি দেওয়া হয়, বিষয়টি যেন তিনি কাউকে না জানান।ঘটনার পর গতকাল গভীর রাতে অভিযুক্ত তিন কলেজছাত্রকে গ্রেপ্তার করে পুলিশ।মোজাফ্ফরনগরে দুই সপ্তাহ আগে ২০ বছর বয়সী এক তরুণী গণধর্ষণের শিকার হয়। ধর্ষণের দৃশ্য ইন্টারনেটের সামাজিক যোগাযোগ মাধ্যম ‘হোয়াটস অ্যাপে’ ছড়িয়ে দেওয়া হয়।
