
নেপালে নতুন সংবিধানকে ঘিরে সৃষ্ট সংকট নিরসনে দেশটির রাজনৈতিক নেতাদের প্রতি সংলাপে বসার আহ্বান জানিয়েছেন জাতিসংঘের রাজনীতি-বিষয়ক আন্ডার সেক্রেটারি জেনারেল জেফরে ফেল্টম্যান। খবর দ্য হিন্দুর।খবরে বলা হয়, নতুন সংবিধান নিয়ে নেপালে বিরাজমান মানবিক ও রাজনৈতিক পরিস্থিতিতে গভীর উদ্বেগ প্রকাশ করেছেন জাতিসংঘের কর্মকর্তা ফেল্টম্যান। সংবিধান নিয়ে দেশটির নেতাদের মধ্যে যে মতপার্থক্য দেখা দিয়েছে তা সমন্বিত সংলাপ এবং সাংবিধানিক প্রক্রিয়ায় সমাধান করতেও তাঁদের উৎসাহিত করেছেন তিনি। গত শনিবার নেপালে দুই দিনের এক সফর শেষে সংলাপের ওই আহ্বান জানান জেফরে ফেল্টম্যান।নেপালে গত সেপ্টেম্বরে নতুন সংবিধান গৃহীত হওয়ার পর থেকে মদেশীয় জাতিগোষ্ঠীর সংগঠনগুলো বিক্ষোভ শুরু করে। এতে ভারতের সঙ্গে বাণিজ্য ব্যাহত হওয়ায় স্থলবেষ্টিত নেপালে নিত্যপ্রয়োজনীয় পণ্য, ওষুধ ও জ্বালানির সরবরাহ মারাত্মকভাবে বিঘ্নিত হচ্ছে। এ ছাড়া নতুন সংবিধানের বিরুদ্ধে নেপালে গত চার মাসের সহিংসতায় অন্তত ৫৫ জন নিহত হয়েছে।
