
বাংলাদেশে নিষিদ্ধ জঙ্গি সংগঠন আনসারুল্লা বাংলা টিমের দুই জঙ্গিকে ভারতের পশ্চিমবঙ্গের কলকাতা থেকে গ্রেপ্তারের দাবি করেছে কলকাতা পুলিশের স্পেশাল টাস্ক ফোর্স বা এসটিএফ। কলকাতা রেলস্টেশন থেকে আজ মঙ্গলবার তাঁদের গ্রেপ্তার করা হয়। সেই সঙ্গে এক ভারতীয় অস্ত্র সরবরাহকারীকেও গ্রেপ্তার করা হয়েছে বলে পুলিশ জানিয়েছে।আজ কলকাতার পুলিশ হেডকোয়ার্টার লাল বাজারে এক সাংবাদিক সম্মেলনে তিনজনকে গ্রেপ্তারের কথা জানান কলকাতা পুলিশের ডেপুটি কমিশনার মুরলীধর শর্মা। পুলিশ সূত্রে বলা হয়েছে, জঙ্গি হিসেবে যে দুজনকে গ্রেপ্তার করা হয়েছে, তাঁরা বাংলাদেশের বাসিন্দা। তাঁদের একজন সিলেটের এবং অন্যজন খুলনার। পুলিশ জানিয়েছে, শামসাদ মিয়া নামের সিলেটের বাসিন্দা আনসারুল্লার একটি অংশের আমির ছিলেন বলে পুলিশি জেরায় জানতে পেরেছে। অন্যদিকে খুলনার বাসিন্দা রিয়াজুল ইসলাম সুমন দেড় বছর ধরে পশ্চিমবঙ্গে থাকছিলেন বেআইনিভাবে। একইভাবে অবস্থান করছিল শামসাদ মিয়াও। আর ভারতের অস্ত্র ব্যবসায়ী হিসেবে যাঁকে গ্রেপ্তার করা হয়েছে, তাঁর বাড়ি পশ্চিমবঙ্গের হাবড়ায়। নাম মনতোষ দে। 
পুলিশ অবশ্য বেশ কিছুদিন ধরেই এঁদের দুজনের ওপর নজর রাখছিল। আজ মঙ্গলবার কলকাতা স্টেশনে অস্ত্রের একটি চালান সংগ্রহ করার আগেই তাঁদের গ্রেপ্তার করা হয়েছে বলে জানা গেছে। কাল বুধবার এঁদের আদালতে তোলা হবে। পুলিশের ধারণা, রাজ্যে এরা বড় ধরনের নাশকতা চালানোর কাজের সঙ্গে যুক্ত ছিল। এসটিএফ জানিয়েছে, কেন্দ্রীয় গোয়েন্দারা রাজ্যকে এ ব্যাপারে সতর্ক করেছিল। অক্টোবর মাসে ভারতের কেন্দ্রীয় গোয়েন্দা সংস্থা আইবি থেকে জঙ্গিদের গতিবিধি সম্পর্কে তথ্য এসেছিল রাজ্যের কাছে। পুলিশ জানিয়েছে, ধৃত ব্যক্তিদের কাছ থেকে আল-কায়দাসংক্রান্ত বই ও লিফলেট পাওয়া গেছে। বিস্ফোরক তৈরির বইও বাজেয়াপ্ত করা হয়েছে। ল্যাপটপ, পেনড্রাইভও উদ্ধার করা হয়েছে। পাওয়া গেছে ভুয়া নামে আধার কার্ড। মিলেছে ভিজিটিং কার্ডও। তবে তাঁদের কাছে পাওয়া যায়নি ভারতে অবস্থানের পাসপোর্ট বা বৈধ ভিসা।
