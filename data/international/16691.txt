
মার্কিন প্রেসিডেন্ট ডোনাল্ড ট্রাম্প রাশিয়ার সঙ্গে ‘সুসম্পর্ক’ চান; কিন্তু এর অর্থ এই নয় যে এখনই যুক্তরাষ্ট্র রাশিয়ার ওপর আরোপিত অবরোধ তুলে নেবে। আজ শনিবার এই দুই দেশের প্রধানদের মধ্যে টেলিফোনে আলাপ হওয়ার কথা। আজ বিবিসির এক প্রতিবেদনে এ কথা বলা হয়।
যুক্তরাষ্ট্রের প্রেসিডেন্ট পদে অভিষেকের পর ট্রাম্প এই প্রথম পুতিনের সঙ্গে আলাপ করতে যাচ্ছেন। আলোচনায় দ্বিপক্ষীয় বিষয় ও জাতীয় নিরাপত্তা প্রাধান্য পাবে বলে আশা করা হচ্ছে। তবে দেশটির সঙ্গে আরোপিত অবরোধ নিয়ে কথা বলার ‘এখনই উপযুক্ত সময় নয়’ বলে মনে করেন ট্রাম্প।
যুক্তরাষ্ট্রে সফররত যুক্তরাজ্যের প্রধানমন্ত্রী থেরেসা মের সঙ্গে যৌথ সংবাদ ব্রিফিংয়ে ডোনাল্ড ট্রাম্প এসব কথা বলেন। প্রেসিডেন্ট হিসেবে ট্রাম্পের ক্ষমতা গ্রহণের পর এই প্রথম কোনো রাষ্ট্রপ্রধান যুক্তরাষ্ট্র সফর করলেন।
ডোনাল্ড ট্রাম্প বলেন, ‘কী হয় আমরা দেখব। আদর্শের দিক থেকে আমরা সব দেশের সঙ্গে সুসম্পর্ক চাই। তবে দুর্ভাগ্য যে তা হয়তো হবে না।’
যুক্তরাজ্যের সঙ্গে নিজেদের সম্পর্কের কথা উল্লেখ করে ট্রাম্প বলেন, ‘যুক্তরাজ্যের প্রধানমন্ত্রী থেরেসা মের সঙ্গে আমাদের সম্পর্কটা যেমন...তেমন যদি রাশিয়া, চীন ও অন্যান্য দেশের সঙ্গে থাকে, আমি সবার সঙ্গে আছি। যদি এমনটা হয় তা আমাদের জন্য হবে বড় অর্জন। কিন্তু এমনটা হবে তার নিশ্চয়তা নেই। যদি আমরা পারি তা হবে ইতিবাচক।’
যৌথ সংবাদ সম্মেলনে থেরেসা মে বলেন, ইউক্রেন যুদ্ধ বন্ধে মিনস্ক চুক্তির পূর্ণ বাস্তবায়ন না করা পর্যন্ত রাশিয়ার ওপর আরোপিত অবরোধ বহাল থাকবে। বিষয়টি যুক্তরাজ্যের কাছে সুস্পষ্ট।
তবে ট্রাম্পের উপদেষ্টা কেলিয়ান কনওয়ে ফক্স নিউজকে গতকাল শুক্রবার বলেন, রাশিয়ার ওপর থেকে যুক্তরাষ্ট্রের নিষেধাজ্ঞা তুলে নেওয়ার বিষয়টি ‘বিবেচনাধীন’।
তিনি সিবিএসকে বলেন, ‘আমি ধারণা করছি আজ তাঁরা নিজ নিজ দেশের স্বার্থের বিষয় নিয়ে কথা বলবেন। আর দুই দেশের পক্ষ থেকে নীতিগত অভিন্ন বিষয়ে যেমন সন্ত্রাসীদের দমনে তাঁরা একসঙ্গে কীভাবে কাজ করতে পারেন, তা নিয়ে আলোচনা হতে পারে।
হ্যাকিংয়ের মাধ্যমে যুক্তরাষ্ট্রের নির্বাচনী প্রক্রিয়ায় মস্কো হস্তক্ষেপ করেছে বলে মার্কিন গোয়েন্দা সংস্থা দাবি করলেও ট্রাম্প ক্রেমলিনের সঙ্গে সম্পর্ক জোরদারের আহ্বান জানিয়েছেন। তবে রাশিয়া বারবারই এ অভিযোগ অস্বীকার করে আসছে।
চলতি মাসের শুরুর দিকে ট্রাম্প বলেছিলেন, রাশিয়া যদি সন্ত্রাসবাদের বিরুদ্ধে লড়াইয়ে সহযোগিতা করে, তাহলে তিনি মস্কোর ওপর ওবামা প্রশাসনের আরোপ করা অবরোধ শিথিল করবেন।
রাশিয়া ২০১৪ সালে ইউক্রেনের কাছ থেকে ক্রিমিয়া দখল করে নেয়। এরপর দেশটির ওপর যুক্তরাষ্ট্র ও ইউরোপীয় ইউনিয়ন অবরোধ আরোপ করে। গত মাসে ইইউ এই অবরোধ বাড়ায়।
