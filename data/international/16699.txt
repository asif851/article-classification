
েলাকসভা নির্বাচনে কংগ্রেস ১০০টির কম আসন পেলে দলটির নেতৃত্ব নিয়ে গান্ধী পরিবার কঠিন চ্যালেঞ্জের মুখে পড়বে বলে মন্তব্য করেছেন ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদি৷ ইংরেজি দৈনিক টাইমস অব ইন্ডিয়ায় গতকাল মঙ্গলবার প্রকাশিত এক সাক্ষাত্কারে তিনি কংগ্রেসের নেতৃত্ব নিয়ে বিভিন্ন মন্তব্য করেন৷গুজরাট রাজ্যের মুখ্যমন্ত্রী মোদি বলেন, গান্ধী পরিবারের সদস্যরা কংগ্রেসের নেতৃত্বে প্রশ্নের উর্ধ্বে থাকতে পারেন কি না, সেই প্রাসঙ্গিকতা নিয়েই এখন লড়াই চলছে৷ তাঁদের লক্ষ্য এখন ১০০টি আসনে জয়, যাতে করে তাঁদের নেতৃত্ব চ্যালেঞ্জের মুখোমুখি না হয়৷ তবে দলটি ১০০টির কম আসন পাবে, এমন আশঙ্কাই তিনি দেখতে পাচ্ছেন৷নেতৃত্বে রাহুলের জায়গায় প্রিয়াঙ্কার সম্ভাবনা প্রসঙ্গে মোদি বলেন, নির্বাচনের ফলাফল প্রকাশের পর কংগ্রেসই এসব ব্যাপারে সিদ্ধান্ত নেবে৷ তবে এ রকম একটি দল গান্ধী পরিবারের বাইরে কিছু ভাবতে পারবে না, এটা অস্বাভাবিক৷সংখ্যালঘু সম্প্রদায়ের মানুষের মধ্যে তাঁকে নিয়ে ভীতি প্রসঙ্গে প্রশ্ন করা হলে মোদি বলেন, কংগ্রেস এবং অারও কয়েকটি দল ভীতি ছড়িয়ে স্বার্থ হাসিল করতে চাইছে৷ তবে এসব কৌশল কাজে আসবে না৷ ভোটব্যাংকের রাজনীতির কারণেই ভারতে গত ৬০ বছরে সর্বোচ্চ ক্ষতি হয়েছে৷ এখন এ ধরনের রাজনীতির দিন ফুরিয়েছে৷বৈদেশিক সম্পর্ক বিষয়ে মোদি বলেন, পাকিস্তান যদি নিজ ভূখণ্ড থেকে পরিচালিত সন্ত্রাসী কর্মকাণ্ডের বিরুদ্ধে কার্যকর ও সুস্পষ্ট পদক্ষেপ নেয়, তবেই তাদের সঙ্গে সম্পর্কের উন্নয়ন সম্ভব৷ তবে এখন যদি সমস্যা সমাধানের নতুন কোনো সম্ভাবনা তৈরি হয়, তাহলে অতীতে কী হয়েছে, তা নিয়ে না ভেবে এগিয়ে যেতে হবে৷
