
লোকসভা নির্বাচন নিয়ে বিরাট এক ঝক্কি গেছে ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদির। নির্বাচনী প্রচারণা সামনে রেখে সভা-সমাবেশের কমতি ছিল না। ঘণ্টার পর ঘণ্টা, মাইলকে মাইল ঘুরে বেড়িয়েছেন। এবার কি তবে একটুখানি অবসর?মোটেও না। এ ভাবনা আপাতত মোদির নেই। এবার তিনি ভাবছেন সরকার গঠন নিয়ে।দীর্ঘ সময় ধরে চলা লোকসভা নির্বাচনকে কেন্দ্র করে প্রায় তিন লাখ কিলোমিটার চষে বেড়িয়েছেন ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদি।এই সময় দেশজুড়ে ৪৩০টিরও বেশি জনসভা করেছেন। প্রায় পাঁচ হাজার গণসংযোগমূলক অনুষ্ঠানে অংশ নিয়েছেন। এর মধ্যে থ্রিডি সভাও রয়েছে। গতকাল সোমবার লোকসভা নির্বাচন শেষ হয়েছে। কিন্তু ব্যস্ততা কমেনি মোদির। তাঁর মধ্যে বিশ্রাম নেওয়ার কোনো লক্ষণই দেখা যাচ্ছে না।টাইমস অব ইন্ডিয়া অনলাইনের প্রতিবেদনে জানানো হয়, গুজরাটের মুখ্যমন্ত্রী গতকাল সোমবার দলের নেতাদের সঙ্গে দফায় দফায় বৈঠক করেছেন। আজ মঙ্গলবারও বেশ কিছু বৈঠকের সময়সূচি নির্ধারিত আছে। এসব বৈঠকের আলোচ্য-বিষয় মূলত গুজরাটে মোদির উত্তরসূরি নির্ধারণ এবং এনডিএ জোটের মধ্যকার ব্যবধান কমিয়ে আনা।গতকাল সকালে গান্ধীনগরে নিজের সরকারি বাসভবনে ছত্তিশগড়ের মুখ্যমন্ত্রী রমণ সিংয়ের সঙ্গে দেড় ঘণ্টারও বেশি সময় ধরে বৈঠক করেছেন মোদি। এরপর মেঘালয়ের সাবেক মুখ্যমন্ত্রী পি এ সাংমার সঙ্গে বৈঠক করেছেন।ওই বৈঠকের পর গুজরাটে দলের ঘনিষ্ঠ ব্যক্তিদের সঙ্গে বৈঠক করেন মোদি। তাঁদের মধ্যে জ্যেষ্ঠ মন্ত্রী ও দলীয় নেতারা ছিলেন। নির্বাচনী প্রচারের সময় গুজরাটে তাঁদের কর্মকাণ্ড মূল্যায়ন করেছেন তিনি। প্রধানমন্ত্রী হয়ে দিল্লি গেলে গুজরাটের সম্ভাব্য মুখ্যমন্ত্রীর বিষয়ে ওই বৈঠকে ইঙ্গিত দিয়েছেন মোদি। এই বৈঠকের পর বিজেপির সাবেক রাষ্ট্রপতি নিতিন গড়কারির সঙ্গে দীর্ঘ বৈঠক করেছেন গুজরাটের মুখ্যমন্ত্রী।আজ মঙ্গলবার মোদির বেশ কয়েকটি বৈঠক আছে। তিনি আজ গুজরাটের বিজেপির সাংসদ ও রাজ্যসভার সদস্যদের সঙ্গে বৈঠক করবেন। বৈঠকে গুজরাটের সম্ভাব্য মুখ্যমন্ত্রীর বিষয়টি উপস্থাপিত হতে পারে।বিজেপির জ্যেষ্ঠ নেতারা বলছেন, উত্তরসূরি হিসেবে মোদির পছন্দ গুজরাটের রাজস্বমন্ত্রী আনন্দিবেন প্যাটেলকে। তিনি চাইবেন, অন্যরাও তাঁর ব্যাপারে সমর্থন দেবেন।১৬ মে লোকসভা নির্বাচনের ফলাফল ঘোষণা করা হবে। এর আগে গান্ধীনগরে বিজেপির জাতীয় নেতা ও এনডিএ জোটের নেতাদের সঙ্গে বৈঠক করে ব্যস্ত সময় কাটাবেন মোদি। এই সময় সম্ভাব্য জোট নিয়ে আলোচনা হবে।
