
যুক্তরাজ্যের ভিক্টোরিয়া অ্যান্ড অ্যালবার্ট মিউজিয়ামে ষোড়শ শতকের খ্যাতিমান ইতালীয় শিল্পী ইয়াকোপো তিনতোরেতোর (১৫১৮-১৫৯৪) আঁকা একটি তৈলচিত্র পাওয়া গেছে বলে দাবি করা হয়েছে। ছবিটির নাম ‘এমবারকেশন অব সেন্ট হেলেনা ইন দ্য হোলি ল্যান্ড’। কিছুদিন আগ পর্যন্ত সবার ধারণা ছিল, ছবিটি তিনতোরেতোর সমসাময়িক শিল্পী আন্দ্রেই শিয়াভোনের আঁকা। সম্প্রতি যুক্তরাজ্যের মহাদেশীয় ইউরোপিয়ান তৈলচিত্রের তালিকা তৈরির সময় এই ভুল ভাঙে। তালিকা তৈরির সঙ্গে সংশ্লিষ্ট চিত্রবিশ্লেষকেরা বলেছেন, তিনতোরেতো ‘সেন্ট হেলেনা অ্যান্ড দ্য হোলি ক্রস’ শিরোনামের সিরিজের আওতায় যে তিনটি ছবি এঁকেছিলেন, এটি তারই একটি। ছবিটি আঁকা হয়েছিল আনুমানিক ১৫৫৫ সালে। ১৮৬৫ সালে এটি লন্ডনের ভিক্টোরিয়া অ্যান্ড অ্যালবার্ট মিউজিয়ামে আসে। বিবিসি।
