
যুক্তরাষ্ট্রের জাতীয় নিরাপত্তা সংস্থা এনএসএর সাবেক চুক্তিভিত্তিক কর্মী এডওয়ার্ড স্নোডেন রাশিয়ায় আরও তিন বছর থাকার অনুমতি পেয়েছেন। তাঁর রুশ আইনজীবী আনাতোলি কুচেরেনা গতকাল বৃহস্পতিবার মস্কোতে এক সংবাদ সম্মেলনে এ কথা জানিয়েছেন। যুক্তরাষ্ট্রের গোপন নজরদারিসংক্রান্ত নথি ফাঁস করে আলোড়ন সৃষ্টিকারী স্নোডেনের আইনজীবী বলেন, তাঁর মক্কেলের রাশিয়ায় মেয়াদ বৃদ্ধির আবেদন কর্তৃপক্ষ গ্রহণ করেছে। তাঁকে আরও তিন বছর রাশিয়ায় থাকার অনুমতি দেওয়া হয়েছে।গত বছরের ২৩ জুন রাশিয়ায় আশ্রয় নেন স্নোডেন। গত ৩১ জুলাই রাশিয়ায় তাঁর থাকার মেয়াদ শেষ হয়। এএফপি
