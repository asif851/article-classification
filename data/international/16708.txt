
ভারী তুষারপাতে আক্রান্ত হয়েছে চিলির রাজধানী সান্তিয়াগো। বিরল এই তুষারপাতের কারণে বিদ্যুৎসংযোগ বিচ্ছিন্ন হওয়ায় কনকনে শীতে অন্ধকারে দিন কাটাচ্ছেন বাসিন্দারা। রাজধানীতে যানবাহন চলাচলেও ব্যাঘাত সৃষ্টি হয়েছে। জনজীবনে নেমে এসেছে দুর্ভোগ।
কর্তৃপক্ষ জানিয়েছে, জমে ওঠা তুষারের চাপে গাছ বৈদ্যুতিক তারে পড়ে গিয়ে বেশির ভাগ বিদ্যুৎ বিচ্ছিন্নের ঘটনা ঘটে। বিদ্যুৎসংযোগ না থাকায় অন্ধকারে রয়েছে রাজধানীর প্রায় আড়াই লাখ মানুষ।
সান্তিয়াগোয় বৈদ্যুতিক তারে জড়িয়ে এক প্রহরী মারা গেছেন। তিনি বরফ সরানোর কাজ করছিলেন বলে স্থানীয় গণমাধ্যমের খবরে বলা হয়েছে। এ ছাড়া বিদ্যুৎস্পৃষ্ট হয়ে আহত হয়েছেন আরও দুজন।
দুর্যোগের মধ্যে তুষারপাত অনেককে ফুর্তি করারও সুযোগ এনে দেয়। শহরজুড়ে হাজারো শিশু তুষারমানব তৈরি করা আর তুষার ছোড়াছুড়িতে মেতে ওঠে।
চিলির আবহাওয়াবিদরা জানিয়েছেন, দেশটিতে ২০০৭ সালের পর এবারই সবচেয়ে বেশি তুষারপাত হয়েছে। আর আবহাওয়ার পূর্বাভাসে বলা হয়েছে, লঘু তুষারপাত অব্যাহত থাকবে।
