
বাংলাদেশ ও পাকিস্তান থেকে ২০১৪ সাল পর্যন্ত যেসব সংখ্যালঘু ব্যক্তি ধর্মীয় কারণে ভারতে এসে আশ্রয় নিয়েছেন, তাঁরা এখন এ দেশে থাকতে পারবেন। তাঁদের আর অনুপ্রবেশকারী হিসেবে গণ্য করা হবে না।
গতকাল সোমবার ভারতের কেন্দ্রীয় স্বরাষ্ট্র মন্ত্রণালয় এক বিজ্ঞপ্তিতে এই সিদ্ধান্তের কথা জানিয়েছে। কলকাতার দৈনিক বর্তমান এক প্রতিবেদনে এ তথ্য জানায়।
স্বরাষ্ট্র মন্ত্রণালয়ের ওই বিজ্ঞপ্তির বরাত দিয়ে গণমাধ্যমের প্রতিবেদনে বলা হয়েছে, যদি কেউ বৈধ কাগজপত্র দেখিয়ে ভারতে প্রবেশ করে থাকেন, তাঁদের ভিসার মেয়াদ উত্তীর্ণ হয়ে গেলেও তাঁরা মনে করলে এ দেশে থেকে যেতে পারবেন। বৈধ কাগজপত্র ছাড়া কেউ এ দেশে প্রবেশ করে থাকলেও তাঁদের অনুপ্রবেশকারী হিসেবে গণ্য করা হবে না।
রাজনৈতিক পর্যবেক্ষকেরা মনে করছেন, আগামী বছর আসাম ও পশ্চিমবঙ্গ বিধানসভা নির্বাচনকে মাথায় রেখে এমন সিদ্ধান্ত নিয়েছে নরেন্দ্র মোদির সরকার। সবশেষ লোকসভা নির্বাচনের প্রচারে কথিত অনুপ্রবেশকারীদের ব্যাপারে সোচ্চার ছিলেন তিনি।
