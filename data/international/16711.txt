
ব্লগার ও অনলাইন লেখক ওয়াশিকুর রহমানকে হত্যার ঘটনার প্রতিবাদ জানিয়েছেন নিউইয়র্ক প্রবাসী বাংলাদেশিরা। এ দেশকে যারা আফগানিস্তান বানাতে চায়, তাদের বিরুদ্ধে ব্যবস্থা নেওয়ার আহ্বান জানিয়েছেন তাঁরা।গতকাল সোমবার ব্লগার ওয়াশিকুর রহমানকে হত্যার প্রতিবাদে নিউইয়র্কের জ্যাকসন হাইটসে এই প্রতিবাদ সভা হয়। সেখানে বক্তারা বলেন, বাংলাদেশকে এখন আর উদার গণতান্ত্রিক দেশ হিসেবে মনে করা হচ্ছে না। মুক্তচিন্তার ওপর একের পর এক আঘাত আসছে। বিশ্বাস চাপিয়ে দেওয়ার নামে মধ্যযুগীয় কায়দায় হত্যাকাণ্ড চলছে।বক্তারা বলেন, মুক্তিযুদ্ধের মধ্য দিয়ে অর্জিত বাংলাদেশের এই বাস্তবতা কিছুতেই মেনে নেওয়া যায় না। যাদের ব্যর্থতায়, যাদের প্রশ্রয়ে দানবদের উত্থান ঘটছে-তাদের সময়ও ফুরিয়ে আসছে। আত্মপরিচয় ও অস্তিত্বের লড়াইয়ে আমাদের এখন সর্বশক্তি নিয়োগ করতে হবে।অনলাইন লেখক এবং ব্লগার ওয়াশিকুর রহমানের হত্যাকাণ্ডের প্রতিবাদে উত্তর আমেরিকা সম্মিলিত সাংস্কৃতিক জোটের আহ্বানে অনুষ্ঠিত ওই সভায় সভাপতিত্ব করেন প্রবীণ সাংবাদিক সৈয়দ মুহাম্মদউল্লাহ। অভিনেত্রী লুৎফুন নাহার লতা এবং গোপাল সন্যালের পরিচালনায় প্রতিবাদ সভায় বক্তব্য রাখেন, নিনি ওয়াহেদ, হোসনে আরা, শরাফ সরকার, মোজাহিদ আনসারী, মিনহাজ সাম্মু, মিঠুন আহমেদ ও জাকারিয়া চৌধুরী।
ওয়াশিকুরের খুনিদের আটক করার জন্য আইনশৃঙ্খলা রক্ষাকারী বাহিনীর প্রশংসা করেন বক্তারা। একই সঙ্গে ব্লগার অভিজিৎ রায়ের হত্যাকারীরা এখনো গ্রেপ্তার না হওয়ায় সভায় উদ্বেগ জানানো হয়। বক্তারা বলেন, মুক্তচিন্তার ওপর এসব হামলা এখন আর কোনো বিচ্ছিন্ন ঘটনা নয়। বাংলাদেশকে যারা আফগানিস্তান বানাতে চায়, তাদের সমূলে উৎপাটন করতে হবে।
ব্লগার অভিজিৎ হত্যাকাণ্ডের মাত্র কয়েক সপ্তাহের মধ্যে ওয়াশিকুর রহমানের হত্যাকাণ্ডের বিষয়টি পশ্চিমা গণমাধ্যমে গুরুত্বের সঙ্গে তুলে ধরা হয়েছে। নিউইয়র্ক টাইমসসহ প্রধান প্রধান মার্কিন গণমাধ্যমে বাংলাদেশে ভিন্নমত ও ভিন্ন বিশ্বাসের কারণে হত্যাকাণ্ড হচ্ছে বলে উল্লেখ করা হয়।
সম্প্রতি খুন, গুম ও রাজনৈতিক সহিংসতা বেড়ে যাওয়ায় দেশের ভাবমূর্তি ক্রমশ নেতিবাচক হয়ে উঠছে বলে প্রবাসীরা মনে করেন। অনেক দিন ধরে নিউইয়র্ক প্রবাসী সাংবাদিক মাহবুবুর রহমান প্রথম আলোকে বলেন, জঙ্গিদের উত্থানের জন্য বাংলাদেশকে উর্বর করে তোলা হয়েছে। ভবিষ্যতে আমাদের আরও কত খেসারত দিতে হবে, তা নিয়ে শঙ্কা প্রকাশ করেন এই প্রবীণ প্রবাসী।
