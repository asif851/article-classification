
ফিলিপাইনের প্রেসিডেন্ট রদ্রিগো দুতের্তির সঙ্গে অনুষ্ঠেয় প্রথম বৈঠক বাতিল করেছেন মার্কিন প্রেসিডেন্ট বারাক ওবামা। আজ মঙ্গলবার হোয়াইট হাউসের একজন মুখপাত্র এই তথ্য জানিয়েছেন।বার্তা সংস্থা রয়টার্সের খবরে জানানো হয়, দুতের্তি প্রকাশ্যে অকথ্য ভাষায় ওবামাকে গাল দেওয়ার পর দুই নেতার বৈঠকটি বাতিল হয়।লাওসে অ্যাসোসিয়েশন অব সাউথইস্ট এশিয়ান নেশনসের (আসিয়ান) সম্মেলনের ফাঁকে আজ দুতের্তির সঙ্গে ওবামার প্রথমবারের মতো বৈঠক হওয়ার কথা ছিল।বৈঠকের এক দিন আগে গতকাল সোমবার এক সংবাদ সম্মেলনে ওবামাকে নিয়ে আপত্তিকর মন্তব্য করেন দুতের্তি। ওবামার উদ্দেশে দুতের্তি যে গাল দিয়েছেন, তা প্রকাশযোগ্য নয়।ওই সংবাদ সম্মেলনে দুতের্তি বলেন, লাওসে বৈঠকের সময় মানবাধিকার বিষয়ে মার্কিন প্রেসিডেন্টের কাছ থেকে কোনো বক্তৃতা শুনবেন না তিনি। মানবাধিকারের প্রসঙ্গ তুললে তা ওবামার জন্য অপ্রীতিকর হবে। এমনটা হলে তিনি (দুতের্তি) বৈঠকেই ওবামাকে কঠোর ভাষায় গালাগাল করবেন। এই বক্তব্য দেওয়ার সময়ই ওবামাকে অকথ্য ভাষায় গাল দেন দুতের্তি।
বৈঠকের আগেই ফিলিপাইনের প্রেসিডেন্টের আপত্তিকর মন্তব্য সম্পর্কে অবগত হন ওবামা। এক সংবাদ সম্মেলনে তিনি বলেন, দুতের্তির সঙ্গে তাঁর বৈঠক ফলপ্রসূ হবে কি না, তা খতিয়ে দেখতে কর্মকর্তাদের নির্দেশ দিয়েছেন।
ওবামার এই বক্তব্যের পর দুই নেতার মধ্যকার বৈঠক হওয়া নিয়ে সংশয় সৃষ্টি হয়। এরপরই বৈঠকটি বাতিলের বিষয়ে হোয়াইট হাউসের কাছ থেকে ঘোষণা আসে।
গত মে মাসে দুতের্তি ফিলিপাইনের প্রেসিডেন্ট নির্বাচিত হন। নির্বাচনী প্রতিশ্রুতি অনুযায়ী অবৈধ মাদকের বিরুদ্ধে অভিযান শুরু করেন তিনি। অভিযানে ইতিমধ্যে হাজারো সন্দেহভাজন ব্যক্তি নিহত হয়েছেন। এ নিয়ে আন্তর্জাতিক অঙ্গনে সমালোচনা রয়েছে। এসব সমালোচনা উড়িয়ে দিচ্ছেন দুতের্তি।
