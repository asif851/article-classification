
পাকিস্তানের খাইবার পাখতুনখাওয়া প্রদেশের একটি শিয়া মসজিদে গতকাল শুক্রবার তালেবান জঙ্গিদের হামলায় কমপক্ষে ২০ জন নিহত হয়েছেন। আহত হয়েছেন আরও ৬০ জনের বেশি। উত্তর-পশ্চিমাঞ্চলীয় প্রদেশটির রাজধানী পেশোয়ারের এক মসজিদে ওই হামলার ঘটনা ঘটে। খবর এএফপির।পুলিশ জানায়, পেশোয়ারের ইমালিয়া মসজিদে জুমার নামাজের সময় চারজন অস্ত্রধারী প্রথমে গ্রেনেড ছুড়ে মারে। পরে তারা কালাশনিকভ দিয়ে গুলি করে।জ্যেষ্ঠ পুলিশ কর্মকর্তা মাইন সাঈদ বলেন, কাছাকাছি কোনো ভবন থেকে জঙ্গিরা ওই মসজিদে প্রবেশ করে। পরে দেখা যায়, তাদের পরনে আত্মঘাতী বোমাসজ্জিত অন্তর্বাস ছিল।মাইন সাঈদ আরও বলেন, হামলাকারীদের একজন বিস্ফোরকের সাহায্যে নিজেকে উড়িয়ে দেয়। অন্য হামলাকারী পুলিশের গুলিতে নিহত হয়। তিনি বলেন, মসজিদের ভেতরে জঙ্গিমুক্ত করার অভিযান শেষ হওয়ার পর আশপাশের ভবনগুলোয় তল্লাশি চালানো হয়। তেহরিক-ই-তালেবান পাকিস্তান (টিটিপি) এক বিবৃতিতে এই হামলার দায়িত্ব স্বীকার করেছে।গত ৩০ জানুয়ারি দক্ষিণাঞ্চলীয় সিন্ধু প্রদেশের একটি শিয়া মসজিদে চালানো জঙ্গি হামলায় ৬১ জন নিহত হয়। গত বছরের জুন থেকে খাইবার পাখতুনখাওয়া প্রদেশের উপজাতীয় এলাকায় সেনাবাহিনী জঙ্গি দমন অভিযান চালিয়ে আসছে।
