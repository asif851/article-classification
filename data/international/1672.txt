
ইরাকে সুন্নি জঙ্গিদের প্রকাশ্যে অর্থায়ন করছে সৌদি আরব ও কাতার। এর মাধ্যমে তারা কার্যত ইরাকের বিরুদ্ধে যুদ্ধ ঘোষণা করেছে।ইরাকের প্রধানমন্ত্রী নুরি আল-মালিকি ফ্রান্স ২৪ টেলিভিশনের সঙ্গে এক সাক্ষাৎকারে এই অভিযোগ করেন। গত শনিবার তাঁর সাক্ষাৎকার সম্প্রচার করা হয়। চলতি বছরের শুরুতে আনবার প্রদেশে জঙ্গি-সেনাবাহিনী লড়াই শুরুর পর এটি মালিকির সবচেয়ে কড়া মন্তব্য। ইরাকে মালিকির সরকার শিয়াপন্থী।ইরাকের নিরাপত্তা বাহিনী বর্তমানে আনবার প্রদেশের দুটি প্রধান শহর ফালুজা ও রামাদিতে আল-কায়দাপন্থী সংগঠন ইসলামিক স্টেট অব ইরাক অ্যান্ড দি লেভান্টের (আইএসআইএল) বিরুদ্ধে লড়াই করছে। গত জানুয়ারিতে একজন সুন্নি আইনপ্রণেতাকে গ্রেপ্তারের পর এ লড়াই শুরু হয়। সরকারবিরোধী বিক্ষোভকারীদের দমন করতে তাঁকে গ্রেপ্তারের ঘটনায় ক্ষুব্ধ হয় স্থানীয় বিভিন্ন উপজাতি গ্রুপ।ইরাকে চলমান সহিংসতার সঙ্গে সৌদি আরব ও কাতারের সম্পৃক্ততা আছে কি না, এমন প্রশ্নের জবাবে প্রধানমন্ত্রী মালিকি টেলিভিশনকে গত শনিবার বলেন, ‘আমি ইরাকি সরকারের বিরুদ্ধে প্রকাশ্য যুদ্ধের জন্য তাদের অভিযুক্ত করছি। আমি আল-কায়েদা নেতা ও চরমপন্থীদের প্রশ্রয় দেওয়ার জন্য তাদের অভিযুক্ত করছি।’মালিকি অভিযোগ করেন, ইরাকে যুদ্ধের জন্য জিহাদিদের উদ্বুদ্ধ করতে সৌদি আরব ‘কমিশন’ দিচ্ছে। পাশাপাশি সিরিয়ায় তিন বছর ধরে চলা গৃহযুদ্ধেও আল-কায়েদাসংশ্লিষ্ট জঙ্গিদের সৌদি আরব ও কাতার ইন্ধন দিচ্ছে। রয়টার্স ও এএফপি।
