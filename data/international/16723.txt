
নাইজেিরয়ায় সশস্ত্র গ্রুপ বোকো হারামের হাতে অপহৃত দুই শতাধিক স্কুলছাত্রীকে উদ্ধারে তিন লাখ মার্কিন ডলার পুরস্কার ঘোষণা করা হয়েছে৷ যুক্তরাষ্ট্র, যুক্তরাজ্য, ফ্রান্স ও চীনসহ বিভিন্ন বিশ্বশক্তি তাদের উদ্ধার তৎপরতায় যোগ দিয়েছে৷গত ১৪ এপ্রিল নাইজেরিয়ার উত্তর-পূর্বাঞ্চলীয় শিবক এলাকার সরকারি মাধ্যমিক বিদ্যালয় থেকে ১৬ থেকে ১৮ বছর বয়সী স্কুলছাত্রীদের অপহরণ করা হয়৷ পুড়িয়ে দেওয়া হয় স্কুল ভবন৷ গত রোববার রাতে অপহরণ করা হয় আরও ১১ স্কুলছাত্রীকে৷ তিন সপ্তাহ পরও তারা উদ্ধার না হওয়ায় বিশ্বব্যাপী ক্ষোভের সৃষ্টি হয়৷এরই মধ্যে বোকো হারামের যোদ্ধারা পার্শ্ববর্তী গাম্বরু নাগলা এলাকায় কয়েক শ লোককে হত্যা করেছে৷ স্থানীয় সিনেটর আহমেদ জান্না জানান, ওই স্কুলছাত্রীদের উদ্ধার তৎপরতায় যোগ দিতে স্থানীয় ঘাঁটির সেনাদের লেক শাদ এলাকার দিকে মোতায়েন করা হয়৷ এই সুযোগ কাজে লাগায় জঙ্গিরা৷তালেবান জঙ্গিদের গুলিতে ২০১২ সালে আহত হওয়া নারীশিক্ষা আন্দোলনের কর্মী মালালা ইউসুফজাই গত বুধবার বিবিসিকে বলেন, ‘নাইজেরিয়ায় ২০০ জনের বেশি স্কুলছাত্রী অপহরণের পর বিশ্বকে মুখ বন্ধ করে থাকা ঠিক হবে না৷ আমরা নীরব থাকলে এ ধরনের ঘটনা একের পর এক ঘটতেই থাকবে৷’জাতিসংঘের সাবেক মহাসচিব কফি আনান জঘন্য এই ঘটনার বিরুদ্ধে ত্বরিত ব্যবস্থা নিতে ব্যর্থ হওয়ায় নাইজেরিয়া ও আফ্রিকার অন্য দেশগুলোর সমালোচনা করেন৷নাইজেরিয়ার পুলিশ গত বুধবার ঘোষণা দেয়, ওই স্কুলছাত্রীদের উদ্ধারে গুরুত্বপূর্ণ তথ্য দিয়ে কেউ সহায়তা করলে তিন লাখ ডলার পুরস্কার দেওয়া হবে৷ নাইজেরিয়া সরকার উদ্ধার তৎপরতায় আন্তর্জাতিক সহায়তা নেওয়ারও ঘোষণা দিয়েছে৷ যুক্তরাষ্ট্র, যুক্তরাজ্য ও ফ্রান্স জানিয়েছে, তারা ওই স্কুলছাত্রীদের উদ্ধারে সহায়তা করতে নাইজেরিয়ায় বিশেষজ্ঞ দল পাঠাচ্ছে৷মার্কিন প্রেসিডেন্ট বারাক ওবামা টেলিভিশন চ্যানেল এবিসিকে বলেন, সামরিক, আইনশৃঙ্খলা রক্ষাকারী বাহিনী ও অন্যান্য সংস্থার সমন্বয়ে গঠিত একটি মার্কিন দল ওই স্কুলছাত্রীদের উদ্ধারে কাজ করবে৷চীন প্রতিশ্রুতি দিয়েছে, তারা কৃত্রিম উপগ্রহ ও গোয়েন্দা বাহিনীর মাধ্যমে প্রাপ্ত তথ্য নাইজেরিয়াকে দিয়ে সহায়তা করবে৷বোকো হারামের নেতা আবু বকর শেকাও সম্প্রতি এক ভিডিওবার্তায় ওই স্কুলছাত্রীদের অপহরণের কথা স্বীকার করে তাদের দাসী হিসেবে বিক্রি করে দেওয়ার হুমকি দেন৷ এএফপি, আল-জাজিরা ও বিবিসি৷
