
তুরস্কের ইস্তাম্বুলে বিস্ফোরণে অন্তত ১০ জন নিহত হয়েছেন। আহত হয়েছেন অন্তত ১৫ জন। আহতদের মধ্যে বিদেশি পর্যটকও আছেন। আজ মঙ্গলবার ওই বিস্ফোরণে ঘটনা ঘটে। কোনো কোনো সূত্র ওই বিস্ফোরণকে আত্মঘাতী হামলা বলে উল্লেখ করেছে। খবর বিবিসির।
নগর কর্তৃপক্ষ জানায়, ইস্তাম্বুলের সুলতানাহ শহরে ঐতিহাসিক সুলতান আহমেদ মসজিদের (নীল মসজিদ বলে পরিচিত) অদূরে এই বিস্ফোরণ ঘটেছে। কী দিয়ে বিস্ফোরণ ঘটনা হয়েছে, তা তদন্ত করে দেখা হচ্ছে।ইস্তাম্বুলের গভর্নরের কার্যালয়ের ওয়েবসাইটে দেওয়া বিবৃতিতে জানানো হয়, বিস্ফোরণে ১০ জন নিহত হওয়ার পাশাপাশি অন্তত ১৫ জন আহত হন।কোনো কোনো সূত্র বলছে, ​​এটা আত্মঘাতী হামলা। তবে গভর্নরের কার্যালয়ের বিবৃতিতে বিষটি স্পষ্ট করে বলা হয়নি। বিবৃতিতে উল্লেখ করা হয়, বিস্ফোরণের পর পর পুরো এলাকা ঘিরে ফেলে পুলিশ। ​কী ধরনের বিস্ফোরক ব্যবহার করে এ ঘটনা ঘটানো হয়েছে, তা খতিয়ে দেখছেন তদন্তকারীরা। জার্মানির গণমাধ্যমগুলো বলছে, জার্মানির কয়েকজন নাগরিক ওই বিস্ফোরণের শিকার হয়েছেন। তাৎ​ক্ষণিকভাবে বিষয়টি নিশ্চিত করা না গেলেও জার্মান পররাষ্ট্র মন্ত্রণালয় বিষয়টির তদন্ত শুরু করেছে। জার্মান পররাষ্ট্র মন্ত্রণালয়ের ওয়েবসাইটে বিবৃতি দিয়ে তুরস্কে থাকা জার্মানির নাগরিকদের সতর্কভাবে চলাচল করতে বলা হয়েছে। পাশাপাশি আশঙ্কা প্রকাশ করে বলেছে তুরস্কে আরও ‘সন্ত্রাসী হামলা’ হতে পারে।
