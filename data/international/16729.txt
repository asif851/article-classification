
হোয়াইট হাউসের চিফ অব স্টাফ ও নিজের প্রধান কৌশলগত উপদেষ্টার নাম ঘোষণা করেছেন নবনির্বাচিত মার্কিন প্রেসিডেন্ট ডোনাল্ড ট্রাম্প। হোয়াইট হাউসের চিফ অব স্টাফ হবেন রিপাবলিকান ন্যাশনাল কমিটির সভাপতি রাইনস প্রিবাস। আর ট্রাম্পের প্রধান কৌশলগত উপদেষ্টা হবেন রক্ষণশীল দলের সমর্থক ব্রাইতবার্ত নিউজ নেটওয়ার্কের প্রধান নির্বাহী নেতা স্টিভ বেনন।এএফপি ও বিবিসির খবরে জানানো হয়, স্থানীয় সময় গতকাল রোববার যুক্তরাষ্ট্রভিত্তিক সিবিএসের ‘সিক্সটি মিনিটস’ অনুষ্ঠানে দেওয়া সাক্ষাৎকারে ট্রাম্প নতুন দুই প্রশাসনিক কর্মকর্তার নাম ঘোষণা করেন। ওই সাক্ষাৎকারে ট্রাম্প বলেন, দায়িত্ব নেওয়ার পরপরই সে দেশে থাকা প্রায় ৩০ লাখ অবৈধ অভিবাসীকে হয় তাড়িয়ে দেবেন, নয়তো জেলে ঢোকাবেন।রিপাবলিকান পার্টির রাইনস প্রিবাসের সঙ্গে হাউস স্পিকার পল রায়ানের সম্পর্ক খুব ঘনিষ্ঠ। স্টিভ বেনন রক্ষণশীলপন্থী ব্রাইতবার্ত নিউজ নেটওয়ার্কের প্রধান নির্বাহী। তাঁদের সম্পর্কে ট্রাম্প বলেন, ‘স্টিভ ও রাইনস যথেষ্ট যোগ্য নেতা। তাঁরা দুজনে মিলে নির্বাচনী প্রচার চালিয়েছেন। আমাদের জয়ে তাঁদের ভূমিকা গুরুত্বপূর্ণ। এখন আমি তাঁদের দুজনকেই হোয়াইট হাউসে রাখব। আমেরিকাকে উচ্চ মর্যাদায় নিয়ে যেতে আমরা একসঙ্গে কাজ করব।’
যুক্তরাষ্ট্রভিত্তিক সিবিএসের ‘সিক্সটি মিনিটস’ অনুষ্ঠানে দেওয়া সাক্ষাৎকারে অবৈধ অভিবাসীদের সম্পর্কে ট্রাম্প বলেন, ‘সন্ত্রাসী, অপরাধের রেকর্ড আছে, দুষ্কৃতকারী দলের সদস্য ও মাদক বিক্রেতা—এমন প্রায় ২০ লাখ বা ৩০ লাখ মানুষকে আমরা দেশ থেকে বের করে দেব বা জেলে ঢোকাব।’
যুক্তরাষ্ট্রে অবৈধ অভিবাসীদের একটি বড় অংশ তাদের প্রতিবেশী দেশ মেক্সিকোর নাগরিক। তাদের প্রবেশ ঠেকাতে মেক্সিকো সীমান্তে দেয়াল তোলার কথা বলেছিলেন ট্রাম্প। নির্বাচনী প্রচারের সময় তিনি বলেছিলেন, সেই দেয়াল তোলার খরচ মেক্সিকোর কাছ থেকে আদায় করবেন।এ বিষয়ে সিবিএসের সাক্ষাৎকারে ট্রাম্পকে প্রশ্ন করা হয়, মেক্সিকো সীমান্তের কিছু অংশে দেয়ালের বদলে কাঁটাতারের বেড়া দেওয়ার প্রস্তাব দেওয়া হলে তিনি কি তা মানবেন? জবাবে ট্রাম্প বলেন, ‘কিছু অংশে দেয়াল তোলাটাই হবে সঠিক পদক্ষেপ। আমি অন্তত তা-ই মনে করি। তবে নির্দিষ্ট কিছু অংশে বেড়াও দেওয়া যেতে পারে।’
আরও পড়ুন:৩০ লাখ অবৈধ অভিবাসীকে দেশছাড়া করব: ট্রাম্প
