
 
পাকিস্তান মুসলিম লিগ-নওয়াজের (পিএমএল-এন) প্রধান নওয়াজ শরিফ আজ বুধবার পার্লামেন্ট সদস্যদের সরাসরি ভোটে প্রধানমন্ত্রী নির্বাচিত হয়েছেন।নির্বাচিত হয়ে পার্লামেন্টে দেওয়া এক সংক্ষিপ্ত ভাষণে তিনি বলেন, সামনে এগিয়ে যাওয়ার একমাত্র পন্থা গণতন্ত্র। পাকিস্তানে ক্ষমতা নয়, নীতির রাজনীতি শুরু হয়েছে। পাকিস্তানের জনগণ তাঁর ওপর যে আস্থা রেখেছে, তা পূরণের অঙ্গীকার করেছেন তিনি।ডন অনলাইনে প্রকাশিত প্রতিবেদনে জানানো হয়, ৩৪২ আসনের পার্লামেন্টে ২৪৪টি ভোট পেয়েছেন নওয়াজ।প্রধানমন্ত্রী হিসেবে আজই তাঁর শপথ নেওয়ার কথা।প্রেসিডেন্টের বাসভবনে শপথ গ্রহণ অনুষ্ঠান হবে।প্রধানমন্ত্রী পদে অপর দুই প্রতিদ্বন্দ্বী পাকিস্তান তেহরিক-ই-ইনসাফ (পিটিআই) দলের মখদুম জাভেদ হাশমি ৩১টি ভোট পেয়েছেন এবং পাকিস্তান পিপলস পার্টির (পিপিপি) মখদুম আমিন ফাহিম পেয়েছেন ৪২ টি ভোট।পিএমএল-এন সূত্রমতে, পাকিস্তানে নতুন সরকারের মন্ত্রিসভা গঠনের প্রক্রিয়া চূড়ান্ত পর্যায়ে রয়েছে। নওয়াজ শরিফের নেতৃত্বে ১৮ থেকে ২০ সদস্যের মন্ত্রিসভা গঠন করা হবে। এর মধ্যে চৌধুরী নিসার আলী খান কেন্দ্রীয় স্বরাষ্ট্রমন্ত্রী হচ্ছেন। সিনেটর ইসহাক দারকে অর্থ মন্ত্রণালয়ের দায়িত্ব দেওয়া হচ্ছে।
এর আগে গতকাল মঙ্গলবার জাতীয় পরিষদে মনোনয়নপত্র জমা দেন নওয়াজ। পার্লামেন্ট নির্বাচনে সর্বোচ্চ আসন পাওয়া নওয়াজের প্রতিদ্বন্দ্বী হিসেবে পাকিস্তান তেহরিক-ই-ইনসাফ (পিটিআই) দলের মখদুম জাভেদ হাশমি এবং পাকিস্তান পিপলস পার্টির (পিপিপি) মখদুম আমিন ফাহিমও গতকাল মনোনয়নপত্র জমা দেন।
গত ১১ মে পাকিস্তানে পার্লামেন্ট নির্বাচন অনুষ্ঠিত হয়। নির্বাচনে সংখ্যাগরিষ্ঠ আসন পেয়েছে পিএলএম-এন। নতুন পার্লামেন্টে ৩৪২টি আসনের মধ্যে পিএলএম-এনের আসন ১৭৭টি।
পাকিস্তানের ৬৬ বছরের ইতিহাসে দেশটিতে তিন দফায় সামরিক শাসন জারি হয়। এর মধ্যে কয়েকবার নির্বাচন হলেও নির্বাচিত সরকারের পেছনেও শক্তিশালী সামরিক বাহিনীর ছায়া সব সময় ছিল। এবারই প্রথমবারের মতো নির্বাচিত সরকার পুরো মেয়াদ টিকে থেকে গণতান্ত্রিকভাবে অন্য সরকারের হাতে ক্ষমতা হস্তান্তর করল। এ অর্জনকে টেকসই গণতন্ত্র প্রতিষ্ঠার জন্য দেশটির সংগ্রামে এক বড় সাফল্য বলে মনে করা হচ্ছে। নির্বাচনে বিগত সরকারে থাকা পাকিস্তান পিপলস পার্টি (পিপিপি) হেরে গেলেও দলটির কো-চেয়ারম্যান আসিফ আলী জারদারি পাকিস্তানের প্রেসিডেন্ট হিসেবে দায়িত্ব পালন করছেন। আগামী সেপ্টেম্বরে তাঁর প্রেসিডেন্ট পদের মেয়াদ পূর্ণ হবে।
গত শনিবার পাকিস্তানে নবনির্বাচিত আইনপ্রণেতারা আনুষ্ঠানিকভাবে শপথ নেন। ওই দিন চতুর্দশ জাতীয় পরিষদের প্রথম অধিবেশনে তাঁরা শপথ নেন। এর মধ্য দিয়ে পাকিস্তানের ৬৬ বছরের ইতিহাসে এই প্রথম কোনো নির্বাচিত সরকার মেয়াদ পূর্ণ করার পর নতুন পার্লামেন্ট সদস্যরা শপথ নিলেন।
