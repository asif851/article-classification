
দ্বিতীয় বিশ্বযুদ্ধের সময় হিটলারের নাৎসি বাহিনীর হাত থেকে ইহুদি এক শিশুকে রক্ষা করেছিলেন নেদারল্যান্ডসের হেঙ্ক জ্যানোলি। এই অবদানের জন্য ২০১১ সালে জ্যানোলি ও তাঁর মাকে ‘রাইচাস অ্যামং দ্য নেশনস’ সম্মাননা দেয় ইসরায়েল। গাজায় ইসরায়েলি হামলায় ছয়জন আত্মীয় নিহত হওয়ার প্রতিবাদে সেই পদক ফেরত দিলেন ৯১ বছর বয়সী জ্যানোলি। খবর বিবিসির।নেদারল্যান্ডসে ইসরায়েলের দূতাবাসে চিঠি দিয়ে পদক ফেরত দেন জ্যানোলি।তবে এ বিষয়ে দূতাবাসের পক্ষ থেকে কোনো মন্তব্য করতে অপারগতা জানানো হয়।ইসরায়েলের হারেৎজ পত্রিকায় প্রকাশিত ওই চিঠিতে জ্যানোলি বলেন, ‘বর্তমান পরিস্থিতিতে ইসরায়েলের সম্মাননা ধরে রাখা হবে আমার পরিবারের জন্য অপমানজনক।ইসরায়েলি হামলায় আমার মায়ের ছয়জন আত্মীয় প্রাণ হারিয়েছেন।’ জ্যানোলি আরও বলেন, তাঁর এক ভাগনের সন্তান একজন ডাচ কূটনীতিক। তিনি বিয়ে করেছেন ফিলিস্তিনি অর্থনীতিবিদ ইসমাইল জিয়াদাহকে। ইসরায়েলি হামলায় ইসমাইলের মা, তিন ভাই, এক ভাবি ও নয় বছর বয়সী ভাতিজা নিহত হয়। নিশ্চিহ্ন হয়ে যায় তাঁদের বাড়িটিও।অবসরপ্রাপ্ত আইনজীবী জ্যানোলি গাজায় ইসরায়েলি হামলার কঠোর সমালোচনা করে বলেন, এই হামলার জন্য ইসরায়েল ‘যুদ্ধাপরাধ ও মানবতাবিরোধী অপরাধে’ অভিযুক্ত হতে পারে।দ্বিতীয় বিশ্বযুদ্ধে ইহুদি নিধন চলার সময় অন্য ধর্মবিশ্বাসের যাঁরা জীবনের ঝুঁকি নিয়ে ইহুদিদের আশ্রয় দিয়েছিলেন, তাঁদের সম্মাননা জানাতে ‘রাইচাস অ্যামং দ্য নেশনস’ পদক দেয় ইসরায়েল।
