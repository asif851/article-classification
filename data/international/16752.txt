
জীবন বিপন্ন করে জিম্মিদের উদ্ধার করা ফরাসি পুলিশ কর্মকর্তা মারা গেছেন। গতকাল শুক্রবার একটি বিপণিবিতানে হামলার সময় নিজের জীবন বিপন্ন করে জিম্মিদের উদ্ধার করেন লে. কর্নেল আহনু বেলত্রামে।
বিবিসির প্রতিবেদনে বলা হয়, ফরাসি প্রেসিডেন্ট ইমানুয়েল ম্যাখোঁ ৪৫ বছরের বেলত্রামেকে ‘নায়ক’ বলেছেন।
আজ শনিবার বেলত্রামের মৃত্যুর খবর জানান ফরাসি স্বরাষ্ট্রমন্ত্রী জেরাদ কলম্ব। তিনি টুইটারে লেখেন, ‘তিনি (বেলত্রামে) দেশের জন্য জীবন দিয়েছেন। তাঁর বীরত্ব, সাহসিকতা এবং আত্মত্রাগের কথা ফ্রান্স কখনোই ভুলবে না।’
গতকাল সকালে মরোক্কান বংশোদ্ভূত হামলাকারী রেদোয়ান লাকদিম প্রথমে ফ্রান্সের দক্ষিণ-পশ্চিমাঞ্চলের ঐতিহ্যবাহী শহর কারকাসোন একজনকে গুলি করে হত্যা করে। পরে পাশের থ্রেব শহরের ‘সুপার ইউ’ নামের একটি সুপারমার্কেটে ঢুকে বেশ কয়েকজনকে জিম্মি করে।
লাকদিম ২০১৫ সালের ১৩ নভেম্বর প্যারিসে জঙ্গি হামলায় অভিযুক্ত সালেহ আবদেস সালামের মুক্তি দাবি করে বলে জানা যায়। ওই হামলায় ১৩০ জন নিহত হয়।
গতকালের ঘটনায় হামলাকারীর গুলিতে অন্তত তিনজন নিহত এবং আরও পাঁচজন আহত হয়েছে।
