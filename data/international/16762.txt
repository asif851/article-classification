
যুক্তরাজ্যের বিরোধী দল লেবার পার্টির নেতা নির্বাচনে বড় ধরনের জয় পেয়ে নেতৃত্বে ফিরেছেন জেরেমি করবিন। প্রতিদ্বন্দ্বী ওয়েন স্মিথকে তিনি প্রায় ২৩ শতাংশ ভোটের ব্যবধানে হারিয়েছেন। গতকাল শনিবার লিভারপুলে লেবার পার্টির সম্মেলনে নেতা নির্বাচনের ফল ঘোষণা করা হয়।
 মাত্র এক বছর আগেই দলীয় সদস্যদের ৫৮ শতাংশ ভোট পেয়ে লেবার পার্টির নেতৃত্ব পান করবিন। সে হিসাবে ২০২০ সালের জাতীয় নির্বাচন পর্যন্ত তাঁরই দলকে নেতৃত্ব দেওয়ার কথা ছিল। কিন্তু নিজ দলের সংখ্যাগরিষ্ঠ এমপির অনাস্থা ভোটের কারণে করবিনকে নেতৃত্ব ধরে রাখার লড়াইয়ে নামতে হয়।
দলের এমপিরা করবিনের প্রতি যতই বিরূপ হোন না কেন, লেবার পার্টির তৃণমূলের সদস্যরা এবার আরও জোর গলায় জানিয়ে দিয়েছেন, করবিনের নেতৃত্ব এমপিদের মেনে নিতে হবে।
জোরদার বামপন্থী এবং যুদ্ধবিরোধী রাজনীতিক করবিন তাঁর বিজয় ভাষণে দলীয় ঐক্যের প্রতি জোর দিয়েছেন। বলেছেন, ‘প্রতিশোধ, প্রতিহিংসা আমার চরিত্র নয়। যা কিছু আমাদের বিভাজিত করে তার চেয়ে অনেক বেশি কিছু আছে, যা আমাদের ঐক্যবদ্ধ করে।’ 
এমপি থেকে শুরু করে দলীয় সমর্থক সবাইকে ঐক্যবদ্ধভাবে কাজ করার আহ্বান জানিয়ে করবিন বলেন, থেরেসা মের সরকার কোনো নতুন সরকার নয়, ডেভিড ক্যামেরনের সরকারই নতুন খোলসে দেশ চালাচ্ছে। 
নেতা নির্বাচনের ফলাফলে দেখা যায়, করবিনের প্রাপ্ত ভোট ৩ লাখ ১৩ হাজার ২০৯। এটি মোট ভোটের ৬১ দশমিক ৮ শতাংশ। প্রতিদ্বন্দ্বী ওয়েন স্মিথ পেয়েছেন ১ লাখ ৯৩ হাজার ২২৯ বা ৩৮ দশমিক ১ শতাংশ ভোট।
