
পাকিস্তানের প্রেসিডেন্ট নির্বাচন বর্জনের ঘোষণা দিয়েছে প্রধান বিরোধী দল পাকিস্তান পিপলস পার্টিসহ (পিপিপি) তিনটি রাজনৈতিক দল। কোনো প্রকার ‘পরামর্শ করা ছাড়াই’ তারিখ নির্ধারণের প্রতিবাদে গতকাল শুক্রবার এই ঘোষণা দেওয়া হয়।প্রেসিডেন্ট নির্বাচন অনুষ্ঠিত হওয়ার কথা ছিল আগামী ৬ আগস্ট। তবে পবিত্র রমজান মাসের শেষ এবং নির্বাচনের ওই তারিখ সাংঘর্ষিক এ যুক্তি দিয়ে ক্ষমতাসীন দল পাকিস্তান মুসলিম লিগ (পিএমএল-এন) তারিখ পরিবর্তনের জন্য সুপ্রিম কোর্টে আবেদন জানায়। আবেদনটি বিবেচনায় নিয়ে আদালত গত বুধবার নির্বাচনের তারিখ এগিয়ে এনে ৩০ জুলাই নির্ধারণ করেন। আদালত বলেছেন, বর্তমান প্রেসিডেন্ট আসিফ আলী জারদারির উত্তরসূরি নির্বাচনের দায়িত্বপ্রাপ্ত আইনপ্রণেতাদের অনেকেই রমজান মাসের শেষের দিকে হজযাত্রায় না হয় বিশেষ প্রার্থনায় ব্যস্ত থাকবেন। প্রধান বিরোধী দল পিপিপির নেতা সিন্ধু প্রদেশের সাবেক আইনমন্ত্রী আয়াজ সুমরো প্রেসিডেন্ট নির্বাচন বর্জন করার বিষয়ে তাঁর দলের সিদ্ধান্ত লিখিতভাবে প্রধান নির্বাচন কমিশনারকে জানিয়ে দিয়েছেন। প্রেসিডেন্ট নির্বাচনে পিপিপির প্রার্থী সিনেটর রাজা রাব্বানি বলেন, ‘এই নির্বাচন বর্জন করা ছাড়া আমাদের সামনে কোনো বিকল্প ছিল না। সুপ্রিম কোর্ট আমাদের কাছে কোনো নোটিশ পাঠাননি, তাঁরা আমাদের কথা শোনেননি বা আমাদের মতামত উপস্থাপনের কোনো সুযোগও দেননি...একেবারে একতরফা সিদ্ধান্ত নেওয়া হয়েছে। এটাকে আমরা কেন্দ্রের শাসন চাপিয়ে দেওয়া হিসেবে দেখছি।’ পিপিপির পাশাপাশি আওয়ামী ন্যাশনাল পার্টি (এএনপি) এবং বেলুচিস্তান ন্যাশনাল পার্টিও (বিএনপি) প্রেসিডেন্ট নির্বাচন বর্জনের ঘোষণা দিয়েছে। তিনজনের মনোনয়নপত্র অনুমোদন: পাকিস্তানের নির্বাচন কমিশন জানিয়েছে, প্রেসিডেন্ট নির্বাচনে প্রতিদ্বন্দ্বিতা করার জন্য সারা দেশ থেকে কমিশনে মোট ২৪ জন প্রার্থী ৩৩টি মনোনয়নপত্র জমা দিয়েছেন। নির্বাচন কমিশন গতকাল শুক্রবার তিনজনের মনোনয়নপত্র অনুমোদন করেছে। তাঁরা হলেন মামনুন হুসাইন, ইকবাল জাফর ও অবসরপ্রাপ্ত বিচারপতি ওয়াজিহউদ্দিন আহমেদ। মামনুন হুসাইন ও ইকবাল জাফর জাগ্রা উভয়েই পিএমএল-এন-এর প্রার্থী। জাফরকে বিকল্প প্রার্থী হিসেবে রাখা হয়েছে। তিনি শেষ পর্যন্ত প্রার্থিতা প্রত্যাহার করে নেবেন। আর ওয়াজিহউদ্দিন ইমরান খানের দল পাকিস্তান তেহরিক-ই-ইনসাফ (পিটিআই) সমর্থিত প্রার্থী। কমিশন ছয়জনের মনোনয়নপত্র বাতিল ঘোষণা করেছে। এএফপি ও ডন।
