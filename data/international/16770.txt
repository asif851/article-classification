
২০১১ সালে গণ-অভ্যুত্থানের সময় বিক্ষোভকারীদের হত্যার ষড়যন্ত্রে জড়িত থাকার অভিযোগে করা মামলায় মিসরের সাবেক প্রেসিডেন্ট হোসনি মোবারককে বেকসুর খালাস দিয়েছেন দেশটির আদালত। মোবারক ছাড়া এ মামলায় অভিযুক্ত আরও সাতজনকে ‘নির্দোষ’ ঘোষণা করেছেন আদালত। আজ শনিবার মিসরের একটি আদালত এ রায় ঘোষণা করেন।বার্তা সংস্থা এএফপি ও বিবিসি অনলাইনের খবরে জানানো হয়, ৮৬ বছর বয়সী মোবারক ও তাঁর আমলের সাতজন সাবেক কর্মকর্তার বিরুদ্ধে ২০১১ সালে বিক্ষোভকারীদের হত্যার ওই অভিযোগ আনা হয়। এই মামলায় ২০১২ সালে মোবারক ও তাঁর স্বরাষ্ট্রমন্ত্রী হাবিব আল আদলিকে যাবজ্জীবন সাজা দেওয়া হয়েছিল।গত বছর দেশটির একটি আপিল আদালত কৌশলগত কারণে ওই দণ্ড বাতিল করে মামলাটি পুনর্বিচারের আদেশ দেন। পুনর্বিচারের রায়ে আজ মোবারক ও তাঁর সাবেক স্বরাষ্ট্রমন্ত্রী হাবিব আল আদলিসহ তাঁর আমলের সাত কর্মকর্তাকে আজ নির্দোষ ঘোষণা করলেন আদালত।
এ ছাড়া ইসরায়েলে গ্যাস রপ্তানি করার অভিযোগে একটি দুর্নীতির মামলা থেকেও মুবারককে রেহাই দিয়েছেন আদালত।২০১১ সালের গণ-অভ্যুত্থানে ক্ষমতাচ্যুত হওয়ার প্রায় চার বছর পর এই মামলার রায় ঘোষণা হলো। সরকারি তহবিল থেকে অর্থ আত্মসাতের অভিযোগ প্রমাণিত হওয়ায় তিন বছর ধরে জেল খাটছেন মোবারক।
