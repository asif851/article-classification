
‘লাভ জিহাদের’ হিড়িক তুলে বিজেপি যাতে উত্তর প্রদেশের উপনির্বাচনে সাম্প্রদায়িক প্রচার করতে না পারে, সে লক্ষ্যে রাজ্যের হাইকোর্টে জনস্বার্থ মামলা দায়ের করা হলো। পাশাপাশি রাজ্যের শাসক দল সমাজবাদী পার্টির (এসপি) পক্ষ থেকে আবেদন জানানো হলো নির্বাচন কমিশনেও। এ মাসের ১৩ তারিখে উত্তর প্রদেশ, রাজস্থান, গুজরাট, আসাম ও পশ্চিমবঙ্গের বিধানসভা ও লোকসভার মোট ৩৩টি আসনে উপনির্বাচন।ভারতের সবচেয়ে জনবহুল রাজ্য উত্তর প্রদেশে ১০টি বিধানসভা ও একটি লোকসভা কেন্দ্রে ভোট হবে। এই ভোটে প্রচারের সব দায়িত্ব বিজেপি সভাপতি অমিত শাহ তুলে দিয়েছেন রাজ্যের গোরক্ষপুরের বিতর্কিত সাংসদ যোগী আদিত্যনাথকে। বাবরি মসজিদ ধ্বংসের সময় থেকেই আদিত্যনাথকে ঘিরে নানা বিতর্ক মাথাচাড়া দিয়েছে।রাজ্যে হিন্দু মেয়ে ও মুসলমান ছেলের বিয়ে ঠেকাতে বিজেপির নতুন হাতিয়ার ‘লাভ জিহাদ’। কদিন আগে আদিত্যনাথের একটি ভিডিও ক্লিপিংয়ে দেখা যায়, তিনি বলছেন, একজন হিন্দুকে জবরদস্তি করে ধর্মান্তর করা হলে ১০০ জন মুসলমান মেয়েকে ধর্মান্তর ঘটানো হবে। বিজেপির এ ধরনের প্রচারে রাজ্যে সাম্প্রদায়িক সম্প্রীতি নষ্ট হচ্ছে—এ অভিযোগেই হয়েছে জনস্বার্থ মামলা। দাবি, আদিত্যনাথদের প্রচার সংযত করা হোক।মুসলমান জনগোষ্ঠীর পক্ষ থেকে ‘লাভ জিহাদ’ কথাটি নিয়ে আপত্তিও জানানো হয়েছে। মুসলমান ধর্মবেত্তারা বলেছেন, ধর্মীয় ভাবাবেগে উসকনি দিতে জিহাদ শব্দটির অপপ্রয়োগ করা হচ্ছে। অথচ জিহাদের অর্থ, সত্যের জন্য অসত্যের বিরুদ্ধে লড়াই। তা ছাড়া ইচ্ছার বিরুদ্ধে ধর্মান্তর ইসলামবিরোধীও। আবেদনকারীদের দাবি, আদিত্যনাথ, কলরাজ মিশ্রদের সাম্প্রদায়িক প্রচারে রাশ টানা হোক। সমাজবাদী পার্টিও নির্বাচন কমিশনের কাছে একই আবেদন জানিয়ে এ ধরনের প্রচারের বিরুদ্ধে ব্যবস্থা নেওয়ার আরজি জানিয়েছে।
