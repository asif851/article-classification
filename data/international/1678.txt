
কাতালোনিয়ায় মাদ্রিদের নিয়ন্ত্রণের পরিকল্পনা সরাসরি নাকচ করে দিয়েছেন দেশটির নেতা কার্লোস পুজেমন। কাতালোনিয়ার সংবিধান লঙ্ঘনের এটি সবচেয়ে খারাপ উদাহরণ বলে তাঁর মন্তব্য।
বিবিসির খবরে জানা যায়, স্থানীয় সময় গতকাল শনিবার রাতে এই প্রতিক্রিয়া জানান পুজেমন।
স্পেনের প্রধানমন্ত্রী মারিয়ানো রাহয় কাতালোনিয়ার সরকার বাতিলের সিদ্ধান্ত নিয়েছেন। সেই সঙ্গে নতুন নির্বাচনের আগ পর্যন্ত কেন্দ্রীয় মন্ত্রীরা ওই অঞ্চলের সরকারের দায়িত্ব পালন করবেন বলে জানিয়েছেন। কাতালোনিয়ার স্বাধীনতা প্রশ্নে গণভোটের পর এই সিদ্ধান্তের কথা জানান তিনি।
পুজেমন এর প্রতিক্রিয়ায় বলেন, আলোচনার সব প্রস্তাব প্রত্যাখ্যানের পর স্পেন সরকার কাতালানের গণতান্ত্রিক আচরণের বিরুদ্ধে অবস্থান নিয়েছে।
রাহোয়ের পরিকল্পনার প্রতিক্রিয়ায় কাতালান পার্লামেন্টে অধিবেশন ডাকবেন বলে জানিয়েছেন পুজেমন।
ইউরোপীয় নাগরিকদের প্রতি ইংরেজি ভাষায় আহ্বান জানিয়ে পুজেমন বলেন, ইউরোপীয় ইউনিয়ন মনে করছে, কাতালোনিয়া ঝুঁকির মধ্যে রয়েছে।
স্পেনের সিনেটকে প্রধানমন্ত্রীর প্রস্তাব অনুমোদন করতে হবে। এতে সপ্তাহ খানেক সময় লাগতে পারে। রাহয়ের রক্ষণশীল পপুলার পার্টি সিনেটে সংখ্যাগরিষ্ঠ। এ ছাড়া অন্য প্রধান দলগুলোও প্রধানমন্ত্রীর প্রস্তাবে ইতিবাচক সাড়া দেবে। এর ফলে রাহয়ের প্রস্তাব বড় ধরনের কোনো বাধা ছাড়াই পাস হয়ে যাবে বলে ধারণা করা হচ্ছে।
কেন্দ্রের বাধা আর নিষেধাজ্ঞা উপেক্ষা করে ১ অক্টোবর গণভোটের আয়োজন করা হয় কাতালোনিয়ায়। এতে ৯০ শতাংশ ভোটার কাতালোনিয়ার স্বাধীনতার পক্ষে রায় দেন। এরপর থেকে সংকটের সূত্রপাত। স্পেন সরকার এই গণভোটকে বেআইনি ও অসাংবিধানিক হিসেবে অভিহিত করেছে।
 
