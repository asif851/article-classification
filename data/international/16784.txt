
মার্কিন জাতীয় নিরাপত্তা সংস্থার একজন ঠিকাদারের বিরুদ্ধে বিপুল পরিমাণে অত্যন্ত গোপনীয় তথ্য সরিয়ে ফেলার অভিযোগ উঠেছে। ওই ব্যক্তি এসব তথ্য ফাঁস করে দিয়েছেন বা কারও কাছে বিক্রি করেছেন বলে কোনো অভিযোগ পাওয়া যায়নি। গত বুধবার হেরল্ড মার্টিন নামের ওই ব্যক্তির বিরুদ্ধে তথ্য সরানোর এই অভিযোগ আনা হয়।
আজ বৃহস্পতিবার এএফপির খবরে জানানো হয়েছে, অ্যাডওয়ার্ড স্নোডেনের তথ্য ফাঁস করার ঘটনার মতো ব্যাপক ক্ষতিগ্রস্ত হওয়ার আশঙ্কা করছে মার্কিন কর্তৃপক্ষ। হেরল্ড মার্টিন তাঁর বাড়িতে ও গাড়িতে ৫০ টেরাবাইটস সমপরিমাণ ডেটা ও কাগজপত্র স্তূপ করে রেখেছিলেন। সূত্রমতে, ২০ বছর ধরে বিপুল পরিমাণে তথ্য সরিয়ে ফেলেন। এর মধ্যে বিদেশি সরকারের কম্পিউটার হ্যাক করার মতো স্পর্শকাতর কৌশলও রয়েছে।
ঠিকাদারি চুক্তি অমান্য করে নিরাপত্তা সংস্থার বিভিন্ন ধরনের তথ্য সরিয়ে ফেলার মতো ‘স্বেচ্ছাচারী মনোবৃত্তি’ দেখানোর দায়ে হেরল্ড মার্টিনের বিরুদ্ধে অভিযোগ আনা হয়েছে। তবে এ ক্ষেত্রে স্নোডেনের বিষয়টির সঙ্গে তফাত হচ্ছে, মার্টিন গুপ্তচরবৃত্তির জন্য অভিযুক্ত হননি। গত অক্টোবরে রাষ্ট্রীয় কৌঁসুলিরা বলেন, তাঁরা আশা করেন, মার্টিনের বিরুদ্ধে চরবৃত্তির অভিযোগ আনা হবে।
