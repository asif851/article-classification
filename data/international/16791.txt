
পাকিস্তানে দুই জঙ্গির ফাঁসি কার্যকর করা হয়েছে। তারা হলেন আকিল ইলিয়াস ড. ওসমান এবং আরশাদ মাহমুদ। আজ শুক্রবার রাতে পাকিস্তানের ফয়সালাবাদের কেন্দ্রীয় কারাগারে এই দুই জঙ্গির ফাঁসি কার্যকর করা হয়। দেশটির প্রধানমন্ত্রী নওয়াজ শরীফ সম্প্রতি ফাঁসির ওপর স্থগিতাদেশ তুলে নেওয়ার পর এই দুই জঙ্গির ফাঁসি হল।পাকিস্তানের ডন অনলাইনের খবরে বলা হয়েছে, ড. ওসমান পাকিস্তান আর্মি মেডিকেল কোরের সদস্য ছিলেন। ২০০৯ সালের ১০ অক্টোবর রাওয়ালপিন্ডিতে সেনা সদর দপ্তরে হামলার সঙ্গে জড়িত থাকার দায়ে তাঁকে ফাঁসি দেওয়া হয়। ওই হামলায় ১০ জঙ্গি শরীরে বিস্ফোরক বেধে সদর দপ্তরে হামলায় চালায়। এ সময় আকিল ইলিয়াস ওসমান আটক হন। ওই হামলার দায়ে ২০১১ সালে সেনা আদালত তার ফাঁসির রায় ঘোষণা করেন। পাকিস্তানের সেনাপ্রধান জেনারেল রাহিল শরীফ বৃহস্পতিবার রাতে ওসমানের ফাঁসি কার্যকর সংক্রান্ত কাগজে সই করেন।অন্যদিকে সাবেক সেনাশাসক পারভেজ মোশাররফকে হত্যা চেষ্টায় জড়িত থাকার দায়ে আরশাদ মাহমুদকে ফাঁসি দেওয়া হয়। ফাঁসির রায় কার্যকর করার জন্য ফয়সালাবাদ কেন্দ্রীয় কারাগারের নিরাপত্তার জোরদার করা হয়।গত মঙ্গলবার পেশোয়ারে সেনাবাহিনী পরিচালিত একটি স্কুলে তালেবানদের মর্মান্তিক হামলায় ১৩২ শিশুসহ ১৪৪ জন নিহত হয়। এরপরই ​প্রধানমন্ত্রী নওয়াজ শরীফ ফাঁসির ওপর থাকা স্থগিতাদেশ তুলে নেওয়ার পরই এ দুই জঙ্গির ফাঁসি হল।
