
মার্কিন প্রেসিডেন্ট নির্বাচনে রিপাবলিকান দলের সম্ভাব্য প্রার্থী ডোনাল্ড ট্রাম্পকে গুলি করতে চেয়েছিলেন যুক্তরাষ্ট্রে গ্রেপ্তার হওয়া ব্রিটিশ যুবক।
আদালতের নথিতে এমন তথ্য পাওয়া গেছে বলে আজ মঙ্গলবার বিবিসি অনলাইনের প্রতিবেদনে জানানো হয়।
গত শনিবার লাস ভেগাসে ট্রাম্পের সমাবেশে পুলিশের কাছ থেকে অস্ত্র ছিনিয়ে নেওয়ার চেষ্টাকালে গ্রেপ্তার হন মাইকেল স্টিভেন স্যান্ডফোর্ড (২০)। তাঁর কাছে যুক্তরাজ্যের ড্রাইভিং লাইসেন্স পাওয়া গেছে। এর ভিত্তিতে তাঁকে শনাক্ত করা হয়েছে।
দ্য টেলিগ্রাফ জানায়, গতকাল সোমবার মাইকেলকে নেভাদা অঙ্গরাজ্যের একটি আদালতে তোলা হয়। তাঁর বিরুদ্ধে সংরক্ষিত স্থানে সহিংসতামূলক কাজের অভিযোগ আনা হয়েছে। সংক্ষিপ্ত শুনানিতে তাঁর জামিন নাকচ করেছেন আদালত। আগামী ৫ জুলাই পরবর্তী শুনানি পর্যন্ত তাঁকে হাজতে রাখার নির্দেশ দেওয়া হয়েছে।
আদালতের নথি থেকে জানা যায়, মাইকেল বলেছেন, তিনি ট্রাম্পকে গুলি করতে চেয়েছিলেন। প্রায় এক বছর ধরে এই পরিকল্পনা করছিলেন। তবে পরিকল্পনা বাস্তবায়নের জন্য সম্প্রতি তাঁর মধ্যে যথেষ্ট আত্মবিশ্বাস জন্ম নেয়।
জিজ্ঞাসাবাদে মাইকেল বলেছেন, তিনি প্রায় ১৮ মাস ধরে যুক্তরাষ্ট্রে আছেন। প্রথমে নিউ জার্সি, পরে ক্যালিফোর্নিয়ায় বাস করেন। ট্রাম্পকে গুলি করার জন্য ক্যালিফোর্নিয়া থেকে লাস ভেগাসে আসেন তিনি। তাঁর গুলি চালানোর অভিজ্ঞতা ছিল না। গুলি চালানো শিখতে গত শুক্রবার লাস ভেগাসের একটি শুটিং রেঞ্জে যান তিনি।
আদালত নিযুক্ত আইনজীবীর দাবি, মাইকেলের অটিজম ছিল। তিনি অতীতে আত্মহত্যার চেষ্টা করেছিলেন।
