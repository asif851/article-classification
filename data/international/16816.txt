
সন্ত্রাসী হামলার বিরুদ্ধে ঐক্যবদ্ধ থাকতে মার্কিন নাগরিকদের প্রতি আহ্বান জানিয়েছেন প্রেসিডেন্ট বারাক ওবামা। যুক্তরাষ্ট্রের নিউইয়র্কে ৯/১১ সন্ত্রাসী হামলার ১৫ বছর পূর্ণ হওয়ার প্রাক্কালে ওয়াশিংটনে গতকাল শনিবার তিনি এ বক্তব্য দেন।বেতার ও অনলাইনে প্রচারিত সাপ্তাহিক ভাষণে ওবামা বলেন, ‘সন্ত্রাসবাদের মুখোমুখি আমরা কীভাবে জবাব দিই, সেটা গুরুত্বপূর্ণ। যারা আমাদের মধ্যে বিভেদ তৈরি করবে, তাদের আমরা সুযোগ দিতে পারি না। আর আমরা এমন প্রতিক্রিয়া দেখাতে পারি না, যাতে আমাদের সমাজের ভিত নষ্ট করে দেবে।’প্রেসিডেন্ট ওবামা আরও বলেন, ‘আমরা বৈচিত্র্য রাখি, সব রকমের মেধাকে স্বাগত জানাই, বর্ণ-লিঙ্গ-জাতি অথবা বিশ্বাস-নির্বিশেষে সবাইকে মূল্যায়ন করি। এসবের জন্যই আমাদের দেশটা মহান হয়েছে, আমরা স্থিতিশীল রয়েছি। আর এই মূল্যবোধগুলোর প্রতি যদি আমরা সত্যনিষ্ঠ থাকি, যাঁদের হারিয়েছি তাঁদের আদর্শ তুলে ধরব এবং আমাদের দেশটাকে শক্তিশালী ও মুক্ত রাখব।’ওবামা এমন এক সময় এই বক্তব্য দিলেন, যখন যুক্তরাষ্ট্রের আগামী প্রেসিডেন্ট নির্বাচনে রিপাবলিকান পার্টি মনোনীত প্রার্থী ডোনাল্ড ট্রাম্প উল্টো কথা বলছেন। এমনকি তিনি যুক্তরাষ্ট্রে মুসলিমদের প্রবেশে সাময়িক নিষেধাজ্ঞা আরোপের প্রস্তাবও দিয়েছেন। নির্বাচনের বাকি আছে আর দুই মাস। এতে ট্রাম্প লড়বেন ওবামার রাজনৈতিক দল ডেমোক্রেটিক পার্টির প্রার্থী হিলারি ক্লিনটনের বিরুদ্ধে। সেদিনের ঘটনাকে মার্কিন ইতিহাসের সবচেয়ে কালো অধ্যায়গুলোর একটি আখ্যা দেন প্রেসিডেন্ট ওবামা। ১৫ বছরে অনেক পরিবর্তনের প্রসঙ্গে তিনি বলেন, ‘সন্ত্রাসী হামলার হুমকির ধরন পাল্টেছে। আফগানিস্তান, ইরাক, সিরিয়া এবং অন্যান্য দেশেও এটা হচ্ছে। আল-কায়েদা এবং ইসলামিক স্টেটের (আইএস) মতো সন্ত্রাসী সংগঠনের বিরুদ্ধে আমরা বেপরোয়া অবস্থান নেব।’
