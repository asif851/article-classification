
আসন্ন মার্কিন প্রেসিডেন্ট নির্বাচনে রিপাবলিকান দলের মনোনয়নপ্রত্যাশী ডোনাল্ড ট্রাম্পের ধর্ম নিয়ে প্রশ্ন তুলেছেন পোপ ফ্রান্সিস। আজ শুক্রবার বিবিসি অনলাইনের প্রতিবেদনে এ তথ্য জানানো হয়।
ট্রাম্প মেক্সিকো সীমান্তে একটি দেয়াল তোলার আহ্বান জানানোয় তাঁর ধর্ম নিয়ে পোপ প্রশ্ন তোলেন।
ট্রাম্প সম্পর্কে পোপ বলেন, যে ব্যক্তি সেতু নির্মাণের কথা না ভেবে কেবল দেয়াল নির্মাণের কথা ভাবেন, তিনি খ্রিষ্টান নন।
ছয় দিনের মেক্সিকো সফর শেষে ট্রাম্প সম্পর্কে এমন মন্তব্য করেন পোপ।
তবে ট্রাম্পকে আমেরিকানদের ভোট দেওয়া উচিত কি না, এ বিষয়ে কিছু বলতে অস্বীকৃতি জানান পোপ।
বৈধ কাগজপত্র ছাড়া যুক্তরাষ্ট্রে বসবাসরত প্রায় ১ কোটি ১০ লাখ মেক্সিকান অভিবাসীকে দেশ থেকে বিতাড়নের পক্ষে ট্রাম্প। তাঁর দাবি, মেক্সিকো ‘ধর্ষক’ ও ‘অপরাধীদের’ যুক্তরাষ্ট্রে পাঠাচ্ছে।
পোপের মন্তব্যের প্রতিক্রিয়ায় সাউথ ক্যারোলাইনায় এক সমাবেশে ট্রাম্প বলেন, ‘কোনো ব্যক্তির বিশ্বাস সম্পর্কে কোনো ধর্মীয় নেতার প্রশ্ন তোলাটা লজ্জাজনক। খ্রিষ্টান হিসেবে আমি গর্বিত।’
ট্রাম্প আরও বলেন, কোনো নেতা, বিশেষ করে একজন ধর্মীয় নেতার অন্য ব্যক্তির ধর্ম বা বিশ্বাস নিয়ে প্রশ্ন তোলার অধিকার নেই।
মার্কিন রিপাবলিকান দলের আলোচিত-সমালোচিত এই মনোনয়নপ্রত্যাশীর ভাষ্য, পোপ তাঁর সম্পর্কে নেতিবাচক কথা বলেছেন। মেক্সিকান সরকার তাঁকে (পোপ) বুঝিয়েছে যে, ট্রাম্প ভালো মানুষ নন।
