
যুদ্ধাপরাধের মামলায় রায় ঘোষণার সময় আদালতে বিষ খেয়ে আত্মহত্যা করেছেন সাবেক বসনিয়ার এক যুদ্ধাপরাধী। তিনি বসনিয়ার সাবেক জেনারেল স্লোবোদান প্রালজাক।
আজ বুধবার হেগের আন্তর্জাতিক আদালতে ৭২ বছর বয়সী যুদ্ধাপরাধী স্লোবোদান প্রালজাক আপিলের রায় ঘোষণার সময় আদালতেই বিষপান করেন। পরে তাঁর মৃত্যু হয়। এর আগে রায়ে তাঁর ২০ বছরের কারাদণ্ডাদেশ দিয়েছিলেন আদালত। বুধবার একই রায় বহাল রাখা হয়।
সাবেক যুগোস্লাভিয়ার আন্তর্জাতিক অপরাধ ট্রাইব্যুনালের ভিডিওচিত্রে দেখা গেছে, আদালতে বিচারক যখন রায় পড়ে শোনাচ্ছিলেন তখন স্লোবোদান মাথা উঁচিয়ে ছোট্ট একটি শিশি থেকে বিষপান করছেন।
বিষপানের পর স্লোবোদান বিচারককে উদ্দেশ করে বলেন, ‘স্লোবোদান প্রালজাক যুদ্ধাপরাধী নয়। আমি ঘৃণার সঙ্গে আপনার এই রায় প্রত্যাখ্যান করলাম।’
প্রতিবেদনে বলা হয়, এ ঘটনার পর পরই বিচারক আদালতের কার্যক্রম স্থগিত করেন। দ্রুত চিকিৎসক আসেন এবং অ্যাম্বুলেন্সে করে স্লোবোদানকে চিকিৎসার জন্য নিয়ে যাওয়া হয়।
ক্রোয়েশিয়ার প্রধানমন্ত্রী আন্দ্রেজ প্লেনকোভিক পরে সাবেক জেনারেল স্লোবোদান প্রালজাকের মৃত্যুর বিষয়টি নিশ্চিত করেছেন। সরকারের টুইটার অ্যাকাউন্ট থেকে দেওয়া টুইট বার্তায় প্রধানমন্ত্রী বলেন, ‘সাবেক জেনারেল স্লোবোদান প্রালজাকের মৃত্যুতে ক্রোয়েশিয়ার সরকার ও আমার পক্ষ থেকে গভীর শোক প্রকাশ করছি।’
প্রতিবেদনে বলা হয়, স্লোবোদান প্রালজাক ক্রোয়েশিয়ার সাবেক সহকারী প্রতিরক্ষামন্ত্রী ছিলেন। এ ছাড়া তিনি ক্রোয়েশিয়ান ডিফেন্স কাউন্সিলের কমান্ডার ছিলেন। স্লোবোদানসহ সাবেক বসনিয়ার ছয়জন ক্রোয়েশিয়ার নেতার বিরুদ্ধে ২০১৩ সালে যুদ্ধাপরাধ, ধর্ষণ ও বসনিয়ার মুসলিমদের হত্যার অভিযোগের সত্যতা পায় আদালত।
