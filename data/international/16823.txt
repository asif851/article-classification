
ঐতিহাসিক তাজমহলের দুটি পৃথক প্রবেশদ্বারের ওপরে থাকা দুটি মিনার ঝড়ে ভেঙে পড়েছে। কর্তৃপক্ষ বলছে, ঘণ্টায় ১৩০ কিলোমিটার বেগে বয়ে যাওয়া ওই ঝড়ে ৪ মিটার উচ্চতার ওই মিনার ভেঙে পড়েছে। তবে মূল কাঠামোকে ঘিরে রাখা চারটি উঁচু মিনার অক্ষত রয়েছে।
ভারতের উত্তর প্রদেশের আগ্রা শহরে অবস্থিত তাজমহল। মুঘল সম্রাট শাহজাহান তাঁর সহধর্মিণী বেগম মমতাজের স্মৃতি রক্ষায় ভালোবাসার প্রতীক হিসেবে এই সমাধিসৌধ গড়ে তোলেন। ৪২ একর জায়গাজুড়ে ১৬৩২ থেকে ১৬৫৩ সালের মধ্যে এটি তৈরি করা হয়। প্রতিদিন প্রায় ১২ হাজার পর্যটক ১৭ শতকের এ নিদর্শনটি দেখতে যান। বিশ্বের অন্যতম পর্যটক আকর্ষণের কেন্দ্র এটি।
বিবিসির প্রতিবেদনে বলা হয়েছে, যে মিনার দুটি ভেঙে পড়েছে, তার একটি রয়্যাল গেটের দিকে। তাজমহলের দিকে পর্যটকদের প্রথম দৃষ্টি এখান দিয়েই পড়ে। অন্য মিনারটি দক্ষিণ দিকের প্রবেশপথের। ক্ষতিগ্রস্ত ওই মিনার মেরামত করতে কর্তৃপক্ষ কাজ শুরু করেছে।
তাজমহলকে মুঘল স্থাপত্যশৈলীর একটি আকর্ষণীয় নিদর্শন হিসেবে মনে করা হয়। তবে সাম্প্রতিক বছরগুলোতে দূষণ আর নির্মাণকাজের জন্য তাজমহল ক্ষতিগ্রস্ত হচ্ছে। তাজমহলের রক্ষণাবেক্ষণের দায়িত্বে থাকা আর্কিওলজিক্যাল সার্ভে অব ইন্ডিয়া (এএসআই) গত জানুয়ারি মাসে বলেছিল, আগ্রায় দূষণের মাত্রা বেড়ে যাওয়ায় তাজমহলের উজ্জ্বলতা কমছে, এমনকি এর গঠনকাঠামো ক্ষতিগ্রস্ত হচ্ছে।
