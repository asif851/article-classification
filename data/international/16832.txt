
আফগানিস্তানে আজ সোমবার সকালে মার্কিন বিমান হামলায় দেশটির অন্তত ১৪ জন সেনা নিহত হয়েছে। দেশটির কর্মকর্তারা এ তথ্য জানিয়েছেন।বার্তা সংস্থা এএফপির প্রতিবেদনে জানানো হয়, কাবুলের দক্ষিণাঞ্চলে তালেবান অধ্যুষিত একটি প্রদেশের এক সেনা তল্লাশিচৌকিতে এ হামলা হয়।লোগার প্রদেশের বারাকি বারাক জেলার গভর্নর মোহাম্মদ রহিম আমিন বলেন, স্থানীয় সময় আজ সকাল ছয়টার দিকে দুটি মার্কিন হেলিকপ্টার জেলার একটি তল্লাশিচৌকিতে হামলা চালায়। এতে তল্লাশিচৌকিতে আগুন ধরে যায় ও ১৪ জন সেনা নিহত হয়।প্রাদেশিক গভর্নরের মুখপাত্র দিন মোহাম্মদ দরবেশও একই তথ্য জানিয়েছেন।এক মার্কিন কর্মকর্তা বলেছেন, ঘটনার বিষয়ে তিনি জানেন। এ ব্যাপারে তদন্ত চলছে।
