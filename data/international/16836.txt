
বর্ণবাদবিরোধী আন্দোলনের মহান নেতা প্রয়াত নেলসন ম্যান্ডেলার সম্মানে পুরস্কারের প্রবর্তন করেছে জাতিসংঘের সাধারণ পরিষদ৷ বিশ্বসংস্থার মহাসচিব বান কি মুন গতকাল শনিবার এ ঘোষণা দিয়েছেন৷ খবর পিটিআইয়ের৷‘জাতিসংঘ নেলসন রোলিহলাহলা ম্যান্ডেলা পুরস্কার’ প্রবর্তনের প্রস্তাব গৃহীত হওয়ার পর সাধারণ পরিষদে বান কি মুন বলেন, ‘নেলসন ম্যান্ডেলার প্রতি আমাদের শ্রদ্ধা শুধু কথা ও অনুষ্ঠানে প্রকাশ পাওয়ার নয়, বরং এমন কিছু পদক্ষেপ নিতে হবে, যাতে তিনি যে প্রদীপ আমাদের দিয়ে গেছেন, তা তুলে ধরা যায়৷’জাতিসংঘের মহাসচিব বলেন, ‘ম্যান্ডেলার কর্মময় জীবনকে একটি অর্থপূর্ণ পুরস্কারের মাধ্যমে তুলে ধরতে সাধারণ পরিষদ আজ আরও একটি পদক্ষেপ নিল৷’ গৃহীত প্রস্তাব অনুসারে সাধারণ পরিষদের সভাপতির সঙ্গে পরামর্শক্রমে মহাসচিব আগামী ছয় মাসের মধ্যে পুরস্কারের প্রক্রিয়া ও শর্ত নির্ধারণ করবেন৷বর্ণবাদবিরোধী আন্দোলনের নেতা ও দক্ষিণ আফ্রিকার প্রথম কৃষ্ণাঙ্গ প্রেসিডেন্ট ম্যান্ডেলা ৯৫ বছর বয়সে গত ৫ ডিসেম্বর পরলোকগমন করেন৷
