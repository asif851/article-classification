
ভারতের দিল্লির শাহদারাতে বিদ্যালয়ে পাঁচ বছরের শিশুকে ধর্ষণের অভিযোগে এক অফিস সহকারীকে গ্রেপ্তার করা হয়েছে। বিকাশ (৪০) নামের ওই কর্মচারীকে গতকাল শনিবার গ্রেপ্তার করে পুলিশ।
গুরগাঁওয়ের এক বিদ্যালয়ের শৌচাগারে সাত বছরের শিশুকে হত্যার ঘটনা প্রকাশ পাওয়ার এক দিন যেতে না যেতেই এ ঘটনা ঘটল।
পুলিশ এনডিটিভিকে বলেছে, বিকাশ তিন বছর ধরে ওই বিদ্যালয়ে কাজ করেন। আগে নিরাপত্তাকর্মী হিসেবে কাজ করতেন, পরে অফিস সহকারী হন। ধর্ষণের ঘটনাটি যাতে শিশুটি কারও কাছে প্রকাশ না করে, সে জন্য হুমকিও দেন বিকাশ। শিশুটি বাড়ি যাওয়ার পর তার বাবা-মা বিষয়টি বুঝতে পারেন। পরীক্ষা-নিরীক্ষায় পুলিশ শিশুটির প্রতি যৌন নিপীড়নের ঘটনা সম্পর্কে নিশ্চিত হয়। মনোরোগ বিশেষজ্ঞের সহায়তায় পুলিশ ওই ব্যক্তি সম্পর্কে শিশুটির কাছ থেকে তথ্য নেয়। পরে বিকাশকে গ্রেপ্তার করা হয়।
