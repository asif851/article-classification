
ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে সম্মানসূচক ডিলিট দিয়েছে কলকাতা বিশ্ববিদ্যালয়। বিশ্ববিদ্যালয়ের সমাবর্তন উৎসবে আজ বৃহস্পতিবার তাঁর হাতে এটি তুলে দেওয়া হয়।
দক্ষিণ কলকাতার নজরুল মঞ্চে আয়োজন করা হয় এই সমাবর্তন উৎসবের। সেখানে বিশ্ববিদ্যালয়ের আচার্য ও পশ্চিমবঙ্গের রাজ্যপাল কেশরীনাথ ত্রিপাঠি মুখ্যমন্ত্রী মমতার হাতে তুলে দেন এই সম্মানসূচক ডিলিট ও উত্তরীয়। বিশ্ববিদ্যালয়ের তরফ থেকে বলা হয়েছে, সাহিত্য-সংস্কৃতি ও সামাজিক ক্ষেত্রে বিশেষ অবদানের জন্য তাঁকে এই সম্মাননা দেওয়া হয়েছে।
এই সম্মাননা পেয়ে মমতা বলেছেন, ‘এই সম্মান পেয়ে আমি নিজেকে ধন্য মনে করছি। আমি খুব সাধারণ ঘরের মেয়ে। এই সম্মানের যোগ্য নই। তাই আমি এই ডিলিট ব্যবহার করব না।’ তিনি আরও বলেন, ‘আমার জীবন অবহেলা আর সংগ্রাম ও লড়াইয়ের। এমন সম্মান পাব তা কোনো দিন ভাবতে পারিনি। এই সম্মান নিতে আসব কিনা, তা নিয়ে আমি সংশয়ে ছিলাম। কারণ এই সম্মান দেওয়ার প্রস্তাব আসার পর আমাকে কম অসম্মান করা হয়নি। আমাকে এই সম্মান দেওয়ায় আমি আজ ধন্য। কলকাতা বিশ্ববিদ্যালয়কে ধন্যবাদ জানাচ্ছি।’
