
মালয়েশিয়ার পশ্চিম উপকূলে ইন্দোনেশিয়ার ৯৭ জন অভিবাসী নিয়ে একটি নৌকা ডুবে গেছে। এ ঘটনায় অন্তত ৬৬ জন নিখোঁজ রয়েছেন। গতকাল মঙ্গলবার দিবাগত রাতে এ নৌকাডুবির ঘটনা ঘটে।মালয়েশিয়ার কর্মকর্তাদের বরাত দিয়ে বিবিসি অনলাইনে প্রকাশিত প্রতিবেদনে জানানো হয়, কাঠের তৈরি নৌকাটি অবৈধ। সেটি সমুদ্রযাত্রার জন্য উপযুক্ত ছিল না। তা ছাড়া নৌকাটিতে অতিরিক্ত যাত্রী তোলা হয়েছিল।নিখোঁজ হওয়া অভিবাসীদের সন্ধানে দুর্ঘটনাস্থলে একটি উদ্ধারকারী নৌকা পাঠিয়েছে মালয়েশিয়ার সমুদ্র-নিরাপত্তা কর্তৃপক্ষ। আরও দুটি নৌকা পাঠানো হচ্ছে।
ইন্দোনেশিয়ার ওই অভিবাসীরা মালয়েশিয়ায় অবৈধভাবে কাজ করছিলেন বলে দেশটির কর্মকর্তারা দাবি করেছেন। পবিত্র রমজান উপলক্ষে তাঁরা সমুদ্রপথে দেশে ফিরছিলেন।
