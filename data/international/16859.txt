
দ্বিতীয়বারের মতো ইতালির মিলান শহরে শুরু হচ্ছে বাটা ফ্যাশন উইকেন্ড। ‘দ্য সাউন্ড অব স্টাইল’ স্লোগানের এ ফ্যাশন শো কাল ২৮ এপ্রিল থেকে ২৯ এপ্রিল পর্যন্ত মিলানের পালাজ্জো মেজানত্তেতে চলবে।
বাটার প্রধান মার্কেটিং অফিসার থমাস আর্চার বলেন, ‘এ বছর আমরা ইতালিতে বাটা ফ্যাশন উইকেন্ড করছি। মিলানকে পছন্দ করেছি কারণ, এ শহরটা ইউরোপের মধ্যে ফ্যাশনের রাজধানী। যেখান থেকে নানান ট্রেন্ডের সূচনা হয়।’ গত বছর প্রাগে বাটা প্রথমবার এ ফ্যাশন উইকেন্ডের আয়োজন করে।
এ দুদিনে পালাজ্জো মেজানত্তে হবে ফ্যাশন ও নকশার কেন্দ্র। ফ্যাশন শো, জুতা প্রদর্শনী, সংগীত পরিবেশনা, হস্তশিল্পসহ দর্শনার্থীদের জন্য বিভিন্ন কার্যক্রম উপভোগের সুযোগ থাকবে।
অনুষ্ঠানটি সাজানো হবে ‘মি অ্যান্ড কমফোর্টেবল উইথ ইট’ থিমকে কেন্দ্র করে। এ অনুষ্ঠানে প্রাগের একাডেমি অব আর্টস, আর্কিটেকচার অ্যান্ড ডিজাইন এর তরুণ ডিজাইনারদের কাজ প্রদর্শন করা হবে। তা ছাড়া একটি প্রতিভা অন্বেষণ প্রতিযোগিতাও হবে। ফ্যাশন শোতে ২০টি দেশের সাংবাদিক, ফ্যাশন ম্যাগাজিনের সম্পাদক, ব্লগার ও বিভিন্ন অঙ্গনের তারকারা উপস্থিত থাকবেন। বিজ্ঞপ্তি।
