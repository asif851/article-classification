
ইরাকের ৯২ বছর বয়সী এক কৃষক বয়সে তাঁর চেয়ে ৭০ বছরের ছোট এক নারীকে গত বৃহস্পতিবার বিয়ে করেছেন। এএফপির বরাত দিয়ে এনডিটিভি জানায়, মুসালি মোহাম্মদ আল-মুজামাই জানান, নিজের দুই নাতির সঙ্গে একই দিনে বিয়ে করতে পারায় তিনি মহাখুশি। তিন বছর আগে মুসালির প্রথম স্ত্রী ৫৮ বছর বয়সে মারা যান। বিবাহিত জীবনে তাঁদের সংসারে আসে ১৬টি সন্তান। বৃহস্পতিবার তিনি ২২ বছর বয়সী মুনা মুখলাফ আল জুবুরিকে বিয়ে করেন। ইরাকের সামারা শহরের পাশে গুব্বান গ্রামের মুসালি বলেন, ‘নাতিদের সঙ্গে একই দিনে বিয়ে করতে পারায় আমি খুবই আনন্দিত। মনে হচ্ছে আমার বয়স মাত্র ২০ বছর।’ মুসালি বলেন, বিভিন্ন কারণে ১৬ ও ১৭ বছর বয়সী তাঁর দুই নাতির বিয়ে বারবার পেছাচ্ছিল। অথচ তিনি চাইছিলেন একই দিনে বিয়ে করতে। তাই একসময় তিনি নিজের বিয়েই পিছিয়ে দেন। চার ঘণ্টা ধরে চলা বিয়ের অনুষ্ঠানে নাচ ও গানের আয়োজন ছিল। এ ছাড়া গুলি ফুটিয়ে উল্লাসও করা হয়। বিয়েতে স্থানীয় গোষ্ঠীপ্রধানরা ছাড়াও ধর্মীয় নেতারা উপস্থিত ছিলেন।  
