
ভারতের রাজধানী নয়াদিল্লিতে মেডিকেল ছাত্রীর পর এবার মুম্বাইয়ে গণধর্ষণের শিকার হয়েছেন একজন নারী আলোকচিত্র-সাংবাদিক। তিনি একটি ইংরেজি সাময়িকীতে কাজ করেন। আজ শুক্রবার ‘টাইমস অব ইন্ডিয়া’, এনডিটিভি ও জি নিউজের প্রতিবেদনে এই তথ্য জানানো হয়।গতকাল বৃহস্পতিবার সন্ধ্যায় ওই সাময়িকীর জন্য দায়িত্ব পালনকালে এ নৃশংস ঘটনার শিকার হন এই সাংবাদিক। বর্তমানে তিনি জসলোক হাসপাতালে চিকিত্সাধীন। চিকিত্সকেরা জানান, তাঁর অবস্থা এখন স্থিতিশীল হলেও শরীরের বাইরে ও ভেতরে বেশ ক্ষত রয়েছে।পুলিশ জানায়, গতকাল রাত আটটার দিকে দক্ষিণ মুম্বাইয়ের লোয়ার প্যারেল এলাকায় জরাজীর্ণ শক্তি মিলস কম্পাউন্ডে ছবি তুলতে যান ওই নারী আলোকচিত্র-সাংবাদিক। এ সময় তাঁর সঙ্গে একজন পুরুষ সঙ্গীও ছিলেন। সংবাদমাধ্যমে কোথাও তাঁকে সহকর্মী, কোথাও বন্ধু বলে উল্লেখ করা হয়েছে। ওই এলাকাটি মহালক্ষ্মী স্টেশনের কাছে।
পুলিশকে দেওয়া ওই সাংবাদিক ও তাঁর সহকর্মীর বর্ণনা থেকে জানা যায়, ঘটনাস্থলে পাঁচজন দুর্বৃত্ত প্রথমে ওই নারী সাংবাদিককে উত্ত্যক্ত করে। প্রতিবাদ জানালে দুর্বৃত্তরা তাঁকে মারধর করে। বাধা দিতে গিয়ে সাংবাদিকের সঙ্গীকে তারা বেঁধে নির্যাতন চালায়। এরপর পাঁচজন মিলে নারী সাংবাদিককে ধর্ষণ করে পালিয়ে যায়।
ঘটনার পর সাংবাদিক ও তাঁর সঙ্গী তাঁদের বন্ধু ও স্বজনদের বিষয়টি জানান এবং এ ব্যাপারে থানায় অভিযোগ করতে যান। 
কেন্দ্রীয় পুলিশের অতিরিক্ত কমিশনার প্রাভিন সালুনখি ‘টাইমস অব ইন্ডিয়া’কে জানান, আঞ্চলিক ডেপুটি কমিশনার ভিনায়েক দেশমুখকে ঘটনার শিকার দুজনের সঙ্গে দেখা করতে এবং ঘটনাস্থল পরিদর্শন করতে নির্দেশ দেওয়া হয়েছে।
আজ সকালে ওই সাংবাদিকের বন্ধু ঘটনাস্থলে গিয়ে পুলিশকে ঘটনার বিবরণ দিয়েছেন বলে এনডিটিভি জানিয়েছে।
এন এম জোসি মার্গ পুলিশ স্টেশনের একজন কর্মকর্তা জানান, এ ঘটনায় পুলিশ ২০ জনকে আটক করেছে এবং সন্দেহভাজন পাঁচজনের আঁকা ছবি প্রকাশ করেছে।
ওই সাংবাদিক জানিয়েছেন, ধর্ষণকারীদের মধ্যে দুজনের নাম রুপেশ ও সাজিদ। তারা একে অন্যের নাম ধরে ডাকছিল। এদের মধ্যে চারজনের বয়স বিশের মধ্যে হবে।
মহারাষ্ট্রের স্বরাষ্ট্রমন্ত্রী আর আর পাতিল গতকাল রাতেই হাসপাতালে ওই সাংবাদিককে দেখতে যান। তিনি এ সময় অপরাধীদের শিগগিরই গ্রেপ্তারের আশ্বাস দেন।
 
