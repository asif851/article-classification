
যুক্তরাষ্ট্রের টেক্সাস অঙ্গরাজ্যের ডালাস শহরে পাঁচ পুলিশকে গুলি করে হত্যার ঘটনায় সন্দেহভাজন মিকাহ জনসনের বাড়িতে বোমা তৈরির সরঞ্জাম, রাইফেল, গোলাবারুদ ও যুদ্ধ-বিষয়ক সাময়িকী পাওয়া গেছে।
দুই কৃষ্ণাঙ্গকে গুলি করে হত্যার প্রতিবাদে গত বৃহস্পতিবার ডালাসে বিক্ষোভ চলাকালে আড়াল থেকে ছোড়া গুলিতে পাঁচজন পুলিশ কর্মকর্তা নিহত হন।
ডালাসে দীর্ঘ সময় ধরে পুলিশের অভিযানের পর জনসন নিহত হন। ডালাসের মেয়র মাইক রলিংস বলেন, তাঁরা মনে করছেন, মিকাহ জনসনই একমাত্র বন্দুকধারী ছিলেন। গতকাল শুক্রবার এক সংবাদ সম্মেলনে মেয়র রলিংস বলেন, এখন তাঁরা শহরকে নিরাপদ মনে করছেন। মার্কিন গণমাধ্যমের খবরে জানা গেছে, মিকাহ জনসন যুক্তরাষ্ট্রের আর্মি রিজার্ভের সদস্য ছিলেন।
পুলিশ বলছে, ওই বন্দুকধারী জর্জিয়া, মিজৌরি ও টেনেসিতেও পুলিশকে হামলার লক্ষ্যবস্তু করেছিল।
পুলিশপ্রধান ডেভিড ব্রাউন বলেন, হামলাকারীর পরিকল্পনা ছিল শ্বেতাঙ্গদের হত্যা করা। বিশেষ করে শ্বেতাঙ্গ পুলিশকে হত্যা।
