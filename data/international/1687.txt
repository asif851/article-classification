
যুক্তরাষ্ট্রের অর্থনীতি চাঙা করতে এবার নতুন করে মাঠে নামছেন মার্কিন প্রেসিডেন্ট বারাক ওবামা। নিজের সংস্কার কর্মসূচি নিয়ে নির্বাচনী প্রচারকাজের মতো পুরো দেশ আবার চষে বেড়াবেন। আগামী বুধবার শিকাগোর নক্স কলেজে বক্তব্য দেওয়ার মধ্য দিয়ে তাঁর এ প্রচার শুরু হবে।
হোয়াইট হাউস থেকে জানানো হয়, মধ্যবিত্তের উন্নয়ন নিয়ে প্রেসিডেন্ট ওবামা আগামী দিনগুলোতে জনগণের সঙ্গে সরাসরি কথা বলবেন। জনস্বাস্থ্য, গৃহায়ণ, উচ্চশিক্ষা, অভিবাসন, কর্মসংস্থান বৃদ্ধিসহ মধ্যবিত্তের জীবনমান উন্নয়ন নিয়ে তিনি তাঁর কর্মসূচি তুলে ধরবেন।
দ্বিতীয় দফায় ক্ষমতা নেওয়ার পর প্রেসিডেন্ট ওবামার সংস্কার উদ্যোগ একের পর এক বাধার মুখে পড়ছে। সর্বজনীন স্বাস্থ্যসেবা আইন প্রণয়ন করা হলেও এর বাস্তবায়ন শুরু হয়নি। জাতীয় বাজেট বরাদ্দ নিয়ে রিপাবলিকানদের সঙ্গে চলছে টানা লড়াই। বহু প্রত্যাশিত অভিবাসন সংস্কার আইনও কংগ্রেসে থমকে আছে। সিনেটে আইন প্রস্তাব অনুমোদন পেলেও অভিবাসন নিয়ে ভিন্ন সুর এখন রিপাবলিকান নিয়ন্ত্রিত কংগ্রেসে। দরিদ্র ও মধ্যবিত্তদের জন্য প্রেসিডেন্ট ওবামার প্রস্তাবগুলো গ্রহণ করা হচ্ছে না কংগ্রেসে। রাষ্ট্রীয় ভর্তুকি হ্রাসে কংগ্রেসের পক্ষ থেকে ব্যয় সংকোচনে চাপ অব্যাহত রয়েছে। আন্তর্জাতিক মুদ্রা তহবিল (আইএমএফ) সম্প্রতি যুক্তরাষ্ট্রের অর্থনৈতিক অগ্রযাত্রার বিষয়টি পুনর্মূল্যায়ন করেছে।
আইএমএফের ধারণা, ২০১৩ সালে যুক্তরাষ্ট্রের জাতীয় প্রবৃদ্ধি হবে মাত্র ১ দশমিক ৭ শতাংশ। ২০১৮ সালে তা ২ দশমিক ৭ শতাংশে পৌঁছাতে পারে। যুক্তরাষ্ট্রের মতো শক্তিশালী অর্থনীতির দেশে জাতীয় প্রবৃদ্ধির এ অগ্রযাত্রা পূর্ব ধারণার চেয়ে কম বলে আইএমএফ থেকে বলা হয়েছে।
২০০৮ সালের মন্দা কাটিয়ে যুক্তরাষ্ট্রের অর্থনীতি ঘুরে দাঁড়াচ্ছে বলে দাবি করা হয়। তবে অর্থনৈতিক চাঞ্চল্যের সূচকগুলো এখনো স্পষ্ট নয় মার্কিন সমাজ জীবনে। অর্থনৈতিক অগ্রযাত্রার ধীর গতিতে হতাশ জনগণ। ব্যাপক কর্মহীনতা, উচ্চশিক্ষার ব্যয় বৃদ্ধি, গৃহায়ণ সমস্যার মতো সমস্যাগুলোর সঙ্গে কর বৃদ্ধি পাওয়ায় জনগণের মধ্যে হতাশা আরও বেড়েছে। বাজেট বরাদ্দের টানাপোড়েনের কারণে রাষ্ট্রীয় কল্যাণ খাতে নিম্নমধ্যবিত্ত ও মধ্যবিত্তের সুযোগ-সুবিধা সংকুচিত হয়েছে।
প্রেসিডেন্ট ওবামার উপদেষ্টা ডেন পফাইফার বলেন, প্রেসিডেন্ট মনে করেন দেশের মূল সমস্যার দিকে দৃষ্টি নেই ওয়াশিংটনের। আইনপ্রণেতারা যুক্তরাষ্ট্রের মধ্যবিত্তের জীবনমানের উন্নয়ন নিয়ে কথা বলার বদলে রাজনৈতিক টানাটানি নিয়ে বেশি ব্যস্ত। কংগ্রেসকে পাশ কাটিয়ে অর্থনৈতিক কর্মসূচি বাস্তবায়নে উদ্যোগী হচ্ছেন প্রেসিডেন্ট বারাক ওবামা।
যেসব কর্মসূচি বাস্তবায়নে নতুন করে আইন প্রণয়নের প্রয়োজন নেই, সেসব কর্মসূচিকে গুরুত্ব দিয়ে প্রেসিডেন্ট ওবামা এবার মাঠে নামছেন বলে হোয়াইট হাউস থেকে আভাস দেওয়া হয়েছে।
 
 
