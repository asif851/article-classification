
সাবেক তৃণমূল কংগ্রেস নেতা মুকুল রায় বিজেপিতে যোগ দিয়ে বিপুল সংবর্ধনা পেয়েছেন। গত শুক্রবার দিল্লিতে বিজেপিতে যোগ দিয়ে গতকাল সোমবার তিনি কলকাতায় ফেরেন। এ সময় রাজ্য বিজেপির সভাপতি দিলীপ ঘোষণা তাঁকে স্বাগত জানান। সংবর্ধনা জানায় বিজেপির মহিলা মোর্চা।তৃণমূল কংগ্রেসের সাবেক নেতা মুকুল রাজ্যে পরিবর্তনে জন্য মানুষকে বিজেপিতে যোগ দেওয়ার আহ্বান জানান। দল পরিবর্তনের কারণ জানিয়ে তৃণমূল নেত্রী মমতার সাবেক ছায়াসঙ্গী মুকুল রায় বলেন, ‘বাংলায় কাঙ্ক্ষিত পরিবর্তন আসেনি। যাঁরা প্রকৃত পরিবর্তন চান তাঁরা বিজেপির পতাকা তলে আসুন। বাংলার মানুষ বিকল্পের খোঁজ করছেন। বিজেপিই সেই বিকল্প।’মুকুল রায় বলেন, বিজেপিই রাজ্যে গণতান্ত্রিক পরিবেশ ফেরাবে। সেনাপতির সঙ্গে কাজ করার মানসিকতা নিয়েই এসেছি। দিলীপের নেতৃত্বেই বাংলায় অভীষ্ট লক্ষ্যের দিকে এগোচ্ছে বিজেপি। আগামী ১০ নভেম্বর বিজেপির সভায় তিনি তাঁর রাজনৈতিক বক্তব্য পেশ করবেন।
মুকুলকে পাশে বসিয়ে বিজেপির রাজ্য সভাপতি দিলীপ ঘোষ বলেছেন, বিজেপির সঙ্গে মুকুলের সম্পর্ক বহু পুরোনো। তৃণমূল-বিজেপি সমঝোতার সময় মুকুল ছিলেন তার কারিগর।
নয়াদিল্লিতে বিজেপির সদর দপ্তরে পশ্চিমবঙ্গের দায়িত্বপ্রাপ্ত বিজেপির সাধারণ সম্পাদক কৈলাস বিজয়বর্ঘীয়র মাধ্যমে বিজেপিতে নাম লিখিয়েছেন মুকুল রায়। এরপর থেকে গত কয়েক দিনে বিজেপির শীর্ষ নেতাদের সঙ্গে বৈঠক করেছেন তিনি। দলের জাতীয় সভাপতি অমিত শাহর সঙ্গেও একাধিকবার বৈঠক করেছেন। বিজেপি সূত্র বলছে, রাজ্যে বিজেপিকে শক্তিশালী করার বিষয়ে আলোচনা করেছেন তাঁরা।
 
