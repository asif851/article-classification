
উত্তর কোরিয়া বলেছে, দেশটিকে ‘বৈধ পরমাণু শক্তিধর দেশ’ হিসেবে যুক্তরাষ্ট্রকে স্বীকৃতি দিতেই হবে। শুক্রবার পঞ্চম ও সবচেয়ে বড় পরমাণু বোমার পরীক্ষা চালানোর ঘোষণা দেওয়ার পর গতকাল রোববার পিয়ংইয়ংয়ের পক্ষ থেকে এমন কথা বলা হয়।উত্তর কোরিয়ার পররাষ্ট্র মন্ত্রণালয়ের এক মুখপাত্রকে উদ্ধৃত করে দেশটির সরকারি বার্তা সংস্থা কেএনসিএ বলে, ‘প্রেসিডেন্ট বারাক ওবামা বৈধ পরমাণু শক্তিধর দেশ হিসেবে উত্তর কোরিয়ার কৌশলগত অবস্থানকে অস্বীকার করার জোর চেষ্টা করছেন। বিষয়টি এমন যে তারা হাত দিয়ে সূর্যকে ঢাকতে চাইছে।’উত্তর কোরিয়ার সাম্প্রতিক পরমাণু পরীক্ষায় বিশ্বজুড়ে সমালোচনার ঝড় বয়ে যায়। তবে উত্তর কোরিয়া পরমাণু পরীক্ষার পক্ষে যুক্তি দেখিয়ে বলেছে, যুক্তরাষ্ট্রের পরমাণু হুমকি মোকাবিলার জন্যই এ পরীক্ষা। গত শুক্রবার উত্তর কোরিয়া এই পরীক্ষা চালায়।গতকালের বিবৃতিতে উত্তর কোরিয়া বলেছেন, তাদের পরমাণু শক্তির পরিমাণ ও গুণগত মান বাড়ানোর চেষ্টা অব্যাহত থাকবে।এদিকে পঞ্চম পরমাণু পরীক্ষার ওপর তাদের ওপর যুক্তরাষ্ট্রের নিষেধাজ্ঞা জারির চেষ্টাকে ‘হাস্যকর’ বলে উড়িয়ে দেন উত্তর কোরিয়া পররাষ্ট্র মন্ত্রণালয়ের ওই মুখপাত্র। ওই মুখপাত্র বলেন, এখন পর্যন্ত ওবামা ও তাঁর সঙ্গীরা নিষেধাজ্ঞা নিয়ে যেসব অনর্থক কথা আওড়ে যাচ্ছেন, তা সত্যিই হাস্যকর।গতকালই যুক্তরাষ্ট্রের এক বিশেষ দূত বলেন, তাঁর দেশ এককভাবে উত্তর কোরিয়ার বিরুদ্ধে নিষেধাজ্ঞা জারি করতে পারে।পরমাণু বিস্ফোরণের পর পাশের দেশ দক্ষিণ কোরিয়ার সঙ্গে উত্তরের সম্পর্ক আরও উত্তপ্ত হয়ে পড়েছে। গতকাল দক্ষিণ কোরিয়া হুমকি দিয়ে বলেছে, তাদের ওপর পরমাণু হামলার কোনো চেষ্টা করলে উত্তর কোরিয়ার রাজধানী পিয়ংইয়ংকে ধূলিসাৎ করে দেবে তারা।
