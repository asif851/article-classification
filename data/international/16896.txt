
যুক্তরাজ্যের পার্লামেন্টের বাইরে গতকাল বুধবারের রক্তক্ষয়ী সন্ত্রাসী হামলা উদ্‌যাপন করছে জঙ্গিগোষ্ঠী ইসলামিক স্টেট (আইএস)। যুক্তরাজ্যের এক্সপ্রেস পত্রিকার প্রতিবেদনে এই তথ্য জানানো হয়।
লন্ডনের স্থানীয় সময় গতকাল দুপুরে ওই হামলায় পুলিশ কর্মকর্তাসহ চারজন নিহত হন। আহত হয়েছেন ২৯ জন।
বার্তা সংস্থা রয়টার্সের খবরে জানানো হয়, নিহত চারজনের মধ্যে হামলাকারী রয়েছেন। পুলিশের গুলিতে তিনি নিহত হন।
তাৎক্ষণিকভাবে এই হামলার দায় কোনো গোষ্ঠী স্বীকার করেনি। তবে ঘটনাটিকে ‘সন্ত্রাসী হামলা’ বলে বিবেচনা করছে যুক্তরাজ্যের পুলিশ।
তুরস্কের সন্ত্রাসবিরোধী পুলিশের সাবেক প্রধান ও অপরাধবিদ্যা বিশেষজ্ঞ আহমেত ইয়ালার ভাষ্য, হামলার ঘটনায় আইএসের একটি অনানুষ্ঠানিক টেলিগ্রাম চ্যানেলের বার্তায় উচ্ছ্বাস প্রকাশ করা হয়েছে।
দ্য সান বলছে, আইএসের সমর্থকেরা সামাজিক মাধ্যমে লন্ডনে হামলার ঘটনাটি উদ্‌যাপন করছে।
জঙ্গিদের ইন্টারনেটভিত্তিক তৎপরতা নজরদারিতে যুক্ত ওয়েবসাইট সাইট ইন্টেলিজেন্স গ্রুপের প্রধান রিটা কাৎজ তাঁর টুইটারে লিখেছেন, আইএসের সমর্থকেরা অনলাইনে এই হামলার ব্যাপারে উচ্ছ্বাস প্রকাশ করেছে। তারা এই হামলাকে রক্তের বদলে রক্ত বলে অভিহিত করেছে। তারা বলছে, এ ঘটনা ইরাকের মসুলে যুক্তরাজ্যের বিমান হামলার প্রতিশোধ।
