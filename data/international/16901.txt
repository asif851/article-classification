
ভয়াবহ অগ্নিকাণ্ডে সংযুক্ত আরব আমিরাতের (ইউএই) দুবাইয়ের ৭৯ তলা টর্চ টাওয়ারের মারাত্মক ক্ষতি হয়েছে। দুবাই মেরিনা এলাকার ভবনটিতে গত শুক্রবার গভীর রাতে ওই ঘটনা ঘটে। তবে এতে কেউ হতাহত হননি।আগুনে দুবাইয়ের অন্যতম শীর্ষ আকাশচুম্বী ভবনটির ৫১ থেকে ওপরের ২০টি তলা ক্ষতিগ্রস্ত হয়। এর বিলাসবহুল ফ্ল্যাটগুলোয় শত শত সচ্ছল প্রবাসী বাস করেন।বহু উঁচু থেকে জ্বলন্ত অংশ ভেঙে পড়তে থাকায় দুবাই মেরিনা এলাকাজুড়ে আতঙ্ক ছড়িয়ে পড়ে। আশপাশের ভবনগুলো থেকে লোকজনকে সরিয়ে নেওয়া হয়। অগ্নিনির্বাপণকর্মীরা দুই ঘণ্টার বেশি চেষ্টার পর অন্য ভবনে আগুন ছড়িয়ে পড়া ঠেকাতে সক্ষম হন।১ হাজার ১০৫ ফুট উঁচু টর্চ টাওয়ার বিশ্বের সবচেয়ে উঁচু আবাসিক ভবনগুলোর একটি।২৭ তলায় থাকা মেহদি আনসারি বলেন, দিবাগত রাত দুইটায় আগুনের বিপৎসংকেত বাজে। তখন তিনি স্ত্রী ও সন্তানদের নিয়ে দ্রুত নিচে নামতে শুরু করেন। মেহদি বলেন, সিঁড়িতে ক্রমেই মানুষের ভিড় বাড়তে থাকে। একসময় বিদ্যুৎ চলে গেলে অনেকেই আতঙ্কিত হয়ে পড়েন।
