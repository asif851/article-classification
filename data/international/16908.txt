
ইসরায়েলে বন্ধ হচ্ছে কাতারভিত্তিক টেলিভিশন চ্যানেল আল-জাজিরার অফিস। গতকাল রোববার দেশটির যোগাযোগমন্ত্রী আইয়ুব কারা এক সংবাদ সম্মেলনে জেরুজালেমে আল-জাজিরা বন্ধের ঘোষণা দেন।
আল-জাজিরার সাংবাদিকদের পরিচয়পত্রও প্রত্যাহার করে নেওয়া হবে বলে জানিয়েছেন আইয়ুব কারা। তিনি বলেন, আল-জাজিরার ইংরেজি ও আরবি উভয় ভাষার অনুষ্ঠান সম্প্রচারই বন্ধ করা হবে।
ইসরায়েলি প্রধানমন্ত্রী বেনিয়ামিন নেতানিয়াহুর অভিযোগ, সহিংসতা উসকে দিচ্ছে আল-জাজিরা। চ্যানেলটি বন্ধের কথা আগেই জানিয়েছিলেন তিনি। এবার যোগাযোগমন্ত্রী জানালেন, কেব্‌ল টিভি প্রদানকারীরা নেটওয়ার্ক আল-জাজিরা বন্ধ করতে সম্মত হয়েছে, তবে ব্যুরো অফিস বন্ধ করতে আরও আইন প্রয়োজন।
আইয়ুব কারা দাবি করেন, সুন্নি আরব দেশগুলোর আল-জাজিরা বন্ধের সিদ্ধান্তের ওপর ভিত্তি করে এই সিদ্ধান্ত গ্রহণ করা হয়েছে। সহিংসতার পক্ষের শক্তিগুলো, যেমন: ইসলামিক স্টেট (আইএস), হামাস, হিজবুল্লাহ ও ইরানের প্রধান হাতিয়ার হিসেবে চ্যানেলটি ব্যবহার করছে।
জুনে আঞ্চলিক অস্থিতিশীলতা তৈরি ও সন্ত্রাসবাদ উসকে দেওয়ার অভিযোগে কাতারের সঙ্গে সম্পর্ক ছিন্ন করার ঘোষণা দেয় সৌদি আরব, মিসর, বাহরাইন, লিবিয়া, সংযুক্ত আরব আমিরাত ও ইয়েমেন। এরপর সৌদি জোটের দেশগুলোতে একে একে সম্প্রচারও বন্ধ করা হচ্ছে আল-জাজিরার। কাতারভিত্তিক এই সংবাদমাধ্যমের সম্প্রচার ইতিমধ্যে সৌদি আরব এবং জর্ডান বন্ধ করে দিয়েছে। আল-জাজিরার নেটওয়ার্ক বন্ধ রেখেছে সংযুক্ত আরব আমিরাতও। মিসর কয়েক বছর আগে আল-জাজিরার সম্প্রচার বন্ধ করে দিয়েছে। সূত্র: বিবিসি অনলাইন।
