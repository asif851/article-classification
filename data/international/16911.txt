
বিশ্বের সবচেয়ে ব্যবহৃত অস্ত্র হিসেবে আবারও সংবাদের শিরোনামে এসেছে একে-৪৭। সম্প্রতি প্যারিসে একজন পুলিশ অফিসারকে গুলি করে হত্যার পরই সেই অস্ত্র আবার শিরোনামে। বিদ্রোহী, সন্ত্রাসীদের এবং যেকোনো দেশের সেনাবাহিনীর সদস্যরাও ব্যবহার করে এই অস্ত্র। বিশ্বের সবচেয়ে মারাত্মক আগ্নেয়াস্ত্র একে-৪৭। এর নকশা করেছিলেন মিখাইল কালাশনিকভ। ২০০৪ সালে বিশ্বকে বদলে দিয়েছে এমন ৫০টি পণ্যের তালিকা প্রকাশ করেছিল প্লে বয় ম্যাগাজিন, যেখানে স্থান করে নিয়েছিল একে-৪৭।
১.কালাশনিকভ কিশোর বয়সেই প্রতিভার ছাপ রেখেছিলেন সেনাবাহিনীতে যোগ দিয়ে। ট্যাংক থেকে গোলা নিক্ষেপের প্রযুক্তি উদ্ভাবন করে সেনাবাহিনীতে তরুণ উদ্ভাবকের স্বীকৃতিও পেয়েছিলেন। ১৯৪১ সালে বিশ্বযুদ্ধে আহত হয়ে হাসপাতালের বিছানায় শুয়ে তিনি অটোমেটিক রাইফেল একে-৪৭-এর নকশা করেছিলেন। তাঁর ভাবনায় ছিল, যেকোনো পরিস্থিতিতে টেকসই হবে এবং আগ্নেয়াস্ত্র হিসেবে হবে বিধ্বংসী। সাত বছরের পরিশ্রমের ফসল একে-৪৭। কালাশনিকভের সেই নকশা করা আগ্নেয়াস্ত্রটি গত অর্ধশতাব্দীতে বিশ্বে সমাদৃত। তাঁর নামেই এটির নামকরণ হয়েছিল। একে-৪৭-এর মতো ভয়ংকর অস্ত্র সন্ত্রাসীদের হাতে দেখে দুঃখ পেয়েছিলেন তিনি। সেই দুঃখ নিয়েই ২০১৩ সালের ২৩ ডিসেম্বর ৯৪ বছর বয়সে পৃথিবী ছেড়ে চলে গেছেন কালাশনিকভ অ্যাসল্ট রাইফেলের উদ্ভাবক মিখাইল কালাশনিকভ।
তবে নকশাবিদ এ রাইফেলের জন্য কখনো কোনো লভ্যাংশ পাননি। কারণ, ১৯৯১ সাল পর্যন্ত কমিউনিস্ট রাষ্ট্রগুলোতে কোনো পেটেন্ট ছিল না। কমিউনিস্ট পতনের পর তা শুরু হয়। কালাশনিকভ ছিলেন শুধু সোভিয়েত ইউনিয়নের কর্মচারী মাত্র।
২.বিশ্বের সর্বত্র ছড়িয়ে পড়া ও ব্যবহৃত অস্ত্র হিসেবে একে-৪৭ গিনেস বুক অব রেকর্ডসে জায়গা করে নিয়েছে। এখন পর্যন্ত বিশ্বে বর্তমানে ১০ কোটির বেশি কালাশনিকভ রাইফেল ছড়িয়ে ছিটিয়ে রয়েছে।
৩.কল্পনার তুলনায় বেশি প্রাণঘাতী এই অস্ত্র। বড় কামান, বিমান হামলা এবং রকেটে সমন্বিত আক্রমণের তুলনায় এ রাইফেলের গুলিতে বিশ্বে বেশি মানুষের মৃত্যু হয়েছে। প্রতিবছর কালাশনিকভের বুলেটের আঘাতে আড়াই লাখ মানুষের প্রাণ যায়।
৪.হাতে ব্যবহারে সেরা অস্ত্র একে-৪৭। বিশ্বজুড়ে ১০৬টি দেশের সামরিক এবং বিশেষ বাহিনী এখনো একে-৪৭ ব্যবহার করে। এটি এমন একটি অস্ত্র, যা সম্পূর্ণরূপে পানিতে নিমজ্জিত এবং আগুনের মধ্যও শত্রুপক্ষের ওপর হামলা চালানো যায়।
৫.এর নকশাও খুবই সাদামাটা আর এটি তৈরি করতে খরচও খুব কম। এ ছাড়া অস্ত্রটির রক্ষণাবেক্ষণও সহজ। মাত্র আটটি অংশ দিয়ে তৈরি একে-৪৭। এটি ব্যবহার এতই সহজ যে বলা হয়, শিশুকে চালনা শেখানো সম্ভব এবং সেটা নাকি মাত্র এক ঘণ্টার মধ্য। এ কারণেই দেখার পরেই চালানো শেখার দিক দিয়ে এগিয়ে কালাশনিকভ। আর তাই বলা হয়, বিশ্বের সবচেয়ে অনুলিপি করা যায় এমন রাইফেল একে-৪৭। রাইফেলটিতে মাত্র আটটি নড়াচড়া করানো সম্ভব এমন অংশ রয়েছে। এই রাইফেলটির অংশগুলো খুলে মাত্র ৩০ সেকেন্ডেই তা আবারও জোড়া লাগানো সম্ভব। অস্ত্রটি বিভিন্ন প্রতিকূল পরিবেশেও ব্যবহার করা যায়।
৬.প্রথম তৈরি হলেও এখন সারা বিশ্বে রাশিয়া ছাড়া আরও কয়েকটি দেশ কালাশনিকভ রাইফেল তৈরি করে সরবরাহ করে থাকে। চীন, ইসরায়েল, ভারত, মিসর, নাইজেরিয়াসহ বিশ্বের ৩০টি দেশের একে-৪৭ তৈরির লাইসেন্স আছে।
৭.ভিডিওতে দেখা যেত আল-কায়েদা নেতা ওসামা বিন লাদেন সব সময় তাঁর পাশে কালাশনিকভ রাইফেলটি রাখতেন। কিছু কিছু প্রতিবেদন অনুযায়ী, লাদেনের পাশে থাকা একে-৪৭ রাইফেলটি যুক্তরাষ্ট্র তাঁকে দিয়েছিল। এ অস্ত্র দিয়ে আফগানিস্তানে সোভিয়েতদের বিরুদ্ধে লড়াই করেছেন আল-কায়েদার প্রতিষ্ঠাতা।
৮.মিখাইল কালাশনিকভ এর আবিষ্কারক হিসেবে এর নিন্দা কখনোই করেননি। তিনি ২০০৭ সালে বলেছিলেন, ‘আমি তো ভালোভাবেই ঘুমিয়েছি। এটি রাজনীতিবিদদের ব্যাপার, যাঁরা সহিংসতা দমন করতে ব্যর্থ হয়েছেন এবং তাঁরাই দোষী।’ এ অস্ত্র সন্ত্রাসীদের হাতে দেখে দুঃখ পেয়েছিলেন মিখাইল কালাশনিকভ। তিনি বলেছিলেন, ‘আমার তৈরি অস্ত্র দিয়ে যখন সন্ত্রাসীদের গুলি চালাতে দেখি, তখন কষ্ট পাই।’
৯.এই অটোমেটিক রাইফেল টেকসই এবং আগ্নেয়াস্ত্র হিসেবে হবে বিধ্বংসী—এমন ধারণা থেকেই হাসপাতালের বিছানায় শুয়ে নকশা করেছিলেন মিখাইল কালাশনিকভ। প্রায় সাত বছরের পরিশ্রমে তিনি তৈরি করেন একে-৪৭। কালাশনিকভের নকশা করা আগ্নেয়াস্ত্রটিই অর্ধশতাব্দী ধরে বিশ্বে সমাদৃত। কিন্তু তিনি হয়তো ভাবেননি এই রাইফেল একসময় দেশের জাতীয় পতাকায় স্থান পাবে। মোজাম্বিক, জিম্বাবুয়ে, বুরকিনা ফাসো (১৯৮৪-১৯৯৭) এবং পূর্ব তিমুরের পতাকায় একে-৪৭ আগ্নেয়াস্ত্রের ছবি আছে। কালাশনিকভ রাইফেল লেবাননের জঙ্গি সংগঠন হিজবুল্লাহর পতাকায়ও আছে। তথ্যসূত্র: ডিফেন্স নিউজ ডট ইন ও ইকোনমিকটাইমস।
আরও পড়ুন.. 
একে-৪৭ ও কালাশনিকভের অজানা ১০
