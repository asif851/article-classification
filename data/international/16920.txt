
বিমানের কম দামের টিকিটের শ্রেণি ‘ইকোনমি ক্লাসে’ ভ্রমণ করে সাধারণ যাত্রীদের অবাক করে দিলেন ভারতের মহারাষ্ট্র রাজ্যের নতুন মুখ্যমন্ত্রী দেবেন্দ্র ফড়নবিশ। মুম্বাইয়ের ছত্রপতি শিবাজি বিমানবন্দর থেকে গত রোববার বিকেলে তিনি স্ত্রী ও মেয়েকে নিয়ে নাগপুরে যান। বলা হয়েছে, রাজ্যের ওপর তিন লাখ কোটি রুপি ঋণের বোঝা থাকায় এই কৃচ্ছ্রসাধনের পথ বেছে নেন মুখ্যমন্ত্রী ফড়নবিশ। ঘনিষ্ঠজনেরা জানান, মন্ত্রী যে শুধু ইকোনমি ক্লাসে ভ্রমণ করেছেন, তা নয়; নিজেরসহ সবার টিকিট কেটেছেন পকেটের টাকায়।এ ঘটনায় মুখ্যমন্ত্রীর সহযাত্রীরা উচ্ছ্বসিত। সঞ্জয় পান্ডে নামের এক ব্যবসায়ী বলেন, ‘মহারাষ্ট্রের ইতিহাসে এমন ঘটনা প্রথম। এর আগে কোনোদিনই কোনো মুখ্যমন্ত্রী এভাবে সাধারণ যাত্রীদের সঙ্গে একই ক্লাসে যাত্রা করেননি। আর নিজের টাকায় টিকিট কেনা তো দূরের কথা।’ সম্প্রতি কেন্দ্রীয়ভাবে কৃচ্ছ্রসাধনের অংশ হিসেবে প্রধানমন্ত্রী নরেন্দ্র মোদি একটি নির্দেশনা জারি করেন। এতে অন্যান্য বিষয়ের পাশাপাশি আমলাদের প্রথম শ্রেণিতে ভ্রমণ ও পাঁচতারা হোটেলে সরকারি অনুষ্ঠান আয়োজনে নিষেধাজ্ঞা আরোপ করা হয়।এনডিটিভি
