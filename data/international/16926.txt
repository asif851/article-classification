
পশ্চিমবঙ্গের উত্তরাঞ্চলের সেই জলপাইগুড়ি, আলিপুরদুয়ার এলাকায় এখনো অবাধ বিচরণ বন্য হাতিদের। এই সব হাতি মাঝে মধ্যে ওঠে পড়ে এখানকার রেল লাইনের ওপর। এতে করে মাঝেমধ্যে ঘটে দুর্ঘটনা। ট্রেনের ধাক্কায় মারা যায় হাতি। ফলে মাঝেমধ্যে বন্ধ হয়ে যায় ট্রেন চলাচল। ক্ষতিগ্রস্ত হয় ট্রেন লাইন ও ইঞ্জিন।
তবে, এবার হাতির পাল যাতে রেল লাইনের ওপর ওঠে না পড়ে সে জন্য রেল কর্তৃপক্ষ এক অভিনব উদ্যোগ নিয়েছে। ভারতীয় রেলের উত্তর পূর্ব শাখা এই লক্ষ্যে রেলওয়ে ট্রাকে লাগাতে চলেছে মৌমাছি গুঞ্জনের শব্দযুক্ত একটি যন্ত্র। এই যন্ত্র লাগালে হাতি আর ওই শব্দ শুনে রেল লাইন পার হবে না বলে মনে করছে রেল কর্মকর্তারা।
রেলের আলিপুরদুয়ার ডিভিশনে প্রথম পরীক্ষামূলকভাবে লাগানো হচ্ছে এই মৌমাছির গুঞ্জনযুক্ত শব্দের যন্ত্র। এই ডিভিশনের মুখ্য জনসংযোগ কর্মকর্তা প্রণব জ্যোতি শর্মা জানিয়েছেন, ২০১৭ সালে আসামের রঙ্গিয়া ডিভিশনের রেল লাইনে এই যন্ত্র লাগিয়ে সুফল পাওয়া গেছে। এর পরেই এবার রেলের উত্তর পূর্ব শাখা আলিপুর ডিভিশনে এই যন্ত্র লাগানোর উদ্যোগ নেওয়া হয়েছে।
আলিপুরদুয়ার রেলওয়ের ডিভিশনাল ম্যানেজার চন্দ্র বীর রমণ বলেন, মৌমাছির এই গুঞ্জন ইন্টারনেট থেকে ডাউনলোড করা হয়েছে। আমরা তা পরীক্ষা করেও দেখেছি।
