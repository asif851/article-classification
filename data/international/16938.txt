
ভারতের মহারাষ্ট্রে সব মন্দিরে ঢুকে যেকোনো স্থানে বসে প্রার্থনা করতে পারবেন নারীরা। আজ শুক্রবার বোম্বে হাইকোর্ট এই আদেশ দিয়েছেন। এই আদেশের মধ্য দিয়ে মহারাষ্ট্রে মন্দিরের মূল অংশে নারীদের প্রবেশ নিষিদ্ধ থাকার শত বছরের পুরোনো প্রথার অবসান হলো।
বোম্বে হাইকোর্ট বলেন, মন্দিরে ঢুকে প্রার্থনা করা নারীদের মৌলিক অধিকার এবং সরকারের দায়িত্ব হলো নারীদের এই অধিকার নিশ্চিত করা। আদালতের আদেশের পর মহারাষ্ট্র রাজ্য সরকার জানিয়েছে, তারা আদালতের এই আদেশ বাস্তবায়নে প্রয়োজনীয় সব পদক্ষেপ নেবে। এ জন্য আইনও প্রণয়ন করবে। সেই আ​ইনে মন্দিরে প্রবেশে কাউকে বাধা দেওয়া হলে ছয় মাসের কারাদণ্ডেরও বিধান রাখা হবে।সমাজকর্মী ত্রুপতি দেসাই বলেন, এ আদেশ নারী ও সংবিধানের বিজয়। তিনি শনিবার মহারাষ্ট্রের আহমেদনগরের একটি মন্দিরে ঢুকে প্রার্থনা করবেন। ভারতীয় জনতা পার্টির মুখপাত্র শায়না এনসি বলেন, ‘আদালত যুগান্তকারী রায় দিয়েছেন। একবিংশ শতাব্দীতে নারী-পুরুষ উভয়কে সমানভাবেই দেখতে হবে।’ গত বছর মহারাষ্ট্রের আহমেদনগর জেলার একটি মন্দিরে ঢুকে প্রার্থনা করেছিলেন এক নারী। মন্দিরটিতে নারীর প্রবেশ নিষিদ্ধ ছিল। ওই নারী প্রবেশ করায় মন্দিরে শোধন অনুষ্ঠান করা হয়। বিষয়টি নিয়ে ভারতজুড়ে সমালোচনার ঝড় ওঠে। বিক্ষোভে নামেন অনেক সমাজকর্মী। বিষয়টি হাইকোর্ট পর্যন্ত গড়ায়।
