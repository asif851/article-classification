
সমালোচনার মুখে ভারতের দিল্লির মুখ্যমন্ত্রী অরবিন্দ কেজরিওয়াল গতকাল শনিবার ঘোষণা দিয়েছেন, পাঁচটি শয়নকক্ষসহ দুটি ডুপ্লেক্স ফ্ল্যাট নিচ্ছেন না তিনি। এর পরিবর্তে তাঁর জন্য ছোট একটি বাড়ি বরাদ্দ দিতে বলবেন তিনি।কেজরিওয়াল গতকাল নিজ দল আম আদমি পার্টির (এএপি) একটি কৌশলগত বৈঠকে অংশ নেন। এ সময় বলেন, ‘আমার নতুন বাড়িতে ওঠা নিয়ে অনেক বিতর্ক হয়েছে। আমার জন্য ছোট একটি বাড়ি বরাদ্দ দেওয়ার জন্য বলব। সে পর্যন্ত আমার গাজিয়াবাদের বাড়িতে থেকেই দায়িত্ব পালন করব।’ তিনি আরও বলেন, ‘গত শুক্রবার থেকে আমার বন্ধু ও সমর্থকেরা আমাকে ফোন করছেন এবং বার্তা পাঠাচ্ছেন। তাঁরা বলছেন, আমার পাঁচটি শয়ককক্ষের ফ্ল্যাটে ওঠা উচিত হবে না। তাই আমি এ ধরনের ফ্ল্যাট বর্জন করার সিদ্ধান্ত নিয়েছি। আমি আমার জন্য একটি ছোট বাড়ি খোঁজ করতে সরকারের প্রতি আহ্বান জানাচ্ছি।’এর আগে কেজরিওয়ালের জন্য নয়াদিল্লির ভগবান দাস রোডে দুটি ডুপ্লেক্স ফ্ল্যাট বরাদ্দ দেওয়া হয়। এর একটি কেজিরিওয়ালের দপ্তর হিসেবে ব্যবহারের কথা ছিল। অন্যটিতে পরিবারের সদস্যদের নিয়ে বসবাসের কথা ছিল। শুক্রবার কেজরিওয়ালই বিষয়টি পরিষ্কার করেন। তিনি বলেন, ‘আমাকে দুটি পৃথক বাড়ি দেওয়া হচ্ছে। প্রতিটি পাঁচটি শয়নকক্ষবিশিষ্ট। আপনারা ক্যামেরা নিয়ে বাড়ি দুটি পরীক্ষা করে দেখতে পারেন। এর একটিতে আমি পরিবার নিয়ে বাস করব। অন্যটি দপ্তর হিসেবে ব্যবহার করব। সেখানে গভীর রাত পর্যন্ত কাজ করা যাবে।’ তিনি আরও বলেন, ‘আমি চারটি শয়নকক্ষের একটি অ্যাপার্টমেন্টে বসবাস করছি। এটা পাঁচ কক্ষের। পার্থক্য এতটুকুই।’তবে এ নিয়ে কেজরিওয়ালের বিরোধীরা সমালোচনা শুরু করে দেন। বিশেষ করে ভারতীয় জনতা পার্টি (বিজেপি) কড়া ভাষায় তাঁকে আক্রমণ করে। বিজেপির বিধায়কেরা শুক্রবার দিল্লির বিধানসভায় মন্তব্য করেন, এএপি ব্যয় সংকোচনের নীতি চর্চা করবে বলে যে ঘোষণা দিয়েছিল, কেজরিওয়ালের দুটি ডুপ্লেক্স ফ্ল্যাট গ্রহণের সিদ্ধান্ত তার সঙ্গে ‘সম্পূর্ণভাবে সাংঘর্ষিক’।বাড়ি নিয়ে সমালোচনার ব্যাপারে প্রশ্ন করা হলে কেজরিওয়াল বলেন, ‘এটা প্রকৃতই গুরুত্বপূর্ণ। আমরা নোংরা রাজনীতি ধুয়ে-মুছে পরিষ্কার করতে এসেছি। আমাদেরও সন্দেহের মধ্যে থাকতে হবে। আমাদের ওপরও পর্যবেক্ষণ করতে হবে।’দুই সপ্তাহের মধ্যে লোকসভার প্রার্থী তালিকা: দিল্লির বিধানসভা নির্বাচনে সাফল্যের পর আম আদমি পার্টির (এএপি) জাতীয় নির্বাহী কমিটির সদস্যরা গতকাল নয়াদিল্লিতে বৈঠক করেছেন। বৈঠকে লোকসভা নির্বাচনে দলের কৌশল নিয়ে আলোচনা হয়। বৈঠকের আগে এএপির একজন জ্যেষ্ঠ নেতা বলেন, আসন্ন লোকসভা নির্বাচনের জন্য এএপির প্রথম প্রার্থী তালিকা দুই সপ্তাহের মধ্যে প্রকাশ করা হতে পারে। আরেক নেতা বলেন, তাঁর স্বপ্ন হচ্ছে কেজরিওয়ালকে দেশের প্রধানমন্ত্রী হিসেবে দেখা।এএপির জ্যেষ্ঠ নেতা যোগেন্দ্র যাদব সাংবাদিকের বলেন, দেশের প্রধানমন্ত্রী পদে অবশ্যই রাহুল গান্ধী বা নরেন্দ্র মোদির চেয়ে ভালো কোনো বিকল্প থাকতে হবে। এক প্রশ্নের জবাবে তিনি বলেন, ‘কেজরিওয়াল এ পদে আসবে, তা বলার মতো অবস্থানে আমরা রয়েছি।’ টাইমস অব ইন্ডিয়া
