
মহারাষ্ট্র ও হরিয়ানার বিধানসভার নির্বাচনে ‘একলা চলো’ নীতিতে বিজেপিকে জয়ের বন্দরে নিয়েছেন নরেন্দ্র মোদি। গত মে মাসে জাতীয় নির্বাচনেও পরপর দুবার ক্ষমতায় থাকার কংগ্রেস জোটকে হটিয়ে মোদি চমকে দল ক্ষমতায় আসে।কিন্তু চারপাশে ভারতের প্রধানমন্ত্রী নরেন্দ্র মোদির জয় জয়কারের মধ্যেও তাঁকে ছাপিয়ে গেছেন মহারাষ্ট্রের এক নারী। তিনি লোকসভার একটি আসনের উপনির্বাচনে ভোটপ্রাপ্তির দিক থেকে রেকর্ড গড়েছেন। তিনি বিজেপির প্রয়াত নেতা ও সাবেক কেন্দ্রীয় মন্ত্রী গোপীনাথ মুন্ডের ছোট মেয়ে প্রীতম মুন্ডে।
গত ৩ জুন গোপীনাথ মুন্ডে রাজধানী দিল্লিতে এক সড়ক দুর্ঘটনায় নিহত হন। তাঁর শূণ্য আসনে গত ১৫ অক্টোবর ভোটযুদ্ধে নামেন প্রীতম। সেই ফল ঘোষণা হয় গতকাল সোমবার। ফলাফলে দেখা যায়, ৩২ বছর বয়সী প্রীতম কংগ্রেস প্রার্থী অশোক পাতিলকে ছয় লাখ ৯৭ হাজার ৩২১ ভোটের ব্যবধানে হারিয়ে ভারতের ইতিহাসে সর্বাধিক ভোটের ব্যবধানে জয়ী হওয়ার রেকর্ড গড়েছেন।
সাম্প্রতিক পরিসংখ্যান অনুযায়ী, ব্যক্তিগত প্রাপ্ত ভোটের নিরিখে এতদিন সবার শীর্ষে ছিলেন নরেন্দ্র মোদী। এবারের লোকসভা নির্বাচনে গুজরাটের ভদোদরা আসনে তিনি পাঁচ লাখ ৭০ হাজার ভোট পেয়েছিলেন। প্রীতম এবার পেছনে ফেললেন মোদীকে। মহারাষ্ট্রে বিধানসভায় ১২২ আসনে জয়ের উৎসবে তাঁর এই রেকর্ড কিছুটা ‘ফিকে’ হয়ে গেলেও প্রাপ্ত ভোটের দিকে থেকে প্রীতম কিন্তু স্বয়ং মোদীকে পেছনে ফেলে দিয়েছেন।
এর আগে ২০০৪-এর লোকসভা নির্বাচনে পশ্চিমবঙ্গের একটি আসন থেকে বামফ্রন্টের প্রার্থী অনিল বসু পাঁচ লাক ৯২ হাজারেরও বেশি ভোটের ব্যবধানে জিতেছিলেন।
