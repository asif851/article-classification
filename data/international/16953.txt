
তুরস্কে নিযুক্ত রাশিয়ার রাষ্ট্রদূত আন্দ্রেই কারলোভ গুলিতে নিহত হয়েছেন। সোমবার তুরস্কের রাজধানী আঙ্কারায় ছবির প্রদর্শনী পরিদর্শনের সময় তাঁকে গুলি করা হয়। বিবিসি ও রয়টার্সের প্রতিবেদনে এ কথা জানানো হয়।তুরস্কের বিভিন্ন টেলিভিশন চ্যানেলের প্রতিবেদনে বলা হচ্ছে, ওই প্রদর্শনীতে বক্তব্য দেওয়ার সময় একজন বন্দুকধারী পেছন দিক থেকে গুলি করে কারলোভকে।বিবিসির প্রতিবেদনে জানানো হয়, রাষ্ট্রদূত কারলোভকে হাসপাতালে নিয়ে যাওয়া হয়। ওই গুলির ঘটনায় আরও কয়েকজন আহত হয়েছেন। ক্যামেরায় দেখা গেছে ওই বন্দুকধারী স্যুট-টাইসহ পরিপাটি পোশাক পরে এসেছিলেন। তিনি পিস্তল উঁচিয়ে চিৎকার করে বলছিলেন, ‘আলেপ্পোর পরিস্থিতি ভুলে যেও না, সিরিয়ার পরিস্থিতি ভুলে যেও না।’ তিনি পুলিশের পরিচয়পত্র দেখিয়ে ওই আর্ট গ্যালারি ঢুকেছিলেন বলে জানা গেছে। তবে তাৎক্ষণিকভাবে ওই হামলার উদ্দেশ্য ও হামলাকারীর নাম জানা যায়নি।সিরিয়ায় রুশ সামরিক হস্তক্ষেপের বিরুদ্ধে আঙ্কারায় বিক্ষোভের একদিন পর শহরটিতে গুলিবিদ্ধ হলেন রাষ্ট্রদূত কারলোভ। সিরিয়ার আলেপ্পোয় যুদ্ধবিরতিতে তুরস্ক ও রাশিয়া সিরিয়াকে সহযোগিতা করছে।রাশিয়ান টিভির খবরে বলা হয়, ‘রাশিয়া অ্যাজ সিন বা তুর্কস’ শীর্ষক ছবির প্রদর্শনী দেখতে গিয়ে গুলিবিদ্ধ হন কারলোভ।এই হামলার দায় এখন পর্যন্ত কেউ স্বীকার করেনি। তবে তুরস্কে আন্তর্জাতিক জঙ্গি সংগঠন ইসলামিক স্টেট (আইএস) বেশ সক্রিয়। ইতিমধ্যে আঙ্কারায় ওই জঙ্গিগোষ্ঠী বেশ কয়েকটি বড় হামলাও চালিয়েছে।
