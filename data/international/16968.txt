
নজরুল কেবল নিজস্ব ধর্মীয় ইতিহাস-ঐতিহ্য ও রীতিনীতির গণ্ডিতে নিজেকে সীমাবদ্ধ রাখেননি, তিনি মানুষ আর মানবতার কথা বলেছেন। ক্ষোভ-দ্রোহের উচ্চারণে সাম্যের কথা বলেছেন। নজরুলকে সাম্প্রদায়িক দৃষ্টিতে দেখার চেষ্টা হয়েছে। আজও একটি পশ্চাৎপদ মহল নজরুলকে নানা ঘরানায় আটকে রাখতে চায়। মানবতা উচ্চারণের জন্যই নজরুল এখনো প্রশংসার দাবিদার।যুক্তরাষ্ট্রের জর্জিয়া অঙ্গরাজ্যের আটলান্টা শহরে সেবা বাংলা লাইব্রেরির সাহিত্য আড্ডায় এসব কথা উঠে আসে। গত সপ্তাহান্তে প্রবাসী কবি, সাহিত্যিক ও লেখকদের নিয়ে সেবার লাইব্রেরি কক্ষ জমে উঠেছিল এক প্রাণবন্ত সাহিত্য আড্ডায়। সেখানে জাতীয় কবি নজরুল ইসলামকে নিয়ে আলোচনা করেন প্রবাসী সাহিত্যপ্রেমীরা।আলোচনার শুরুতে শুভশ্রী নন্দী রাই বলেন, মানবতার স্পষ্ট উচ্চারণ খুব কম কবির কবিতায় দেখা যায়। সাহিত্য সভায় নজরুলের ‘মানুষ’ কবিতাটি পাঠ করেন এম মওলা দিলু। কবিতা পাঠ করেছেন ইলা চন্দ, রায়হানা লস্করসহ অনেকে। আলোচনায় অংশ নেন নাসির উদ্দিন, নাসিম জাফর, লুনা সেনগুপ্তা, মায়সুন মালিহা, আয়েশা ফেরদৌস, আহমেদ রেজোয়ান, সাজ্জাদ বিপ্লব, রিটন খান, হারুন রশিদ প্রমুখ।নাসিম জাফর বলেন, কবি নজরুল ইসলামের সঙ্গে কবি গোলাম মোস্তফার ছিল আত্মিক সম্পর্ক। কবি কলকাতায় থাকাকালে তাঁদের মধ্যে ঘনিষ্ঠ সম্পর্ক গড়ে ওঠে। যদিও লেখনীর মধ্যে উভয়ের চিন্তাধারার ভিন্নতা লক্ষ করা যায়।রিটন খান বলেন, শৈশবে অতি অল্প সময়ের মধ্যেই ধর্মীয় শিক্ষালাভে যথেষ্ট কৃতিত্ব প্রদর্শন করলেও নজরুল কেবল নিজস্ব ধর্মীয় ইতিহাস-ঐতিহ্য ও রীতিনীতির গণ্ডিতে নিজেকে সীমাবদ্ধ রাখেননি। যেখানে কীর্তন হতো, কথকতা হতো, যাত্রাগান হতো, মৌলভির কোরআন শরিফ পাঠ ও ব্যাখ্যা হতো, দুরন্ত বালক দুখু মিয়া গভীর আগ্রহ ও মনোযোগের সঙ্গে সেখানে ঘণ্টার পর ঘণ্টা কাটিয়ে দিতেন।
সেবা লাইব্রেরির এমন আয়োজনে অংশ নেওয়ার জন্য কৃতজ্ঞতা প্রকাশ করেন কবি সাজ্জাদ বিপ্লব। সাহিত্য আড্ডায় অংশ নেওয়া বিশিষ্টজনদের প্রতি কৃতজ্ঞতা জানান হারুন রশীদ। সাহিত্য আড্ডায় অন্যদের মধ্যে উপস্থিত ছিলেন এরসাদুজ্জামান সুমন, সেলিনা হোসেন মলি, সায়মা সুলতানা, মহসিনুল হক, মোহাম্মদ ওয়াসীউদ্দিন, শামিমুল ইসলাম, হাসান, মোস্তফা জাহিদ, ফিরোজ আহমেদ প্রমুখ।
