
‘রিয়াল ফ্রুট জুস কি কেবল ছেলেদের জন্যই?’ বাবাকে এমন প্রশ্ন করেছিল গুয়াহাটির নয় বছরের মেয়েটি। ভারতের নামীদামি প্রতিষ্ঠানের বানানো জুসের মোড়কে দেখা একটি ছবি থেকেই ছোট্ট মনে এমন প্রশ্ন এসেছিল।
রিয়াল ফ্রুট জুসের ওই মোড়কে স্কুল পোশাক পরা ছোট্ট একটি ছেলের ছবি ছিল। সেখানে ইংরেজিতে যা লেখা ছিল, তার অর্থ অনেকটা এ রকম—‘এটি আপনার সন্তানের জন্য ভালো। এটি তাকে হাসিখুশি রাখবে।’ মোড়কে ‘তাকে’ বোঝাতে ইংরেজি ‘হিম’ শব্দটি ব্যবহার করা হয়। অর্থাৎ এটি ছেলেদের জন্যই প্রযোজ্য।
এনডিটিভির খবরে জানা যায়, এই লেখা ও ছবি দেখে মেয়েটি রিয়াল ফ্রুট জুস পান করবে না বলে জানায়। মেয়ের এমন ভাবনা বাবা মৃগঙ্ক কে মজুমদারের মনেও দাগ কাটে। ভারতের নারী ও শিশুবিষয়ক মন্ত্রী মানেকা গান্ধীর কাছে চিঠি লেখেন তিনি। চিঠিতে বাবা মৃগঙ্ক লেখেন, ‘মেয়ের প্রশ্নের আমি কোনো উত্তর দিতে পারিনি। আমাদের মেয়েদের প্রতি ডাবরের রিয়াল জুসের সম্মান দেখানো উচিত ছিল।’ তাদের আচরণ নারীদের প্রতি বৈষম্যমূলক বলে অভিযোগ তোলেন তিনি।
ডাবর কোম্পানি অবশ্য এই অভিযোগ অস্বীকার করেছে। প্রতিষ্ঠানটির পক্ষ থেকে দেওয়া এক বিবৃতিতে বলা হয়, তারা মেয়েদের হেয় করতে এ ধরনের ছবি দেননি। লিঙ্গবৈষম্যের উদ্দেশে ‘হিম’ শব্দটি ব্যবহার করা হয়নি। তবে ভবিষ্যতে এ ধরনের কোনো ভুল-বোঝাবুঝি এড়াতে তারা জুসের এমন মোড়ক বদলাতে রাজি হয়েছে।
বিবৃতিতে আরও বলা হয়, রিয়াল ফ্রুট পাওয়ার পণ্যের মোড়কে সুখী পরিবারের ছবিও ছাপা হয়। সেখানে একজন মেয়েশিশুর ছবিও থাকে।
তবে মৃগঙ্ক মজুমদার বলছেন, ডাবরের এই বক্তব্য সঠিক নয়। রিয়াল জুসের ২০০ মিলিলিটারের মোড়কে স্কুলের পোশাক পরা একটি ছেলের ছবি রয়েছে। তবে এক লিটারের মোড়কে একজন মেয়ের ছবি আছে। সে যা-ই হোক, মোড়ক বদলানোর সিদ্ধান্তে বাবা মৃগঙ্ক খুশি।
