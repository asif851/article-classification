
এশিয়ার বাজারে জ্বালানি তেলের দাম বেড়ে গেছে। বিশ্লেষকেরা বলছেন, মিসরে সহিংসতার কারণে মধ্যপ্রাচ্য থেকে সরবরাহ বিঘ্নিত হওয়ার আশঙ্কায় গতকাল বৃহস্পতিবার তেলের বাজারে এ অবস্থার সৃষ্টি হয়।নিউইয়র্কের ওয়েস্ট টেক্সাস ইন্টারমিডিয়েট বৃহস্পতিবার সকালে ব্যারেলপ্রতি তেলের দাম ৩২ সেন্ট বাড়িয়ে ১০৭ দশমিক ১৭ ডলার করে। ব্রেন্ট নর্থ সি অপরিশোধিত তেলের দাম ৩৯ সেন্ট বেড়ে হয় ১১০ দশমিক ৫৯ ডলার।লন্ডনের বহুজাতিক প্রতিষ্ঠান ইওয়াইয়ের (সাবেক আর্নস্ট অ্যান্ড ইয়াং) এশিয়া-প্রশান্ত মহাসাগরীয় অঞ্চলের প্রধান সঞ্জীব গুপ্ত বলেন, মিসরের ঘটনাপ্রবাহ আবার মনোযোগের কেন্দ্রবিন্দুতে। এ কারণে তেলের দামের ওপর ঊর্ধ্বমুখী চাপ পড়বে।মিসরের নিরাপত্তা বাহিনী গত বুধবার এক রক্তক্ষয়ী অভিযানের মাধ্যমে রাজধানী কায়রোর দুটি অবস্থান থেকে ক্ষমতাচ্যুত প্রেসিডেন্ট মোহাম্মদ মুরসির সমর্থকদের সরিয়ে দেয়। এ ঘটনায় সারা দেশে শত শত মানুষ নিহত হয়েছে। এ ঘটনার পরিপ্রেক্ষিতে সেনা-সমর্থিত অন্তর্বর্তী সরকার কায়রোসহ ১৩টি প্রদেশে মাসব্যাপী জরুরি অবস্থা জারি করে। ব্যবসায়ীদের আশঙ্কা, দেশজুড়ে এই সহিংসতার জন্য সুয়েজ খাল ও সুমেদ পাইপলাইন দিয়ে তেলের সরবরাহ বিঘ্নিত হবে। মিসর খুব বড় তেল উৎপাদনকারী দেশ না হলেও সুয়েজ খাল দিয়ে প্রতিদিন ২৫ লাখ ব্যারেল তেল আনা-নেওয়া করা হয়। এএফপি।
