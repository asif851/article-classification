
আফগানিস্তানের রাজধানী কাবুলের বিলাসবহুল ইন্টারকন্টিনেন্টাল হোটেলে শনিবার রাতে অন্তত চার বন্দুকধারী অতর্কিতে হামলা চালিয়েছে। হোটেলে ঢুকেই ভারী অস্ত্রে সজ্জিত বন্দুকধারীরা অতিথিদের লক্ষ্য করে গুলি ছুড়তে শুরু করে। এতে বহু হতাহতের ঘটনা ঘটে এবং হোটেলে আগুন ধরে যায়। 
এএফপি ও বিবিসি অনলাইনের খবরে জানানো হয়, স্বরাষ্ট্র মন্ত্রণালয়ের একজন মুখপাত্র জানিয়েছেন, বিশেষ বাহিনীর গুলিতে দুজন হামলাকারী নিহত হয়েছে। তবে হতাহতের সঠিক সংখ্যা এখনো জানা যায়নি। কর্মকর্তারা বলছেন, হামলাকারীরা গুলি ছোড়ার পাশাপাশি গ্রেনেডের বিস্ফোরণ ঘটায়। বিশেষ বাহিনীর সদস্যরা হেলিকপ্টারে করে ওই হোটেলের ছাদে গিয়ে নামে। তাদের গুলিতে দুজন হামলাকারী নিহত হয়েছে। শেষ খবর পাওয়া পর্যন্ত গোলাগুলি চলছিল।
