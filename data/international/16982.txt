
মালয়েশিয়ার প্রতিরক্ষামন্ত্রী হিশামুদ্দিন হোসেন বলেছেন, তাঁরা আশা করছেন, অনুসন্ধানকারীরা নিখোঁজ বিমানটির ব্যাপারে কয়েক ঘণ্টার মধ্যে ভালো খবর দেবেন। একই সঙ্গে তিনি বলেছেন, যদি ঘণ্টা কয়েকের মধ্যে সম্ভব না-ও হয়, তাহলে দিন কয়েকের মধ্যেই ইতিবাচক ঘোষণা দিতে পারবেন তাঁরা।
দ্য ইন্ডিপেন্ডেন্ট-এর এক প্রতিবেদনে এ খবর জানানো হয়েছে। প্রতিবেদনে বলা হয়েছে, আজ সোমবার অনুসন্ধানের অগ্রগতি নিয়ে হিশামুদ্দিন সাংবাদিকদের সঙ্গে কথা বলেন। সেখানে তিনি বলেন, অনুসন্ধানকারীরা লক্ষ্যের কাছাকাছি পৌঁছে গেছেন বলে তাঁরা আশা করছেন।ভারত মহাসাগরের দক্ষিণ অংশে অনুসন্ধান চালানোর সময় নিখোঁজ বিমানের অবস্থানের সংকেত পাওয়া গেছে বলে উদ্ধারকারী দল ঘোষণা দেওয়ার পর মালয়েশিয়ার প্রতিরক্ষামন্ত্রী এমন আশাবাদ ব্যক্ত করলেন। অস্ট্রেলিয়ার উদ্ধারকারী দলের সমন্বয়কারী অবসরপ্রাপ্ত এয়ার চিফ মার্শাল অ্যাংগাস হিউস্টন বিবিসিতে প্রকাশিত খবরে এই সংকেত পাওয়ার খবর জানান।চীনের উদ্ধারকারী জাহাজ হাক্সিয়ান০১ পানির নিচে তাদের ডাটা রেকর্ডারে গুরুত্বপূর্ণ সংকেত পেয়েছে। তবে এসব তথ্য এখনো যাচাই করা হয়নি। ওই অংশে অনুসন্ধানের কাজ চালানোর জন্য অস্ট্রেলিয়া থেকে আরও একটি বিমান পাঠানো হয়েছে।অবসরপ্রাপ্ত এয়ার চিফ মার্শাল হিউস্টন জানিয়েছেন, ব্রিটিশ নৌবাহিনীর জাহাজ এইচএমএস ও অস্ট্রেলিয়ার একটি জাহাজ সাগরের তলদেশের ওই এলাকায় সংকেত পাঠিয়েছে। দুটি জাহাজই সাগরের তলদেশে ডাটা রেকর্ডারে গুরুত্বপূর্ণ সংকেত পেয়েছে।অস্ট্রেলিয়ার পার্থ শহর থেকে দুই হাজার কিলোমিটার উত্তর-পশ্চিমাঞ্চলের তিনটি এলাকায় সেনাবাহিনীর ১৩টি জাহাজ ও বিমান উদ্ধারকাজ চালিয়ে যাচ্ছে। তাঁরা দুই লাখ ১৬ হাজার কিলোমিটার এলাকাজুড়ে তল্লাশি চালিয়ে যাচ্ছে।চার সপ্তাহ আগে ২৩৯ জন যাত্রী নিয়ে কুয়ালালামপুর থেকে বেইজিং যাওয়ার পথে নিখোঁজ হয় ফ্লাইট এমএইচ৩৭০। ধারণা করা হচ্ছে, বিমানটি ভারত মহাসাগরের দক্ষিণ অংশে বিধ্বস্ত হয়েছে। তবে এখন পর্যন্ত বিমানটির কোনো ধ্বংসাবশেষ উদ্ধার করা যায়নি।
