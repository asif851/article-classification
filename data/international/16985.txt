
দূর থেকে সেলফি তুলবেন, অথচ সেলফি স্টিক নিতে ভুলে গেছেন! তাহলে আশপাশে থাকা হাতির শরণাপন্ন হতে পারেন। ভ্রমণে বেড়িয়ে ইচ্ছে করে না হলেও এই হাতিই কিন্তু দূর থেকে সেলফি তুলে দিয়েছেন কানাডার ভ্যাঙ্কুভারের ক্রিশ্চিয়ান লেব্যান্সের। আর হাতির তোলা এই সেলফিকে সাইবার জগতে এখন বলা হচ্ছে ‘এলফি’।বিবিসি অনলাইনের এক প্রতিবেদনে বলা হয়েছে, ভ্যাঙ্কুভারের ২২ বছর বয়সী ক্রিশ্চিয়ান লেব্যান্স পড়াশোনার জন্য থাইল্যান্ডে বাস করেন। থাইল্যান্ডের কোহ ফাঙ্গান দ্বীপের একটি পার্কে ঘুরতে বেড়িয়েছিলেন তিনি। ঘুরতে ঘুরতে দেখা মেলে একটি হাতির। ক্রিশ্চিয়ান এক হাতে হাতিটিকে কলা খাওয়াচ্ছিলেন। আরেক হাত দিয়ে হাতির সঙ্গে সেলফি তোলার চেষ্টা করছিলেন। ঠিক ওই মুহূর্তে হাতিটি তার শুঁড় দিয়ে ক্যামেরাটি জড়িয়ে সামনের দিকে নিয়ে যায়। ক্যামেরাটিতে টাইমল্যাপস অন থাকায় সামনে থেকেই অনবরত সেলফি উঠতে থাকে। এরপর ক্যামেরা ফেরতও দেয় হাতিটি।ক্রিশ্চিয়ান লেব্যান্স বলেন, ‘আমি ক্যামেরায় টাইমল্যাপস অন করে ছবি তুলছিলাম। পাশাপাশি হাতিটিকে কলাও খাওয়াচ্ছিলাম। এ সময় হাতিটি শুঁড় ধরে ক্যামেরা সামনের দিকে নিয়ে যায়। টাইমল্যাপস অন থাকায় অনবরত হাতিটির সঙ্গে আমার সেলফি উঠতে থাকে। সেলফিগুলো বেশ ভালো মানেরই উঠেছে।’ক্রিশ্চিয়ান লেব্যান্স আরও বলেন, ছবি তোলার পর তাঁর কাছ থেকে অল্প একটু দূরে আস্তে করে ক্যামেরাটি রেখে দেয় হাতি। তাই ক্যামেরাটির কোনো ক্ষতি হয়নি।
এ ঘটনার পর হাতির তোলা সেই সেলফি নিজের ইনস্টাগ্রাম ও ফেসবুক অ্যাকাউন্টে আপলোড করে দেন ক্রিশ্চিয়ান লেব্যান্স। মুহূর্তেই লাইক আর কমেন্টের হুড়োহুড়ি পড়ে যায় সেই ছবিতে। নিজের তোলা ছবিতে কমেন্ট আর লাইক আর তা নিয়ে বিশ্ব মিডিয়ায় প্রচারের এই খবর হাতিটি বুঝলে সে কী ভাবতো, ভাবুন তো একবার!
