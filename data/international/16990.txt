
আফগানিস্তানের রাজধানী কাবুলের বিলাসবহুল ইন্টারকন্টিনেন্টাল হোটেলে গতকাল শনিবার রাতে বন্দুকধারীদের হামলায় ছয়জন নিহত হয়েছেন। এর মধ্যে একজন বিদেশি। আহত হয়েছেন আটজন।
বার্তা সংস্থা এএফপি জানায়, গতকাল রাতে চারজন বন্দুকধারী অতর্কিতে ওই হোটেলে হামলা চালায়। হোটেলে ঢুকেই ভারী অস্ত্রে সজ্জিত বন্দুকধারীরা অতিথিদের লক্ষ্য করে গুলি ছুড়তে শুরু করে। হোটেলের একটি অংশে আগুন ধরে যায়। জিম্মি হয়ে পড়েন অনেক অতিথি।
হামলার পরপরই ঘটনাস্থলে অবস্থান নেন আফগানিস্তানের নিরাপত্তা বাহিনীর সদস্যরা। প্রায় ১২ ঘণ্টা পর নিরাপত্তা বাহিনী পরিস্থিতি নিয়ন্ত্রণে নেয় বলে দেশটির স্বরাষ্ট্র মন্ত্রণালয় আজ রোববার এক বিবৃতিতে জানিয়েছে।
স্বরাষ্ট্র মন্ত্রণালয়ের মুখপাত্র নাজিব দানিশ টোলো নিউজকে বলেছেন, হামলাকারী চারজনই নিহত হয়েছেন। ৪০ জন বিদেশিসহ হোটেল থেকে ১৫৩ জনকে উদ্ধার করা হয়েছে।
দেশটির কর্মকর্তারা জানান, হামলাকারীরা গুলি ছোড়ার পাশাপাশি গ্রেনেডের বিস্ফোরণ ঘটায়। টোলো নিউজে প্রকাশিত ছবিতে দেখা গেছে, হোটেল থেকে কালো ধোয়া উড়ছে।
আফগানিস্তানের অন্যতম বিলাসবহুল হোটেল এটি। হামলার ঘটনার পরপরই হোটেলের ব্যবস্থাপক আহমেদ হ্যারিস নায়াব অক্ষত অবস্থায় ঘটনাস্থল থেকে বের হয়ে আসতে পেরেছেন। তিনি রয়টার্সকে বলেন, হামলাকারীরা রান্নাঘরের মধ্য দিয়ে হোটেলটির প্রধান অংশে ঢুকে গুলিবর্ষণ শুরু করে। এ সময় হোটেলে থাকা লোকজন সেখান থেকে বের হওয়ার চেষ্টা করেন।
রয়টার্স দেশটির টেলিযোগাযোগ মন্ত্রণালয়ের কর্মকর্তা আহমদ ওয়াহেদের বরাত দিয়ে বলছে, আজ এই হোটেলে একটি তথ্যপ্রযুক্তি সম্মেলন হওয়ার কথা ছিল। সে কারণে এখানে শতাধিক তথ্যপ্রযুক্তি ব্যবস্থাপক ও প্রকৌশলী উপস্থিত ছিলেন।
একটি পাহাড়ের ওপর অবস্থিত হোটেলটিতে এর আগে ২০১১ সালে হামলা চালিয়েছিল তালেবান। তবে এবারের হামলার দায় কেউ স্বীকার করেনি।
