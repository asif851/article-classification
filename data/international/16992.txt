
থাইল্যান্ডের প্রধানমন্ত্রী ইংলাক সিনাওয়াত্রাকে পদত্যাগ করার জন্য দুই দিনের সময় বেঁধে (আলটিমেটাম) দিয়েছে সরকারবিরোধীরা।গতকাল রোববার বিবিসি অনলাইনের এক প্রতিবেদনে বলা হয়, থাইল্যান্ডের সরকারবিরোধী আন্দোলনের নেতা সুথেপ থগসুবান প্রধানমন্ত্রী ইংলাকের সঙ্গে বৈঠকে বসেন ও তাঁকে দুই দিনের মধ্যে পদত্যাগ করতে আলটিমেটাম দেন।সুথেপ জানান, গতকাল রোববার সেনা, নৌ ও বিমানবাহিনীর উপস্থিতিতে প্রধানমন্ত্রী ইংলাকের সঙ্গে একটি গোপন স্থানে বৈঠক করেন তিনি। তিনি অভিযোগ করেন, সেখানে কোনো সমঝোতা ও সন্ধি স্থাপনের সুযোগ ছিল না। আলটিমেটাম অনুযায়ী সরকার পতন না হলে কী পদক্ষেপ নেওয়া হবে, এ ব্যাপারে কিছু বলেননি সুথেপ। আজ সোমবার সুথেপ সরকারি কর্মকর্তা-কর্মচারীদের অবরোধে শরিক হতে আহ্বান জানান।বিক্ষোভকারীরা গতকাল রোববারকে তাদের ভি-ডে (বিজয়ের দিন) ঘোষণা করে এই দিনকে তাদের ‘গণ-অভ্যুত্থান’ বলে আখ্যা দেয়। সাত দিনের শান্ত কর্মসূচির পর গতকাল আন্দোলন সহিংস রূপ নিয়েছে। সংঘর্ষে চারজন নিহত ও ৫০ জন আহত হয়েছে। পরিস্থিতি সামাল দিতে ব্যাংককে সেনা মোতায়েন করা হয়েছে।বিক্ষোভকারীদের বাধার মুখে গণমাধ্যমের মুখোমুখি হতে পারেননি প্রধানমন্ত্রী ইংলাক সিনাওয়াত্রা। এ সময় নিরাপত্তার স্বার্থে তাঁকে পুলিশ কম্পাউন্ডে আশ্রয় নিতে হয়। মন্ত্রণালয়গুলোতে ঢোকার চেষ্টা করলে পুলিশ তাদের ঠেকাতে প্রচুর পরিমাণ কাঁদানে গ্যাসের শেল ও  জল কামান ব্যবহার করে।
প্রায় ৩০ হাজার বিক্ষোভকারী গভর্নমেন্ট হাউস, টেলিভিশন স্টেশন ও পুলিশের প্রধান কার্যালয়সহ শহরের আটটি গুরুত্বপূর্ণ স্থানে অবস্থান করে।
বিক্ষোভকারীরা কয়েকটি টেলিভিশন স্টেশনে ঢুকে সুথেপের বার্তা প্রচার করানো ও প্রায় সব কয়টি থাই টিভি চ্যানেলে সুথেপের বার্তাটি প্রচার করা হয়।
 
নয় দিনব্যাপী চলা সরকারবিরোধী আন্দোলনের বিক্ষোভকারীদের দাবি, প্রধানমন্ত্রী ইংলাক তাঁর ভাই ক্ষমতাচ্যুত সাবেক থাকসিন সিনাওয়াত্রার নির্দেশমতো দেশ পরিচালনা করছেন। ২০১০ সালের রক্তাক্ত বিক্ষোভের পর থাইল্যান্ডে এটিই সবচেয়ে বড় গণবিক্ষোভ।
