
অস্ট্রেলিয়ার সিডনিতে একটি বিপণিবিতানের ভেতরে গাড়ি ঢুকে পড়ার ঘটনায় শিশুসহ পাঁচজন আহত হয়েছে। নিউসাউথ ওয়ালেস পুলিশ এ ঘটনাকে দুর্ঘটনা বলে বিবেচনা করছে। দেশটির এবিসি নিউজের এক প্রতিবেদনে এ তথ্য জানানো হয়।
আজ শনিবার স্থানীয় সময় বিকেল পৌনে চারটার দিকে অ্যান্ডারসন সড়ক ও ভিক্টোরিয়া অ্যাভিনিউয়ের ক্রসিংয়ে এ দুর্ঘটনা ঘটে বলে পুলিশ খবর পায়।
গুরুতর আহত এক নারীকে উড়োজাহাজে করে রয়্যাল নর্থ শোর হাসপাতালে ভর্তি করা হয়েছে। শিশুসহ অন্য চারজনকে স্থানীয় হাসপাতালে ভর্তি করা হয়। গাড়িটির পুরুষ চালক ঘটনাস্থলেই ছিলেন। পুলিশকে তিনি সহায়তা করছেন। পুলিশ জানায়, ঘটনাটি ইচ্ছাকৃত নয়। পুলিশ ধারণা করছে, ওই ব্যক্তি (চালক) শারীরিকভাবে সুস্থ নন।
ঘটনাস্থলে থাকা এক প্রত্যক্ষদর্শী বলেন, প্রথমে তিনি ভেবেছিলেন, এটা বার্সেলোনার মতো একটি সন্ত্রাসী হামলা। তিনি বলেন, ‘আমার ছেলেটি পুরো ঘটনাটি দেখেছে। ভাগ্য ভালো যে সে কোনো আঘাত পায়নি।’
