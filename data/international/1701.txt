
মালদ্বীপের প্রেসিডেন্ট নির্বাচনে আজ শনিবার ভোটগ্রহণ চলছে। দেশটিতে বহুদলীয় গণতান্ত্রিক ব্যবস্থা চালুর পর এটি দ্বিতীয় প্রেসিডেন্ট নির্বাচন। প্রথম নির্বাচনে জয়ী প্রেসিডেন্ট মোহাম্মদ নাশিদকে ক্ষমতাচ্যুত করার ১৮ মাস পর এ নির্বাচন অনুষ্ঠিত হচ্ছে।পিটিআই জানায়, আজ স্থানীয় সময় সকাল সাড়ে সাতটায় ভোটগ্রহণ শুরু হয়। প্রায় দুই লাখ ৩০ হাজার ভোটার ৪৭০টি ভোটকেন্দ্রে তাঁদের ভোট দেবেন।নির্বাচনে চারজন প্রার্থী অংশ নিচ্ছেন। তাঁরা হলেন মোহাম্মদ ওয়াহিদ, সাবেক প্রেসিডেন্ট মোহাম্মদ নাশিদ, সাবেক প্রেসিডেন্ট মামুন আবদুল গাইয়ুমের ভাই আবদুুল্লাহ ইয়ামেন ও গাসিম ইব্রাহিম।নির্বাচনের সার্বিক বিষয়ের ওপর দুই হাজার ২২৯ জন স্থানীয় পর্যবেক্ষক, ১০২ জন আন্তর্জাতিক পর্যবেক্ষক, রাজনৈতিক দলের এক হাজার ৩৪৩ জন প্রতিনিধি এবং এক হাজার ৬৪২ জন স্থানীয় ও ২২৫ জন বিদেশি সাংবাদিক নজর রাখছেন।
 
  
