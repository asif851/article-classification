
আফগানিস্তানের উত্তরাঞ্চলের কুন্দুজ এলাকায় আজ সোমবার আকস্মিক হামলা চালিয়েছে তালেবান জঙ্গিরা। কুন্দুজের দখল নেওয়ার এক বছর পর আবার এই হামলার ঘটনা ঘটল।
এএফপির খবরে জানা যায়, কুন্দুজের দক্ষিণ ও পূর্বাঞ্চলে আজ ভোরের দিকে এ হামলা হয়। সেখানে সরকারি বাহিনীর সঙ্গে জঙ্গিদের সংঘর্ষ চলছে।
কুন্দুজের আকাশে আফগান সেনাবাহিনীর দুটি হেলিকপ্টার চক্কর দিচ্ছে। সেখানকার রাস্তাগুলো প্রায় ফাঁকা হয়ে গেছে। দোকানপাট বন্ধ করে দেওয়া হয়েছে।
২০০১ সালে ক্ষমতাচ্যুত হওয়ার পর ২০১৫ সালের ২৮ সেপ্টেম্বর তালেবান জঙ্গিরা প্রাদেশিক রাজধানী কুন্দুজের দখল নেয়। আফগান সরকার কুন্দুজে তাদের কড়া নিয়ন্ত্রণ জারি করেছে।
জাতিসংঘ বলছে, অতীতে সেনাবাহিনীর সঙ্গে জঙ্গিদের সংঘর্ষে কুন্দুজে ২৮৯ জন নিহত ও শতাধিক আহত হয়।
