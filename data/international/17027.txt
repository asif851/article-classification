
বঙ্গবন্ধুর নাতনি টিউলিপ সিদ্দিকী বলেছেন, বংশগত উত্তরাধিকারের রাজনীতি করতে চান না বলেই তিনি বাংলাদেশে না ফিরে ব্রিটেনে মূলধারার রাজনীতিতে সক্রিয় হয়েছেন। টিউলিপ বলেন, নিজের যোগ্যতায় তিনি এমপি হওয়ার জন্য লেবার পার্টির মনোনয়ন পেয়েছেন।গত সপ্তাহে লন্ডনের কিলবার্ন ও হ্যামস্টেড নির্বাচনী এলাকায় লেবার পার্টির দলীয় সদস্যদের ভোটে তাঁর মনোনয়ন নিশ্চিত হয়। এই মনোনয়ন লাভের পর আজ বৃহস্পতিবার টিউলিপ লন্ডনে নিজ নির্বাচনী এলাকায় একটি রেস্তোরাঁয়  সাংবাদিকদের  সঙ্গে এক মতবিনিময় সভায় মিলিত হয়ে এসব মন্তব্য করেন। এ সময় তাঁর মা শেখ রেহানাও উপস্থিত ছিলেন। তবে শেখ রেহানা মেয়ের জন্য দোয়া ছাড়া আর কোনো বিষয়ে বক্তব্য দেননি।আগামী নির্বাচনে লন্ডনে বসবাসরত বাংলাদেশি জনগোষ্ঠীর সবার সহযোগিতা কামনা করে টিউলিপ বলেন, রুশনারা আলীর নির্বাচনের ক্ষেত্রে প্রবাসী বাংলাদেশিরা যে ধরনের জোটবদ্ধ হয়ে কাজ করেছেন, তিনি আশা করেন যে তাঁর ক্ষেত্রেও সবাই সেভাবেই এগিয়ে আসবেন। ৭ জুলাই লন্ডনে টিউলিপের বিবাহোত্তর সংবর্ধনা অনুষ্ঠানে যোগ দিতে এসেছিলেন তাঁর খালা বাংলাদেশের প্রধানমন্ত্রী শেখ হাসিনা।
