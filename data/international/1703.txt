
ফ্রান্সের প্যারিসে গত নভেম্বরের সন্ত্রাসী হামলায় জড়িত অন্যতম সন্দেহভাজন মোহাম্মদ আব্রিনি গতকাল শুক্রবার বেলজিয়ামে গ্রেপ্তার হয়েছেন বলে জানিয়েছে দেশটির পুলিশ। রাজধানী ব্রাসেলসের একটি বিমানবন্দর ও একটি মেট্রো রেলস্টেশনে গত মাসের সন্ত্রাসী হামলার ঘটনায় কয়েকজনকে আটক করা হয়েছে, কর্তৃপক্ষের এমন ঘোষণার মধ্যে এ খবর এল। আব্রিনিকে কোথা থেকে, কোন পরিবেশে গ্রেপ্তার করা হয়েছে, তা জানায়নি সূত্রটি। তবে দেশটির ভিআরটি টেলিভিশনের খবরে বলা হয়, ব্রাসেলসের অ্যান্ডারলেখত এলাকা থেকে তাঁকে গ্রেপ্তার করা হয়েছে। প্যারিস ও ব্রাসেলস হামলার সঙ্গে সম্পৃক্ত অনেকেরই আবাসস্থল এলাকাটি। প্যারিসে ১৩ নভেম্বরের সন্ত্রাসী হামলার কিছুক্ষণ আগে একটি সিসিটিভিতে ধরা পড়া ভিডিওতে তাঁকে আরেক সন্দেহভাজন সালাহ আবদেসালামের সঙ্গে দেখা গিয়েছিল।এএফপি
