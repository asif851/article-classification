
বিশ্বের সবচেয়ে ‘গতিময়’ শহরের তালিকায় শীর্ষস্থান দখল করেছে ভারতের বেঙ্গালুরু। সাম্প্রতিক এক জরিপের ভিত্তিতে বেঙ্গালুরু এই স্থান দখল করে। দাভোসে ওয়ার্ল্ড ইকোনমিক ফোরামের পক্ষে বিশ্বের প্রথম ৩০টি ‘ডায়নামিক’ শহরের তালিকা প্রকাশ করেছে বহুজাতিক রিয়েল এস্টেট উপদেষ্টা সংস্থা জোনস ল্যাং ল্যাসেল। জরিপে প্রযুক্তিগত পরিবর্তন, দ্রুত জনসংখ্যা বৃদ্ধির গতি কমানো ও বৈশ্বিক যোগাযোগ জোরদার—এসব বিষয় বিবেচনায় ভারতের ‘আইটি ক্যাপিটাল’ বলে পরিচিত বেঙ্গালুরু ১ নম্বরে চলে আসে। ৪২টি ক্ষেত্র পর্যালোচনা করে ১৩৪টি দেশের ওপর জরিপ চালিয়ে এই গতিময় (ডায়নামিক) শহরের তালিকা তৈরি করা হয়েছে।
গতিময় শহরের তালিকায় দ্বিতীয় অবস্থানে রয়েছে ভিয়েতনামের হো চি মিন শহর। ভিয়েতনামের রাজধানী হ্যানয় তালিকার ৮ নম্বরে।
তালিকার ৩ নম্বরে যুক্তরাষ্ট্রের সিলিকন ভ্যালি। এ ছাড়া দেশটির অস্টিন ও বোস্টন শহর দুটি আছে যথাক্রমে ৭ ও ৯ নম্বরে। বিশ্বের চতুর্থ ডায়নামিক শহর চীনের সাংহাই। ভারতের হায়দরাবাদ তালিকার পঞ্চমে। যুক্তরাজ্যের লন্ডন তালিকার ৬ নম্বরে। তালিকার ১০ নম্বরে কেনিয়ার নাইরোবি।
জেএলএলের পরিচালক জেরেমি ক্যালি বলছেন, বিশ্বের প্রায় অর্ধেক জনগোষ্ঠী এখন শহরে বাস করে। কয়েক দশক ধরে শহরমুখী মানুষের সংখ্যা বেড়েছে। মূলত শহরগুলোর সফলতার কারণেই মানুষের কাছে এখানে বসবাসের গুরুত্ব বাড়ছে।
মূলত মোট দেশজ উৎপাদনের (জিডিপি) প্রবৃদ্ধি, জনসংখ্যা, করপোরেট সদর দপ্তরের উপস্থিতি, বাণিজ্যিক আবাসন স্থাপনা এবং বাড়ি ভাড়াকে বিবেচনা করা হয়েছে এই তালিকা তৈরিতে। এ ছাড়া শিক্ষা, নতুনত্ব ও পরিবেশের মানও বিবেচনা করা হয়েছে।
২০১৫ সাল থেকে প্রতিবছর এই ডায়নামিক শহরের তালিকা তৈরি করছে জেএলএল। বেঙ্গালুরু শহরের অবস্থান ২০১৫ সালের তালিকায় ১২তম ছিল।
