
রাশিয়ায় এই তো হয়ে গেল প্রেসিডেন্ট নির্বাচন। ভাবগতিকে বোঝা গিয়েছিল, ভ্লাদিমির পুতিনই বহাল থাকবেন। বাস্তবে হয়েছেও তাই। পুনরায় প্রেসিডেন্ট নির্বাচিত হয়েছেন পুতিন। একই সঙ্গে একটি রেকর্ডও পুরেছেন পকেটে। সোভিয়েত ইউনিয়ন-পরবর্তী সময়ে সবচেয়ে বেশি সময় ক্ষমতায় থাকা ব্যক্তি হলেন তিনি। এই রুশ নেতা ছাড়াও বিশ্বে আরও অনেক রাষ্ট্রপ্রধান আছেন, যাঁরা অনেক দিন ধরেই ক্ষমতা আঁকড়ে আছেন বা ছিলেন। এমন কয়েকজন ব্যক্তিকে নিয়ে এই আয়োজন:
চার দশকের বেশি সময় ক্ষমতায়এ তালিকায় সবার ওপরে কিউবার বিপ্লবী নেতা ফিদেল কাস্ত্রো। ৪৯ বছর ক্ষমতায় থাকার পর ছোট ভাই রাউল কাস্ত্রোর হাতে ক্ষমতা হস্তান্তর করেন তিনি। ২০০৮ সালে স্বেচ্ছায় ক্ষমতা হস্তান্তর করেন। তখন তাঁর বয়স আশির ঘরে। ২০১৬ সালের ২৫ নভেম্বর মারা যান কাস্ত্রে।
তাইওয়ানের প্রথম প্রেসিডেন্ট ছিয়াং কাই-শেক ক্ষমতায় ছিলেন ৪৭ বছর। ১৯৭৫ সালে মৃত্যুর আগমুহূর্ত পর্যন্ত এই দ্বীপের ক্ষমতা আঁকড়ে ছিলেন। উত্তর কোরিয়ার প্রতিষ্ঠাতা কিম ইল সুং ৪৬ বছর দেশ চালিয়েছিলেন। ১৯৯৪ সালে মৃত্যুর আগ পর্যন্ত তিনিই ছিলেন উত্তর কোরিয়ার দণ্ডমুণ্ডের কর্তা। ওই দেশে এখনো ‘শাশ্বত নেতা’ হিসেবে সম্মান জানানো হয় কিম ইল সুংকে।
আলবেনিয়ার কমিউনিস্ট শাসক এনভার হোজা আমৃত্যু ক্ষমতায় ছিলেন। বছরে হিসাবে ৪০ বছর। ১৯৮৫ সালে মারা যান তিনি।
লিবিয়ার সাবেক শাসক মুয়াম্মার গাদ্দাফি প্রায় ৪২ বছর রাষ্ট্রক্ষমতায় ছিলেন। ২০১১ সালে বিদ্রোহীদের হাতে প্রাণ হারান গাদ্দাফি।
গ্যাবন পরিচিত তেলের খনির জন্য। ৪১ বছর দেশটি শাসন করেন ওমর বংগো অনদিম্বা। ২০০৯ সালে মারা যান ওমর।
এখনো যাঁরা ক্ষমতায় বর্তমানে বিশ্বের সবচেয়ে বেশি সময় ধরে ক্ষমতায় থাকা প্রেসিডেন্ট হলেন তিওদোরো ওবিয়াং এনগেমা। গিনির প্রেসিডেন্ট তিনি। রাষ্ট্রক্ষমতায় তাঁর ৩৮ বছর চলছে। ১৯৭৯ সালে নিজের চাচাকে অপসারণ করে ক্ষমতায় এসেছিলেন এনগেমা। এখনো চলছে তাঁর শাসন। ক্যামেরুনের প্রেসিডেন্ট পল বিয়া ৩৫ বছর ধরে শাসন করছেন দেশ। কঙ্গো প্রজাতন্ত্রের প্রেসিডেন্ট ডেনিস সাসৌর চলছে ৩৪ বছর। তবে এর মধ্যে পাঁচ বছরের বিরতি ছিল তাঁর। ওই সময়টাতে ক্ষমতার বাইরে ছিলেন তিনি।
কম্বোডিয়ার প্রধানমন্ত্রী হুন সেন টানা ৩৩ বছর ধরে ক্ষমতায় আছেন। উগান্ডার প্রেসিডেন্ট ইওয়ারি মুসাভেনি দেশ শাসন করছেন ৩২ বছর হলো। অন্যদিকে, ইরানের সর্বোচ্চ ধর্মীয় নেতা আয়াতুল্লা আলী খামেনি ২৯ বছর ধরে দেশটির শাসনসংক্রান্ত সব নির্দেশ দিয়ে আসছেন। সুদানের প্রেসিডেন্ট ওমর আল-বশিরের শাসনামলের ২৮ বছর চলছে। চাদের প্রেসিডেন্ট ইদ্রিস দেবি ২৭ বছর ধরে শাসনকাজ চালাচ্ছেন। কাজাখস্তানের নুরসুলতান নজরবায়েভ প্রেসিডেন্ট হিসেবে আছেন ২৮ বছর ধরে। তাজিকিস্তানের প্রেসিডেন্ট এমামোলি রাখমনের চলছে ২৫ বছর। অন্যদিকে, ইসাইয়াস আফওয়ারকি ইরিত্রিয়ার প্রেসিডেন্ট হিসেবে আছেন ২৪ বছর।
