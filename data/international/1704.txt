
প্রিন্স চার্লস গত শনিবার শ্রীলঙ্কার ক্যান্ডিতে শারীরিক প্রতিবন্ধীদের জন্য পরিচালিত বিশেষ বিদ্যালয় পরিদর্শন করেন। বিদ্যালয়টি পরিদর্শনকালে হঠাত্ তিনি শিশুদের সঙ্গে তাঁর প্রিয় ‘হকি ককি’ নাচে মেতে ওঠেন। প্রিন্স চার্লস এ সময় একজন শিক্ষক ও ছাত্রের হাত ধরে নাচতে শুরু করেন এবং বাকি ছাত্রছাত্রীরা চারপাশে দাঁড়িয়ে ‘ওহ দি হকি ককি’ গান গাইতে থাকে। ৬৫ বছর বয়সী চার্লস এ সময় শিশুদের সঙ্গে গলা মেলান ও হেসে গানটির সমাপ্তি টানেন।যুক্তরাজ্যের ‘এক্সপ্রেস’ পত্রিকার খবরে বলা হয়, প্রিন্স চার্লসের ১১ দিনের ভারত ও শ্রীলঙ্কার সফরে ডাচেস অব কর্নওয়েল কামিলা চার্লসকে সঙ্গে নিয়ে গেছেন। সফরের শেষ দিনে চার্লস ১৯৯৮ সালে প্রতিষ্ঠিত মেনসাফেপ শিশু প্রতিবন্ধী কেন্দ্রে যান। এর পর তিনি ঐতিহাসিক লোবোকেলি চা-বাগানে বেড়াতে যান। চা-বাগান কর্তৃপক্ষ প্রিন্স চার্লসকে দুটি রুপায় মোড়া বাক্স উপহার দেয়। চা-পাতা ভরা বাক্স দুটির একটি ছিল প্রিন্স চার্লসের এবং অন্যটি শিশু রাজপুত্র জর্জের জন্য। এরপর তিনি ক্যান্ডির বিখ্যাত বৌদ্ধমন্দির পরিদর্শনে যান। ১৯৯৮ সালে প্রিন্স চার্লসের শ্রীলঙ্কা সফরের সময় সন্ত্রাসী হামলা হওয়ায় তিনি ওই বৌদ্ধমন্দিরটিতে যেতে পারেননি।যখন প্রিন্স চার্লস বৌদ্ধমন্দির ও চা-বাগান ভ্রমণ করছিলেন তখন তাঁর স্ত্রী ক্যামিলা কলম্বোতে এক আর্ট-স্কুলে অবস্থান করছিলেন। আর্ট স্কুলের ছাত্ররা ক্যামিলাকে একটি করে ঘোড়া, হাতি ও কাঠবিড়ালি আঁকতে বললে তিনি তিনটি প্রাণীর সমন্বয়ে একটি অদ্ভুত প্রাণীর ছবি আঁকেন। ছবিটিতে প্রাণীর মাথাটি ছিল ঘোড়ার, পুরো শরীর হাতির ও লেজটি কাঠবিড়ালির মতো দেখতে।
