
জার্মানির দক্ষিণাঞ্চলীয় শহর আউকসবার্গে দ্বিতীয় বিশ্বযুদ্ধের সময়ের প্রায় দুই টনের একটি বোমার সন্ধান পাওয়া গেছে। বোমাটি নিষ্ক্রিয় করার জন্য আজ রোববার শহরটি থেকে ৫০ হাজারের বেশি লোককে সরিয়ে নেওয়া হয়েছে। বিবিসির এক প্রতিবেদনে এ কথা বলা হয়েছে।
দ্বিতীয় বিশ্বযুদ্ধ শেষ হওয়ার পর অবিস্ফোরিত একটি বোমার জন্য এত বেশি লোককে সরিয়ে নেওয়ার ঘটনা এটাই প্রথম।
১৯৪৪ সালে যুক্তরাজ্যের বিমান হামলার সময় ১ দশমিক ৮ টনের ওই বোমাটি ফেলা হয় বলে ধারণা করা হচ্ছে। ওই বিমান হামলায় পুরোনো ওই শহরটি ধ্বংসপ্রাপ্ত হয়। সম্প্রতি একটি নির্মাণকাজ চলার সময় বোমাটির সন্ধান পাওয়া যায়। পুলিশ জানিয়েছে, বোমাটি নিষ্ক্রিয় করতে কত সময় লাগতে পরে—সে ব্যাপারে তাদের কোনো ধারণা নেই।
বিবিসির ইউরোপের আঞ্চলিক সম্পাদক মাইক স্যান্ডার্স জানিয়েছেন, শহর কর্তৃপক্ষ কোনো ঝুঁকি নিতে চাইছে না। ওই বোমাটির অবস্থান থেকে চারপাশের দেড় কিলোমিটার এলাকা থেকে লোকজনকে সরিয়ে নেওয়া হচ্ছে। সরিয়ে নেওয়া বেশির ভাগ লোকই আত্মীয়স্বজন বা বন্ধুবান্ধবের কাছে উঠবে বলে কর্তৃপক্ষের ধারণা। এরপরও যাদের প্রয়োজন, তাদের জন্য বেশ কিছু স্কুল ও খেলাধুলার হলগুলোতে আশ্রয়ের ব্যবস্থা করা হয়েছে।
এর আগে ২০১৫ সালের মে মাসে এক টনের একটি বোমার সন্ধান পাওয়ার পর দেশটির চতুর্থ বৃহত্তম শহর কোলোইন থেকে ২০ হাজার লোককে সরিয়ে নেওয়া হয়।
২০১২ সালের জানুয়ারিতে অয়েসকেজিন শহরে খননের সময় খননযন্ত্রের আঘাতে অবিস্ফোরিত একটি বোমা বিস্ফোরিত হলে এক নির্মাণশ্রমিকের মৃত্যু হয়।
২০১১ সালের ডিসেম্বরে রাইন নদীগর্ভে দুটি বোমার সন্ধান পাওয়া যায়। তখন ওই নদীর তীরে অবস্থিত শহর কুবলেঞ্চ থেকে ৪৫ হাজার লোককে সরিয়ে নেওয়া হয়। বোমা দুটি নিষ্ক্রিয় করতে তিন ঘণ্টা সময় লাগে।
২০১০ সালে গোটিনেন শহরের একটি ভবনের পাশে সন্ধান পাওয়া একটি বোমা নিষ্ক্রিয় করার সময় বোমা নিষ্ক্রিয়কারী দলের তিন সদস্য নিহত হন।
