
নিউজিল্যান্ডের একটি সৈকতে গতকাল শুক্রবার চার শতাধিক তিমি (পাইলট হোয়েল) ভেসে এসেছে। আছড়ে পড়ার কিছুক্ষণের মধ্যে বেশির ভাগ তিমি মরে যায়। হতাশ উদ্ধারকর্মীরা বাকিগুলোকে বাঁচাতে আপ্রাণ চেষ্টা করেন।সাগর থেকে তিমি উঠে আসার ঘটনা নিউজিল্যান্ডে বিরল নয়। তবে একসঙ্গে এত বেশি সংখ্যায় এই প্রাণীর আছড়ে পড়ার ঘটনা ব্যতিক্রম। দেশটির সংরক্ষণ বিভাগের আঞ্চলিক ব্যবস্থাপক অ্যান্ড্রু লামাসন বলেন, মোট ৪১৬টি তিমি সাউথ আইল্যান্ডের গোল্ডেন বে এলাকার ফেয়ারওয়ের স্পিট উপকূলে সাঁতরে চলে এসেছে। বন্যপ্রাণী বিভাগের কর্মীরা ঘটনাস্থলে পৌঁছাতে পৌঁছাতে এসব তিমির প্রায় ৩০০টিই প্রাণ হারায়। প্রায় ৫০০ স্বেচ্ছাসেবী বাকিগুলোর সেবাশুশ্রূষায় ব্যস্ত হয়ে পড়েন। তাঁরা সুস্থভাবে তিমিগুলোকে আবার সাগরে ভাসিয়ে দেওয়ার চেষ্টা করছেন।ঠিক কী কারণে প্রাণীগুলো এভাবে ভেসে এল, তার সুনির্দিষ্ট কারণ বিজ্ঞানীদের অজানা। তবে কখনো কখনো তিমিরা বয়স্ক ও অসুস্থ বা আহত হয়ে পড়লে কিংবা দিক ভুল করে সৈকতের দিকে চলে আসতে পারে। মাঝেমধ্যে দুই-একটি তিমি স্থলে চলে এলে একধরনের সংকেত পাঠিয়ে বাকিগুলোকে ডেকে আনে।নিউজিল্যান্ডের সামুদ্রিক স্তন্যপায়ী সেবামূলক সংগঠন প্রজেক্ট জোনাহ এই তিমি উদ্ধার তৎপরতায় নেতৃত্ব দিচ্ছে। তারা জীবিত প্রাণীগুলোকে ‘শান্তি ও স্বস্তি’ দিয়ে সুস্থ করে তুলতে চাইছেন।১৯১৮ সালের চ্যাথাম আইল্যান্ডসে হাজারখানেক তিমি আছড়ে পড়েছিল। আর অকল্যান্ড উপকূলে ১৯৮৫ সালে একসঙ্গে ৪৫টি তিমি ভেসে এসেছিল।
