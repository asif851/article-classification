
ভারতের স্বরাষ্ট্রমন্ত্রী রাজনাথ সিং বলেছেন, সে দেশে বসবাসরত রোহিঙ্গা মুসলিমরা শরণার্থী নয়, বরং মিয়ানমার থেকে আসা অবৈধ অভিবাসী। এ কারণে রোহিঙ্গাদের বিতাড়িত করার অভিযোগ ভিত্তিহীন। মিয়ানমার তাদের ফেরত নেওয়ার জন্য ইচ্ছা প্রকাশ করেছে।
আজ মঙ্গলবার রাজনাথ সিং বলেন, ‘রোহিঙ্গারা নিয়ম মেনে এখানে আসেনি। কোনো রোহিঙ্গা আশ্রয়ের জন্য আবেদন করেনি। তারা অবৈধ অভিবাসী।’ রোহিঙ্গাদের ভারত থেকে সরিয়ে দেওয়া হবে বলেও জানান রাজনাথ সিং।
রোহিঙ্গাদের ভারত থেকে বিতাড়িত করা নিয়ে অনেক সংস্থা প্রশ্ন তুলেছে এবং অভিযোগ করেছে। এ ব্যাপারে মন্ত্রী বলেন, ‘মিয়ানমার যেখানে তাদের ফিরিয়ে নিতে প্রস্তুত, সেখানে জানি না কেন এ ধরনের অভিযোগ আসছে।’
গত সোমবার ভারতের সর্বোচ্চ আদালতকে দেশটির স্বরাষ্ট্র মন্ত্রণালয় বলেছে, রোহিঙ্গারা জাতীয় নিরাপত্তার জন্য হুমকি। সন্ত্রাসী সংগঠনগুলোর সঙ্গে তাদের যোগসূত্র থাকতে পারে এবং ইসলামিক স্টেট (আইএস) জঙ্গিগোষ্ঠী তাদের ব্যবহার করতে পারে। এ কারণে রোহিঙ্গাদের ভারত থেকে বের করে দেওয়ার প্রক্রিয়ায় ‘হস্তক্ষেপ’ না করতে সুপ্রিম কোর্টের প্রতি আহ্বান জানিয়েছে সরকার।
দুজন রোহিঙ্গা অভিবাসী আদালতকে বলেছিলেন, রোহিঙ্গাদের ভারত থেকে বের করে দেওয়ার সিদ্ধান্তটি আন্তর্জাতিক সনদের লঙ্ঘন। তাঁদের আবেদনের পরিপ্রেক্ষিতে সুপ্রিম কোর্ট শুনানি করতে সম্মত হওয়ার পর ভারতের সরকার আদালতকে এ কথা বলে।
মিয়ানমারে সংখ্যাগরিষ্ঠ বৌদ্ধসম্প্রদায় রোহিঙ্গাদের নাগরিকত্ব দিতে অস্বীকার করেছে। তারা রোহিঙ্গাদের অবৈধ অভিবাসী হিসেবে বিবেচনা করে।
ভারতের স্বরাষ্ট্র মন্ত্রণালয় বলছে, চার থেকে পাঁচ বছর আগে থেকে ভারতে রোহিঙ্গাদের অবৈধ অনুপ্রবেশ শুরু হয়। রোহিঙ্গা ইস্যুতে আগামী ৩ অক্টোবর আদালতে শুনানি হবে।
