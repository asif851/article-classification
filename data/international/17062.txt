
রাশিয়ায় ধূমপানের ওপর এক ‘উচ্চাভিলাষী’ নিষেধাজ্ঞা গতকাল শনিবার থেকে কার্যকর করা হয়েছে। ধূমপায়ী ব্যক্তির সংখ্যা অর্ধেকে কমিয়ে আনা এবং জনস্বাস্থ্যের উন্নতির লক্ষ্যে এ নিষেধাজ্ঞা আরোপ করা হয়েছে। তবে এই ব্যবস্থা পুরোপুরি কার্যকর হওয়া নিয়ে রয়ে গেছে সন্দেহ। এই ব্যবস্থার আওতায় প্রথম পর্যায়ে বাস, ট্রাম, অন্যান্য গণপরিবহন, রেলওয়ে স্টেশন, বিমানবন্দর, লিফট, বাসস্টেশন, মেট্রো ও রেলস্টেশনের নিকটবর্তী স্থান, প্রশাসনিক ভবন ও শিক্ষা-স্বাস্থ্যসংশ্লিষ্ট স্থাপনা ধূমপানের আওতামুক্ত থাকবে। আগামী বছর ১ জুন থেকে ক্রমে ক্রমে জাহাজ, দূরপাল্লার ট্রেন, ট্রেনের প্ল্যাটফর্ম, হোটেল, ক্যাফে ও রেস্তোরাঁকে এ নিষেধাজ্ঞার আওতায় আনা হবে। সিগারেটের বিজ্ঞাপন ও বিক্রি নিয়ন্ত্রণেও ব্যবস্থা নেওয়া হবে। এএফপি।
