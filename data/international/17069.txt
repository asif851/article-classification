
‘তিনি (শশীকলা) দীর্ঘ দিন ধরে আম্মার (জয়ললিতা) সঙ্গে রয়েছেন। কয়েক বছর আগে আমরা তাঁকে চিনাম্মা বলে ডাকা শুরু করি। আম্মার এতে সায় ছিল, কোনো আপত্তি ছিল না। এটাই ইঙ্গিত করে যে এআইএডিএমকের শীর্ষ পদের উত্তরাধিকারী চিনাম্মা।’এভাবেই তামিলনাড়ুর সদ্য প্রয়াত মুখ্যমন্ত্রী জয়ললিতার প্রভাবশালী বান্ধবী শশীকলার দলের নেতা হওয়ার পক্ষে কথা বললেন তাঁর দল অল ইন্ডিয়া আন্না দ্রাবিড়া মুনেত্রা কাজাগামের (এআইএডিএমকে) প্রচার সম্পাদক এম থামবিদুরাই।ভারতের লোকসভার ডেপুটি স্পিকার থামবিদুরাই গতকাল রোববার বলেন, এআইএডিএমকের নেতৃত্ব দেওয়ার ক্ষমতা ও অভিজ্ঞতা শশীকলারই রয়েছে।উল্লেখ্য, এআইএডিএমকে সদস্যদের কাছে শশীকলা চিনাম্মা বা ‘ছোট আম্মা’ নামে পরিচিত। তামিল ভাষায় মায়ের ছোট বোনকে চিনাম্মা বলা হয়ে থাকে।শশীকলার নেতৃত্বে আসা প্রয়োজন উল্লেখ করে গতকাল এক সংবাদ বিজ্ঞপ্তিতে থামবিদুরাই বলেন, ‘আম্মার সঙ্গে বিগত ৩৫ বছর ধরে ছিলেন চিনাম্মা। এ জন্য তিনি জীবনে অনেক ত্যাগও স্বীকার করেছেন। রাজনৈতিক কারণে তাঁর বিরুদ্ধে ভুয়া মামলা হয়েছে; জেলও খেটেছেন। তিনি অনেক ঝুঁকি থেকে আম্মাকে রক্ষা করেছেন এবং সরকার ও দলকে চালাতে পরামর্শ দিয়েছেন।’এর আগে শনিবার তামিলনাড়ুর নতুন মুখ্যমন্ত্রী পনিরসেলভামসহ এআইএডিএমকের কয়েকজন জ্যেষ্ঠ নেতা শশীকলাকে দলীয় নেতৃত্বে আসার জন্য অনুরোধ করেন। জানা গেছে, চলতি মাসে এআইএডিএমকের জাতীয় সম্মেলনে শশীকলাকে দলটির সাধারণ সম্পাদক করা হতে পারে। জয়ললিতা ২৭ বছর দলটির এই প্রভাবশালী পদে ছিলেন।
