
কলকাতার ঐতিহ্যবাহী আন্তর্জাতিক বইমেলার উদ্বোধন হচ্ছে আগামীকাল মঙ্গলবার। চলবে ৮ ফেব্রুয়ারি পর্যন্ত। বইমেলার উদ্বোধন করবেন ফ্রান্সের সংস্কৃতি ও যোগাযোগ মন্ত্রী ফ্রান্সিস নিসেন এবং মুখ্যমন্ত্রী মমতা বন্দ্যোপাধ্যায়। উদ্বোধনী অনুষ্ঠানে এবার ফ্রান্সের সর্বোচ্চ বেসরকারি রাষ্ট্রীয় সম্মান ‘লিজিয়ন অফ অনার’ তুলে দেওয়া হবে প্রখ্যাত অভিনেতা সৌমিত্র চট্টোপাধ্যায়ের হাতে। তুলে দেবেন ফ্রান্সের সংস্কৃতি ও যোগাযোগ মন্ত্রী।
আজ সোমবার বিকেলে কলকাতায় বাংলাদেশ উপহাইকমিশনে এক সাংবাদ সম্মেলনে কলকাতায় নিযুক্ত বাংলাদেশের উপহাইকমিশনার তৌফিক হাসান জানান, ৩ ফেব্রুয়ারি কলকাতা বইমেলায় উদ্‌যাপিত হবে বাংলাদেশ দিবস।
আজকের সাংবাদ সম্মেলনে উপস্থিত ছিলেন ঢাকার জাতীয় গ্রন্থ কেন্দ্রের পরিচালক মো. নজরুল ইসলাম, কলকাতার বাংলাদেশ উপহাইকমিশনের হেড অফ চ্যান্সারি বিএম জামাল হোসেন, প্রথম সচিব (প্রেস) মোফাকখারুল ইকবাল প্রমুখ।
এবারের বাংলাদেশ দিবস উপলক্ষে ‘বাংলাদেশের সাহিত্যে মুক্তিযুদ্ধ’ শীর্ষক এক আলোচনা সভার আয়োজন করা হয়েছে। আলোচনা সভায় প্রধান অতিথি হিসাবে উপস্থিত থাকবেন বাংলাদেশের সংস্কৃতিবিষয়ক মন্ত্রী আসাদুজ্জামান নূর। সম্মানিত অতিথি থাকবেন পশ্চিমবঙ্গের পঞ্চায়েত ও গ্রামোন্নয়ন মন্ত্রী সুব্রত মুখোপাধ্যায়। আর বিশেষ অতিথি থাকবেন বাংলাদেশের মহিলা ও শিশু বিষয়ক প্রতিমন্ত্রী বেগম মেহের আফরোজ চুমকি। সভাপতিত্ব করবেন বাংলাদেশের সংস্কৃতি মন্ত্রণালয়ের সচিব মো. ইব্রাহিম হোসেন খান। আলোচনা সভায় মূল প্রবন্ধ পাঠ করবেন ঢাকা বিশ্ববিদ্যালয়ের বঙ্গবন্ধু চেয়ার অধ্যাপক মুনতাসীর মামুন। আলোচনায় অংশ নেবেন বিশিষ্ট লেখক ও সাংবাদিক ইমদাদুল হক মিলন, কলকাতার বিশিষ্ট লেখক সমরেশ মজুমদার এবং ঢাকার বাংলা একাডেমির মহাপরিচালক শামসুজ্জামান খান প্রমুখ।
সাংস্কৃতিক অনুষ্ঠানে যোগ দেবেন বাংলাদেশের শিল্পী অদিতি মহসিন, প্রিয়াংকা গোপ, এএসএম শফি মন্ডল প্রমুখ শিল্পীরা।
এবারের বইমেলার আসর বসছে কলকাতার সল্ট লেকের সেন্ট্রাল পার্কে। মিলনমেলা ময়দানে সংস্কারের কাজ চলায় সেখানে আর এবার বইমেলা হচ্ছে না। এবারের বইমেলায় দেশ বিদেশের ৭৮০টি প্রকাশনা সংস্থা যোগ দিচ্ছে। বাংলাদেশ থেকে যোগ দিচ্ছে ৪২টি প্রকাশনা সংস্থা। ৩ হাজার ২০০ বর্গফুট জায়গা জুড়ে ঢাকার আহসান মঞ্জিলের ধাঁচে নির্মিত হচ্ছে বাংলাদেশের প্যাভিলিয়ন। ভারতের বিভিন্ন রাজ্যসহ এবার বিশ্বের ২৯টি দেশ বইমেলায় অংশ নেবে।
এবার কলকাতা বইমেলা ৪২ বছরে পা দিচ্ছে। শুরু হয়েছিল ১৯৭৬ সালে। এই মেলা এর আগে কলকাতা ময়দানে অনুষ্ঠিত হলেও ২০০৯ সালে তা পরিবর্তন করে সায়েন্স সিটির সামনে মিলনমেলা ময়দানে স্থানান্তর করা হয়।
এবারের বইমেলার থিম কান্ট্রি ফ্রান্স। ভারত-ফ্রান্স সম্পর্কের ৭০ বছর উপলক্ষে এবার বইমেলায় আয়োজন করা হচ্ছে দুই দেশের নানা অনুষ্ঠানের।
 
