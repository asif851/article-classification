
যুক্তরাষ্ট্রে বৈধতা না থাকা অভিবাসী শিশুদের স্বদেশে ফেরত পাঠানো হবে। মার্কিন প্রেসিডেন্ট বারাক ওবামা মধ্য আমেরিকার নেতাদের এ কথা বলেছেন। যুক্তরাষ্ট্রের দক্ষিণাঞ্চলীয় সীমান্ত হয়ে অভিবাসী শিশুদের ব্যাপক হারে প্রবেশ নিয়ে সৃষ্ট সংকটের বিষয়ে আলোচনা করতে ওই নেতারা যুক্তরাষ্ট্রে রয়েছেন। খবর বিবিসির।মধ্য আমেরিকার বিভিন্ন দেশে সহিংসতা, চরম দারিদ্র্যসহ বিভিন্ন কারণে জীবনমান খুব একটা ভালো নয়। পাশাপাশি সম্প্রতি গুজব রটে, কোনো উপায়ে শিশুরা যুক্তরাষ্ট্রে পৌঁছে গেলে সেখানে তাদের থেকে যেতে দেওয়া হবে। এরপর দেশটির দক্ষিণাঞ্চলীয় সীমান্ত হয়ে অবৈধ শিশু অভিবাসীদের ঢল নামতে শুরু করে।যুক্তরাষ্ট্রের দক্ষিণাঞ্চলীয় সীমান্ত এলাকায় গত অক্টোবর মাস থেকে এ পর্যন্ত ৫০ হাজারের বেশি শিশুকে আটক করা হয়েছে। এখনো ওই সীমান্ত হয়ে অভিভাবকহীন অসংখ্য শিশু দীর্ঘ পথ পাড়ি দিয়ে যুক্তরাষ্ট্রে প্রবেশের চেষ্টা করছে। উদ্ভূত পরিস্থিতি নিয়ে আলোচনা করতে গুয়াতেমালার প্রেসিডেন্ট অট্টো পেরেজ মোলিনা, হন্ডুরাসের প্রেসিডেন্ট হুয়ান অরল্যান্দো হার্নান্দেজ ও এল সালভাদরের প্রেসিডেন্ট সানচেজ কেরেন এখন যুক্তরাষ্ট্রে অবস্থান করছেন। তাঁরা গত শুক্রবার হোয়াইট হাউসে মার্কিন প্রেসিডেন্ট ওবামার সঙ্গে বৈঠক করেন।
বৈঠক শেষে মধ্য আমেরিকার তিন প্রেসিডেন্টকে পাশে নিয়ে সংবাদ সম্মেলন করেন ওবামা। তিনি ওই নেতাদের বলেছেন, আরও শিশু যাতে এভাবে না আসতে পারে, সে জন্য তাঁদের অবশ্যই ব্যবস্থা নিতে হবে। ওবামা বলেন, ‘আমাদের সবাই এটা স্বীকার করবেন যে এ সমস্যা সমাধানে সবারই দায়িত্ব রয়েছে।’
গুয়াতেমালার প্রেসিডেন্ট বলেন, ‘এসব সমস্যার মূলে রয়েছে দারিদ্র্য এবং পর্যাপ্ত চারকির সুযোগের অভাব। অভিবাসনের পেছনে এগুলোই আসল কারণ।’
