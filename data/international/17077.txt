
ইরাকে ৪৫ জন মানুষকে পুড়িয়ে হত্যা করেছে ইসলামপন্থী জঙ্গি সংগঠন ইসলামিক স্টেটের (আইএস) সদস্যরা। আজ মঙ্গলবার দেশটির পশ্চিমের শহর আল-বাগদাদিতে এ ঘটনা ঘটেছে।
বিবিসির অনলাইনের খবরে জানানো হয়, গত সপ্তাহে আল-বাগদাদি শহরের বেশির ভাগ অংশ নিয়ন্ত্রণে নেয় আইএস জঙ্গিরা।
এতগুলো মানুষকে একসঙ্গে কেন পুড়িয়ে মারা হলো কিংবা যাদের মারা হয়েছে তাদের পরিচয় কী, এ বিষয়ে এখনো জানা যায়নি। দুর্বল যোগাযোগব্যবস্থা এবং ওই অঞ্চলে লড়াই চলার কারণে এসব তথ্যের বিষয়ে নিশ্চিত হওয়া যায়নি।
ইরাকের সামরিক কর্মকর্তা কর্নেল কাশিম আল-ওবেইদি জানান, হতাহতরা নিরাপত্তাবাহিনীর সদস্য বলে ধারণা করা হচ্ছে। ওই এলাকায় নিরাপত্তা বাহিনীর সদস্য ও তাঁদের পরিবারের সদস্যদের ঘরবাড়ি বর্তমানে আইএসের হামলার শিকার হচ্ছে। এ পরিস্থিতিতে তিনি সরকার ও আন্তর্জাতিক সম্প্রদায়ের কাছে সাহায্যের আবেদন করেছেন।
চলতি মাসের শুরুতে জর্ডানের এক পাইলটকে জীবন্ত পুড়িয়ে মারার ভিডিওচিত্র প্রকাশ করে আইএস। গত ডিসেম্বরে ওই পাইলটের উড়োজাহাজটি সিরিয়ায় বিধ্বস্ত হয়েছিল।
