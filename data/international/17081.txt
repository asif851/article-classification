
যুক্তরাষ্ট্রে আসন্ন প্রেসিডেন্ট নির্বাচনে ডেমোক্রেটিক দলের প্রার্থী বাছাইয়ে আজ ‘মহা মঙ্গলবার’ দেশটির ছয়টি অঙ্গরাজ্যে প্রাইমারি অনুষ্ঠিত হচ্ছে। বাছাইপর্বের এই নির্বাচনের আগেই হিলারি ক্লিনটন তাঁর প্রার্থিতা নিশ্চিত করেছেন।বার্তা সংস্থা এপি জানিয়েছে, গত রোববার পুয়ের্তো রিকোতে অনুষ্ঠিত প্রাইমারির পর হিলারি তাঁর মনোনয়নপ্রাপ্তির জন্য প্রয়োজনীয় ২ হাজার ৩৮৩ জন ডেলিগেটের সমর্থন পেয়ে গেছেন।
এপির এই খবরকে স্বাগত জানিয়েছেন হিলারি। তবে তাঁর প্রতিদ্বন্দ্বী সিনেটর বার্নি স্যান্ডার্স বলেছেন, এপির দাবি সত্য নয়।
এপির ঘোষণায় এ পর্যন্ত অনুষ্ঠিত ডেমোক্রেটিক দলের প্রাইমারি নির্বাচনের ফলাফলে অর্জিত ডেলিগেট ছাড়াও ‘সুপার ডেলিগেটদের’ সংখ্যা যোগ করা হয়েছে। সে কথা উল্লেখ করে স্যান্ডার্সের নির্বাচনী দপ্তর থেকে জানানো হয়, সুপার ডেলিগেটরা জুলাইয়ের শেষ সপ্তাহে দলীয় সম্মেলনে ভোট দেবেন। এর আগে তাঁদের সংখ্যা হিসাবে আনা অযৌক্তিক।
স্যান্ডার্স আশা করছেন, আজকের প্রাইমারিতে চমৎকার ফল অর্জন করে তিনি সুপার ডেলিগেটদের মত পরিবর্তন করতে সক্ষম হবেন।
ডেমোক্রেটিক দলের নির্বাচিত প্রতিনিধি ও দলীয় কর্মকর্তারা ‘সুপার ডেলিগেট’ হিসেবে দলীয় সম্মেলনে ভোট দেওয়ার অধিকার রাখেন। তাঁদের প্রায় ৪০০ জন বাছাইপর্বের নির্বাচন শুরু হওয়ার আগেই হিলারির পক্ষে নিজেদের সমর্থন ঘোষণা করেন। এখন তাঁদের মোট সংখ্যা বেড়ে ৫৭১-এ দাঁড়িয়েছে। অন্যদিকে, স্যান্ডার্সের পক্ষে রয়েছেন মাত্র ৪৮ জন সুপার ডেলিগেট। এখনো ৯৩ জন সুপার ডেলিগেট তাঁদের সিদ্ধান্ত প্রকাশ করেননি।
স্যান্ডার্স যুক্তি দেখিয়েছেন, অধিকাংশ জনমত জরিপ অনুসারে, সরাসরি প্রতিদ্বন্দ্বিতায় তিনি রিপাবলিকান প্রার্থী ডোনাল্ড ট্রাম্পকে অনায়াসে পরাজিত করতে সক্ষম। সে কারণে দলের স্বার্থে সুপার ডেলিগেটদের উচিত তাঁদের সিদ্ধান্ত বদলে তাঁকে সমর্থন করা।
নির্বাচনী বিশেষজ্ঞরা বলছেন, সুপার ডেলিগেটদের সমর্থন ছাড়া শুধু বাছাইপর্বের নির্বাচন থেকে হিলারি বা স্যান্ডার্স কেউই প্রয়োজনীয়সংখ্যক ডেলিগেট সংগ্রহে সক্ষম হবেন না। জনমত জরিপের মডেল অনুসারে, আজকের প্রাইমারিতে দুই প্রতিদ্বন্দ্বীর মধ্যে আনুপাতিক হারে ডেলিগেট ভাগাভাগির পরেও হিলারির অন্তত ২০০ ডেলিগেটের কমতি পড়বে। আর স্যান্ডার্সের ঘাটতির পরিমাণ থাকবে ৫০০-র বেশি।
আজকের প্রাইমারি ভোটের পর ডেমোক্রেটিক পার্টির প্রেসিডেন্ট প্রার্থী কে হচ্ছেন, সে কথা পরিষ্কার হয়ে যাবে। এই হিসাব মাথায় রেখে প্রেসিডেন্ট বারাক ওবামা এ সপ্তাহেই হিলারির পক্ষে তাঁর সমর্থন ঘোষণা করবেন বলে জানা গেছে।
অজ্ঞাতনামা হোয়াইট হাউস সূত্রের উদ্ধৃতি দিয়ে নিউইয়র্ক টাইমস জানিয়েছে, আসন্ন প্রেসিডেন্ট নির্বাচনে দলের পক্ষে প্রচারে অংশ নিতে আগ্রহী বারাক ওবামা। প্রেসিডেন্ট হিসেবে তাঁর অর্জন যাতে বৃথা না যায়, সে জন্য তিনি একজন ডেমোক্রেটিক প্রার্থীকে হোয়াইট হাউসে দেখতে চান। আর সে প্রার্থী যে হিলারি, তাতে কোনো সন্দেহ নেই।
খবরে জানানো হয়, ওবামার একাধিক উপদেষ্টা হিলারির প্রচার কমিটির সঙ্গে যোগাযোগ রক্ষা করে চলেছেন। ওবামা কীভাবে ও কখন হিলারির সঙ্গে একই মঞ্চে অবতীর্ণ হবেন, তা নিয়ে দুই পক্ষের কথা হয়েছে।
ওবামা জানিয়েছেন, তিনি সতর্কতার সঙ্গে এগোতে চান।
গত সপ্তাহে দলীয় কর্মকর্তা ও চাঁদাদাতাদের এক বৈঠকে ওবামা বলেছেন, ‘খুব সাবধানে, বিপর্যয়ের সম্ভাবনা মাথায় রেখে আমাদের এগোতে হবে।’
