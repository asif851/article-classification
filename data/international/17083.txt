
জাতিসংঘের মহাসচিব বান কি মুন চলতি সপ্তাহে উত্তর কোরিয়া সফরে যাবেন। দক্ষিণ কোরিয়ার একটি সংবাদ সংস্থা এমন দাবি করেছে। আজ সোমবার বিবিসি অনলাইনের প্রতিবেদনে এই তথ্য জানানো হয়।জাতিসংঘের উচ্চপর্যায়ের একটি সূত্র দক্ষিণ কোরিয়ার সংবাদ সংস্থা ইয়োনহাপকে ওই তথ্য জানিয়েছে বলে দাবি করা হয়েছে। তবে এ ব্যাপারে কোনো মন্তব্য করেনি জাতিসংঘ।বার্তা সংস্থাটির তথ্য সঠিক হলে গত দুই দশকেরও বেশি সময়ের মধ্যে এটাই হবে জাতিসংঘের কোনো মহাসচিবের প্রথম উত্তর কোরিয়া সফর। জাতিসংঘের দুজন মহাসচিব এ পর্যন্ত উত্তর কোরিয়া সফর করেছেন।গত মে মাসে উত্তর কোরিয়া আকস্মিকভাবে মুনের পূর্বনির্ধারিত একটি সফর বাতিল করে।ইয়োনহাপের প্রতিবেদনে বলা হয়েছে, সম্ভাব্য সফরকালে উত্তর কোরিয়ার নেতা কিম জং-উনের সঙ্গে সাক্ষাৎ করতে পারেন মুন। তবে মুনের সফরের বিষয়ে সুনির্দিষ্ট কোনো তারিখ উল্লেখ করা হয়নি। পরমাণু কর্মসূচি ও ক্ষেপণাস্ত্র পরীক্ষাকে কেন্দ্র করে উত্তর কোরিয়ার ওপর জাতিসংঘ, ইউরোপীয় ইউনিয়ন ও যুক্তরাষ্ট্রের নিষেধাজ্ঞা রয়েছে।
