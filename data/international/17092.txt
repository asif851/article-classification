
নেপালে সম্প্রতি অনুষ্ঠিত নির্বাচনে কারচুপি হয়েছে বলে অভিযোগ তুলেছেন সাবেক প্রধানমন্ত্রী মাওবাদী নেতা পুষ্প কমল দহল ওরফে প্রচণ্ড। এ অভিযোগের ভিত্তিতে অবিলম্বে ভোট গণনা স্থগিত করার দাবি জানিয়েছেন তিনি। গতকাল বৃহস্পতিবার বিবিসির অনলাইনের খবরে এ কথা জানানো হয়।প্রচণ্ড অভিযোগ করেন, ভোট গ্রহণ শেষে ব্যালট বাক্সগুলো যখন গণনা কেন্দ্রে নিয়ে যাওয়া হয়, তখনই কারচুপির ঘটনা ঘটে। দেশটির নির্বাচন কমিশন তাঁর এ অভিযোগ নাকচ করেছে। নেপালে খসড়া সংবিধান তৈরির লক্ষ্যে একটি সাংবিধানিক পরিষদ গঠনের উদ্দেশে গত মঙ্গলবার এ নির্বাচনে ভোট নেওয়া হয়। সর্বশেষ ভোট গণনা অনুযায়ী, সর্বোচ্চ ভোটে এগিয়ে রয়েছে মধ্যপন্থী কংগ্রেস পার্টি। প্রচণ্ডের মাওবাদী দল তৃতীয় স্থানে রয়েছে।
গতকাল রাজধানী কাঠমান্ডুতে এক সমাবেশে প্রচণ্ড বলেন, ভোট গণনা থামিয়ে অবিলম্বে কারচুপির বিষয়ে তদন্ত শুরু করা উচিত। তিনি বলেন, ‘নির্বাচন কমিশন যদি ভোট গণনা বন্ধ না করে, আমরা এই পুরো নির্বাচন প্রক্রিয়া বয়কট করব। এমনকি সাংবিধানিক পরিষদও আমরা বয়কট করব।’
এর আগে এক সংবাদ সম্মেলনে প্রচণ্ড বলেন, ‘আমরা জনতার রায় মেনে নেব, তবে ষড়যন্ত্র ও ভোট কারচুপি কিছুতেই মানব না।’
প্রধান নির্বাচন কমিশনার নীলকণ্ঠ উপরেতি বলেন, কোনো রাজনৈতিক দল নির্বাচন বয়কট করলেও ভোট গণনা চলতে থাকবে।
