
সাগরের পানি খুব বেশি নীল, পরিচারক বড় বেশি সুদর্শন বা আইসক্রিম অতি ঠান্ডা—এমন কথা যদি অভিযোগ আকারে আসে, কেমন লাগবে তা শুনতে? তা যা-ই লাগুক বিভিন্ন হোটেলে গ্রাহক বা খদ্দেরদের কাছ থেকে এমন কথা শোনা যায় বলে জানা গেছে এক জরিপে।গতকাল মঙ্গলবার পিটিআইয়ের প্রতিবেদনে জানানো হয়, ভ্রমণবিষয়ক অনুসন্ধানী সাইট স্কাইস্ক্যানার ৪০০ হোটেল-কর্মীর মধ্যে এ জরিপ পরিচালনা করে এ ধরনের অদ্ভুত সব অভিযোগ ও অনুরোধের সন্ধান পাওয়া গেছে।ওই হোটল-কর্মীদের দেওয়া তথ্যের ভিত্তিতে হোটেলে আসা খদ্দেরদের ১০টি আজব চাওয়া বা অভিযোগের তালিকা করেছে জরিপ পরিচালনাকারী প্রতিষ্ঠানটি। এর মধ্যে একজন খদ্দেরের চাহিদার মধ্যে একটি মরা ইঁদুর, ঘুমানোর সুবিধার জন্য ছাগলের ঘণ্টার শব্দ এবং ১৬টি বালিশ। কোনো খদ্দের হোটেলের কামরা ভাড়া নিয়ে বলেছেন—আরে, বিছানার চাদর বড় বেশি সাদা। কোনো গ্রাহকের মন্তব্যে ছিল, হোটেলসংলগ্ন সাগরের পানি খুব বেশি নীল। আবার কেউ আইসক্রিম খেতে গিয়ে হিমের স্বাদটা বেশিই পেয়েছেন।লন্ডনের মেফেয়ার হোটেলের এক কর্মী জানান, তাঁদের একজন গ্রাহক হোটেলের কক্ষ থেকে সাগরের দৃশ্য না দেখতে পেয়ে খুব বিরক্ত হয়েছিলেন। জরিপে হোটেল-কর্মী সূত্রে এমন এক গ্রাহকের সন্ধান পাওয়া যায়, যিনি প্রেমিকার নাসিকা গর্জনে সারা রাত ঘুমাতে না পেরে খুব বিরক্ত হয়েছিলেন। আবার এক নিরামিষভোজী তাঁর খাবারের তালিকায় শাকসবজির সঙ্গে মাছ বা মাংসের ফালি না দেখে খেদ ঝেড়েছেন।স্নানাগারে মিনারেল ওয়াটার আর চকলেট দুধের যে কত অনুরোধ এসেছে, তার ইয়ত্তা নেই। আবার কোনো খদ্দেরের চাহিদা ছিল—মুরগির কেবল ডান রানটাই দিতে হবে তাঁকে। এক দিনে ১৫টি শসা ছিল এক খদ্দেরের চাহিদায়। মরা ইঁদুর আর কুমিরের মাংসের স্যুপও খেতে চেয়েছেন কেউ কেউ।
