
ইরানের প্রেসিডেন্ট হাসান রুহানি দুজন নারীকে ভাইস প্রেসিডেন্ট হিসেবে নিয়োগ দিয়েছেন। সংস্কারবাদীদের সমালোচনার এক দিন পর আজ বুধবার তিনি এ সিদ্ধান্ত নিলেন।
বার্তা সংস্থা এএফপির খবরে বলা হয়েছে, মাসৌমি এবতেকার ও লায়া জোনাইদিকে ভাইস প্রেসিডেন্ট হিসেবে নিয়োগ করেছেন রুহানি। মাসৌমি এবতেকার আন্তর্জাতিকভাবে পরিচিত মুখ। ১৯৮০ সালে মার্কিন দূতাবাসে জিম্মি সংকটের সময় তিনি আন্দোলনকারীদের মুখপাত্র হিসেবে কাজ করেছিলেন। রুহানির কার্যালয়ে এখন তিনি নারীকল্যাণ বিষয়ের দায়িত্ব পেয়েছেন। রুহানির আগের মেয়াদে তিনি পরিবেশ দপ্তরের দায়িত্বে ছিলেন।
আর আইনবিষয়ক দপ্তরের দায়িত্ব দেওয়া হয়েছে লায়া জোনাইদিকে। এ ছাড়া শাহিন্দখত মৌলাভের্দি নামের এক নারীকে নাগরিক অধিকারবিষয়ক বিশেষ উপদেষ্টা হিসেবে নিযুক্ত করা হয়েছে।
রুহানির আগের মেয়াদে তিনজন নারী ভাইস প্রেসিডেন্ট ছিলেন। নতুন মেয়াদের মন্ত্রিসভায় এখনো বেশ কয়েকটি প্রতিমন্ত্রীর পদ খালি রয়েছে। সেগুলোতে কোনো নারীকে নিয়োগ দেওয়া হবে কি না, সেটি এখনো স্পষ্ট নয়।
মঙ্গলবার ঘোষিত রুহানির নতুন মন্ত্রীদের মধ্যে কোনো নারী সদস্য না রাখায় তাঁর দলেরই সংস্কারবাদীরা কঠোরভাবে সমালোচনা করেছিলেন। রুহানির বিরুদ্ধে তাঁদের অভিযোগ ছিল, তিনি ধর্মীয় চাপের কাছে মাথা নত করে নারীদের দূরে রেখেছিলেন।
রুহানি একজন আধুনিক ও মধ্যপন্থী ধর্মীয় নেতা। নাগরিক অধিকার উন্নয়ন এবং পশ্চিমা দেশগুলোর সঙ্গে সম্পর্ক পুনর্নির্মাণ করার প্রতিশ্রুতি দিয়ে সংস্কারবাদীদের সমর্থন পেয়ে গত মে মাসে তিনি কট্টরবাদী ইব্রাহিম রাইসির বিপক্ষে জয়লাভ করেন।
 
 
