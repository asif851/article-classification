
শ্রীলঙ্কার প্রেসিডেন্ট মাইথ্রিপালা সিরিসেনা তাঁর প্রথম বিদেশ সফরে আজ রোববার ভারত যাচ্ছেন। এনডিটিভি অনলাইনের প্রতিবেদনে জানানো হয়, এই সফরের সময় ভারতের প্রধানমন্ত্রী নরেন্দ্র মোদির সঙ্গে বৈঠক করবেন সিরিসেনা।দুই নেতার মধ্যে বৈঠকে শ্রীলঙ্কার শান্তি ও পুনর্গঠন-প্রক্রিয়াসহ দ্বিপক্ষীয় স্বার্থসংশ্লিষ্ট গুরুত্বপূর্ণ বিষয় আলোচিত হতে পারে। ১৬ ফেব্রুয়ারি মোদির সঙ্গে সিরিসেনার বৈঠক হওয়ার কথা। ভারতের রাষ্ট্রপতি প্রণব মুখার্জির সঙ্গেও সাক্ষাৎ করবেন সিরিসেনা। ১৮ ফেব্রুয়ারি দেশে ফিরবেন শ্রীলঙ্কার প্রেসিডেন্ট।গত মাসের শুরুর দিকে শ্রীলঙ্কায় প্রেসিডেন্ট নির্বাচন হয়। ওই নির্বাচনে তৎকালীন প্রেসিডেন্ট মাহিন্দা রাজাপক্ষে পরাজিত হন। দেশটির নতুন প্রেসিডেন্ট হিসেবে দায়িত্ব নেন সিরিসেনা। দায়িত্ব নেওয়ার পর প্রথম বিদেশ সফরের জন্য তিনি ভারতকে বেছে নিলেন। অভ্যন্তরীণ ও আঞ্চলিক রাজনীতির প্রেক্ষাপটে তাঁর এই সফর তাৎপর্য বহন করছে।
