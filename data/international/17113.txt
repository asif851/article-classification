
উত্তর কোরিয়ার নেতা কিম জং-উনের সৎভাই কিম জং-নামকে উচ্চমাত্রায় বিষাক্ত রাসায়নিক উপাদান (ভিএক্স নার্ভ এজেন্ট) দিয়ে হত্যা করা হয়েছে। মালয়েশিয়ার পুলিশ গতকাল শুক্রবার এ কথা বলেছে।কিম জং-নাম গত সপ্তাহে কুয়ালালামপুর বিমানবন্দরে অসুস্থ হয়ে পড়ার পর মারা যান। সিসিটিভি ফুটেজ অনুযায়ী, এর আগে দুই নারী তাঁর পিছু নিয়েছিলেন। মালয়েশিয়ার বিশেষজ্ঞ প্রতিবেদন বলছে, গুপ্তঘাতকেরা জং-নামের ওপর প্রাণঘাতী ভিএক্স নার্ভ এজেন্ট প্রয়োগ করেছিল। এই রাসায়নিক উপাদানটিকে ‘গণবিধ্বংসী অস্ত্র’ হিসেবে চিহ্নিত করেছে জাতিসংঘ।জং-নাম হত্যাকাণ্ডে উত্তর কোরিয়া জড়িত বলে অনেকেই সন্দেহ করছেন। তবে দেশটি এমন অভিযোগ জোরালোভাবে অস্বীকার করছে। মালয়েশিয়ার কর্তৃপক্ষ জং-নামের লাশের ময়নাতদন্ত করায় পিয়ংইয়ং অসন্তোষ জানিয়েছে এবং এমন পদক্ষেপকে ‘দুরভিসন্ধিমূলক’ আখ্যা দিয়েছে।মালয়েশিয়ার পুলিশপ্রধান খালিদ আবু বকর বলেন, জং-নামের চোখ ও মুখমণ্ডল থেকে সংগৃহীত নমুনায় নার্ভ এজেন্টের উপস্থিতির প্রমাণ মিলেছে। বিমানবন্দরে তাঁর সঙ্গে এক নারীর কথাবার্তা হয়েছিল। তিনিও কিছুক্ষণ পরই অসুস্থ হয়ে পড়েন এবং বমি করেন। কীভাবে ওই নিষিদ্ধ রাসায়নিক উপাদান মালয়েশিয়ায় প্রবেশ করল, তা পুলিশ খতিয়ে দেখছে। বস্তুটি যদি খুব সামান্য পরিমাণে আনা হয়ে থাকে, তা শনাক্ত করা কঠিন হবে।বিশেষজ্ঞরা মনে করছেন, মাত্র এক ফোঁটা ভিএক্স নার্ভ এজেন্টই জং-নামের স্নায়ুতন্ত্রকে দ্রুত বিকল করে দিয়েছিল। ফলে তাঁর শরীরে তাৎক্ষণিক কাঁপুনি হয় এবং কয়েক মিনিটের মধ্যে তিনি মারা যান।সিসিটিভি ফুটেজের দৃশ্য অনুযায়ী এক নারী জং-নামের দিকে এগিয়ে গিয়ে তাঁর মুখমণ্ডলে কিছু একটা ছড়িয়ে দেন। তখন তিনি বিমানবন্দরের চিকিৎসাকেন্দ্রে গিয়ে বলেন, তাঁর শরীরের কেউ তরল কিছু ছিটিয়ে দিয়েছে। তাৎক্ষণিকভাবে অজ্ঞান হয়ে পড়েন জং-নাম। হাসপাতালে নেওয়ার পথে তাঁর মৃত্যু হয়।জং-নামের লাশ নিয়ে কুয়ালালামপুর ও পিয়ংইয়ংয়ের মধ্যে কূটনৈতিক বিরোধ শুরু হয়েছে। মালয়েশিয়া বলছে, জং-নাম হত্যায় উত্তর কোরীয় গুপ্তচরদের যোগসাজশ স্পষ্ট। ইতিমধ্যে সন্দেহভাজন চারজনকে গ্রেপ্তার করা হয়েছে। তাঁদের একজন উত্তর কোরীয়। দেশটির পুলিশ আরও সাতজনকে খুঁজছে। তাঁদের মধ্যে একজন কূটনীতিকও রয়েছেন।উত্তর কোরিয়ার প্রয়াত নেতা কিম জং-ইলের বড় ছেলে জং-নাম দীর্ঘদিন বিদেশে ছিলেন। একসময় তাঁকে দেশটির ভবিষ্যৎ নেতা হিসেবে মনে করা হতো। কিন্তু একপর্যায়ে তাঁকে ছাপিয়ে যান বর্তমান নেতা কিম জং-উন।উত্তর কোরিয়ার রাষ্ট্রীয় বার্তা সংস্থা গত বৃহস্পতিবার বলেছে, তাদের একজন নাগরিকের মৃত্যুর জন্য মালয়েশিয়াই দায়ী। তারা ওই ব্যক্তির লাশ ফেরত দেওয়ার বিষয়টিতে রাজনৈতিক রং চড়ানোর চেষ্টা করছে।এদিকে প্রতিবেশী দক্ষিণ কোরিয়ার বিশেষজ্ঞরা গতকাল বলেছেন, উত্তর কোরিয়ার কাছে প্রায় পাঁচ হাজার টন রাসায়নিক অস্ত্রশস্ত্র রয়েছে। এসবের মধ্যে ভিএক্স নার্ভ এজেন্টও আছে।ভিএক্স নার্ভ এজেন্ট কী একধরনের তৈলাক্ত তরল, বাদামি স্ফটিক রঙের স্বাদ-গন্ধহীন মারাত্মক বিষাক্ত, প্রাণঘাতী গ্যাস হিসেবে কার্যকর বেশি পরিমাণে প্রয়োগ করলে খিঁচুনি, চেতনাহীনতা, পক্ষাঘাত এবং শ্বাসতন্ত্র বিকল হয়ে মৃত্যু হয়
 
