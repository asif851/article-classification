
পানামা পেপারস কেলেঙ্কারি নিয়ে পাকিস্তানের বিরোধী দলগুলো সরব হয়ে উঠেছে। এ পরিস্থিতিতে চলতি বিতর্কের সুরাহা করতে প্রধানমন্ত্রী নওয়াজ শরিফের প্রতি আহ্বান জানিয়েছেন দেশটির সেনাবাহিনীর প্রধান জেনারেল রাহিল শরিফ।পাকিস্তানের উচ্চপদস্থ সরকারি কর্মকর্তাদের দেওয়া তথ্য অনুযায়ী, প্রধানমন্ত্রী নওয়াজ ও রাহিল শরিফের মধ্যে একান্ত বৈঠকে সেনাপ্রধান এই আহ্বান জানান। প্রধানমন্ত্রীর বাসভবনে গত মঙ্গলবার অনুষ্ঠিত ওই বৈঠকটি ছিল জাতীয় নিরাপত্তাসংক্রান্ত।বৈঠকে সেনাপ্রধান বলেন, পানামা পেপারসে পাকিস্তানের বিভিন্ন ব্যক্তি ও প্রতিষ্ঠানের নাম উঠে আসার বিষয়টি সুশাসন ও জাতীয় নিরাপত্তাকে বাধাগ্রস্ত করছে। এ বিতর্কের অবসান হওয়া উচিত দ্রুত।পাকিস্তানের সরকারি এক কর্মকর্তা বলেন, জেনারেল শরিফ মনে করেন, পানামা-বিতর্ক দেশে অস্থিরতা ও নিরাপত্তাহীনতা সৃষ্টি করছে।গত ৩ এপ্রিল যুক্তরাষ্ট্রভিত্তিক প্রতিষ্ঠান ইন্টারন্যাশনাল কনসোর্টিয়াম অব ইনভেস্টিগেটিভ জার্নালিস্টস (আইসিআইজে) পানামার আইনি পরামর্শক প্রতিষ্ঠান মোসাক ফনসেকার গোপন নথি ফাঁস করে। সে সময় পাকিস্তানের প্রধানমন্ত্রীর দুই ছেলে হাসান ও হুসেন শরিফ এবং মেয়ে মরিয়মের নাম ছিল। এঁরা ব্রিটিশ ভার্জিন আইল্যান্ডের অফশোর কোম্পানির নামে থাকা লন্ডনের চারটি ফ্ল্যাটের বিপরীতে ডাচ্-ব্যাংক থেকে ৭০ লাখ ডলার ঋণ নেন বলে প্রকাশিত নথিতে উঠে আসে। সে সময় থেকেই পাকিস্তানের বিরোধী দলগুলো নওয়াজের পদত্যাগের দাবিতে সরব হয়। কিন্তু নওয়াজের পরিবারের তরফ থেকে এসব অভিযোগ অস্বীকার করা হয়।আইসিআইজে তাদের গোপন নথি দ্বিতীয়বারের মতো প্রকাশ করে গত সোমবার। সেই তালিকায় পাকিস্তানের ২৫৯ ব্যক্তি ও প্রতিষ্ঠানের নাম উঠে আসে।মঙ্গলবারের বৈঠক নিয়ে প্রধানমন্ত্রীর দপ্তর থেকে এক প্রেস বিজ্ঞপ্তিতে বলা হয়, জাতীয় ও আন্তর্জাতিক নিরাপত্তা নিয়ে বৈঠকে আলোচনা হয়। বৈঠকে পানামা নিয়ে রাহিল শরিফের আহ্বানের বিষয়ে গণমাধ্যমের সংবাদের বিষয়টি উল্লেখ না করে গণমাধ্যমের প্রতি ‘গুজবের ওপর ভিত্তি করে সংবাদ না প্রকাশ’ করার জন্য আহ্বান জানানো হয়।
