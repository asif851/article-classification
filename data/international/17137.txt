
শরীরে চুলকানির অনুভূতি তৈরির জন্য দায়ী অণুকে চিহ্নিত করতে পেরেছেন গবেষকেরা। যুক্তরাষ্ট্রের বিজ্ঞানীদের এ আবিষ্কার চুলকানিজনিত রোগের চিকিৎসায় সম্ভাবনার দ্বার খুলে দেবে বলে মনে করা হচ্ছে।
ভারতীয় বংশোদ্ভূত গবেষক সন্তোষ মিশ্র ও মার্ক হুন ইঁদুরের ওপর গবেষণা করে সাফল্য পেয়েছেন। উল্লেখ্য, ইঁদুর ও মানুষের স্নায়ুতন্ত্রে মিল আছে। তাঁদের গবেষণার বিস্তারিত প্রকাশ করেছে বিজ্ঞান সাময়িকী সায়েন্স।
গবেষকেরা জানান, মানুষের শরীরে চর্মরোগের স্থান থেকে নিউট্রিওরটিক পলিপেপটাইড বি (সংক্ষেপে এনপিপিবি) নামের অত্যন্ত ছোট একটি অণু মেরুদণ্ডের মধ্যকার নির্দিষ্ট স্নায়ুকোষকে প্রভাবিত করে। এতে ওই স্নায়ুকোষ মস্তিষ্কে চুলকানোর অনুভূতি তৈরি করে।  অণুটির কাজ বন্ধ করে দিতে নতুন ওষুধ উদ্ভাবনের চিন্তা করা হচ্ছে। টাইমস অব ইন্ডিয়া।
 
