
টানা ১০ বছর দায়িত্ব পালনের পর গতকাল শনিবার রাষ্ট্রপতির কাছে পদত্যাগপত্র জমা দিয়েছেন ভারতের প্রধানমন্ত্রী মনমোহন সিং৷ তবে লোকসভা নির্বাচনে বিজয়ী ভারতীয় জনতা পার্টি সরকার গঠনের আগ পর্যন্ত তিনি দায়িত্ব পালন করে যাবেন৷ পদত্যাগের আগে দেশবাসীর উদ্দেশে গতকাল বিদায়ী ভাষণ দেন মনমোহন৷বিদায়ী ভাষণে মনমোহন বলেছেন, ‘আমি আজ ভারতের প্রধানমন্ত্রী হিসেবে শেষবারের মতো আপনাদের উদ্দেশে কথা বলছি৷ এই দেশের সেবার জন্য সব সময় নিজের সর্বোচ্চ চেষ্টা করেছি৷ আমার জীবন ও সম্পদ একটি খোলা বইয়ের মতো৷’মনমোহন আরও বলেন, ‘ভারত গত ১০ বছরে বহু সাফল্য অর্জন করেছে এবং তা নিয়ে আমাদের গর্ব করা উচিত৷ সদ্য সমাপ্ত সাধারণ নির্বাচনে জনগণ যে রায় দিয়েছে, তার প্রতি প্রত্যেকের সম্মান দেখানো উচিত৷ ভারতের ভবিষ্যৎ নিয়ে আমি আত্মবিশ্বাসী৷’মন্ত্রিসভার বৈঠকে গতকাল শেষবারের মতো সভাপতিত্ব করেন ৮১ বছর বয়সী মনমোহন৷ এরপর তিনি রাষ্ট্রপতি প্রণব মুখার্জির সঙ্গে দেখা করে পদত্যাগপত্র জমা দেন৷ বিদায়ী প্রধানমন্ত্রী ও তাঁর মন্ত্রিসভার সম্মানে রাষ্ট্রপতি গতকাল এক নৈশভোজের আয়োজন করেন৷রাষ্ট্রপতি ভবনের এক বিবৃতিতে বলা হয়, প্রধানমন্ত্রীর পদত্যাগপত্র গ্রহণ করেছেন রাষ্ট্রপতি৷ তবে নতুন সরকার গঠনের আগ পর্যন্ত দায়িত্ব পালন করে যাওয়ার জন্য প্রধানমন্ত্রী ও তাঁর মন্ত্রিসভাকে অনুরোধ জানিয়েছেন রাষ্ট্রপতি৷মনমোহনের অধীনে একসময় অর্থ, প্রতিরক্ষা ও পররাষ্ট্র মন্ত্রণালয়ের দায়িত্ব পালন করেছেন বর্তমান রাষ্ট্রপতি প্রণব মুখার্জি৷ তাঁরা গতকাল পরস্পরকে ফুলের তোড়া দিয়ে শুভেচ্ছা জানান৷ টাইমস অব ইন্ডিয়া৷
