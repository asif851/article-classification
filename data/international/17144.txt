
পূর্ব লন্ডনে অবস্থিত টাওয়ার হ্যামলেটসের বাসিন্দাদের ৩২ শতাংশই বাংলাদেশি বংশোদ্ভূত টাওয়ার হ্যামলেটস কাউন্সিলের এখানকার মেয়র লুত্ফর রহমান একজন বাঙালি। এ ছাড়া কাউন্সিলের বেশির ভাগ কাউন্সিলরও বাঙালি।
এ কারণে তাঁরা যখন টাওয়ার হ্যামলেটসের কোনো বৈঠকে বা সভায় বসেন, তখন স্বাভাবিকভাবেই হরদম বাংলায় কথা বলেন। আর এখানেই আপত্তি জানিয়েছে দেশটির স্থানীয় সরকার মন্ত্রণালয় ও নির্বাচন কমিশন।
আজ মঙ্গলবার ব্রিটিশ এক্সপ্রেস পত্রিকার এক খবরে বলা হয়েছে, বৈঠকে ‘অবজ্ঞাপূর্ণ ও ঘৃণামিশ্রিত’ ভাষায় বাংলা ব্যবহার করায় স্থানীয় সরকারমন্ত্রী ব্রান্ডন লিউস টাওয়ার হ্যামলেটসের কাউন্সিলরদের আনুষ্ঠানিক বৈঠকে ইংরেজি ভাষা ব্যবহারের নির্দেশ দিয়েছেন। একই নির্দেশ দিয়ে নির্বাচন কমিশনও নোটিশ জারি করেছে।
খবরে বলা হয়েছে, গত বছর এক বৈঠকে সাবেক শ্রমবিষয়ক কাউন্সিলর আবদেল উল্লাহ ‘শুয়োরের বাচ্চা’ বলে একজনকে গালি দেন। এ ছাড়াও আনুষ্ঠানিক এক বৈঠকে স্থানীয় এক ছাত্রের প্রশ্নের জবাব বাংলায় দেন মেয়র লুত্ফর রহমান। তাই দেশটির মন্ত্রণালয় থেকে বলা হয়েছে, কাউন্সিলরদের আনুষ্ঠানিক সভায় বা বৈঠকে বাংলা নয়, এখন থেকে ইংরেজি ব্যবহার করতে হবে।
স্থানীয় সরকারমন্ত্রী ব্রান্ডন লিউস বলেন, ‘আমরা চাই কাউন্সিলের সভা পরিচালিত হবে ইংরেজিতে, অন্য কোনো বিদেশি ভাষায় নয়।’
প্রতিবেদনে বলা হয়, এখানকার বাংলাদেশিদের অধিকাংশের বাড়ি সিলেটে। বিদেশ হলেও টাওয়ার হ্যামলেটসের বাঙালিরা হরহামেশাই বাংলায় কথা বলেন। 
