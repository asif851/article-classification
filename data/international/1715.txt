
বেশির ভাগ বিশ্লেষকই সিনেটর বার্নি স্যান্ডার্সকে খরচের খাতায় লিখে রেখেছেন। হিলারি ক্লিনটনের বিরুদ্ধে তিনি যত চাঁদা তুলুন বা যত ভোটই পান না কেন, শেষ পর্যন্ত প্রেসিডেন্ট পদে ডেমোক্রেটিক পার্টির মনোনয়ন তিনি পাবেন না। তবে স্যান্ডার্স নিজে সে কথা মানতে রাজি নন, তিনি বাছাইপর্বের শেষ লড়াই—ওয়াশিংটন ডিসির ১৪ জুনের প্রাইমারি—পর্যন্ত মনোনয়ন দৌড়ে টিকে থাকার অঙ্গীকার করেছেন।গত সপ্তাহে ওয়েস্ট ভার্জিনিয়া প্রাইমারিতে জয়লাভের পর স্যান্ডার্স স্পষ্ট ভাষায় ঘোষণা করেন, তিনি জেতার জন্য লড়াই করছেন। তাঁর লক্ষ্য শুধু দলের মনোনয়ন অর্জন নয়, রিপাবলিকান মনোনয়নপ্রত্যাশী প্রার্থী ডোনাল্ড ট্রাম্পকে পরাস্ত করা। স্যান্ডার্সের নির্বাচনী উপদেষ্টারা স্বীকার করেছেন, আগামী জুলাই মাসে ডেমোক্রেটিক পার্টির কনভেনশনে দলের নেতৃবৃন্দ যারা সুপার ডেলিগেট হিসেবে ভোট দেবেন, তাঁরা যদি নিজেদের সিদ্ধান্ত না বদলান, তাহলে স্যান্ডার্সের মনোনয়ন পাওয়ার কোনো আশা নেই। সে কথা মাথায় রেখে স্যান্ডার্স ব্যক্তিগতভাবে সুপার ডেলিগেটদের প্রতি সমর্থনের আবেদন করেছেন। তাঁর যুক্তি, সব জাতীয় জনমত জরিপে দেখা গেছে হিলারি নন, তিনি অনায়াসে ট্রাম্প বা অন্য যেকোনো রিপাবলিকান প্রার্থীকে পরাস্ত করতে সক্ষম।
এ পর্যন্ত দলের ৫২৪ জন সুপার ডেলিগেট হিলারির পক্ষে তাঁদের সমর্থন ঘোষণা করেছেন। অন্যদিকে, স্যান্ডার্সের পক্ষে আছেন মাত্র ৪০ জন সুপার ডেলিগেট।
স্যান্ডার্স ও তাঁর নির্বাচনী কমিটি এখন চেষ্টায় আছেন ডেমোক্রেটিক পার্টির স্ট্যান্ডিং কমিটিতে নিজের সমর্থক এমন ব্যক্তিদের অন্তর্ভুক্ত করতে। ফিলাডেলফিয়ার দলের নির্বাচনী সম্মেলনে নীতিনির্ধারণের দায়িত্ব এই কমিটির। স্যান্ডার্স মোট ৪৫ জন ব্যক্তির নাম প্রস্তাব করেছিলেন, কিন্তু দলের জাতীয় কমিটির সভাপতি কংগ্রেসউইম্যান ডেবি শুলজ তার থেকে মাত্র তিনজনকে গ্রহণ করতে সম্মত হয়েছেন।
