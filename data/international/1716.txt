
ভারতীয় জনতা পার্টিতে (বিজেপি) যোগ দিয়েছেন ভারতের প্রখ্যাত সাংবাদিক এম জে আকবর (মোবাশ্বের জাভেদ আকবর)।আজ শনিবার বিকেলে রাজধানী দিল্লিতে বিজেপির কেন্দ্রীয় কার্যালয়ে তাঁকে বরণ করেন বিজেপির কেন্দ্রীয় সভাপতি রাজনাথ সিংসহ দলের নেতা-কর্মীরা। এ সময় আকবর বলেন, দেশের বর্তমান সংকট সম্পর্কে দেশবাসী জানেন। দেশের জন্য কিছু করার প্রত্যয় নিয়ে তিনি ফের রাজনীতিতে এসেছেন। দিল্লিতে দলীয় কার্যালয়ে এম জে আকবরকে পরিচয় করিয়ে দেন বিজেপির সভাপতি রাজনাথ সিং।দিল্লি সূত্রে বলা হয়েছে, আকবরকে এবার আসন্ন লোকসভা নির্বাচনে একটি আসনে মনোনয়ন দিতে পারে বিজেপি। তা ছাড়া তাঁকে দলের মুখপাত্রও করতে পারে বলে জানা গেছে।ভারতের ইংরেজি সাপ্তাহিক দ্য সানডে গার্ডিয়ান-এর প্রধান সম্পাদক এম জে আকবর। তিনি অন্ধ্র প্রদেশের রাজধানী হায়দরাবাদ থেকে প্রকাশিত ইংরেজি দৈনিক দ্য ডেকান ক্রনিক্যাল-এর প্রধান সম্পাদক ছিলেন। ভারতের প্রখ্যাত ইংরেজি সাময়িকী ইন্ডিয়া টুডে-এরও সম্পাদকীয় বিভাগের পরিচালক ছিলেন। জড়িত রয়েছেন ইংরেজি নিউজ চ্যানেল হেডলাইনস টুডের সঙ্গে। ইংরেজি দৈনিক এশিয়ান এজ-এর ছিলেন ব্যবস্থাপনা পরিচালক।ভারতের সাবেক প্রধানমন্ত্রী জওহরলাল নেহরুকে নিয়ে তাঁর লেখা বই নেহেরু বিখ্যাত। তিনি কাশ্মীর ও পাকিস্তান নিয়েও বই লিখেছেন। ১৯৫১ সালে এম জে আকবরের জন্ম। তিনি লেখাপড়া শেষ করেছেন কলকাতার বয়েজ স্কুল ও প্রেসিডেন্সি কলেজ থেকে।
