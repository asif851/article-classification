
বিশ্বের সাশ্রয়ী ১০ শহরের মধ্যে চারটিই ভারতের। শহরগুলো হলো বেঙ্গালুরু, চেন্নাই, মুম্বাই ও নয়াদিল্লি। ইকোনমিস্ট ইন্টেলিজেন্স ইউনিটের (ইআইইউ) এক সমীক্ষায় এ তথ্য পাওয়া গেছে। বিশ্বের বিভিন্ন শহরের খাদ্য, পানীয়, বস্ত্র, বাড়িভাড়া, গুরুত্বপূর্ণ বিল, স্কুলের খরচ, পরিচারিকার বেতন, দ্রব্যমূল্যসহ চার শটি পণ্য ও সেবার ব্যয় পর্যালোচনা করে তালিকাটি করা হয়েছে। ভারতের শহরগুলোর মধ্যে সস্তার তালিকায় তৃতীয় স্থানে রয়েছে কর্ণাটক রাজ্যের রাজধানী বেঙ্গালুরু। ষষ্ঠ স্থানে তামিলনাড়ুর রাজধানী চেন্নাই, সপ্তমে মহারাষ্ট্রের রাজধানী মুম্বাই এবং দশম স্থানে রয়েছে রাজধানী নয়াদিল্লি। তালিকার শীর্ষে রয়েছে কাজাখস্তানের আলমাটি। আর টানা চতুর্থবারের মতো এবারও সবচেয়ে ব্যয়বহুল শহর নগররাষ্ট্র সিঙ্গাপুর।
 
