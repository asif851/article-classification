
 
মার্কিন ফার্স্ট লেডি মেলানিয়া ট্রাম্পের মডেলিং ক্যারিয়ার নিয়ে ভুয়া সংবাদ পরিবেশন করায় তাঁকে মোটা অঙ্কের ক্ষতিপূরণ দিতে রাজি হয়েছে ব্রিটিশ গণমাধ্যম ডেইলি মেইল। আজ বুধবার বিবিসি অনলাইনের এক প্রতিবেদনে এ তথ্য জানানো হয়েছে।
প্রতিবেদনে বলা হয়, গত বছর মার্কিন নির্বাচনের প্রচারণার সময় ডেইলি মেইল মেলানিয়া ট্রাম্পকে নিয়ে একটি প্রতিবেদন প্রকাশ করে। ওই প্রতিবেদনে বলা হয়, মেলানিয়া ট্রাম্প একসময় যৌনকর্মীর কাজ করতেন। পরে অবশ্য ওই সংবাদটি প্রত্যাহার করে নেয় ডেইলি মেইল। এ ঘটনায় গত ফেব্রুয়ারিতে ১৫ কোটি ডলার (১৫০ মিলিয়ন) ক্ষতিপূরণ চেয়ে ডেইলি মেইলের বিরুদ্ধে মামলা করেন মেলানিয়া। একই সঙ্গে ডেইলি মেইলকে ক্ষমা চাওয়ারও আবেদন জানানো হয়। আজ লন্ডনের হাইকোর্ট মেলানিয়ার কাছে ক্ষমা চেয়ে ক্ষতিপূরণ দিতে ডেইলি মেইলকে নির্দেশ দিয়েছেন। মেলানিয়া ট্রাম্প ক্ষতিপূরণ নিয়েছেন এবং পত্রিকাটিকে ক্ষমা করে দিয়েছেন। তবে কী পরিমাণ ক্ষতিপূরণ তিনি পেয়েছেন, তা প্রকাশ করা হয়নি।
প্রতিবেদনে বলা হয়, সম্ভবত ক্ষতিপূরণ ও আইনি খরচসহ ডেইলি মেইল মেলানিয়া ট্রাম্পকে প্রায় ৩০ লাখ ডলার দিয়েছে। আর ক্ষমা চেয়ে ডেইলি মেইল বলেছে, ‘আমরা স্বীকার করে নিচ্ছি যে মেলানিয়া ট্রাম্পের বিরুদ্ধে অভিযোগ সত্য নয়।’
লন্ডনের হাইকোর্টকে মেলানিয়ার এক আইনজীবী বলেছেন, এসব অভিযোগ বাদীর ব্যক্তিগত সততা ও মর্যাদায় আঘাত করেছে।
কৈশোর বয়সের শেষের দিকে মডেলিংয়ের জন্য একটি সংস্থার সঙ্গে চুক্তিবদ্ধ হয়েছিলেন মেলানিয়া। সে সময় বিভিন্ন বিজ্ঞাপনের প্রচারণার জন্য ইউরোপ ও আমেরিকায় যাতায়াত করতেন তিনি। ১৯৯৮ সালে নিউইয়র্ক ফ্যাশন উইকে গিয়ে ডোনাল্ড ট্রাম্পের সঙ্গে দেখা হয় তাঁর। সে সময় তাঁর বয়স ছিল ২৮ বছর। এর সাত বছর পর ডোনাল্ড ট্রাম্প ও মেলানিয়ার বিয়ে হয়।
 
