
পাকিস্তানের ইতিহাসবিদ আকবর এস জায়িদি মন্তব্য করেছেন, ভারতের সঙ্গে ১৯৬৫ সালের যুদ্ধে পাকিস্তানের শোচনীয় পরাজয় হয়। করাচি বিশ্ববিদ্যালয়ে গত শনিবার আয়োজিত এক বক্তৃতায় এ কথা বলেন এস জায়িদি। খবর এনডিটিভির।‘পাকিস্তানের ইতিহাস নিয়ে প্রশ্ন’ শীর্ষক এক বক্তৃতায় জায়িদি বলেন, ওই যুদ্ধে পাকিস্তান যে হেরে গিয়েছিল, এ বিষয়টি সাধারণ মানুষ জানে না, কারণ এখানে একটি বিশেষ মতাদর্শের ভিত্তিতে ইতিহাস শেখানো হয়।করাচি বিশ্ববিদ্যালয়ের সামাজিক বিজ্ঞান অনুষদ ওই বক্তৃতার আয়োজন করে।জায়িদি বলেন, ‘পাকিস্তানের শিক্ষার্থীরা এ দেশের মানুষের ইতিহাস জানে না। তৈরি করা ইতিহাস তাদের শেখানো হয়।’বিশিষ্ট এ ইতিহাসবেত্তা আরও বলেন, ‘এখন পাকিস্তানে ১৯৬৫ সালের যুদ্ধে বিজয় উদ্যাপিত হচ্ছে। ওই যুদ্ধে পাকিস্তান জিতেছিল—এর চেয়ে বড় মিথ্যা আর কিছু হতে পারে না।’জায়েদি করাচির ইনস্টিটিউট অব পাবলিক অ্যাডমিনিস্ট্রেশনে ইতিহাস বিভাগের অধ্যাপক।
