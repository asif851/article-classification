
যুক্তরাষ্ট্রের প্রেসিডেন্ট নির্বাচনে প্রার্থী হওয়ার ঘোষণা দেওয়ার পর প্রথমবারের মতো বড় ধরনের প্রচার চালিয়েছেন হিলারি ক্লিনটন। ডেমোক্রেটিক প্রার্থী ও সাবেক পররাষ্ট্রমন্ত্রী হিলারি গতকাল শনিবার বিরাট এক জনসভায় বলেন, তিনি যুক্তরাষ্ট্রের সাধারণ নাগরিকদের পাশে দাঁড়াতে চান। তাঁদের সাহায্য করতে চান।বিবিসির এক খবরে জানা যায়, নিউ ইয়র্কের রুজভেল্ট আইল্যান্ডে কয়েক হাজার সমর্থকদের উদ্দেশে বক্তব্য দেওয়ার সময় হিলারি এ কথা বলেন। তিনি বলেন, সাধারণ জনগণের উন্নতি না হলে যুক্তরাষ্ট্রের উন্নতি হবে না। এই সভার মধ্য দিয়ে যুক্তরাষ্ট্রের প্রথম নারী প্রেসিডেন্ট হওয়ার লক্ষ্য নিয়ে আনুষ্ঠানিকভাবে মনোনয়নের লড়াইয়ে নামলেন সাবেক ফার্স্টলেডি হিলারি ক্লিনটন।হিলারির বক্তব্যের মধ্যে ঘন ঘন হর্ষধ্বনি দিয়ে সমর্থন জানান তাঁরা। ৬৭ বছর বয়সী হিলারির এটি প্রেসিডেন্ট নির্বাচনে দাঁড়ানোর দ্বিতীয় প্রচেষ্টা। সভায় হিলারির সঙ্গে তাঁর মেয়ে চেলসি ও স্বামী সাবেক মার্কিন প্রেসিডেন্ট বিল ক্লিনটনও ছিলেন।প্রেসিডেন্ট নির্বাচিত হলে অর্থনীতিকে আরও গতিশীল করার প্রতিশ্রুতি দেন হিলারি। এতে করে কেবলমাত্র শীর্ষ পর্যায়ে নয় যুক্তরাষ্ট্রের সাধারণ জনগণও কাজের সুযোগ পাবে বলে জানান তিনি। তিনি বলেন, অর্থনৈতিক উন্নতির সুফল কেবল প্রতিষ্ঠানের প্রধান নির্বাহীরা ভোগ করবেন না। গণতন্ত্র কেবলমাত্র কোটিপতি ও বহুজাতিক প্রতিষ্ঠানের জন্য নয়।
জনগণের উদ্দেশে হিলারি বলেন, তাঁদের দর কষাকষির সময় এসেছে। যদি তাঁরা গণতন্ত্র ও অর্থনৈতিক উন্নয়ন প্রক্রিয়ায় সক্রিয়ভাবে অংশ নেয় তাহলে তাঁদের উন্নতি হবে। সেইসঙ্গে যুক্তরাষ্ট্রও উন্নতির দিকে এগিয়ে যাবে।
এ পর্যন্ত হিলারি ছোট ছোট কিছু প্রচার চালিয়েছেন। গতকালই তিনি প্রথম জনসম্মুখে বড় ধরনের নির্বাচনী প্রচার করলেন। হিলারি আশা করছেন, যুক্তরাষ্ট্রের প্রথম নারী প্রেসিডেন্ট নির্বাচিত হয়ে তিনি ইতিহাস রচনা করতে পারবেন।
