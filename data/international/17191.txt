
জাতিসংঘের সাধারণ পরিষদের অধিবেশনে যুক্তরাষ্ট্রের প্রেসিডেন্ট ডোনাল্ড ট্রাম্পের দেওয়া ভাষণের পর ক্ষুব্ধ প্রতিক্রিয়া জানিয়েছেন উত্তর কোরিয়ার নেতা কিম জং উন। সরকারি গণমাধ্যমকে দেওয়া বিশেষ এক বিবৃতিতে ট্রাম্পকে ‘বিকৃত মস্তিষ্কের’ বলে অভিহিত করেন উন। বক্তব্যের জন্য ট্রাম্পকে চড়া মূল্য দিতে হবে বলে হুমকিও দেন উন।
বিবিসির খবরে জানা যায়, গত মঙ্গলবারের ওই ভাষণে ট্রাম্প বলেন, যদি যুক্তরাষ্ট্রকে আত্মরক্ষার চেষ্টা করতে বাধ্য করা হয় তাহলে তারা উত্তর কোরিয়াকে পুরোপুরি ধ্বংস করে দেবে। ট্রাম্প ব্যঙ্গ করে কিম জং উনকে বলেন, ‘রকেট মানব’।
উত্তর কোরিয়ার পররাষ্ট্রমন্ত্রী রি ইয়ং-হো এর আগে ট্রাম্পের বক্তব্যকে ‘কুকুরের ঘেউ ঘেউ’ হিসেবে অভিহিত করেন। তিনি সতর্কতা জারি করে বলেন, যুক্তরাষ্ট্রের প্রেসিডেন্টের হুমকির জবাবে পিয়ংইয়ং প্রশান্ত মহাসাগরে হাইড্রোজেন বোমা পরীক্ষা চালাতে পারে।
উত্তর কোরিয়ার সরকারি সংবাদ সংস্থা কেসিএনএকে ইংরেজিতে দেওয়া এক বিবৃতিতে কিম বলেন, ‘ট্রাম্পের মন্তব্য আমাকে ভীত হওয়ার চেয়ে উৎসাহিত করেছে। আমার মনে হচ্ছে আমি ঠিক পথে আছি। আর এই পথেই শেষ পর্যন্ত আমাকে থাকতে হবে।’ তিনি আরও বলেন, ‘এখন ট্রাম্প বিশ্বের সামনে আমাকে অপমান করতে চাইছেন। তিনি সবচেয়ে সহিংস যুদ্ধের হুমকি দিয়েছেন।’
ট্রাম্প গতকাল বৃহস্পতিবার উত্তর কোরিয়ায় নিষেধাজ্ঞা জোরদার করতে নতুন নির্বাহী আদেশে সই করেছেন।
