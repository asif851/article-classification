
নাইজেরিয়ার উত্তর-পূর্বাঞ্চলে বন্দুকধারীদের হামলায় অন্তত ১৩৫ জন বেসামরিক ব্যক্তি নিহত হয়েছে।গত বুধ ও বৃহস্পতিবার এ হামলার ঘটনা ঘটে। দেশটির একজন জ্যেষ্ঠ কর্মকর্তা এ তথ্য জানিয়েছেন।বিবিসি অনলাইনে প্রকাশিত প্রতিবেদনে জানানো হয়, অন্তত তিনটি হামলায় হতাহতের এ ঘটনা ঘটেছে।হামলার জন্য জঙ্গি সংগঠন বোকা হারামকে সন্দেহ করা হচ্ছে।মানবাধিকার সংগঠন অ্যামনেস্টি ইন্টারন্যাশনালের দাবি, নাইজেরিয়ার উত্তর-পূর্বাঞ্চলে চলতি বছর হামলায় অন্তত দেড় হাজার মানুষ নিহত হয়েছে, যাদের অর্ধেকই বেসামরিক লোকজন। 
