
সৌদি আরব এক নতুন আইনে নাস্তিকদের সন্ত্রাসী আখ্যা দিয়েছে। মানবাধিকার সংগঠন হিউম্যান রাইটস ওয়াচের (এইচআরডব্লিউ) এক প্রতিবেদনের বরাত দিয়ে যুক্তরাজ্যের দৈনিক দ্য ইন্ডিপেনডেন্ট-এর খবরে এ তথ্য জানানো হয়।
এইচআরডব্লিউ জানায়, নতুন রাজকীয় ডিক্রিগুলো জারি করা হয়েছে সন্ত্রাসবাদ মোকাবিলায়। এর মাধ্যমে সৌদি বাদশাহ বল প্রয়োগ করে সব ধরনের রাজনৈতিক প্রতিদ্বন্দ্বী ও প্রতিবাদ বন্ধ করতে চাইছেন।মানবাধিকার সংস্থাটির প্রতিবেদনে জানানো হয়, নতুন সিরিজ আইনে সিরিয়ায় গৃহযুদ্ধে অংশগ্রহণকারী সৌদি নাগরিকদের (যারা রাজতন্ত্র উচ্ছেদের প্রশিক্ষণ নিয়েছে) বিরুদ্ধে ব্যবস্থা নেওয়ার বিশদ বিধান রাখা হয়েছে।বাদশাহ আবদুল্লাহর জারি করা ৪৪ নম্বর ডিক্রিতে ‘সৌদি আরবের বাইরে কোনো শত্রুতায়’ অংশগ্রহণ করলে তিন থেকে ২০ বছর পর্যন্ত কারাদণ্ড ভোগ করতে হবে।নতুন জারি করা একটি বিধানের এক অনুচ্ছেদে বলা হয়েছে, কোনোভাবে নাস্তিক্যবাদী চিন্তা প্রকাশ করলে কিংবা ইসলাম ধর্মের মৌলিক কোনো বিধান (যার ওপর ভিত্তি করে সৌদি রাজতন্ত্র প্রতিষ্ঠিত) নিয়ে প্রশ্ন তোলা সন্ত্রাসী কর্মকাণ্ড হিসেবে বিবেচিত হবে।এইচআরডব্লিউর মধ্যপ্রাচ্য ও উত্তর আফ্রিকা অঞ্চলের উপপরিচালক জো স্টার্ক বলেন, সৌদি কর্তৃপক্ষ কখনো তাদের নীতির সমালোচনা সহ্য করেনি। সাম্প্রতিক আইন ও বিধানগুলোর মাধ্যমে কোনো সমালোচনা সন্ত্রাসী কর্মকাণ্ড হিসেবে গণ্য হবে।
