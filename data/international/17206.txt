
আকাশপথে বাড়ি ফিরবেন যুক্তরাষ্ট্রের স্টিভেন শ্নেইডার। কিন্তু বিমানবন্দরে গিয়ে কিছুটা হকচকিয়ে গেলেন। ডেলটা এয়ারলাইনসের যে বিমানের টিকিট কিনেছেন, তাতে চড়তে গিয়ে আর কাউকে চোখে পড়ল না।খোঁজ নিয়ে জানা গেল, নিউ অরলিন্স থেকে আটলান্টাগামী ফ্লাইটটির যাত্রা ইতিমধ্যে দুই দফা পিছিয়ে গেছে। তাই বিরক্ত যাত্রীদের অনেকে বিকল্প কোনো ফ্লাইটে চেপে ইতিমধ্যেই উড়াল দিয়েছেন গন্তব্যে। আর বাকিরা পরের দিনের ফ্লাইট পর্যন্ত অপেক্ষা করার সিদ্ধান্ত নিয়েছেন।জর্জিয়া অঙ্গরাজ্যের লরেন্সভিলের বাসিন্দা শ্নেইডারও এ দুটি বিকল্প ব্যবস্থার যেকোনো একটি বেছে নিতে পারতেন। কিন্তু বিরল এক সুযোগ পেয়ে যাওয়ায় তেমনটা আর হলো না। ফ্লাইটের একজন কর্মী বললেন, চাইলে যাত্রীশূন্য ওই উড়োজাহাজে একমাত্র যাত্রী হয়ে বাড়ি যেতে পারবেন শ্নেইডার। সে ক্ষেত্রে শুধু তাঁকে নিয়েই আটলান্টার পথে রওনা হবে ১৬০ আসনের বিমানটি। সুযোগটা ছাড়েননি স্টিভেন শ্নেইডার। এমডি-নাইনটি উড়োজাহাজটির একমাত্র যাত্রী হিসেবে ছবি তুলে টুইটারে প্রকাশও করলেন। এমন অদ্ভুত ব্যাপার এয়ারলাইনসটির গত ১৭ বছরে ঘটেনি বলে তাঁকে জানিয়েছেন ফ্লাইটের একজন কর্মী।শ্নেইডার এ বিষয়ে বলেন, ‘প্রথমে আমার খারাপই লাগছিল। চাইছিলাম না, শুধু আমার জন্যই বিমানটি উড়ুক। কিন্তু একজন কর্মী বললেন, পরের দিনের ফ্লাইটের জন্য বিমানটিকে আটলান্টায় যেতেই হবে।’
