
কোনো বিদেশি শ্রমিকের পাসপোর্ট আটকে রাখলে নিয়োগদাতাকে দুই হাজার রিয়াল জরিমানা করার ঘোষণা দিয়েছে সৌদি আরব সরকার।
সৌদি আরবের ইংরেজি দৈনিক সৌদি গেজেটের প্রতিবেদনে বলা হয়েছে, দেশটির শ্রম মন্ত্রণালয়ের মুখপাত্র খালিদ আবালখাইল বলেছেন, শ্রমিকদের লিখিত সম্মতি ছাড়া পাসপোর্ট আটকে রাখলে তাঁরা নিয়োগদাতাকে দণ্ড দেবেন। তিনি বলেন, ‘নিয়োগদাতাদের সংশোধনের জন্য এক মাস সময় দেওয়া হয়েছে। ওই সময়ের মধ্যে ঠিক না হলে তাদের দ্বিগুণ জরিমানা করা হবে।’
জনশক্তি কর্মসংস্থান ও প্রশিক্ষণ ব্যুরোর হিসাব অনুযায়ী, সৌদি আরবে বিভিন্ন খাতে প্রায় ১৩ লাখ বাংলাদেশি অভিবাসী কাজ করছেন।
এদিকে, জাতীয় অর্থনীতিতে কোনো অবদান রাখছে না উল্লেখ করে প্রবাসীদের রেমিট্যান্সের ওপর ফি আরোপ করতে অর্থ মন্ত্রণালয়ের দেওয়া প্রস্তাব প্রত্যাখ্যান করেছে সৌদি শূরা কাউন্সিল।
ওই কাউন্সিলের একজন সদস্য আবদুল্লাহ আল-বালায়ি কাউন্সিলের সাধারণ সভায় ওই প্রস্তাবের ব্যাপারে আলোচনা না করার জন্য আহ্বান জানান। আরেক সদস্য মেজর জেনারেল আবদুল্লাহ আল-সাদুন বলেন, ‘ফি আরোপ করা হলে তা সৌদি নাগরিকদের নামে প্রবাসীদের অবৈধ ব্যবসা উৎসাহিত করবে এবং অর্থপাচার আবার বাড়বে।’
আরেক সদস্য সামি জায়দান বলেন, ‘ওই ফি আরোপ করা হলে তা প্রবাসীদের কাছে ভুল বার্তা দেবে। এটি পুঁজি ও বিনিয়োগ সৌদি আরবের বাইরে চলে যাওয়ার ক্ষেত্রে ভূমিকা রাখবে।’
আবদুল্লাহ আল-মানিফ বলেন, বিস্তারিত পর্যালোচনার ভিত্তিতে ওই প্রস্তাব দেওয়া হয়নি।
