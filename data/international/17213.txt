
জেরুজালেমের আল-আকসা মসজিদ প্রাঙ্গণের প্রবেশপথে বসানো মেটাল ডিটেক্টরের বিকল্প খুঁজছে ইসরায়েল। দেশটির মেজর জেনারেল ইয়োভ মরদেশাই এমনটাই আভাস দিয়েছেন।
বিবিসির খবরে জানা যায়, নিরাপত্তা রক্ষায় মেটাল ডিটেক্টরের বিকল্প উপায় কী কী হতে পারে, সে প্রস্তাব দেওয়ার জন্য মুসলিম বিশ্বের প্রতি আহ্বান জানিয়েছেন মেজর জেনারেল ইয়োভ মরদেশাই।
এ মাসের শুরুতে জেরুজালেমের হারাম আল-শরিফ প্রাঙ্গণে পবিত্র স্থান আল-আকসা মসজিদের কাছে হামলায় দুই ইসরায়েলি পুলিশ সদস্য নিহত হন। এরপর মসজিদের প্রবেশপথে মেটাল ডিটেক্টর বসায় ইসরায়েল। নিরাপত্তা রক্ষার জন্য এটিকে প্রয়োজনীয় মনে করছে ইসরায়েলি কর্তৃপক্ষ।
মেজর জেনারেল মরদেশাই বিবিসি অ্যারাবিককে বলেন, ‘নিরাপত্তা রক্ষায় বৈদ্যুতিক, সাইবার অথবা আধুনিক প্রযুক্তির যেকোনো ব্যবস্থা করা যেতে পারে। ইসরায়েল সমস্যা সমাধানের জন্য প্রস্তুত। আমরা নিরাপত্তা নিয়ে সমাধান চাই। কোনো রাজনৈতিক অথবা ধর্মীয় সমাধান নয়।’
বিবিসি ওয়ার্ল্ড সার্ভিসের মধ্যপ্রাচ্যবিষয়ক সম্পাদক অ্যালান জনসন বলেন, নিরাপত্তাব্যবস্থা নিয়ে বিকল্প পন্থা খোঁজায় এটা স্পষ্ট যে ইসরায়েলের অবস্থান নমনীয় হয়ে এসেছে।
আল-আকসা মসজিদ প্রাঙ্গণে তিন আরব ইসরায়েলির হাতে দুই ইসরায়েলি পুলিশ খুন হওয়াকে কেন্দ্র করে ১৪ জুলাই সেখানে কড়াকড়ি বাড়ায় ইসরায়েল। ওই তিন হামলাকারীকেই ইসরায়েলি বাহিনী ধাওয়া করে হত্যা করে। এরপর ওই প্রাঙ্গণের প্রবেশপথে মেটাল ডিটেক্টর বসানোসহ বিভিন্ন নিয়ন্ত্রণ আরোপ করা হয়। গত শুক্রবার জুমার নামাজের সময় আল-আকসা মসজিদে শুধু ৫০ বছরের বেশি বয়সী মুসল্লিদের প্রবেশ করতে দেওয়া হয়। তখন প্রতিবাদে ফেটে পড়া ফিলিস্তিনিদের ওপর টিয়ার গ্যাস, রাবার বুলেট ছোড়ার পাশাপাশি অনেককে গ্রেপ্তার করে ইসরায়েলের পুলিশ ও নিরাপত্তা বাহিনী।
ফিলিস্তিন ও ইসরায়েলের নিরাপত্তাবাহিনীর মধ্যে সংঘর্ষে গত দুদিনে চার ফিলিস্তিনি নিহত হয়েছে।
 
