
হত্যা মামলায় যাবজ্জীবন কারাদণ্ডাদেশ পেয়েছেন এক আসামি। ১২ বছর ধরে আছেন কারাগারে। এই আসামিকেই বিয়ে করতে যাচ্ছেন এক নারী আইনজীবী। মনে হতে পারে, এটি কোনো ছায়াছবির কাহিনি। আসলে তা নয়। সত্যিই এমন ঘটনা ঘটতে যাচ্ছে ভারতের চেন্নাইয়ে।আজ শনিবার টাইমস অব ইন্ডিয়া অনলাইনের খবরে জানানো হয়, আগামীকাল রোববার ২৭ বছর বয়সী নারী আইনজীবী এ অরুণা বিয়ে করতে যাচ্ছেন ৩৮ বছর বয়সী যাবজ্জীবন কারাদণ্ড পাওয়া সোমাসুন্দরাম ওরফে সোমুকে। এ জন্য আজই কারাগার থেকে বিশেষভাবে মুক্তি পেতে যাচ্ছেন সোমু।সাবেক এমএলএ এম কে বালানকে হত্যার দায়ে অন্য আসামিদের সঙ্গে যাবজ্জীবন কারাদণ্ডাদেশ পেয়েছেন সোমু। ১২ বছর ধরে কারাগারে আছেন তিনি। এই দণ্ডের বিরুদ্ধে তাঁর করা আপিল সুপ্রিম কোর্টে ঝুলে আছে। সোমুর দূর সম্পর্কের আত্মীয় আইনজীবী অরুণা। মামলার সূত্রে আসামির সঙ্গে একাধিকবার দেখা করেছেন এই আইনজীবী। এর মধ্যে তিনি সোমুকে বিয়ের সিদ্ধান্ত নিয়েছেন।বিয়ের জন্য সোমুর বিশেষ কারামুক্তির আবেদন জানালে কারা কর্তৃপক্ষ এক দিন ছুটি দিতে রাজি হয়। পরে হবু স্বামীর ৩০ দিনের বিশেষ ছুটি চেয়ে মাদ্রাজ হাইকোর্টে আবেদন করেন অরুণা। আবেদনে তিনি উল্লেখ করেন, সোমু তাঁর দূর সম্পর্কের আত্মীয়। গত ১৭ জানুয়ারি তাঁদের বাগদান হয়েছে। ২ ফেব্রুয়ারি তাঁদের বিয়ের তারিখ ঠিক হয়েছে। সন্ধ্যা সাতটা ৩০ মিনিট থেকে আটটা ৩০ মিনিটে বিয়ের অনুষ্ঠান হবে।
২০১২ সালে জেল কর্তৃপক্ষের দেওয়া সনদ অনুসারে সোমু একজন ভালো কয়েদি। তাঁর আচার-ব্যবহার ভালো। তিনি কারাগারের ইয়োগা ও মেডিটেশনে অংশ নিচ্ছেন। এ ছাড়া শিক্ষাকার্যক্রমে তাঁর অংশগ্রহণ আছে। কারাগারে তাঁর বিরুদ্ধে কোনো অভিযোগ নেই।
এ দিকগুলো বিবেচনায় নিয়ে গতকাল শুক্রবার ওই আবেদনের বিষয়ে আদেশ দেন হাইকোর্টের একটি বেঞ্চ। বিয়ের জন্য সোমুকে ১০ দিন ছুটি দেওয়ার আদেশ দিয়েছেন আদালত। একই সঙ্গে আদালত আদেশে উল্লেখ করেছেন, বিয়ের জন্য মাত্র এক দিনের ছুটি যথেষ্ট নয়।
আজ শনিবার বিকেল চারটায় পুজহাল কারাগার থেকে মুক্তি পাবেন সোমু। ১০ ফেব্রুয়ারি সন্ধ্যা সাতটার মধ্যে তাঁকে কারাগারে ফিরতে হবে। ছুটির সময় তাঁর জীবনের নিরাপত্তা নিশ্চিত করতে প্রয়োজনীয় ব্যবস্থা নিতে কর্তৃপক্ষকে আদেশ দিয়েছেন আদালত।
 
