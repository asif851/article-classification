
পশ্চিমবঙ্গ রাজ্যের কলকাতায় দুটি আসন৷ কলকাতা উত্তর ও দক্ষিণ৷ আগামী ১২ মে শেষ দফায় অনুষ্ঠেয় নির্বাচনে এই দুটি আসনে অঘটনের স্বপ্ন দেখছেন বিরোধীদলীয় প্রার্থীরা৷ তবে এই দুই আসনের মধ্যে কলকাতা উত্তর আসনে লড়াই হবে জমজমাট৷কলকাতা উত্তর আসনে প্রতিদ্বন্দ্বিতায় রয়েছেন চার দলের চার তারকা প্রার্থী। এই আসনে তৃণমূল থেকে বর্তমান সাংসদ ও লোকসভায় দলের িচফ হুইপ সুদীপ বন্দ্যোপাধ্যায়, বামফ্রন্ট থেকে কলকাতা পৌর করপোরেশনের বিরোধীদলীয় নেত্রী ও কাউন্সিলর রূপা বাগচি, বিজেপি থেকে দলের রাজ্য কমিটির সভাপতি রাহুল সিনহা ও কংগ্রেস থেকে সাবেক তৃণমূল সাংসদ ও কংগ্রেসের সাবেক রাজ্য সভাপতি সোমেন মিত্র লড়াই করছেন৷গত নির্বাচনে এই আসনে তৃণমূল প্রার্থী সুদীপ এক লাখ নয় হাজার ২৭৮ ভোটের ব্যবধানে জিতেছিলেন। প্রধান প্রতিদ্বন্দ্বী ছিলেন সিপিএমের মহম্মদ সেলিম। তবে এবার সুদীপ জিতবেন, তেমনটা জোর দিয়ে বলছেন না কেউই৷ সবারই এক কথা, এবার লড়াই হবে তীব্র৷ কারণ, এবার প্রার্থী সোমেন মিত্র। তিনি কলকাতার মানুষ, শিয়ালদহের বাসিন্দা। ১৯৭২ সাল থেকে ২০০৬ সাল পর্যন্ত তিনি টানা কংগ্রেসের বিধায়ক ছিলেন৷ ছিলেন রাজ্য কংগ্রেসের সভাপতি। ২০০৯ সালে যোগ দেন তৃণমূলে। তারপর ওই বছরের লোকসভা নির্বাচনে তিনি ডায়মন্ডহারবার আসন থেকে সাংসদ হন। গত জানুয়ারিতে তিনি ফিরে আসেন কংগ্রেসে।এই অঞ্চলে সোমেনের বিরাট প্রভাব আছে৷ তিনি যে এবার তৃণমূল প্রার্থীকে বেগ দেবেন, তা নিশ্চিত। সোমেন প্রথম আলোকে বলেন, ‘জয়ের আশা নিয়েই সবাই লড়াই করে। মানুষ মমতার তিন বছরের শাসন দেখেছে। মমতার সরকার জড়িয়ে গেছে নানা দুর্নীতিতে। মানুষ আবার ঘুরে দাঁড়াচ্ছে। এখন ভোটাররা ঠিক করবেন, তাঁরা কাকে নির্বাচিত করবেন। তবে আমি আশাবাদী।’মানিকতলার অলক দাস বললেন, সোমেন প্রার্থী হওয়ায় সুদীপের আর নিশ্চিত জয়ের সম্ভাবনা রইল না। কলকাতার ব্যবসায়ী মো. নওশাদ বললেন, ‘এবার আর সুদীপকে ভোট দিচ্ছি না। তাঁর ব্যবহারে আমরা সন্তুষ্ট নই। এবার সোমেনকে ভোট দেব।’ তিনি বলেন, সুদীপ-সোমেনের ভোট কাটাকাটিতে জয়ী হতে পারেন সিপিএম প্রার্থী রূপা বাগচি।আরেক ভোটার তরুণ পাল বলেন, বিজেপির রাজ্য সভাপতি রাহুল সিনহা শক্তিশালী প্রার্থী৷ তিনি এবার ভালো ভোট পাবেন। কারণ, এই এলাকায় রয়েছে বহু অবাঙালি হিন্দুর বাস।আরেক ভোটার মহাদেব রায় বলেন, এবার কংগ্রেসের সঙ্গে তৃণমূলের জোট নেই। সোমেন ভালো ভোট টানবেন। বিজেপি ভোট পাবে। ফলে এই লড়াইয়ে বামফ্রন্টের প্রার্থী রূপা বাগচি জিতলে আশ্চর্য হওয়ার কিছু থাকবে না।তবে তৃণমূলের সমর্থকেরা জোর গলায় বলছেন, কোনো শক্তিই হারাতে পারবে না সুদীপকে। সোমেনের সমর্থকদের কণ্ঠেও একই কথা৷ অন্যদিকে বিজেপির সমর্থকেরা মোদি হাওয়ায় অঘটনের স্বপ্ন দেখছেন৷ আর বামফ্রন্ট প্রার্থী রূপা বাগচি মনে করছেন, তিন দলের ভোট ভাগাভাগিতে লোকসভার দরজা খুলে যাবে তাঁর জন্য৷
