
নিজ হাতে মানুষ খুন করার কথা স্বীকার করলেন বেফাঁস কথাবার্তার জন্য পরিচিত ফিলিপাইনের প্রেসিডেন্ট রদ্রিগো দুতার্তে। গত সোমবার ব্যবসায়ীদের সঙ্গে কথা বলার সময় দুতার্তে বলেন, দক্ষিণের শহর দাভাওয়ের মেয়র থাকার সময় পুলিশের কাছে দৃষ্টান্ত স্থাপনের জন্য সন্দেহভাজন অপরাধীদের তিনি নিজেই খুন করেছিলেন। কিছুদিন আগেই তাঁর এক সাবেক সহযোগীও এ রকম দাবি করেছিলেন।গত জুনে ক্ষমতায় আসার পর দুতার্তের শুরু করা কঠোর মাদকবিরোধী ও অপরাধ দমন অভিযানে নির্বিচার সন্দেহভাজনদের হত্যা করা হচ্ছে বলে অভিযোগ রয়েছে। সে প্রসঙ্গে সোমবার রাতে প্রেসিডেন্ট ব্যবসায়ীদের সঙ্গে কথা বলেন। দুতার্তে তাঁদের বলেন, ‘দাভাওতে এমনটা (হত্যা) আমি নিজে হাতেই করতাম। শুধু তাদের (পুলিশ) দেখানোর জন্য যে যদি আমি পারি, আপনারা নয় কেন? ...দাভাওতে আমি মোটরসাইকেল নিয়ে বের হতাম, সড়কে সড়কে ঘুরতাম, দেখতাম কোথাও কোনো ঝামেলা হচ্ছে কি না।’রদ্রিগো দুতার্তে তাঁর অপরাধ দমন কৌশল নিয়ে মার্কিন প্রেসিডেন্ট বারাক ওবামা ও মানবাধিকার সংগঠনগুলোর সমালোচনার জবাব দিয়ে বলেন, মাদক ও সন্ত্রাসবিরোধী অভিযান চলবেই।গত অক্টোবরে দুতার্তে নিজেকে অ্যাডলফ হিটলারের সঙ্গে তুলনা করে বলেছিলেন, ৩০ লাখ নেশাখোরকে হত্যা করতে পারলে তিনি খুশি হবেন।
