
বলিভিয়ার রাজধানী লা পাজ থেকে ১০০ কিলোমিটার উত্তর-পশ্চিমে সুন্দর ছিমছাম পাহাড়ি গ্রাম ফ্রাসকিয়া। এই সাধারণ গ্রামের এক অসাধারণ চরিত্র আইমারা আদিবাসী বৃদ্ধ কারমেলো ফ্লোরেস লরা। পেশায় কৃষক কারমেলোর বয়স নাকি ১২৩। এ তথ্য নিশ্চিত করা গেলে তিনিই হতে পারেন বিশ্বের সবচেয়ে প্রবীণ ব্যক্তি।বলিভিয়া সরকারের দেওয়া পরিচয়পত্র অনুযায়ী কারমেলো ফ্লোরেস লরার জন্ম তারিখ ১৬ জুলাই ১৮৯০। দেশটির নির্বাচনী ট্রাইব্যুনাল নিশ্চিত করেছে তাঁর বয়স। নথিপত্র অনুযায়ী তাঁর এবং ফ্রান্সের স্বনামখ্যাত প্রেসিডেন্ট শার্লস দ্য গল ও ভিয়েতনামের প্রতিষ্ঠাতা প্রেসিডেন্ট হো চি মিনের জন্ম একই সময়ে। আর সময়টি রাইট ভাইদের বিমান আবিষ্কারেরও ১৩ বছর আগে!কারমেলো এখনো লাঠির সাহায্য ছাড়াই চলাচল করতে পারেন। চোখের দৃষ্টিতেও নেই কোনো সমস্যা। বলা হচ্ছে, তাঁর এই নিরোগ স্বাস্থ্যের রহস্য হতে পারে পাহাড়ি অঞ্চলের আবহাওয়া ও খাবার। বেঁচে থাকার রহস্য জানতে চাইলে তিনি বলেন, ‘আমি অনেক হাঁটি, এই যা। পোষা গরু আর ভেড়াদের সঙ্গে মাঠে মাঠে ঘুরি। ভাত বা নুডলস খাই না। শুধু বার্লি খাই।’তিন সন্তানের জনক কারমেলোর মাত্র এক ছেলে বেঁচে আছেন। আর আছে ১৪ নাতি ও ৩৯ প্রপৌত্র-প্রপৌত্রী। বলিভিয়া সরকার গিনেজ ওয়ার্ল্ড রেকর্ড কর্তৃপক্ষের কাছে কারমেলোকে বিশ্বের প্রবীণতম ব্যক্তির স্বীকৃতি দেওয়ার আবেদন করবে। এএফপি।
