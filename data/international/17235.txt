
ভারতের জাতীয় সংগীত থেকে ‘সিন্ধু’ শব্দটির পর এবার ‘অধিনায়ক’ শব্দটি বাদ দেওয়ার দাবি উঠেছে।
গত শনিবার হরিয়ানা রাজ্যের বিজেপি বিধায়ক ও রাজ্যের স্বাস্থ্যমন্ত্রী অনিল ভিজ এই দাবি তোলেন।
অনিল ভিজ বলেন, জাতীয় সংগীত থেকে ‘সিন্ধু’ শব্দের পাশাপাশি ‘অধিনায়ক’ শব্দটিও বাদ দেওয়া হোক।
অনিল ভিজের ভাষ্য, অধিনায়কের অর্থ একনায়ক। ভারতে একনায়কতন্ত্র নেই। এখানে আছে গণতন্ত্র। তাই সিন্ধুর পাশাপাশি অধিনায়ক শব্দটিও বাদ দেওয়া হোক।
অনিল ভিজের আগে আসাম রাজ্যের কংগ্রেস সভাপতি ও রাজ্যসভার সাংসদ রিপুন বরা ভারতের জাতীয় সংগীত থেকে ‘সিন্ধু’ শব্দটি বাদ দিয়ে সেখানে ‘উত্তর-পূর্ব’ রাখার দাবি জানিয়েছিলেন।
১৬ মার্চ রাজ্যসভায় রিপুন বরা এই দাবি তুলে বলেছিলেন, ১৯১১ সালে কবিগুরু রবীন্দ্রনাথ ঠাকুর এই সংগীত রচনা করেছিলেন। তখন ভারতবর্ষ পশ্চিমে বেলুচিস্তান থেকে পূর্বে সিলেট পর্যন্ত বিস্তৃত ছিল। সে কারণে কবিগুরুর সংগীতে ‘সিন্ধু’ শব্দটি ছিল। ১৯৫০ সালের ২৪ জানুয়ারি ভারত সরকার কবিগুরুর লেখা ‘জনগণমন’-কে ভারতের জাতীয় সংগীত হিসেবে ঘোষণা দিয়ে সংবিধানে অন্তর্ভুক্ত করে। সেই ‘সিন্ধু প্রদেশ’ বহুদিন আগেই ভারত থেকে বিচ্ছিন্ন হয়েছে। তাই ভারতের জাতীয় সংগীতে ওই শব্দ থাকার প্রয়োজন নেই। বরং ওই সংগীতে উত্তর-পূর্ব ভারতের কথা উল্লেখ না থাকায় সেখানে সিন্ধুর পরিবর্তে ‘উত্তর-পূর্ব’ লেখার দাবি করেন তিনি।
 
