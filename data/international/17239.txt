
কিরগিজস্তানে কানাডার মালিকানাধীন একটি সোনার খনির বিদ্যুৎ-সংযোগ কেটে দিয়ে সেখানে অবস্থান নেওয়া শ খানেক বিক্ষোভকারীকে গ্রেপ্তার করেছে নিরাপত্তা বাহিনী। গ্রেপ্তার হওয়া ব্যক্তিদের মুক্তির দাবিতে গতকাল শুক্রবার স্থানীয় বিক্ষোভকারীরা মিছিল বের করলে নিরাপত্তা বাহিনীর সঙ্গে তারা সংঘর্ষে জড়িয়ে পড়ে।
সরকারি কৌঁসুলিরা জানান, কামতোর নামের ওই খনি এলাকায় বিক্ষোভকারীদের ছত্রভঙ্গ করতে কাঁদানে গ্যাসের শেল ও রাবার বুলেট ছোড়া হয়। এ সময় ৯২ জন বিক্ষোভকারীকে গ্রেপ্তার করা হয়।
কানাডার খনি গ্রুপ সেন্তেরা গোল্ডের সম্পূর্ণ নিয়ন্ত্রণাধীন কামতোর খনি থেকে উৎপাদন শুরু হয় ১৯৯৭ সালে। এর অবস্থান সমুদ্রপৃষ্ঠ থেকে চার হাজার মিটার উঁচুতে। বিক্ষোভকারীরা এই খনির জাতীয়করণের দাবি করছেন। তাই গত বৃহস্পতিবার শত শত বিক্ষোভকারী কামতোর খনিতে অবস্থান নেয় এবং খনির বিদ্যুৎ-সংযোগ কেটে দেয়।
সেন্তেরা গোল্ড জানিয়েছে, খনির উৎপাদন সাময়িক বন্ধ রাখা হয়েছে। এ ঘটনায় কিরগিজস্তানের প্রেসিডেন্ট আলমাবেক আতমাবেয়েভ বলেন, ‘দেশের প্রেসিডেন্ট হিসেবে আমি এ ঘটনায় অভিযুক্তদের বিরুদ্ধে আইনি ব্যবস্থা নেওয়ার নিশ্চয়তা দিচ্ছি।’
কিরগিজস্তানের কর্মকর্তারা বলেন, নিরাপত্তা বাহিনীর অভিযানের পর বিদ্যুৎ-সংযোগ পুনঃস্থাপন করা হয়েছে। তবে খনির উৎপাদন খুব শিগগির শুরু করা যাবে কি না, তা বলা যাচ্ছে না। এএফপি।
