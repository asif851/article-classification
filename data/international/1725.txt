
চীনের সাংহাই প্রদেশে ছুরিকাঘাত করে কমপক্ষে সাতজন শিক্ষার্থীকে হত্যা করা হয়েছে। আহত ১২ জন। একটি স্কুলের বাইরে এ ঘটনা ঘটে বলে গতকাল শুক্রবার বিবিসি অনলাইনের খবরে জানানো হয়।
বিবিসি অনলাইনের খবরে জানানো হয়, মিঝি কাউন্টির নাম্বার থ্রি মাধ্যমিক স্কুলের কাছে শিক্ষার্থীদের ওপর ছুরি নিয়ে হামলা চালায় এক ব্যক্তি। শিক্ষার্থীরা সে সময় স্কুল থেকে বাড়ি ফিরছিল।
এ ঘটনায় সন্দেহভাজন এক ব্যক্তিকে হেফাজতে নিয়েছে পুলিশ। ওই ব্যক্তির নাম ঝাও। তিনি ওই স্কুলেরই সাবেক শিক্ষার্থী। প্রাথমিকভাবে পুলিশ ধারণা করছে, ঝাও কোনো প্রতিশোধ নেওয়ার উদ্দেশে এই হত্যাকাণ্ড ঘটিয়েছে।
ছুরিকাঘাতে নিহত ব্যক্তিদের মধ্যে পাঁচজন মেয়ে ও দুজন ছেলে।
স্থানীয় সরকারের এক বিবৃতিতে জানানো হয়, আহত শিশুদের হাসপাতালে চিকিৎসা দেওয়া হচ্ছে।
হতাহত ব্যক্তিদের বয়স জানা যায়নি। ধারণা করা হচ্ছে, তাদের বয়স ১২ থেকে ১৫ বছর।
চীনের স্কুলে প্রায়ই এ ধরনের হামলা হয়। ২০১০ থেকে ২০১২ সালে ছুরি নিয়ে এ ধরনের হামলার ঘটনায় কমপক্ষে ২৫ জন নিহত হয়েছে।
সবশেষ ফেব্রুয়ারি মাসে বেইজিংয়ের একটি শপিং মলে ছুরি নিয়ে হামলায় এক নারী নিহত হয়। আহত ১২ জন।
