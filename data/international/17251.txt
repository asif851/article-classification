
স্বদেশিকে হত্যার দায়ে এক প্রিন্সের মৃত্যুদণ্ড কার্যকর করেছে সৌদি আরব। আজ বুধবার বিবিসি অনলাইনের প্রতিবেদনে এই তথ্য জানানো হয়।
দেশটির স্বরাষ্ট্র মন্ত্রণালয় জানিয়েছে, রাজধানী রিয়াদে তিন বছর আগে বিবাদের সময় এক ব্যক্তিকে গুলি করে হত্যার দায়ে প্রিন্স তুর্কি বিন সৌদ আল-কবিরের মৃত্যুদণ্ড কার্যকর করা হয়েছে।
প্রিন্স কবিরের মৃত্যুদণ্ড রাজধানীতেই কার্যকর করা হয়েছে। তাঁর মৃত্যুদণ্ড কীভাবে কার্যকর করা হয়েছে, তার বিস্তারিত বিবরণ জানানো হয়নি। তবে দেশটিতে শিরশ্ছেদের মাধ্যমেই অধিকাংশ মৃত্যুদণ্ড কার্যকর করা হয়।
বার্তা সংস্থা এএফপির তথ্য অনুযায়ী, চলতি বছর সৌদি আরবে প্রিন্স কবিরসহ ১৩৪ জনের মৃত্যুদণ্ড কার্যকর করা হয়েছে।
রাজপরিবারের কোনো সদস্যের মৃত্যুদণ্ড কার্যকর সৌদি আরবে বিরল ঘটনা।
সৌদি স্বরাষ্ট্র মন্ত্রণালয় বলছে, নিজ দেশের এক নাগরিককে গুলি করে হত্যার কথা স্বীকার করেন প্রিন্স কবির।
আল অ্যারাবিয়া জানায়, নিহত ব্যক্তির পরিবার হত্যাকারীর (প্রিন্স কবির) মৃত্যুদণ্ডের পরিবর্তে ক্ষতিপূরণ (ব্লাড মানি) নিতে অস্বীকৃতি জানায়।
প্রিন্স কবিরের মৃত্যুদণ্ড কার্যকরের ঘোষণা দিয়ে স্বরাষ্ট্র মন্ত্রণালয় বলেছে, এটা দেশের প্রত্যেক নাগরিককে এই নিশ্চয়তা দেবে যে নিরাপত্তা রক্ষা ও ন্যায়বিচার প্রতিষ্ঠায় সরকার তৎপর।
