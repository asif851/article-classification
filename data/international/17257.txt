
বড় আশা করে প্রবীণ গান্ধীবাদী আন্না হাজারের হাত ধরেছিলেন তৃণমূল কংগ্রেসের নেত্রী মমতা বন্দ্যোপাধ্যায়। দিল্লির ঐতিহাসিক রামলীলা ময়দানে গতকাল বুধবার জনসভার আয়োজন করা হয়েছিল। কিন্তু অসুস্থতার কারণে জনসভায় এলেন না আন্না হাজারে। সুবিশাল রামলীলা ময়দানও প্রায় খালি পড়ে রইল। সেই ভাঙা হাটে একাকী মমতা বললেন, নির্বাচনের পর তাঁরা কংগ্রেস ও বিজেপি—কোনো দলকেই সমর্থন করবেন না।মমতা বিজেপির প্রধানমন্ত্রী প্রার্থী নরেন্দ্র মোদির নাম উল্লেখ না করে বললেন, ‘গুজরাটের মুখ্যমন্ত্রী সাম্প্রদায়িক। আমরা সাম্প্রদায়িক দলের সঙ্গে যেতে পারি না।’ঢাকঢোল পিটিয়ে মমতার সঙ্গে সংবাদ সম্মেলন করে জনসভা করার ঘোষণা দিয়েও কেন এলেন না আন্না? এই প্রশ্নই ঘুরপাক খেল বারবার। সমাবেশে মমতা বলেন, ‘শুনেছি, উনি অসুস্থ হয়ে পড়েছেন। তাঁর সুস্থতা কামনা করি।’মমতা এড়ালেও তিনি আন্নার আচরণে ক্ষুব্ধ। তৃণমূল কংগ্রেসও বিস্মিত। কেউ কেউ বিজেপির হাত দেখতে পাচ্ছেন। কারণ, আন্নাকে জনসভায় আনতে ব্যর্থ হয়ে তৃণমূলের নেতা মুকুল রায় ফিরে আসার আধা ঘণ্টার মধ্যে সাবেক সেনাপ্রধান জেনারেল (অব.) ভি কে সিং আন্নার সঙ্গে দেখা করতে যান। মমতা বলেন, ‘আমি তো শুনেছি, কংগ্রেসেরও কেউ কেউ মঙ্গলবার রাতে আন্নার সঙ্গে দেখা করেন।’বিজেপির কিরণ বেদী ও ভি কে সিং তৃণমূল নেত্রীর কাছ থেকে আন্নাকে সরিয়ে দিয়েছেন। আন্নার সঙ্গে মমতার সম্পর্কের এখানেই ইতি বলে মনে করা হচ্ছে।
