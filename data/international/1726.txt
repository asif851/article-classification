
গলায় গুলি লাগার পর প্রবল বেগে রক্ত পড়ছিল ক্ষতস্থান থেকে। সেই সময় ‘আমি মারা যাচ্ছি’ লিখে খুদে ব্লগ লেখার ওয়েবসাইট টুইটারে বার্তা দিয়েছিলেন স্বেচ্ছাসেবী ওলিসিয়া জুকোভস্কা। মুহূর্তেই তা ছড়িয়ে পড়ে বিভিন্ন সামাজিক যোগাযোগমাধ্যমে। ছবি দেখে অনেকেই ধারণা করেন, ওলিসিয়া আর নেই। তবে শেষ পর্যন্ত বেঁচে গেছেন ২১ বছরের এই তরুণী।ইউক্রেনের রাজধানী কিয়েভের ইনডিপেনডেন্স স্কয়ারে সরকারবিরোধী বিক্ষোভে গত বুধ ও বৃহস্পতিবার যে সহিংসতা চলে, তার প্রতীক ওলিসিয়ার ওই ছবি। ওই দুদিন সহিংসতায় অন্তত ৭৭ জন নিহত হন। ওলিসিয়াও যোগ দিয়েছিলেন বিক্ষোভে। বিক্ষোভে কেউ অসুস্থ হলে তাঁদের সেবা দিতে স্বেচ্ছাসেবী হিসেবে কাজ করছিলেন তিনি। বৃহস্পতিবার বিক্ষোভের একপর্যায়ে তাঁর গলায় গুলি লাগে। কিয়েভের একটি হাসপাতালে ভর্তি করা হয় তাঁকে।হাসপাতালের বিছানায় শুয়ে বার্তা সংস্থাকে ওলিসিয়া বলেন, ‘আমি সামাজিক ও বাক্স্বাধীনতার জন্য, গণতন্ত্রের জন্য, স্বাভাবিক জীবনযাপনের নিশ্চয়তার জন্য বিক্ষোভে যোগ দিয়েছিলাম। আমি রাজনীতি করি না। কোনো রাজনৈতিক দলের সদস্য নই। শুধু জনগণের সঙ্গে একাত্ম হতেই ইনডিপেনডেন্স স্কয়ারে গিয়েছি।’টুইটারে বার্তা দেওয়া প্রসঙ্গে ওলিসিয়া বলেন, ‘আমাকে অ্যাম্বুলেন্সে তোলার পর নিজের ফোন খুঁজছিলাম। দুই হাত রক্তে ভেসে গেছে। ফোন হাতে নিয়ে “আমি মারা যাচ্ছি” লিখে ছবিসহ পোস্ট করেছি। চিকিৎসক তা দেখে আমার কাছ থেকে ফোন সরিয়ে নেন।’ এপি।
