
আফগানিস্তানে এক নারী ও পুরুষকে প্রকাশ্যে ১০০টি করে দোররা মারা হয়েছে। আফগানিস্তানের পূর্বাঞ্চলীয় কাপিসা প্রদেশের কর্মকর্তারা জানিয়েছেন, বিবাহবহির্ভূত সম্পর্কের দায়ে ওই জুটির ওপর এই দণ্ড কার্যকর করা হয়। গত মঙ্গলবার কোহিস্তান অঞ্চলের গভর্নর মোহাম্মদ ওসমান হকিয়ার আহমাদি বলেন, ১৯ ও ২১ বছর বয়সী ওই জুটিকে দেওয়া শাস্তি অনেক লোকজন দেখেছেন। প্রায় এক মাস আগে তাঁদের গ্রেপ্তার করা হয়। দীর্ঘ বিচার-প্রক্রিয়ার মাধ্যমে তাঁদের ওই দণ্ড দেওয়া হয়। আহমাদি বলেন, ইসলামি শরিয়া আইন অনুযায়ী উভয়ের ওপর দণ্ড কার্যকর করা হয়েছে। উভয়ে দণ্ড গ্রহণ করেছেন। দণ্ডের বিরুদ্ধে তাঁরা আপিল করেননি। দণ্ড ঘোষণার পর তাঁরা বিয়ে করেছেন। আইএএনএস
