
যুক্তরাষ্ট্রের ভ্রমণ নিষেধাজ্ঞার তালিকা থেকে নিজের দেশকে বাদ দেওয়ার জন্য মার্কিন প্রেসিডেন্ট ডোনাল্ড ট্রাম্পকে অনুরোধ করেছেন ইরাকের প্রধানমন্ত্রী হায়দার আল-এবাদি। ট্রাম্পের সঙ্গে টেলিফোন আলাপে এই অনুরোধ করেন তিনি। ইরাকি প্রধানমন্ত্রীর দপ্তরের এক বিবৃতিতে ট্রাম্পকে অনুরোধের কথা জানানো হয়। তবে হোয়াইট হাউসের বিবৃতিতে ভ্রমণ নিষেধাজ্ঞাসংক্রান্ত কোনো বিষয় উল্লেখ করা হয়নি। গত বৃহস্পতিবার রাতে দুই নেতার মধ্যে ফোনালাপ হয়। আর গত শুক্রবার রাতে হোয়াইট হাউস এবং গতকাল শনিবার ইরাকের প্রধানমন্ত্রীর অফিস এ-সংক্রান্ত বিবৃতি দেয়।ইরাকের প্রধানমন্ত্রীর বিবৃতিতে বলা হয়, ফোনালাপে এবাদি ইরাকি নাগরিকদের যুক্তরাষ্ট্র প্রবেশ সাময়িকভাবে বন্ধ রাখার বিষয়ে ট্রাম্পের সিদ্ধান্ত পুনর্বিবেচনার ওপর বেশি গুরুত্ব দেন। তিনি নির্বাহী আদেশে উল্লেখ করা দেশগুলোর তালিকা থেকে ইরাককে বাদ দিতে ট্রাম্পের প্রতি অনুরোধ জানান। ইরাকের বিবৃতিতে বলা হয়, যত দ্রুত সম্ভব বিষয়টির সমাধান খুঁজে বের করতে ট্রাম্প সমন্বিত পদক্ষেপ নেওয়ার ওপর গুরুত্ব দেন। এবাদি ট্রাম্পকে আরও বলেছেন, ইরাক আঞ্চলিক ও আন্তর্জাতিক কোনো সংঘাতে সম্পৃক্ত হবে না। তিনি বলেন, ইরাক নিজের দেশের স্বার্থ রক্ষা করতেই বেশি আগ্রহী। কোনো সংঘাতে জড়াতে চায় না।হোয়াইট হাউসের বিবৃতিতে বলা হয়, ফোনালাপের উল্লেখযোগ্য অংশ জুড়ে ছিল ইরাকের প্রতিবেশী ইরান প্রসঙ্গ। ইরানের হুমকি ও তা মোকাবিলার পদক্ষেপ নিয়ে আলোচনা করেন ট্রাম্প ও এবাদি। বিবৃতিতে আরও বলা হয়, এবাদি যুক্তরাষ্ট্রের সঙ্গে সম্পর্ক আরও জোরদারে তাঁর ইচ্ছা ব্যক্ত করেন।গত মাসে ডোনাল্ড ট্রাম্প নির্বাহী এক আদেশে ইরাকসহ মুসলিমপ্রধান সাতটি দেশের নাগরিকদের ৯০ দিনের জন্য যুক্তরাষ্ট্রে প্রবেশে নিষেধাজ্ঞা দেন। তবে মার্কিন প্রেসিডেন্টের এ নিষেধাজ্ঞা স্থগিত করে দিয়েছেন দেশটির আপিল আদালত।
