
‘উচ্চ ঝুঁকিপূর্ণ’ কয়েকটি দেশের ভিসাপ্রার্থীদের জন্য ‘নিরাপত্তা বন্ড’ চালু করার উদ্যোগ থেকে সরে এসেছে যুক্তরাজ্য সরকার। ব্রিটিশ স্বরাষ্ট্র দপ্তরের একটি সূত্র জানিয়েছে, সরকার ওই বন্ড স্কিম চালুর পরিকল্পনা কার্যকর করবে না।স্বরাষ্ট্রমন্ত্রী টেরেসা মে গত জুনে ওই বন্ড চালুর ঘোষণা দিয়েছিলেন। চলতি মাস থেকেই এটি প্রবর্তনের কথা ছিল। তবে উপপ্রধানমন্ত্রী নিক ক্লেগ ওই উদ্যোগের বিরোধিতার হুমকি দেন।স্বল্পমেয়াদের ভিসা শেষ হওয়ার পরও যুক্তরাজ্যে থেকে যাওয়া বিদেশির সংখ্যা কমাতে ওই বন্ড চালুর উদ্যোগ নিয়েছিল সরকার। ভারত, পাকিস্তান, বাংলাদেশ ও নাইজেরিয়ার মতো কয়েকটি ‘উচ্চ ঝুঁকিপূর্ণ’ দেশের জন্য এ পরিকল্পনা করা হয়। ছয়মাসের ভিসার জন্য এ দেশগুলোর নাগরিকদের জন্য তিন হাজার পাউন্ড ফেরতযোগ্য জামানত দেওয়ার বাধ্যবাধকতা রাখা হয়। নিক ক্লেগই মার্চে প্রস্তাব দিয়েছিলেন।ওই বন্ড চালুর বিষয়টি নিয়ে ক্ষমতাসীন জোট সরকারে এক ধরনের বিভক্তি দেখা দিয়েছে। জোটের শরিক দলের নেতা ক্লেগ যে প্রস্তাব দিয়েছিলেন, তা ভুলভাবে ব্যাখ্যা করা হয়েছে বলে অভিযোগ রয়েছে। ক্লেগের সহযোগী ভিন্স কেবল গত সেপ্টেম্বরে বলেন, ভারতীয় উপমহাদেশসহ কিছু অঞ্চলের কোনো নাগরিককে যুক্তরাজ্য ভিসা প্রত্যাখ্যান করলে তিনি যাতে বিকল্প হিসেবে এক হাজার পাউন্ডের বন্ড দিয়ে দেশটিতে যাওয়ার সুযোগ পান, সেই প্রস্তাব করেছিলেন ক্লেগ। কিন্তু মন্ত্রিসভার অনেক সদস্য ওই প্রস্তাবের নেতিবাচক ব্যাখ্যা দিয়েছেন। বিবিসি ও রয়টার্স।
