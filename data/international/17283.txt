
মালয়েশিয়ার নিখোঁজ বিমানের কোনো যোগাযোগব্যবস্থা অকেজো হওয়ার আগেই ফ্লাইটের ককপিট থেকে কেউ নিয়ন্ত্রণকক্ষের সঙ্গে শেষ কথা বলেন বলে দাবি করেছেন দেশটির কর্মকর্তারা।বার্তা সংস্থা এপি অনলাইনের খবরের জানানো হয়, গতকাল সোমবার দেশটির কর্মকর্তারা এমন দাবি করেন। এতে বিমান নিখোঁজের রহস্য আরও ঘনীভূত হলো।এর এক দিন আগে গত রোববার এক সংবাদ সম্মেলনে মালয়েশিয়ার প্রতিরক্ষামন্ত্রী হিসামউদ্দিন হুসাইন প্রাথমিক তদন্তে পাওয়া তথ্যের বরাত দিয়ে দাবি করেন, বিমানের যোগাযোগ ব্যবস্থাগুলোর মধ্যে একটি বন্ধ হওয়ার পর ফ্লাইটের ককপিট থেকে কেউ একজন শান্তভাবে নিয়ন্ত্রণকক্ষের সঙ্গে শেষ কথা বলেন। ‘ঠিক আছে, শুভরাত্রি’—এ কথা বলা হয়েছিল এয়ারক্র্যাফট অ্যান্ড কমিউনিকেশনস অ্যাড্রেসিং অ্যান্ড রিপোর্টিং সিস্টেম (এসিএআরএস) অকেজো হওয়ার পর।তবে গতকাল সোমবার মালয়েশিয়া এয়ারলাইনসের প্রধান নির্বাহী আহমাদ জাওহারি ইয়াহিয়া দাবি করেন, যোগাযোগব্যবস্থা বন্ধের আগেই ফ্লাইটের ককপিট থেকে কেউ নিয়ন্ত্রণকক্ষের সঙ্গে শেষ কথা বলেন। তাঁর ধারণা, এটি সহ-পাইলট ফারিক আবদুল হামিদের কণ্ঠ।এমএইচ৩৭০ ফ্লাইটটি ২৩৯ জন আরোহী নিয়ে ৭ মার্চ রাতে নিখোঁজ হয়। কুয়ালালামপুর থেকে যাত্রার এক ঘণ্টা পর এটি যোগাযোগ বিচ্ছিন্ন হয়ে যায়।
