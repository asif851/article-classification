
মিসরে গতকাল বুধবার ২০১১ সালে মোবারকবিরোধী আন্দোলনে অংশ নেওয়া ২৩০ জন নিরপেক্ষ বিপ্লবীকে যাবজ্জীবন কারাদণ্ডের আদেশ দিয়েছেন একটি আদালত। এর মধ্যে শীর্ষ পর্যায়ের আন্দোলনকারী আহমেদ দুমাও রয়েছেন বলে একজন কর্মকর্তা জানান।আজ বৃহস্পতিবার এএফপির খবরে জানানো হয়, এ ছাড়া নাবালকের পর্যায়ে পড়া ৩৯ জনকে ১০ বছরের কারাদণ্ড দেওয়া হয়। মিসরে যাবজ্জীবন কারাদণ্ডে ২৫ বছর কারাভোগ করতে হয়। এ ছাড়া সবাইকে মোট ২২ লাখ ডলার ক্ষতিপূরণ দিতে হবে বলে রায়ে উল্লেখ করা হয়। এ রায়ের বিরুদ্ধে আপিল করা যাবে।প্রেসিডেন্ট আবদেল ফাত্তাহ আল সিসির দৃষ্টিতে প্রতিপক্ষ বলে পরিচিত ইসলামপন্থী নয়—এমন ব্যক্তিদের বিরুদ্ধে এযাবৎ সরকারের নেওয়া সব ব্যবস্থার মধ্যে এটাই সবচেয়ে কঠোর বলে বিবেচনা করা হচ্ছে।আইনশৃঙ্খলা রক্ষাকারী বাহিনীর ওপর হামলা ও সরকারি কিছু ভবনে আগুন দেওয়ার ঘটনায় তাঁদের দোষী সাব্যস্ত করা হয়। গতকাল আদালতের এজলাসে ২৬৯ জনের মধ্যে একমাত্র দুমাকেই একটি খাঁচার ভেতরে রাখা হয়। এ সময় তাঁর পরনে ছিল বন্দীর পোশাক।মিসরে আরব বসন্তের পর ইসলামপন্থী প্রেসিডেন্ট মোহাম্মদ মুরসির পতনের পর তাঁর শত শত সমর্থককে দ্রুত বিচারের মাধ্যমে মৃত্যুদণ্ডসহ বিভিন্ন মেয়াদে দণ্ড দেওয়া হয়। এ ঘটনাকে ‘সাম্প্রতিক ইতিহাসে নজিরবিহীন’ বলে উল্লেখ করেছে জাতিসংঘ।
