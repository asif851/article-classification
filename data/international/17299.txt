
সাতটি মুসলিম দেশের নাগরিকদের ওপর ভ্রমণ নিষেধাজ্ঞা দিয়ে মার্কিন প্রেসিডেন্ট ডোনাল্ড ট্রাম্পের জারি করা নির্বাহী আদেশের বিরুদ্ধে বিশ্বের বিভিন্ন নেতা ও নাগরিক সরব। কিন্তু এই নিষেধাজ্ঞার বিষয়ে বিশ্বের সবচেয়ে বড় মুসলিম দেশ ইন্দোনেশিয়া নিশ্চুপ। উল্টো দেশটি তাদের নাগরিকদের ট্রাম্পের বিষয়ে কথা বলতে না করেছে। ফরেন পলিসি সাময়িকীর প্রতিবেদনে এই তথ্য জানানো হয়।গত সোমবার এক অনুষ্ঠানে ইন্দোনেশিয়ার প্রেসিডেন্ট জোকো উইদোদো বলেন, ট্রাম্পের নীতির প্রভাব তাঁদের ওপর পড়েনি। তাই এ নিয়ে তাঁরা কেন ক্ষোভ দেখাবেন বলে প্রশ্ন রাখেন তিনি।উইদোদোর মুখপাত্র জোহান বুদি বলেছেন, ইন্দোনেশিয়ার জনগণের ওপর আমেরিকার প্রেসিডেন্টের নীতির প্রভাব যাতে না পড়ে, তা নিশ্চিত করেছেন উইদোদো।জোহান বুদি বলেন, ট্রাম্পের বিষয়ে কথা না বলতে জনগণকে বলা হচ্ছে।
ট্রাম্পের নিষেধাজ্ঞার আদেশের বিষয়ে মুসলিম সংখ্যাগরিষ্ঠ দেশ মালয়েশিয়ার প্রধানমন্ত্রী নাজিব রাজাকেরও কোনো টুঁ শব্দ শোনা যাচ্ছে না। অথচ এই নাজিবই মিয়ানমারে সংখ্যালঘু রোহিঙ্গা মুসলিম নির্যাতনের বিষয়ে উচ্চকিত।
ট্রাম্পের বিদ্বেষমূলক নীতির বিষয়ে নেতারা নীরব থাকায় ইন্দোনেশিয়া ও মালয়েশিয়ার সাধারণ মানুষ ক্ষুব্ধ। এ ছাড়া দেশ দুটির জনগণের আশঙ্কা, নিষেধাজ্ঞার পরের পালা তাদের ওপরই পড়তে পারে।
