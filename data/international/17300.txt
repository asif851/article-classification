
ইরান থেকে এবার রাষ্ট্রদূত প্রত্যাহারের ঘোষণা দিল কুয়েত। আজ মঙ্গলবার দেশটি এই ঘোষণা দেয়। খবর বিবিসি ও এএফপির।
সৌদি আরবে শিয়া নেতা নিমর আল নিমরসহ ৪৭ জনের মৃত্যুদণ্ড কার্যকর করার পর শিয়া ও সুন্নিপন্থী রাষ্ট্রগুলোর মধ্যে উত্তেজনার সর্বশেষ বহিঃপ্রকাশ কুয়েতের এই ঘোষণা। সন্ত্রাসের সঙ্গে সম্পৃক্ত থাকার অভিযোগে গত শনিবার ওই ৪৭ জনের মৃত্যুদণ্ড কার্যকর করা হয়। এর প্রতিবাদে ইরানে সৌদি আরবের দূতাবাসে হামলা চালানো হয়। এরপর রোববার সৌ​দি আরব ইরানের সঙ্গে কূটনৈতিক সম্পর্ক ছিন্ন করার ঘোষণা ​দেয়। কুয়েত আজ ইরান থেকে রাষ্ট্রদূত প্রত্যাহারের ঘোষণা দিয়ে জানায়, ইরানের রাজধানী তেহরানে সৌদি আরবের দূতাবাসে হামলার প্রতিবাদে এই সিদ্ধান্ত নেওয়া হয়েছে।ইরানে সৌদি দূতাবাসে হামলার ঘটনায় জাতিসংঘের নিরাপত্তা পরিষদ তীব্র নিন্দা জানানোর পর কুয়েতের এই ঘোষণা এল।ওই অঞ্চলে সুন্নিপন্থী বড় শক্তি সৌদি আরব। আর শিয়াপন্থী বড় শক্তি হলো ইরান। এই দুটি দেশ সিরিয়া ও ইয়েমেন সংঘাতেও বিপরীত পক্ষকে সহায়তা ​দিয়ে আসছে। গতকাল সোমবার সৌদি আরবকে অনুসরণ করে বাহরাইন ও সুদান ইরানের সঙ্গে সম্পর্ক ছিন্ন করার ঘোষণা দেয়। আর সংযুক্ত আরব আমিরাত (ইউএই) ইরান থেকে রাষ্ট্রদূত প্রত্যাহারের ঘোষণা দেয়।এই পরিস্থিতিতে সৌদি আরব ও ইরানসহ সংশ্লিষ্ট দেশগুলোকে শান্ত থাকার আহ্বান জানিয়েছেন জাতিসংঘ, যুক্তরাষ্ট্র এবং তুরস্ক।
