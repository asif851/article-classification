
স্কটল্যান্ডের এডিনবার্গে এক নারীর নাকের ভেতর থেকে তিন ইঞ্চি লম্বা একটি জলজ্যান্ত জোঁক বের করা হয়েছে। দক্ষিণ-পূর্ব এশিয়া সফর করে যাওয়ার পর তাঁর নাসারন্ধ্রে জোঁকটি পাওয়া যায়।দানিয়েলা লিভেরানি নামের ওই নারী বলেছেন, তাঁর ধারণা, এক মাস ধরে জোঁকটি তাঁর নাকের ফুটোয় ঘাপটি মেরেছিল।বিবিসি রেডিওকে দেওয়া এক সাক্ষাৎকারে লিভেরানি বলেন, ভিয়েতনাম অথবা কম্বোডিয়া সফরের সময় সেটি তাঁর নাকে ঢুকে থাকতে পারে।লিভারনি বলেন, সপ্তাহ খানেক ধরে তাঁর নাক দিয়ে রক্ত ঝরছিল। তিনি ভেবেছিলেন, সম্প্রতি মোটরসাইকেল দুর্ঘটনার শিকার হওয়ার কারণে এমনটি হয়ে থাকতে পারে। গত বৃহস্পতিবার তিনি গোসল করার সময় খেয়াল করেন, নাসারন্ধ্র থেকে কালো মতোন কিছু একটা বেরিয়ে আসছে। তিনি ভেবেছিলেন, রক্তের দলা হয়ে থাকতে পারে। পরে দেখেন জ্যান্ত একটা জোঁক। তিনি দ্রুত ডাক্তারের কাছে ছুটে যান। চিকিৎসক ছোট চিমটার সাহায্যে জোঁকটি টেনে বের করে আনেন।
