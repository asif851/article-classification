
স্লোভেনিয়া থেকে ১৫১ জন যাত্রী নিয়ে ইজিজেট এয়ারলাইনসের একটি ফ্লাইট যুক্তরাজ্যে যাচ্ছিল। কিন্তু পথে কয়েকজন যাত্রী সন্ত্রাসী কর্মকাণ্ড নিয়ে আলোচনা করছিলেন। তাদের কথাবার্তা সন্দেহজনক মনে হওয়ায় পাইলট গন্তব্য পরিবর্তন করে উড়োজাহাজটি নিয়ে জরুরি অবতরণ করেন।
বিবিসি অনলাইনের খবরে বলা হয়, শনিবার ইজিজেটের ওই ফ্লাইটটি সন্ত্রাসী হামলার আশঙ্কায় মাঝপথে গন্তব্য পরিবর্তন করে জার্মানির একটি বিমানবন্দরে অবতরণ করে।
এ সময় তিনজন ব্রিটিশ নাগরিককে আটক করা হয়। অবতরণের পরপরই বিমানের ১৫১ জন যাত্রীকে নিরাপদে বের করে নেওয়া হয় এবং ফ্লাইটটি তিন ঘণ্টার জন্য স্থগিত করা হয়। আটক ব্যক্তিদের কাছে থাকা একটি ব্যাগ উদ্ধার করে পুলিশ।
জার্মানির ওই বিমানবন্দরের একজন মুখপাত্র বলেন, ‘উড়োজাহাজে কয়েকজন যাত্রী সন্দেহজনক কথাবার্তা বলছে, পাইলট এমন তথ্য পাওয়ার পর জরুরি অবতরণের সিদ্ধান্ত নেন।’
বিমানবন্দরে নিরাপদে অবতরণের পর সব যাত্রীকে জরুরি বহির্গমন পথ দিয়ে বাইরে নিয়ে যাওয়া হয়। এ সময় নয়জন যাত্রীকে প্রাথমিক চিকিৎসা দেওয়া হয়।
