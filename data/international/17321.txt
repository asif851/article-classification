
জঙ্গি সংগঠন ইসলামিক স্টেটের (আইএস) এক জঙ্গি তাঁর মাকে হত্যা করেছেন। আইএস ছেড়ে আসতে বলায় সিরিয়ার রাকা শহরে জনসমক্ষে গুলি ছুড়ে ওই জঙ্গি তাঁর মাকে হত্যা করেন। খবর বিবিসির। 
২০১৩ সালের আগস্টে রাকা দখল করার পর থেকে আইএস ওই শহরটিকে নিজেদের রাজধানী হিসেবে ব্যবহার করে আসছে। প্রত্যক্ষদর্শীদের বরাত দিয়ে বিবিসি জানায়, রাকা শহরের ডাকঘরের সামনে আইএস জঙ্গি আলি সাকর (২১) তাঁর মা লীনা আল-কাশেমকে (৪৫) জনসমক্ষে গুলি চালিয়ে হত্যা করেন। যুক্তরাজ্যভিত্তিক সংগঠন পর্যবেক্ষক সংগঠন দ্য অবজারভেটরি ফর হিউম্যান রাইটস ও মানবাধিকার সংগঠন রাকা ইজ বিং স্লটারেটেড সাইলেন্টলিও ওই ঘটনার কথা উল্লেখ করেছে।লীনা আল-কাশেম তাঁর সন্তান আলি সাকরকে বলেন, যুক্তরাষ্ট্রের নেতৃত্বাধীন জোটের হামলায় আইএস পরাজিত হতে পারে। এ জন্য মা তাঁকে নিজের সঙ্গে পালিয়ে যাওয়ার জন্যও বলেন। সন্তান আলি সাকর বিষয়টি আইএসকে জানালে আইআস তাঁর মায়ের মৃত্যুদণ্ড দেয়। পরে আলি সাকর রাকায় ডাকঘরের সামনে শতাধিক লোকের সামনে নিজেই তাঁর মাকে গুলি করে মৃত্যুদণ্ড কার্যকর করেন।আইএস কোনো ধরনের ভিন্নমত সহ্য করে না এবং এ ধরনের কাজের জন্য প্রায়ই জনসমক্ষে নিষ্ঠুর দণ্ড দিয়ে থাকে। ২০১৪ সালে ইরাক ও সিরিয়ার বিস্তৃত অঞ্চল দখল করে।সিরিয়ান অবজারভেটরি ফর হিউম্যান রাইটসের তথ্য অনুযায়ী আইএস সমকামিতা, জাদুবিদ্যা এবং পক্ষত্যাগের মতো অভিযোগসহ নানা কারণে এ পর্যন্ত দুই হাজারেরও বেশি মানুষকে হত্যা করেছে।
