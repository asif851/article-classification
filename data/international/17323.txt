
ভারতের পার্লামেন্টের উচ্চকক্ষ রাজ্যসভার ৬৭ শতাংশ সদস্যই কোটিপতি, অন্যদিকে ১৭ শতাংশ সদস্যের বিরুদ্ধে রয়েছে ফৌজদারি অপরাধের মামলা। আজ শনিবার বেসরকারি সংস্থা অ্যাসোসিয়েশন ফর ডেমোক্রেটিক রিফর্মসের (এডিআর) এক প্রতিবেদনের বরাত দিয়ে ‘টাইমস অব ইন্ডিয়া’র খবরে বলা হয়, ১২ জন মনোনীত সদস্য ও ফাঁকা হওয়া আসন বাদে মোট ২৪৫ সদস্যের মধ্যে ২২৭ জন সদস্যই কোটিপতি।
রাজ্যসভার সদস্যদের গড় সম্পদের পরিমাণ ২০ কোটি ১৭ লাখ ভারতীয় রুপি। প্রধান রাজনৈতিক দলগুলোর মধ্যে কংগ্রেসের সংসদ সদস্যদের গড় সম্পত্তি ১৬ কোটি ৭৪ লাখ রুপি, ভারতীয় জনতা পার্টির (বিজেপি) সদস্যদের গড় সম্পত্তির পরিমাণ আট কোটি ৫১ লাখ রুপি, বহুজন সমাজ পার্টির (বিএসপি) সদস্যদের গড় সম্পত্তির পরিমাণ ১৩ কোটি ৮২ লাখ রুপি এবং সিপিএম সদস্যদের গড় সম্পত্তির পরিমাণ ৩৯ কোটি ৬৫ লাখ রুপি ।
এডিআরের প্রতিবেদন অনুযায়ী, রাজ্যসভার ৩৮ জন সদস্যের বিরুদ্ধে ফৌজদারি অপরাধের মামলা রয়েছে। এর মধ্যে ১৭ জন সদস্য অর্থাত্ ৭ শতাংশের বিরুদ্ধে রয়েছে গুরুতর অপরাধের অভিযোগে মামলা। এসব সদস্যের বিরুদ্ধে খুনের চেষ্টা, ইচ্ছাকৃতভাবে জখম করা ও নির্বাচনে অনৈতিক কার্যকলাপের অভিযোগে মামলা রয়েছে।
