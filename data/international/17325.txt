
যুক্তরাষ্ট্রের দক্ষিণাঞ্চলীয় লুইজিয়ানা অঙ্গরাজ্যে প্রবল বর্ষণের ফলে ব্যাপক বন্যায় তিনজনের মৃত্যু হয়েছে। সেখানকার গভর্নর জন বেল এডওয়ার্ডস এই দুর্যোগকে ‘নজিরবিহীন’ উল্লেখ করে গত শুক্রবার জরুরি অবস্থা জারি করেন।বাড়িঘর ও যানবাহনে আটকে পড়া লোকজনকে উদ্ধার করতে ন্যাশনাল গার্ড এবং জরুরি দলগুলো হেলিকপ্টার ব্যবহার করেছে। নিখোঁজ লোকজনের অনুসন্ধানে তল্লাশি চলছে। আবহাওয়া বিভাগ জানায়, বৃষ্টিপাত আরও দু-এক দিন অব্যাহত থাকতে পারে। সরকারি কর্মকর্তারা জানান, দুর্গত বিভিন্ন এলাকা থেকে এক হাজারের বেশি মানুষকে সরিয়ে নেওয়া হয়েছে।শুক্রবার থেকেই ভারী বৃষ্টিপাত শুরু হয়। কোথাও কোথাও ৪৩ সেন্টিমিটারের বেশি বৃষ্টি হয়েছে। এ দুর্যোগের প্রভাব পাশের দুই রাজ্য আলাবামা ও মিসিসিপিতেও পড়েছে। লুইজিয়ানার গভর্নর এডওয়ার্ডসের বাসভবনের ভূগর্ভস্থ অংশেও পানি ঢুকে পড়েছে। তাঁকে সপরিবার সরিয়ে নেওয়া হয়েছে। তিনি গতকাল রোববার বলেন, পরিস্থিতি মোকাবিলায় তাঁরা কাজ করছেন।স্থানীয় সেন্ট্রাল সিটির মেয়র জে আর শেলটন বলেন, এবারের বন্যা আগের সব বন্যাকে ছাপিয়ে গেছে। এখন কেউ এই দুর্যোগ নিয়ে আলাপ করলে ২০১৬ সালের উদাহরণ দেবে।
