
বেলারুশের প্রেসিডেন্ট আলেক্সান্দর লুকাশেঙ্কো কাজের প্রতি আগ্রহী করে তুলতে সবার উদ্দেশে বলেছিলেন ‘অনাবৃত হয়ে ঘাম ঝরানোর আগ পর্যন্ত পরিশ্রম করতে হবে’। এ কথা বলার পরই দেশটিতে খালি গায়ে অফিসে কাজ করার ছবি তুলে লোকজন অনলাইনে প্রকাশ করা শুরু করে। আর নিয়ে সামাজিক যোগাযোগমাধ্যমে শুরু হয় তোলপাড়।
বেলারুশ এখন গত কয়েক দশকের মধ্যে সবচেয়ে নাজুক অর্থনৈতিক পরিস্থিতি মোকাবিলা করছে। এ জন্য প্রেসিডেন্ট লুকাশেঙ্কোর জনগণকে ‘কোমর বেঁধে’ কাজে নেমে পড়ার আহ্বান জানান। কিন্তু সে কথার অর্থ কেউ কেউ ‘অনাবৃত হওয়ার’ সঙ্গে মিলিয়ে ফেললেই বাঁধে বিপত্তি।
প্রেসিডেন্টের ওই বক্তব্যের পর দেশের কিছু মানুষ নিজেদের খালি গায়ের ছবি প্রকাশ করা শুরু করে। ওই বক্তব্যর প্রতিবাদে গানও বেঁধেছে অনেকে। এ নিয়ে টুইটার, ফেসবুক ও ইনস্টাগ্রামে নানা রকমের ছবি, মন্তব্য ও অডিও-ভিডিও ছড়িয়ে পড়েছে। রাশিয়া, ইউক্রেনসহ ইউরোপের কয়েকটি দেশের কিছু মানুষ এ অদ্ভুত প্রচার কার্যক্রমে অংশও নিচ্ছে। ইনস্টাগ্রাম একজন লিখেছেন, ‘প্রেসিডেন্টই বলেছেন, পোশাক অপ্রয়োজনীয়।’
