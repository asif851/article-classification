
মার্কিন প্রেসিডেন্ট ডোনাল্ড ট্রাম্পের অভিবাসন নীতি এবং মেক্সিকো সীমান্তে দেয়াল নির্মাণের বিরোধিতা করে প্রতিবেশী দেশটিতে রোববার হাজারো মানুষ বিক্ষোভ করেছে। সাদা পোশাক পরে এবং মেক্সিকোর জাতীয় পতাকা ও ট্রাম্পবিরোধী স্লোগান-সংবলিত প্ল্যাকার্ড হাতে নিয়ে তারা রাজধানী মেক্সিকো সিটি ও বেশ কয়েকটি শহরে এই বিক্ষোভ করে।আয়োজকেরা বলেছেন, এ বিক্ষোভের মাধ্যমে তাঁরা এই বার্তা দিতে চান যে ট্রাম্পের বিরুদ্ধে মেক্সিকো ঐক্যবদ্ধ রয়েছে। এ ছাড়া তাঁরা ‘দুর্নীতি সামাল দেওয়া এবং সহিংসতা কমাতে ব্যর্থ হওয়ার জন্য’ মেক্সিকোর প্রেসিডেন্ট এনরিকে পেনা নিয়েতোর কড়া সমালোচনা করেন।মারিয়া আম্পারো কাসার নামের একজন বিক্ষোভকারী বলেন, ট্রাম্পের অভিবাসন নীতি ‘বিশ্ব সম্প্রদায়ের জন্য হুমকি’। তিনি বলেন, এ কথা ভুলে গেলে চলবে না, অভিবাসীরাই মার্কিন সমাজ নির্মাণ করেছে এবং এখনো করছে। রাজধানী মেক্সিকো সিটির বিক্ষোভকারীদের হাতে জাতীয় ঐক্যের প্রতীক-সংবলিত প্ল্যাকার্ড দেখা যায়। একটি ব্যানারে লেখা ছিল, ‘মেক্সিকোকে এক করার জন্য ট্রাম্প মহোদয়কে ধন্যবাদ’।
নির্বাচনী প্রতিশ্রুতি অনুযায়ী ট্রাম্প অবৈধ অভিবাসী ঠেকাতে মেক্সিকো সীমান্তে দুই হাজার মাইল দীর্ঘ দেয়াল তুলতে চেয়েছেন। এর খরচ মেক্সিকোকেই দিতে হবে বলে তিনি দাবি করে আসছেন। তবে মেক্সিকোর প্রেসিডেন্ট পেনা নিয়েতো জানিয়ে দিয়েছেন, তাঁর দেশ দেয়াল তোলায় বিশ্বাসী নয় এবং এর খরচও তাঁরা দেবেন না।
সম্প্রতি ট্রাম্প অবৈধ অভিবাসীদের বিরুদ্ধে অভিযান জোরদার করায় যুক্তরাষ্ট্রে বসবাসরত মেক্সিকান নাগরিকদের মধ্যে আতঙ্ক দেখা দিয়েছে। প্রতিবেশী দেশ হওয়ায় মেক্সিকোর বহু লোক যুক্তরাষ্ট্রে অবস্থান করছেন। তাঁদের অনেকেরই বৈধ কাগজপত্র নেই।
 
