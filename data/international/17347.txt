
নির্বাচন কমিশন জানিয়ে দিল তাদের কাছে যেসব ইলেকট্রনিক ভোটিং মেশিন (ইভিএম) রয়েছে, তাতে কোনোভাবেই কারচুপি করা সম্ভব নয়। কারচুপি করা যায় কি না, তা প্রমাণের সুযোগ সব রাজনৈতিক দলকে দেওয়া হবে।আজ শুক্রবার দেশের সব রাষ্ট্রীয় ও আঞ্চলিক দলের সঙ্গে বৈঠকের পর ভারতের প্রধান নির্বাচন কমিশনার নাসিম জায়দি আরও জানান, ২০১৯ সালের সাধারণ নির্বাচনে সারা দেশে প্রতিটি ইভিএমের সঙ্গে ‘ভিভিপ্যাট’ মেশিন লাগানো হবে, যা ভোটারকে জানিয়ে দেবে তিনি কাকে ভোট দিয়েছেন।ইভিএমে কারচুপির অভিযোগের পরিপ্রেক্ষিতেই প্রধানত নির্বাচন কমিশন এই বৈঠক ডেকেছিল। দেশের ৭ রাষ্ট্রীয় দল ও ৩৫টি আঞ্চলিক দলের প্রতিনিধিরা এ বৈঠকে উপস্থিত ছিলেন। সাড়ে সাত ঘণ্টা ধরে চলা এই বৈঠকে বিভিন্ন দলের প্রতিনিধিরা নির্বাচনকে ত্রুটিমুক্ত করার পরামর্শ দেন। বৈঠক শেষে মুখ্য নির্বাচন কমিশনার নাসিম জায়দি সংবাদমাধ্যমকে জানান, কয়েক সপ্তাহের মধ্যেই কমিশন রাজনৈতিক দলগুলোকে আবার ডাকবে ইভিএমে কারচুপি করে দেখাতে। তবে সেই প্রমাণ দিতে হবে কমিশনের ঘেরাটোপের মধ্যেই। তিনি বলেন, কমিশন যে মেশিন প্রস্তুত করিয়েছে, তাতে কোনোভাবেই কারচুপি করা সম্ভব নয়।সম্প্রতি ভারতের কেন্দ্রীয় মন্ত্রিসভা ‘ভিভিপ্যাট’ মেশিনের জন্য নির্বাচন কমিশনকে ৩ হাজার ২০০ কোটি রুপি মঞ্জুর করেছে। এই রুপি দিয়ে ১৬ লাখের বেশি ‘ভিভিপ্যাট’ মেশিন কেনা হবে। এই মেশিন ইভিএমের সঙ্গেই লাগানো থাকবে। ভোটার ইভিএমে প্রার্থীর নামের পাশের বোতাম টেপার সঙ্গে সঙ্গে এই মেশিন থেকে সেই প্রার্থীর নাম বা প্রতীকসহ এক টুকরো কাগজ বেরিয়ে আসবে। ভোটারের ভোট যে ঠিক স্থানে পড়েছে, ওই কাগজই হবে তার প্রমাণ। তবে ভোটারকে অবশ্য সেই কাগজ নিয়ে যেতে দেওয়া হবে না। এই মেশিনকে বলা হচ্ছে ‘ভোটার ভেরিফায়েড পেপার অডিট ট্রেল’ (ভিভিপিএটি) বা সংক্ষেপে ‘ভিভিপ্যাট’। দিল্লির শাসক দল আম আদমি পার্টি চলতি সপ্তাহেই বিধানসভার বিশেষ অধিবেশন ডেকে ইভিএমে কারচুপির ‘প্রমাণ’ রেখেছিল। দলীয় নেতারা শুক্রবারের বৈঠকেও সেই দাবি করেন। তাঁদের বলা হয়, তাঁরা যে নকল ইভিএমে কারচুপি দেখিয়েছেন, কমিশনের ইভিএমে তা সম্ভব নয়। কমিশনের পক্ষ থেকে তবু বলা হয়, রাজনৈতিক দলগুলোর সন্দেহ দূর করার ব্যবস্থা কমিশন কয়েক সপ্তাহের মধ্যেই করবে। 
নির্বাচনকে সন্দেহমুক্ত করতে বিভিন্ন রাজনৈতিক দল নানা ধরনের সুপারিশ দেয়। সিপিএম নেতা সীতারাম ইয়েচুরি বলেন, কমিশনের উচিত নিজেদের সন্দেহের ঊর্ধ্বে প্রতিষ্ঠা করা। তৃণমূল কংগ্রেসের মুকুল রায় বলেন, যন্ত্রের ওপর নির্ভরশীলতা না বাড়িয়ে ব্যালট পেপারেই ভোট করার কথা কমিশন ভাবুক। কংগ্রেস, সিপিআই, সিপিএম, তৃণমূল কংগ্রেস নেতারা বলেন, ভোটে কালোটাকার প্রভাব বন্ধে কমিশনকেই এগোতে হবে। এ জন্য প্রয়োজন রাষ্ট্রীয় খরচে নির্বাচন অনুষ্ঠিত করা।
