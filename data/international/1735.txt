
ফ্রান্সের রাজধানী প্যারিসের প্রতীক আইফেল টাওয়ার বুলেটপ্রুফ কাচের দেয়াল দিয়ে ঘিরে ফেলা হবে শিগগিরই। সন্ত্রাসী হামলা থেকে রক্ষা করার পরিকল্পনার অংশ হিসেবে এ পদক্ষেপ নেওয়া হচ্ছে। গতকাল বৃহস্পতিবার প্যারিস শহর কর্তৃপক্ষ এ কথা জানিয়েছে। খবর এএফপির।
এক বিবৃতিতে প্যারিস পৌর কর্তৃপক্ষ জানিয়েছে, ওই দেয়াল নির্মাণে কমবেশি দুই কোটি ইউরো খরচ হবে। চলতি শরৎকালেই উত্তর ও দক্ষিণ প্রান্তে দেয়াল নির্মাণ করা হবে। পশ্চিম ও পূর্ব পাশে ‘সাময়িকভাবে অসুন্দর’ বেড়া দেওয়া হবে। পরে সেখানে দৃষ্টিনন্দন বেড়া দেওয়া হবে।
প্যারিসের ডেপুটি মেয়র জঁ ফ্রাঁসোয়া মার্তিনস এক সংবাদ সম্মেলনে বলেন, সন্ত্রাসী হামলার উচ্চ ঝুঁকিতে রয়েছে প্যারিস। পাশাপাশি ঝুঁকিতে রয়েছে আইফেল টাওয়ারসহ গুরুত্বপূর্ণ স্থাপনাগুলো। এসব জায়গা অবশ্যই বিশেষ নিরাপত্তামূলক পদক্ষেপ নিতে হবে। তিনি বলেন, কাচের দেয়াল দর্শনার্থী ও যানবাহনকে ভেতরে ঢুকতে বাধা দেবে।
প্রতি বছর প্রায় ৬০ লাখ মানুষ আইফেল টাওয়ার পরিদর্শন করে।
কয়েকজন কাউন্সিলরের উদ্ধৃতি দিয়ে পত্রিকা লে পারিজিয়ার প্রতিবেদনে বলা হয়েছে, তাঁরা আশঙ্কা করছেন, এই দেয়াল আইকনিক এই টাওয়ারটিকে ‘দুর্গে’ পরিণত করবে। তবে ডেপুটি মেয়র জঁ ফ্রাঁসোয়া মার্তিনস বলেছেন, নিরাপত্তা তল্লাশির পর দর্শনার্থীরা বিনা খরচেই টাওয়ারের পাদদেশ পর্যন্ত যেতে পারবেন।
২০১৫ সালের নভেম্বরে সন্ত্রাসী হামলার পর থেকে প্যারিস উচ্চ মাত্রায় সতর্ক অবস্থায় রয়েছে। ওই হামলায় অন্তত ১২৯ জন নিহত হন।
