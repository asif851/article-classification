
মধ্যপ্রাচ্যভিত্তিক জঙ্গিগোষ্ঠী ইসলামিক স্টেট (আইএস) গত ছয় মাসে ইরাক ও সিরিয়ায় তাদের নিয়ন্ত্রণাধীন এলাকাগুলোর ১২ শতাংশের ওপর থেকে নিয়ন্ত্রণ হারিয়েছে। যুক্তরাজ্যভিত্তিক প্রতিরক্ষাবিষয়ক গবেষণা প্রতিষ্ঠান আইএইচএস গতকাল রোববার এ তথ্য জানিয়েছে। বিবিসির খবরে বলা হয়েছে, এ বছরের প্রথম ছয় মাসে আইএস বিভিন্ন জায়গা থেকে পিছু হটে ওই নিয়ন্ত্রণ খোয়ায়।
রয়টার্সের এক খবরে খবরে বলা হয়, আইএসের নিয়ন্ত্রণ হারানো এলাকার আয়তন ইউরোপের দেশ আয়ারল্যান্ডের সমান। গবেষণা প্রতিষ্ঠান আইএইচএসের হিসাবে, দুই বছর আগে আইএস যতটুকু এলাকাজুড়ে ‘খেলাফত’ প্রতিষ্ঠার কথা ঘোষণা করেছিল, তার আকার ২২ হাজার বর্গকিলোমিটারের বেশি কমে গেছে। এলাকা হারিয়ে গোষ্ঠীটি এখন মধ্যপ্রাচ্য ও ইউরোপে বেসামরিক লোকজনকে লক্ষ্য করে হামলা পরিচালনা করছে। এমন হামলা আরও বাড়তে পারে বলে আশঙ্কা প্রকাশ করেছে প্রতিষ্ঠানটি।গত সপ্তাহে ইরাকের রাজধানী বাগদাদে আত্মঘাতী বোমা হামলায় ৩০০ জনের মতো নিহত হয়। আইএসের হাত থেকে সরকারি বাহিনী ফালুজা শহর পুরোপুরি নিয়ন্ত্রণে নেওয়ার ঘোষণার পরই রাজধানীতে বড় ধরনের হামলাটি চালানো হয়।
আইএইচএসের বিশ্লেষক কলাম্ব স্ট্র্যাক বিবিসিকে বলেন, ‘আইএসের এলাকা কমে আসায় এটা স্পষ্ট যে তারা যেভাবে শাসনকাজ চালিয়ে আসছিল, সেটা ব্যর্থ হচ্ছে। এর ফলে তারা তাদের অগ্রাধিকারের বিষয়ে পরিবর্তন ঘটাচ্ছে।’
স্ট্র্যাক আরও বলেন ‘এ কারণে আমরা আশঙ্কা করছি, বেসামরিক লোকজনের ওপর হামলা আরও বাড়তে পারে। হামলা হতে পারে অর্থনৈতিক স্থাপনাতেও। এসব হামলা হবে ইরাক, সিরিয়া ও ইউরোপে।’
আইএইচএস বলেছে, আইএসের পক্ষ থেকে ‘খেলাফত’ গঠনের কথা ঘোষণার ছয় মাস পর ২০১৫ সালের জানুয়ারি মাসে ইরাক ও সিরিয়ায় তাদের নিয়ন্ত্রণাধীন এলাকার আয়তন ছিল ৯০ হাজার ৮০০ বর্গকিলোমিটার। ডিসেম্বর নাগাদ এ এলাকা ১৪ শতাংশ কমে আসে। পরে আরও ৯ হাজার ৭০০ বর্গকিলোমিটার এলাকা কমে। এখন সংগঠনটির নিয়ন্ত্রণে রয়েছে ৬৮ হাজার ৩০০ বর্গকিলোমিটার।
সিরিয়ায় আইএস জঙ্গিরা প্রেসিডেন্ট বাশার আল-আসাদের বাহিনীর পাশাপাশি রাশিয়া ও ইরানের দিক থেকেও চাপের মুখে পড়েছে। মার্কিন সমর্থনপুষ্ট সিরিয়ান ডেমোক্রেটিক ফোর্স বা এসডিএফের যোদ্ধারাও তাদের ওপর আক্রমণ করছে। এই বাহিনী গত ফেব্রুয়ারিতে পূর্বাঞ্চলীয় শহর শাদ্দাদি দখল করে নেয়। এটি ছিল আইএসের গুরুত্বপূর্ণ একটি ঘাঁটি। এরপর সিরিয়ার সরকারি বাহিনী আইএসের হাত থেকে প্রাচীন শহর পালমিরাও পুনর্দখল করে।
ফালুজা পুনর্দখলের পর ইরাকের সরকারি বাহিনী তাদের মিত্র মিলিশিয়াদের নিয়ে আইএসের কাছ থেকে দেশের অন্যতম প্রধান শহর মসুল উদ্ধারের প্রস্তুতি নিচ্ছে। তবে তা ফালুজার তুলনায় কঠিন হবে বলে পর্যবেক্ষকদের ধারণা।
