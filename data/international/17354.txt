
নেপালে ভূমিকম্পে ক্ষতিগ্রস্ত তিনটি জেলায় আজ বৃহস্পতিবার ভূমিধসে কমপক্ষে ২৪ জন মারা গেছে। প্রচণ্ড বৃষ্টির কারণে এই ভূমিধসের ঘটনা ঘটে।
এএফপির এক প্রতিবেদনে জানানো হয়, মারা যাওয়া ব্যক্তিদের মধ্যে বেশির ভাগই রাজধানী কাঠমান্ডু থেকে ১৫০ কিলোমিটার পশ্চিমে কাসকি জেলার বাসিন্দা। জেলার পুলিশ প্রধান কেদার রাজউর বলেন, মৃতের সংখ্যা বেড়ে ২১ জনে পৌঁছেছে। তল্লাশি ও উদ্ধার অভিযান চলছে। ধারণা করা হচ্ছে, নিখোঁজ ২০ জনের বেশি মানুষ ধ্বংসস্তূপের নিচে আটকা পড়েছে।
রাজউর এএফপিকে বলেন, আহত ১৮ জনকে চিকিৎসার জন্য হাসপাতালে পাঠানো হয়েছে।
মিয়াগদি ও বাগলুং জেলা কর্তৃপক্ষের বিবৃতিতে বলা হয়, ভূমিধসে ৮৩ বছরের এক বৃদ্ধসহ তিনজন মারা গেছেন।
মৌসুমি বৃষ্টিপাতের কারণে ত্রাণ কার্যক্রম ব্যাহত হচ্ছে বলে খবরে জানানো হয়।
দুই সপ্তাহ আগে পোখারা শহরের কাছে ভূমিধসে একটি স্কুলের অংশ বিশেষ চাপা পড়ে এক শিক্ষার্থী মারা গেছে। গত মাসে নেপালের উত্তর পূর্বাঞ্চলের কয়েকটি গ্রামে ভূমিধসে ৩৫ জন প্রাণ হারায়।
গত ২৫ এপ্রিলে ভয়াবহ ভূমিকম্পে নেপালে আট হাজার ৮০০ জনের বেশি লোক মারা যায়।
