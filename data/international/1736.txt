
মাদার তেরেসা যে নীল পাড়ের সাদা শাড়ি পরে বিশ্ব ঘুরেছেন, আর্তমানবতার সেবায় নিয়োজিত হয়েছিলেন, সেই শাড়ির এবার প্যাটেন্ট নিল মাদার তেরেসার গড়া সংগঠন মিশনারিজ অব চ্যারিটি। এখন থেকে এই শাড়ি মিশনারিজ অব চ্যারিটির প্রতীক হিসেবে গণ্য হবে।
মিশনারিজের আইনজীবী বিশ্বজিৎ সরকার গত বুধবার এ কথা জানিয়েছেন। তিনি বলেন, ইন্টেলেকচুয়াল প্রপার্টি আইন অনুযায়ী ওই প্যাটেন্ট নেওয়া হয়েছে। ভারতে এই প্রথম কোনো প্রতিষ্ঠান পোশাকের প্যাটেন্ট নিয়েছে বলে দাবি করেছেন ওই আইনজীবী।
মাদার তেরেসা কলকাতায় আমৃত্যু আর্তমানবতার সেবায় নিজেকে উৎসর্গ করেছেন। পেয়েছেন শান্তিতে নোবেল পুরস্কার। আর গত বছর ভ্যাটিকান সিটিতে পোপ মাদার তেরেসাকে সন্ত হিসেবে ঘোষণা করেছেন। ওই অনুষ্ঠানে মাদারের অনুগামী সন্ন্যাসীরা মাদারের সেই নীল পাড়ের সাদা শাড়ি পরে উপস্থিত ছিলেন। এখনো মিশনারিজের সন্ন্যাসীরা ওই নীল পাড়ের সাদা শাড়ি পরিধান করেন।
