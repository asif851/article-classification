
মার্কিন প্রেসিডেন্ট ডোনাল্ড ট্রাম্প বলেছেন, ২০১৬ সালের নির্বাচনে ব্যাপক জাল ভোট পড়ার অভিযোগ তদন্তে একটি কমিশন করছেন তিনি। কমিশনে নেতৃত্ব দেবেন তাঁর ভাইস প্রেসিডেন্ট মাইক পেন্স।গতকাল রোববার ট্রাম্পের কাছ থেকে এই ঘোষণা আসে। বার্তা সংস্থা এএফপির প্রতিবেদনে এ কথা বলা হয়।গত বছরের ৮ নভেম্বর অনুষ্ঠিত মার্কিন প্রেসিডেন্ট নির্বাচনে ব্যাপক অবৈধ ভোট পড়ার​ অভিযোগের বিষয়ে এখন পর্যন্ত কোনো সরকারি তথ্য পাওয়া যায়নি। ট্রাম্প নিজেও তাঁর তোলা অভিযোগের পক্ষে কোনো প্রমাণ হাজির করতে পারেননি। তা সত্ত্বেও জাল ভোটের অভিযোগ করছেন ট্রাম্প।সবশেষ ফক্স নিউজকে দেওয়া সাক্ষাৎকারে ট্রাম্প তাঁর অভিযোগের কথা ফের উল্লেখ করেছেন। ভোটে অনিয়ম কীভাবে হয়েছে, তার ধারণাপ্রসূত পন্থাও বলেছেন তিনি।ট্রাম্পের ভাষ্য, মৃত মানুষের নামে ভোট দেওয়া হয়েছে। এক ব্যক্তি দুই অঙ্গরাজ্যে ভোট দিয়েছেন। অবৈধ ব্যক্তি, তথা যাঁরা নাগরিক নন, তাঁরা ভোট দিয়েছেন।জাল ভোটের অভিযোগ তদন্তে একটি কমিশন গঠনের বিষয়ে অঙ্গীকার করেছেন ট্রাম্প। তাঁর এই কমিশনের প্রধান হবেন ভাইস প্রেসিডেন্ট পেন্স।
ট্রাম্প বলেছেন, অত্যন্ত সতর্কতার সঙ্গে অভিযোগ খতিয়ে দেখা হবে।
আগে ট্রাম্প অভিযোগ করেছিলেন, অবৈধ অভিবাসীদের ভোট না পড়লে পপুলার ভোটেও জয়ী হতেন তিনি।
ট্রাম্পের দাবি, তাঁর নির্বাচনী প্রতিপক্ষ হিলারি ক্লিনটনের পক্ষে লাখ লাখ জাল ভোট পড়েছে।
ইলেকটোরাল কলেজ ভোটে এগিয়ে থেকে ট্রাম্প প্রেসিডেন্ট নির্বাচিত হয়েছেন। তবে মোট ভোটের হিসাবে ট্রাম্পের চেয়ে অনেক বেশি ভোট পেয়েছেন হিলারি।
