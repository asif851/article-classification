
জার্মান চ্যান্সেলর আঙ্গেলা ম্যার্কেল গত রোববার বলেছেন, তিনি আগামী বছর অনুষ্ঠেয় নির্বাচনে চতুর্থবারের মতো প্রার্থী হবেন। দেশ-বিদেশে নানা হুমকি সত্ত্বেও গণতান্ত্রিক মূলনীতিগুলোর সুরক্ষার জন্যই এ সিদ্ধান্ত নিয়েছেন বলে তিনি দাবি করেছেন।
এবারের নির্বাচনী প্রচারাভিযান তাঁর জন্য সবচেয়ে কঠিন হবে বলে ইঙ্গিত দিয়ে ম্যার্কেল বলেন, জনমুখী রাজনীতি এবং অনিশ্চয়তার শক্তিকে কাজে লাগিয়েই ইউরোপীয় ইউনিয়ন (ইইউ) থেকে যুক্তরাজ্যের প্রস্থানের (ব্রেক্সিট) পক্ষে গণভোটের রায় এবং মার্কিন নির্বাচনে ডোনাল্ড ট্রাম্পের জয় হয়েছে। এসব দেখেই তিনি (ম্যার্কেল) নিজ দেশের সেবা করার দায়িত্ব সম্পর্কে আরও সচেতন হয়েছেন।
 
