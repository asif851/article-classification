
দক্ষিণ ভারতের কেরালার একটি মন্দিরে ভয়াবহ অগ্নিকাণ্ডে পুণ্যার্থীসহ শতাধিক মানুষ নিহত হয়েছে। শনিবার দিবাগত রাত সাড়ে তিনটায় ওই মন্দিরে একটি উৎসব উপলক্ষে বাজি পোড়ানোর সময় কাছের একটি ঘরে রাখা বিপুল পরিমাণ আতশবাজিতে আগুন লেগে এ দুর্ঘটনা ঘটে। পুলিশ জানায়, কেরালার কোল্লাম জেলার পরাভুর পুট্টিঙ্গল দেবীর মন্দিরে এ অগ্নিকাণ্ডে আহত হয় অন্তত সাড়ে ৩০০ জন। কেরালার বিধানসভা তাৎক্ষণিকভাবে নিহত ব্যক্তিদের পরিবারপ্রতি ১০ লাখ এবং আহত ব্যক্তিদের পাঁচ লাখ রুপি করে দেওয়ার ঘোষণা দেয়। প্রধানমন্ত্রী নরেন্দ্র মোদি শোক প্রকাশ করে নিহত ব্যক্তিদের জন্য ২ লাখ এবং আহত ব্যক্তিদের ৫০ হাজার রুপি করে দেওয়ার ঘোষণা দেন। স্থানীয় বাসিন্দারা জানান, উৎসব উপলক্ষে বাজি পোড়ানো দেখতে হাজার পনেরো মানুষ মন্দির এলাকায় জড়ো হয়েছিল। রাত একটু গভীর হলে শুরু হয়েছিল বাজি পোড়ানো। হঠাৎই তারা বিকট আওয়াজ শুনতে পায়। ভিডিও ফুটেজে দেখা যায়, বিকট বিস্ফোরণের পরপরই আগুন ছড়িয়ে পড়ে। পুলিশ ও অগ্নিনির্বাপক দপ্তরের কর্মীদের পাশাপাশি স্থানীয় মানুষ উদ্ধারকাজে যোগ দেয়। নৌ ও বিমানবাহিনী হেলিকপ্টার নিয়ে উদ্ধারে নামে। সকালে মন্দির চত্বরে আগুনে পুড়ে হতাহত মানুষের শরীরের বিভিন্ন অংশ ছড়িয়ে-ছিটিয়ে থাকতে দেখা যায়। কোল্লাম জেলা প্রশাসন বলেছে, বাজি পোড়ানোর সরকারি কোনো অনুমোদন ছিল না। জেলা প্রশাসনের কর্মকর্তা এ শাইনোমাল বলেন, ‘মন্দির কর্তৃপক্ষ আতশবাজির প্রতিযোগিতা করতে চেয়ে আমার কাছে আবেদন করেছিল। কিন্তু আমি সরাসরি তাদের এ আবেদন প্রত্যাখ্যান করি।’ কোল্লাম জেলার সাংসদ প্রেমচন্দ্রন বলেন, মজুত থাকা ৭৫ শতাংশ আতশবাজিতে আগুন লেগে গেলে এ দুর্ঘটনা ঘটে। এই দুর্ঘটনায় আহত ব্যক্তিদের একটি বড় অংশের শরীর পুড়ে গেছে। কেরালার থিরুভানাথাম মেডিকেল কলেজ হাসপাতালের প্রধান চিকিৎসক ডি মোহনদাস বলেন, ‘দুর্ঘটনায় আহত লোকজনের বেশির ভাগেরই শরীরের ৫০ ভাগের বেশি অংশ পুড়ে গেছে। এদের অনেকেরই অবস্থা আশঙ্কাজনক। জনবহুল দেশ ভারতে মাঝেমধ্যেই মন্দিরে পদদলিত হওয়া বা অগ্নিকাণ্ডের ঘটনা ঘটে। পর্যাপ্ত নিরাপত্তাব্যবস্থা না থাকাই এর মূল কারণ।
