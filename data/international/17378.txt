
ভেনেজুয়েলার বিরোধী দলীয় নেতা এনরিক ক্যাপ্রিলেস বলেছেন, আগাম নির্বাচনই দেশটিতে চলমান সংকট নিরসনের একমাত্র উপায়।
ক্যাপ্রিলেসের অভিযোগ, প্রেসিডেন্ট নিকোলাস মাদুরো ভেনেজুয়েলার জনগণের ওপর ‘নিষ্ঠুর দমন-পীড়ন’ চালাচ্ছেন। ক্যাপ্রিলেস মনে করেন,  এভাবে মাদুরো বেশিদিন ক্ষমতায় টিকে থাকতে পারবেন না।
লাতিন আমেরিকার দেশটিতে চলতি মাসে বিক্ষোভ ও সহিংসতায় প্রায় ৩০ জন নিহত হয়েছে। ঘাটতি ও মূল্যস্ফীতির কারণে অর্থনীতিও নাজুক অবস্থার মধ্য দিয়ে যাচ্ছে। ক্যাপ্রিলেস অভিযোগ করেন, পরিস্থিতি নিয়ন্ত্রণের জন্য সরকার কিছুই করছে না। কেবলই নিষ্ঠুর দমন-পীড়ন চালিয়ে সংবিধান ও মানবাধিকার লঙ্ঘন করছে।
ক্যাপ্রিলেস ২০১৩ সালের প্রেসিডেন্ট নির্বাচনে মাদুরোর কাছে পরাজিত হন। মিরান্দা রাজ্যের গভর্নর পদে থাকাকালীন তিনি ‘প্রশাসনিক অনিয়ম’ করেন-এমন অভিযোগে ক্যাপ্রিলেসকে রাজনৈতিক পদ থেকে ১৫ বছরের জন্য নিষিদ্ধ করা হয়েছে। তিনি এই নিষেধাজ্ঞাকে অসাংবিধানিক আখ্যা দিয়েছেন।
দেশে বিভক্তির অভিযোগ অস্বীকার করে ক্যাপ্রিলেস বলেন, বড় জোড় ২০ শতাংশ জনগণ মাদুরোর সমাজতন্ত্রী সরকারকে সমর্থন দিতে পারে। 
 
