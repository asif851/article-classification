
দুই বছর বয়সের শিশু খেলাচ্ছলে লক করে ফেলেছে তার মায়ের আইফোন। তা-ও আবার ৪৭ বছরের জন্য! চীনের সাংহাইয়ে গত জানুয়ারি মাসে এ ঘটনা ঘটেছে। দেশটির সংবাদমাধ্যমে এ বিষয়ে কিছু প্রতিবেদন প্রকাশিত হয়েছে।
বার্তা সংস্থা আইএএনএসের খবরে বলা হয়েছে, মায়ের আইফোন নিয়ে খেলছিল শিশুটি। আইফোনের লক খোলার জন্য বারবার ভুল পাসওয়ার্ড দিচ্ছিল সে। একপর্যায়ে আড়াই কোটি মিনিটের জন্য লক হয়ে যায় ওই ফোন।
ওই শিশুটির মায়ের নাম লু। বাড়িতে ফিরে তিনি তো অবাক। কিছুতেই খুলতে পারছেন না আইফোন। পরে দেখেন কত মিনিটের জন্য লক হয়েছে ফোনটি। এরপরই ফোনটি সার্ভিস সেন্টারে নিয়ে যান লু।
সাউথ চায়না মর্নিং পোস্টের খবরে বলা হয়েছে, প্রত্যেকবার ভুল পাসওয়ার্ড দিলে আইফোন একটি নির্দিষ্ট সময়ের জন্য নিষ্ক্রিয় হয়ে যায়। এবার ভেবে দেখুন ওই দুই বছরের শিশুটি কতবার ভুল পাসওয়ার্ড দিয়েছিল!
সাংহাইয়ের একটি অ্যাপল স্টোরে আইফোনটি নিয়ে গিয়েছিলেন লু। সেখানকার কারিগরেরা জানান, হয় ফোনটি খোলার জন্য ৪৭ বছর অপেক্ষা করতে হবে, নতুবা ফোনের সব তথ্য মুছে ফেলে নতুন করে সফটওয়্যার ইনস্টল করতে হবে।
সেখানকার অ্যাপল স্টোরের এক কর্মী ওয়েই চুনলং বলেন, ‘এই মক্কেলের ক্ষেত্রে, অপেক্ষার বদলে একমাত্র পথ হচ্ছে ফোনের সব তথ্য মুছে ফেলা ও ফ্যাক্টরি রিসেট দিতে হবে।’ চুনলং আরও জানিয়েছেন, একই পদ্ধতিতে ৮০ বছরের জন্য আইফোন লক হয়ে যাওয়ার ঘটনাও আগে ঘটেছে।
লু জানিয়েছেন, শিক্ষামূলক ভিডিও চিত্র দেখার জন্য ছেলের হাতে আইফোন দিয়েই এই বিপত্তি ঘটেছে। ফোনটি অন্য পদ্ধতিতে ঠিক করার জন্য দুই মাস অপেক্ষা করেছিলেন তিনি। কিন্তু কোনো উপায় বের হয়নি। লু বলেন, ‘৪৭ বছর অপেক্ষা করা আমার পক্ষে সম্ভব নয়। তা করতে পারলে হয়তো নাতি-নাতনিকে বলতে পারতাম যে এটি তোমাদের বাবার দোষ।’
হ্যাকারদের হাত থেকে রক্ষা করার জন্যই আইফোনে এ ধরনের ফিচার যুক্ত করেছে অ্যাপল। সাধারণত টানা ছয়বার ভুল পাসওয়ার্ড দিলে আইওএস ডিভাইস নিষ্ক্রিয় হয়ে যায়। আবার টানা ১০ বার একই ভুল করলে ওই ডিভাইসের সব তথ্য স্বয়ংক্রিয়ভাবে মুছে ফেলার একটি ফিচারও রেখেছে অ্যাপল।
