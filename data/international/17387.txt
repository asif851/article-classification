
বিশ্বের ১ কোটি ৫০ লাখ শিশু পানিদূষণের কারণে পাঁচ বছর বয়স হওয়ার আগেই মারা যায়। যুক্তরাষ্ট্রের মতো দেশের ৪৬ শতাংশ খাল এবং ৪০ শতাংশ নদী দূষণের কবলে। দেশটির ৭০ শতাংশ শিল্পবর্জ্য ব্যবহারযোগ্য পানিতে ফেলে দেওয়া হয়।
যুক্তরাষ্ট্রের নর্থ ক্যারোলাইনা অঙ্গরাজ্যে নদী ও পানি-বিষয়ক বেসরকারি আন্তর্জাতিক সম্মেলনে ওয়াটার কিপার্স এলিয়েন্সের প্রেসিডেন্ট রবার্ট এফ কেনেডি এ কথা বলেন। গত বুধবার থেকে শুরু হওয়া সম্মেলন গত শনিবার শেষ হয়েছে। বাংলাদেশের নদী সংরক্ষণের কাজে নিয়োজিত তিন সদস্যের একটি প্রতিনিধিদল এই সম্মেলনে যোগদান করে।
সম্মেলনে আলোচকেরা বলেন, একটি নদী হারিয়ে যাওয়া মানে শুধু একটি দেশ বা অঞ্চলের ক্ষতি নয়; নদী ও পানিদূষণের দায় নিতে হয় সারা বিশ্বকে। মানবজাতির অনিবার্য বিপর্যয় রোধে এখনই উদ্যোগ নিতে হবে। এতে বক্তারা বলেন, পরিবেশ বাঁচাতে পানির প্রাকৃতিক প্রবাহ নিশ্চিত করতে হবে। নদ-নদী সংরক্ষণে সম্মিলিত চেষ্টা ছাড়া কোনো বিকল্প নেই। সরকারি-বেসরকারি উদ্যোগের সঙ্গে নাগরিকদেরও নদী সংরক্ষণে নিজ নিজ অবস্থান থেকে ভূমিকা রাখতে হবে।
সম্মেলনে যুক্তরাষ্ট্রের প্রভাবশালী কেনেডি পরিবারের সদস্য এবং আন্তর্জাতিক খ্যাতিসম্পন্ন পরিবেশ সংগঠক রবার্ট এফ কেনেডি জুনিয়র বক্তব্য দেন। বাংলাদেশের পানি ও নদী সমস্যা নিয়ে ওই আলোচনায় অংশ নেন ওয়াটার্স কিপার্স বাংলাদেশের সমন্বয়ক শরীফ জামিল। উপস্থিত ছিলেন সুরমা নদী সংরক্ষক আব্দুল করিম কিম এবং খোয়াই নদী সংরক্ষক তফাজ্জল সোহেল।
সম্মেলনে নাগরিক সচেতনতায় অগ্রসর যুক্তরাষ্ট্রের নদ-নদীর অবস্থার পাশাপাশি বাংলাদেশ প্রসঙ্গ উঠে আসে। বাংলাদেশের নদী ও খালের রাজনৈতিক দখল এবং নাগরিক অসচেতনতা নিয়ে সম্মেলনে আলোচনা হয়।
সম্মেলন কেন্দ্র থেকে বাংলাদেশের প্রতিনিধি শরীফ জামিল প্রথম আলোকে জানান, সারা বিশ্বের নদী ও পানি সংরক্ষণে যাঁরা কাজ করছেন, তাঁদের সঙ্গে অভিজ্ঞতা বিনিময় হয়েছে।
সুরমা নদীর বেসরকারি সংরক্ষক আব্দুল করিম কিম জানান, নাগরিক সচেতনতার কাজে প্রবাসীদের সম্পৃক্ত করার উদ্যোগ নেওয়া হয়েছে। এর মধ্যে যুক্তরাজ্য ও বাংলাদেশের নদী সংরক্ষণে যৌথভাবে কাজ করার একটি দ্বিপক্ষীয় চুক্তি স্বাক্ষরিত হয়েছে।
আগামী বছর লন্ডন ও সিলেটে সম্মেলনের মাধ্যমে প্রবাসীদের সম্পৃক্ততা নিয়ে কর্মকৌশল ঠিক করা হবে। লন্ডনের নদী সংরক্ষক থিও টমাস জানান, প্রবাসীরা যে দেশে বসবাস করছেন, সেখানে সচেতনতা বৃদ্ধিতে তাঁরা গুরুত্বপূর্ণ ভূমিকা রাখতে পারেন। পাশাপাশি যে দেশ থেকে প্রবাসীরা এসেছেন, সেখানকার নদ-নদীর প্রতি তাঁদের বন্ধন এবং দায়বদ্ধতাও রয়েছে।
