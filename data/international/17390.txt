
উড়োজাহাজে এমপির আসন ছিল বিজনেস ক্লাসে। কিন্তু ভুল করে তাঁকে আসন দেওয়া হয় ইকোনমি ক্লাসে। আর যায় কোথায়! তিনি রেগে গিয়ে ফ্লাইট অ্যাটেনডেন্টকে জুতা দিয়ে টানা ২৫ বার বাড়ি দেন। কেবল এই অসৌজন্য আচরণ করেই ক্ষান্ত হননি এমপি। এ নিয়ে বীরদর্পে বলে বেড়াচ্ছেন, যা করেছেন ঠিকই করেছেন। আজ বৃহস্পতিবার সকালে পুনে থেকে নয়াদিল্লিগামী এয়ার ইন্ডিয়ার একটি ফ্লাইটে এ ঘটনা ঘটে।এই এমপির নাম রবীন্দ্র গায়কোয়াড়। কট্টর হিন্দুত্ববাদী সংগঠন শিব সেনার এই সদস্য মহারাষ্ট্র থেকে নির্বাচিত লোকসভার সদস্য। তিনি দাবি করেন, ফ্লাইট অ্যাটেনডেন্ট তাঁকে অপমান করেছেন।বার্তা সংস্থা এএনআইকে গায়কোয়াড় বলেন, ‘সে যা বলেছে তাতে কি আমি তাঁকে হাত দিয়ে মারব? আমি জুতা দিয়ে তাঁকে ২৫ বার মেরেছি।’গায়কোয়াড় প্রথমে এয়ার হোস্টেসের কাছে অভিযোগ জানান। এরপর এ নিয়ে জ্যেষ্ঠ ফ্লাইট অ্যাটেনডেন্টের সঙ্গে কথা-কাটাকাটি শুরু হয়। গায়কোয়াড় বলেন, ‘ফ্লাইট অ্যাটেনডেন্ট আমাকে বলে এ নিয়ে তিনি প্রধানমন্ত্রী নরেন্দ্র মোদির কাছে অভিযোগ করবেন। এ কথা বলার পরপরই আমি তাঁকে আঘাত করি। আমি কি দাঁড়িয়ে দাঁড়িয়ে তাঁর বেয়াদবি শুনব?’
গায়কোয়াড়ের এ আচরণের ভিডিও এএনআই তাদের টুইটারে প্রকাশ করেছে। বিভিন্ন রাজনৈতিক দলের নেতারা গায়কোয়াড়ের সমালোচনা করছেন। এয়ার ইন্ডিয়ার মুখপাত্র এএফপিকে বলেন, তাঁরা ঘটনাটি তদন্ত করে দেখছেন।
গত বছর অন্ধ্রপ্রদেশ রাজ্যের বিমানবন্দরে বোর্ডিং গেট বন্ধ হয়ে যাওয়ায় এক এমপি ও তাঁর পরিবারকে বোর্ডিংয়ে বাধা দেওয়া হয়। এরপর সেই এমপি একটি এয়ারলাইনসের কর্মকর্তাকে চড় মারেন। এর দায় অবশ্যই ওই এমপিকে নিতে হয়, গ্রেপ্তার হন তিনি।
