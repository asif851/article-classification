
প্রথমবারের মতো শুরু হওয়া আন্তর্জাতিক যোগ দিবসে ভারত দুটি রেকর্ড গড়েছে বলে জানিয়েছে দেশটির যোগ, আয়ুর্বেদ ও হোমিওপ্যাথি বিষয়ক মন্ত্রণালয়। একটি হলো গতকাল রোববার যোগব্যায়ামের এক আয়োজনে অংশ নেয় ৩৫ হাজার ৯৮৫ জন। আর দ্বিতীয় রেকর্ডটি হলো একটি স্থানেই একত্রে যোগব্যায়ামে অংশ নেয় ৮৪টি জাতীয়তার মানুষ। টাইমস অব ইন্ডিয়ার খবরে আজ সোমবার এ তথ্য জানানো হয়।
গতকাল ভারতের প্রধানমন্ত্রী নরেন্দ্র মোদি রাজধানী নয়াদিল্লিতে ৩৫ হাজারের বেশি মানুষের যোগব্যায়াম পরিচালনা করেন। দিল্লির বিখ্যাত রাজপথে মোদি পরিচালিত যোগে স্কুলের শিক্ষার্থী, আমলা ও সৈনিকেরা অংশ নেয়। পুরো রাজপথজুড়ে যোগের জন্য পাতা হয় মাদুর। যোগ পরিচালনাকারী মোদির পরনে ছিল কুর্তা ও পায়জামা। ভারতের জাতীয় পতাকার তিন রঙের চাদর ছিল তাঁর গলায়।
দিবসটিকে ঘিরে বেশ কয়েকটি টুইট করেন প্রধানমন্ত্রী মোদি। একটি টুইটে মোদি বলেন, ‘যারা আজকে যোগব্যায়াম করেছেন এবং প্রথম আন্তর্জাতিক যোগ দিবসকে সফল করেছেন, তাদের প্রত্যেককে আমি অভিনন্দন জানাই।’ আরেকটি টুইটে তিনি বলেন, ‘রাজপথে ৮৪টি জাতীয়তার ৩৫ হাজার ৯৮৫ জন ব্যক্তি যোগ দিবসের অনুষ্ঠানে যোগ দিয়েছে। দুটি বিশ্ব রেকর্ড হয়েছে। যোগ আসলেই মানুষকে ঐক্যবদ্ধ করে।’ তৃতীয় টুইটে ভারতীয় প্রধানমন্ত্রী বলেন, ‘বিশ্ব বিপুল উৎসাহে যোগ দিবস পালন করেছে। সারা বিশ্বে বিপুলসংখ্যক মানুষ এতে যোগ দিয়েছে। এটা খুবই আনন্দের মুহূর্ত।’
এর আগের রেকর্ডটি ছিল ২৯ হাজার ৯৭৩ জনের অংশগ্রহণে।
যোগ ভারতীয় সমাজের প্রাচীন ব্যায়াম পদ্ধতি। গত বছর প্রধানমন্ত্রী হওয়ার পর ২১ জুনকে আন্তর্জাতিক যোগ দিবস ঘোষণার জন্য তিনি চেষ্টা চালান। এর পাশাপাশি গত বছর যোগ, আয়ুর্বেদ ও হোমিওপ্যাথি বিষয়ক একটি মন্ত্রণালয় স্থাপন করেন।
বিশ্ব রেকর্ডের এ ঘোষণা দিয়ে গিনেস বুক অব ওয়ার্ল্ড রেকর্ডসের জ্যেষ্ঠ ভাইস প্রেসিডেন্ট মার্কো ফ্রিগেতি বলেন, ‘এটি বিস্ময়কর অর্জন, যা খুব বিরল।’
