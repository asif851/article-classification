
জার্মানিতে জোট সরকার গঠনের সর্বশেষ অন্তরায় অবশেষে সমাপ্ত হয়েছে। চ্যান্সেলর আঙ্গেলা ম্যার্কেলের ক্রিশ্চিয়ান ডেমোক্রেট ইউনিয়ন দলটির পরে জার্মানির দ্বিতীয় বৃহত্তম এবং জোট সরকার গঠনের জন্য অন্যতম শরিক দল সোশ্যাল গণতান্ত্রিক দলটির প্রতিনিধিরা রবিবার দলটির জোট সরকার গঠনের পক্ষে ভোট দিয়েছেন। এর ফলে আগামী চার বছরের জন্য জার্মানিতে চ্যান্সেলর আঙ্গেলা ম্যার্কেলের জন্য জোট সরকার গঠনে আর কোন বাঁধা রইল না।
গত ২৪ অক্টোবর জার্মানিতে উনিশতম পার্লামেন্টর নির্বাচন হয়েছিল। এর পর প্রায় রেকর্ড সময় তিন মাস পরে পুনরায় বিগত আট বছরের জোট সরকারের আদলের দল গুলিকে নিয়ে শেষ ১২ জানুয়ারি পুনরায় জোট সরকার গঠনের প্রাথমিক প্রক্রিয়া শেষ হয়। তারপরও সোশ্যাল গণতান্ত্রিক দলটির অনেক নেতা ও সদস্যরা পুনরায় জোটবদ্ধ হয় সরকারে যাওয়ার বিরোধিতার কারণে দলটির জোটে যাওয়ার প্রশ্নে বিশেষ সম্মেলন আয়োজনের প্রয়োজন পড়ে।
জার্মানির ষোলোটি  রাজ্য থেকে ৬০০ প্রতিনিধি এবং কেন্দ্রীয় কমিটির ৪২ জন সদস্য বন নগরীতে জোটে যাওয়ার প্রশ্নে রবিবারের বিশেষ সম্মেলনে যোগ দেন।সম্মেলনে আগত প্রতিনিধিদের জোটে যাওয়ার প্রশ্নে পক্ষে বিপক্ষে বক্তব্য দেওয়ার পর ভোটাভুটিতে ৩৬২ জন প্রতিনিধি জোটে যাওয়ার পক্ষে ২৭৯ জন বিপক্ষে এবং ১ জন সদস্য মত প্রকাশে বিরত থাকেন।
জার্মানির সবচেয়ে ঐতিহ্যবাহী প্রায় ১৫০ বছরের পুরোনো দলটির অনেক নেতা ও তরুণ সমর্থকদের দাবি করছিলেন, গত আট বছরের মত পুনরায় সোশ্যাল গণতান্ত্রিক দলটি জোটবদ্ধ হয়ে সরকার গঠন করলে দলটির জনপ্রিয়তা আরও কমে যাবে এবং সামাজিক, স্বাস্থ্য ও শরণার্থী খাতে দলটির উদার নীতির খর্ব হবে।
জার্মানির সরকার গঠন নিয়ে কয়েক মাস ধরেই জার্মান তথা ইউরোপীয় রাজনীতিতে একটা অস্থিরতা বিরাজ করছিল। ইতিপূর্বে জার্মানিতে ১২ বছর ধরে ক্ষমতাসীন চ্যান্সেলর আঙ্গেলা ম্যার্কেলের ক্রিশ্চিয়ান ডেমোক্রেটিক ইউনিয়ন নতুন শরিক ফ্রি ডেমোক্রেটিক দল ও পরিবেশবাদী সবুজ দলকে নয়ে জোট সরকার গঠনের আলোচনা শুরু করলেও পরে তা ভেস্তে যায়। ওই পরিস্থিতিতে  সরকার গঠন লক্ষ্যে জার্মানির প্রেসিডেন্ট ফ্রাঙ্ক-ভালটার স্টাইনমায়ার জার্মানি ও ইউরোপের স্বার্থে বিভিন্ন রাজনৈতিক দল গুলিকে জোট সরকার গঠনের তাগিদ দেন এবং বিভিন্ন দলগুলির নেতাদের সঙ্গে আলোচন করেন।
এবারের নির্বাচনে দ্বিতীয় বৃহত্তর দল সোশ্যাল ডেমোক্রেটিক পার্টি জোট সরকারে যোগ দিলে নির্বাচনে বিজয়ী তৃতীয় বৃহত্তম দল কট্টরবাদী ডানপন্থী অলটারনেটিভ ফর জার্মানি নামের দলটি জার্মান পার্লামেন্টে বিরোধী দল হিসেবে বিবেচিত হোক, সেটিও সোশ্যাল ডেমোক্রেটিক দলটি চাইছিল না। তবে সরকার গঠনে সংকটময় পরিস্থিতিতে পুনরায় দলটি জোট সরকার গঠনে রাজি হলেও দলের ভেতর নানা বিতর্ক দানা বাঁধা উঠে।তবে জোট সরকার গঠনে সম্মতির ক্ষেত্রে সোশ্যাল ডেমোক্রেটিক পার্টি পূর্বের জোট সরকার গুলির তুলনায় সামাজিক ও অর্থনৈতিক ক্ষেত্রে তাদের অধিক দাবি দাওয়া নিয়ে আরও সজাগ থাকবেন বলে রবিবার দলটির সভাপতি মার্টিন শুলজ বনের বিশেষ সম্মেলনে জানিয়েছেন।
