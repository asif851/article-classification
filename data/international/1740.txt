
প্রচণ্ড দাবদাহে জ্বলছে ভারতের অনেক অঞ্চল। এরই মধ্যে দেশটির ওডিশা রাজ্যে ১৬ জন ও গুজরাটে ২ জন মারা গেছেন। উত্তর প্রদেশের কোনো কোনো এলাকায় তাপমাত্রা ৪৭ ডিগ্রি ছাড়িয়ে গেছে।
আজ বুধবার টাইমস অব ইন্ডিয়ার প্রতিবেদনে বলা হয়, ওডিশা ও গুজরাটে গড় তাপমাত্রা পৌঁছেছে ৪০ থেকে ৫০ ডিগ্রি সেলসিয়াসের মধ্যে। সরকারি কর্মকর্তারা বলছেন, মৃতের সংখ্যা আরও বাড়তে পারে। গত মাসে গুজরাটে ১০ হাজারেরও বেশি মানুষ গরমের কারণে অসুস্থ হয়ে হাসপাতালে ভর্তি হন।
এদিকে গণমাধ্যমগুলো বলছে, তীব্র দাবদাহে উত্তর প্রদেশে ৬ শিশুসহ ১০ জনের মৃত্যু হয়েছে। তবে কর্তৃপক্ষ বিষয়টি এখনো নিশ্চিত করেনি। সবচেয়ে ভয়াবহ অবস্থা বুন্দেলখন্ডে। এখানকার অনেক এলাকায় গড় তাপমাত্রা ৪৭ ডিগ্রি সেলসিয়াস। এ ছাড়া বান্দা ও মাহোবার ওপর দিয়ে সবচেয়ে বেশি দাবদাহ বয়ে যাচ্ছে। তবে গতকাল মঙ্গলবার উত্তর প্রদেশের বেশ কিছু অঞ্চলে অনেক বৃষ্টি হয়েছে
ভারতের উত্তরাঞ্চলেও তীব্র গরম পড়েছে। গুয়াহাটির আবহাওয়া অধিদপ্তর বলছে, আগামী কয়েক দিনের মধ্যে বৃষ্টিপাত না হলে তাপমাত্রা আরও বাড়তে পারে।
রাজস্থানের বিভিন্ন অংশে দাবদাহ অব্যাহত থাকবে বলে জানিয়েছে আবহাওয়া অফিস। রাজ্যের পশ্চিমাংশে আগামী ২৪ ঘণ্টার জন্য দাবদাহের সতর্কতা জারি করা হয়েছে। জয়পুর, বিকানের ও জয়সালমের আগামী কয়েক দিনের জন্য তাপমাত্রা কিছুটা কমবে বলে জানানো হয়েছে। তবে তা ৪১ দশমিক ২ থেকে ৪১ দশমিক ৭ ডিগ্রি সেলসিয়াস হবে।
দিল্লিতে গত রবি ও সোমবার সর্বনিম্ন তাপমাত্রা রেকর্ড হয় ৩৪ দশমিক ২ ডিগ্রি সেলসিয়াস। সর্বোচ্চ তাপমাত্রা গড়ে ৪৩ ডিগ্রি সেলসিয়াস। দিল্লিতে স্বাভাবিক অবস্থায় বছরের এই সময় এত গরম অনুভূত হয় না।
