
যুক্তরাজ্যের পুলিশ শনিবার লন্ডনে গত সপ্তাহের সন্ত্রাসী হামলা চালানো তিন ব্যক্তির পরনে থাকা নকল বিস্ফোরক বেল্টের ছবি প্রকাশ করেছে। পুলিশ বলেছে, লোকজনের মধ্যে আতঙ্ক বাড়াতেই সন্ত্রাসীরা পানির বোতল দিয়ে তৈরি ওই নকল আত্মঘাতী বেল্ট পরেছিল।
তিন সন্ত্রাসী প্রথমে একটি ভারী ট্রাক ভাড়া করে হামলা চালাতে চেয়েছিল এ তথ্য প্রকাশের এক দিন পর নকল বিস্ফোরক বেল্টের ছবি প্রকাশ করল পুলিশ।
গত তিন জুন লন্ডন ব্রিজ এলাকায় তিন হামলাকারী পথচারীদের ওপর গাড়ি তুলে দেওয়ার পর গাড়ি থেকে নেমে কাছের এক বিপণিকেন্দ্রে লোকজনকে এলোপাতাড়ি ছুরিকাঘাত করে। এতে ৮ জন নিহত ও ৪৮ জন আহত হয়। পরে পুলিশের গুলিতে হামলাকারী শেহজাদ বাট, রশিদ রেদোয়ান ও ইউসেফ জাগবা নামে তিন হামলাকারীই নিহত হয়।
যুক্তরাজ্যের সন্ত্রাসবাদ মোকাবিলা কমান্ডের প্রধান ডিন হাইডেন বলেন, হামলাকারীদের গায়ে বাঁধা ছিল নকল বিস্ফোরক বেল্ট। প্রতিটি বেল্টে ধূসর টেপ দিয়ে মোড়ানো তিনটি পানির বোতল ছিল। ভীতি বাড়াতে তারা এমনটা করে। হাইডেন বলেন, হামলাকারীদের এ ধরনের কৌশলের প্রয়োগ তিনি যুক্তরাজ্যে এর আগে দেখেননি।
এর আগে গত শুক্রবার লন্ডনের মেট্রোপলিটন পুলিশ এক বিবৃতিতে জানায়, ভারী ট্রাক ভাড়া করে হামলা চালাতে ব্যর্থ হয়েই হামলাকারীরা অপেক্ষাকৃত ছোট ভ্যানগাড়ি ভাড়া করে। ডিন হাইডন সাংবাদিকদের বলেন, সাড়ে সাত টন ওজনের ট্রাক নিয়ে হামলা চালালে হতাহত মানুষের সংখ্যা বেড়ে যেত।
পুলিশ গত মঙ্গলবার অন্যতম সন্ত্রাসী রেদোয়ানের বাড়িতে তল্লাশি চালায়। সেখানেই হামলার পরিকল্পনা হয়েছিল বলে পুলিশের ধারণা। ওই বাসায় হামলায় ব্যবহৃত কয়েকটি জিনিসের অনুরূপ বস্তু পাওয়া যায়। এ ছাড়া পবিত্র কোরআনের ইংরেজি ভাষার একটি কপি সেখানে ছিল। এর যে পাতাটি খোলা ছিল, তাতে শহীদ হওয়া সম্পর্কে আয়াত ছিল।
