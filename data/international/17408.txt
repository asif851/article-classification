
যুক্তরাষ্ট্রের অধিকাংশ রাজনৈতিক ভাষ্যকার ও গণমাধ্যম বার্নি স্যান্ডার্সকে ইতিমধ্যে ‘পরাজিত’ তালিকায় নিক্ষেপ করলেও স্বঘোষিত এই ‘গণতান্ত্রিক সমাজতন্ত্রী’ আগামী প্রেসিডেন্ট নির্বাচনে ডেমোক্রেটিক পার্টির প্রার্থী হিসেবে লড়াই চালিয়ে যাচ্ছেন।গত শনিবার দুটি অঙ্গরাজ্যের বাছাইপর্বের নির্বাচনে জয়লাভ করার পর রোববার মেইন রাজ্যের ককাসেও হিলারি ক্লিনটনের বিরুদ্ধে জিতেছেন ভারমন্টের সিনেটর বার্নি স্যান্ডার্স। এই নিয়ে মোট সাতটি রাজ্যে জয়ের ফলে তাঁর পক্ষে মোট ডেলিগেটের সংখ্যা দাঁড়িয়েছে ৪৯৮। অন্যদিকে তাঁর একমাত্র প্রতিদ্বন্দ্বী হিলারি ক্লিনটন মোট ১০টি রাজ্যে জয়লাভ করে নিজের পক্ষে ১ হাজার ১২৯ জন ডেলিগেট সংগ্রহ করে নিয়েছেন। প্রার্থী হিসেবে মনোনীত হওয়ার জন্য প্রয়োজন কমপক্ষে ২ হাজার ৩৮৩ জন ডেলিগেটের সমর্থন।রোববার মিশিগানের ফ্লিন্ট শহরে তাঁদের ষষ্ঠ নির্বাচনী বিতর্কে এই দুই প্রার্থী একে অপরের রাজনৈতিক অবস্থান নিয়ে তীব্র বাদানুবাদে লিপ্ত হন। রিপাবলিকানদের তুলনায় অত্যন্ত শালীন ও অর্থপূর্ণ এই বিতর্কে বার্নি স্যান্ডার্স আবার ওয়াল স্ট্রিট ও ধনী চাঁদাদাতাদের সঙ্গে ঘনিষ্ঠ সম্পর্কের জন্য সাবেক পররাষ্ট্রমন্ত্রী ও ফার্স্ট লেডি হিলারির সমালোচনা করেন। আন্তর্জাতিক বাণিজ্য চুক্তি, নাগরিক অধিকার ও গাড়ি নির্মাণশিল্পের পক্ষে ওবামা প্রশাসনের বিশাল আর্থিক সাহায্যসহ বিভিন্ন প্রশ্নে ক্লিনটনের অবস্থান তুলে ধরে তীব্র ভাষায় তাঁর সমালোচনা করেন স্যান্ডার্স।অন্যদিকে ওবামা প্রশাসনের অবস্থানের পক্ষে সাফাই গেয়ে হিলারি বলেন, ডেমোক্রেটিক পার্টির অধিকাংশ সদস্য মোটরশিল্পকে সাহায্য করার পক্ষে ছিলেন বলেই আজ ডেট্রয়েটের মোটরশিল্প মন্দাবস্থা কাটিয়ে উঠতে পেরেছে।বিতর্কের একটি বড় অংশজুড়ে ছিল ফ্লিন্ট শহরের আলোচিত পানীয় জল সরবরাহ সমস্যা নিয়ে। প্রধানত আফ্রিকান-আমেরিকান, অর্থাৎ কৃষ্ণাঙ্গ-অধ্যুষিত ফ্লিন্ট শহরে দীর্ঘদিন থেকে সিসাযুক্ত বিষাক্ত পানি সরবরাহ করা হচ্ছে। পয়সা বাঁচাতে পানি সরবরাহকারী বদল করাতেই তা ঘটে। স্যান্ডার্স এ জন্য এলাকাবাসীর অনেকের কণ্ঠে সুর মিলিয়ে মিশিগানের গভর্নর রিক স্নাইডারের পদত্যাগ দাবি করেছেন। বিতর্কে প্রথমবারের মতো হিলারিও এই দাবির প্রতি তাঁর সমর্থন ব্যক্ত করেন।আজ মঙ্গলবার মিশিগান ও মিসিসিপিতে ডেমোক্রেটিক পার্টি তার প্রাইমারি ভোট গ্রহণ করবে। এই দুই রাজ্যেই বিপুলসংখ্যক কৃষ্ণাঙ্গ ভোটার রয়েছেন। এ পর্যন্ত অনুষ্ঠিত বাছাই নির্বাচনে হিলারি মুখ্যত এই আফ্রিকান-আমেরিকানদের বিপুল সমর্থনে প্রতিদ্বন্দ্বিতায় এগিয়ে আছেন। শিক্ষিত ও শ্বেতাঙ্গ উদারনৈতিক ভোটারদের বাইরে এই কৃষ্ণাঙ্গ ও অভিবাসীদের মধ্যে নিজের সমর্থন বাড়ানোটাই বার্নি স্যান্ডার্সের জন্য এখনো প্রধান চ্যালেঞ্জ। এই দুই গ্রুপের ভোটারদের পক্ষে টানার জন্য স্যান্ডার্স অর্থনৈতিক অসাম্যের কথা বারবার তুলে ধরেন। বলেন, তিনি সাধারণ মানুষের জন্য লড়ছেন; অন্যদিকে হিলারি আগাগোড়া বহুজাতিক করপোরেশন ও ব্যাংকমালিকদের পক্ষ সমর্থন করে গেছেন। কটাক্ষ করে স্যান্ডার্স বলেন, ‘আমি খারাপ খবর দিতে চাই না। কিন্তু অস্বীকার করা যাবে না যে, ডেমোক্র্যাটরা সব সময় ঠিক সিদ্ধান্ত গ্রহণ করেনি। যেমন, তারা বহুজাতিক করপোরেশনগুলোকে মন্দাবস্থা থেকে টেনে তুলেছে এবং শ্রমিকের জন্য ক্ষতিকর—এমন বাণিজ্য চুক্তি সমর্থন করেছে।’
