
অবশেষে নয় মাস বয়সী শিশু মুসাকে হত্যাচেষ্টার মামলা থেকে অব্যাহতি দিয়েছে পাকিস্তানের পুলিশ। গতকাল শনিবার লাহোরের মুসলিম টাউন পুলিশ ওই মামলা থেকে মো. মুসা খানের নাম প্রত্যাহার করে নেয়। পুলিশ কর্মকর্তা আবদুল রব মুসাকে অব্যাহতি দেওয়ার বিষয়টি নিশ্চিত করে জানান, ভুলবশত ওই মামলায় শিশু মুসার নাম অন্তর্ভুক্ত করা হয়েছিল।ডন-এর খবরে বলা হয়, লাহোর শহরে সন্দেহভাজন গ্যাসচোরদের ধরতে পুলিশ তল্লাশি অভিযান চালানোর সময় জনগণের রোষের মুখে পড়ে। এ ঘটনার পর পুলিশ ৩০ জনের বেশি লোকের বিরুদ্ধে মামলা করে। পুলিশ বলেছে, অভিযুক্ত ব্যক্তিরা পাথর ছুড়ে পুলিশ কর্মকর্তাদের হত্যা করতে চেয়েছিল। অভিযুক্ত লোকজনের মধ্যে মোহাম্মাদ মুসা খানও ছিল। তবে টাইমস অব ইন্ডিয়ার খবরে মুসার বাবার উদ্ধৃতি দিয়ে বলা হয়েছে, যাঁদের আসামি করা হয়েছে, তাঁরা আসলে বিদ্যুত্-ঘাটতির বিরুদ্ধে আন্দোলন করছিলেন।
মুসার বিরুদ্ধে অভিযোগ ছিল, সে হত্যার পরিকল্পনা করেছে, পুলিশকে হুমকি দিয়েছে এবং রাষ্ট্রীয় কাজে হস্তক্ষেপ করেছে। এ অভিযোগের ভিত্তিতে গত শুক্রবার বাবার কোলে চড়ে মুখে ফিডার নিয়ে এই আসামিকে আদালতে হাজির হতে হয়েছে। এমনকি মুসার জামিনের জন্য
রীতিমতো ৫০ হাজার রুপি মুচলেকা দিতে হয়েছে।
দুধের শিশুর বিরুদ্ধে হত্যাচেষ্টার অভিযোগ আনার খবরে কর্মকর্তাদের বিরুদ্ধে ক্ষেপে যান খোদ পাঞ্জাবের মুখ্যমন্ত্রী মুহাম্মাদ শাহবাজ শরিফ। তিনি পুলিশের প্রাদেশিক মহাপরিদর্শককে বিষয়টি সম্পর্কে খোঁজখবর করার নির্দেশ দেন এবং যে কর্মকর্তারা মামলাটি করেছেন, তাঁদের বিরুদ্ধে ‘কঠোর ব্যবস্থা’ নিতে বলেন।
তাঁর নির্দেশের পরপরই মামলাকারী এক কর্মকর্তাকে তাত্ক্ষণিক বরখাস্ত করা হয়। অবশেষে গতকাল মামলা থেকে মুসার নাম বাদ দেয় পুলিশ।
সে হত্যাচেষ্টা মামলার আসামি
