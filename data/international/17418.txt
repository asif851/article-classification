
ভারতের পশ্চিমবঙ্গের সিপিএম নেতৃত্বে ব্যাপক রদবদল ঘটেছে। প্রবীণদের পরিবর্তে নবীন নেতৃত্বে আসছে দলটি। চার দিনের রাজ্য সম্মেলন শেষে গতকাল বৃহস্পতিবার সিপিএম পশ্চিমবঙ্গের রাজ্য কমিটির সদস্যদের নাম ঘোষণা করেছে। 
কমিটি থেকে এবার বাদ পড়েছেন সাত প্রবীণ শীর্ষ নেতাসহ ২০ জন নেতা। প্রবীণদের মধ্যে কেবল রাখা হয়েছে বিমান বসুকে। সিপিএম নেতারা বলেছেন, ৭৫ বছরের বেশি বয়সী নেতাদের এবার রাজ্য কমিটি থেকে বাদ দেওয়া হয়েছে। শুধু ব্যতিক্রম বামফ্রন্টের চেয়ারম্যান বিমান বসু। যদিও তিনি কমিটিতে না থাকার জন্য আবেদন জানিয়েছিলেন। সেই আবেদন অগ্রাহ্য করে তাঁকে এই কমিটিতে রাখা হয়েছে।
বাদ হওয়া ২০ জন নেতার মধ্যে রয়েছেন সাবেক মুখ্যমন্ত্রী বুদ্ধদেব ভট্টাচার্য, শ্রমিকনেতা শ্যামল চক্রবর্তী, মদন ঘোষ, বাসুদেব আচারিয়া, দীপক সরকার, অসীম দাশগুপ্ত, কান্তি গাঙ্গুলি, নিরুপম সেন প্রমুখ। এবার গড়া হয়েছে ৮০ সদস্যের রাজ্য কমিটি। তবে গতকাল ঘোষণা করা হয় ৭৯ জনের নাম। রাজ্য কমিটির সাধারণ সম্পাদক হিসেবে থাকছেন সূর্যকান্ত মিশ্রই। তবে যে সাতজন প্রবীণ নেতাকে রাজ্য কমিটিতে রাখা হয়নি, তাঁদের রাজ্য কমিটিতে আমন্ত্রিত অতিথিদের তালিকায় রাখা হয়েছে। এই কমিটিতে স্থান পেয়েছেন নতুন ১৭ মুখ। এঁদের মধ্যে রয়েছেন মধুজা সেন রায়, সুভাষ মুখোপাধ্যায়, কল্লোল মজুমদার, জামির মোল্লা, অনন্ত রায়, মৃণাল রায়, আনোয়ারুল হক, নন্দলাল হাজরা, জামিল ফিরদৌস, হিমাংশু দাস, অভয় মুখার্জি, প্রদীপ রায়, বিলাসী বালা সহিস, কনীনিকা ঘোষ, গৌতম ঘোষ প্রমুখ। পার্টি কংগ্রেসে যোগ দেওয়ার জন্য এই রাজ্য থেকে ১৭৫ জনের তালিকাও গতকাল ঘোষণা করা হয়।
