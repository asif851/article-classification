
মার্কিন প্রেসিডেন্ট ডোনাল্ড ট্রাম্পের জন্য ওভাল অফিসে একটি চিঠি রেখে গেছেন দেশটির বিদায়ী প্রেসিডেন্ট বারাক ওবামা। চিঠিটি দেখিয়ে ট্রাম্প বলেছেন, তাতে কী লেখা আছে, তা গণমাধ্যমকে বলা হবে না।
বিজনেস ইনসাইডারের প্রতিবেদনে জানানো হয়, গতকাল রোববার হোয়াইট হাউসে নতুন কর্মীদের এক শপথ অনুষ্ঠানে ভাঁজ করা অবস্থায় ট্রাম্প চিঠিটি দেখান।
ট্রাম্প বলেন, ওভাল অফিসে গিয়ে সেখানে ওবামার রেখে যাওয়া একটি চমৎকার চিঠি পেয়েছেন।
চিঠির জন্য ওবামাকে ধন্যবাদ জানান ট্রাম্প। তিনি বলেন, চিঠিটি সযত্নে লালন করা হবে। রেখে দেওয়া হবে। চিঠিতে কী আছে, তা গণমাধ্যমকেও বলা হবে না।
ট্রাম্পের জন্য ওবামার রেখে যাওয়া চিঠিটি প্রথাগত বলে অনুমেয়। যুক্তরাষ্ট্রে প্রথা অনুযায়ী বিদায়ী প্রেসিডেন্ট তাঁর উত্তরসূরির জন্য ওভাল অফিসের ডেস্কে একটি চিঠি রেখে যান।
প্রথাগত এই চিঠি সাধারণত ছোট হয়। চিঠিতে পরামর্শ থাকে। বছরের পর বছর ধরে তা সংগোপনে সংরক্ষণ করা হয়।
গত সপ্তাহে যুক্তরাষ্ট্রের জাতীয় মহাফেজখানা (আর্কাইভ) দেশটির সাবেক প্রেসিডেন্ট জর্জ ডব্লিউ বুশের লেখা এমনই একটি চিঠি প্রকাশ করে। ২০০৯ সালে ওবামার জন্য চিঠিটি রেখে গিয়েছিলেন তিনি।
