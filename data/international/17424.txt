
মুসলিমপ্রধান সাতটি দেশের ভিসাধারীদের বিমানবন্দরে আটকে রেখে যুক্তরাষ্ট্রে প্রবেশ করতে না দেওয়ার বিষয়ে সাময়িক স্থগিতাদেশ জারি করেছেন আদালত। নিউ ইয়র্কের ব্রুকলিন ফেডারেল আদালত স্থানীয় সময় গতকাল শনিবার এই স্থগিতাদেশ দেয়।
গত শুক্রবার পেন্টাগনে জারি করা মার্কিন প্রেসিডেন্ট ডোনাল্ড ট্রাম্পের অভিবাসন-বিষয়ক নির্বাহী আদেশে এসব দেশের নাগরিক বা অভিবাসীদের যুক্তরাষ্ট্রে প্রবেশের ক্ষেত্রে নিষেধাজ্ঞা জারি করা হয়। ওই আদেশ অনুসারে সিরিয়া, ইরাক, ইরান, লিবিয়া, ইয়েমেন, সোমালিয়া ও সুদান-মুসলিমপ্রধান এই সাতটি দেশের নাগরিক অথবা অভিবাসীরা যুক্তরাষ্ট্রে ঢুকতে ৯০ দিন পর্যন্ত ভিসার আবেদন করার সুযোগ পাবেন না।
বিবিসির খবরে জানা যায়, আমেরিকান সিভিল লিবার্টিস ইউনিয়ন (এসিএলইউ) বলছে, আদেশ জারির পর এসব দেশের ১০০ থেকে ২০০ ভিসাধারী নাগরিক বিমানবন্দরে অথবা ট্রানজিটে আটকা পড়েন। যুক্তরাষ্ট্রের বেশ কয়েকটি রাজ্যে বিমানবন্দরে শত শত মানুষ বিক্ষোভ শুরু করে। এর পরিপ্রেক্ষিতে বিচারক অ্যান ডোনেলির আদালত এই রায় দিলেন।
এসিএলইউ স্থানীয় সময় গতকাল শনিবার ট্রাম্পের ওই আদেশের বিরুদ্ধে মামলা করে।
অভিবাসী অধিকার প্রকল্পের আইন-বিষয়ক উপপরিচালক লি গেলার্ন্ট আদালতে অভিবাসীদের পক্ষে যুক্তিতর্ক উপস্থাপন করেন। এ সময় আদালতের বাইরে অনেকে তাঁকে সমর্থন জানান।
গেলার্ন্ট পরে উপস্থিত জনতার উদ্দেশে বলেন, যুক্তরাষ্ট্রে এসে কেউ যাতে আটকে না পড়ে, আদালত সে ব্যবস্থা নেবেন। আদালত সরকারকে আটকে পড়া ব্যক্তিদের নামের তালিকা দিতে নির্দেশ দিয়েছেন।
আগামী ফেব্রুয়ারি মাসের শেষে এই মামলার শুনানির দিন নির্ধারণ করা হয়েছে।
আরও পড়ুন: 
শরণার্থীদের জন্য যুক্তরাষ্ট্রের দরজা সাময়িকভাবে বন্ধ
