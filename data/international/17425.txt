
ভারতের পররাষ্ট্রমন্ত্রী সালমান খুরশিদ ইঙ্গিত দিয়েছেন, ভারত ও পাকিস্তান আবার সংলাপ শুরু করার মতো পরিস্থিতিতে নেই। গত শনিবার তিনি বলেন, কাশ্মীরের নিয়ন্ত্রণরেখার সাম্প্রতিক ঘটনাপ্রবাহ সম্পর্ক স্বাভাবিক করার জন্য অনুকূল নয়।প্রধানমন্ত্রী মনমোহন সিংয়ের সঙ্গে ইন্দোনেশিয়া সফর থেকে ফিরে সালমান খুরশিদ সাংবাদিকদের বলেন, ‘দুই প্রধানমন্ত্রী নিউইয়র্কে বৈঠক করেছেন বটে, কিন্তু আমরা একটি পর্যায়ে পৌঁছাইনি যে সংলাপ নতুন করে শুরুর ব্যাপারে কোনো নির্দিষ্ট তারিখ, সময়সীমা বা এর পরিপ্রেক্ষিত বিষয়ে কোনো ইঙ্গিত দিতে পারছি। রাজনৈতিক পর্যায়ে কোনো আলোচনা হবে কি না বা হলেও কবে হবে, তা এখনো বলা সম্ভব নয়।’কাশ্মীরের নিয়ন্ত্রণরেখার (এলওসি) সাম্প্রতিক ঘটনাপ্রবাহ দুই প্রতিবেশীর সংলাপ-প্রক্রিয়ার ওপর প্রভাব ফেলেছে কি না, এ প্রশ্নের জবাবে এসব কথা বলেন খুরশিদ।ভারতের পররাষ্ট্রমন্ত্রী বলেন, ‘এলওসি ও অন্য সীমান্তের ঘটনাবলি অস্বস্তিকর। সেনাবাহিনী ও প্রতিরক্ষামন্ত্রী এ বিষয়টি দেখছেন। কিন্তু আমি মনে করি না এটি সম্পর্ক দ্রুত স্বাভাবিক করার জন্য সহায়ক।’এলওসির ঘটনাবলিকে ‘অনাকাঙ্ক্ষিত’ আখ্যায়িত করে সালমান খুরশিদ বলেন, এটি সম্পর্ক স্বাভাবিক করার জন্য উভয় পক্ষের চেষ্টা থেকে মনোযোগ সরিয়ে নিয়েছে। তবে ভারত ও পাকিস্তানের মধ্যে অনেক নিয়মিত কার্যক্রম চলছে এবং তা অব্যাহত থাকবে।সম্প্রতি ভারত ও পাকিস্তান পরস্পরের বিরুদ্ধে যুদ্ধবিরতি লংঘনের অভিযোগ তোলে। ডন।
