
চীনের দক্ষিণ-পশ্চিমাঞ্চলের সিচুয়ান প্রদেশে গতকাল বুধবার ভূমিধসে ৩০ থেকে ৪০ জনের মৃত্যু হয়েছে। ভারী বৃষ্টিপাতের কারণে ওই ভূমিধসের ঘটনা ঘটে। ব্যাপক বৃষ্টিপাতে ওই অঞ্চলের বহু বাড়িঘর ও সেতু ক্ষতিগ্রস্ত হয়েছে। সিচুয়ান প্রদেশের জংসিং এলাকার একজন কর্মকর্তা জানান, তাঁরা জানতে পেরেছেন সেখানে ভূমিধসে ১১টি পরিবার চাপা পড়েছে। ওই এলাকা থেকে ২০০টিরও বেশি পরিবারকে নিরাপদ স্থানে সরিয়ে নেওয়া হয়েছে। সেখানে এখনো কেউ চাপা পড়ে আছে কি না, তা জানতে তল্লাশি চালিয়ে যাচ্ছেন উদ্ধারকর্মীরা। সম্প্রতি চীনের বিভিন্ন এলাকায় ব্যাপক বৃষ্টিপাত হচ্ছে। এর মধ্যে সিচুয়ান প্রদেশ অন্যতম। ভারী বৃষ্টিপাতের কারণে গত সোমবার থেকে সিচুয়ানে অন্তত তিনটি সেতু ধসে পড়েছে। স্থানীয় কর্মকর্তারা জানান, গত মঙ্গলবার জিয়াংগু এলাকায় একটি সেতু ধসের ঘটনায় ১২ ব্যক্তি নিখোঁজ রয়েছেন। তাঁদের উদ্ধারে অন্তত দুই হাজার ৭০০ উদ্ধারকর্মী মোতায়েন করা হয়। ওই সেতু ধসের ঘটনায় বেশ কিছুসংখ্যক যানবাহনও ঢেউয়ের তোড়ে ভেসে যায়। এমন একটি গাড়িতে ছিলেন লিন রুই। তিনি সাঁতার কেটে তীরে উঠতে সক্ষম হন। লিন জানান, ধসে পড়ার সময় সেতুর ওপর অন্তত ১৮টি গাড়ি ছিল। চীনের রাষ্ট্রীয় বার্তা সংস্থা সিনহুয়া জানায়, সিচুয়ান ও প্রতিবেশী ইউনান প্রদেশে ভারী বৃষ্টিপাতের ফলে অন্তত ৩০০ বাড়ি ক্ষতিগ্রস্ত হয়েছে। নিরাপদ আশ্রয়ে সরিয়ে নেওয়া হয়েছে ৩৬ হাজার ৮০০ বাসিন্দাকে। এএফপি।
