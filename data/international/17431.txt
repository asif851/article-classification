
জেরুজালেমের পবিত্র আল-আকসা মসজিদ এলাকায় নতুন কঠোর নিরাপত্তাব্যবস্থা নিয়ে গতকাল শুক্রবার বিক্ষোভকারী ও ইসরায়েলি বাহিনীর সংঘর্ষে তিন ফিলিস্তিনি নিহত ও কয়েক শ আহত হয়েছেন। এক সপ্তাহ আগে আরব-ইসরায়েলি বন্দুকধারীদের গুলিতে ওই এলাকায় দুই ইসরায়েলি পুলিশ নিহত হওয়ার পরিপ্রেক্ষিতে সেখানে মেটাল ডিটেক্টর বসানোসহ নিরাপত্তা জোরদার করা হয়েছে।
কঠোর নিরাপত্তার কারণে এবং সাময়িকভাবে আল-আকসা মসজিদে নামাজের সুযোগ বন্ধ রাখায় ফিলিস্তিনিরা কয়েক দিন ধরে বিক্ষোভ করে আসছেন। গতকাল জুমার নামাজে ৫০ বছরের কম বয়সী মুসল্লিদের মসজিদ প্রাঙ্গণে যেতে দেওয়া হয়নি। তাঁদের প্রবেশের অন্যতম প্রধান পথ দামেস্ক গেটের বাইরে নামাজ আদায় করতে হয়। তবে সব নারীকে যেতে দেওয়া হয়।
ইসরায়েলি মন্ত্রীরা গতকাল হারাম আল-শরিফ প্রাঙ্গণের প্রবেশপথে বসানো মেটাল ডিটেক্টর না সরানোর সিদ্ধান্ত নিলে ফিলিস্তিনিদের মধ্যে উত্তেজনা ছড়িয়ে পড়ে। ইসরায়েলি পুলিশের ভাষ্য, কিছুসংখ্যক ফিলিস্তিনি মেটাল ডিটেক্টরের ভেতর দিয়ে গিয়েই আল-আকসা প্রাঙ্গণে নামাজ পড়েন। সবচেয়ে বেশি ব্যবহৃত প্রবেশপথ দামেস্ক গেটের আশপাশের রাস্তাঘাট বন্ধ থাকায় ধর্মীয় নেতাসহ বেশ কয়েক শ লোক লায়নস গেট প্রবেশদ্বারে যান। তখন পুলিশ জানায়, শুধু ৫০ বছরের কম বয়সী মুসল্লিদের আল-আকসা প্রাঙ্গণে যেতে দেওয়া হবে না।বিক্ষোভ ছড়িয়ে পড়লে পুলিশ পরে স্টান গ্রেনেড ও টিয়ার গ্যাস ছোড়ে। ফিলিস্তিনিরা ছোড়েন পাথর। পূর্ব জেরুজালেমে ইসরায়েলি বাহিনীর গুলিতে দুজন এবং পশ্চিম তীরে একজন নিহত হন। ফিলিস্তিনি রেড ক্রিসেন্ট বলেছে, জেরুজালেম ও পশ্চিম তীরে ৩৯১ জন ফিলিস্তিনি আহত হয়েছেন।
