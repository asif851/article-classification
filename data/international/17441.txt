
বিশ্বের প্রথম মুসলমান নারী প্রধানমন্ত্রী বেনজির ভুট্টো। মাত্র ৩৫ বছর বয়সে পাকিস্তানের প্রধানমন্ত্রী হন তিনি। দেশটির সাবেক প্রধানমন্ত্রী জুলফিকার আলী ভুট্টোর মেয়ে বেনজির। মৃত্যুর আগ দিয়ে ২০০৮ সালের নির্বাচনের মাধ্যমে তৃতীয়বার ক্ষমতায় যাওয়ার আশা করছিলেন তিনি।
মুসলিম দেশ হিসেবে পাকিস্তানের আত্মপ্রকাশের মাত্র ছয় বছর পর ১৯৫৩ সালে জন্ম বেনজির ভুট্টোর। অক্সফোর্ড ও হার্ভার্ডে স্নাতক পাস করেন তিনি। ৫৪ বছর বয়সে ২০০৭ সালের ২৭ ডিসেম্বর আততায়ীর হাতে নিহত হন। এর প্রায় দীর্ঘ ১০ বছর পর গতকাল বৃহস্পতিবার এ হত্যা মামলার রায় ঘোষণা করা হলো।
সেনা অভ্যুত্থানে বেনজিরের বাবা জুলফিকার আলী ভুট্টো ক্ষমতাচ্যুত হলে ব্রিটেনে চলে যান বেনজির। সেখানে থাকলেও পাকিস্তান পিপলস পার্টিতে (পিপিপি) শক্ত অবস্থান বজায় রেখে চলেন তিনি। পরে স্বৈরশাসক জিয়াউল হকের আদেশে ফাঁসিতে ঝোলানো হয় জুলফিকার আলী ভুট্টোকে। ১৯৮৮ সালে রহস্যময় বিমান দুর্ঘটনায় মৃত্যু হয় স্বৈরশাসক জিয়ার। তখন বয়সে তরুণ বেনজিরই হন পাকিস্তানের প্রথম নারী প্রধানমন্ত্রী। তিনি দুই নির্বাচিত হয়ে ক্ষমতায় বসেছেন। কিন্তু দুবারই দুর্নীতির অভিযোগে ক্ষমতাচ্যুতও হয়েছেন। সেনা অভ্যুত্থানের মাধ্যমে পারভেজ মোশাররফ ক্ষমতায় এলে ১৯৯৯ সালে আবারও নির্বাসিত হন বেনজির।
বেনজির ভুট্টো তাঁর আত্মজীবনী ডটার অব দ্যা ইস্ট-এ লেখেন, ‘আমি এ জীবন বেছে নিইনি, জীবনই বেছে নিয়েছে আমায়’।
 
