
উত্তর-পূর্ব ভারতের ত্রিপুরায় বাম দুর্গের পতন হয়েছে। সর্বশেষ পাওয়া খবর অনুযায়ী, একক সংখ্যাগরিষ্ঠতার পথে বিজেপি। মেঘালয় ও নাগাল্যান্ডে এখনো স্পষ্ট নয় সরকার কারা গড়বে।
নরেন্দ্র মোদি বনাম মানিক সরকার। অথবা ডানপন্থী বিজেপি বনাম ২৫ বছরের বামপন্থী শাসন। এই দুইয়ের লড়াই নিয়ে টানটান উত্তেজনা ছিল গোটা ভারতে। শেষ পর্যন্ত এই লড়াইতেও জিতল নরেন্দ্র মোদির বিজেপিই। আঞ্চলিক দল আইপিএফটির সঙ্গে জোট বেঁধে টানা ২৫ বছরের বাম শাসনকে কার্যত উড়িয়ে দিলেন বিজেপি প্রার্থীরা। ৫৯টি কেন্দ্রের মধ্যে বিজেপি ৩৪টি আসনে জয়ের মুখে। তাদের শরিক দল আইপিএফটি ৮টি আসনে প্রায় জয় নিশ্চিত করে ফেলেছে। কংগ্রেস কোনো দাগই ফেলতে পারেনি এবারের ভোটে। সিপিএম পেতে চলেছে মাত্র ১৭টি আসন।
মুখ্যমন্ত্রী মানিক সরকার কোনোরকমে নিজের আসনটি বজায় রাখতে পারলেও তাঁর মন্ত্রিসভার বেশির ভাগ সদস্যই পরাস্ত হয়েছেন। এমনকি পরাস্ত হয়েছেন গতকাল নিহত সমবায়মন্ত্রী খগেন্দ্র জামাতিয়াও। গোটা রাজ্যেই গেড়ুয়া-ঝড়ে কার্যত উড়ে গিয়েছে লাল দুর্গ।
বিজেপির রাজ্য সভাপতি বিপ্লব দেবই সম্ভবত মানিক সরকারের উত্তরসূরি নির্বাচিত হচ্ছেন। তিনি কিছুক্ষণ আগে প্রথম আলোকে বলেন, রাজ্যের উন্নয়নই হবে তাঁর প্রধান কাজ। সেই সঙ্গে নির্বাচনোত্তর সন্ত্রাসরোধে বিজেপি সব রকম চেষ্টা চালাবে বলেও রাজ্যবাসীকে আশ্বস্ত করেন।
বিজেপির সর্বভারতীয় সাধারণ সম্পাদক রাম মাধব এক সংবাদ সম্মেলনে ত্রিপুরাবাসীকে ধন্যবাদ জানান। জয়কে ঐতিহাসিক বলেও বর্ণনা করেন তিনি।
অন্যদিকে, বাম শিবিরে কার্যত হতাশার ছবি। রাজ্য বামফ্রন্টের আহ্বায়ক বিজন ধরকে মুঠোফোনে প্রশ্ন করা হলে তিনি পূর্ণাঙ্গ ফলাফল প্রকাশের আগে মত প্রকাশে অনিচ্ছা প্রকাশ করেন। তবে সিপিএমের একটা অংশ এই হারের জন্য দলীয় নেতৃত্বের অহংকারকে দায়ী করছেন। কেউ কেউ আবার বলছেন, বিজেপির অর্থবলের কাছেই পরাস্ত হতে হলো সিপিএমকে।
ত্রিপুরার পাশাপাশি নাগাল্যান্ড ও মেঘালয়েও অকংগ্রেসি সরকার গঠনে আশাবাদী বিজেপি। তবে নাগাল্যান্ড বা মেঘালয়ে বেশ পিছিয়ে আছে বিজেপি জোট। তবে দলের সর্বভারতীয় সাধারণ সম্পাদক রাম মাধব জানান, ‘দুই রাজ্যেই কংগ্রেস বিরোধী সরকার হচ্ছেই। নাগাল্যান্ডে সরকার গঠনের সম্ভাবনা খতিয়ে দেখতে আমি যাচ্ছি কোহিমায়। আর শিলং যাচ্ছেন অসমের অর্থমন্ত্রী হিমন্ত বিশ্বশর্মা।’
তবে মেঘালয়ে বৃহত্তম দলের দৌড়ে এগিয়ে কংগ্রেস। আর নাগাল্যান্ডে এনপিএফ। তবু অন্যান্য দলের বিধায়কদের নিয়ে সরকার গড়ার মরিয়া চেষ্টা চালাচ্ছে বিজেপি। আর সেটায় সফল হলে ২০১৯-এর লোকসভা ভোটের আগে বিজেপি উত্তর-পূর্ব ভারতে আরও বেশি করে নিজেদের শক্তি বাড়াতে সমর্থ হলো বলেই মনে করেন রামমাধব।
