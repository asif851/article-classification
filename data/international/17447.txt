
মিয়ানমারের সাম্প্রতিক দাঙ্গায় উসকানি দেওয়ার অভিযোগ রয়েছে এমন একজন বৌদ্ধ ভিক্ষুকে নিয়ে ‘দ্য ফেস অব বুদ্ধিস্ট টেরোরিস্ট’ (এক বৌদ্ধ সন্ত্রাসীর মুখ) শিরোনামের এক প্রতিবেদন প্রকাশের পর ‘টাইম’ সাময়িকীর ওপর ভীষণ চটেছে মিয়ানমার সরকার।
এএফপির বরাত দিয়ে জিনিউজ জানায়, ‘টাইম’-এর জুলাই মাসের সংখ্যার প্রচ্ছদে মিন্দালেই প্রদেশের ভিক্ষু ভিরাথুর একটি ছবিও ছাপা হয়েছে।দেশটিতে সম্প্রতি রক্তক্ষয়ী সাম্প্রদায়িক সংঘাতের পর ভিরাথুর মুসলিমবিদ্বেষী মন্তব্য নজরদারিতে আনা হয়েছিল। তাই তাঁকে নিয়ে প্রচ্ছদকাহিনি করায় হতাশা ব্যক্ত করেছেন মিয়ানমারের সামাজিক যোগাযোগমাধ্যম ব্যবহারকারীরা।গতকাল রোববার রাতে মিয়ানমার প্রেসিডেন্টের দপ্তরের ওয়েবসাইটে প্রকাশিত এক বিবৃতিতে বলা হয়, ‘টাইমের প্রতিবেদনের মাধ্যমে হাজার বছর ধরে টিকে থাকা আমাদের বেশির ভাগ নাগরিকের ধর্মকে (বৌদ্ধধর্ম) নিয়ে ভুল-বোঝাবুঝির সৃষ্টি হয়েছে।’বিবৃতিতে ধর্মের মতো বিষয়কে গণমাধ্যমে মর্যাদার সঙ্গে উপস্থাপনের আহ্বান জানিয়ে বলা হয়, ‘মিয়ানমারে অনাকাঙ্ক্ষিত সংঘাত এড়াতে ধর্মীয় নেতা, রাজনৈতিক দল, গণমাধ্যম ও জনগণকে নিয়ে লড়াই চালিয়ে যাচ্ছে সরকার।’এদিকে, বৌদ্ধধর্মের প্রতি সহানুভূতি ও ‘টাইম’-এর নিবন্ধের নিন্দা জানিয়ে ইতিমধ্যে অনলাইনে গণস্বাক্ষর কর্মসূচি শুরু হয়েছে। আজ সোমবার পর্যন্ত এতে প্রায় ৪০ হাজার মানুষ স্বাক্ষর করেছে।ওই গণস্বাক্ষরের একটি বার্তায় বলা হয়, ‘বুদ্ধিস্ট’ (বৌদ্ধধর্মাবলম্বী) ও ‘টেরর’ (সন্ত্রাসী) শব্দ দুটি ব্যবহারের মাধ্যমে সব বিশ্বাসীকে হতাশ করা হয়েছে। এতে বলা হয়, বৌদ্ধ শান্তির ধর্ম, সন্ত্রাসের নয়।
