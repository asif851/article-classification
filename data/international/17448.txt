
এবার কৃষ্ণাঙ্গ ভোটারদের কাছে সরাসরি ভোট প্রার্থনা করলেন যুক্তরাষ্ট্রের প্রেসিডেন্ট নির্বাচনে রিপাবলিকান পার্টির প্রার্থী ডোনাল্ড ট্রাম্প। জনমত জরিপ অনুযায়ী, দেশের কৃষ্ণাঙ্গ জনগোষ্ঠীর কাছে একেবারেই অজনপ্রিয় ট্রাম্প ডেমোক্রেটিক পার্টিকে পরিত্যাগ করে তাঁকে একবার সুযোগ দেওয়ার আহ্বান জানালেন।
যুক্তরাষ্ট্রের মিশিগান অঙ্গরাজ্যের ডিমোনেডেলে শুক্রবার রাতে এক নির্বাচনী সভায় এ আহ্বান জানান ট্রাম্প। বর্ণবিদ্বেষমূলকসহ নানা বিতর্কিত মন্তব্যের জন্য পরিচিত ট্রাম্প জনসমর্থনে পিছিয়ে পড়ে সম্প্রতি তাঁর সুর পাল্টাতে শুরু করেছেন।
সাম্প্রতিক একাধিক জরিপে দেখা গেছে, মাত্র দুই শতাংশ কৃষ্ণাঙ্গ ভোটার ট্রাম্পকে ভোট দেবেন বলে জানিয়েছেন।   
মিশিগানের সভায় ট্রাম্প ডেমোক্রেটিক পার্টি এবং সেই সঙ্গে সেই দলের প্রার্থী হিলারি ক্লিনটনের বিরুদ্ধে অভিযোগ তুলে বলেন, কৃষ্ণাঙ্গ ও হিস্পানিকদের ভোটের ফায়দা নিয়েছে এই দল। এই দুই জনগোষ্ঠীর ভোট চেয়ে ট্রাম্প বলেন, ‘এই রাতে আমি এ দেশের প্রতিটি আফ্রিকান-আমেরিকানের ভোট চাইছি। তাদের উন্নত ভবিষ্যতের জন্য এই ভোট চাইছি।’ ট্রাম্প বলেন, ‘আমার মতো নতুন কাউকে বেছে নেওয়ার মধ্যে কৃষ্ণাঙ্গদের হারানোর কী আছে?...আপনারা দারিদ্র্যের কশাঘাতে জর্জরিত। আপনাদের ভালো স্কুল নেই, কাজ নেই।’
কেবল এবারের নির্বাচনে ভোট চেয়েই ক্ষান্ত হননি ট্রাম্প। সাহসী এক ভবিষ্যদ্বাণীও করে ফেলেন। বলেন, ‘আমি নিশ্চয়তা দিয়ে বলতে পারি, আগামী মেয়াদের চার বছর পর পরের নির্বাচনে ৯৫ শতাংশ আফ্রিকান-আমেরিকানের ভোট আমি পাব। আমি প্রতিশ্রুতি দিচ্ছি।’
জনপ্রিয়তার নিরিখে কৃষ্ণাঙ্গদের মধ্যে ট্রাম্পের চেয়ে অনেক বেশি এগিয়ে রয়েছেন হিলারি ক্লিনটন। ২০১২ সালে প্রেসিডেন্ট হিসেবে দ্বিতীয় মেয়াদে নির্বাচিত হওয়ার সময় বারাক ওবামা প্রায় ৯৩ শতাংশ কৃষ্ণাঙ্গের ভোট পেয়েছিলেন।  
