
বিশাল এক আবর্জনার স্তূপ ধসে চার শিশুসহ ১৬ জনের মৃত্যু হয়েছে। প্রায় তিন শ ফুট উচ্চতার ওই স্তূপ আশপাশের বাড়ির ওপর ধসে পড়লে ওই ১৬ জন প্রাণ হারায়। গতকাল শুক্রবার শ্রীলঙ্কার রাজধানী কলম্বোয় এ ঘটনা ঘটে।
বিবিসির এক প্রতিবেদনে প্রতিবেদনে বলা হয়েছে, শুক্রবার আবর্জনার স্তূপ ধসে আশপাশের কমপক্ষে ৪০টি বাড়ির ওপর পড়ে। এতে ওই বাড়িগুলো প্রায় নিশ্চিহ্ন হয়ে যায়। বাড়িঘর ও আবর্জনার চাপায় মারা যাওয়া ১৬ জনের মধ্যে চার শিশুর বয়স ১১ থেকে ১৫ বছরের মধ্যে।
এই দুর্ঘটনার পর কলম্বোয় ওই দুর্ঘটনাস্থলের আশপাশের এলাকার পরিবেশ নিয়ে উদ্বেগের সৃষ্টি হয়েছে। স্থানীয় বাসিন্দারা আবর্জনা পরিষ্কার করার দাবি জানিয়েছেন।
বার্তা সংস্থা এএফপির প্রতিবেদনে বলা হয়েছে, কলম্বোর মিথোতামুল্লা এলাকার ওই আবর্জনার স্তূপে প্রতিদিন প্রায় ৮০০ টন আবর্জনা ফেলা হতো। এসব আবর্জনা সরিয়ে ফেলতে সরকারের পরিকল্পনাও ছিল।
বার্তা সংস্থা রয়টার্সকে স্থানীয় এক বাসিন্দা বলেন, ‘আবর্জনার স্তূপ ধসে পড়ার সময় বিকট শব্দ শুনেছি। এটা ছিল বজ্রপাতের মতো। আমাদের বাড়ির টাইলস ফেটে গেছে। কালো পানি ঘরে ঢুকেছে।’
এক কর্মকর্তা এএফপিকে বলেন, মৃত ব্যক্তির সংখ্যা আরও বাড়তে পারে। ধসে পড়ার কয়েক ঘণ্টা আগে ওই আবর্জনার স্তূপে আগুন ধরে যায়।
গত মাসে ইথিওপিয়ার আদ্দিস আবাবায় একটি আবর্জনার স্তূপে ভূমিধসের ঘটনায় কমপক্ষে ১১৩ জন নিহত হয়।
