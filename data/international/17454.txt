
সিরিয়ার দুটি শহরে রক্তক্ষয়ী বোমা হামলার জন্য তুরস্ক, কাতার ও সৌদি আরবকে দোষারোপ করেছে দামেস্ক। আজ মঙ্গলবার বিবিসি অনলাইনের প্রতিবেদনে এই তথ্য জানানো হয়।সিরিয়ার রাষ্ট্রীয় গণমাধ্যমে বলা হয়েছে, জাবলেহ ও তারতুস শহরে গতকাল সোমবার ওই বোমা হামলায় অন্তত ৭৮ জন নিহত হয়।শহর দুটিতে অল্প সময়ের ব্যবধানে একাধিক বোমা হামলায় ১৪৫ জনের বেশি মানুষ নিহত হয়েছে বলে একটি পর্যবেক্ষণ সংস্থার ভাষ্য।২০১১ সালে সিরিয়ায় সংঘাত শুরু হওয়ার পর দেশটিতে এটিই হতাহতের সবচেয়ে বড় ঘটনা।সিরিয়া সরকারের উদ্ধৃতির বরাত দেশটির রাষ্ট্রীয় সংবাদ সংস্থা সানা বলছে, শান্তি তৎপরতা নস্যাৎ করাই এই হামলার উদ্দেশ্য।হামলার দায় স্বীকার করেছে জঙ্গি সংগঠন ইসলামিক স্টেট (আইএস)।খবরে বলা হচ্ছে, বোমায় আক্রান্ত জাবলেহ ও তারতুস শহর দুটি সিরিয়ায় প্রেসিডেন্ট বাশার আল-আসাদের নিয়ন্ত্রণে আছে।সংবাদ সংস্থা সানা জানায়, হামলা নিন্দা জানিয়ে জাতিসংঘে চিঠি পাঠিয়েছে সিরিয়ার পররাষ্ট্র মন্ত্রণালয়। ওই চিঠিতে হামলার জন্য আঙ্কারা, দোহা ও রিয়াদকে দায়ী করা হয়েছে।দামেস্কের দাবি, ওই দেশগুলো শান্তি আলোচনা নস্যাৎ করতে চায়। যুদ্ধবিরতি ভন্ডুল করতে চায়। সন্ত্রাসবাদের বিরুদ্ধে সিরীয় বাহিনীর অর্জন থেকে তারা মনোযোগ অন্যদিকে নিতে চায়। 
দামেস্কের অভিযোগের বিষয়ে তুরস্ক, কাতার ও সৌদি আরবের কাছ থেকে তাৎক্ষণিক কোনো প্রতিক্রিয়া পাওয়া যায়নি। সিরিয়ায় সক্রিয় বিভিন্ন বিদ্রোহী গোষ্ঠীকে সমর্থন করছে তুরস্ক, কাতার ও সৌদি আরব। দেশ তিনটি আইএসবিরোধী আন্তর্জাতিক জোটেরও অংশ।
হামলার নিন্দা জানিয়েছেন জাতিসংঘের মহাসচিব বান কি মুন।
হামলায় উদ্বেগ জানিয়েছে রাশিয়া। তারতুসে রাশিয়ার একটি নৌঘাঁটি আছে। আর জাবলেহর কাছে আছে বিমানঘাঁটি। সেখান থেকে তারা আইএসবিরোধী অভিযান চালায়।
আরও পড়ুন...সিরিয়া ও ইয়েমেনে আইএসের বোমা হামলা, নিহত ১৮৯
