
ডোনাল্ড ট্রাম্পের বিরুদ্ধে মানহানির মামলা করেছেন সামার সারভোস নামের এক নারী। ট্রাম্পের বিরুদ্ধে যৌন হয়রানির অভিযোগ রয়েছে তাঁর। ২০০৬ সালে রিয়্যালিটি শো ‘দ্য অ্যাপ্রেনটিস’-এর একজন প্রতিযোগী ছিলেন সামার। তিনি অভিযোগ করেন, ২০০৭ সালে ট্রাম্প তাঁর ওপর বল প্রয়োগ করেন এবং তিনি জাতিকে নিজের আচরণ সম্পর্কে মিথ্যা বলেছেন।
ওয়াশিংটন পোস্ট ও বিসিবি অনলাইনের খবরে জানানো হয়, লস অ্যাঞ্জেলেসে এক সংবাদ সম্মেলনে ট্রাম্বের বিরুদ্ধে মামলা করার কথা ঘোষণা করার সময় সামার বলেন, ট্রাম্প মিথ্যুক ও নারীবিদ্বেষী।
২০ জানুয়ারি মার্কিন প্রেসিডেন্ট হিসেবে শপথ নেবেন ট্রাম্প। এর তিন দিন আগে এই মামলার খবর প্রকাশিত হলো।
সংবাদ সম্মেলনে জারভোস বলেন, ট্রাম্প তাঁকে লাঞ্ছিত ও কলঙ্কিত করেছেন।সামার জারভোস এখন ক্যালিফোর্নিয়ায় একটি রেস্তোরাঁর মালিক। ২০০৬ সালে তিনি ‘দ্য অ্যাপ্রেনটিস’ শোতে অংশ নিয়েছিলেন।
জারভোস অভিযোগ করেন, ওই শোতে অংশ নেওয়ার এক বছর পর ট্রাম্পের একটি প্রতিষ্ঠানে কাজের সুযোগ আসে। এ জন্য তিনি বেভারলি হিলস হোটেলে ওই বিষয়ে ট্রাম্পের সঙ্গে কথা বলতে যান। এই সুযোগে ট্রাম্প তাঁকে জোর করে চুমু খান ও জড়িয়ে ধরেন।
মামলায় জারভোস অভিযোগ করেন, ট্রাম্প হোটেলে তাঁদের এই কথাবার্তার বিষয়টি অস্বীকার করেছেন; যেমনটি অন্যদের বেলায়ও করেছেন—এটি তাঁর (জারভোস) জন্য মানহানিকর। তাঁর এই বক্তব্য মিথ্যা বলে ট্রাম্প যে দাবি করছেন, তা যদি তিনি প্রত্যাহার করেন তাহলে তিনি (জারভোস) কোনো ক্ষতিপূরণ দাবি না করেই নিউইয়র্কে করা এ মামলা তুলে নেবেন।
সংবাদ সম্মেলনে জারভোস তাঁর আইনজীবী গ্লোরিয়া অলরেডকে নিয়ে হাজির হয়েছিলেন। ডেমোক্র্যাট পার্টির এই কর্মী বলেন, ‘বাদীর অভিযোগ মিথ্যা যাচাই পরীক্ষায় (লাই ডিটেকটর টেস্ট) সত্যি বলে প্রমাণিত। এখানে সত্য একটা বিষয়। নারীও বিষয়। যাঁরা ট্রাম্পের যৌন অসদাচরণ বা যৌন হয়রানির শিকার, তাঁরা বিষয়।’ তিনি বলেন, মামলা চলবে। ট্রাম্পকে আদালতের কাঠগড়ায় দাঁড় করানোর চেষ্টা চলবে।
ট্রাম্পের মুখপাত্র হোপ হিকস এক বিবৃতিতে বলেন, ‘অযৌক্তিক এই গল্পের কোনো সত্যতা নেই।’
মার্কিন নির্বাচনের আগে ১১ জন নারী প্রকাশ্যে ট্রাম্পের বিরুদ্ধে যৌন হয়রানির অভিযোগ এনেছেন।
