
খারাপ আবহাওয়ার কারণে বোর্নিও দ্বীপের কাছে জাভা সাগরে বিধ্বস্ত এয়ারএশিয়ার বিমানের উদ্ধারকাজ সাময়িকভাবে স্থগিত করতে বাধ্য হয়েছেন ইন্দোনেশীয় উদ্ধারকারীরা। কর্মকর্তারা আজ বুধবার সেখানে বড় ধরনের তল্লাশি অভিযান চালানোর কথা বলেছিলেন। কিন্তু বৈরী আবহাওয়ার কারণে তাঁদের উদ্ধারকাজ বন্ধ রাখতে হয়েছে। এখন পর্যন্ত ছয়জনের লাশ উদ্ধার করা হয়েছে।উদ্ধারকারী বাহিনীর সমন্বয়ক এস বি সুপ্রিয়াদি এএফপিকে জানান, এখন আবহাওয়া খুবই খারাপ। বৃষ্টি ও বাতাসের কারণে সকাল থেকে উদ্ধার অভিযান ব্যাহত হচ্ছে। তিনি আরও জানান, বিমানের বাকি যাত্রীদের উদ্ধারে সেনাবাহিনী, পুলিশ ও জাতীয় উদ্ধাকারী সংস্থার শতাধিক সদস্য পাংকালান বানে পরিষ্কার আবহাওয়ার অপেক্ষায় রয়েছে।অনুসন্ধান ও উদ্ধার অভিযান সংস্থার প্রধান বামবাং সোয়েলিসতিয়ো জানান, এখন পর্যন্ত ছয়জনের লাশ উদ্ধার করা হয়েছে। এর মধ্যে একটি লাশ নারী ক্রুর। আবহাওয়া পরিষ্কার হলেই লাশগুলো পাংকালান বানে নিয়ে আসা হবে।বামবাং বলেন, ‘এখন বিমানটির ব্ল্যাক বক্সগুলো খোঁজা হবে। আমরা ফ্লাইটের রেকর্ডার ঠিকঠাকমতো উদ্ধার নিয়ে উদ্বিগ্ন।’
ইন্দোনেশিয়ার নৌবাহিনী জানায়, নিখোঁজ ফ্লাইট কিউজেড৮৫০১-এর অনুসন্ধান অভিযান চলার মধ্যে বোর্নিও দ্বীপের কাছে জাভা সাগরে ভাসমান কিছু ধ্বংসাবশেষের মধ্যে ওই লাশগুলো পাওয়া গিয়েছে। সেখান থেকে বিমানের একটি দরজা, নীল রঙের একটি স্যুটকেস উদ্ধার করা হয়।
গত রোববার ১৬২ জন আরোহী নিয়ে ইন্দোনেশিয়ার সুরাবায়া শহর থেকে সিঙ্গাপুরের উদ্দেশে ওড়ার ঘণ্টা খানেক পর নিখোঁজ হয় এয়ারবাস এ৩২০-২০০ উড়োজাহাজটি। তল্লাশির আওতা বাড়িয়ে গতকাল জল ও স্থলের ১৩টি জোনে অনুসন্ধান চালানো হয়।
