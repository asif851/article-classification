
ইন্দোনেশিয়ার আংশিক স্বায়ত্তশাসিত আচেহ প্রদেশে সমকামিতার শাস্তি ১০০ দোররা করার প্রস্তাবসংবলিত খসড়া আইন পার্লামেন্টে উত্থাপন করা হচ্ছে। এটি পাস হলে সমকামীকে ১০০টি বেত্রাঘাতে শাস্তি দেওয়া যাবে। আজ শনিবার এএফপির খবরে এ কথা জানানো হয়।
আচেহ প্রদেশটি বিশ্বের বৃহত্তম মুসলিম সংখ্যাগরিষ্ঠ দেশ ইন্দোনেশিয়ার একমাত্র অংশ যেখানে ২০০১ সাল থেকে ধীরে ধীরে ইসলামি শরিয়া আইন প্রয়োগ করা হচ্ছে।
পার্লামেন্টে খসড়া আইনটি পাস হলে এটি মুসলিম ও অমুসলিম উভয়ের জন্যই প্রযোজ্য হবে। এই আইনে ব্যভিচারের শাস্তিও ১০০ দোররার বিধান রাখা হয়েছে। এ ছাড়া মদ্যপান, জুয়া খেলা, অবিবাহিত নারী-পুরুষের মেলামেশা, বিবাহবহির্ভূত সম্পর্কের কাউকে স্পর্শ করা বা চুমু খাওয়ার মতো বিষয়ের ওপর নিষেধাজ্ঞা আরও জোরালো করা হচ্ছে নতুন আইনে। দোররার বদলে স্বর্ণ দিয়ে বা কারাগারে থেকে শাস্তি ভোগ করা যাবে।
গতকাল শুক্রবার প্রাদেশিক রাজধানী বান্দা আচেহতে জুয়া খেলার অপরাধে আট ব্যক্তিকে বেত্রাঘাত করা হয়েছে। হাজারের মতো লোকের সামনে তাঁদের বেত্রাঘাত করা হয় এবং এঁদের অনেকেই এই দৃশ্য ধারণ করছিলেন ও উল্লাস প্রকাশ করছিলেন। আচেহর পার্লামেন্ট ২০০৯ সালে ব্যভিচারের শাস্তি পাথর নিক্ষেপে মৃত্যর বিধানসংবলিত আইন পাস করলে বিশ্বব্যাপী তা সমালোচনার ঝড় তুলে। পরে প্রাদেশিক গভর্নর এটি বাতিল করেন।
খসড়া প্রস্তুতকারক কমিশনের প্রধান রামলি সুলাইমান বলেন, পার্লামেন্টের সংখ্যাগরিষ্ঠ সাংসদ খসড়া আইনটি সমর্থন করবেন। সোমবারের মধ্যে আইনটি পাস হয়ে যাবে। তিনি বলেন, ‘আমরা সৌদি আরব, ব্রুনাই দারুসসালাম ও জর্ডানে বিদ্যমান শরিয়া আইনের বিষয়টি খতিয়ে দেখে এই আইনের খসড়া করেছি। আইনটি নিয়ে আমরা সন্তুষ্ট।’ তবে স্বরাষ্ট্র মন্ত্রণালয়ের আঞ্চলিক স্বশাসিত সংস্থার মহাপরিচালক ডিজোহারমানসাহ ডিজোহান বলেন, আইনটি যদি মানবাধিকার লঙ্ঘন করে, তবে তাঁর বিভাগ সেটি বাতিল করে দেবে।মানবাধিকার সংগঠন অ্যামনেস্টি ইন্টারন্যাশনাল এই আইনের বিষয়ে গভীর উদ্বেগ প্রকাশ করেছে। সংগঠনটি বলছে, এটি নির্যাতনবিরোধী ও অধিকার-সংক্রান্ত আন্তর্জাতিক আইনের পাশাপাশি ইন্দোনেশিয়ার সংবিধানের পরিপন্থী।
