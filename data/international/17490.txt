
দ্বিতীয় বিশ্বযুদ্ধের সময়কার একটি বোমা আবিষ্কারে বন্ধ রাখা হয়েছে লন্ডন সিটি এয়ারপোর্ট। গতকাল রোববার যুক্তরাজ্যের স্থানীয় সময় বিকেল পাঁচটায় টেমস নদীর কাছে বিমানবন্দরটির জর্জ পঞ্চম ডকে ওই বোমার সন্ধান পাওয়া যায়।
বিবিসি অনলাইনের প্রতিবেদনে বলা হয়, বিশেষজ্ঞ কর্মকর্তারা ও ব্রিটিশ রয়্যাল নেভি ওই বোমা পাওয়ার তথ্যের সত্যতা নিশ্চিত করে। এরপর রাত ১০টায় বিমানবন্দরটি বন্ধ ঘোষণা করা হয়।
যাত্রীদের বিমানবন্দর ব্যবহার না করার অনুরোধ জানিয়েছে লন্ডন সিটি এয়ারপোর্ট কর্তৃপক্ষ। একই সঙ্গে তাদের নিজ নিজ বিমান সংস্থার সঙ্গে যোগাযোগ করার পরামর্শ দিয়েছে তারা।
ব্রিটিশ পুলিশ জানায়, বোমাটি নিষ্ক্রিয় করতে রয়্যাল নেভির সঙ্গে মিলে কাজ করে যাচ্ছে তারা। বোমাটি পাওয়ার পরপরই রয়্যাল নেভি ২১৪ মিটার এলাকা ঘিরে ফেলে। ওই জোনে সাধারণ মানুষ ও যাত্রীদের চলাচল নিষিদ্ধ করা হয়। বোমা পাওয়ার পর বিমানবন্দরের আশপাশের কয়েকটি রাস্তাও বন্ধ করে দেওয়া হয়েছে।
 
