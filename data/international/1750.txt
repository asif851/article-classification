
চীনের বিশেষ প্রশাসনিক অঞ্চল হংকংয়ে আগামী সেপ্টেম্বরে অনুষ্ঠেয় স্থানীয় আইন পরিষদের নির্বাচনে প্রতিদ্বন্দ্বিতা করা থেকে গতকাল শনিবার বাদ পড়েছেন শীর্ষ এক স্বাধীনতাপন্থী রাজনীতিক। অ্যান্ডি চ্যান নামে ওই নেতার দল হংকং ন্যাশনাল পার্টি এ কথা নিশ্চিত করেছে। গত মার্চেই চ্যান দলটি প্রতিষ্ঠা করেন। দলটির পক্ষ থেকে দাবি করা হয়, হংকংয়ে মূল ভূখণ্ড চীন থেকে বেরিয়ে যাওয়ার পক্ষে জনমত ক্রমেই বাড়ছে। দলটি বলেছে, প্রথম দল হিসেবে প্রার্থী বাতিল হওয়ায় তারা বরং ‘সম্মানিত’! চীনা সরকারের তরফ থেকে গতকাল একটি ই-মেইল বার্তায় হংকং ন্যাশনাল পার্টিকে বলা হয়, দলের আহ্বায়ক অ্যান্ডি চ্যানকে প্রার্থিতা থেকে অযোগ্য ঘোষণা করা হলো। এএফপি
