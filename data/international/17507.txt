
যুক্তরাজ্যে জাতীয় পর্যায়ের মাধ্যমিক পরীক্ষায় (জিসিএসই) উচ্চ নম্বর পেয়েছেন শান্তিতে নোবেলজয়ী পাকিস্তানি ছাত্রী মালালা ইউসুফজাই। তাঁর বাবা জিয়াউদ্দিন ইউসুফজাই আজ শুক্রবার এক টুইটার বার্তায় এ তথ্য জানিয়েছেন।মালালা ছয়টি বিষয়ে ‘এ*’ গ্রেড পেয়েছেন, যা কারও পক্ষে সম্ভাব্য সর্বোচ্চ সাফল্য। তিনি বাকি চারটি বিষয়ে ‘এ’ গ্রেড পেয়েছেন। নারী শিক্ষা আন্দোলনের কর্মী মালালা এখন ইংল্যান্ডের বার্মিংহামের একটি বিদ্যালয়ের ছাত্রী। তিনি ‘এ*’ পেয়েছেন জীববিদ্যা, রসায়ন, পদার্থবিদ্যা, ধর্মশিক্ষা ও গণিতের দুটি পত্রে। এএফপির এক সংবাদে এ তথ্য জানা গেছে।মেয়ের ফলাফলের জন্য নিজেদের গর্বের কথাও টুইটারের জানান মালালার বাবা। তিনি বলেন, ‘আমি ও আমার স্ত্রী তুর পেকাই মালালার ফলাফল নিয়ে খুবই গর্বিত।’উল্লেখ্য, ২০১২ সালে তালেবানের গুলিতে গুরুতরভাবে আহত হন মালালা। পরে উন্নত চিকিৎসার জন্য তাঁকে যুক্তরাজ্যে পাঠানো হয়। সুস্থ হয়ে এখন সেখানেই পড়াশোনা করছেন তিনি। নারীশিক্ষা আন্দোলনের প্রতীক হয়ে ওঠা এই তরুণী ২০১৪ সালে শান্তিতে নোবেল পুরস্কার পান। এ ছাড়াও তাঁর ঝুলিতে বেশ কয়েকটি সম্মানজনক পুরস্কার যোগ হয়েছে।
