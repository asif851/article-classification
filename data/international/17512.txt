
চিলির দক্ষিণাঞ্চলীয় কালবুকো আগ্নেয়গিরিতে আবার অগ্ন্যুৎপাতের আশঙ্কায় আজ শুক্রবার সতর্কতা জারি করা হয়েছে। এর আগে গত দুদিনে দুই দফায় অগ্ন্যুৎপাত ঘটে। গত ৫০ বছরের মধ্যে এবারই সবচেয়ে বড় ধরনের অগ্ন্যুৎপাতের ঘটনা ঘটেছে। এতে পাঁচ হাজার লোককে সরে যেতে হয়েছে। বার্তা সংস্থা এএফপির খবরে জানানো হয়, কর্তৃপক্ষ জরুরি অবস্থা জারি করেছে। সেনাবাহিনী পাঠিয়ে আগ্নেয়গিরিটিকে ঘিরে প্রায় ২১ কিলোমিটার ব্যাসার্ধজুড়ে থাকা বসতির মানুষকে সরিয়ে নেওয়া হয়েছে। এর আগে ৫৪ বছর আগে ওই আগ্নেয়গিরিতে অগ্ন্যুৎপাত ঘটে। চিলির জাতীয় ভূতত্ত্ব ও খনি সেবা বিভাগ সতর্ক করে বলেছে, ওই আগ্নেয়গিরিতে তৃতীয়বারের মতো অগ্ন্যুৎপাত ঘটতে পারে। দেশটির প্রেসিডেন্ট মিচেল ব্যাচলেট দুর্গত এলাকায় পরিদর্শন করে বলেছেন, ‘আমরা বুঝতে পারছি না পরিস্থিতি কোথায় গিয়ে দাঁড়াবে। এটি পুরোপুরি অনিশ্চিত।’
