
যুক্তরাষ্ট্রে বাংলাদেশি যুবক খন্দকার উসামার ওপর চড়াও হয়েছেন ট্রাম্পের এক সমর্থক। উসামা ও তাঁর হিস্পানিক সহপাঠীকে দেখে ক্ষিপ্ত ট্রাম্পের ওই সমর্থক বলেছেন, ‘এখানে কী চাও, নিজের দেশে ফিরে যাও।’ তিনি বলেন, ‘ট্রাম্প তোমাদের হাত থেকে আমাদের দেশকে রক্ষা করবে।’গত শুক্রবার রাতে এ ঘটনা ঘটে। ওয়াশিংটন পোস্ট পত্রিকাকে দেওয়া এক সাক্ষাৎকারে নিজের এই অভিজ্ঞতার কথা বলেছেন উসামা।উসামা যুক্তরাষ্ট্রের ক্যানসাস রাজ্যের উইচিটা স্টেট বিশ্ববিদ্যালয়ের ছাত্র। উসামা জানান, গত শুক্রবার মধ্যরাতের পর এক অনুষ্ঠান থেকে ফেরার পথে খাবার কিনতে হিস্পানিক সহপাঠীকে নিয়ে তিনি দোকানে ঢোকেন। সেখানে তখন এক দরিদ্র আফ্রিকান-আমেরিকানকে খিস্তি করছিলেন শ্বেতাঙ্গ যুবক। উসামা ও তাঁর বন্ধুকে দেখে তিনি ক্ষিপ্ত হয়ে ওঠেন। চিৎকার করে বলেন, ‘এখানে কী চাও, নিজের দেশে ফিরে যাও।’উইচিটা বিশ্ববিদ্যালয়ের ছাত্র পরিষদের সহসভাপতি উসামা ওই সাক্ষাৎকারে বলেন, কথা-কাটাকাটির একপর্যায়ে শ্বেতকায় যুবকটি তাঁদের দুজনের ওপর চড়াও হন ও কিল-ঘুষি মারতে থাকেন। এ সময় যুবকটি ‘ট্রাম্প, ট্রাম্প’ বলে চিৎকার করছিলেন। যুবকটি সদম্ভে ঘোষণা দেন, ‘ট্রাম্প তোমাদের হাত থেকে আমাদের দেশকে রক্ষা করবে।’ পুলিশ আসছে টের পেয়ে যুবকটি দ্রুত তাঁর মোটরসাইকেল নিয়ে কেটে পড়ে।স্থানীয় পুলিশ ঘটনার তদন্ত করছে বলে জানা গেছে।
