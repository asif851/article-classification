
নিজেদের জলসীমায় ঢুকে পড়া আলোচিত বিদেশি ডুবোজাহাজের ‘সোনার’ চিত্র প্রকাশ করেছে সুইডেন। এতে পানির নিচে চলমান একটি জলযানের পথরেখা দেখা যাচ্ছে। সোনার হচ্ছে শব্দতরঙ্গের সাহায্যে বিশেষ করে পানিতে নিমজ্জিত থাকা বস্তুর অবস্থান নির্ণয় করার পদ্ধতির সংক্ষিপ্ত নাম। খবর বিবিসির।গত অক্টোবর মাসে সুইডেনের রাজধানী স্টকহোমের কাছের সাগরতলে একটি রহস্যময় ‘বস্তুর’ উপস্থিতি নিয়ে চাঞ্চল্যের সৃষ্টি হয়। সুইডেনের সামরিক কর্মকর্তারা একে একটি ডুবোজাহাজ সন্দেহ করে ব্যাপক তল্লাশি অভিযান শুরু করেন। এটি ছিল স্নায়ুযুদ্ধ অবসানের পর থেকে দেশটির সবচেয়ে বড় সামরিক অভিযান। তবে সুইডেন এর অবস্থান সম্পর্কে নিশ্চিত বলে দাবি করলেও যানটিকে হাতেনাতে ধরা যায়নি।ঘটনার পর সন্দেহের আঙুল ওঠে রাশিয়ার দিকে। তবে রাশিয়ার প্রতিরক্ষা মন্ত্রণালয় ওই এলাকায় তাদের কোনো জলযানের ঢুকে পড়ার কথা অস্বীকার করে।স্নায়ুযুদ্ধের সময় সুইডেনের উপকূলে মাঝেমধ্যে রাশিয়ার ডুবোজাহাজ দেখা যাওয়ার খবর পাওয়া যেত। ১৯৮১ সালে একটি নৌঘাঁটির পাশে পরমাণু অস্ত্রবাহী একটি রুশ ডুবোজাহাজ আটকে পড়েছিল।
