
বার্ষিক ছুটি কাটাতে মরক্কোর তানজা শহরে দিন কাটছে সৌদি বাদশাহ সালমান বিন আবদুল আজিজের। তাঁর সঙ্গে আছেন রাজপরিবারের সদস্য, আমির-ওমরাহ ও উচ্চপদস্থ কর্মকর্তারা। মাসব্যাপী এই অবকাশ যাপনে বাদশাহর প্রতিনিধিদলের হোটেল কক্ষ ও গাড়িভাড়া বাবদ প্রতিদিন খরচ হচ্ছে ৩ লাখ ১২ হাজার মার্কিন ডলার। মরক্কোর একটি পত্রিকায় প্রকাশিত খবরে এ তথ্য জানা যায়।
আল আখবার নামের ওই দৈনিক পত্রিকায় প্রকাশিত খবরে জানানো হয়, তানজা শহরের আসকার সৈকতে নিজের মালিকানাধীন প্রাসাদে থাকছেন বাদশাহ সালমান। তাঁর সঙ্গে আসা সফরসঙ্গীদের জন্য বরাদ্দ করা হয়েছে তানজা শহরের পাঁচটি হোটেলের মোট ৮০০টি কক্ষ। প্রতি রাতের জন্য এসব কক্ষের গড় ভাড়া ৩০০ মার্কিন ডলার। ৮০০ কক্ষের জন্য প্রতি রাতে ব্যয় হচ্ছে ২ লাখ ৪০ হাজার মার্কিন ডলার।
এ ছাড়া বাদশাহর সফরসঙ্গীদের ঘোরাফেরার জন্য ভাড়ায় নেওয়া হয়েছে ১৭০টি দামি গাড়ি। প্রতিটি গাড়ি বাবদ প্রতিদিন গুনতে হচ্ছে ৪২৩ ডলার করে। ফলে প্রতিদিনের মোট গাড়িভাড়া ৭২ হাজার মার্কিন ডলার।
প্রকাশিত খবরের তথ্যমতে, কেবল গাড়ি ও হোটেলের কক্ষ বাবদ সৌদি বাদশাহর সফরসঙ্গীদের প্রতিদিন খরচ ৩ লাখ ১২ হাজার মার্কিন ডলার। ফলে এক মাসে এই দুটি খাতে তাঁদের মোট খরচ ৯৩ লাখ ৬০ হাজার মার্কিন ডলার। এর বাইরে নিরাপত্তা, খাবারদাবার, কেনাকাটা, সেবক-সেবিকাসহ অন্যান্য খরচ তো রয়েছেই।
২৪ জুলাই সৌদি বাদশাহ তানজা শহরে পৌঁছান। কয়েক বছর ধরে তিনি বার্ষিক অবকাশ যাপনের জন্য এই শহরকে বেছে নিচ্ছেন। মরক্কোয় প্রাকৃতিক ঐশ্বর্য আর সাগরতীরের সৌন্দর্যে চমৎকার আবহাওয়ার শহর তানজা পর্যটকদের কাছে আকর্ষণীয় স্থান।
সাম্প্রতিক সময়ে সৌদি আরবের অর্থনীতি আগের যেকোনো সময়ের চেয়ে মন্দা। জাতীয় আয় বাড়ায় অভিবাসীদের স্ত্রী, পুত্র ও কন্যাদের ওপর আরোপ করা হয়েছে বার্ষিক ফি। অর্থনৈতিক এই মন্দা পরিস্থিতিতেও বাদশাহ সালমানের বিপুল ব্যয় নিয়ে সমালোচনা করছেন উপসাগরীয় অঞ্চলের নাগরিকেরা।
