
ভারতের পশ্চিমাঞ্চলীয় রাজ্য গুজরাটে অষ্টম শ্রেণীর শিক্ষার্থীদের পাঠ্যবই ভুলে ভরা। এ নিয়ে ক্ষুব্ধ শিক্ষার্থী ও তাদের অভিভাবকেরা।
একটি পাঠ্যবইয়ে লেখা হয়েছে, ‘দ্বিতীয় বিশ্বযুদ্ধের সময় যুক্তরাষ্ট্রে একটি পারমাণবিক বোমা ফেলেছে জাপান।’ আর ‘গাছ কাটার ফলে বিষাক্ত গ্যাস কার্বন ট্রাই-অক্সাইডের (CO3) পরিমাণ বাড়ছে।’ যদিও কার্বন ট্রাই-অক্সাইড খালি চোখে দেখা যায় না। বইয়ে আরও লেখা হয়েছে, ভারতের স্বাধীনতা আন্দোলনের অন্যতম নেতা মহাত্মা গান্ধীকে ১৯৪৮ সালের ৩০ অক্টোবর হত্যা করা হয়। সঠিক মাসটি হবে জানুয়ারি।
সম্প্রতি এনডিটিভি এ নিয়ে একটি প্রতিবেদন তৈরি করে। সেখানে বলা হয়, এসব পাঠ্যবইয়ে ১২০টির বেশি তথ্যগত, বানানগত ও ব্যাকরণগত ভুল রয়েছে।
গুজরাটের অষ্টম শ্রেণীর সামাজিক বিজ্ঞান বইয়ে এসব ভুল করা হয়েছে। ৫০ হাজারেরও বেশি শিক্ষার্থী রয়েছে এই শ্রেণীতে।
বিষয়টি তদন্ত করতে গুজরাট সরকার নির্দেশ দিলেও বইগুলো এখনো প্রত্যাহার করা হয়নি।
রাজ্য সরকারের শিক্ষামন্ত্রী ভুপেন্দ্রসিন চুদাসামা এক বিবৃতিতে বলেন, ‘আমরা এসব ভুল খতিয়ে দেখে প্রয়োজনীয় ব্যবস্থা নেওয়ার জন্য দুই সদস্যের কমিটি গঠন করেছি।’
 
