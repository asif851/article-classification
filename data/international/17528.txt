

ঘূর্ণিঝড় ইরমা ধেয়ে যাচ্ছে ফ্লোরিডার দিকে। স্থানীয় সময় গতকাল শনিবার থেকে সেখানে ঝোড়ো বাতাস বইছে এবং বৃষ্টি হচ্ছে।
সিএনএনের খবরে জানা যায়, যুক্তরাষ্ট্রের ফ্লোরিডা অঙ্গরাজ্যে বাতাসের গতিবেগ ঘণ্টায় ১২০ মাইল। জাতীয় ঘূর্ণিঝড় কেন্দ্র বলছে, কিউবার উত্তর উপকূল থেকে ঘূর্ণিঝড়টি ফ্লোরিডার দিকে ধেয়ে যাচ্ছে। এটি আরও শক্তিশালী হয়ে আঘাত হানতে পারে।
ইরমা কাছাকাছি চলে আসায় ফ্লোরিডার ৬৫ লাখ অধিবাসীকে সরে যাওয়ার ব্যাপারে সতর্ক করেছে সরকার। ফ্লোরিডার গভর্নর রিক স্কট গতকাল সন্ধ্যায় এক সংবাদ ব্রিফিংয়ে বলেন, নির্দেশ দেওয়ার সঙ্গে সঙ্গে সরে যেতে হবে। সিদ্ধান্ত নেওয়ার এটাই শেষ সুযোগ।
রাষ্ট্রীয় দুর্যোগ ব্যবস্থাপনা সংস্থার পরিচালক ব্রক লং বলেন, ‘বিপজ্জনক হিসেবে চিহ্নিত এলাকাগুলো থেকে সরে না গেলে আপনারা নিজেরাই জীবনকে ঝুঁকির মধ্যে ফেলবেন।’
জাতীয় দুর্যোগ কেন্দ্র সতর্কতা জারি করে বলেছে, ফ্লোরিডার দক্ষিণ-পূর্বাঞ্চলে সব ধরনের প্রস্তুতি নেওয়া হয়েছে।
গত শুক্রবার কিউবার সিয়েগো দ্য আভিলা প্রদেশে পাঁচ মাত্রার ঘূর্ণিঝড় ইরমা আঘাত হানে।
