
উত্তর-পূর্ব ভারতের পাহাড়ি রাজ্য ত্রিপুরায় শুরু হলো বিধানসভার ভোট গ্রহণ পর্ব। রাজ্যের প্রায় ২৫ লাখ মানুষ তাঁদের ভোটাধিকার প্রয়োগ করছেন আজ রোববার। নির্বাচন উপলক্ষে নেওয়া হয়েছে কড়া নিরাপত্তাব্যবস্থা।
৬০ আসনের ত্রিপুরা বিধানসভায় আজ ৫৯ আসনের ভোট গ্রহণ হবে। রাজ্যের চারিলাম আসনে আগামী ১২ মার্চ ভোট গ্রহণ হবে। পাঁচ দিন আগে এ আসনের সিপিএমদলীয় প্রার্থী রমেন্দ্র নারায়ণ দেববর্মার মৃত্যু হয়। এ কারণে স্থগিত হয়ে যায় ভোট গ্রহণ।
ত্রিপুরার প্রতিটি কেন্দ্রেই রয়েছে বৈদ্যুতিক ভোট গ্রহণ যন্ত্র ইভিএম। রয়েছেন আধা সেনাবাহিনীর জওয়ানেরাও। ভারতীয় সময় সকাল সাতটা থেকে শুরু হয় ভোট নেওয়া।
তবে বিভিন্ন বুথে ইভিএমে প্রাথমিক ত্রুটির কারণে ভোট গ্রহণ শুরুতে কিছুটা দেরি হয়। রাজ্য নির্বাচন দপ্তর থেকে সর্বশেষ পাওয়া খবর অনুযায়ী ভোট চলছে অবাধে, উৎসবের মেজাজে।
রাজ্যের ৩ হাজার ২১৪টি ভোটকেন্দ্রে চলছে ভোট গ্রহণ পর্ব। এর মধ্যে ৪৭টি নারী ভোটকর্মীদের দ্বারা পরিচালিত। প্রায় সব বুথেই রয়েছে কেন্দ্রীয় বাহিনীর প্রহরা। সঙ্গে স্পর্শকাতর বুথগুলোয় থাকছে সিসি টিভি।
বাম-শাসিত ত্রিপুরায় এবারের মূল লড়াই সিপিএমের সঙ্গে বিজেপির। কংগ্রেস ও তৃণমূলও আছে লড়াইয়ের ময়দানে। উল্লেখযোগ্য প্রার্থীদের মধ্যে রয়েছেন মুখ্যমন্ত্রী মানিক সরকার ও তাঁর মন্ত্রিসভার সদস্যরা, রয়েছেন প্রদেশ কংগ্রেস সভাপতি বীরজিত সিনহা, পরিষদীয় দলনেতা গোপাল রায়। বিজেপির তরফে রয়েছেন দলের রাজ্য সভাপতি বিপ্লব দেব, সাবেক বিরোধী দলনেতা সুদীপ রায়বর্মণ। আজ বিকেল চারটা পর্যন্ত চলবে ভোট গ্রহণ। তবে লাইনে উপস্থিত থাকলে ভোটাররা চারটের পরেও তাঁদের অধিকার প্রয়োগ করতে পারবেন। ভোট উপলক্ষে নেওয়া হয়েছে কড়া নিরাপত্তাব্যবস্থা। ৮৫৬ কিলোমিটারের আন্তর্জাতিক সীমান্তে বাড়ানো হয়েছে ভারতের সীমান্তরক্ষী বাহিনী বিএসএফের টহলদারি। আন্তরাজ্য সীমান্তেও চলছে ব্যাপক নজরদারি।
আজ ভোট গ্রহণ শুরুর পর ভারতের প্রধানমন্ত্রী নরেন্দ্র মোদি ত্রিপুরার জনগণকে ভোট দিতে আহ্বান জানিয়েছেন। টুইটার বার্তায় মোদি বলেন, ‘আমি আমার ত্রিপুরার ভাইবোন বিশেষ করে নবীন ভোটারদের ভোট দিতে আহ্বান জানাই। এখানে যাতে রেকর্ড পরিমাণ ভোট পড়ে, এই আহ্বান জানাই।’
ত্রিপুরায় আজ ভোট হলেও উত্তর-পূর্ব ভারতের দুই রাজ্য মেঘালয় ও নাগাল্যান্ডে ভোট গ্রহণ ২৭ ফেব্রুয়ারি। ৩ মার্চ তিন রাজ্যেরই ভোট গণনা হবে। ইভিএমগুলো ত্রিস্তরীয় নিরাপত্তায় বিভিন্ন স্ট্রং রুমে সিল করা অবস্থায় থাকবে।
