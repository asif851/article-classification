
যুক্তরাজ্যে আগামী ৭ মে অনুষ্ঠেয় পার্লামেন্ট নির্বাচনকে সামনে রেখে প্রধানমন্ত্রী ডেভিড ক্যামেরন তাঁর দলের প্রচারণার জন্য যে ছয়টি বিষয়ের তালিকা প্রকাশ করেছেন তাতে নেই অভিবাসন। এ মুহূর্তে দেশটির অধিকাংশ ভোটারের কাছে অভিবাসন সর্বোচ্চ উদ্বেগের বিষয় হওয়া সত্ত্বেও কনজারভেটিভ দলের গুরুত্বপূর্ণ বিষয়ের তালিকা থেকে তা বাদ পড়ার ঘটনাকে রহস্যজনক বলে মনে করছেন অনেকেই।আগামী নির্বাচনের প্রচারণায় কনজারভেটিভ দল কোন কোন বিষয়কে প্রাধান্য দেবে, গত সোমবার তা আনুষ্ঠানিকভাবে ঘোষণা করেন প্রধানমন্ত্রী ডেভিড ক্যামেরন। এতে বহুল আলোচিত জাতীয় স্বাস্থ্যসেবা ব্যবস্থা এনএইচএস এবং অভিবাসন নেই। এ অবস্থায় নতুন করে সমালোচনার মুখে পড়েছে ক্যামেরনের দল।সংশ্লিষ্ট ব্যক্তিরা বলছেন, এখন বিরোধী দল লেবার পার্টি এবং সরকারের অংশীদার লিবারেল ডেমোক্রেটিক পার্টি এনএইচএস এবং অভিবাসনকে ভোটারদের কাছে গুরুত্ব দিয়ে তুলে ধরতে পারে। ইতিমধ্যে সমালোচনা উঠেছে যে কয়েক সপ্তাহ ধরে এনএইচএসের দুর্ঘটনা ও জরুরিবিষয়ক সেবা দেওয়ায় যে নৈরাজ্য চলছে, তা নিয়ে কনজারভেটিভ দলের কোনো মাথাব্যথা নেই। সমালোচকদের অভিযোগ, চিকিৎসাসেবাকে তারা বেসরকারি খাতে ছেড়ে দিতে চায় বলেই প্রচারণার তালিকায় বিষয়টিকে এড়িয়ে গেছে।কনজারভেটিভ দলের নির্বাচনী প্রতিশ্রুতিতে প্রাধান্য পাবে বলে ঘোষিত ছয়টি বিষয় হলো বাজেট ঘাটতি মোকাবিলা, কর্মসংস্থান সৃষ্টি, করের হার কমানো, শিক্ষার উন্নয়ন, বাসস্থান সংকট মোকাবিলা এবং অবসর গ্রহণকারীদের সেবা নিশ্চিত করা।কনজারভেটিভ দলের একজন মুখপাত্র বলেছেন, আগামী মাসগুলোতে এনএইচএস এবং অভিবাসন বিষয়ে পুরোমাত্রায় বিতর্ক হবে। ওই বিতর্ক থেকে কনজারভেটিভ দলও পিছিয়ে থাকবে না। তবে তারা অর্থনৈতিক অগ্রগতির দিকেই এখন বেশি নজর দিচ্ছে।
