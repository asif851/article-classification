
বিয়ের সুন্দর ও আকর্ষণীয় ছবি তোলা আজকাল বিয়ের চেয়েও গুরুত্বপূর্ণ হয়ে দাঁড়িয়েছে। আলোকচিত্রীদের ওপরও সুন্দর ছবি তুলতে মক্কেলদের চাপ থাকে। চীনে এক আলোকচিত্রী বিয়ের সুন্দর ছবি তুলতে গিয়ে শেষতক আগুনই ধরিয়ে দিলেন কনের পোশাকে। আশা একটাই, যদি ছবিটা আরও আকর্ষণীয় হয়!
এনডিটিভি এক খবরে জানিয়েছে, ওই ঘটনার ভিডিও চিত্র এরই মধ্যে সামাজিক যোগাযোগমাধ্যমে ভাইরাল হয়েছে। ভিডিওতে দেখা গেছে, কনের বিয়ের গাউনে আগুন ধরিয়ে দিচ্ছেন এক ব্যক্তি। অথচ সেদিকে বিন্দুমাত্র ভ্রুক্ষেপ নেই কনের। উল্টো শান্তভাবে ক্যামেরায় ছবির তোলার জন্য পোজ দিচ্ছেন তিনি।
গাউনে ছড়িয়ে পড়া সেই আগুন যখন নিয়ন্ত্রণের বাইরে চলে যায়, তখন এক নারী দৌড়ে আসেন অগ্নিনির্বাপক যন্ত্র নিয়ে। তা দিয়ে আগুন নিভিয়ে দেন।
আর এই কসরতের বদলে কনে পেয়ে যান মনের মতো ছবি! সেই ছবিতে নদীর ধারে দাঁড়িয়ে আছেন কনে, আর তাঁর গাউনে দাউ দাউ করে আগুন জ্বলছে।
সামাজিক যোগাযোগমাধ্যমে অনেকে অবশ্য এভাবে ছবি তোলার সমালোচনা করেছেন। মন্তব্যে কেউ কেউ বলেছেন, পোশাকে আগুন ধরিয়ে দেওয়াটা ছিল ঝুঁকিপূর্ণ ও অপ্রয়োজনীয়। এক ব্যক্তি তাঁর মন্তব্যে লিখেছেন, ফটোশপ বলে তো একটা জিনিস আছে। ঝুঁকি নিয়ে এভাবে ছবি না তুলে সেটা ব্যবহার করার প্রতি ইঙ্গিত করেন তিনি।
