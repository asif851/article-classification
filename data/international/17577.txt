
গুরুত্বপূর্ণ প্রাচীন সভ্যতার নিদর্শনসমৃদ্ধ সিরিয়ার পালমিরা শহর থেকে জঙ্গি সংগঠন ইসলামিক স্টেটকে (আইএস) হটিয়ে দিয়েছে দেশটির সরকার অনুগত সেনারা। সেনাবাহিনীর সূত্র ও সিরিয়ার পরিস্থিতি পর্যবেক্ষণকারী যুক্তরাজ্যভিত্তিক মানবাধিকার সংগঠন সিরিয়ান অবজারভেটরি ফর হিউম্যান রাইটস গতকাল রোববার এ দাবি করেছে।‘মরুর মুক্তা’ নামে পরিচিত এই প্রাচীন শহরটি গত বছরের মে মাসে দখল করে আইএস। সেখানে নিজেদের কঠোর শাসন চালু করার পাশাপাশি অনৈসলামিক আখ্যা দিয়ে বিশ্ব ঐতিহ্যের তালিকাভুক্ত প্রাচীন সভ্যতার বিভিন্ন নিদর্শন ধ্বংস করে তারা। এ ঘটনায় বিশ্বজুড়ে উদ্বেগ ও নিন্দার ঝড় উঠেছিল। সেই পালমিরার দখল হাতছাড়া হয়ে যাওয়াকে আইএসের জন্য একটি বড় পরাজয় বলে মনে করা হচ্ছে। শহরটির গুরুত্বের আরেকটি কারণ এর কৌশলগত অবস্থান। ২০১৪ সালে ইরাক ও সিরিয়ার বিরাট অংশজুড়ে স্বঘোষিত ‘খিলাফত’ কায়েমের পর থেকে আইএসের সবচেয়ে বড় পরাজয় ঘটল পালমিরায়।গতকাল সিরিয়ার সেনাবাহিনীর তরফে দেওয়া এক বিবৃতিতে বলা হয়, তারা পালমিরা দখলে নিয়ে এর নিরাপত্তা পুনঃস্থাপন করেছে।তবে নজরদারি সংগঠন অবজারভেটরি বলেছে, শহরটি সেনাবাহিনীর নিয়ন্ত্রণে এলেও শহরের পূর্ব প্রান্তে গতকালও লড়াই চলছিল। আইএসের বেশির ভাগ যোদ্ধা অবশ্য শহর ছেড়ে পালিয়েছে। শহরটিতে সিরিয়ার প্রেসিডেন্ট বাশার আল-আসাদের অনুগত সরকারি বাহিনীর নিয়ন্ত্রণ প্রতিষ্ঠিত হয়েছে।অবজারভেটরি আরও বলেছে, পলায়নপর আইএস বাহিনীকে পিছু ধাওয়া করছে সিরিয়া ও রাশিয়ার বিমানগুলো।প্রায় তিন সপ্তাহ ধরে সিরিয়ার সরকারি বাহিনী পালমিরা পুনরুদ্ধারে অভিযান চালিয়ে আসছিল। বিমান হামলার মাধ্যমে এ অভিযানে তাদের সহযোগিতা করে রুশ বিমানবাহিনী। গত বছরের সেপ্টেম্বর মাসে বাশার সরকারের সহায়তায় রুশ বাহিনী হামলা শুরু করলে সরকারি বাহিনী বিদ্রোহীদের কাছ থেকে নতুন নতুন এলাকা পুনরুদ্ধার করে।প্রায় তিন সপ্তাহের এ যুদ্ধের ক্ষয়ক্ষতির একটি চিত্র তুলে ধরেছেন অবজারভেটরির পরিচালক রামি আবদুল রহমান। তিনি বলেন, পালমিরার যুদ্ধে ৪০০ আইএস জঙ্গি নিহত হয়েছে। আর সরকারি ও মিত্র রুশ বাহিনীর ১৮০ জন সেনা নিহত হয়।তিন মাস আগে সিরিয়ার পার্শ্ববর্তী ইরাকের রামাদি থেকে হটে যেতে বাধ্য হয় আইএস। গত বছর ইরাকের তিকরিত থেকে এবং এ বছর সিরিয়ার শহর শাদাদি থেকে বিতাড়িত হয় জঙ্গি সংগঠনটি।পালমিরা থেকে আইএস বিতাড়িত হওয়ার পর সিরিয়ার পূর্বাঞ্চলীয় সীমান্তবর্তী দাইর এজ্জর ও মূল ঘাঁটি রাকা থেকেও জঙ্গি সংগঠনটিকে উৎখাত করা সম্ভব হবে বিশ্লেষকদের ধারণা। সিরীয় সেনাবাহিনীও শিগগিরই জায়গা দুটি দখলের প্রত্যয় ব্যক্ত করেছে।পালমিরা দখলের পর প্রাচীন গ্রেকো-রোমান সাম্রাজ্যের সভ্যতার নিদর্শনবাহী কয়েকটি প্রাচীন নিদর্শন ধ্বংস করে ফেলে আইএস। গতকাল সিরিয়ার টেলিভিশনে আইএসের ভেঙে ফেলা নানা প্রত্নতাত্ত্বিক নিদর্শন দেখানো হয়। সিরিয়ার প্রত্নতত্ত্ব বিভাগের প্রধান মামুন আবদুল করিম বলেন, ‘পালমিরা মুক্ত হয়েছে। এর ধ্বংসের অবসান হয়েছে। আমরা এই নগরের জন্য অনেক কেঁদেছি। কষ্ট পেয়েছি। কিন্তু কখনো আশাহত হইনি।’ইরাকের মসুলে প্রচণ্ড লড়াই: সিরিয়ার সরকারি বাহিনীর পালমিরা দখলের পাশাপাশি প্রতিবেশী ইরাকের দক্ষিণের গুরুত্বপূর্ণ শহর মসুলের অদূরে আইএসের সঙ্গে সরকারি বাহিনীর প্রচণ্ড লড়াই চলছে। গত বৃহস্পতিবার থেকে সরকারি বাহিনী সহায়ক মিলিশিয়া বাহিনীর সহায়তায় মসুল অভিমুখে অভিযান শুরু করে। ইরাকের নিনেভে প্রদেশের রাজধানী মসুল আইএসের একটি বড় ঘাঁটি। গতকাল রোববার দিনের শুরুতে ইরাকি বাহিনী মসুল থেকে ৬০ কিলোমিটার দূরের কুয়ারাহ পর্যন্ত অগ্রসর হয়। তীব্র লড়াই শুরু হওয়ার পর হাজার হাজার সাধারণ মানুষ ওই এলাকা ছেড়ে চলে যাচ্ছে বলে জানা গেছে। নিনেভে প্রদেশের প্রাদেশিক পরিষদের সদস্য আলী খোদেইর আহমেদ গতকাল বলেন, ‘এ পর্যন্ত তিন হাজার উদ্বাস্তু মানুষকে আমরা আশ্রয় দিতে পেরেছি। প্রতিদিন এ সংখ্যা বাড়ছে।’ খোদেইর আহমেদ জানান, উদ্বাস্তু এসব মানুষকে একটি স্টেডিয়ামে আশ্রয় দেওয়া হয়েছে।
