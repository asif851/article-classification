
যুক্তরাষ্ট্রের উত্তর-পূর্বাঞ্চলের লোকজন ভালোবাসা দিবসের গোলাপি উচ্ছলতার বদলে হিম শীতের নীল বেদনায় পড়েছেন। গতকাল শুক্রবার থেকে দেশের উত্তর-পূর্বাঞ্চলের অঙ্গরাজ্যগুলোতে দ্রুত শীত নামতে শুরু করেছে। শীতের প্রকোপে নিউইয়র্কসহ বেশ কয়েকটি রাজ্যে জারি করা হয়েছে ‘নীল সতর্কতা’। আবহাওয়ার পূর্বাভাসে বলা হয়েছে, এসব রাজ্যে হিমাঙ্কের নিচে নেমে যাওয়া তাপমাত্রা পরবর্তী কয়েক দিনে বিপজ্জনক পর্যায়ে পৌঁছাবে।
ভালোবাসা দিবসের এ সপ্তাহে যুক্তরাষ্ট্রের লোকজন মেতে থাকে গোলাপ নিয়ে। বিপণিবিতানে সর্বত্র থাকে গোলাপের সমাহার। গোলাপি মোড়কে প্রিয়জনকে উপহার দেওয়ার সময় এ সপ্তাহটি। অপরদিকে আবহাওয়ার নীল সতর্কবার্তা (কোড ব্লু) জানানো হয় শীতের তীব্রতার জন্য। তাপমাত্রা ২০ ডিগ্রি ফারেনহাইটের (হিমাঙ্কের নিচে ৬ দশমিক ৬৭ ডিগ্রি সেলসিয়াস) নিচে নামলে নীল সতর্কবার্তা জারি করা হয়। তীব্র শীতে জনগণের জীবনহানির আশঙ্কা থেকে এমন সতর্কসংকেত জারি করে থাকে নগর কর্তৃপক্ষ।নিউইয়র্কের মেয়র ডি ব্লাজিও নীল সতর্কবার্তা জারি করেছেন। শীতের এ পূর্বাভাসকে গুরুত্বের সঙ্গে নেওয়ার জন্য তিনি নাগরিকদের প্রতি আহ্বান জানিয়েছেন। কাল রোববার সকালের মধ্যে উত্তর-পূর্বাঞ্চলের কোথাও কোথাও তাপমাত্রা হিমাঙ্কের নিচে ১১ ডিগ্রি ফারেনহাইটে (হিমাঙ্কের নিচে ২৩ দশমিক ৮৯ ডিগ্রি সেলসিয়াস) নেমে যেতে পারে জানানো হয়েছে।পৃথক সতর্কবার্তায় বোস্টন, ফিলাডেলফিয়া, ওয়াশিংটন ডিসি, কানেকটিকাটের হার্টফোর্ডসহ নিউইয়র্কের আলবেনির নাগরিকদের হিমশীতল তাপমাত্রা থেকে নিজেদের নিরাপদ রাখার জন্য সতর্ক করে দেওয়া হয়েছে। নিউইয়র্কের গৃহহীনদের দ্রুত নিরাপদ স্থানে সরিয়ে নেওয়ার উদ্যোগ নেওয়া হয়েছে। রেকর্ড সৃষ্টিকারী হিমশীতল তাপমাত্রার সঙ্গে ৪৫ মাইল বেগে বয়ে যাওয়া দমকা বাতাস পরিস্থিতিকে আরও নাজুক করে তুলবে বলে সতর্কবার্তায় বলা হয়েছে। কতটা শীতে কাতর হলে গোলাপি ভালোবাসার কাছে শীতের নীল সতর্কতা উপেক্ষিত হবে, এটাই এখন দেখার অপেক্ষা।
