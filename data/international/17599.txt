
সাইকেল চালাতে গিয়ে ডান পা ভেঙেছে মার্কিন পররাষ্ট্রমন্ত্রী জন কেরির। গত রোববার আল্পস পর্বতমালার ফরাসি অংশে সিঁউজরের কাছে ওই দুর্ঘটনায় পড়েন কেরি। খবর রয়টার্সের।জন কেরির মুখপাত্র জন কারবি বলেন, পররাষ্ট্রমন্ত্রী কেরি যুক্তরাষ্ট্রে ফিরে যাচ্ছেন। তাঁর মাদ্রিদ এবং প্যারিস সফর বাতিল করা হয়েছে। মুখপাত্র বলেন, পররাষ্ট্রমন্ত্রীর অবস্থা খুব গুরুতর নয়। দ্রুতই তিনি সেরে উঠবেন বলে আশা করা হচ্ছে। জেনেভায় ইরানের পররাষ্ট্রমন্ত্রীর সঙ্গে পরমাণু কর্মসূচি-সংক্রান্ত আলোচনার পরদিনই এ দুর্ঘটনায় পড়লেন কেরি। সাইকেল চালানোয় ৭১ বছর বয়সী জন কেরির খুব আগ্রহ। দেশের বাইরে যাওয়ার সময়ও তিনি অনেক সময় নিজের সাইকেলটি নিয়ে যান।
