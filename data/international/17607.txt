
ভারতের বিহার রাজ্যের সাবেক মুখ্যমন্ত্রী ও রাষ্ট্রীয় জনতা দলের (আরজেডি) সভাপতি লালুপ্রসাদ যাদবসহ ৪৫ জন আসামি আলোচিত গবাদিপশুর খাদ্য কেলেঙ্কারি মামলায় দোষী সাব্যস্ত হয়েছেন। আগামী ৩ অক্টোবর তাঁদের চূড়ান্ত দণ্ড ঘোষণা করবেন আদালত।টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, আজ সোমবার রাঞ্ছির বিশেষ সিবিআই আদালত লালুপ্রসাদ যাদবসহ ৪৫ জন আসামিকে অপরাধের ষড়যন্ত্র, দুর্নীতি ও প্রতারণার দায়ে দোষী সাব্যস্ত করেছেন।১৯৯৬ সালে বিহার রাজ্যে গবাদিপশুর খাদ্য কেলেঙ্কারির খবর প্রকাশ্যে আসে। তখন লালুপ্রসাদ ছিলেন রাজ্যের মুখ্যমন্ত্রী। এই কেলেঙ্কারির সঙ্গে সংশ্লিষ্টতার অভিযোগে গ্রেপ্তারি পরোয়ানা জারি করলে ১৯৯৭ সালে পদত্যাগ করেন লালুপ্রসাদ।১৭ বছর ধরে মামলাটি চলার পর আজ সংশ্লিষ্ট আসামিদের দোষী সাব্যস্ত করে রায় দিলেন আদালত।
