
ফিলিপাইনের কাছে ২৬ হাজার রাইফেল বিক্রির পরিকল্পনা বাতিল করেছে মার্কিন কর্তৃপক্ষ। এতে ক্ষুব্ধ ফিলিপাইনের প্রেসিডেন্ট রদ্রিগো দুতার্তে গতকাল বুধবার যুক্তরাষ্ট্রের ওই সিদ্ধান্তকে ‘বোকামি’ আখ্যা দিয়েছেন। পাশাপাশি তিনি ওই সিদ্ধান্ত গ্রহণকারী মার্কিন কর্মকর্তাদের ‘বানর’ বলেছেন।বিতর্কিত বক্তব্য দিয়ে সমালোচিত দুতার্তে দিন কয়েক আগেই বলেছিলেন, তিনি আর মুখ খারাপ করবেন না। তবে যুক্তরাষ্ট্রকে নিয়ে মন্তব্য করার ক্ষেত্রে তিনি সেই কথা রাখার বিষয়ে নিশ্চয়তা দেননি। বুধবারও তিনি বলেছেন, একসময় ওয়াশিংটনকে বিশ্বাস করতেন। কিন্তু এখন তিনি একসময়ের মিত্র যুক্তরাষ্ট্রের প্রতি সম্মান হারিয়ে ফেলেছেন।অস্ত্র বিক্রি বাতিলের মার্কিন সিদ্ধান্তে ফিলিপাইনের প্রেসিডেন্ট অসন্তোষ জানিয়ে ইঙ্গিত দিয়েছেন, তিনি রাশিয়া বা চীনের কাছ থেকে এ রকম অস্ত্র আমদানির উদ্যোগ নিতে পারেন।ফিলিপাইনের পুলিশ বাহিনীর কাছে যুক্তরাষ্ট্রের ২৬ হাজার রাইফেল বিক্রির কথা ছিল। কিন্তু মার্কিন সিনেটর বেন কার্ডিন বলেছেন, তিনি এর বিরোধিতা করবেন। এরপর মার্কিন পররাষ্ট্র দপ্তর ওই পরিকল্পনা বাতিল করে।এ বিষয়ে দুতার্তে গতকাল এক টেলিভিশন ভাষণে বলেন, ‘বানরদের দিকে দেখুন, আমরা ২৬ হাজার আগ্নেয়াস্ত্র কিনতে চাই, কিন্তু ওরা বিক্রি করতে চায় না। কুত্তার বাচ্চা, আমাদের নিজেদের তৈরি অনেক বন্দুক আছে। এই মার্কিনরা বেকুব।’দুতার্তের নির্দেশে মাদকবিরোধী পুলিশি অভিযানে অন্তত ২ হাজার ৩০০ জন নিহত হয়েছে। এ ঘটনায় বিচারবহির্ভূত হত্যাকাণ্ডের অভিযোগ তুলেছে যুক্তরাষ্ট্র।
