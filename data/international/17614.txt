
ফ্রান্সের নিস শহরের হামলার ঘটনায় তীব্র নিন্দা জানিয়ে মার্কিন প্রেসিডেন্ট বারাক ওবামা বলেছেন, এটি একটি ‘ভয়াবহ সন্ত্রাসী হামলা’।
ফ্রান্সকে হামলাকারীদের বিচারে যুক্তরাষ্ট্র সব ধরনের সহায়তা দেবে বলে জানান ওবামা। এক বিবৃতিতে ওবামা বলেন, নিসের এই ভয়াবহ সন্ত্রাসী হামলায় অনেক সাধারণ নাগরিক হতাহত হয়েছে। যুক্তরাষ্ট্রের নাগরিকদের পক্ষ থেকে তিনি এই হামলার নিন্দা জানাচ্ছেন।
গতকাল বৃহস্পতিবার রাতে বাস্তিল দিবসের আতশবাজির উৎসবে জড়ো হওয়া জনতার ওপর ট্রাক তুলে দিয়েছে হামলাকারী। এতে অন্তত ৮০ জন নিহত হয়েছে। আহত হয়েছে অনেকে। ট্রাকচালককে গুলি করে হত্যা করা হয়েছে। ট্রাকের ভেতরে আগ্নেয়াস্ত্র ও গ্রেনেড পাওয়া গেছে।
এই হামলার প্রতিক্রিয়ায় ওবামা বলেন, পুরোনো বন্ধু ফ্রান্সের পাশে যুক্তরাষ্ট্র সব সময় আছে। আমরা জানি এই হামলা ও প্রাণহানির ক্ষত ফ্রান্সকে অনেক দিন বয়ে বেড়াতে হবে।
মার্কিন পররাষ্ট্রমন্ত্রী জন কেরি বলেন, প্যারিসে নিযুক্ত মার্কিন দূতাবাস মার্কিনিদের ব্যাপারে খোঁজখবর করছে। কেরি এক বিবৃতিতে বলেন, এই দুঃসময়ে যুক্তরাষ্ট্র ফ্রান্সের পাশে থাকবে। ফ্রান্সকে প্রয়োজনীয় সব ধরনের সহায়তা ও সমর্থন দেবে যুক্তরাষ্ট্র।
ডেমোক্রেটিক দলের সম্ভাব্য প্রার্থী হিলারি ক্লিনটন ও রিপাবলিকান দলের সম্ভাব্য প্রার্থী ডোনাল্ড ট্রাম্প নির্বাচনী প্রচারে ব্যস্ত সময় কাটাচ্ছেন। ফক্স নিউজের এক অনুষ্ঠানে হিলারি ক্লিনটন বলেন, যুক্তরাষ্ট্রকে ইউরোপীয় মিত্রদেশ ও ন্যাটোর সঙ্গে সন্ত্রাস দমনে জোরালো পদক্ষেপ নিতে হবে। উগ্রবাদী জঙ্গি দমনে আমাদের লড়াই চালাতে হবে। বুঝতে হবে এটি অন্যরকম যুদ্ধ।
একই অনুষ্ঠানে ডোনাল্ড ট্রাম্প বলেন, যদি তিনি নির্বাচিত হন তাহলে বিশ্বব্যাপী সন্ত্রাসের বিরুদ্ধে যুদ্ধ ঘোষণা করতে কংগ্রেসকে আহ্বান জানাবেন। আজ রানিংমেট ঘোষণার পরিকল্পনা ছিল ট্রাম্পের। ভয়াবহ হামলার কারণে তিনি তা বাতিল করেছেন।
