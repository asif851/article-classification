
মিসরের সিনাই উপদ্বীপে অবস্থানরত ইসলামিক স্টেটের (আইএস) অনুসারী জঙ্গিরা দক্ষিণ ইসরায়েলে অন্তত তিনটি রকেট ছোড়ার দাবি করেছে। সিনাই প্রভিন্স নামে পরিচিত জঙ্গিগোষ্ঠীটির ভাষায়, মিসরের সেনাদের প্রতি ইসরায়েলের সমর্থনের প্রতিবাদে গত শুক্রবার এই হামলা চালানো হয়। খবর বিবিসির।আইএসপন্থীদের হামলায় কেউ হতাহত কিংবা কোনো সম্পদের ক্ষয়ক্ষতি হয়নি উল্লেখ করে ইসরায়েলি কর্তৃপক্ষ বলেছে, শুক্রবার দক্ষিণ ইসরায়েলে এসে পড়া দুটি রকেট বিস্ফোরিত হয়।সামাজিক যোগাযোগ মাধ্যমে দেওয়া এক বিবৃতিতে আইএস-সমর্থিত ওই জঙ্গিরা জানিয়েছে, ‘অধিকৃত ফিলিস্তিনে’ তারা তিনটি গ্রাদ রকেট নিক্ষেপ করে।ইসরায়েলের সেনাবাহিনী বলেছে, তিনটি নয়, দেশটির নেগেভ মরুভূমিতে ফাঁকা স্থানে দুটি রকেট আছড়ে পড়ে।উত্তর সিনাইয়ে গত বুধবার থেকে সেনাবাহিনীর সঙ্গে আইএস জঙ্গিদের সংঘর্ষে অন্তত ১৭ সেনা ও ১০০ আইএস জঙ্গি নিহত হয়েছে। সিনাইয়ে লড়াইয়ের পরিপ্রেক্ষিতে পূর্ব সতর্কতা হিসেবে শুক্রবার ইসরায়েলি সামরিক বাহিনী দেশটির দক্ষিণাঞ্চলীয় মহাসড়কগুলো বন্ধ করে দিয়েছিল।মিসরের ইসলামপন্থী প্রেসিডেন্ট মোহাম্মদ মুরসিকে দেশটির সেনাবাহিনী ২০০৩ সালের জুলাইয়ে উৎখাতের পর থেকে সিনাই উপদ্বীপভিত্তিক জঙ্গিরা নিরাপত্তা বাহিনীর ওপর হামলা চালিয়ে আসছে। এ পর্যন্ত পুলিশ ও সেনাবাহিনীর অন্তত ৬০০ সদস্য নিহত হয়েছে।
