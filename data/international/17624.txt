
তুরস্কের প্রধানমন্ত্রী রিসেপ তাইয়েপ এরদোয়ান তাঁর বিক্ষোভকারীদের হুঁশিয়ার করে দিয়ে বলেছেন, এ জন্য বিক্ষোভকারীদের মূল্য দিতে হবে। তবে প্রধানমন্ত্রীর এ হুঁশিয়ারি সত্ত্বেও তাঁর পদত্যাগের দাবিতে বিক্ষোভ চালিয়ে যাচ্ছেন বিরোধীরা। গত রোববার রাতে টানা দ্বিতীয় রাতের মতো রাজধানী আঙ্কারায় বিক্ষোভ করে হাজার হাজার বিক্ষোভকারী। তাদের হটাতে পুলিশ কাঁদানে গ্যাস ও জলকামান ব্যবহার করে। অন্যদিকে প্রধানমন্ত্রী এরদোয়ানও বিক্ষোভ দমনে আরও কঠোর হচ্ছেন। তাঁর নিজের দল জাস্টিস অ্যান্ড ডেভেলপমেন্ট পার্টি (একেপি) দেশজুড়ে সমাবেশ করছে। রাজধানীর উপকণ্ঠ কিজিলে এলাকায় যখন বিক্ষোভকারীদের সঙ্গে পুলিশের সংঘর্ষ চলছে, তখন সেখান থেকে মাত্র কয়েক কিলোমিটার দূরে রাজধানীতে কয়েক হাজার সমর্থকের সমাবেশে ভাষণ দেন এরদোয়ান। তিনি বলেন, ‘ক্ষমতাসীন দলের প্রতি যারা শ্রদ্ধা দেখাচ্ছে না এ জন্য তাদের চড়া মূল্য দিতে হবে। আমরা এখনো ধৈর্য ধরে আছি, কিন্তু আমাদের ধৈর্যেরও একটা সীমা আছে।’ তাঁর বক্তৃতার মাঝে সমর্থকেরা বারবার স্লোগান দিতে থাকে, ‘তুরস্ক তোমাকে নিয়ে গর্ব করে। এরদোয়ানের দশকব্যাপী শাসন অবসানের দাবিতে দুই সপ্তাহ ধরে আন্দোলন চালিয়ে যাচ্ছে বিক্ষোভকারীরা। গত ৩১ মে রাজধানীর একটি পার্ক রক্ষার দাবিতে বিক্ষোভের সময় পুলিশের সঙ্গে সংঘর্ষ থেকে এ আন্দোলন-বিক্ষোভের শুরু। এরপর রাজধানী আঙ্কারা থেকে আন্দোলন দ্রুত ছড়িয়ে পড়ে ইস্তাম্বুল ও পশ্চিমাঞ্চলীয় ইজমির শহরসহ দেশব্যাপী। এএফপি।
