
‘জীবনের শেষ প্রান্তে এসে পৌঁছেছি—এই বিষয়টি বুঝতে পেরেও আমি আশাবাদী রয়েছি। আমার মনোবল অতি উচ্চমাত্রার। কারণ, আমি এরই মধ্যে জীবনকে উপভোগ করেছি।’কথাগুলো বলেছেন দক্ষিণ আফ্রিকার বর্ণবাদবিরোধী আন্দোলনের নায়ক জীবন-মৃত্যুর সন্ধিক্ষণে থাকা নেলসন ম্যান্ডেলা। তবে এখন নয়, প্রায় ১৫ বছর আগের বলা কথা এটি। ১৯৯৮ সালে দেশের প্রেসিডেন্ট থাকা অবস্থায় ক্যানসারে আক্রান্ত মৃত্যুপথযাত্রী এক কিশোরকে দেখতে গিয়ে ওই কথাগুলো বলেছিলেন ম্যান্ডেলা। সেই দৃশ্যের ভিডিও ধারণ করা হয়েছিল, যা এত দিন অপ্রকাশিত ছিল। যুক্তরাষ্ট্রের সংবাদভিত্তিক টেলিভিশন চ্যানেল সিবিএস গত বৃহস্পতিবার ভিডিওটি সম্প্রচার করেছে। দক্ষিণ আফ্রিকার অবিসংবাদিত নেতা ম্যান্ডেলার নিজের অবস্থাই এখন সংকটাপন্ন। ভিডিওচিত্রে দেখা যায়, মস্তিষ্কের ক্যানসারে আক্রান্ত ১৫ বছর বয়সী কিশোরটি হাসপাতালের বিছানায় শুয়ে আছে। তার পরনে ম্যান্ডেলার ‘ট্রেডমার্ক’ মাদিবা শার্ট। শান্তিতে নোবেলজয়ী ম্যান্ডেলাকে কাছে পেয়ে তার চেহারায় কিছুটা প্রশান্তির ছাপ। মুখে লাজুকতা মাখা মৃদু হাসি। ম্যান্ডেলা একটি চায়ের কাপ হাতে নিয়ে কিশোরটির পাশে বসে আছেন। ম্যান্ডেলা কিশোরটির উদ্দেশে আরও বলেন, ‘যদি তোমার মন আশাবাদী না হয়, মনোবল অতি উচ্চ না হয়, তাহলে ওষুধ খুব বেশি কাজ করবে না।’ ম্যান্ডেলা দেখে আসার প্রায় তিন মাস পর ওই কিশোর মারা যায়। এএফপি।
