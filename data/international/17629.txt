
যুক্তরাষ্ট্রের বিভিন্ন অঙ্গরাজ্যে গতকাল রোববার বেশ কয়েকটি টর্নেডো আঘাত হেনেছে। ওকলাহোমা অঙ্গরাজ্যে টর্নেডোর আঘাতে কমপক্ষে একজন নিহত হয়েছে। আহত হয়েছে অনেক। সেখানকার ১৬টি কাউন্টিতে জরুরি অবস্থা জারি করা হয়েছে। উদ্ধারতত্পরতা চলছে।বার্তা সংস্থা রয়টার্সের প্রতিবেদনে জানানো হয়, ওকলাহোমা, আইওয়া, ক্যানসাস ও ইলিনয় অঙ্গরাজ্যে টর্নেডো আঘাত হেনেছে। বিবিসি অনলাইনের প্রতিবেদনে জানানো হয়, মিনেসোটা ও  টেক্সাস অঙ্গরাজ্যেও টর্নেডো আঘাত হেনেছে।টর্নেডোতে ওকলাহোমা শহর থেকে ৩৫ মাইল দূরে শনি (Shawnee) শহরের কাছে সবচেয়ে বেশি ক্ষয়ক্ষতি হয়েছে বলে মার্কিন গণমাধ্যমের খবরে জানানো হয়। শহরটির কাছে একটি মোবাইল হোম পার্ক পুরোপুরি ধূলিসাৎ হয়েছে। দেশটির জাতীয় আবহাওয়া সেবা দপ্তর সতর্ক করেছে, একটি শক্তিশালী টর্নেডো ক্যানসাস অঙ্গরাজ্যের উইশিটা শহরের দিকে ধেয়ে যাচ্ছে। স্থানীয় টেলিভিশনের খবরে জানানো হয়, টর্নেডোর আঘাতে ওকলাহোমায় একজন নিহত হয়েছে। গাছপালা পড়ে গেছে। ঘরবাড়ি বিধ্বস্ত হয়েছে। বিদ্যুৎ লাইন উপড়ে সড়কে পড়ে আছে।
এডমন্ড শহরেও ব্যাপক ক্ষয়ক্ষতি হয়েছে। তবে হতাহতের কোনো খবর পাওয়া যায়নি।
টর্নেডো-কবলিত বিভিন্ন এলাকার হাজার হাজার মানুষ বিদ্যুৎবিহীন অবস্থায় রয়েছে।
