
থাইল্যান্ডের আইনপ্রণেতারা দেশটির সাবেক প্রধানমন্ত্রী ইংলাক সিনাওয়াত্রাকে অভিশংসনের জন্য ভোট দিয়েছেন এবং তাঁকে পাঁচ বছরের জন্য রাজনীতিতে নিষিদ্ধ করা হয়েছে। আজ শুক্রবার বিবিসি অনলাইনের খবরে জানানো হয়, বিতর্কিত চালের ভর্তুকি প্রকল্পের জন্য তাঁর বিরুদ্ধে এমন ব্যবস্থা নেওয়া হলো। এর আগে সকালে ওই প্রকল্পের জন্য ইংলাকের বিরুদ্ধে ফৌজদারি মামলা করার কথা জানিয়েছিলেন দেশটির অ্যাটর্নি জেনারেল। সেনাবাহিনী তাঁর সরকারের ক্ষমতা দখলের কয়েক দিন আগে ২০১৪ সালের মে মাসে দেশটির একটি আদালত তাঁকে প্রধানমন্ত্রীর পদ থেকে অপসরণ করেন। সেনাবাহিনী নিয়ন্ত্রিত জাতীয় আইনসভার আজকের অধিবেশনে ২১৯ সদস্য উপস্থিত ছিলেন। তাঁদের মধ্যে ১৯০ জন ইংলাককে অভিশংসন করার পক্ষে ভোট দেন। ১৮ জন সদস্য অভিশংসনের বিপক্ষে ভোট দেন, অন্যরা ভোটদানে বিরত থাকেন। আর একজন আইনপ্রণেতা এ অধিবেশনে অনুপস্থিত ছিলেন।
আরও পড়ুরইংলাকের বিরুদ্ধে দুর্নীতির অভিযোগ
