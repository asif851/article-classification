
উপসাগরীয় অঞ্চলের ঐক্যের প্রতি আহ্বান জানিয়ে সৌদি বাদশার সঙ্গে কথা বলেছেন মার্কিন প্রেসিডেন্ট ডোনাল্ড ট্রাম্প। সন্ত্রাসবাদে কাতারের সমর্থন দেওয়ার অভিযোগ নিয়ে ক্রমেই বাড়তে থাকা বিরোধের ব্যাপারে আরব বিশ্বের ঐক্য থাকার ওপর জোর দিয়েছেন তিনি।
আজ বুধবার যুক্তরাষ্ট্রের সরকারি কর্মকর্তাদের বরাত দিয়ে বার্তা সংস্থা রয়টার্স জানায়, চরমপন্থী মতাদর্শ এবং সন্ত্রাসবাদে অর্থায়নের বিরুদ্ধে লড়াইয়ের জন্য এ অঞ্চলের ঐক্য প্রয়োজন বলে বার্তা দিয়েছেন প্রেসিডেন্ট ট্রাম্প।
সৌদি বাদশা সালমান বিন আবদুল আজিজ আল সৌদের সঙ্গে এক ফোনালাপে ট্রাম্প বলেন, উপসাগরীয় অঞ্চলে শান্তি ও নিরাপত্তা জন্য একতাবদ্ধ থাকা গুরুত্বপূর্ণ।
গত সোমবার আঞ্চলিক অস্থিতিশীলতা তৈরি, সন্ত্রাসবাদে উসকানি ও জঙ্গি গোষ্ঠী ইসলামিক স্টেটকে মদদ দেওয়ার অভিযোগে কাতারের সঙ্গে সব ধরনের কূটনৈতিক সম্পর্ক ছেদ করার ঘোষণা দেয় ছয়টি দেশ। এই ছয়টি দেশ হলো: সৌদি আরব, মিসর, বাহরাইন, লিবিয়া, সংযুক্ত আরব আমিরাত ও ইয়েমেন। এরপর গতকাল মঙ্গলবার উপসাগরীয় আরব দেশগুলো থেকে কাতারকে একঘরে করার ক্ষেত্রে নিজের কৃতিত্বের কথা জানান মার্কিন প্রেসিডেন্ট ডোনাল্ড ট্রাম্প। তিনি বলেন, সন্ত্রাসের আতঙ্ক শেষ হওয়ার দিন শুরু হয়েছে।
ট্রাম্প দাবি করেন, সাম্প্রতিক সৌদি আরব সফরের সময় নেতারা তাঁকে বলেছিলেন, উগ্রপন্থীদের অর্থ সহায়তা দিচ্ছে কাতার। তিনি আরও যোগ করেছেন, তাঁর সফরের সফলতা আসা শুরু হয়েছে। গতকাল মঙ্গলবার এই প্রসঙ্গ নিয়ে বেশ কয়েকটি টুইট করেন ট্রাম্প। টুইটেও কাতারের বিরুদ্ধে সন্ত্রাসী অর্থায়নের অভিযোগ তোলেন তিনি। বলেন, ‘মধ্যপ্রাচ্যে আমার সাম্প্রতিক ভ্রমণে আমি বলেছিলাম, উগ্র মৌলবাদে আর কোনো অর্থায়ন করা যাবে না। দেখুন, নেতারা কাতারের দিকেই আঙুল তুলেছে।’
এদিকে কীভাবে এই নিষেধাজ্ঞা কাটাতে পারবে কাতার- এমন বিষয়ে সৌদি আরব বলছে, কাতার যদি এই নিষেধাজ্ঞার অবসান চায় তাহলে তাদের ফিলিস্তিনের হামাস বাহিনীর সঙ্গে সম্পর্ক ছেদ করতে হবে। সৌদি আরবের পররাষ্ট্রমন্ত্রী আদেল আল-জুবায়ের বলেন, কেউ কাতারের ক্ষতি করতে চাইছে না। কাতারকে বেছে নিতে হবে সবার সঙ্গে এক পথে চলবে না অন্য পথে যাবে।
প্যারিসে এক বার্তায় আদেল আল-জুবায়ের আরও বলেন, অর্থনৈতিক চাপে ফেলে কাতারকে স্বাভাবিক দেশের মতো আচরণ করতে বাধ্য করা হবে। কাতার মুসলিম ব্রাদারহুড ও হামাসকে সমর্থন দিয়ে ফিলিস্তিন ও মিসরের ধ্বংস ডেকে আনছে। কাতারের এই সমর্থন বন্ধ করা গেলে মধ্যপ্রাচ্যে স্থিতিশীলতা আনা যাবে।
তবে এই সব অভিযোগ অস্বীকার করে কাতারের পররাষ্ট্রমন্ত্রী শেখ মোহাম্মদ বিন আবদুল রাহমান আল থানি বলেন, কাতার সরকার ইসলামি উগ্রপন্থীদের সাহায্য করছে এমন প্রমাণ একটিও নেই।
এদিকে এত বিতর্কের মাঝে কাতারের পাশে দাঁড়িয়েছেন কুয়েতের আমির এবং তুরস্কের প্রেসিডেন্ট রিসেপ তাইয়েপ এরদোয়ান। তুরস্কের প্রেসিডেন্ট এ অবস্থায় পারস্পরিক আলোচনার প্রয়োজনের কথা জানিয়ে বলেন, কাতারকে বিচ্ছিন্ন করার মাধ্যমে সমস্যার সমাধান হবে না। এমনকি কাতারের গঠনমূলক অবস্থানের প্রশংসাও করেন এরদোয়ান। তিনি বলেন, সন্ত্রাসবাদ রুখতে কাতারকে বিচ্ছিন্ন করে কোনো লাভ হবে না।
এদিকে ফ্রান্সের নবনির্বাচিত প্রেসিডেন্ট ইমানুয়েল ম্যাখোঁ এ বিষয়ে তুরস্কের প্রেসিডেন্ট ও কাতারের আমিরের সঙ্গে আলাদাভাবে ফোনে কথা বলেছেন। তিনি জানিয়েছেন, সব ধরনের শান্তি রক্ষায় তিনি পাশে আছেন।
