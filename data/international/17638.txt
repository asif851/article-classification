
শেষ দিনটা কেমন ছিল ডায়ানার? রাজপরিবার থেকে বিচ্ছিন্ন করে নিয়েছিলেন নিজেকে, তবুও কি ডায়ানার প্রতি মনোযোগ কমেছিল পৃথিবীব্যপী সাধারণ মানুষের? না, কমেনি। ডায়ানা যেখানেই যেতেন, সেখানেই দল বেঁধে যেত পাপারাজ্জিরা। লুকিয়ে-চুরিয়ে তুলত ছবি, তারপর সে ছবি হয়তো ঠাঁই করে নিত কোনো ম্যাগাজিন বা পত্রিকার পাতায়।
১৯৯৭ সালের ৩১ আগস্ট ডায়ানার মৃত্যু ঘটে সড়ক দুর্ঘটনায়। তখন তাঁর সঙ্গে ছিলেন প্রেমিক দোদি আল-ফায়েদ।
হিস্ট্রি চ্যানেল জানিয়েছে, একটি ব্যক্তিগত উড়োজাহাজে ডায়ানা-দোদি ৩০ আগস্ট বেলা ১টায় সার্ডিনিয়া থেকে প্যারিসের পথে রওনা হন। বিকেল সাড়ে চারটায় তাঁরা এসে ওঠেন রিটজ হোটেলে। এ হোটেলটির মালিক দোদির বাবা, মিশরীয় ধনকুবের মোহাম্মদ আল-ফায়েদ। পাপারাজ্জিরা পিছু নিতে পারে এই সন্দেহে তাঁরা পেছনের দরজা দিয়ে হোটেলে ঢোকেন, ইম্পেরিয়াল স্যুটে ওঠেন। সেখান থেকে সন্ধ্যা ৭টায় তাঁরা যান দোদির অ্যাপার্টমেন্টে। কিন্তু পাপারাজ্জিরা জেনে যায় ডায়ানা-দোদি এখন প্যারিসে।
এরপর ডায়ানা-দোদি বেশ কয়েকটি রেস্টুরেন্টে যান, কিন্তু পাপারাজ্জিদের কারণে ফিরে আসতে হয় রিটজ হোটেলের স্যুটে। সেখানেই তাঁরা রাত সাড়ে ৯টায় রাতের খাবার খান। তাঁরা দোদির অ্যাপার্টমেন্টে ফিরে যাবেন বলে ঠিক করেন এবং পাপারাজ্জিদের কীভাবে এড়ানো যায়, তা নিয়ে ভাবেন। রিটজ হোটেলের পেছনের দরজা দিয়ে রাত ১২টা ২০ মিনিটে (ততক্ষণে দিন গড়িয়ে চলে এসেছে ৩১ আগস্ট) ডায়ানা-দোদি বেরিয়ে আসেন। একটি কালো মার্সেডিস অপেক্ষা করছিল তাঁদের জন্য। এটা চালাচ্ছিলেন রিটজ হোটেলের কর্মচারী হেনরি পল। দেহরক্ষী ট্রেভর রিস জোনস বসেছিলেন চালকের পাশে সামনের আসনে। পাপারাজ্জিদের হাত থেকে বাঁচার জন্য গাড়িটি প্রচণ্ড বেগে চলতে শুরু করে এবং একটি টানেলের মধ্য কংক্রিট পিলারের সঙ্গে সংঘর্ষ হয় গাড়িটির। দুমড়ে-মুচড়ে যায় মার্সেডিস। ঘটনাস্থলেই দোদি আর পল মারা যান। ওখানেই ডায়ানার প্রাথমিক শুশ্রুষার পর রাত ১টা ২০ মিনিটে তাঁকে হাসপাতালে নেওয়া হয়। সেখানে তাঁর দেহে অস্ত্রোপচার হয়। ভোর ৪টার দিকে চিকিৎসকেরা ডায়ানাকে মৃত ঘোষণা করেন। গাড়ির আরোহী রিস জোনসই কেবল বেঁচে গিয়েছিলেন। তিনিই একমাত্র যাত্রী ছিলেন, যিনি সিটবেল্ট বেঁধেছিলেন। তিনি পরে একটি বই লিখেছিলেন, দ্য বডিগার্ডস স্টোরি: ডায়ানা, দ্য ক্রাস অ্যান্ড দ্য সোল সার্ভাইভার।
 
