

ডোনাল্ড ট্রাম্প তিনবার বিয়ে করেছেন। পাঁচ সন্তানের জনক। আগামী জানুয়ারিতে যাঁদের নিয়ে তিনি হোয়াইট হাউসে উঠছেন তাঁরা হলেন:
মেলানিয়া ট্রাম্প: মধ্য ইউরোপের স্লোভেনিয়ায় জন্ম নেওয়া সাবেক মডেল মেলানিয়া ট্রাম্পের তৃতীয় স্ত্রী। আগের দুজনের সঙ্গে ছাড়াছাড়ি হয়ে গেছে ট্রাম্পের। ফলে মেলানিয়াই হচ্ছেন ফার্স্ট লেডি। তিক্ত নির্বাচনী প্রচারণার সময় সবাই যখন ট্রাম্পের নারী উৎপীড়ন নিয়ে সমালোচনা করছিলেন, তখন স্বামীর পাশে দাঁড়ান মেলানিয়া। গত অক্টোবরে সিএনএনের সাক্ষাৎকারে তাঁকে জিজ্ঞেস করা হয়েছিল, স্বামীর কোন বিষয়টি তিনি বদলাতে চান। উত্তরে বলেছিলেন, ‘তাঁর টুইটিং’।
ব্যারন ট্রাম্প: ট্রাম্প-মেলানিয়া দম্পতির একমাত্র সন্তান। বয়স ১০ বছর। প্রচারণায় তাকে খুব কমই দেখা গেছে। বাবার সঙ্গে গলফ খেলে সময় কাটায়। মা মেলানিয়ার জন্মভূমি স্লোভেনিয়ার ভাষা বেশ ভালোভাবেই রপ্ত করেছে।
ডোনাল্ড ট্রাম্প জুনিয়র: ডোনাল্ড ট্রাম্পের বড় ছেলে। প্রথম স্ত্রী ইভানার ছেলে। বর্তমানে ট্রাম্প অর্গানাইজেশনের ভাইস প্রেসিডেন্ট। বাবার মতো তিনিও নানা কারণে সমালোচিত হয়েছেন। শিকার তাঁর অন্যতম শখ। শিকার করা বন্য প্রাণীর সঙ্গে তোলা ছবি প্রচার হওয়ায় সমালোচিত হয়েছেন ট্রাম্প জুনিয়র।
ভ্যানেসা ট্রাম্প: ডোনাল্ড ট্রাম্প জুনিয়রের স্ত্রী। তাঁদের বিয়ে হয় ২০০৫ সালে। ভ্যানেসা শৈশবে মডেলিং করতেন। হলিউড তারকা লিওনার্দো ডি ক্যাপ্রিওর সঙ্গে প্রেম করেছেন। আগ্নেয়াস্ত্র আছে আর তা গোপনে বহনের লাইসেন্সও আছে তাঁর।
ইভানকা ট্রাম্প: ডোনাল্ড ট্রাম্পের বড় মেয়ে। জন্ম প্রথম স্ত্রী ইভানার গর্ভে। ডোনাল্ড ট্রাম্পের সন্তানদের মধ্যে সবচেয়ে বেশি পরিচিত। প্রথম দিকে মডেলিং করতেন। ট্রাম্পের জনপ্রিয় রিয়েলিটি শো ‘দ্য অ্যাপ্রেনটিস’-এর একজন বিচারক ছিলেন। এখন ট্রাম্প অর্গানাইজেশনের ভাইস প্রেসিডেন্ট।
টিফানি ট্রাম্প: ডোনাল্ড ট্রাম্পের দ্বিতীয় স্ত্রী মারলা ম্যাপেলসের গর্ভের দ্বিতীয় সন্তান। সাবেক অভিনেত্রী ও টিভি তারকা। নিজের লাইফস্টাইল নিয়ে টুইটার এবং ইনস্টাগ্রামে তাঁর অনেক পোস্ট রয়েছে। নির্বাচনী প্রচারণায় খুব কমই হাজির হয়েছেন টিফানি। তবে দলীয় কনভেনশনে দেওয়া বক্তব্যের কারণে বাবার প্রশংসা পেয়েছেন।
কাই ট্রাম্প: ডোনাল্ড ট্রাম্প জুনিয়র এবং তাঁর স্ত্রী ভ্যানেসার বড় মেয়ে। তার আরও চারজন ভাইবোন রয়েছে।
 
