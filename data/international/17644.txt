
বাংলাদেশের এক দিন পর ভারতে বাংলা নববর্ষ পালন করা হয়। সেই হিসাবে কাল রোববার এখানে পয়লা বৈশাখ পালন করা হবে। তবে বাংলাদেশের সঙ্গে তাল মিলিয়ে আজ শনিবারও বাংলা নববর্ষ পালন করা হচ্ছে আগরতলা ও গুয়াহাটি এবং বাংলাদেশ ডেপুটি হাইকমিশনে।
আগরতলায় মিশনের প্রাঙ্গণে স্থানীয় শিল্পীদের নিয়ে আয়োজন করা হয় বর্ষবরণের সাংস্কৃতিক অনুষ্ঠান। প্রভাতি সংগীতানুষ্ঠানের পাশাপাশি পিঠে-পুলি খাওয়ার বন্দোবস্তও করা হয়। কাল ভারতীয় বাঙালিরা পালন করবেন নববর্ষ। তাই পরপর দুদিন নববর্ষের আনন্দ উপভোগ করবেন এখানের বাঙালিরা।
আগরতলায় ডেপুটি হাইকমিশনার শাখাওয়াত হোসেন প্রথম আলোকে বলেন, ‘এটা খুবই আনন্দের যে বাংলাদেশের পঞ্জিকা অনুসরণ করে এখানেও নববর্ষ পালন করা হয়। ফলে এখানের বাঙালিরা পরপর দুদিন পয়লা বৈশাখ উদ্‌যাপন করেন।’ তিনি সবাইকে বাংলা নববর্ষের শুভেচ্ছা জানান।
 
