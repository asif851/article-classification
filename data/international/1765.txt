
উত্তর কোরিয়ার কর্মকর্তাদের অ্যাডলফ হিটলারের স্মৃতিকথা মাইন ক্যাম্ফ উপহার দিয়েছেন দেশটির নেতা কিম জং উন। গত জানুয়ারিতে তাঁর জন্মদিনে এ উপহার দেওয়া হয়। দেশত্যাগী উত্তর কোরীয়দের পরিচালিত এক সংবাদ ওয়েবসাইটে এ তথ্য জানানো হয়েছে। জার্মানির নাৎসি দলের নিন্দিত নেতা অ্যাডলফ হিটলার ১৯২৪ সালে কারাগারে থাকা অবস্থায় মাইন ক্যাম্ফ লেখেন। এতে হিটলারের জীবন ও তাঁর বর্ণবাদী দর্শনের কথা আছে। চীনে অবস্থানরত পরিচয় প্রকাশে অনিচ্ছুক উত্তর কোরিয়ার এক কর্মকর্তার বরাত দিয়ে অনলাইন সংবাদপত্র নিউজ ফোকাস ইন্টারন্যাশনাল একটি প্রতিবেদন করেছে। এতে বলা হয়েছে, হিটলারের হাতেই প্রথম বিশ্বযুদ্ধে পরাজিত জার্মানি পুনর্গঠিত হয় উল্লেখ করে কিম জন উনের পক্ষ থেকে বইটি পড়তে একটি আদেশ জারি করা হয়েছে। তবে উত্তর কোরিয়ার সরকারি বার্তা সংস্থা কেসিএনএর পক্ষ থেকে বলা হয়েছে, মাইন ক্যাম্ফ  উপহার দেওয়ার খবরটি সম্পূর্ণ বানোয়াট। বিবিসি।
