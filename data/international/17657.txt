
দক্ষিণ কোরিয়ার প্রেসিডেন্ট মুন জায়ে-ইনকে পিয়ংইয়ং সফরে আসার আমন্ত্রণ জানিয়েছেন উত্তর কোরিয়ার শীর্ষ নেতা কিম জং উন। এ আমন্ত্রণে সাড়া দিলে এক দশকের বেশি সময়ে দুই কোরিয়ার নেতাদের মধ্যে প্রথম সম্মেলন অনুষ্ঠিত হবে।
এ বিষয়ে প্রেসিডেন্ট মুন জানান, উভয় কোরিয়ার মধ্যে এ সম্মেলন হওয়া উচিত এবং তিনি উত্তর কোরিয়াকে মার্কিন যুক্তরাষ্ট্রের সঙ্গে এ বিষয়ে আলোচনা করতে উৎসাহিত করেছেন।
শনিবার বিবিসি জানিয়েছে, দক্ষিণ কোরিয়ার রাজধানী সিউলে প্রেসিডেন্ট প্রাসাদে উত্তর কোরিয়ার ক্ষমতাসীন নেতা কিম জং উনের ছোট বোন কিম ইয়ো জং দেশটির প্রেসিডেন্ট মুন জায়ে-ইনের সঙ্গে বৈঠকে মিলিত হন। সেখানে কিম জং উনের পক্ষ থেকে হাতে লেখা আমন্ত্রণপত্র প্রেসিডেন্ট মুনের কাছে পৌঁছে দেন কিম ইয়ো জং।
শীতকালীন অলিম্পিক গেমসের উদ্বোধনী অনুষ্ঠানে যোগ দিতে দক্ষিণ কোরিয়ায় যান কিম ইয়ো জং। দেশটির প্রেসিডেন্ট প্রাসাদের এক মুখপাত্র বলেন, ‘যত দ্রুত সম্ভব উত্তর কোরিয়া সফরে যেতে মিস কিম মিস্টার মুনকে আমন্ত্রণ জানিয়েছেন’।
ওয়াশিংটন পোস্টের টোকিও ব্যুরো প্রধান এক টুইট বার্তায় জানিয়েছেন, প্রাসাদে কিম ইয়ো এক নোটে প্রত্যয় ব্যক্ত করেন যে, অদূর ভবিষ্যতে একতা ও সমৃদ্ধির জন্য পিয়ংইয়ং এবং সিউল আরও বেশি ঘনিষ্ঠ হবে।
অলিম্পিক গেমসের উদ্বোধনী অনুষ্ঠানের মাধ্যমে দুই কোরিয়া একই পতাকার নিচে শামিল হয়েছে। এর মধ্য দিয়ে দুই কোরিয়ার মধ্যে সম্পর্ক নতুন মোড় নেবে বলে আশা করা হচ্ছে।
এদিকে যুক্তরাষ্ট্র, জাপান ও তার মিত্ররা অভিযোগ তুলেছে, বিশেষ উদ্দেশে এই অলিম্পিক গেমসকে উত্তর কোরিয়া ব্যবহার করছে।
এ ছাড়া দক্ষিণ কোরিয়ার কর্মকর্তারা জানিয়েছেন, কিম ইয়ো জংয়ের সিউলে আসার বিষয়টি অত্যন্ত গুরুত্বপূর্ণ। কারণ তিনি উত্তর কোরিয়ার ক্ষমতাসীন ওয়ার্কার্স পার্টির জ্যেষ্ঠ কর্মকর্তা।
