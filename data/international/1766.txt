
ভারতের সাবেক প্রধানমন্ত্রী মনমোহন সিংয়ের বিরুদ্ধে সমন জারি করেছেন দিল্লির এক আদালত। আজ মঙ্গলবার কয়লাখনি দুর্নীতির মামলায় তাঁর বিরুদ্ধে এ সমন জারি করা হয়।এনডিটিভি অনলাইনের খবরে জানানো হয়, এ মামলায় মনমোহন সিংয়ের বিরুদ্ধে অপরাধমূলক ষড়যন্ত্র, দুর্নীতি ও জনগণের সেবক হিসেবে বিশ্বাসভঙ্গের অভিযোগ আনা হয়েছে। মনমোহন সিংসহ মোট ছয়জনের বিরুদ্ধে এ মামলা করা হয়েছে। এদের মধ্যে আদিত্য বিড়লা গ্রুপের হিন্দালকো ইন্ডাস্ট্রিজ লিমিটেডের চেয়ারম্যান কুমার মঙ্গলম বিড়লা এবং সাবেক কয়লাসচিব পি সি পরখও রয়েছেন। তাঁদের সবাইকে আগামী ৮ এপ্রিল আদালতে হাজির হওয়ার নির্দেশ দেওয়া হয়েছে।অ্যালুমিনিয়াম প্রস্তুতকারী কোম্পানি হিন্দালকো ওডিশা রাজ্যের কয়লাখনির তালাবিরা ব্লকের বরাদ্দের আবেদন জানালে প্রথমে তা বাতিল করে দেওয়া হয়। পরবর্তী সময় ২০০৫ সালে তাদের বেআইনিভাবে ওই ব্লকটি বরাদ্দ দেওয়া হয়। সে সময় কয়লা মন্ত্রণালয় মনমোহন সিংয়ের সরাসরি নিয়ন্ত্রণে ছিল। ‘কোলগেট কেলেঙ্কারি’ হিসেবে পরিচিত বিতর্কিত এ ঘটনায় মনমোহন সিংকে জিজ্ঞাসাবাদের জন্য গত বছরের ডিসেম্বরে আদালত নির্দেশ দেন। গত জানুয়ারি মাসে মনমোহন সিংকে জিজ্ঞাসাবাদ করে ভারতের কেন্দ্রীয় গোয়েন্দা সংস্থা সিবিআই। এ মামলায় আজ আদালতে হাজিরের জন্য মনমোহনের বিরুদ্ধে সমন জারি করা হলো।
