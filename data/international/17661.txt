
যুক্তরাজ্যের পররাষ্ট্র মন্ত্রণালয়ের বরাত দিয়ে লন্ডনের বাংলাদেশ হাইকমিশন জানিয়েছে, লন্ডনের ২৪তলা একটি ভবনে অগ্নিকাণ্ডের ঘটনায় নিখোঁজ বাঙালি পরিবারের দুজনের লাশ শনাক্ত করা হয়েছে। এঁরা হলেন রাবেয়া বেগম (৬৫) ও হাসনা বেগম (২২)। 
কিন্তু মৃতের স্বজনেরা বলছেন, লাশ শনাক্তের বিষয়ে তাঁরা কিছুই জানেন না। পরিবারকে কিছু জানানোর আগেই ব্রিটিশ কর্তৃপক্ষ বাংলাদেশ হাইকমিশনকে কী করে এমন তথ্য দিল, সে প্রশ্নও তুলেছেন স্বজনেরা।১৪ জুন লন্ডনের গ্রেনফেল টাওয়ারে আগুন লাগে। গ্রেনফেল টাওয়ারের ১৮তলার একটি ফ্ল্যাটে থাকতেন বাংলাদেশি বংশোদ্ভূত কমরু মিয়া (৯০), তাঁর স্ত্রী রাবেয়া বেগম (৬৫), ছেলে আবদুল হানিফ (২৯) ও আবদুল হামিদ (২৬) এবং মেয়ে হাসনা বেগম ওরফে তানিমা (২২)। তাঁরা সবাই আগুনে আটকা পড়েন। কমরু মিয়ার পৈতৃক নিবাস মৌলভীবাজার সদর উপজেলার আকাইলকুড়া ইউনিয়নের কৈশাউড়া গ্রামে।পুলিশ বলছে, তাদের তালিকা অনুযায়ী নিখোঁজ আছে মোট ৭৯ জন। তাদের ধারণায় নিখোঁজ ব্যক্তিদের কেউ আর বেঁচে নেই। আগুনে ঝলসে যাওয়ায় সবার পরিচয় চিহ্নিত করা সম্ভব হবে কি না, তা নিয়েও আশঙ্কার কথা জানায় পুলিশ।গত সোমবার বাংলাদেশ হাইকমিশনের পাঠানো এক সংবাদ বিজ্ঞপ্তি জানানো হয়, গ্রেনফেল টাওয়ারে অগ্নিকাণ্ডের ঘটনায় দুজন বাংলাদেশি বংশোদ্ভূত নাগরিকের লাশ চিহ্নিত হয়েছে। এদের একজন হাসনা বেগম, জন্ম ৪ ফেব্রুয়ারি ১৯৯৫ এবং অপরজন রাবেয়া বেগম, জন্ম ১৫ নভেম্বর ১৯৬৫। তাঁরা গ্রেনফেল টাওয়ারের ১৪২ নম্বর ফ্ল্যাটে থাকতেন।নিখোঁজ পরিবারের কর্তা কমরু মিয়ার ভাতিজা আবদুর রহিম আজ মঙ্গলবার প্রথম আলোকে বলেন, লাশ চিহ্নিত হওয়ার কোনো তথ্য তাঁদের কাছে নেই। তিনি জানান, ঘটনার দিন বাইরে থাকায় বেঁচে যান কমরু মিয়ার আরেক ছেলে আবদুল হাকিম (৩১)। পরিবারের বাকিদের লাশ শনাক্তের জন্য হাকিমের ডিএনএ নমুনা নিয়ে গেছে কর্তৃপক্ষ। কিন্তু গতকাল মঙ্গলবার পর্যন্ত লাশ শনাক্তের বিষয়ে তাঁদের কিছুই জানানো হয়নি। আবদুর রহিম বলেন, ১৮তলায় পুলিশ বেশ কিছু মৃতদেহ পেয়েছে বলে জানিয়েছে। কিন্তু কোনটা কার লাশ, ডিএনএ পরীক্ষা ছাড়া বলতে পারছে না। হাইকমিশনের দেওয়া তথ্যকে ‘ভুয়া’ উল্লেখ করে আবদুর রহিম বলেন, ‘আমরা এসবের কিছুই জানি না।’ পরিবারকে না জানিয়ে ব্রিটিশ কর্তৃপক্ষ কী করে হাইকমিশনকে লাশ চিহ্নিত হওয়ার খবর দিল—সেই প্রশ্ন তোলেন তিনি।আতিক নামে অপর এক আত্মীয় প্রথম আলোকে বলেন, লাশ শনাক্তের বিষয়টি সঠিক নয়। এ বিষয়ে তাঁরা কিছুই জানেন না। কমরু মিয়ার ছেলে আবদুল হাকিমও লাশ শনাক্তের ‘ভিত্তিহীন’ খবরে বিস্ময় প্রকাশ করেছেন বলে জানান আতিক।এদিকে আজ মঙ্গলবার প্রকাশিত লন্ডন মেট্রোপলিটন পুলিশের হালনাগাদ তথ্যে বলা হয়েছে, তারা নিহত ১৯ জনের পরিচয় নিশ্চিত হতে পেরেছে। এঁদের মধ্যে নয়জনের নাম প্রকাশ করা হয়েছে। বাকি ১১ জনের নাম পরিবারের অনুরোধে প্রকাশ করা হয়নি। তবে প্রকাশিত নয়জনের মধ্যে রাবেয়া ও হাসনার নাম নেই।লন্ডনের বাংলাদেশ হাইকমিশনের প্রেস মিনিস্টার নাদিম কাদির প্রথম আলোকে বলেন, ব্রিটিশ পররাষ্ট্র মন্ত্রণালয় থেকে তাঁদের যে তথ্য দেওয়া হয়েছে, সেটিই কেবল তাঁরা প্রকাশ করেছেন।
