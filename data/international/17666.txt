
নিয়ন্ত্রণরেখা পার হয়ে পাকিস্তানি সেনারা ভারতের তিন সেনাকে হত্যা করেছে বলে অভিযোগ উঠেছে। এর মধ্যে একজনের শিরশ্ছেদ করা হয়েছে। এনডিটিভি অনলাইনের প্রতিবেদনে এই তথ্য জানানো হয়।
টাইমস অব ইন্ডিয়া অনলাইনের প্রতিবেদনে জানানো হয়, গতকাল মঙ্গলবার ভারত-নিয়ন্ত্রিত জম্মু ও কাশ্মীরের মাচিল সেক্টরে এ ঘটনা ঘটে।
সবশেষ এই ঘটনার পর ভারত-পাকিস্তান সীমান্তে উত্তেজনা আরও বেড়ে গেছে। তিন সেনা হত্যার সমুচিত জবাব দেওয়ার অঙ্গীকার করেছে ভারত।
প্রায় তিন সপ্তাহ আগে একই সেক্টরে ভারতের আরেক সেনা শিরশ্ছেদের শিকার হন। ওই ঘটনার জন্যও পাকিস্তানকে দায়ী করে ভারত।
ভারতের ভাষ্য, মাছিল সেক্টরে টহল দিচ্ছিলেন ভারতীয় সেনারা। এ সময় পাকিস্তান সেনাবাহিনীর বর্ডার অ্যাকশন টিমের সদস্যরা নিয়ন্ত্রণরেখা অতিক্রম করে ভারতীয় সেনাদের ওপর হামলা চালান।
ভারতের অভিযোগ অস্বীকার করেছে পাকিস্তান।
