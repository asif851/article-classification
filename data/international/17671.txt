
ইন্দোনেশিয়ার সুমাত্রায় আজ বৃহস্পতিবার ভোর শক্তিশালী ভূমিকম্প আঘাত হেনেছে। রিখটার স্কেলে এর তীব্রতা ছিল ৬ দশমিক ৫। এতে মানুষ ভয় পেয়ে ছুটোছুটি করলেও কোনো হতাহত বা ক্ষয়ক্ষতির ঘটনা ঘটেনি বলে জানিয়েছেন মার্কিন ভূকম্পবিদেরা।এএফপির খবরে জানানো হয়, আজ স্থানীয় সময় ভোর ৫টা ৫৬ মিনিটে সুমাত্রার পাদাং এলাকায় ভূমিকম্প আঘাত হানে। এ ঘটনায় কোনো সুনামি সতর্কতা জারি করা হয়নি। মার্কিন ভূতাত্ত্বিক জরিপ সংস্থা বলছে, ভূপৃষ্ঠ থেকে এই ভূমিকম্পের গভীরতা ছিল ৫০ কিলোমিটার। আদে নেলভি নামের পাদাং এলাকার একজন নারী বলেন, প্রবল ঝাঁকুনিতে তিনি ঘুম থেকে জেগে ওঠেন। তিনি বলেন, ‘ভূমিকম্পটি খুব শক্তিশালী ছিল। আমার পুরো বাড়িটি দুলে ওঠে। এ কারণে বাচ্চাদের নিয়ে আমি দ্রুত বাড়ির বাইরে ছুটে গিয়েছিলাম।’ইন্দোনেশিয়ার মেটিওরোলজি, ক্লাইমেটোলজি অ্যান্ড জিওফিজিকস এজেন্সির জ্যেষ্ঠ কর্মকর্তা ওয়ানদোনো বলেন, এই ভূমিকম্পে সুনামি হওয়ার কোনো আশঙ্কা নেই।
