
ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায় সম্পর্কে ‘অবমাননাকর’ মন্তব্য করায় বিজেপির রাজ্য সভাপতি দিলীপ ঘোষের বিরুদ্ধে ফতোয়া দিয়েছেন সেখানকার এক ইমাম। দিলীপকে পাথর মেরে বাংলাছাড়া করার ফতোয়া দেওয়া হয়েছে। বার্তা সংস্থা পিটিআই এ তথ্য জানায়।টিপু সুলতান মসজিদের শাহি ইমাম মাওলানা নুরু-উর রহমান বরকতি সোমবার এক সংবাদ সম্মেলনে দিলীপের নিন্দা করেন। মুখ্যমন্ত্রীকে নিয়ে ‘অবমাননাকর’ মন্তব্যের জন্য তাঁর বিরুদ্ধে ফতোয়া দেন।নুরু-উর রহমান বরকতি বলেন, দেশের সবচেয়ে ধর্মনিরপেক্ষ নেতা প্রিয় মুখ্যমন্ত্রীর বিরুদ্ধে নোংরা মন্তব্য করার দুঃসাহস কোথায় পেলেন দিলীপ। তাঁর বিরুদ্ধে ফতোয়া জারি করা হলো। তাঁকে পাথর মারা উচিত। এরপর বাংলা থেকে বের করে দেওয়া উচিত। বাংলায় থাকার কোনো অধিকার তাঁর নেই।ভারতের প্রধানমন্ত্রী নরেন্দ্র মোদির নোট বাতিলের সিদ্ধান্তের বিরুদ্ধে নয়াদিল্লিতে গিয়ে পশ্চিমবঙ্গের মুখ্যমন্ত্রীর বিক্ষোভ দেখানোর সমালোচনা করে সম্প্রতি বক্তব্য দেন দিলীপ। চলতি মাসের শুরুর দিকে হাওড়া জেলায় দলের এক সমাবেশে দিলীপ বলেন, তাঁরা চাইলে কি মমতাকে চুলের মুঠি ধরে দিল্লি থেকে বের করে দিতে পারতেন না!মমতাকে নিয়ে দিলীপের ওই মন্তব্যের জেরেই তাঁর ওপর ফতোয়া জারি করেন টিপু সুলতান মসজিদের শাহি ইমাম।
ফতোয়া জারির ঘটনায় ইমাম নুরু-উর রহমান বরকতিকে একহাত নিয়েছেন দিলীপ।
