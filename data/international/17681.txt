
ভারতের প্রধান বিরোধী দল ভারতীয় জনতা পার্টির (বিজেপি) প্রধানমন্ত্রী প্রার্থী নরেন্দ্র মোদিকে আধা ডজন প্রশ্ন ছুড়ে দিয়েছেন আম আদমি পার্টির নেতা অরবিন্দ কেজরিওয়াল। মোদির কাছে তাঁর প্রশ্ন, ‘আপনার এবং আপনার দলের সঙ্গে মুকেশ আম্বানির কিসের যোগাযোগ? আপনার নির্বাচনী প্রচারণার খরচের উৎস কী? কারা আপনার সমাবেশ করতে কোটি কোটি রুপি খরচ করছেন? কেউ কেউ বলছেন, মুকেশ আম্বানি। এটা কি সত্যি?’বিজেপির নেতার কাছে দিল্লির সদ্য সাবেক মুখ্যমন্ত্রীর আরও প্রশ্ন, ‘আপনি ও রাহুল গান্ধী ব্যক্তিগত হেলিকপ্টার ব্যবহার করেন। এসব হেলিকপ্টার কার? আপনারা কি এসব হেলিকপ্টারের ভাড়া দেন, নাকি ফ্রি ব্যবহার করেন?’দিল্লিতে গতকাল শুক্রবার সংবাদ সম্মেলনে মোদির উদ্দেশে এসব প্রশ্ন করেন কেজরিওয়াল। তিনি জানান, গ্যাসের দাম বাড়ানোর বিষয়ে মোদির অবস্থান জানতে তাঁর কাছে চিঠি লিখেছেন। একই বিষয়ে কংগ্রেসের সহসভাপতি রাহুল গান্ধীকে চিঠি দেওয়ার পরিকল্পনা রয়েছে তাঁর।কেজরিওয়ালের অভিযোগ, রিলায়েন্স গ্রুপের প্রধান মুকেশ আম্বানিকে লাভবান করতে সরকার গ্যাসের দাম বাড়িয়েছে। আর মোদি গ্যাসের দাম বাড়ানোর ইস্যুতে ‘নীরবতা পালন’ করছেন। কারণ, তাঁর সঙ্গে মুকেশ আম্বানির যোগাযোগ রয়েছে।কেজরিওয়াল বলেন, মুকেশ আম্বানির প্রতিষ্ঠান প্রতি ইউনিট গ্যাস উৎপাদনে এক ডলার ব্যয় করে। আর সরকার সেই গ্যাসের দাম আট ডলার নির্ধারণ করেছে। এর ফলে প্রতিবছর দেশের ক্ষতি হচ্ছে ৫৪ হাজার কোটি রুপি।মুখ্যমন্ত্রীর পদ ছাড়ার আগে কেজরিওয়ালের নির্দেশে আম্বানি, পেট্রলিয়ামমন্ত্রী বিরাপ্পা মৌলিসহ কয়েকজনের বিরুদ্ধে এফআইআর করা হয়। তাঁদের বিরুদ্ধে আনা অভিযোগে বলা হয়, তাঁরা কৃত্রিম সংকট সৃষ্টি করে গ্যাসের দাম বাড়িয়েছেন। এনডিটিভি, জিনিউজ।
