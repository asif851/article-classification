
ভারতের প্রধানমন্ত্রী নরেন্দ্র মোদি বলেছেন, কালোটাকা ও দুর্নীতি নির্মূল করার যে অঙ্গীকার এই সরকারের রয়েছে, বাজেটে তার প্রতিফলন স্পষ্ট।আজ বুধবার ২০১৭-১৮ অর্থবছরের বাজেট পেশ করেছেন ভারতের অর্থমন্ত্রী অরুণ জেটলি। বাজেটের ভূয়সী প্রশংসা করে নরেন্দ্র মোদী বলেন, ‘উত্তম বাজেট’ পেশ করেছেন অরুণ জেটলি, এই বাজেটে গরিবের হাত শক্ত হবে।কৃষকের উন্নতি, নারীদের ক্ষমতায়ন, কালোটাকার বিরুদ্ধে যুদ্ধ এবং ডিজিটাল ভারতের লক্ষ্যে যে সব পদক্ষেপ গৃহীত হয়েছে, তাতে সন্তোষ প্রকাশ করেছেন মোদী। তিনি বলেন, ‘আমাদের দেশ যে পরিবর্তনগুলোর মধ্য দিয়ে যাচ্ছে, এই বাজেটে তা আরও ত্বরান্বিত হবে।’অরুণ জেটলির বাজেট ভাষণ শেষ হওয়ার পর সংসদে মোদী বলেন, শিক্ষা ক্ষেত্র থেকে ব্যবসা, বস্ত্র উৎপাদন থেকে কর ছাড়—প্রত্যেকের স্বপ্ন পূরণ করার মতো পদক্ষেপ নেওয়া হয়েছে এই বাজেটে। নারীর ক্ষমতায়নের লক্ষ্যে বাজেটে যেসব প্রস্তাব আনা হয়েছে, প্রধানমন্ত্রী বিশেষভাবে সে সব প্রস্তাবের প্রশংসা করেছেন। এ দিনও কালোটাকা প্রসঙ্গে মুখ খুলেছেন প্রধানমন্ত্রী। তিনি বলেছেন, কালোটাকা এবং দুর্নীতি নির্মূল করার যে অঙ্গীকার এই সরকারের রয়েছে, বাজেটে তার প্রতিফলন স্পষ্ট।
