
অতিরিক্ত মোটা হওয়ায় ব্রিটিশ এয়ারওয়েজ তাঁকে বহনে অস্বীকৃতি জানিয়েছিল। অনেক দৌড়াদৌড়ির পর ভার্জিন আটলান্টিক তাঁকে লন্ডন পৌঁছে দিয়েছে। কিন্তু লন্ডন থেকে আর নিজের জন্মস্থান প্যারিসে যেতে পারছেন না তিনি। কারণ এবার ইউরোস্টার ট্রেন তাঁকে বহনে অস্বীকৃতি জানিয়েছে।২২ বছর বয়সী ২৩০ কেজি ওজনের ফরাসি নাগরিক কেভিন চেনাইয়ের জীবনে এই বিড়ম্বনাকর ঘটনা ঘটেছে। আজ বৃহস্পতিবার টাইমস অব ইন্ডিয়া ও বিবিসি অনলাইনে এ কথা জানানো হয়।কেভিনের বাবা র্যাঁনে ফরাসি গণমাধ্যমকে জানান, কেভিন ছয় মাস বয়স থেকে অসুস্থ। তাঁর শরীরে হরমোনের ভারসাম্যহীনতা আছে। চিকিত্সার জন্য ২০১২ সালের মে মাসে তাঁকে যুক্তরাষ্ট্রের মিনেসোটায় নিয়ে যাওয়া হয়। কেভিন সেবার ব্রিটিশ এয়ারওয়েজে করেই যুক্তরাষ্ট্রে গিয়েছিলেন। কিন্তু প্রায় ১৮ মাস পর একই এয়ারওয়েজে করে ফিরতে গেলে বিপত্তিতে পড়তে হয় তাঁকে। বিমান কর্তৃপক্ষ সাফ জানিয়ে দেয়, নিরাপত্তাবিধির কারণে তাঁকে বহন করা সম্ভব নয়।র্যাঁনে জানান, এরপর কেভিনকে নিয়ে তাঁরা কুইন মেরি ফেরিতে করে আটলান্টিক পাড়ি দিয়ে দেশে ফেরার কথা ভাবছিলেন। কিন্তু ফেরি কর্তৃপক্ষও চিকিত্সাজনিত নিরাপত্তার কথা তুলে কেভিনকে বহনে অস্বীকৃতি জানায়।
পরে অবশ্য ভার্জিন আটলান্টিক উড়োজাহাজ কর্তৃপক্ষ কেভিনের প্রতি সদয় হয়। তারা কেভিনকে যুক্তরাষ্ট্রের জন এফ কেনেডি বিমানবন্দর থেকে যুক্তরাজ্যের হিথ্রো বিমানবন্দরে পৌঁছে দেয়। কিন্তু বিমানবন্দরে পদে পদে নাজেহাল হতে হয়েছে কেভিনকে। ভ্রমণকালীন পুরো সময়েই কেঁদেছেন তিনি। বললেন, ‘বিমানবন্দর কর্তৃপক্ষ আমার প্রতি রূঢ় ছিল। আমাকে অনেকটা পথ হাঁটতে হয়েছে।’
লন্ডন থেকে প্যারিসে পৌঁছে দেওয়ার জন্য ফরাসি কনস্যুলার কর্মকর্তারা ইউরোস্টার ট্রেন কর্তৃপক্ষের সঙ্গে যোগাযোগ করে। কিন্তু কেভিন ও তাঁর বাবা-মায়ের প্রতি সহমর্মিতা প্রকাশ করে তারা জানিয়ে দিয়েছে, সুড়ঙ্গপথ পাড়ি দেওয়ার সময় জরুরি নির্গমনের প্রয়োজন হলে কেভিনের পক্ষে তা সম্ভব হবে না। নিরাপত্তার কথা ভেবে তাঁকে বহনে অপারগতা প্রকাশ করে ইউরোস্টার কর্তৃপক্ষ।
তবে ইউরোস্টার বলছে, তারা রাতে কেভিনের লন্ডনে থাকার ব্যবস্থা করে দিয়েছে। একই সঙ্গে তারা ফেরি প্রতিষ্ঠান পিঅ্যান্ডও-এর সঙ্গে যোগাযোগ করে কেভিনকে নিজ দেশে পৌঁছে দেওয়ার ব্যবস্থা করেছে।  
