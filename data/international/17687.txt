
ইউনেসকো–ঘোষিত বিশ্ব ঐতিহ্যের তালিকায় থাকা স্থানগুলোর মধ্যে ভ্রমণপিপাসুদের কাছে দ্বিতীয় স্থানে উঠে এসেছে তাজমহল। পৃথিবীর সপ্তম আশ্চর্যের অন্যতম আগ্রার তাজমহল।
ভারতের অনলাইন ট্রাভেল পোর্টাল ‘ট্রিপ অ্যাডভাইজর’-এর এক সমীক্ষায় এ তথ্য উঠে আসে।
সমীক্ষা প্রতিবেদনে বলা হয়, বছরে ৮০ লাখেরও বেশি মানুষ তাজমহল দেখতে যায়।
বিশ্বে ভ্রমণপিপাসুদের কাছ থেকে দেওয়া নম্বর ও মতামতের ভিত্তিতে এ তালিকা তৈরি করা হয়। ইউনেসকোর কালচারাল অ্যান্ড ন্যাচারাল হেরিটেজ তালিকাভুক্ত স্থানগুলোর ওপর এ সমীক্ষা চালানো হয়।
মুঘল সম্রাট শাহজাহান স্ত্রী মমতাজের মৃত্যুর পর তাঁর স্মৃতিতে আগ্রায় যমুনার তীরে এই স্মৃতিসৌধ তৈরি করেছিলেন। তাজমহল এখন বিশ্বে প্রেমের চিরন্তন প্রতীক হয়ে দাঁড়িয়েছে। এটি ১৬৩১ থেকে ১৬৪৮ সালের মধ্যে তৈরি হয়। আর ১৯৮৩ সালে এটি ইউনেসকোর বিশ্ব ঐতিহ্যের তালিকাভুক্ত হয়।
ট্রিপ অ্যাডভাইজারের তৈরি করা এই সমীক্ষায় প্রথম স্থানে রয়েছে কম্বোডিয়ার অ্যাঙ্করভাট মন্দির। আরও রয়েছে চীনের প্রাচীর, পেরুর মাচুপিচু, ব্রাজিলের ইগুয়াজোর নামও।
