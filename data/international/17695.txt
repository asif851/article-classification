
লিবিয়ার জুওয়ারা শহরের উপকূলের কাছে বাংলাদেশিসহ প্রায় ৫০০ অভিবাসন-প্রত্যাশী যাত্রী নিয়ে দুটি নৌকা ডুবে গেছে। শেষ খবর পাওয়া পর্যন্ত অন্তত ১০০ জনের মরদেহ উদ্ধার করা হয়েছে। মৃতের সংখ্যা আরও বাড়বে বলে আশঙ্কা করা হচ্ছে।
লিবিয়ার সরকারি কর্মকর্তাদের তথ্যের বরাত দিয়ে বিবিসির খবরে জানানো হয়, স্থানীয় সময় গতকাল বৃহস্পতিবার ভোরে প্রথম নৌকাটি থেকে সাহায্য চেয়ে সংকেত পাঠানো হয়। এতে প্রায় ৫০ জন যাত্রী ছিল। এর অনেক পরে প্রায় প্রায় ৪০০ যাত্রী নিয়ে দ্বিতীয় নৌকাটি ডুবে যায়।
লিবিয়ার কোস্টগার্ড বলছে, সাগর উপকূল থেকে তাঁরা ২০১ জনকে উদ্ধার করেছে। ডুবে যাওয়া নৌকার ভেতর অনেকে আটকা পড়েছে বলে তাদের ধারণা। সরকারি একটি সূত্র রয়টার্সকে জানিয়েছে, ত্রিপোলির পশ্চিমে সাবরাদা থেকে ১৪৭ অভিবাসীকে উদ্ধার করা হয়েছে।
ত্রিপোলির এক বাসিন্দা বলছেন, কমপক্ষে ১০০ জনের মরদেহ জুওয়ারার একটি হাসপাতালে নেওয়া হয়েছে। অভিবাসীরা সিরিয়া, বাংলাদেশ ও আফ্রিকার বিভিন্ন দেশ থেকে এসেছিলেন। তাঁদের সম্পর্কে বিস্তারিত জানা যায়নি।
জাতিসংঘ বলছে, এ বছর ভূমধ্যসাগর পাড়ি দিয়ে ইউরোপ যাওয়ার পথে নৌকা ডুবে প্রায় দুই হাজার ৪০০ অভিবাসী নিহত হয়েছেন। গত বুধবার লিবিয়ার উপকূলে ৫০ জন আরোহী নিয়ে একটি নৌকা ডুবে যায়।
