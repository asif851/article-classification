
রাজধানী নয়াদিল্লির বিধানসভা নির্বাচনে চমকপ্রদ বিজয়ে উজ্জীবিত দল আম আদমি পার্টি (এএপি) এবার দেশজুড়ে সদস্য সংগ্রহ অভিযানে নেমেছে। গতকাল শুক্রবার থেকে আনুষ্ঠানিকভাবে শুরু হয়েছে এ অভিযান। লোকসভা নির্বাচন সামনে রেখে দলকে আরও শক্তিশালী করতে ২৬ জানুয়ারির মধ্যে অন্তত এক কোটি সদস্য জোগাড়ের লক্ষ্য ঠিক করেছে এএপি।এএপির নেতা ও দিল্লির মুখ্যমন্ত্রী অরবিন্দ কেজরিওয়াল গতকাল এক সংবাদ সম্মেলনে বলেন, ‘আমিও একজন সাধারণ মানুষ’ শীর্ষক প্রচারণার আওতায় কোনো ফি ছাড়াই যে কেউ এ দলের সদস্য হতে পারবেন। ২৬ জানুয়ারির মধ্যে এক কোটি সদস্য সংগ্রহ করা আমাদের লক্ষ্য। তবে সদস্য সংগ্রহ অভিযান এর পরও যথারীতি চলবে।এএপির প্রধান বলেন, অনেকের সামর্থ্যের বাইরে হওয়ায় সদস্যপদের জন্য প্রয়োজনীয় ১০ রুপি ফি তুলে নেওয়ার সিদ্ধান্ত নিয়েছে তাঁর দল। গত সপ্তাহে জাতীয় নির্বাহী কমিটির সভায় এ সিদ্ধান্ত গ্রহণ করা হয়।বিশেষ সদস্য সংগ্রহ অভিযানের দায়িত্বে থাকা এএপির নেতা গোপাল রায় জানান, দিল্লি বিধানসভা নির্বাচনের পর তিন লাখ মানুষ অনলাইনে তাঁদের দলের সদস্য হিসেবে নিবন্ধিত হয়েছেন। গোপাল রায় বলেন, ‘কোনো একটি দলের সদস্যপদ লাভের বিষয়কে এভাবে জনগণের সামনে উম্মুক্ত করে দেওয়ার ঘটনা ভারতের ইতিহাসে সম্ভবত এটিই প্রথম। লোকসভা নির্বাচনের আগে গণমানুষের সঙ্গে সম্পৃক্ত হতে দেশব্যাপী এটি আমাদের সবচেয়ে বড় অভিযান।’গোপাল রায় আরও বলেন, ‘লোকসভা নির্বাচনের আগে এ অভিযান সফল করাই হবে আমাদের প্রধান কৌশলগুলোর একটি।’ তিনি বলেন, ‘পুরো প্রচারণা অভিযানটিতে লোকসভা নির্বাচনে দলের ভবিষ্যৎ প্রশ্নে একটা নির্দিষ্ট মাত্রায় “মাঠপর্যায়ের বাস্তবতাকে” পরীক্ষা করা হবে। এ প্রচারণার ওপর অনেক কিছুই নির্ভর করবে। কোথা থেকে কেমন সাড়া পাচ্ছি, সেটি আমরা জানার চেষ্টা করব।’একটি মুঠোফোন নম্বর প্রকাশ করে মুখ্যমন্ত্রী কেজরিওয়াল বলেন, এ নম্বরে মিস্ড কল দিয়েও যে কেউ দলের সদস্য হতে পারবেন। নাম, এসটিডি কোড, বিধানসভার নাম উল্লেখ করে খুদে বার্তা পাঠিয়েও সদস্য হওয়া যাবে।এদিকে টাইমস অব ইন্ডিয়া গতকাল জানিয়েছে, মহারাষ্ট্র রাজ্যে গত ১০ দিনে প্রায় পাঁচ লাখ লোক এএপিতে যোগ দিয়েছেন। রাজ্যের আকোলা, বুলধানা ও জালগাঁওয়ের মতো ছোট ছোট শহর থেকেও যোগ দিয়েছেন অনেকে। তাঁদের মধ্যে বলিউডের অভিনেতা থেকে দলিত কর্মীরাও রয়েছেন। পিটিআই ও টাইমস অব ইন্ডিয়া।
