
যুক্তরাষ্ট্রের উত্তর-পূর্বাঞ্চলীয় অঙ্গরাজ্যগুলোর কিছু এলাকা ১৫ ইঞ্চির বেশি তুষারে ঢাকা পড়েছে। কানাডাও তুষারপাতে বিপর্যস্ত।গত মঙ্গলবার থেকে শুরু হওয়া তুষারপাতে দেশ দুটিতে কয়েক হাজার বিমানের ফ্লাইট বাতিলের পাশাপাশি শিক্ষাপ্রতিষ্ঠান ও সরকারি অফিস বন্ধ হয়ে যায়। তুষারের মধ্যে রাস্তায় গাড়ি দুর্ঘটনায় অন্তত দুজনের মৃত্যুর খবর পাওয়া গেছে।নিউইয়র্কের পরিস্থিতি সবচেয়ে করুণ। সেখানে বন্ধ শিক্ষাপ্রতিষ্ঠান গত বুধবার আবার খুলে দেওয়া হলেও শহরের সেন্ট্রাল পার্ক ও ম্যানহাটনের আপার ইস্ট সাইড এলাকায় পরিস্থিতি মোকাবিলায় সরকারি উদ্যোগ নিয়ে অসন্তোষ দেখা দিয়েছে। স্থানীয় বাসিন্দারা নিউইয়র্কের নতুন মেয়র বিল দ্য ব্লাসিওর বিরুদ্ধে অবহেলার অভিযোগ তুলেছেন। তবে মেয়র ব্লাসিও জানান, তিনি সবচেয়ে বেশি দুর্গত এলাকায় বেশি কর্মী নিয়োগ দিয়েছেন। রাস্তাঘাট পরিষ্কার না হওয়া পর্যন্ত টানা কাজ চলবে।ওয়াশিংটন, ফিলাডেলফিয়া, ম্যাসাচুসেটসসহ উত্তর-পূর্বাঞ্চলীয় অঙ্গরাজ্যগুলোতেও সরকারি কর্মীদের তৎপরতা বাড়ানো হয়েছে। বুধবার আরও প্রায় এক হাজার ৪০০ ফ্লাইট বাতিল করা হয়েছে। এপি।
