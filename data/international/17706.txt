
মার্কিন চালকবিহীন বিমান (ড্রোন) হামলা বন্ধে পাকিস্তান তেহরিক-ই-ইনসাফের (পিটিআই) চেয়ারম্যান ইমরান খান সে দেশের ভাবী প্রধানমন্ত্রী নওয়াজ শরিফকে প্রকাশ্যে সমর্থন দেওয়ার ঘোষণা দিয়েছেন। গত বৃহস্পতিবার পাঞ্জাবে এক সংবাদ সম্মেলনে তিনি এ ঘোষণা দেন।
  ইমরান খানের বরাত দিয়ে পিটিআইয়ের পাঞ্জাব প্রদেশের প্রেসিডেন্ট এজাজ চৌধুরী এ কথা জানিয়েছেন। সংবাদ সম্মেলনে পিটিআইয়ের প্রধান ইমরান বলেন, যুক্তরাষ্ট্রের সঙ্গে আলোচনার মাধ্যমে, নয়তো শক্তি প্রয়োগ করে ড্রোন হামলা বন্ধ করতে হবে। 
পিটিআইয়ের প্রধান বলেন, ড্রোন হামলা বন্ধের প্রশ্নে সদ্য বিদায়ী সরকার এবং সাবেক সামরিক শাসক জেনারেল পারভেজ মোশাররফের নীতির বিরুদ্ধে পাকিস্তানের জনগণ নির্বাচনে রায় দিয়েছে। অথচ এটা গভীর উদ্বেগের বিষয় যে, গত বুধবারও ড্রোন হামলা চালানো হয়েছে এবং ‘নিষ্পাপ’ মানুষ নিহত হয়েছে। তবে নওয়াজ শরিফকে উদ্দেশ করে ইমরান খান পাকিস্তানের ক্ষমতার সংকট নিরসনের নির্দিষ্ট সময়সীমা বেঁধে দিয়ে কোনো বিবৃতি দেননি।
 নওয়াজের সরকারকে সমর্থন: পাকিস্তান পিপলস পার্টির (পিপিপি) কিছু ভিন্নমতাবলম্বী সিনেটর দেশটির পার্লামেন্টের উচ্চকক্ষে নওয়াজের পাকিস্তান মুসলিম লিগ (পিএমএল-এন) সরকারকে সমর্থন দেওয়ার পদক্ষেপ নিয়েছেন। এ জন্য তাঁরা বৃহস্পতিবার একটি হোটেলে বৈঠক করেছেন। বৈঠকে কেন্দ্রশাসিত উপজাতি-অধ্যুষিত এলাকাগুলোর কয়েকজন স্বতন্ত্র সিনেটরও উপস্থিত ছিলেন।
নওয়াজের বিরুদ্ধে প্রার্থী দেবে পিপিপি: পাকিস্তানের পার্লামেন্টে আগামী ৫ জুন নতুন প্রধানমন্ত্রী নির্বাচন করা হবে। নির্বাচনে পিএমএল-এনের প্রধান নওয়াজ শরিফ প্রার্থী হবেন। এ জন্য দলটি নওয়াজকে সর্বসম্মতভাবে সমর্থন দেওয়ার জন্য পিপিপির প্রতি অনুরোধ জানিয়েছে। তবে পিপিপি সেই অনুরোধ নাকচ করে দিয়ে দলের জ্যেষ্ঠ নেতা মখদুম আমিন ফাহিমকে মনোনয়ন দেওয়ার সিদ্ধান্ত নিয়েছে। ডন, জিয়ো টিভি ও দ্য হিন্দু।
