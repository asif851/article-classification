
দুই মেয়ে। ওদের বয়স সাত কি আট বছর। গতকাল রোববার নাইজেরিয়ার দক্ষিণ পূর্বাঞ্চলের একটি বাজারে ওরাই চালিয়েছে জোড়া আত্মঘাতী হামলা। এতে একজন নিহত ও ১৮ জন আহত হয়। দুই শিশুর একজনের কোমরে বিস্ফোরক বাঁধা ছিল।মাইদুগুরির ওই হামলার দায় নেয়নি বোকো হারাম। এই জঙ্গি দলটি প্রায়ই বিভিন্ন হামলায় নারী ও শিশুদের ব্যবহার করে।বোর্নোর রাজধানী মাইদুগুরির বেসামরিক সদস্য আবদুল করিম জাবো বলেন, মেয়েরা সংখ্যায় সাত থেকে আটজন ছিল। প্রথম বিস্ফোরণের আগে তিনি হামলাকারীদের দেখেছিলেন। তিনি বলেন, হামলাকারী দুই শিশু একটি রিকশা থেকে নামল। তারা নির্বিকারভাবে ডান দিকে চলে যায়।আবদুল করিম জাবো বলেন, দুই শিশুর একজনের নাম ছিল হাওসা। তিনি তার সঙ্গে ইংরেজিতে কথা বলেন। কিন্তু সে কোনো উত্তর দেয়নি। হাওসা এক খামারি বিক্রেতার কাছে যায়। এরপর কোমরে বাঁধা বিস্ফোরক বন্ধনীটির বিস্ফোরণ ঘটায়। দ্বিতীয় বিস্ফোরণটি এর কিছুক্ষণ পরই হয়।
বোর্নো রাজ্যের গভর্নর কাশিম সেত্তিমা বলেন, তিনি নিরাপত্তা সংস্থা, বাজারের কর্মকর্তা ও বেসামরিক পাহারা পরিষদের সদস্যদের সঙ্গে দেখা করবেন। বেসামরিক পাহারা পরিষদের সদস্যরা বাজারের নিরাপত্তা জোরদারের চেষ্টা করছেন।
নাইজেরিয়ার উত্তর-পূর্বাঞ্চলে বোকো হারাম জঙ্গিরা ২০০৯ সাল থেকে সক্রিয়। সরকারি বাহিনীর সঙ্গে বোকো হারামের জঙ্গিদের সংঘর্ষে ২০ হাজার নিহত ও ২৫ লাখ লোক গৃহহীন হয়।
মানবাধিকার সংগঠনগুলো বলছে, হাজারো নারী ও শিশুকে বোকো হারাম অপহরণ করেছে। নারীদের অপহরণ করে তারা যৌনদাসী হিসেবে ব্যবহার করে বলে অভিযোগ রয়েছে। এএফপি অবলম্বনে
