
আর কদিন পরই তো ও বর হবে, কাজেই একটু গল্প করলে সমস্যা কী? এই ভেবে মেয়েটি তাঁর হবু বরের সঙ্গে গল্প করছিল। এ অভিসার দেখে ফেলেন মেয়েটির এক মামা। আর যায় কোথা! সঙ্গে সঙ্গে গুলি। দুজনই শেষ।
পাকিস্তানের সিন্ধু প্রদেশে এই অনার কিলিংয়ের ঘটনা ঘটে। গণমাধ্যমে আজ শুক্রবার প্রকাশিত খবরে এমন তথ্য জানা গেছে।
মেয়েটির নাম নাজিরান। ঘোটকি এলাকার নায়ি ওয়াহি গ্রামে হবু বর শহীদের সঙ্গে কথা বলছিলেন নাজিরান। তাঁদের দেখামাত্র মামা গুলি ছোড়েন।
এক্সপ্রেস নিউজের খবরে পুলিশের বরাত দিয়ে জানানো হয়, ঘটনার শিকার দুজন আত্মীয়। এটি অনার কিলিংয়ের ঘটনা।
এ ঘটনায় সন্দেহভাজন দুজনকে আটক করা হয়েছে। তাঁরা দুজনই নাজিরানের আত্মীয়।
পাকিস্তানে অনার কিলিংয়ের ঘটনা প্রায়ই ঘটে। এর বেশির ভাগ শিকার নারী।
গত মাসে রাওয়ালপিন্ডিতে পাকিস্তানের এক যুবক তাঁর বোন ও বোনের স্বামীকে গুলি করে হত্যা করেন। পরিবারের সম্মতি ছাড়া বিয়ে করায় তাঁদের এই শাস্তি দেওয়া হয়। নভেম্বর মাসে সিন্ধু প্রদেশে নববিবাহিত দম্পতিকে হত্যা করা হয়। গ্রামের বড়দের (জিরগা) সম্মতি ছাড়া বিয়ে করায় তাঁদের এই শাস্তি দেওয়া হয়।
দ্য হিউম্যান রাইটস কমিশন ফর পাকিস্তান বলছে, গত কয়েক বছরে দেশটিতে ৬৫০টি অনার কিলিংয়ের ঘটনা ঘটেছে। তবে সব ঘটনা গণমাধ্যমের কাছে পৌঁছায় না। তাই অনার কিলিং আরও বেশি হতে পারে।
