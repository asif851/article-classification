
পাকিস্তানে আজ শুক্রবার পৃথক বোমা বিস্ফোরণে পুলিশসহ ২৮ জন নিহত হয়েছেন। এর মধ্যে কোয়েটায় গাড়িবোমা হামলায় কমপক্ষে ১৩ জন ও পারাচিনারে দুটি বিস্ফোরণে কমপক্ষে ১৫ জন নিহত হন।
কর্মকর্তারা জানিয়েছেন, কোয়েটায় গাড়িবোমা হামলায় নিহত ব্যক্তিদের মধ্যে সাতজন পুলিশ কর্মকর্তা রয়েছেন। একটি তল্লাশিচৌকিতে তল্লাশির জন্য একটি গাড়িকে থামানোর সংকেত দেওয়া সেই গাড়িটি বিস্ফোরিত হয়।
কোয়েটা দেশটির বেলুচিস্তান প্রদেশের রাজধানী। প্রাদেশিক পুলিশের মহাপরিচালক আবদুল রাজ্জাক চিমা বার্তা সংস্থা রয়টার্সকে বলেন, থামানোর সংকেত দেওয়ার পরই হামলাকারী গাড়িবোমাটির বিস্ফোরণ ঘটান। কোয়েটার সরকারি হাসপাতালের এক মুখপাত্র ওয়াসিম বেগ বলেন, কমপক্ষে ১৩টি মৃতদেহ ও আহত অবস্থায় ১৯ জনকে হাসপাতালে আনা হয়েছে। আহত ব্যক্তিদের মধ্যে নয়জন নিরাপত্তা কর্মকর্তা রয়েছেন।
পাকিস্তানি তালেবান থেকে বিচ্ছিন্ন হওয়া জামাত উর আহরারের মুখপাত্র আসাদ মনসুর রয়টার্সকে একটি বার্তা পাঠিয়ে এ হামলার দায় স্বীকার করেছে।
সন্ধ্যায় কোয়েটা থেকে কয়েক শ কিলোমিটার উত্তর–পূর্বে অবস্থিত পারাচিনার শহরে দুটি বিস্ফোরণে কমপক্ষে ১৫ জন নিহত হয়েছেন বলে জানিয়েছেন সরকারি এক কর্মকর্তা। তিনি জানান, আফগানিস্তানের সীমান্তবর্তী ওই শহরের একটি বাজারে তিন মিনিটের ব্যবধানে বোমা দুটির বিস্ফোরণ ঘটে। ইফতারের জন্য খাবার কিনতে অনেক লোক ওই বাজারে জড়ো হয়েছিলেন। শেষ খবর পাওয়া পর্যন্ত কোনো সংগঠন এ হামলার দায় স্বীকার করেনি।
