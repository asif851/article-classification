
বিপুলসংখ্যক যান চলাচল করা গুরগাঁও-দিল্লি পথের ৩০ কিলোমিটার যেতে সময় লাগল মাত্র ২১ মিনিট। গত শনিবার এই পথ পাড়ি দিয়েছে সদ্য দান করা হৃৎপিণ্ড বহনকারী এক অ্যাম্বুলেন্স। হৃদ্যন্ত্র বিকল হয়ে পড়া ১৬ বছরের এক কিশোরের শরীরে স্থাপনের জন্য সেটি এক হাসপাতাল থেকে নেওয়া হয় আরেক হাসপাতালে। খবর এনডিটিভির।পুলিশের বিশেষ সহায়তায় এ আপাত অসম্ভব সম্ভব হয়েছে। সাধারণত যানজটে নাকাল থাকা ওই ৩০ কিলোমিটার যেতে গড়ে সময় লাগে প্রায় দেড় ঘণ্টা।গুরগাঁওয়ের ফরটিস হাসপাতালে ৩০ বছর বয়সী একজন সদ্য মৃত দাতার শরীর থেকে হৃৎপিণ্ড সংগ্রহ করে দিল্লির এসকর্টস হাসপাতালে নিয়ে যাওয়ার জন্য পুলিশ ‘গ্রিন করিডর’ তৈরি করে। এর অর্থ হৎপিণ্ড বহনকারী অ্যাম্বুলেন্সটিকে পথে কোনো ট্রাফিকের লালবাতি দেখতে হয়নি। এ জন্য পথের বিভিন্ন মোড়ে অন্যান্য যান আটকে রাখা হয়েছিল। এ সময় যান্ত্রিক পদ্ধতি বাদ দিয়ে হাতের ইশারায় ট্রাফিক সংকেত দেয় পুলিশ।পুলিশ কর্তৃপক্ষ জানিয়েছে, গুরুত্বপূর্ণ অঙ্গটি দ্রুত স্থানান্তর নিশ্চিত করতে পুলিশের ২৩ জন সদস্য নিয়োজিত ছিলেন।গত শুক্রবার দুপুরে গুরগাঁওয়ের ফরটিস হাসপাতালের পক্ষ থেকে পুলিশ কমিশনারের কাছে গ্রিন করিডরের অনুরোধ জানিয়ে ই-মেইল করা হয়। সেদিন সকালে এক তথ্যপ্রযুক্তি বিশেষজ্ঞের মৃত্যু হওয়ার পর তাঁর পরিবার হৃদ্যন্ত্রটি দান করতে রাজি হয়।গুরগাঁওয়ের পুলিশ জানায়, এর আগে মাত্র একবার অঙ্গ স্থানান্তরে সহায়তা দিতে এমন করিডর তৈরি করা হয়েছিল।
