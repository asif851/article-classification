
তথ্য ফাঁসের মতো যুক্তরাষ্ট্রের জন্য ক্ষতিকর কাজ না করলে এডওয়ার্ড স্নোডেন রাশিয়ায় থাকতে পারবেন বলে ক্রেমলিন জানিয়েছে। প্রেসিডেন্ট ভ্লাদিমির পুতিনের মুখপাত্র দিমিত্রি পেশকভের বরাতে আজ শনিবার দেশটির সংবাদ সংস্থাগুলো এ খবর জানিয়েছে। খবর এনডিটিভির।দিমিত্রি পেশকভ বলেন, স্নোডেন রাশিয়ায় কয়েকটি শর্তে থাকতে পারবেন। প্রথমত, যুক্তরাষ্ট্র ও রুশ-মার্কিন সম্পর্কের ক্ষতিকর সব ধরনের কাজ বন্ধ করতে হবে স্নোডেনকে। দ্বিতীয়ত, আশ্রয়ের জন্য তাঁকে সরাসরি আবেদন করতে হবে।গতকাল মস্কোর বিমানবন্দরে মানবাধিকারকর্মী ও আইনজীবীদের এক বৈঠকে স্নোডেন লাতিন আমেরিকায় না যাওয়া পর্যন্ত রাশিয়ায় রাজনৈতিক আশ্রয় পাওয়ার আগ্রহ প্রকাশ করেন। মস্কোর শেরেমেতেয়েভো বিমানবন্দরে অনুষ্ঠিত ওই বৈঠকে অ্যামনেস্টি ইন্টারন্যাশনাল ও হিউম্যান রাইটস ওয়াচের মতো আন্তর্জাতিক সংস্থাগুলোর প্রতিনিধিরা উপস্থিত ছিলেন।স্নোডেনকে রাশিয়ায় আশ্রয় দেওয়ার ব্যাপারে হুঁশিয়ার করেছে যুক্তরাষ্ট্র। হোয়াইট হাউসের মুখপাত্র জে কারনি গতকাল বলেন, যুক্তরাষ্ট্রের প্রত্যাশা মস্কো এমন কোনো উদ্যোগ নেবে না, যাতে দুই দেশের সম্পর্ক ক্ষতিগ্রস্ত হয়।এরই পরিপ্রেক্ষিতে আজ স্নোডেনকে রাশিয়ায় থাকার শর্ত বেঁধে দিয়েছে ক্রেমলিন।গতকাল বৈঠকে যোগদান শেষে স্নোডেনের আইনজীবী গেনরি রেজনিক বলেন, যুক্তরাষ্ট্রের ক্ষতি হয়—এমন কাজ না করার অঙ্গীকার করেছেন স্নোডেন।
