
কিংবদন্তি ফুটবলার পেলের ছেলে এদিনিয়োর ৩৩ বছরের কারাদণ্ড হয়েছে। মাদক পাচার ও অর্থ পাচার-সংক্রান্ত মামলায় তাঁর কারাদণ্ড হয়।এদিনিয়োর পুরো নাম এদসন চোলবি দো নাসিমেন্তো। তিনি একজন অবসরপ্রাপ্ত ফুটবলার। ১৯৯০ সালে বাবা পেলের পুরোনো ক্লাব সান্তোসের গোলরক্ষক ছিলেন তিনি।বিবিসিতে প্রকাশিত এক প্রতিবেদনে বলা হয়, ২০০৫ সালে এদিনিয়োকে প্রথম গ্রেপ্তার করা হয়। মাদক পাচারের জন্য সে সময় তাঁর কারাদণ্ডও হয়। সান্তোস শহরের একজন  কুখ্যাত মাদক পাচারকারীর সঙ্গেও তাঁর যোগসাজশ ছিল বলে অভিযোগ আছে। এদিনিয়ো স্বীকার করেছেন যে তিনি মাদকাসক্ত। তবে তিনি মাদক পাচারের কথা অস্বীকার করেন।সাও পাওলোর একটি আদালতে পেলের ছেলেকে ৩৩ বছর কারাদণ্ডের আদেশ দেওয়া হয়। ব্রাজিলের গণমাধ্যমগুলো এ ব্যাপারে এদিনিয়োর সঙ্গে কথা বলতে পারেনি। তবে আশা করা হচ্ছে, এদিনিয়ো কারাদণ্ডাদেশের বিরুদ্ধে আবেদন করবেন।
এদিনোয়োর বয়স এখন ৪৩ বছর। তিনি সান্তোসের গোলরক্ষকের প্রশিক্ষক হিসেবে কাজ করেন। এদিনিয়ো পেলের প্রথম স্ত্রীর তৃতীয় সন্তান। এদিনিয়োর জীবনে বাবা পেলে আদর্শ।
