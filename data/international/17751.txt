
চাকরির যোগ্যতার শর্তে সাধারণত পড়াশোনা-সংক্রান্ত বিষয়ই থাকে বেশি। এ ছাড়া অন্য গুণাবলিও চান অনেক নিয়োগকর্তা। কেউ হয়তো চান তাঁর প্রতিষ্ঠানের কর্মী হবেন প্রাণশক্তিতে ভরপুর। কেউ তরুণ কর্মী বাছতে বয়সের কোটা তিরিশে রাখেন। কিন্তু দক্ষিণ কোরিয়ায় একটি প্রযুক্তি প্রতিষ্ঠান চেয়েছে শুধু বয়স্ক কর্মী। তাঁদের চাওয়া, আবেদনকারীকে ৫৫ বছর বা তার বেশি বয়সী হতেই হবে!
দ্য ওয়াশিংটন পোস্টের খবরে বলা হয়েছে, দক্ষিণ কোরিয়ার সিউলের উপশহরের নতুন একটি প্রযুক্তিসেবা প্রতিষ্ঠান হলো এভারইয়ং। প্রতিষ্ঠানটির কর্তাব্যক্তিরা বলছেন, তাঁরা সব সময়ই ভালো ও দক্ষ কর্মী খোঁজেন। কিন্তু চলতি শতাব্দীতে তারুণ্যে পা রাখা কোনো ব্যক্তিকে তাঁদের দরকার নেই। শুধু ৫৫ বা তার বেশি বয়সী আবেদনকারীদেরই যোগ্য বলে বিবেচনা করা হবে।
এভারইয়ংয়ের অফিসে ঘোরার অভিজ্ঞতাটি একদমই অন্য রকম। সেখানে ঢুকলেই দেখা যাবে সারি সারি সোফা আর রক্তচাপ মাপার মেশিন। কারণ, সেখানকার কর্মীদের প্রায়ই রক্তচাপ মাপার প্রয়োজন হয়! প্রতিষ্ঠানের সব কর্মীকে ব্যায়াম করতে বেশ উৎসাহিত করে কর্তৃপক্ষ। আর ফি বছর দুবার করে হয় চোখের পরীক্ষা। আরও আছে—কোনো কর্মীর নাতি হলে দেওয়া হয় নগদ বোনাস! কোম্পানিটির প্রতিষ্ঠাতা চুং ইউনসুং বলেন, ‘যদি জ্যেষ্ঠ ব্যক্তিরা অবসর নেওয়ার পরও কাজ করেন, তবে তাঁরা বিশ্বব্যাপী প্রতিযোগিতার বাজারে নিজেদের অস্তিত্ব জানান দিতে পারেন। ফলে এটি ভবিষ্যতে গুরুত্বপূর্ণ সামাজিক সমস্যার সমাধান দিতে পারে।’ মজার ব্যাপার হলো, এই ব্যবসায়ীর বয়স হলো ৫৬।
এই কোম্পানিতে মোট ৪২০ জন কর্মী আছেন। এভারইয়ং মূলত অন্যান্য অনলাইন সেবাদাতা প্রতিষ্ঠানের গোপনীয়তা বজায় রাখার কাজ করে থাকে। এ ছাড়া স্কুলের শিক্ষার্থীদের কম্পিউটার কোডিংয়ের কাজও শেখায় এ প্রতিষ্ঠান। কয়েক বছর আগে মাত্র ৩০ জন কর্মী নিয়ে শুরু হওয়া কোম্পানিটির এখন চারটি কার্যালয়। প্রতিষ্ঠাতা চুং ইউনসুং এটিই প্রমাণ করতে চেয়েছিলেন যে বেশি বয়সীরাও ব্যবসার এই ক্ষেত্রটিতে কার্যকর হতে পারেন।
এই প্রতিষ্ঠানে যোগ দেওয়ার জন্য বয়স্ক আবেদনকারীদের মধ্যে ব্যাপক হুড়োহুড়ি আছে। অনেকের কাছেই এটি দায়িত্ব পালনের একটি নতুন ক্ষেত্র হিসেবে বিবেচিত হচ্ছে।
যুক্তরাষ্ট্রের মতো দক্ষিণ কোরিয়াতেও আগামী ১০ থেকে ২০ বছরের মধ্যে ৬৫ বছরের বেশি বয়সী ব্যক্তির সংখ্যা নাটকীয়ভাবে বেড়ে যাবে। বিশেষজ্ঞরা বলছেন, সেই বাস্তবতা বিবেচনায় এভারইয়ং-ই প্রথম প্রতিষ্ঠান যেটি বয়স্ক ব্যক্তিদের প্রজন্মকে কর্মক্ষেত্রে গুরুত্ব দিচ্ছে।
