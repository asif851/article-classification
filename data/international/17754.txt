
ব্রিটিশ সিংহাসনের ভবিষ্যত্ উত্তরাধিকারী প্রিন্স উইলিয়ামকে অধ্যয়ন ফির বেলায় বড় ধরনের ছাড় দিয়েছে কেমব্রিজ বিশ্ববিদ্যালয় কর্তৃপক্ষ। সেখানে কৃষিব্যবস্থাপনা বিষয়ের ওপর একটি বিশেষ কোর্সের জন্য তিনি যে ফি দিচ্ছেন, বাস্তবে এর খরচাটা নাকি আরও বেশি বলে দেশটির সংবাদমাধ্যমের দাবি।যুক্তরাজ্যের মিরর পত্রিকার বরাত দিয়ে টাইমস অব ইন্ডিয়ার অনলাইনের খবরে জানানো হয়, উইলিয়াম বিশ্ববিদ্যালয়কে ১০ হাজার পাউন্ড (১২ লাখ ৭৬ হাজার ৩৬৯ টাকা) দিচ্ছেন। বিশ্ববিদ্যালয় কৃষিব্যবস্থাপনার ওই কোর্সটি উইলিয়ামের জন্য বিশেষভাবে আয়োজন করেছে। মিররের প্রতিবেদনে দাবি করা হয়, বিশেষভাবে আয়োজন করা হয়েছে বলেই ওই কোর্সের জন্য ফি বেশি হওয়ার কথা।১০ সপ্তাহের এ কোর্সটি এমনভাবে তৈরি করা হয়েছে, যাতে প্রিন্স চার্লসের কাছ থেকে উত্তরাধিকার সূত্রে ‘ডাচি অব কর্নওয়াল’ জমিদারি পাওয়ার পর এ জ্ঞান তিনি কাজে লাগাতে পারেন।রাজপুত্রের জন্য এই বিশাল ছাড় দেওয়ার ঘটনার প্রতিবাদ জানিয়েছেন ন্যাশনাল ইউনিয়ন অব স্টুডেন্টের ভাইস প্রেসিডেন্ট ডোম অ্যান্ডারসন। তিনি বলেন, তাঁদের অবস্থা এমন নয় যে রাজপুত্রের পড়ার খরচ চালাতে রানিকে বাকিংহাম প্যালেস বন্ধক দিতে হবে। ৪০ কোটি পাউন্ডের উত্তরাধিকারী এ রাজপুত্রের চেয়ে বিশ্ববিদ্যালয়ে আরও যোগ্য ও উপযুক্ত শিক্ষার্থী রয়েছেন। যতটা সুবিধা পাওয়ার কথা, তার চেয়ে অনেক বেশিই পেয়ে থাকেন তাঁরা।
 
