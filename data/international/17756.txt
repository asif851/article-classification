
পাকিস্তানের জনপ্রিয় ব্যান্ড দল লাল ও কয়েকটি বামপন্থী দলের পেজে ঢোকা বন্ধ করে দিয়েছে সামাজিক যোগাযোগের মাধ্যম ফেসবুক। পাকিস্তান থেকে ওই পেজগুলোতে ঢোকা যাচ্ছে না। এ ঘটনায় ফেসবুকের বিরুদ্ধে ক্ষোভে ফেটে পড়েছে দেশটির মুক্তবাক প্রকাশের পক্ষের কর্মীরা।পাকিস্তানের জঙ্গি সংগঠন তালেবানের বিরুদ্ধে সোচ্চার ব্যান্ড দল লালের সদস্যরা। তাঁরা নিশ্চিত করেছেন, তাঁদের ফেসবুক পেজটি ব্লক করে দেওয়া হয়েছে। এতে চার লাখের বেশি লাইক ছিল।এনডিটিভির খবরে বলা হয়, লাল এবং বামপন্থী রাজনৈতিক দলের পেজগুলো ব্লক করে দেওয়ায় ফেসবুকের বিরুদ্ধে প্রতিবাদ ও সমালোচনার ঝড় উঠেছে। এর পরিপ্রেক্ষিতে পাকিস্তান সরকার লালের পেজে প্রবেশের সুযোগ পুনর্বিবেচনা করার কথা ভাবছে।ইন্টারনেটে মুক্তমত প্রকাশ ও প্রচারের পক্ষে কাজ করা ‘বাইটস ফর অল পাকিস্তানে’র সদস্য শাহজাদ আহমাদ বলেন, ‘ফেসবুক মুক্ত মতপ্রকাশের কথা বলে। মুক্ত রাজনৈতিক চিন্তা প্রকাশের কথা বলে। কিন্তু তারা তা করছে না।’ তিনি আরও বলেন, ‘নিজেদের লাভ ও মুনাফার জন্য তারা সরকারের দাবির কাছে মাথা নত করেছে।’
এ প্রসঙ্গে লন্ডনে ফেসবুকের একজন মুখপাত্র বলেছেন, কোনো রাষ্ট্র বা স্থানের আইনকানুন মেনে চলাই আমাদের নীতি। পাকিস্তান টেলিযোগাযোগ কর্তৃপক্ষের অনুরোধের পরিপ্রেক্ষিতে আমরা ওই পেজগুলো ব্লক করেছি। তবে তিনি এও বলেন, ‘আমরা এই ধরনের পাতা বা আধেয় কখনোই ফেসবুক থেকে মুছে ফেলি না। তবে যেসব দেশে সেগুলো আইনগতভাবে বৈধ নয়, সেসব দেশ থেকে ওই পাতাগুলোতে ঢোকা বন্ধ করে দিই।’লাল ব্যান্ড দলের শিল্পী তাইমুর রহমান এ প্রসঙ্গে বলেছেন, এটা খুবই হাস্যকর যুক্তি। ওই পাতায় থাকা কোনো কিছুই রাষ্ট্র বা ধর্মবিরোধী ছিল না।
