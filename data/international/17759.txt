
মিয়ানমারের সাধারণ নির্বাচনে নিশ্চিত বড় বিজয় পেতে যাচ্ছে গণতন্ত্রীপন্থী নেত্রী অং সান সু চির দল ন্যাশনাল লিগ ফর ডেমোক্রেসি (এনএলডি)। এমন অবস্থায় আলোচনায় বসতে দেশটির সেনাপ্রধান, প্রেসিডেন্ট থেইন সেইন ও পার্লামেন্টের স্পিকারের কাছে চিঠি দিয়েছেন সু চি।
বার্তা সংস্থা এএফপির এক খবরে আজ বলা হয়, দেশের গুরুত্বপূর্ণ ওই তিন ব্যক্তির কাছে নিজের দল এনএলডির পক্ষে চিঠি দিয়েছেন অং সান সু চি। এতে তিনি লিখেছেন, ‘নির্বাচনে ভোটের মাধ্যমে দেশের মানুষ তাঁদের ইচ্ছার প্রকাশ করেছে। আমি আগামী সপ্তাহের কোনো এক সময়ে আপনাদের সুবিধাজনক সময়ে সমঝোতা নিয়ে আলোচনায় বসতে চাই।’
