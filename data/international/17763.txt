
ধর্ষণচেষ্টার অভিযোগে সন্দেহভাজন এক আসামিকে গ্রেপ্তার করতে গিয়ে যৌন হয়রানির শিকার হয়েছেন একজন নারী পুলিশ সদস্য। ওই আসামিকে গ্রেপ্তার করতে গিয়েছিলেন দুজন পুলিশ কর্মকর্তা। শেষে অবশ্য ওই আসামির হাতে হাতকড়া পড়েছে।
এই ঘটনা ঘটেছে যুক্তরাজ্যে। বিবিসির খবরে বলা হয়েছে, সাউথ ইয়র্কশায়ারের স্থানীয় পুলিশ বিভাগ এ খবরের সত্যতা নিশ্চিত করেছে। পুলিশ জানিয়েছে, শেফিল্ডের স্কটল্যান্ড স্ট্রিট এলাকার একটি ধর্ষণের ঘটনায় তদন্তের অংশ হিসেবে শুক্রবার ওই ব্যক্তিকে গ্রেপ্তার করতে গিয়েছিলেন দুই পুলিশ কর্মকর্তা। কিন্তু নারী পুলিশ সদস্যকে যৌন হয়রানি করেন ওই আসামি। একপর্যায়ে তিনি দুই পুলিশ সদস্যকে কাঠের বোর্ড দিয়ে আঘাতও করেন।
গার্ডিয়ানের খবরে বলা হয়েছে, পরে ২৯ বছর বয়সী ওই আসামিকে ধর্ষণ, যৌন হয়রানি ও ফৌজদারি অপরাধে গ্রেপ্তার করা হয়। এখন তাঁকে পুলিশ হেফাজতে রাখা হয়েছে।
সাউথ ইয়র্কশায়ারের পুলিশ বিভাগের প্রধান পরিদর্শক লিডিয়া লিনস্কে বলেন, ‘আমাদের কর্মকর্তারা নানা ধরনের বিপদের মুখে পড়েন। শুক্রবারের ঘটনাটিও তেমনি ছিল। এটি একটি সহিংস ও বিপজ্জনক পরিস্থিতি ছিল। তবে তাঁরা ব্যাপক সাহসিকতার পরিচয় দিয়েছে এবং অভিযুক্তকে গ্রেপ্তারও করেছে। আমরা তাঁদের পাশে আছি। দায়িত্বরত পুলিশ কর্মকর্তাদের ওপর যে কোনো হেনস্তা বা শারীরিকভাবে আক্রমণের ক্ষেত্রে আমরা জিরো টলারেন্স নীতি অনুসরণ করছি।’
পুলিশ বিভাগের পক্ষ থেকে আরও বলা হয়েছে, আক্রমণের শিকার দুই পুলিশ কর্মকর্তা এখন বিশ্রামে আছেন। সেরে উঠলেই আবার বাহিনীতে যোগ দেবেন তাঁরা।
