
২০১৫ ও ২০১৬ সালের মধ্যে ভারতীয় পুলিশ অন্তত ১৬ জন নারীকে ধর্ষণ, যৌন নিপীড়ন ও শারীরিকভাবে লাঞ্ছিত করেছে বলে অভিযোগ উঠেছে।
হিন্দুস্তান টাইমস ও এনডিটিভির খবরে বলা হয়েছে, ভারতের ছত্তিশগড় রাজ্য পুলিশের বিরুদ্ধে দেশটির জাতীয় মানবাধিকার কমিশন (এনএইচআরসি) এ অভিযোগ তুলেছে। গতকাল শনিবার ভারতের জাতীয় মানবাধিকার কমিশন এক বিজ্ঞপ্তিতে এসব তথ্য জানায়। বিষয়টি নিয়ে তারা সরকারকে নোটিশও দিয়েছে।  বিজ্ঞপ্তিতে বলা হয়, অপরাধের সঙ্গে জড়িত ব্যক্তিদের আইনের আওতায় আনতে বলেছে কমিশন। এর পাশাপাশি নির্যাতিত নারীদের জন্য ৩৭ লাখ টাকার আর্থিক সহায়তা দেওয়ার জন্য সরকারকে বলেছে কমিশন। ধর্ষণের শিকার নারীদের প্রত্যেককে তিন লাখ রুপি, যৌন নিপীড়নের শিকার নারীদের প্রত্যেককে দুই লাখ ও শারীরিকভাবে লাঞ্ছিত নারীদের ৫০ হাজার রুপির সহায়তার পরামর্শ দিয়েছে।
২০১৫ সালে নভেম্বরে ইন্ডিয়ান এক্সপ্রেসের এক প্রতিবেদনে বলা হয়, ছত্তিশগড়ের বিজাপুর জেলায় পাঁচটি গ্রামে রাজ্যের পুলিশ সদস্যরা নির্যাতন চালায়। এতে ওই গ্রামের ৪০ জন নারী পুলিশের নির্যাতনের শিকার হন। এঁদের মধ্যে অন্তত দুজন গণধর্ষণের শিকার হন। ওই প্রতিবেদনের জের ধরে মানবাধিকার কমিশন এক তদন্ত কার্যক্রম পরিচালনা করে। তদন্তে পুলিশ কর্তৃক নারী নির্যাতন ও ধর্ষণের তথ্য-প্রমাণ পায় সংস্থাটি।
ছত্তিশগড়ের ওই পাঁচগ্রাম ছাড়াও আর দুটি গ্রামে নারীদের ওপর পুলিশের নির্যাতনের অভিযোগ গত বছরের ১১ থেকে ১৪ জানুয়ারিতে মানবাধিকার কমিশন পরিচালিত তদন্তে উঠে আসে।
