
পূর্ব লন্ডনে অ্যাসিড নিক্ষেপকারী সন্দেহে আজ শুক্রবার এক কিশোরকে আটক করেছে যুক্তরাজ্যের পুলিশ। মাত্র দেড় ঘণ্টায় পাঁচজনের ওপর অ্যাসিড ছোড়ার ঘটনার পর ওই সন্দেহভাজন কিশোরকে আটক করার কথা বলেছে পুলিশ। আহত ব্যক্তিদের মধ্যে অনেকের মুখ পুড়ে গেছে। একজনের অবস্থা আশঙ্কাজনক।
মেট্রোপলিটন পুলিশের ধারণা, মপেড বা ছোট মোটরসাইকেল ছিনতাইয়ের সঙ্গে এর যোগসূত্র থাকতে পারে।
বর্তমানে ওই সন্দেহভাজন কিশোরকে লন্ডন পুলিশ স্টেশনে জিজ্ঞাসাবাদের জন্য নেওয়া হয়েছে। তার বিরুদ্ধে আনুষ্ঠানিক কোনো অভিযোগ আনা হয়নি।
মেট্রোপলিটন পুলিশ কমিশনার ক্রেসিডা ডিক বলেন, ‘হামলার ঘটনা বাড়ায় পুলিশ সতর্ক রয়েছে। লন্ডনজুড়ে এমন ঘটনা হরদম ঘটছে, এটা মানুষ ভাবুক আমি তা চাই না। এটা এমন নয়। কিন্তু আমরা সতর্ক। কারণ, হামলার সংখ্যা বাড়ছে।’
ডিক বলেন, অ্যাসিড হামলা পুরোপুরি বর্বরোচিত কাজ। এতে ভয়াবহ ক্ষতি হয়। বৃহস্পতিবারের রাতের ঘটনায় কয়েকটি ছিনতাইয়ের ঘটনা সম্পর্কিত বলে মনে হয়।
লন্ডনে অ্যাসিড হামলায় আহত ব্যক্তির সংখ্যা ২০১৫ সালে ছিল ২৬১ জন। ২০১৬ সালে যা বেড়ে ৪৫৪ জনে পৌঁছায়। তথ্যসূত্র: বিবিসি অনলাইন
