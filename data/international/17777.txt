
ভারতের বিরুদ্ধে পারমাণবিক অস্ত্র ব্যবহারের হুমকি দিয়েছে পাকিস্তান। পাকিস্তানের প্রতিরক্ষামন্ত্রী খাজা মুহাম্মদ আসিফ এই হুমকি দেন। তিনি বলেছেন, অস্ত্র ‘শোপিস’ হিসেবে রেখে দেওয়ার জন্য নয়।আজ বৃহস্পতিবার টাইমস অব ইন্ডিয়া অনলাইনের প্রতিবেদনে জানানো হয়, পাকিস্তানের একটি টিভি চ্যানেলকে দেওয়া সাক্ষাৎকারে দেশটির প্রতিরক্ষামন্ত্রী ভারতকে ওই হুমকি দেন। ২৬ সেপ্টেম্বর সাক্ষাৎকারটি প্রচারিত হয়।পারমাণবিক অস্ত্রের প্রতি ইঙ্গিত করে খাজা আসিফ বলেন, দেশ রক্ষার জন্য কৌশলগত অস্ত্র তৈরি করা হয়েছে। সেগুলো ‘শোপিস’ হিসেবে রেখে দেওয়ার জন্য নয়। কোনো দেশের নাম উল্লেখ না করে পাকিস্তানের প্রতিরক্ষামন্ত্রী বলেন, ‘যদি আমাদের নিরাপত্তা হুমকির মুখে পড়ে, আমরা তাদের নিশ্চিহ্ন করে দেব।’
ভারত-শাসিত কাশ্মীরের উরিতে সন্ত্রাসী হামলার পর ভারত ও পাকিস্তানের মধ্যে চরম উত্তেজনা চলছে। ওই সন্ত্রাসী হামলার পেছনে পাকিস্তানের মদদ থাকার অভিযোগ তুলেছে ভারত।
