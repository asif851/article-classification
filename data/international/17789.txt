
ভারতের উত্তর প্রদেশের কানপুরের কাছে আজ বুধবার একটি ট্রেনের ১৫টি বগি লাইনচ্যুত হয়ে দুজন নিহত হয়েছে। এ ঘটনায় কমপক্ষে ২৬ জন আহত হওয়ার খবর পাওয়া গেছে। দুই মাসের মধ্যে এ অঞ্চলে এটি দ্বিতীয় ট্রেন দুর্ঘটনা।
রেলওয়ে কর্মকর্তাদের বরাত দিয়ে এনডিটিভির খবরে জানানো হয়, আজ বুধবার ভোর ৫টা ২০ মিনিটে শিয়ালদা-আজমির এক্সপ্রেস ট্রেনটির কয়েকটি বগি কানপুরের কাছে সেতুতে লাইনচ্যুত হলে এ দুর্ঘটনা ঘটে। এ সময় যাত্রীরা ঘুমিয়ে ছিল। এখন উদ্ধারকাজ চলছে। বগিগুলো কীভাবে লাইনচ্যুত হয়েছে, তা এখনো জানা যায়নি। ঘটনার তদন্ত হবে বলে দেশটির রেলওয়েমন্ত্রী জানিয়েছেন।
কানপুর পুলিশপ্রধান জাকি আহমেদ বলেছেন, ট্রেনের বিধ্বস্ত বগি থেকে উদ্ধার করা দুই যাত্রীকে হাসপাতালে নেওয়ার পর চিকিৎসকেরা মৃত ঘোষণা করেছেন। এ ঘটনায় আটজনের অবস্থা আশঙ্কাজনক।
রেলওয়ের কর্মকর্তারা বলছেন, ওই ট্রেনের সব যাত্রীকে বগির বাইরে আনা হয়েছে। দুর্ঘটনার বিষয়ে তদন্ত হবে। ভোরের দিকে ঘন কুয়াশার মধ্যে ট্রেনটি শুকনো খালের ওপরের একটি সেতু পার হওয়ার সময় এ দুর্ঘটনা ঘটে। কানপুর থেকে প্রায় ৭০ কিলোমিটার দূরের ওই সেতু থেকে ট্রেনের দুটি বগি লাইনচ্যুত হয়ে নিচে পড়ে যায়।
ভারতের রেলওয়ের মুখপাত্র অনিল সাক্সেনা সাংবাদিকদের জানিয়েছেন, কানপুর থেকে মেডিকেল ও ত্রাণ পণ্যবাহী একটি ট্রেন দুর্ঘটনাস্থলে পাঠানো হয়েছে। তিনি বলেন, ‘বর্তমানে আমরা ত্রাণ ও উদ্ধার অভিযানের ওপর মনোযোগ দিচ্ছি।’
উত্তর প্রদেশের শীর্ষস্থানীয় পুলিশ কর্মকর্তা জাভেদ আহমেদ জানান, সব যাত্রীকে লাইনচ্যুত বগির বাইরে আনা হয়েছে।
এর আগে গত ২০ নভেম্বর ট্রেন দুর্ঘটনায় প্রায় ১৫০ জন যাত্রী নিহত হয়। ২০০ জন আহত হয়।
