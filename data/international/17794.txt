

সেপ্টেম্বরে নির্বাচন। আবার নির্বাচিত হওয়া চাই। এ জন্য দরকার ভোটারদের সত্যিকারের মনোভাব জানা। নিরাপত্তাসহ বিভিন্ন কারণে প্রধানমন্ত্রীর পক্ষে সব সময় সাধারণ জনগণের কাছে যাওয়া সম্ভব হয় না। তাই খলিফা হারুন-উর রশীদের কায়দায় ছদ্মবেশ নিয়েছেন নরওয়ের প্রধানমন্ত্রী ইয়েন স্টলটেনবার্গ। ট্যাক্সিচালকের বেশে গাড়ি চালিয়ে যাত্রীদের খোলামেলা কথাবার্তা শুনেছেন তিনি।
সম্প্রতি নরওয়ের প্রধানমন্ত্রীর ফেসবুক পাতায় প্রকাশিত তথ্যের বরাত দিয়ে গতকাল রোববার বিবিসি অনলাইনের প্রতিবেদনে জানানো হয়, গত জুন মাসের এক বিকেলে পুরোটা সময় ইয়েন স্টলটেনবার্গ ছদ্মবেশে অসলোতে ট্যাক্সিচালকের কাজ করেছেন। নরওয়ের ভোটাররা তাঁর সম্পর্কে সত্যিকার অর্থে কী ভাবছেন, তা জানার জন্য এই ছদ্মবেশের আশ্রয় নেন তিনি।
এ-সম্পর্কে স্টলটেনবার্গ বলেছেন, ‘মানুষ কী ভাবছে, তা জানাটা আমার জন্য জরুরি। আর ট্যাক্সি হলো এমন জায়গা, যেখানে যাত্রীরা বিভিন্ন বিষয়ে খোলামেলাভাবে তাঁদের সত্যিকারের মতামত প্রকাশ করেন।’
জনমত জানতে ছদ্মবেশী প্রধানমন্ত্রী সানগ্লাস পরেছেন। অসলোর ট্যাক্সিচালকদের জন্য নির্ধারিত উর্দি পরেছেন। তাঁর ট্যাক্সিতে একের পর এক যাত্রী উঠেছেন। তবে যাত্রীদের কাছ থেকে কোনো ভাড়া নেননি তিনি।
যাত্রীদের অধিকাংশই খুব অল্প সময়ের ব্যবধানে বুঝতে পেরেছেন, তাঁদের ট্যাক্সিচালক অন্যদের মতো নন। কেউ তো অবাক বিস্ময়ে বলে ফেলেছেন, ‘আপনাকে দেখতে ঠিক স্টলটেনবার্গের মতো লাগছে।’ কোনো যাত্রী যখন প্রধানমন্ত্রীকে চিনতে পেরেছেন, কেবল তখনই নিজের পরিচয় প্রকাশ করেছেন তিনি।
যাত্রীদের সঙ্গে ছদ্মবেশী প্রধানমন্ত্রীর আলাপচারিতা গোপন ক্যামেরায় ধারণ করা হয়েছে। ওই ভিডিও ফেসবুক পাতায় পোস্ট করা হয়েছে। ওই ভিডিওর ওপর ভিত্তি করে নির্মাণ করা চিত্র আগামী সেপ্টেম্বরে অনুষ্ঠেয় নির্বাচনী প্রচারের সময় ব্যবহার করা হবে।
স্টলটেনবার্গ জানান, প্রায় আট বছর ধরে গাড়ি চালাননি তিনি। তাই বিরোধীরা তাঁর এই কাজের সমালোচনা করেছে।
নরওয়েতে স্টলটেনবার্গের বেশ জনপ্রিয়তা রয়েছে। কিন্তু সাম্প্রতিক জনমত জরিপে বলা হচ্ছে, আসন্ন নির্বাচনের প্রাক্কালে বিরোধীদের থেকে পিছিয়ে পড়ছেন তিনি।
পুনর্নির্বাচিত না হতে পারলে পুরোদস্তুর ট্যাক্সিচালক হিসেবে কাজ করবেন কি না, দেশটির একটি ট্যাবলয়েড পত্রিকার এমন প্রশ্নের জবাবে প্রধানমন্ত্রী স্টলটেনবার্গ বলেছেন, ‘ট্যাক্সিচালক নয়, বরং প্রধানমন্ত্রী হিসেবে দেশে ও নরওয়ের ট্যাক্সি যাত্রীরা আমার কাছ থেকে সর্বোচ্চ সেবা পাবে বলে মনে করি।’
