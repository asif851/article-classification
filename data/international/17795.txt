
হাঙ্গেরির কল্পলেখক লাসলো ক্রাসনাহরকাই বিশ্ব সাহিত্যের সম্মানজনক ষষ্ঠ ‘ম্যান বুকার ইন্টারন্যাশনাল পুরস্কার’ জিতেছেন।বিবিসি অনলাইনের প্রতিবেদনে জানানো হয়, গতকাল মঙ্গলবার রাতে লন্ডনের ভিক্টোরিয়া অ্যান্ড আলবার্ট জাদুঘরে এক অনুষ্ঠানে এই পুরস্কার ঘোষণা ও প্রদান করা হয়। সারা বিশ্বের ১০ জন লেখকের সংক্ষিপ্ত তালিকা থেকে হাঙ্গেরীয় ভাষার ৬১ বছর বয়সী এই লেখককে এবারের বিজয়ী হিসেবে বাছাই করা হয়েছে।‘ম্যান বুকার ইন্টারন্যাশনাল পুরস্কার’ সারা বিশ্বের জীবিত লেখকদের জন্য উন্মুক্ত। প্রতি দুই বছর পর পর একজন লেখককে এই পুরস্কার দেওয়া হয়। পুরস্কারের জন্য লেখকের সামগ্রিক সাহিত্যকর্ম বিবেচিত হয়। ইংরেজি ভাষায় লেখা বা ইংরেজিতে অনূদিত সাহিত্যকর্ম মূল্যায়নের জন্য গ্রহণ করা হয়। পুরস্কারের অর্থমূল্য ৬০ হাজার ব্রিটিশ পাউন্ড, যা বাংলাদেশি মুদ্রায় প্রায় ৭১ লাখ ৫০ হাজার টাকা।সাহিত্যের সম্মানজনক ‘ম্যান বুকার পুরস্কার’ থেকে ‘ম্যান বুকার ইন্টারন্যাশনাল পুরস্কার’ ভিন্ন। ১৯৬৯ সাল থেকে ‘ম্যান বুকার পুরস্কার’ প্রদান শুরু হয়। আর ‘ম্যান বুকার ইন্টারন্যাশনাল পুরস্কার’ প্রথম দেওয়া হয় ২০০৫ সালে।
