
বেফাঁস মন্তব্য করার অভিযোগে ভারতের পশ্চিমবঙ্গের চলচ্চিত্র তারকা দেবকে গতকাল শুক্রবার কারণ দর্শানোর নোটিশ দিয়েছে নির্বাচন কমিশন। অভিযোগ প্রমাণিত হলে দেবের তিন বছর পর্যন্ত কারাদণ্ডাদেশ হতে পারে।   
লোকসভা নির্বাচনে এবার পশ্চিমবঙ্গের ঘাটাল আসনে তৃণমূল কংগ্রেসের টিকিটে প্রতিদ্বন্দ্বিতা করছেন নায়ক দেব। সম্প্রতি কলকাতার একটি দৈনিক পত্রিকার সঙ্গে সাক্ষাত্কারে নির্বাচনে প্রার্থী হওয়ার বিষয়ে অনুভূতি জানতে চাইলে দেব বলেন, ‘ধর্ষিত হওয়ার মতো অনুভূতি হচ্ছে। হয় চিত্কার করো, নইলে উপভোগ করো।’
এই মন্তব্য প্রকাশিত হলে পশ্চিমবঙ্গের রাজনীতিতে নিন্দার ঝড় ওঠে। বিভিন্ন মহল থেকে দেবকে ধিক্কার জানানো হলে দেব টুইটারে টুইট করে ক্ষমা চান।
তবে বামপন্থী নারী সংগঠনের পক্ষ থেকে এই মন্তব্যের জন্য দেবের বিরুদ্ধে প্রয়োজনীয় ব্যবস্থা নেওয়ার আবেদন নির্বাচন কমিশনে জানানো হয়। এরপর কমিশনের পক্ষ থেকে দেবকে কারণ দর্শানোর নোটিশ পাঠানো হয়। জানা গেছে, এই অভিযোগ প্রমাণিত হলে দেবের তিন বছর পর্যন্ত কারাদণ্ডাদেশ হতে পারে।
