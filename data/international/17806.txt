
আইকিউ (বুদ্ধিমত্তার পরীক্ষা) পরীক্ষায় বিশ্বের দুই বড় বিজ্ঞানীকে পেছনে ফেলেছে ১২ বছরের এক কিশোরী। তার নাম রাজগৌরী পায়ার। ভারতীয় বংশোদ্ভূত লন্ডনের এই কিশোরী ব্রিটেনের মেনসা আইকিউ টেস্টে পেয়েছেন ১৬২ পয়েন্ট। এই স্কোর বিজ্ঞানী অ্যালবার্ট আইনস্টাইন এবং স্টিফেন হকিংয়ের অনুমেয় আইকিউয়ের চেয়েও বেশি।
টাইমস অব ইন্ডিয়া ও ইন্ডিয়া টুডের খবরে বলা হয়েছে, পুরো বিশ্ব থেকে ২০ হাজার প্রতিযোগী অংশ নিয়েছিল এই পরীক্ষায়। বিশ্বব্যাপী প্রতিযোগীদের মেধার বিচারে শীর্ষস্থান পেয়েছে রাজগৌরী।
গেল মাসে যুক্তরাজ্যর ম্যানচেস্টার থেকে মেনসা বুদ্ধিমত্তার পরীক্ষায় অংশ নেয় রাজগৌরী। পরীক্ষার নিয়ম মোতাবেক কোনো প্রতিযোগী ১৪০ পেলেই সে ‘জিনিয়াস’। বুদ্ধিমত্তার পরীক্ষায় ১৬২ পেয়ে ‘বেঞ্চমার্ক’ অনায়াসেই টপকে গিয়েছে রাজগৌরী। এ বার মেনসা আইকিউ সোসাইটির সদস্যও হতে পারবে ভারতীয় বংশোদ্ভূত রাজগৌরী।
রাজগৌরীর বাবা সুরজকুমার পায়ার একজন বিজ্ঞানী। তাঁরা আসলে পুণের বারামতির বাসিন্দা। ভবিষ্যতে চিকিৎসা বিজ্ঞান নিয়ে পড়তে চায় অ্যালট্রিনচাম গ্রামার স্কুলের পড়ুয়া রাজগৌরী। পদার্থবিদ্যা, পরিবেশ ও মহাকাশবিদ্যাতেও আগ্রহ রয়েছে তার। খেলাধুলায় সাঁতার, নেট বল ও দাবা এই কিশোরীর প্রিয় খেলা।
মেনসা বুদ্ধিমত্তা যাচাইয়ের পরীক্ষা। এর কোনো পাঠ্যক্রম নেই। প্রথমে সহজ সোজা প্রশ্ন দিয়ে শুরু। ধীরে ধীরে শক্ত হতে থাকে প্রশ্ন।
