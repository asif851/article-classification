
হ্রদের একপাশ সবুজ, আরেক পাশ গোলাপি। অদ্ভুত এ হ্রদ দেখতে পর্যটকদের ঢল নামছে। চীনের ইয়ুনচেনে লোনা পানির হ্রদটি ‘ডেড সি’ বা মৃত সাগর হিসেবে পরিচিত। এ হ্রদের এক পাশ এখন গোলাপি রং ধারণ করায় কৌতূহলী পর্যটকেরা এখানে ছুটে আসছেন। এটি পৃথিবীর তৃতীয় বৃহত্তম সোডিয়াম সালফেটযুক্ত অভ্যন্তরীণ লেক।
ইয়ুনচেন সল্ট লেকের এই গোলাপি রঙের পেছনে রয়েছে ডুনালিয়েলা স্যালিনা নামের এক ধরনের শৈবাল। এ শৈবাল রং পরিবর্তন করায় হ্রদের একপাশে সবুজ ও অন্যপাশে গোলাপি রং দেখাচ্ছে। সিনহুয়ার এক খবরে এ তথ্য জানানো হয়েছে।
চীনের সানঝি প্রদেশের ইয়ুনচেন শহরে অবস্থিত হ্রদটির আকার ১৩২ বর্গ কিলোমিটার। হ্রদটিতে দুটি রং দেখার বিষয়টি দীর্ঘদিনের। তবে শীতের সময় এটি শুকিয়ে গেলে রং হারিয়ে যায়। গত বছরে একই শৈবালের কারণে হ্রদের পানি রক্তের মতো লাল রং দেখিয়েছিল বলে বিভিন্ন প্রতিবেদনে প্রকাশিত হয়।
ভূতাত্ত্বিকদের মতে, ৫ কোটি বছর আগে হ্রদটির সৃষ্টি। এতে মৃত সাগরের মতো লোনা উপাদান থাকায় ভেসে থাকা সহজ। এটি তাই চীনের ‘ডেড সি’ হিসেবে পরিচিতি পেয়েছে। চার হাজার বছর আগে চীনারা এ হ্রদ ব্যবহার শুরু করে। এখনো এ হ্রদ থেকে শিল্পকাজে ব্যবহারের জন্য লবণ উৎপাদিত হয়।
 
