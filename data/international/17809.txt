
শোক ছাপিয়ে রাতটি একতায় রূপ নেয়। রাতটি হয়ে ওঠে ক্ষত উপশম আর নতুন উদ্দীপনার। প্রায় ৫০ হাজার সংগীত অনুরাগীর উপস্থিতিতে আরিয়ানা গ্রান্ডের কনসার্টটি জেগে ওঠার নতুন বার্তা দেয়।
গত ২২ মে যুক্তরাজ্যের ম্যানচেস্টারে মার্কিন সংগীত তারকা আরিয়ানার কনসার্টে আত্মঘাতী হামলা হয়। হামলায় ২২ জন নিহত হন। আহত হন ৬৪ জন। হতাহত ব্যক্তিদের সম্মানে ও অর্থসহায়তায় গতকাল রোববার ম্যানচেস্টারে ফের কনসার্টের আয়োজন করা হয়। ওল্ড ট্রাফোর্ডে ‘ওয়ান লাভ ম্যানচেস্টার’ নামের এই কনসার্টে আরিয়ানার সঙ্গে যোগ দেন আরও কয়েকজন সংগীত তারকা।
বিবিসি অনলাইনের প্রতিবেদনে জানানো হয়, ম্যানচেস্টারে হামলার ১৩ দিন পর গতকাল আয়োজিত কনসার্টের মঞ্চে আরিয়ানা উঠে এলে শোক শক্তিতে রূপান্তরিত হয়। বেদনার মধ্য দিয়ে উদ্ভাসিত হয় আনন্দ। সৃষ্টি হয় উৎসবমুখর পরিবেশ।
উপস্থিত দর্শক-শ্রোতাদের উদ্দেশে আরিয়ানা বলেন, এখানে একত্রিত হওয়ার জন্য সবাইকে ধন্যবাদ। প্রীতি, দৃঢ়তা ও ঐক্যের জন্য ধন্যবাদ।
আরিয়ানা বলেন, ‘আমি আপনাদের খুব ভালোবাসি। আমি মনে করি, আপনারা যে ভালোবাসা ও ঐক্য প্রদর্শন করছেন, তা ওষুধের মতো কাজ করছে। এই মুহূর্তে বিশ্বের জন্য এটা জরুরি।’
২৩ বছর বয়সী এই তারকা মাইলি সাইরাস ও ব্ল্যাক আইড পিজ ব্যান্ডের সঙ্গে গান পরিবেশন করেন। কনসার্টে কেটি পেরি, কোল্ডপ্লে, রবি উইলিয়ামস, জাস্টিন বিবার প্রমুখ সংগীত পরিবেশন করেন।
২২ মে অনুষ্ঠিত কনসার্টে যোগ দেওয়া দর্শকদের অনেকে গতকাল রাতের কনসার্টেও উপস্থিত ছিলেন। তেমনই একজন ১৫ বছর বয়সী সিয়ারা লিনচ্। এই কিশোরী বলে, ‘আজকের কনসার্টটি ছিল মনোমুগ্ধকর। একই সঙ্গে আবেগেরও। আরিয়ানা যখন “ওয়ান লাস্ট টাইম” গানটি গাইছিলেন, তখন আমি কেঁদে ফেলেছি। আমরা (দর্শক) সবাই খুব কাছাকাছি ছিলাম। যদিও আমরা কেউ কাউকে চিনতাম না। সত্যিই এটা ছিল দারুণ একটা ব্যাপার।’
সিয়ারার বন্ধু লরেন ব্রোমেলো বলে, কনসার্টে আসা লোকজন একটি পরিবারের মতো হয়ে উঠেছিল।
 
