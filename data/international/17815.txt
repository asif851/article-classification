
জমকালো আয়োজনের মধ্য দিয়ে উদ্বোধন হয়েছে কাতারের সবচেয়ে বড় শপিং উৎসব ‘শপ কাতার’র। কাতারের আলহাজম মলের দ্য গ্যালারিয়া ৭ জানুয়ারি মুখর হয়েছিল চমকপ্রদ সাংস্কৃতিক পরিবেশনায়।
ইতালীয় স্থাপত্যশৈলীর দ্য গ্যালারিয়ায় এদিন সমবেত হয়েছিলেন কাতারে অবস্থানরত বিভিন্ন দেশের কূটনীতিক, সরকারি উচ্চপদস্থ কর্মকর্তাসহ বেসরকারি খাতের গণ্যমান্য ব্যক্তিরা। বৃহৎ পরিসরে কাতারের সবচেয়ে বড় এই শপিং উৎসবের এটি দ্বিতীয় আয়োজন। এ বছর শপ কাতারের উদ্বোধন করেন কাতারের অর্থনীতি ও বাণিজ্যমন্ত্রী শেখ আহমেদ বিন জসিম আল থানি।উদ্বোধনী বক্তব্যে বাণিজ্যমন্ত্রী শেখ আহমেদ বলেন, ‘উপসাগরীয় অঞ্চলে পর্যটন খাতে কাতার যে নেতৃত্ব দিচ্ছে, তারই একটি নিদর্শন শপ কাতার। বর্তমানে আমরা জাতীয় পর্যটন কৌশল নিয়ে কাজ করছি। আর এ ক্ষেত্রে আকর্ষণীয় বিভিন্ন পণ্য সবার সামনে তুলে ধরার কাজটি দারুণভাবে করছে শপ কাতার।’উদ্বোধনী অনুষ্ঠানের সাংস্কৃতিক পর্বটি ছিল আক্ষরিক অর্থেই বৈশ্বিক চেতনার প্রতিফলন। ইউরোপ, এশিয়া, আফ্রিকার শিল্পীদের সঙ্গে এদিন মঞ্চ ভাগ করে নেন আরব শিল্পীরা। পর্যটন খাতের সম্প্রসারণের লক্ষ্যে এ বিশেষ উৎসবের উদ্বোধনে বিভিন্ন দেশ ও সংস্কৃতির শিল্পীদের এ সম্মিলন এক নতুন মাত্রা যোগ করে। দ্য গ্যালারিয়ার এই জমকালো অনুষ্ঠানেই শেষ নয়, পুরো দেশের বিভিন্ন শপিং মলেই এদিন বসেছিল বহুজাতিক মিলনমেলা। কাতার পর্যটন কর্তৃপক্ষের (কিউটিএ) আয়োজনে মাসব্যাপী এ শপিং উৎসব চলবে কাতারের জনপ্রিয় সব বিপণিবিতানেই।‘নতুনতর ঐতিহ্য’ স্লোগান সামনে রেখে শুরু হওয়া এ উৎসব চলবে আগামী ৭ ফেব্রুয়ারি পর্যন্ত। উৎসবে থাকছে হ্রাসকৃত মূল্যে বিভিন্ন জনপ্রিয় ব্র্যান্ডের আকর্ষণীয় পণ্য ক্রয়ের বিশেষ সুযোগ। কেনাকাটার বিপরীতে থাকছে গাড়িসহ নগদ অর্থ পুরস্কারের ব্যবস্থাও। সব মিলিয়ে পুরো মাসে সর্বোচ্চ ৪ মিলিয়ন কাতারি রিয়াল জেতার সুযোগ থাকছে ভাগ্যবান ক্রেতাদের জন্য। আর প্রতি দিনের আনন্দ উৎসব আয়োজন তো থাকছেই।কিউটিএর ভারপ্রাপ্ত চেয়ারম্যান হাসান আল ইব্রাহিম দ্য পেনিনসুলাকে বলেন, ‘গত বছর প্রথমবারের মতো শপ কাতার আয়োজন করা হয়। প্রধানমন্ত্রীর প্রত্যক্ষ তত্ত্বাবধানে এবং সরকারি-বেসরকারি বিভিন্ন প্রতিষ্ঠানের সহযোগিতায় অনুষ্ঠিত ওই উৎসব ব্যাপক সাফল্য পায়। সেই অভিজ্ঞতার ওপর ভিত্তি করেই এবার আমরা দ্বিতীয়বারের মতো উৎসবটি আয়োজন করেছি, যা পর্যটন খাতে কাতার সরকারের আন্তরিকতার বড় প্রতিফলন। পর্যটন খাতে কাতার সরকারের গৃহীত লক্ষ্য ২০৩০ অর্জনের পথে এ উৎসব বড় ভূমিকা রাখবে বলে আমরা আশাবাদী।’এবারের উৎসবে কাতারের বড় বড় ১৩টি বিপণিবিতান অংশ নিচ্ছে। এগুলো হচ্ছে আলখোর মল, সিটি সেন্টার, দোহা ফেস্টিভ্যাল সিটি, গালফ মল, হায়াত প্লাজা, ল্যাগুনা মল, ল্যান্ডমার্ক মল, মল অব কাতার, দ্য গেট মল, ভিল্লাজ্জিও, এজডান মল ও দার আল সালাম মল। সম্মিলিতভাবে প্রায় ১ মিলিয়ন বর্গমিটার এলাকায় উৎসবটি হচ্ছে। এ ছাড়া উৎসব চলাকালে কাতারের সব কটি বিপণিবিতানেই বিশেষ মূল্যছাড়সহ থাকছে বিভিন্ন আকর্ষণীয় অফার। কোনো কোনো ক্ষেত্রে এমনকি ৫০ শতাংশ পর্যন্ত মূল্যছাড় দেওয়া হচ্ছে। থাকছে আকর্ষণীয় সাংস্কৃতিক পর্বও। আরব সপ্তাহ, বলিউড সপ্তাহ, আন্তর্জাতিক সপ্তাহসহ কয়েকটি ভাগে ভাগ করে মাসব্যাপী চলবে এ সাংস্কৃতিক আয়োজন, যা উৎসবে যুক্ত করছে নতুন মাত্রা। স্থানীয় বেসরকারি খাতের প্রতিনিধিদের আয়োজনে প্রতিটি সপ্তাহে থাকছে বিশেষ সংগীতায়োজন।
হাল ফ্যাশনের অনুরাগীদের জন্য থাকছে বিশ্বের সেরা ফ্যাশন ডিজাইনারদের নকশাকৃত বিভিন্ন পোশাকের প্রদর্শনী। ১০ জানুয়ারি মন্দ্রিয়ান হোটেলে সন্ধ্যা সাতটায় অনুষ্ঠিত হচ্ছে প্রথম ফ্যাশন শোটি। এতে স্বনামধন্য ডিজাইনারদের অন্তত ১০০টি নতুন ফ্যাশন আইটেম প্রদর্শন করা হবে। ১৩ জানুয়ারি রিজ-কার্লটন হোটেলে থাকছেন কুয়েতের বিখ্যাত মেকআপ আর্টিস্ট হানান আলনাজাদা। মেকআপ বিষয়ে তিনি বিশেষ আলোচনা করবেন, যেখান থেকে অংশগ্রহণকারীরা পাবেন হাল ফ্যাশন ও আকর্ষণীয় লুকের পরামর্শ। তবে এখানে আসন থাকছে সীমিত। এতে অংশ নিতে টিকিট কাটতে হবে, যার মূল্য ধরা হয়েছে ২ হাজার কাতারি রিয়াল। টিকিট পাওয়া যাবে ভারজিন মেগাস্টোরে। বলিউড ভক্তদের জন্য দ্বিতীয় সপ্তাহ থেকে থাকছে শাড়ি ও লেহাঙ্গার বিশেষ প্রদর্শনী, যা অনুষ্ঠিত হবে ১৭ জানুয়ারি মন্দ্রিয়ান হোটেলে। আর থাকছে র‍্যাফল ড্র। মাত্র ২০০ কাতারি রিয়ালের পণ্য কিনলেই মিলবে র‍্যাফল ড্রয়ের টিকিট। প্রতি সপ্তাহে অনুষ্ঠিত ড্র থেকে বিএমডব্লিউ গাড়িসহ নগদ অর্থ জেতার সুযোগ থাকছে যেখানে।
