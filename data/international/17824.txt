
খালি হাতে বাঘ মারার কৃতিত্ব এত দিন একমাত্র আফ্রিকার মাসাই সম্প্রদায়ের যোদ্ধাদের দখলেই ছিল। তবে কেনিয়া ও তানজানিয়ায় বসবাসকারী ওই জাতিগোষ্ঠীর সেই কৃতিত্বে এবার ভাগ বসালেন এক ভারতীয়। তাও আবার ৫৬ বছর বয়সী এক নারী! খবর এনডিটিভি ও হিন্দুস্তান টাইমসের।হিমালয়ের কোলের উত্তরাখন্ড রাজ্যের এক গ্রামের ওই নারী আত্মরক্ষার্থে বলতে গেলে খালি হাতেই একটি চিতাবাঘ মেরে আলোড়ন সৃষ্টি করেছেন। ঘটনাটি গত রোববারের। কমলা দেবী নামের ওই প্রৌঢ়া ওই দিন সকালে নিজের চাষের জমিতে কাজ করছিলেন। এমন সময় একটি চিতাবাঘ তাঁকে আক্রমণ করে বসে। স্বাভাবিকভাবেই প্রথমে ভড়কে গিয়েছিলেন কমলা। কিন্তু সাহায্যের জন্য চিৎকারের পাশাপাশি তিনি সাহস সঞ্চয় করে বাঘটিকে পাল্টা আক্রমণ করেন। কাছে অস্ত্র বলতে ছিল কাস্তেসহ কৃষিকাজের হালকা উপকরণ। প্রায় আধা ঘণ্টা ধরে বাঁচা-মরার লড়াই চলার পর লোকজন যখন এগিয়ে আসে, ততক্ষণে কমলা গুরুতর আহত। ওদিকে চিতাবাঘটি মরে ভূত!আহত কমলা হাসপাতালের বিছানায় শুয়েই শুনিয়েছেন সেই বিভীষিকাময় আধা ঘণ্টার কথা। তিনি বলেন, ‘প্রথমে আমি খুবই ঘাবড়ে যাই। একপর্যায়ে নিজেকে বাঁচাতে মনে সাহস জোগাই।’ কমলাকে হয়তো আরও কিছুদিন হাসপাতালে থাকতে হবে। তবে তাঁর কীর্তি এরই মধ্যে স্থানীয় গ্রামাঞ্চলে প্রায় লোককাহিনির মর্যাদা পেতে বসেছে।
