
ভারতে কংগ্রেস দলের সহসভাপতি রাহুল গান্ধীকে ‘কংগ্রেসের সার্কাস দলের এমডি’ অভিহিত করে এবার দল থেকে বহিষ্কৃত হলেন রাজস্থান বিধানসভার সদস্য ভানওয়ার লাল শর্মা৷ গতকাল রোববার দল থেকে তাঁকে সাময়িকভাবে বহিষ্কার করা হয়েছে৷ এর আগে রাহুলকে ‘জোকার’ (ভাঁড়) বলে বহিষ্কৃত হয়েছেন দলের আরেক জ্যেষ্ঠ নেতা টি এইচ মুস্তফা৷ খবর টাইমস অব ইন্ডিয়ার৷রাজস্থানের চুরু জেলার সারদা শহর আসন থেকে বিধানসভার ছয়বারের নির্বাচিত সাংসদ ভানওয়ার শর্মা৷ গত শনিবার রাহুল গান্ধীর কঠোর সমালোচনা করে তিনি বলেন, কংগ্রেসকে নেতৃত্ব দেওয়ার মতো যোগ্য নেতা রাহুল নন৷ দলের অভ্যন্তরে গণতন্ত্র চর্চার মাধ্যমে বিভিন্ন স্তরে নতুন নেতৃত্ব ঠিক করা প্রয়োজন৷ পুরো দলের মধ্যে গণতন্ত্র থাকতে হবে৷ ভানওয়ার রাহুলকে ঘিরে থাকা নেতাদের জোকার (ভাঁড়) আখ্যা দিয়ে তাঁকে ‘কংগ্রেসের সার্কাস দলের প্রধান’ বলে উল্লেখ করেন৷বহিষ্কৃত হওয়ার পরও নিজের অবস্থানে অনড় ভানওয়ার শর্মা৷ গতকাল তিনি দাবি করেন, তাঁর বক্তব্যের সঙ্গে দলের অনেক নেতাই একমত৷এর আগে রাহুলকে জোকার বলে অভিহিত করেন কেরালার নেতা ও অল ইন্ডিয়া কংগ্রেস কমিটির (এআইসিসি) সদস্য টি এইচ মুস্তফা৷ লোকসভা নির্বাচনে দলের শোচনীয় পরাজয়ের জন্য রাহুলকে দায়ী করে তিনি বলেছিলেন, রাহুল স্বেচ্ছায় দলীয় পদ না ছাড়লে তাঁকে অপসারণ করা উচিত৷ এই মন্তব্যের জন্য মুস্তফাকে দল থেকে বহিষ্কার করে দলের রাজ্য কমিটি৷
