
ইয়েমেনের ক্ষমতা দখল করা হুতি মিলিশিয়ারা গতকাল রোববার বলেছে, তারা ‘হুমকির মুখে’ ক্ষমতা ছাড়বে না। দেশটির উপসাগরীয় প্রতিবেশীরা হুতিদের ক্ষমতা দখলের বিরুদ্ধে জাতিসংঘকে ব্যবস্থা নেওয়ার আহ্বান জানানোর পর তাঁরা এ কথা জানাল। খবর এএফপি ও বিবিসির।শিয়া সম্প্রদায়ের হুতি যোদ্ধাদের নিয়ন্ত্রণে থাকা সরকারি বার্তা সংস্থা সাবা জানায়, তাদের মুখপাত্র মোহাম্মদ আবদুল সালাম বলেছেন, কোনো হুমকির মুখে ইয়েমেনের জনগণ ক্ষমতা ছেড়ে দেবে না।হুতিদের ক্ষমতাচ্যুত করতে গত শনিবার ইয়েমেনের প্রতিবেশী দেশগুলো আন্তর্জাতিক সম্প্রদায়কে সম্ভাব্য সামরিক হস্তক্ষেপসহ শক্তি প্রয়োগ করার আহ্বান জানায়। কূটনীতিকেরা জানিয়েছেন, সরকারি কর্মকর্তাদের মুক্তি দেওয়া এবং ক্ষমতা ছেড়ে দিয়ে আলোচনার জন্য হুতিদের প্রতি আহ্বান জানিয়ে জাতিসংঘের নিরাপত্তা পরিষদের গতকালই একটি প্রস্তাব গ্রহণ করার কথা ছিল।হুতি যোদ্ধারা পুরোপুরি ক্ষমতা নেওয়ার আগে গত বছরের সেপ্টেম্বরে রাজধানী সানা দখল করে নেয়। এরপর তারা পাশ্চাত্য-সমর্থিত প্রেসিডেন্ট আবেদ রাব্বো মানসুর হাদিকে পদত্যাগে বাধ্য করে।
