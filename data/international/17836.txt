
তুরস্কে নারী সাংসদদের পাজামা পরে সংসদ অধিবেশনে যোগ দেওয়ার ওপর এতকাল যে নিষেধাজ্ঞা ছিল, তা গতকাল বুধবার তুলে নেওয়া হয়েছে। রয়টার্স বলছে, গতকাল রাতে এ-সংক্রান্ত একটি প্রস্তাব দেশটির পার্লামেন্টে পাস হয়।রয়টার্স আজ বৃহস্পতিবার জানায়, তুরস্কে ইসলামি রীতি অনুযায়ী নারী সাংসদদের মাথায় স্কার্ফ (ওড়না) পরার ওপর বহুদিন ধরে নিষেধাজ্ঞা ছিল। কিছুদিন আগে তা তুলে নেওয়া হয়।পার্লামেন্টে স্কার্ফ নিয়ে যখন বিতর্ক চলছিল, সে সময় প্রধান বিরোধী দল রিপাবলিকান পিপলস পার্টির (সিএইচপি) সদস্য সাফাক প্যাভে নারীদের পাজামার ওপর নিষেধাজ্ঞার বিষয়টি নিয়ে প্রশ্ন তোলেন। ধর্মনিরপেক্ষ ও মুসলিম সংখ্যাগরিষ্ঠ রাষ্ট্র তুরস্কে মাথায় স্কার্ফ দেওয়া নিয়ে দীর্ঘদিন ধরে জনমত গড়ে উঠছিল।প্যাভে ২০১১ সালে তুরস্কের সাংসদ নির্বাচিত হন। তাঁর একটি পা না থাকায় তিনি কৃত্রিম পা ব্যবহার করতেন। তুরস্কের সংসদের বিধি ছিল, নারী সাংসদদের স্কার্ট ও কোট পরে আসতে হবে। প্যাভে তাঁর কৃত্রিম পা ঢাকার জন্য পাজামা পরে আসার অনুমতি চান। কিন্তু পার্লামেন্ট তাঁর আবেদন বাতিল করে দেয়।
ইসলামপন্থী মধ্য-ডানপন্থী এ কে (জাস্টিস অ্যান্ড ডেভেলপমেন্ট) পার্টির সদস্য ও প্রধানমন্ত্রী তাইয়্যেপ এরদোয়ান সংসদে পাজামা বিষয়ক নিষেধাজ্ঞা শিথিলের প্রস্তাব দেন এবং ধর্মনিরপেক্ষ বিরোধী দল সিএইচপি, কুর্দি-সমর্থিত বিডিপি ও তুরস্কের জাতীয়তাবাদী দল ওই প্রস্তাবে সমর্থন জানায়।
ধর্মনিরপেক্ষ মানুষের দৃষ্টিতে নারীদের মাথায় ব্যবহূত স্কার্ফ রাজনৈতিক ইসলামের প্রতীক, যা প্রজাতন্ত্রের ধর্মনিরপেক্ষ পরিচয়ের জন্য হুমকি। এ কে পার্টি অবশ্য মনে করে, স্কার্ফের ওপর নিষেধাজ্ঞা ধর্মীয় স্বাধীনতার পরিপন্থী।
গত অক্টোবরের শেষ দিকে তুরস্কের পার্লামেন্টে একটি ঐতিহাসিক দৃশ্যের অবতারণা হয়। সেদিন রাজনৈতিক দল এ কে পার্টির চার নারী সদস্য মাথায় স্কার্ফ দিয়ে প্রথমবারের মতো সংসদ অধিবেশনে যোগ দেন।
পার্লামেন্ট ছাড়াও তুরস্কের অন্যান্য সরকারি প্রতিষ্ঠানেও মাথায় স্কার্ফ পরার ওপর থেকে নিষেধাজ্ঞা তুলে নেওয়া হয়েছে।
