
যুক্তরাষ্ট্রের প্রেসিডেন্ট নির্বাচনে রিপাবলিকান পার্টির প্রার্থী ডোনাল্ড ট্রাম্প বলেছেন, তাঁর প্রতিপক্ষ হিলারি ক্লিনটন শুধু অর্থ কামানোর জন্য রাজনীতি করে এসেছেন। অর্থের জন্য বাইরের দেশ ও প্রভাবশালী দাতাদের কাছে তিনি নিজের রাজনৈতিক প্রভাব বেচেছেন। এখন যদি তিনি নির্বাচিত হন, তাহলে প্রেসিডেন্টের কার্যালয় ওভাল অফিস বেচার জন্য তুলবেন।
আইওয়া অঙ্গরাজ্যের কাউন্সিল ব্লাফস শহরে বুধবার এক নির্বাচনী প্রচারণা অনুষ্ঠানে ট্রাম্প এ কথা বলেন।
ট্রাম্প বলেন, তিনি (হিলারি) পররাষ্ট্রমন্ত্রী থাকাকালে তাঁর কার্যালয়কে বেচার জন্য তুলে এর অবমাননা করেছেন। তিনি যদি কোনোভাবে সুযোগ পান তাহলে ওভাল অফিসও বেচার জন্য তুলবেন। এটা নিয়ে কারও মনে কোনো সন্দেহ নেই।
উইসকনসিনের ওয়াউকেশা শহরে অপর এক নির্বাচনী জনসভায়ও ট্রাম্প হিলারির কড়া সমালোচনা করেন। টিভি বিতর্কে হিলারিকে প্রশ্ন করা হয়েছিল, পুলিশ সদস্যদের ভেতরে-ভেতরে কৃষ্ণাঙ্গবিরোধী পক্ষপাতমূলক মনোভাব আছে বলে তিনি মনে করেন কি না। এর জবাবে হিলারি বলেছিলেন, ‘অন্তস্থ পক্ষপাত শুধু পুলিশ নয়, এটা সবার জন্যই গুরুতর সমস্যা।’ এই প্রসঙ্গ টেনে ট্রাম্প বলেন, এই মন্তব্য করে হিলারি পক্ষান্তরে পুলিশ ও সব মার্কিন নাগরিককেই পক্ষপাতদুষ্ট বলেছেন। তিনি পুলিশ ও আইন প্রয়োগকারী অন্যান্য সংস্থার কর্মীদের সবাইকে বর্ণবাদী বলেছেন।
