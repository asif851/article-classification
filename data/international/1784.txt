
মার্কিন প্রেসিডেন্ট নির্বাচন ঘিরে প্রতিদিনই ঘটছে নানা ঘটনা। সেগুলো মধ্য থেকে যুক্তরাষ্ট্র থেকে প্রথম আলোর বিশেষ প্রতিনিধি হাসান ফেরদৌসের পাঠানো টুকরো খবর হিলারি ক্লিনটনের ই-মেইল কেলেঙ্কারির সঙ্গে নাম জড়িয়ে হঠাৎ করেই খবরের কেন্দ্রে চলে এসেছেন ভারতীয় বংশোদ্ভূত হুমা আবেদিন। ১৯৯৬ সালে জর্জ ওয়াশিংটন বিশ্ববিদ্যালয়ের ছাত্রী হিসেবে তিনি হোয়াইট হাউসে একজন ‘ইন্টার্ন’ হিসেবে কিছু সময় কাজ করেছিলেন। সেই সময়েই তিনি হিলারির নজর কাড়েন। ২০০০ সালে হিলারি নিউইয়র্ক থেকে সিনেট পদে প্রতিদ্বন্দ্বিতা করার সিদ্ধান্ত নিলে তিনি হুমাকে ব্যক্তিগত সহকারী হিসেবে যোগদানের আমন্ত্রণ জানান। গত ১৬ বছর তাঁর সঙ্গেই আছেন হুমা।হিলারির পক্ষে কাজ করার সময়ই তিনি ডেমোক্রেটিক কংগ্রেসম্যান অ্যান্থনি উইনারের সঙ্গে পরিচিত হন এবং ২০১০ সালে তাঁরা বিয়ে করেন। বিয়ের এক বছরের মাথায় উইনার অপরিচিত তরুণীদের সঙ্গে নোংরা খুদেবার্তা চালাচালির অভিযোগে কংগ্রেস থেকে পদত্যাগে বাধ্য হন। উইনারের এই নোংরা স্বভাবের কথা জানা থাকলেও হুমা তাঁকে ত্যাগ করেননি, নীরবে তাঁর পাশে থেকেছেন। কিন্তু এ বছরের মাঝামাঝি উইনারের বিরুদ্ধে নতুন করে একই ধরনের অভিযোগ উঠলে হুমা তাঁর সঙ্গে বিবাহ বিচ্ছেদের কথা ঘোষণা করেন। এই উইনারের সেক্স স্ক্যান্ডাল নিয়ে তদন্তের সময় এফবিআই এজেন্টরা তাঁর ল্যাপটপে হুমার অসংখ্য ই-মেইলের খোঁজ পান। সেই কেঁচো খুঁড়তে গিয়ে সাপ থাকতে পারে সন্দেহে এখন এফবিআই হিলারির ই-মেইলের ব্যাপারে নতুন করে তদন্ত শুরু করেছে।
