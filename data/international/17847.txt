
বিজেপির প্রধানমন্ত্রী প্রার্থী নরেন্দ্র মোদির সঙ্গে দলটির বর্ষীয়ান নেতা এল কে আদভানির সম্পর্কের টানাপোড়েন চলছে অনেক দিন ধরে। আদভানির এক ঘোষণায় তাঁদের সেই টানাপোড়েন আবার প্রকাশ্যে এল। প্রবীণ এই নেতা বলেছেন, লোকসভা নির্বাচনে তিনি গুজরাটের গান্ধীনগর আসন নয়, ভোপাল থেকে প্রার্থী হতে চান।বিজেপির ঘনিষ্ঠ সূত্র জানায়, আদভানি তাঁর এই ইচ্ছার কথা ইতিমধ্যে বিজেপির প্রধান রাজনাথ সিংয়ের কাছে জানিয়েছেন। আদভানি বলেন, দলের অধিকাংশ প্রবীণ প্রার্থী নিজেদের পছন্দমতো আসনে লড়াইয়ের জন্য অনুরোধ করেছেন। এ ক্ষেত্রে তাঁরও একটা পছন্দ আছে। তাঁর পছন্দের আসন হলো ভোপাল।আদভানি (৮৬) এর আগে বিজেপি নেতৃত্বাধীন এনডিএ সরকারের উপপ্রধানমন্ত্রী ছিলেন। তিনি বলেন, গান্ধীনগর থেকে প্রার্থী হতে তাঁর কোনো সমস্যা নেই। তবে ভোপাল আসনে প্রতিদ্বন্দ্বিতা করলে সহজে জয় পেতে পারেন। এ জন্যই ওই আসনে প্রার্থিতা সরিয়ে নিতে চান তিনি। তবে এ ক্ষেত্রে দলের দেওয়া সিন্ধান্ত তিনি মেনে নেবেন।গতকাল বিজেপির জ্যেষ্ঠ নেতাদের অংশগ্রহণে দলটির সাংবিধানিক বোর্ডের সভা হয়। কিন্তু এতে আদভানি যোগ দেননি।দলের সংশ্লিষ্ট একটি সূত্র জানায়, দলের শীর্ষ নেতারা জোর দিয়ে বলেছেন, আদভানিকে গান্ধীনগর আসন থেকেই প্রতিদ্বন্দ্বিতা করা উচিত। কারণ তা না হলে ‘ভুল বার্তা’ দেওয়া হবে। পিটিআই।
 
