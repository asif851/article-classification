
স্কটল্যান্ডের স্বাধীনতা নিয়ে গণভোট প্রসঙ্গে এত দিন কোনো মন্তব্য করেননি ব্রিটেনের রানি দ্বিতীয় এলিজাবেথ। তবে গত রোববার প্রথমবারের মতো তিনি এ বিষয়ে মুখ খুলেছেন খুব কৌশলে। রাজপরিবারের চার্চ ক্রাথি কার্কয়ে প্রার্থনা শেষে ফেরার পথে এক শুভাকাঙ্ক্ষীর প্রশ্নের জবাবে রানি প্রথম বললেন, ‘ভবিষ্যৎ নিয়ে খুব সাবধানে ভাবতে হবে।’ খবর গার্ডিয়ানের।স্কটল্যান্ডের এবারডিনশায়ারের রানির বালমোরাল প্রাসাদের ওই চার্চ ত্যাগ করার সময় এক শুভার্থীর নির্বাচন নিয়ে করা প্রশ্নের জবাব দিতে গিয়ে রানি বলেন, ‘আমি আশা করি, জনগণ তাদের ভবিষ্যৎ নিয়ে খুব সাবধানে ভাববে।’স্কটল্যান্ডের স্বাধীনতার পক্ষে বা বিপক্ষের কোনো অংশই রানির এই মন্তব্যকে নিজেদের জন্য সহায়ক বলে মনে করছে না। তবে যাঁরা চান যুক্তরাজ্যের সঙ্গে স্কটল্যান্ড থাকুক, তাঁরা রানির এই কথায় বেশ উৎসাহিত হয়েছেন। ব্যক্তিগত আলাপচারিতায় তাঁরা এই মন্তব্যকে স্বাগতও জানিয়েছেন।যদিও বাকিংহামের মুখপাত্র বলেছেন, ‘আমরা ব্যক্তিগত আলাপচারিতা নিয়ে কোনো মন্তব্য করতে চাই না। আমরা শুধু এটাই বলতে চাই যে রানি সাংবিধানিক নিরপেক্ষতা বজায় রাখবেন। রানিও সব সময় এ কথাই বলে এসেছেন। তিনি এ কথাও সব সময় বলেছেন, সবকিছুই নির্ভর করে স্কটল্যান্ডের জনগণের সিদ্ধান্তের ওপর।’
