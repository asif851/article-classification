
প্রথমবারের মতো ভিডিও ভাষণে আত্মপ্রকাশ করলেন ইরাক ও সিরিয়ার অংশবিশেষ দখল করে নেওয়া জিহাদি গ্রুপ ইসলামিক এস্টেট ইন ইরাক অ্যান্ড লেভান্টের (আইএসআইএস) নেতা আবু বকর আল বাগদাদি।
উত্তর ইরাকের মশুল শহরে অবস্থিত আল-নূরি মসজিদে গতকাল শুক্রবার জুমার নামাজের আগে বয়ান করেন আল বাগদাদি। ওই বয়ানের ভিডিওচিত্র আজ শনিবার বিবিসি প্রচার করে।
ভিডিওতে ধারণ করা ওই ভাষণে বাগদাদি তাঁকে খলিফা হিসেবে মেনে নেওয়ার জন্য মুসলিম উম্মাহর প্রতি আহ্বান জানান।
আবু বকর আল বাগদাদি সেনাবাহিনীর বিমান হামলায় নিহত কিংবা আহত হয়েছেন বলে আজ বিভিন্ন সংবাদমাধ্যমে সংবাদ প্রকাশিত হয়। এর মধ্যেই নাটকীয়ভাবে বাগদাদির ভিডিও ভাষণ প্রচার করা হয়।
 
জুমার বয়ানে বাগদাদি বলেন, একজন খলিফা নির্বাচিত করে সেই খলিফার নেতৃত্বে এগিয়ে যাওয়া মুসলমানদের ইমানি দায়িত্ব। অথচ যুগ যুগ ধরে মুসলমানেরা এ বিষয়টিকে উপেক্ষা করে এসেছে।
উপস্থিত মুসল্লিদের উদ্দেশে আল বাগদাদি বলেন, তিনি ‘ইসলামি রাষ্ট্রের’ খেলাফতের দায়িত্ব নেওয়াকে ‘বোঝা’ মনে করেন। সে কারণে তিনি তা নিতে চাননি। তবে অনুসারীরা তাঁকে এই পদে অধিষ্ঠিত করেছেন। তিনি মুসল্লিদের বলেন, ‘আপনাদের চেয়ে যোগ্য না হলেও আমিই এ মুহূর্তে আপনাদের নেতা। যদি মনে করেন আমি সঠিক পথে আছি, তাহলে আমাকে সমর্থন করুন। যদি মনে করেন আমি ভুল পথে যাচ্ছি, তাহলে আমাকে উপদেশ দিয়ে শুধরে দিন।’
এর আগে এক অডিওবার্তায় বাগদাদি ইরাক ও সিরিয়ায় এসে তাঁদের সঙ্গে লড়াইয়ে যোগ দেওয়ার জন্য সারা বিশ্বের মুসলমানদের প্রতি আহ্বান জানান।
চলতি সপ্তাহে আইএসআইএস ইরাক ও সিরিয়ায় তাদের দখল করা অংশে খেলাফত প্রতিষ্ঠার ঘোষণা দেয়। একই সঙ্গে তারা আবু বকর আল বাগদাদিকে খলিফা এবং সারা বিশ্বের সব মুসলমানের নেতা হিসেবে ঘোষণা দেয়।

