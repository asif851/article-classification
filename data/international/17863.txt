
মার্কিন মহাকাশ সংস্থা নাসার একটি রোবট আন্তর্জাতিক মহাকাশ স্টেশনে (আইএসএস) মুক্তভাবে অবস্থান করছে। মহাকাশে এই প্রথম কোনো রোবট মানুষের ব্যবহারোপযোগী যন্ত্রপাতি নিয়ে কাজ করছে।রোবোনট টু নামের ওই রোবট গত বছর নাসার সেরা সরকারি উদ্ভাবন হিসেবে নির্বাচিত হয়েছে। নানা রকমের পর্যালোচনার পরই রোবটটিকে আইএসএসে পাঠানোর জন্য বাছাই করা হয়। নভোচারীরা যাচাই করে দেখছেন, রোবোনট টু পৃথিবীতে অবস্থানরত চিকিৎসকদের সহায়তা নিয়ে মহাকাশে চিকিৎসাসেবা দিতে পারে কি না।নাসা এবং মোটরগাড়ি নির্মাতা প্রতিষ্ঠান জেনারেল মোটরসের যৌথ উদ্যোগে রোবোনট তৈরি করা হয়েছে। মোটরগাড়ি নির্মাণকাজেও এই নকশার রোবট ব্যবহৃত হচ্ছে। এটি স্মার্টফোনের ক্যামেরায় নিজেই নিজের ছবি (সেলফি) তোলার মতো কাজ অনায়াসে করতে পারে। নাসার ওয়েবসাইটে বলা হয়, আইএসএসের মতো জায়গায় রোবোনট সহজ, পুনরাবৃত্তিমূলক ও বিপজ্জনক কিছু কাজ করে দেখিয়েছে।নাসার রোবোনট প্রকল্প শুরু হয়েছিল ১৯৯৭ সালে। তখন বিজ্ঞানীরা ২০০৫ সালের মধ্যে মহাকাশে একটি রোবট পাঠানোর স্বপ্ন দেখতেন, যা ২০১১ সালে সত্যি হয়েছে। ওই বছরই রোবোনট টু আইএসএসে পৌঁছায়। সেখানকার নভোচারীরা এখন যাচাই করে দেখছেন, অতি সামান্য মাধ্যাকর্ষণে রোবটটি কেমন কাজ করে। একই ধরনের যেসব কাজ বারবার করতে হয়, সেগুলোর দায়িত্ব রোবট নিয়ে নিতে পারলে আইএসএস অবস্থানকারী নভোচারীরা গবেষণা ও অন্যান্য জটিল কাজে আরও বেশি সময় দিতে পারবেন। আইএএনএস।
