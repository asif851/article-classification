
যুক্তরাষ্ট্রকে কোনো ‘গড়বড় না করার’ এবং তা করলে ‘স্বতঃপ্রণোদিত প্রবল হামলার’ হুমকি দিয়েছে উত্তর কোরিয়া। পিয়ংইয়ংকে পারমাণবিক ও ক্ষেপণাস্ত্র কর্মসূচি থেকে নিবৃত্ত করতে যুক্তরাষ্ট্র আরও চাপ সৃষ্টির কৌশল খুঁজছে বলে মার্কিন পররাষ্ট্রমন্ত্রী রেক্স টিলারসনের মন্তব্যের পরই উত্তর কোরিয়ার ক্ষমতাসীন ওয়ার্কার্স পার্টির সংবাদপত্র রডং সিনমান-এ এ হুঁশিয়ারি দেওয়া হলো।সংবাদপত্রটিতে বলা হয়, ‘আমাদের স্বতঃপ্রণোদিত প্রবল হামলা শুরু হলে তা শুধু সম্পূর্ণরূপে এবং তাৎক্ষণিকভাবে দক্ষিণ কোরিয়ায় সাম্রাজ্যবাদী যুক্তরাষ্ট্রের বাহিনী এবং আশপাশের এলাকাই ধূলিসাৎ করে দেবে না, সেই সঙ্গে যুক্তরাষ্ট্রের মূল ভূখণ্ডকে ভস্মে পরিণত করবে।’নিভৃতকামী কমিউনিস্ট দেশ উত্তর কোরিয়া প্রায়ই প্রতিবেশী দক্ষিণ কোরিয়া এবং জাপান ও তাদের মিত্র যুক্তরাষ্ট্রকে ধ্বংস করে দেওয়ার হুমকি দেয়। ক্ষেপণাস্ত্র ও পরমাণু অস্ত্র পরীক্ষা নিয়ে দেশটির সঙ্গে যুক্তরাষ্ট্রের উত্তেজনা বর্তমানে তুঙ্গে। আঞ্চলিক উত্তেজনার মধ্যে গত সপ্তাহেই কোরীয় উপদ্বীপ অভিমুখে রণতরিবহর পাঠানোর ঘোষণা দেয় যুক্তরাষ্ট্র।ওয়াশিংটন ডিসিতে গত বুধবার যুক্তরাষ্ট্রের পররাষ্ট্রমন্ত্রী রেক্স টিলারসন বলেন, উত্তর কোরিয়ার সার্বিক বিষয় পর্যালোচনা করছেন তাঁরা। পিয়ংইয়ংয়ের ওপর চাপ সৃষ্টির লক্ষ্যে ‘সম্ভাব্য অন্য পন্থার অনুসন্ধানও’ এর মধ্যে থাকবে।এদিকে দক্ষিণ কোরিয়ার ভারপ্রাপ্ত প্রেসিডেন্ট হুয়াং কিও-আহন গতকাল বৃহস্পতিবার দেশের শীর্ষ কর্মকর্তাদের সঙ্গে বৈঠকের সময় সামরিক বাহিনী ও নিরাপত্তা-সংশ্লিষ্ট মন্ত্রণালয়গুলোকে সতর্কতা অবলম্বন অব্যাহত রাখার কথা বলেছেন। দেশটির প্রতিরক্ষা মন্ত্রণালয় বলেছে, যুক্তরাষ্ট্র ও দক্ষিণ কোরিয়ার বিমানবাহিনী গত মঙ্গলবার বার্ষিক প্রশিক্ষণ কর্মসূচি শেষ করেছে।
