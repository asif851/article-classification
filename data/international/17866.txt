
মার্কিন প্রেসিডেন্ট বারাক ওবামা এবং ফার্স্টলেডি মিশেল ওবামাকে নিয়ে বিরূপ মন্তব্য করে তীব্র সমালোচনার মুখে পড়েছেন হবু প্রেসিডেন্ট ডোনাল্ড ট্রাম্পের অন্যতম সহযোগী কার্ল প্যালাডিনো। প্যালাডিনো ট্রাম্পের নির্বাচনী প্রচারণার নিউইয়র্ক শিবিরের কো-চেয়ারম্যান হিসেবে দায়িত্ব পালন করেছেন।২০১৭ সালে কী ঘটবে বলে আপনি আশা করছেন, নিউইয়র্কের বাফেলো শহরের আর্টভয়েস পত্রিকার পক্ষ থেকে প্যালাডিনোকে এমন প্রশ্ন করা হয়। জবাবে ট্রাম্পের সহযোগী বলেন, তাঁর আশা—আসছে বছরে প্রেসিডেন্ট ওবামা কোনো গরুর সঙ্গে ‘সম্পর্কে জড়িয়ে’ ম্যাডকাউ রোগে আক্রান্ত হয়ে মারা যাবেন এবং তাঁকে একটি গোচারণভূমিতে কবর দেওয়া হবে। ফার্স্টলেডি মিশেল সম্পর্কে প্যালাডিনো বলেন, ‘আশা করি ফার্স্টলেডি “আবার পুরুষে রূপান্তরিত” হবেন এবং তাঁকে জিম্বাবুয়ের প্রান্তরে নিয়ে ছেড়ে দেওয়া হবে। তিনি সেখানে ম্যাক্সি নামের গরিলার সঙ্গে গুহায় আরামে দিন কাটাবেন।’এই মন্তব্যে সমালোচনার ঝড় উঠলে প্যালাডিনো বলেন, স্রেফ ঠাট্টা করতেই তিনি ওই কথা বলেছেন। কারো খারাপ লাগলে তা দুর্ভাগ্যের ব্যাপার।নিউইয়র্কের গভর্নর অ্যান্ড্রু কুওমো ট্রাম্পের নির্বাচনী এই প্রচারণাকর্মীর মন্তব্যকে ‘বর্ণবাদী’ ও ‘জঘন্য’ বলে অভিহিত করেছেন। টুইটারের মতো সামাজিক যোগাযোগের মাধ্যমে তাঁর বিরুদ্ধে ব্যাপক সমালোচনা হয়েছে।বাফেলো শহরের একটি বিদ্যালয়ের পরিচালনা পর্ষদে আছেন কার্ল প্যালাডিনো। ওই শহরের অভিভাবক ও শিক্ষকদের সংগঠন তাঁর পদত্যাগ চেয়েছে। তবে হোয়াইট হাউস থেকে এ বিষয়ে কোনো মন্তব্য আসেনি।
