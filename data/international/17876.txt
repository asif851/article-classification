
বাংলাদেশের প্রধানমন্ত্রী শেখ হাসিনার দিল্লি সফরের সময় ভারতের রাষ্ট্রপতি প্রণব মুখোপাধ্যায়ের দেওয়া নৈশভোজে অংশ নিতে পারেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। আজ সোমবার কলকাতা থেকে প্রকাশিত দৈনিক এবেলার এক প্রতিবেদনে এ ইঙ্গিত দেওয়া হয়েছে। 
৮ এপ্রিল এ নৈশভোজ হওয়ার কথা। বাংলাদেশের প্রধানমন্ত্রী শেখ হাসিনা ৭ এপ্রিল তিন দিনের রাষ্ট্রীয় সফরে ভারতে আসছেন। থাকবেন ভারতের রাষ্ট্রপতি ভবনের অতিথিশালায়। ওই নৈশভোজে মমতার উপস্থিত থাকা নিয়ে রাজনৈতিক মহলে প্রশ্ন ছিল। কারণ, বাংলাদেশের সঙ্গে তিস্তার পানি বণ্টন চুক্তি সম্পাদন নিয়ে এখনো ভারতের কেন্দ্রীয় সরকারের সঙ্গে মমতার সহমত হয়নি। মোদি বাংলাদেশের সঙ্গে তিস্তা চুক্তি সম্পাদনে সবুজসংকেত দিলেও আপত্তি তুলেছিলেন মমতা বন্দ্যোপাধ্যায়। তিনি বলেছিলেন, তিনি চুক্তির পক্ষে, তবে পশ্চিমবঙ্গের স্বার্থ বিসর্জন দিয়ে তিনি চুক্তি করতে চাইছেন না। ফলে রাজনীতির এই আবহে রাষ্ট্রপতির দেওয়া নৈশভোজে মমতা উপস্থিত থাকবেন কি না, তা নিয়ে রাজনৈতিক মহলে প্রশ্ন উঠেছিল। আজকের প্রতিবেদনে বলা হয়, হাসিনার সম্মানে নৈশভোজে যেতে পারেন মমতা। রাজ্য প্রশাসনের সূত্র উদ্ধৃত করে এবেলা আরও লিখেছে, ৮ এপ্রিল মুখ্যমন্ত্রী মমতা বন্দ্যোপাধ্যায় দিল্লি যাওয়ার কথা বিবেচনা করছেন। শেষ পর্যন্ত তিনি গেলেও কলকাতায় ফিরে আসবেন পরের দিন। পত্রিকায় এ কথাও বলা হয়েছে, সৌজন্যের নিরিখে এ আমন্ত্রণ দেখছেন রাজ্যের শীর্ষ আমলারা। এ নৈশভোজে শুধু মমতা নন, আমন্ত্রণ জানানো হয়েছে আসাম, ত্রিপুরা, মেঘালয় ও মিজোরামের মুখ্যমন্ত্রীদেরও। এই নৈশভোজে হাজির থাকবেন ভারতের প্রধানমন্ত্রী নরেন্দ্র মোদি।
