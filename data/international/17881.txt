
দক্ষিণ আমেরিকার দেশ পেরুর বেশ কয়েকটি অঞ্চলে আকস্মিক বন্যা ও ভূমিধসের ঘটনা ঘটেছে। এতে শনিবার কয়েকটি এলাকার যোগাযোগ ব্যবস্থা বিচ্ছিন্ন হয়ে পড়ে।বহু লোক বাড়িঘর ছেড়ে নিরাপদ স্থানে চলে গেছে। লাখো মানুষের মধ্যে খাবার পানির সংকট দেখা দিয়েছে। পেরুর সরকার জানিয়েছে, চলতি বছরে এখন পর্যন্ত ভারী বর্ষণ ও আকস্মিক বন্যায় ৭২ জন প্রাণ হারিয়েছে।টানা ভারী বৃষ্টিপাতের কারণে বেশ কয়েকটি নদীর পানি তীর ছাপিয়ে যায়। শুক্রবার রাজধানী লিমার উপকণ্ঠের বাসিন্দারা ঘুম থেকে জেগে দেখতে পান চারপাশ পানিতে তলিয়ে গেছে।বৃহস্পতি ও শুক্রবার উত্তরাঞ্চলে ভূমিধসে ১০ জনের মৃত্যু হয়েছে। এদের মধ্যে সাতজন ছিল একটি ট্রাকের আরোহী। ভূমিধসে লিমার সঙ্গে দেশটির মধ্যাঞ্চলকে সংযোগকারী প্রধান মহাসড়কটির একটি অংশ বন্ধ হয়ে গেছে।ক্ষতিগ্রস্ত এলাকাগুলো পুনর্গঠনে সরকার ৭৬ কোটি মার্কিন ডলার জরুরি তহবিল ছাড়ের ঘোষণা দিয়েছে। পাঁচ লাখের বেশি লোক এই সহায়তা পাবে।
