
ফিলিস্তিনের দখলকৃত ভূখণ্ডে ইসরায়েলের অবৈধ বসতি স্থাপন অব্যাহত রয়েছে এবং তা দ্রুতগতিতে এগিয়ে যাচ্ছে। এসব অবৈধ বসতি নির্মাণ বন্ধের আহ্বান জানিয়ে গত ডিসেম্বরে একটি প্রস্তাব অনুমোদন করেছিল জাতিসংঘের নিরাপত্তা পরিষদ। কিন্তু সেই প্রস্তাবকে পাত্তাই দিচ্ছে না ইসরায়েল।
মধ্যপ্রাচ্য শান্তি প্রক্রিয়াবিষয়ক জাতিসংঘ দূত নিকোলে ম্লাদেনোভ গত সোমবার নিরাপত্তা পরিষদে দেওয়া প্রতিবেদনে এই অভিযোগ করেছেন। তিনি বলেন, গত জুন থেকে সেপ্টেম্বর পর্যন্ত পূর্ব জেরুজালেমে অবৈধ বসতি সম্প্রসারণ করা হয়েছে। সেখানে নতুন করে ২ হাজার ৩০০ বাড়ি নির্মাণের পরিকল্পনা করছে ইসরায়েল, যা গত বছরের তুলনায় ৩০ শতাংশ বেশি।
নিরাপত্তা পরিষদকে ম্লাদেনোভ বলেন, ইসরায়েলের প্রধানমন্ত্রী বেনিয়ামিন নেতানিয়াহুর প্রশাসন বসতি স্থাপন নিয়ে নিজেদের উদ্দেশ্য হাসিলে উসকানিমূলক প্রচারণা চালাচ্ছে। ইসরায়েল দ্রুতগতিতে অবৈধ বসতি সম্প্রসারণ করছে। কয়েক বছর ধরে এই ধারা অব্যাহত রয়েছে।
গত আগস্টে ফিলিস্তিন ও ইসরায়েলে গিয়ে জাতিসংঘের মহাসচিব আন্তোনিও গুতেরেস বলেছিলেন, দুই রাষ্ট্র সমাধানের উদ্যোগকে বাঁচিয়ে রাখতে হবে। কিন্তু ইসরায়েল যেভাবে অবৈধ বসতি সম্প্রসারণ করছে, তাতে দুই রাষ্ট্র সমাধানের উদ্যোগ ক্রমেই অসম্ভব হয়ে পড়ছে। এমনটাই মত জাতিসংঘ দূতের।
ইসরায়েলের দখল করা ফিলিস্তিনি ভূমিতে বসতি নির্মাণের কাজ বন্ধ করার দাবি জানিয়ে জাতিসংঘের নিরাপত্তা পরিষদে ৯ মাস আগে প্রস্তাব পাস হয়। ওই সময় যুক্তরাষ্ট্রের ওবামা প্রশাসন এই প্রস্তাবের বিরুদ্ধে ভেটো না দিয়ে ভোট দান থেকে বিরত থাকে। এর আগে এ ধরনের প্রস্তাবে বরাবর ভেটো দিত যুক্তরাষ্ট্র। এ ঘটনায় ওবামার ওপর ক্ষুব্ধ হয়েছিল ইসরায়েল।
জাতিসংঘ বরাবরই বসতি স্থাপনের বিরোধী। এগুলোকে অবৈধ মনে করে আন্তর্জাতিক এই সংস্থা। নিকোলে অভিযোগ করেন, ইসরায়েলের প্রশাসন বসতি স্থাপন নিয়ে উসকানিমূলক প্রচারণা চালাচ্ছে। তিনি বলেন, ইসরায়েলের অনেক রাজনীতিবিদ পুরো পশ্চিম তীরকে ইসরায়েলের সঙ্গে সংযুক্ত করে ফেলার দাবি করেছেন। পার্লামেন্ট নেসেটের এক সদস্য সম্প্রতি বলেছেন, এমনটি করা হলে, ফিলিস্তিনি রাষ্ট্রের স্বপ্ন ধ্বংস হয়ে যাবে। জাতিসংঘ দূত বলেন, নতুন করে বসতি স্থাপনের পাশাপাশি ফিলিস্তিনিদের বসতবাড়ি এবং স্কুল ভেঙে ফেলা হচ্ছে। সম্প্রতি ফিলিস্তিনিদের ৩৪৪টি ভবন ধ্বংস করে দিয়েছে ইসরায়েলি বাহিনী, এর মধ্যে এক-তৃতীয়াংশ পূর্ব জেরুজালেমে। এর ফলে কমপক্ষে ৫০০ ফিলিস্তিনি বাস্তুহারা হয়েছে।
