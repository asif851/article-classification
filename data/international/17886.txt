
২২৪ জন আরোহী নিয়ে রাশিয়ার যাত্রীবাহী একটি বিমান আজ শনিবার মিসরের সিনাই উপত্যকায় বিধ্বস্ত হয়েছে। মিসরের কর্মকর্তাদের বরাত দিয়ে বার্তা সংস্থা এএফপি এ কথা জানায়।
মিসরের প্রধানমন্ত্রী শরীফ ইসমাইলের কার্যালয় এক বিবৃতিতে বলেছে, ‘রাশিয়ার বেসামরিক একটি বিমান সিনাইয়ে বিধ্বস্ত হয়েছে।’
বেসামরিক বিমান চলাচল কর্তৃপক্ষের একজন জ্যেষ্ঠ কর্মকর্তা বলেন, বিমানটি রাশিয়ার একটি প্রতিষ্ঠান কর্তৃপক্ষ পরিচালিত হয়। বিমানে ২১৭ জন যাত্রী ও সাতজন ক্রু ছিলেন। বিমানটির সঙ্গে রাডারে যোগাযোগ বন্ধ হয়ে গেছে।
রাশিয়ার বেসামরিক বিমান চলাচল কর্তৃপক্ষের কর্মকর্তা সার্গেই লভোস্কি বার্তা সংস্থা ইন্টারফ্যাক্সকে বলেন, স্থানীয় সময় ভোর পাঁচটা ৫১ মিনিটে বিমানটি মিসরের লোহিত সাগরবর্তী অবকাশযাপন শহর শারম আল-শেখ ছেড়ে যায়। এর ২৫ মিনিট পর থেকে বিমানটির সঙ্গে যোগাযোগ বিচ্ছিন্ন হয়ে যায়। সাইপ্রাসের রাডারের সঙ্গেও বিমানটির কোনো যোগাযোগ হয়নি। পরবর্তীতেও এটি রাডারের সঙ্গে কোনো ধরনের যোগাযোগ করতে পারেনি।
বার্তা সংস্থা রয়টার্সের খবরে বলা হয়েছে, এয়ারবাস এ-৩২১ সিনাই থেকে রাশিয়ার সেন্ট পিটার্সবার্গ যাচ্ছিল।
মিসরের বেসামরিক বিমান চলাচল মন্ত্রণালয় বলছে, যাত্রাপথে বিমানটি মধ্য সিনাইয়ের পাহাড়ি এলাকায় পৌঁছার পর থেকে রাডারের সঙ্গে আর কোনো যোগযোগ স্থাপন করেনি।
ক্ষয়ক্ষতির কোনো তাৎ​ক্ষণিক তথ্য পাওয়া যায়নি।
মিসরের নিরাপত্তা​-বিষয়ক সূত্রগুলো বলছে, বিমানটি গুলি করে ভূপাতিত করা হয়েছে এমন কোনো ইঙ্গিত পাওয়া যায়নি। বিমানটি যে স্থানে বিধ্বস্ত হয়েছে বলে বলা হচ্ছে, যেখানকার কিছু অংশে জঙ্গিরা সক্রিয় আছে।
