
যুক্তরাষ্ট্রের ফোর্ট হুড সেনাঘাঁটিতে আবার এক সেনার পিস্তলের গুলিতে অন্তত তিন সেনা নিহত ও ১৬ সেনা আহত হয়েছেন। পরে হামলাকারী নিজেও আত্মহত্যা করেন। গত বুধবার এ ঘটনা ঘটে। প্রেসিডেন্ট বারাক ওবামা বলেন, ‘হামলার এই ঘটনায় আমি সীমাহীন কষ্ট পেয়েছি।’২০০৯ সালে একই ঘাঁটিতে সেনা কর্মকর্তা নিদাল হাসান গুলি করে ১৩ সেনা সদস্যকে হত্যা করেন। এ সময় অপর ৩২ জন সেনা আহত হন। ওই হামলার ঘটনায় নিদালকে মৃত্যুদণ্ড হয়।ঘাঁটির কমান্ডার লেফটেন্যান্ট জেনারেল মার্ক মিলে বলেন, বুধবারের হামলাকারী ওই সেনা ২০১১ সালে ইরাক যুদ্ধে অংশ নিয়েছিলেন। তিনি মানসিক চাপ ও উদ্বেগে ভুগছিলেন।গতকাল হামলার ঘটনায় হতাহত ব্যক্তিরা সবাই সেনা। আহতদের মধ্যে চারজনের অবস্থা আশঙ্কাজনক।কমান্ডার মিলে আরও বলেন, এটি কোনো সন্ত্রাসী হামলা নয়। পুরো ঘটনা খতিয়ে দেখা হচ্ছে। হামলাকারী সেনা মানসিক সমস্যায় ভুগছিলেন। তাঁর চিকিৎসা চলছিল। একটি স্বয়ংক্রিয় পিস্তল থেকে গতকাল তিনি আকস্মিক গুলি ছোড়েন। পিস্তলটি সম্প্রতি কিনেছিলেন তিনি।মার্কিন গণমাধ্যমের খবরে বলা হয়, ওই সেনার নাম ইভান লোপেজ (৩৪)। তবে সেনা কর্তৃপক্ষ এ খবরের সত্যতা নিশ্চিত করেনি। এএফপি ও বিবিসি।
 
