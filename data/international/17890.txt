
যুক্তরাষ্ট্রের ওকলাহোমা অঙ্গরাজ্যের টর্নেডো-উপদ্রুত এলাকায় উদ্ধার তৎপরতা শেষ হয়েছে। চূড়ান্ত হিসাবে বলা হয়েছে, প্রচণ্ড শক্তিশালী ওই টর্নেডোর আঘাতে ২৪ জনের মৃত্যু হয়েছে। হাসপাতালের কর্মকর্তারা বলেছেন, একজনকে দুবার গণনাসহ ভুলের কারণে আগে নিহতের সংখ্যা ৯১ বলে জানানো হয়েছিল।
উদ্ধারকাজের সঙ্গে যুক্ত কর্মকর্তারা গতকাল বুধবার জানিয়েছেন, ধ্বংসস্তূপে আর কোনো মৃতদেহ থাকার সম্ভাবনা নেই।
গত সোমবার ওকলাহোমা সিটির মুর শহরতলিতে ৩২০ কিলোমিটার বেগে টর্নেডো আঘাত হানে। এতে গোটা শহরতলি ধ্বংসস্তূপে পরিণত হয়। সর্বোচ্চ শক্তির মাপকাঠিতে এটি ছিল দ্বিতীয় মাত্রার টর্নেডো।
অগ্নিনির্বাপণ বিভাগের প্রধান গ্যারি বার্ড বলেন, ‘আমরা ৯৮ ভাগ নিশ্চিত যে, ধ্বংসস্তূপ থেকে আর কোনো মানুষকে জীবিত বা মৃত খুঁজে পাওয়া সম্ভব নয়। প্রতিটি ঘটনাস্থলে আমরা তিনবার করে অনুসন্ধান চালিয়েছি। মঙ্গলবার রাতের পর থেকে আর কোনো ব্যক্তিকে জীবিত বা মৃত পাওয়া যায়নি।’ 
তবে ওকলাহোমার গভর্নর মেরি ফলিন জানান, মৃতের সংখ্যা ২৪ জনের বেশি হতে পারে। কারণ, কিছু মৃতদেহ স্বজনেরা সরাসরি ঘটনাস্থল থেকে অন্ত্যেষ্টিক্রিয়ার জন্য নিয়ে গেছেন। সেগুলো গণনা থেকে বাদ পড়ে থাকতে পারে।
উদ্ধারকাজের সময় জরুরি বিভাগের কর্মকর্তারা মুর শহরতলির অনেক জায়গা শনাক্ত করতেও সমস্যার মুখোমুখি হন। কারণ, সেখানে সড়ক চিহ্নের কিছুই অবশিষ্ট নেই। এ জন্য তাঁরা মুঠোফোন নেটওয়ার্ক ব্যবহার করে এলাকা শনাক্ত করেছেন।
গত রোববার যুক্তরাষ্ট্রের বিভিন্ন অঙ্গরাজ্যে টর্নেডো আঘাত হানে। এদিন ওকলাহোমা ছাড়াও আইওয়া, মিনেসোটা, ক্যানসাস ও ইলিনয় অঙ্গরাজ্যে টর্নেডো হয়।
১৯৯৯ সালে ওকলাহোমায় শক্তিশালী টর্নেডোর আঘাতে অন্তত ৪০ জন নিহত হয়। বিবিসি।
