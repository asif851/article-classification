
পাকিস্তানের পূর্বাঞ্চলীয় শহর লাহোরের কাছে চার তলা একটি কারখানা ভবন ধসে অন্তত ১৮ জনের প্রাণহানি ঘটেছে। আহত অবস্থায় ৭৫ জনকে উদ্ধার করা হয়েছে। ধ্বংসস্তূপের মধ্যে ১৫০ জনের মতো আটকে থাকার আশঙ্কা করা হচ্ছে।
বার্তা সংস্থা রয়টার্সের প্রতিবেদনে জানানো হয়, গতকাল বুধবার ওই ধসের ঘটনা ঘটে।
স্থানীয় সরকারের জ্যেষ্ঠ কর্মকর্তা মোহাম্মদ ওসমান বলেন, দুর্ঘটনার পর ১৮টি মৃতদেহ উদ্ধার করা হয়েছে। ধ্বংসস্তূপের নিচে আটকে থাকা ব্যক্তিদের উদ্ধারের কাজ চলছে।  কর্মকর্তারা জানিয়েছেন, কয়েক শ কর্মী উদ্ধার-তৎপরতা চালাচ্ছেন।  প্রত্যক্ষদর্শীদের ভাষ্য, চারতলা ভবনটি পুরোপুরি ধসে পড়েছে। শপিং ব্যাগ তৈরির ওই কারখানাটির ধসের কারণ স্পষ্ট নয়। তবে সেখানে নির্মাণকাজ চলছিল বলে জানা গেছে।
