
হাঙ্গেরিতে লাজলো সাতারি নামের ৯৮ বছর বয়সী এক ব্যক্তির বিরুদ্ধে দ্বিতীয় বিশ্বযুদ্ধে নাৎসি বাহিনীর পক্ষে হত্যাযজ্ঞে অংশ নেওয়ার অভিযোগ এনেছেন অভিশংসকেরা।
১৫ হাজার ৭০০ জন ইহুদিকে হত্যায় সহযোগিতা করার অভিযোগে তিনি বর্তমানে গ্রেপ্তার আছেন।তবে অভিযোগ অস্বীকার করেছেন সাতারি।
লাজলো সাতারি ১৯৪৪ সালে বর্তমান স্লোভাকিয়ার কসিচে নাৎসি পুলিশ বাহিনীতে চাকরি করতেন। নাৎসি বাহিনীর সদস্যদের খুঁজে বের করায় নিয়োজিত সাইমন ওয়েইসেন্থাল সেন্টার জানায়, সাতারি ইহুদিদের কুখ্যাত অশউৎইজ ‘ডেথ ক্যাম্পে’ পাঠানোর বিষয়টি তদারক করতেন।
সাতারির বিরুদ্ধে অভিযোগপত্রে বলা হয়, তিনি কসিচে ইহুদিদের একটি বন্দিশিবিরের প্রধান ছিলেন। আশা করা হচ্ছে, তাঁর বিরুদ্ধে তিন মাসের মধ্যে বিচারকাজ শুরু করা যাবে।
যুদ্ধাপরাধে জড়িত থাকার অভিযোগ প্রত্যাখ্যান করে সাতারি বলেছেন, তিনি হাঙ্গেরি ও জার্মান কর্মকর্তাদের মধ্যে নিছক মধ্যস্থতাকারী হিসেবে কাজ করতেন।
১৯৪৮ সালে চেকোস্লোভাকিয়ার একটি আদালত হত্যাযজ্ঞ ও ইহুদিদের ওপর নির্যাতন চালানোর দায়ে সাতারিকে ভর্ৎসনা করেছিলেন।
২০১২ সালের জুলাইয়ে যুক্তরাজ্যের সান পত্রিকার সাংবাদিকেরা বুদাপেস্টে লাজলো সাতারির সন্ধান পান। বিবিসি।
