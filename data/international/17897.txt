
চীনের বিরুদ্ধে দক্ষিণ চীন সাগরকে ‘অস্থিতিশীল’ করে তোলার অভিযোগ করে মার্কিন প্রতিরক্ষামন্ত্রী চাক হেগেল বলেছেন, বেইজিংয়ের পদক্ষেপ ওই অঞ্চলের দীর্ঘমেয়ািদ অগ্রগতিকে হুমকিতে ফেলছে৷ কোনো দেশ আন্তর্জাতিক আইনকে অবজ্ঞা করলে, যুক্তরাষ্ট্র বিষয়টিকে ‘অন্যভাবে দেখবে না’ বলেও সতর্ক করে দিয়েছেন তিনি৷ খবর বিবিসির৷হেগেল গতকাল শনিবার সিঙ্গাপুরে একটি সম্মেলনে বক্তব্য দেন৷ নিরাপত্তাবিষয়ক তিন দিনের এ সম্মেলনে যুক্তরাষ্ট্র ও দক্ষিণ-পূর্ব এশিয়ার দেশগুলো অংশ নিচ্ছে৷ চীন, ভিয়েতনাম ও ফিলিপাইনের মধ্যে উত্তেজনার মধ্যে এ সম্মেলন হচ্ছে৷সম্মেলনে হেগেল বলেন, ‘সাম্প্রতিক মাসগুলোতে দক্ষিণ চীন সাগরে নিজের দাবি জানান দিতে চীন অস্থিতিশীলতা সৃষ্টির পথ বেছে নিয়েছে৷ তারা সেখানে একতরফা পদক্ষেপ নিচ্ছে৷’ চীন সম্প্রতি জাপান, ফিলিপাইন ও ভিয়েতনামের কোল ঘেঁষে দক্ষিণ চীন সাগরের ওপরে দাবি তুলেছে, তার প্রসঙ্গ টেনে এ কথা বলেন তিনি৷বেইজিং মূল ভূখণ্ড থেকে দক্ষিণ চীন সাগরের ভেতরে ‘ইউ’ আকৃতিতে বিশাল এলাকাকে নিজেদের বলে দাবি করে থাকে৷ এর মধ্যে এমন কিছু এলাকা রয়েছে, যেগুলো প্রতিবেশী কয়েকটি দেশও নিজেদের বলে দাবি করে আসছে৷ পাশাপাশি কিছুদিন আগে দেশটি পূর্ব চীন সাগরের ওপরে ‘বিমান প্রতিরক্ষা অঞ্চল’ ঘোষণা করে, যা জাপানকে ক্ষুব্ধ করে৷
