
ভারতীয় বংশোদ্ভূত দুবাইপ্রবাসী এক ছাত্রী ৮৫টি ভাষায় গান গেয়ে বিশ্ব রেকর্ড গড়তে চাইছে। নাম তুলতে চাইছে গিনেস ওয়ার্ল্ড রেকর্ডসে। ছাত্রীটির নাম সুচেতা সতীশ।
সুচেতাদের বাড়ি ভারতের কেরালায়। এখন সংযুক্ত আরব আমিরাতের দুবাইয়ে থাকে। ১২ বছর বয়সী সুচেতা সেখানকার ভারতীয় স্কুলে সপ্তম শ্রেণিতে পড়াশোনা করে।
সুচেতা এখন ৮০টি ভাষায় গান গাইতে পারে। ইচ্ছে আছে ৮৫টি ভাষায় গান গাওয়ার আর বিশ্ব রেকর্ড করার। লক্ষ্য পূরণে আগামী ২৯ ডিসেম্বর দুবাইয়ের একটি বিশেষ কনসার্টে গান গাইবে সুচেতা, ৮৫টি ভাষায়।
সুচেতা বলেছে, প্রথমে সে জাপানি ভাষায় গান শেখে। বাবার বন্ধুর কাছ থেকে গানটি শেখে সে। এরপর একের পর এক বিদেশি ভাষার গান শিখতে থাকে সে। জানাল, তার কাছে ফরাসি, জার্মান ও হাঙ্গেরিয়ান গান কঠিন বলে মনে হয়েছে।
এর আগে ৭৬টি ভাষায় গান গাওয়ার বিশ্ব রেকর্ড রয়েছে ভারতের অন্ধ্রপ্রদেশের কেশিরাজু শ্রী নিবাসের। শ্রী নিবাস অন্ধ্র প্রদেশের গান্ধী হিলসে ২০০৮ সালে ৭৬টি ভাষায় গান গেয়ে নাম তুলেছিল গিনেস বুকে। সেই রেকর্ডই এবার ভাঙতে চাইছে সুচেতা।
 
