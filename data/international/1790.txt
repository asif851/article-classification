
ফরাসি ফার্স্ট লেডি ভ্যালেরি ত্রিয়াবেলারের সঙ্গে সম্পর্কচ্ছেদের বিষয়ে সিদ্ধান্ত নিতে আরও সময় প্রয়োজন বলে জানিয়েছেন প্রেসিডেন্ট ফ্রাঁসোয়া ওলাঁদ। তবে এই সম্পর্কচ্ছেদ যেকোনো সময় ঘটতে পারে বলে জানা গেছে। দি ইনডিপেনডেন্ট গতকাল সোমবার জানায়, গত রোববারপ্যারিস ম্যাচ পত্রিকার ওয়েবসাইটে বলা হয়, অভিনেত্রী জুলি গায়েতের সঙ্গে ওলাঁদের প্রেমের সম্পর্কের খবর ফাঁসেন পর ফার্স্ট লেডি ভ্যালেরি আট দিন হাসপাতালে ছিলেন। ভ্যালেরি ওই পত্রিকায় সাংবাদিক হিসেবে কাজও করেন। ওয়েবসাইটে বলা হয়, প্রেসিডেন্ট ওলাঁদ গত বৃহস্পতিবার ভ্যালেরির সঙ্গে আধা ঘণ্টা কাটান। এ সময় তিনি ভ্যালেরিকে বলেন, গায়েত ও তাঁর (ভ্যালেরি) মধ্যে কাকে তিনি বেছে নেবেন, সে সিদ্ধান্ত নিতে ‘সময় প্রয়োজন’। রোববার আরেকটি ফরাসি সাময়িকী ওলাঁদের ঘনিষ্ঠ সূত্রের বরাত দিয়ে জানায়, প্রেসিডেন্ট দম্পতির সম্পর্কের ‘ইতি’ ঘটেছে। ভ্যালেরিকে প্রাসাদ ছাড়ার অনুরোধ জানানো হবে। দি ইনডিপেনডেন্ট।
