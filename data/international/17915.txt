
সিরিয়ায় সামরিক অভিযানের পক্ষে যুক্তি দিয়েছেন রুশ প্রেসিডেন্ট ভ্লাদিমির পুতিন। তিনি বলেছেন, এই অভিযানের উদ্দেশ্য সিরিয়ার প্রেসিডেন্ট বাশার আল-আসাদের বৈধ সরকারকে টিকিয়ে রাখা।বিবিসি অনলাইনের প্রতিবেদনে জানানো হয়, গতকাল রোববার রাশিয়ার রাষ্ট্রীয় টেলিভিশনকে দেওয়া এক সাক্ষাৎকারে এ কথা বলেছেন পুতিন।একই সঙ্গে রুশ প্রেসিডেন্ট বলেন, সিরিয়ায় রাজনৈতিক সমঝোতার জন্য পরিস্থিতি তৈরি করতে চায় মস্কো।সিরিয়ায় ইসলামিক স্টেটের (আইএস) জঙ্গিদের বদলে দেশটির মধ্যপন্থী বিরোধী গোষ্ঠীর ওপর রুশ বিমান হামলা চালানোর অভিযোগ অস্বীকার করেছেন পুতিন।সিরিয়ায় সামরিক অভিযান সম্পর্কে রুশ প্রেসিডেন্ট বলেন, রাশিয়ার লক্ষ্য দামেস্কের সরকারকে স্থিতিশীল করা।পুতিন জোর দিয়ে বলেন, প্রেসিডেন্ট বাশারের প্রতি মস্কোর সমর্থন না থাকলে সন্ত্রাসী গোষ্ঠী সিরিয়া দখল করে নিত।পুতিন বলেন, বাশারের সরকার এখন অবরুদ্ধ। জঙ্গিরা দামেস্কের দ্বারপ্রান্তে। এই সন্ত্রাসীদের বিরুদ্ধে ঐক্যবদ্ধ পদক্ষেপ নিতে অন্য দেশের প্রতি আহ্বান জানান রাশিয়ার নেতা।রাশিয়ার টানা বিমান হামলার সহায়তা নিয়ে বিদ্রোহীদের বিরুদ্ধে তাৎপর্যপূর্ণ অগ্রগতি পেয়েছে সেনাবাহিনী।
ইদলিব, হামা ও লাতাকিয়া প্রদেশে সরকারি বাহিনী সাফল্য পেয়েছে বলে গতকাল রোববার খবর বেরিয়েছে।
গত ৩০ সেপ্টেম্বর সিরিয়ায় বিমান হামলা শুরু করে রাশিয়া। মস্কোর ভাষ্য, সিরিয়ায় সক্রিয় আইএস ও অন্য জঙ্গিগোষ্ঠীর অবস্থান লক্ষ্য করে তারা হামলা চালাচ্ছে।
পশ্চিমা দেশগুলোর অভিযোগ, মধ্যপন্থী সরকারবিরোধী এবং বেসামরিক লোকজন রুশ বিমান হামলার শিকার হচ্ছে। সিরিয়ায় সামরিক হস্তক্ষেপের জন্য মস্কোকে শিগগিরই মূল্য দেওয়া শুরু করতে হবে বলে হুঁশিয়ার করেছে যুক্তরাষ্ট্র।
