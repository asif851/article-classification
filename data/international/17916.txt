
বাকিংহাম প্যালেসে সিংহাসনসহ হাতির দাঁত দিয়ে বানানো সবকিছু ভেঙে ফেলার আহ্বান জানিয়েছেন ব্রিটিশ রাজ সিংহাসনের অন্যতম উত্তরাধিকারী প্রিন্স উইলিয়াম।
সম্প্রতি বন্যপ্রাণীর সুরক্ষা ও বন্যপ্রাণীর অঙ্গ-প্রত্যঙ্গের অবৈধ বাণিজ্য বন্ধ-সংক্রান্ত এক সম্মেলনে যোগদান শেষে ব্রিটিশ সিংহাসনের পরবর্তী উত্তরাধিকারী প্রিন্স চার্লস ও প্রয়াত প্রিন্সেস ডায়ানার ছেলে এ আহ্বান জানান।
আজ সোমবার টাইমস অব ইন্ডিয়ার খবরে জানানো হয়, ধারণা করা হয় ব্রিটিশ রানি দ্বিতীয় এলিজাবেথের বাসস্থল বাকিংহাম প্যালেসে হাতির দাঁতের তৈরি অন্তত এক হাজার ২০০ জিনিস আছে। এর মধ্যে হাতির দাঁত দিয়ে বানানো একটি সিংহাসনও আছে, যা ঔপনিবেশিক আমলে ভারতবর্ষ থেকে নেওয়া হয়েছিল।
প্রবীণ প্রাণিবিজ্ঞানী জেন গুডঅল জানান, বাকিংহাম প্যালেসে থাকা হাতির দাঁত দিয়ে বানানো জিনিসগুলো ধ্বংস করে ফেলা হোক—সেটাই চান উইলিয়াম। উইলিয়াম তাঁকে এমনটাই বলেছেন।
বন্যপ্রাণীর অবৈধ বাণিজ্য বন্ধ করতে লন্ডনে অনুষ্ঠিত সম্মেলনে ৪০টিরও বেশি দেশের প্রতিনিধিরা যোগ দেন। ওই সম্মেলনে প্রতিনিধিরা বন্যপ্রাণীর অবৈধ বাণিজ্য বন্ধে বাস্তবসম্মত পদক্ষেপ নেওয়ার ব্যাপারে একমত হন। এর সঙ্গে একাত্মতা পোষণ করেন প্রিন্স উইলিয়ামও।
