
জাপানে মাউন্ট ওনতাকে আগ্নেয়গিরিতে আবারও অগ্ন্যুৎপাতের আশঙ্কায় উদ্ধারকাজ গতকাল মঙ্গলবার স্থগিত রাখা হয়। দুর্যোগকবলিত পর্বতটিতে অন্তত ২৪ জন অভিযাত্রীর প্রাণহীন দেহ এখনো পড়ে আছে বলে সরকারি কর্মকর্তারা জানিয়েছেন। খবর এএফপি ও বিবিসির।
উদ্ধারকাজে নিয়োজিত সেনাবাহিনী, পুলিশ ও ফায়ার সার্ভিসের কর্মীরা গতকাল সারা দিন ওনতাকে পর্বতের নিচেই অবস্থান করেন। হেলিকপ্টারগুলোও উদ্ধারকাজে অংশ নেয়নি। জ্বালামুখের কাছাকাছি এলাকায় বিষাক্ত গ্যাস নির্গত হওয়ার কারণে গত সোমবার থেকে উদ্ধার তৎপরতা ব্যাহত হয়। 
নাগানো প্রশাসনিক এলাকার দুর্যোগ ব্যবস্থাপনা দপ্তরের একজন কর্মকর্তা বলেন, ঘটনাস্থলে কম্পনের মাত্রা ব্যাপকভাবে বৃদ্ধির খবর পেয়ে বিজ্ঞানীদের পরামর্শে উদ্ধারকাজ স্থগিত রাখা হয়।
১০ হাজার ১২১ ফুট উঁচু মাউন্ট ওনতাকে আগ্নেয়গিরিতে অপ্রত্যাশিতভাবে গত শনিবার উদ্‌গিরণ হয়। বেশ কয়েক মাইল দীর্ঘ লাভার স্রোত নেমে আসে। ধূসর ছাইয়ে ঢেকে যায় বিস্তীর্ণ এলাকা। এ ঘটনায় এ পর্যন্ত ভ্রমণকারীসহ অন্তত ৩৬ জনের মৃত্যু হয়েছে। মৃতের সংখ্যা আরও বাড়তে পারে বলে আশঙ্কা রয়েছে।
উদ্ধারকাজ এবং দুর্যোগ প্রতিরোধে সর্বোচ্চ চেষ্টার প্রতিশ্রুতি দিয়েছেন প্রধানমন্ত্রী শিনজো আবে। রাজধানী টোকিওর পার্লামেন্টে তিনি বলেন, মাউন্ট ওনতাকেতে এখনো অনেকে যোগাযোগবিচ্ছিন্ন রয়েছেন। আগ্নেয়গিরি সক্রিয় থাকা সত্ত্বেও সেখানকার উদ্ধারকর্মীরা সব ধরনের চেষ্টা করছেন।   
