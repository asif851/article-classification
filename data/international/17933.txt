
যুক্তরাজ্যের লন্ডন, জার্মানির বার্লিন এবং ইতালির রোমে জঙ্গি হামলা চালাতে পারে জঙ্গি সংগঠন ইসলামিক স্টেট (আইএস)। আজ মঙ্গলবার আইএসের প্রকাশিত একটি ভিডিও বার্তায় এ শহরগুলোতে হামলার ইঙ্গিত দেওয়া হয়। 
ভিডিও বার্তায় আইএসের এক সদস্য ইংরেজিতে বলেন, ‘যদি গতকাল প্যারিসে হামলা হয়ে থাকে, আজ ব্রাসেলসে হয়ে থাকে, তাহলে স্রষ্টাই জানেন কাল কোথায় হামলা হবে। এই হামলা লন্ডন বা বার্লিন অথবা রোমেও হতে পারে।’ ভিডিও বার্তায় আগের হামলাগুলোর কিছু ফুটেজ দেখানোর পর এই কথাগুলো বলা হয়। ভিডিওটিতে লন্ডনের হাউস অব কমন্স এবং রোমের কলোসিয়ামের ছবিও দেখানো হয়। গত মাসে বেলজিয়ামের ব্রাসেলসে এবং গত বছরের নভেম্বরে ফ্রান্সের প্যারিসে যে হামলা হয়, তার দায় স্বীকার করেছিল আইএস। ব্রাসেলসের হামলায় ৩১ জন এবং প্যারিসের হামলায় ১৩০ জনের মৃত্যু হয়।
