
পশ্চিমবঙ্গের চাঞ্চল্যকর রোজভ্যালি দুর্নীতি মামলায় শাসক দল তৃণমূল কংগ্রেসের সাংসদ সুদীপ বন্দ্যোপাধ্যায় ও তাপস পালের বিরুদ্ধে অতিরিক্ত একটি অভিযোগপত্র দিয়েছে সিবিআই।
গতকাল বৃহস্পতিবার ওডিশার রাজধানী ভুবনেশ্বরের খুরদা রোড আদালতে এই অভিযোগপত্র দেওয়া হয়।
দুই সাংসদ গ্রেপ্তার আছেন। অসুস্থ হওয়ায় তাঁরা এখন ভুবনেশ্বরের অ্যাপোলো হাসপাতালে চিকিৎসাধীন।
এর আগে ১৭ হাজার কোটি রুপির রোজভ্যালি দুর্নীতি কাণ্ডে সংস্থার কর্ণধার গৌতম কুণ্ডুর বিরুদ্ধে অভিযোগপত্র জমা পড়ে।
মামলাটির বিচারপর্ব কলকাতার বিশেষ সিবিআই আদালতে চলছিল। পরবর্তী সময়ে বিশেষ কারণে মামলাটি ভুবনেশ্বরের সিবিআই আদালতে নেওয়া হয়।
রোজভ্যালি-কাণ্ডে জড়িত থাকার অভিযোগ এনে সুদীপকে জিজ্ঞাসাবাদের জন্য গত ৩ জানুয়ারি কলকাতায় সিবিআই অফিসে ডাকা হয়। জিজ্ঞাসাবাদের পর তাঁকে গ্রেপ্তার করা হয়।
একই অভিযোগে গত বছরের ৩০ ডিসেম্বর তৃণমূলের আরেক সাংসদ ও চিত্রতারকা তাপসকে জিজ্ঞাসাবাদের জন্য কলকাতার সিবিআই অফিসে ডাকা হয়। জিজ্ঞাসাবাদের পর তাঁকেও গ্রেপ্তার করা হয়।
রোজভ্যালি পশ্চিমবঙ্গের একটি চিটফান্ড সংস্থা, তারা পশ্চিমবঙ্গে স্বল্প সঞ্চয়ের একটি প্রতিষ্ঠান হিসেবে গড়ে ওঠে। পরে তা ওডিশাসহ আরও কয়েকটি রাজ্যে ছড়িয়ে পড়ে।
সংস্থাটি সারদা গোষ্ঠীর মতো স্বল্প সঞ্চয়ের প্রকল্প করে সাধারণ মানুষের কাছ থেকে ১৭ হাজার কোটি রুপি আমানত হিসেবে সংগ্রহ করে। রোজভ্যালির কর্ণধারের মাধ্যমে সেই অর্থের সুযোগ নেওয়ার অভিযোগ আছে তৃণমূল সাংসদ সুদীপ ও তাপসের বিরুদ্ধে।
