
৩৬ দিন ধরে খনিতে আটকে থাকা চার শ্রমিককে গতকাল শুক্রবার রাতে উদ্ধার করা হয়েছে। গত বছরের ২৫ ডিসেম্বর সানদং প্রদেশের পূর্বাঞ্চলে খনিজ পদার্থ জিপসামের খনিতে ধসের পর ওই শ্রমিকেরা আটকা পড়েন। তাদের স্থানীয় হাসপাতালে চিকিৎসা দেওয়া হচ্ছে।দেশটির রাষ্ট্রীয় গণমাধ্যমের বরাত দিয়ে বিবিসি অনলাইনের খবরে জানানো হয়, উদ্ধারকর্মীরা জানান, মাটি থেকে ৬৫ ফুট নিচে ওই চার শ্রমিককে দেখা যায়। তারা জড়সড় হয়ে বসেছিলেন। চোখ ঢাকা ছিল।কয়েক সপ্তাহ ধরে সুড়ঙ্গের মাধ্যমে ওই খনিতে পানি ও তরল পদার্থ সরবরাহ করা হচ্ছিল। গতকাল বিশেষ একধরনের কপিকল ব্যবহার করে শ্রমিকদের টেনে তোলা হয়।চীনের গণমাধ্যম সিসিটিভির ফুটেজে দেখা যায়, উদ্ধার হওয়া এক শ্রমিক উদ্ধারকর্মীদের উদ্দেশে বলেন, ‘আমি এখন নিরাপদ বোধ করছি। আমরা তোমাদের চিরকাল মনে রাখব।’প্রায় ৪০০ উদ্ধারকর্মী উদ্ধারকাজে অংশ নেয়। উদ্ধারকাজ পরিচালনাকারী কর্মকর্তা ঝ্যাং বলেন, নিখোঁজ শ্রমিকদের উদ্ধারে এখনো কাজ চলছে। বিশেষ ধরনের আলোর মাধ্যমে তাদের খুঁজে বের করার চেষ্টা চলছে। ২৫ ডিসেম্বরের খনি ধসে ২৯ জন শ্রমিক আটকা পড়ে বলে তাদের ধারণা। তাদের মধ্যে এই চার শ্রমিকসহ ১৫ জনকে উদ্ধার করা হলো। একজনের মৃত্যু সম্পর্কে নিশ্চিত হওয়া গেছে। নিখোঁজ রয়েছে আরও ১৩ জন।
খনিজ পদার্থ জিপসাম সাধারণত ভবনের নির্মাণকাজে ব্যবহার করা হয়। চীনে শিল্প কারখানায় ও খনিতে প্রায়ই এ ধরনের দুর্ঘটনা ঘটে।
