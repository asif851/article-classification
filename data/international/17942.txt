
উত্তর কোরিয়ার নেতা কিম জং-উনের সৎভাই কিম জং-নাম হত্যার ঘটনায় দেশটির সঙ্গে মালয়েশিয়ার উত্তেজনা বাড়ছে। উত্তর কোরিয়ায় নিয়োজিত রাষ্ট্রদূতকে ডেকে পাঠিয়েছে মালয়েশিয়া। আজ সোমবার বিবিসি অনলাইনের প্রতিবেদনে এই তথ্য জানানো হয়।
গত সপ্তাহে মালয়েশিয়ার কুয়ালালামপুরের বিমানবন্দরে রহস্যজনকভাবে অসুস্থ হওয়ার পর কিম জং-নাম মারা যান। বিমানবন্দরে তাঁকে উত্তর কোরিয়ার গুপ্তঘাতকেরা বিষ প্রয়োগ করে বলে সন্দেহ মালয়েশীয় পুলিশের।
কিম জং-নাম হত্যার ঘটনায় মালয়েশিয়ার পুলিশ উত্তর কোরিয়ার নাগরিকসহ কয়েকজনকে গ্রেপ্তার করেছে। এখন তারা সন্দেহভাজন চার উত্তর কোরীয় নাগরিকের খোঁজ করছে। তবে এই সন্দেহভাজন ব্যক্তিরা সম্ভবত মালয়েশিয়া থেকে পালিয়ে গেছে।
ঘটনা নিয়ে মন্তব্যের জেরে কুয়ালালামপুরে নিযুক্ত উত্তর কোরিয়ার রাষ্ট্রদূতকে তলব করেছে মালয়েশিয়ার পররাষ্ট্র মন্ত্রণালয়।
জং-নামের লাশ হস্তান্তর নিয়ে মালয়েশিয়া ও উত্তর কোরিয়ার মধ্যে উত্তেজনা চলছে। ময়নাতদন্ত ও ডিএনএন পরীক্ষা ছাড়া জং-নামের লাশ উত্তর কোরিয়ার কাছে হস্তান্তর করতে অস্বীকৃতি জানায় মালয়েশিয়া।
মালয়েশিয়ার এমন অবস্থানের পরিপ্রেক্ষিতে কুয়ালালামপুরে নিযুক্ত উত্তর কোরীয় রাষ্ট্রদূত কাং চল বলেন, তাঁদের অনুমতি ও উপস্থিতি ছাড়া জং-নামের লাশের ময়নাতদন্তের ফলাফল গ্রহণ করা হবে না।
জং-নামকে হত্যার পেছনে উত্তর কোরিয়ার হাত রয়েছে বলে ধারণা করা হচ্ছে। তবে এই ধারণার পক্ষে সুনির্দিষ্ট তথ্য-প্রমাণ নেই। এ বিষয়ে পিয়ংইয়ং কোনো আনুষ্ঠানিক বিবৃতিও দেয়নি।
