
মিসরের ক্ষমতাচ্যুত স্বৈরশাসক হোসনি মোবারকের পুনর্বিচারের কার্যক্রম শুরু হয়েছে। এ জন্য গতকাল শনিবার তিনি রাজধানী কায়রোর একটি আদালতে হাজিরা দেন। ২০১১ সালের গণবিক্ষোভ চলাকালে কয়েক শ বিক্ষোভকারীকে হত্যা এবং দুর্নীতিতে জড়িত থাকার অভিযোগে তাঁর বিচার চলছে।
৮৫ বছর বয়সী মোবারক ও তাঁর দুই ছেলের (গামাল ও আলা) পাশাপাশি সাবেক স্বরাষ্ট্রমন্ত্রী হাবিব আল-আদলি এবং নিরাপত্তা বাহিনীর ছয় কর্মকর্তাকে এ-সংক্রান্ত মামলায় আসামি করা হয়েছে। হুইলচেয়ারে চড়ে আদালতে হাজির হন মোবারক। নিহত বিক্ষোভকারীদের স্বজনসহ লোকজন আদালতের বাইরে জড়ো হয়ে ‘খুনিদের’ মৃত্যুদণ্ড দেওয়ার দাবি জানান।
২০১২ সালের জুনে একটি মামলায় মোবারককে দোষী সাব্যস্ত করা হয়। তবে আপিলের পরিপ্রেক্ষিতে আদালত পুনর্বিচারের নির্দেশ দিয়েছিলেন। এএফপি ও বিবিসি।
