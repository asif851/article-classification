
এবার অভিনব এক প্রতিবাদ কর্মসূচি দেখা যাবে যুক্তরাষ্ট্রের ডেমোক্রেটিক পার্টির জাতীয় সম্মেলনে। ‘উদরের বায়ু ছেড়ে’ প্রতিবাদ জানানোর এমন কর্মসূচি ঘোষণা করেছেন এ দলের ক্ষুব্ধ একদল সমর্থক।
মার্কিন প্রেসিডেন্ট নির্বাচনে ডেমোক্রেটিক পার্টির সম্ভাব্য প্রার্থী হিলারি ক্লিনটনকে প্রার্থিতার দৌড়ে তাঁর এত দিনের প্রতিদ্বন্দ্বী বার্নি স্যান্ডার্স সমর্থন দেওয়ায় ক্ষুব্ধ হয়ে স্যান্ডার্সের একদল সমর্থক এমন কর্মসূচিই দিয়েছেন। গত মঙ্গলবার নিউ হ্যাম্পশায়ার অঙ্গরাজ্যে হিলারির সঙ্গে এক প্রচারণায়ও অংশ নিয়েছেন ভারমন্টের এই সিনেটর।
স্যান্ডার্সের এই সমর্থকেরা বলছেন, হিলারি ক্লিনটনের মাধ্যমে তলানিছোঁয়া মানুষের প্রত্যাশা পূরণ হবে না। সেই সব মানুষের বার্তা পৌঁছে দেওয়ার জন্যই তাঁদের এই অভিনব প্রতিবাদ কর্মসূচি।
২৫ জুলাই থেকে ফিলাডেলফিয়া নগরীতে ডেমোক্রেটিক পার্টির জাতীয় সম্মেলন শুরু হওয়ার কথা। এ সম্মেলনে আনুষ্ঠানিকভাবে আগামী প্রেসিডেন্ট নির্বাচনে দলের প্রার্থী হিসেবে হিলারি ক্লিনটনের নাম ঘোষণা করা হবে।
সম্মেলন কেন্দ্রের সামনে এ কর্মসূচি পালন করবে পুউর পিপল ইকোনমিক হিউম্যান রাইটস চ্যাম্পিয়ন নামের একটি সংগঠন। সংগঠনের জাতীয় সমন্বয়ক চেরি হোঙ্কালা বলেন, ‘হিলারি ক্লিনটনকে আমরা কী মনে করি, তা জানিয়ে দিতে চাই।’ ফিজিশিয়ান ফর সোশ্যাল রেসপনসিবিলিটি নামের আরেকটি সংগঠনের নেতা ওয়াল্টার টসউ বলেন, মার্কিন সমাজে বিরাজমান ‘দুর্গন্ধ’ সম্পর্কে সচেতনতা বৃদ্ধির জন্যই এই প্রতিবাদ কর্মসূচি।
বাছাইপর্বের নির্বাচনে বার্নি স্যান্ডার্স নিজেকে একজন ‘সামাজিক সমাজতন্ত্রী’ হিসেবে প্রচারণা চালান। তাঁর আহ্বানে ডেমোক্র্যাট দলের যুব, তরুণ, কলেজ-বিশ্ববিদ্যালয়ের শিক্ষার্থী, নাগরিক আন্দোলনের কর্মী-সমর্থকদের মধ্যে বেশ সাড়া সৃষ্টি হয়। তবে শেষ পর্যন্ত তিনি জিততে পারেননি।
হিলারিকে সমর্থন দিয়ে বার্নি স্যান্ডার্স তাঁর বক্তব্যে বলেছেন, ‘আমাদের প্রগতিশীল ধারণাকে এগিয়ে নিয়ে যাওয়ার জন্য এখন হিলারি ক্লিনটনকে সমর্থন জানানোই সবচেয়ে ভালো বিকল্প। আমি জানি, আমার এ সিদ্ধান্তে অনেক সমর্থক বিরাগভাজন হবেন। তবে রিপাবলিকান দলের ডোনাল্ড ট্রাম্পকে পরাজিত করতে হবে। প্রগতিশীল ধারণার সংগ্রামকে এগিয়ে নিতে হিলারিকে প্রেসিডেন্ট পদে নির্বাচিত করতে হবে।
