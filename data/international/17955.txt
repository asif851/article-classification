
ভারতে ২০১১ সালের আদমশুমারির ফল গতকাল মঙ্গলবার প্রকাশ করা হয়েছে। এতে দেখা গেছে, প্রথমবারের মতো সংখ্যাগরিষ্ঠ হিন্দু ধর্মাবলম্বীর শতকরা হার ৮০-এর নিচে নেমেছে। খবর এনডিটিভির।২০০১ থেকে ২০১১ সাল পর্যন্ত ১০ বছরে মুসলিম জনগোষ্ঠীর সংখ্যা কিছুটা বেড়ে (শূন্য দশমিক ৮ শতাংশ) ১৭ কোটি ২২ লাখে উঠেছে। এ ছাড়া হিন্দু ধর্মাবলম্বীদের সংখ্যা শূন্য দশমিক ৭ শতাংশ কমেছে। ধর্মভিত্তিক তথ্য-উপাত্তগুলো গতকাল প্রকাশ করা হলেও হিন্দু সমাজের বর্ণ সম্প্রদায়ভিত্তিক তথ্য-উপাত্ত প্রকাশ করা হয়নি। সর্বশেষ এ শুমারি অনুযায়ী দেশের জনসংখ্যা ১২১ কোটি। এর মধ্যে হিন্দু ৭৯ দশমিক ৮ এবং মুসলিম ১৪ দশমিক ২ শতাংশ। খ্রিষ্টানরা দেশটির তৃতীয় বৃহত্তম জনগোষ্ঠী। তাদের সংখ্যা ২ কোটি ৭৮ লাখ (২ দশমিক ৩ শতাংশ)। এরপর আছে যথাক্রমে শিখ, বৌদ্ধ ও জৈনরা। শিখ ও বৌদ্ধদের সংখ্যা কমেছে। খ্রিষ্টান ও জৈনদের ক্ষেত্রে তেমন পরিবর্তন নেই।
