
আফগানিস্তানের রাজধানী কাবুলের একটি অন্যতম জেলার পুলিশপ্রধান হলেন কর্নেল জামিলা বায়াজ নামের এক নারী। দেশটিতে পুলিশের এমন একটি বড় পদে এই প্রথম কোনো নারী কর্মকর্তাকে নিয়োগ দেওয়া হলো। কর্নেল জামিলা বায়াজ এমন এক সময় এই গুরুত্বপূর্ণ দায়িত্ব পেলেন, যখন আফগানদের জন্য একটি গুরুত্বপূর্ণ বছর শুরু হয়েছে। এ বছর সেখানে গুরুত্বপূর্ণ উপনির্বাচন এবং দেশটি থেকে ন্যাটোর যুদ্ধ সেনা প্রত্যাহার শুরু হবে।বিভিন্ন গণমাধ্যমে প্রকাশিত প্রতিবেদনে জানানো হয়, গত মঙ্গলবার আফগানিস্তানের স্বরাষ্ট্র মন্ত্রণালয়ে বায়াজকে (৫০) নিয়োগ দেওয়া হয়। কাবুলের কোনো জেলায় এই প্রথম পুলিশপ্রধান হিসেবে একজন নারীকে নিয়োগ দেওয়া হলো। রাজধানী কাবুলের মধ্যে ওই জেলাটি অন্যতম গুরুত্বপূর্ণ বলে বিবেচিত।দ্য টেলিগ্রাফে প্রকাশিত প্রতিবেদনে জানানো হয়, পুলিশের পেশায় বায়াজের ২৫ বছরের অভিজ্ঞতা রয়েছে। এর আগে তিনি স্বরাষ্ট্র মন্ত্রণালয়ের কাবুল দপ্তরে দায়িত্বরত ছিলেন। কাবুলের প্রথম পুলিশ জেলার প্রধান হিসেবে নিয়োগ পাওয়ার মধ্য দিয়ে তিনি দেশটির নারী পুলিশ কর্মকর্তাদের মধ্যে জ্যেষ্ঠত্ব অর্জন করলেন। নিয়োগ পাওয়ার পর এক প্রতিক্রিয়ায় বায়াজ বলেছেন, অধিবাসীদের নিরাপত্তা নিশ্চিত করতে তিনি তাঁর সর্বোচ্চ শক্তি প্রয়োগ করবেন। অপর এক প্রতিক্রিয়ায় বায়াজ বলেন, তাঁর এই নিয়োগ পুলিশ বাহিনীতে নারীদের যোগ দেওয়া উত্সাহিত করবে বলে মনে করেন তিনি।
তবে বায়াজের জন্য পেশাগত ঝুঁকিও রয়েছে। দেশটিতে নারী পুলিশ সদস্যরা তালেবানদের হামলার লক্ষ্যবস্তু হচ্ছেন। গত বছরই দেশটির সবচেয়ে জ্যেষ্ঠ নারী পুলিশ কর্মকর্তা হেলমান্দে গুলিতে নিহত হন।
 
