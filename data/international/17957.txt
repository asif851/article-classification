
মিয়ানমারের রোহিঙ্গা মুসলিম সম্প্রদায়ের ওপর নিপীড়ন ও হত্যাযজ্ঞ চালানোর অভিযোগ খতিয়ে দেখতে জাতিসংঘের তদন্ত দল এলে রাখাইন রাজ্যে পরিস্থিতির ‘অবনতিই’ ঘটবে। দেশটির নেতা অং সান সু চির নিরাপত্তা উপদেষ্টা থং তুন গতকাল মঙ্গলবার ইয়াঙ্গুনে কূটনীতিকদের এ কথা বলেছেন।
সশস্ত্র বাহিনীর বিরুদ্ধে রোহিঙ্গাদের নির্যাতনের অভিযোগ তদন্ত করতে জাতিসংঘ গত মে মাসে তিনজন বিশেষজ্ঞকে মিয়ানমারে পাঠাতে চাইলে দেশটি তাঁদের ভিসা দেয়নি। জাতিসংঘে যুক্তরাষ্ট্রের রাষ্ট্রদূত নিকি হ্যালি ওই বিশেষজ্ঞ দলকে প্রবেশের অনুমতি দিতে মিয়ানমারের প্রতি গত সপ্তাহে আহ্বান জানান। জাতিসংঘের মানবাধিকার পরিষদ ওই দলকে মিয়ানমারে পাঠানোর প্রস্তাব করেছে। কিন্তু মিয়ানমারের জাতীয় নিরাপত্তা উপদেষ্টা থং তুন বলেন, ‘আমরা ওই সিদ্ধান্ত থেকে সরে এসেছি। কারণ, এটা কোনোমতেই গঠনমূলক নয়। কারণ, জাতিসংঘের ওই তদন্ত দল এলে পরিস্থিতির শুধু অবনতিই হবে।’
প্রায় ১০ লাখ রোহিঙ্গা মুসলিমের প্রতি সরকারের আচরণ বৌদ্ধ সংখ্যাগরিষ্ঠ মিয়ানমারের মানবাধিকার পরিস্থিতিকে প্রশ্নবিদ্ধ করেছে। রাখাইন রাজ্যের উত্তর অংশে কয়েক মাস আগে চালানো সেনাবাহিনীর অভিযানে মানবতাবিরোধী অপরাধ হয়ে থাকতে পারে বলে জাতিসংঘের মানবাধিকার পরিষদ বিবৃতি দেওয়ার পর ইউরোপীয় ইউনিয়ন (ইইউ) বিষয়টি তদন্তের প্রস্তাব দিয়েছে।
সন্দেহভাজন জঙ্গিরা হামলা চালিয়ে সীমান্ত এলাকায় পুলিশের নয় সদস্যকে হত্যা করার পর মিয়ানমারের নিরাপত্তা বাহিনী রোহিঙ্গা-অধ্যুষিত এলাকায় ব্যাপক অভিযান চালায়। 
