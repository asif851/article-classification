
ভারতের উত্তর প্রদেশ রাজ্যের একজন মন্ত্রী এক ব্যক্তিকে চড় মারছেন—এ রকম এক দৃশ্য ধরা পড়েছে ক্যামেরায়। ঘটনাটি আলোচনার ঝড় তুলেছে।একটি খবরে রাজ্যের বেনারস শহরের কাছের গ্রামে এবং অন্য খবরে মন্ত্রীর নিজের বাড়িতে তা ঘটেছে বলে উল্লেখ করা হয়েছে। সুরেন্দর সিং প্যাটেল নামে অখিলেশ যাদব সরকারের ওই মন্ত্রী গণপূর্ত বিভাগের দায়িত্বে রয়েছেন।এনডিটিভির খবরে বলা হয়, মন্ত্রী গত রোববার বেনারসের বাইরে রোহানিয়া গ্রামে সরকারি কম্বল বিতরণের এক অনুষ্ঠানে যান। সেখানে ওই ঘটনা ঘটে। অন্যদিকে টাইমস অব ইন্ডিয়ার খবরে বলা হয়েছে, ঘটনাটি ঘটে মন্ত্রী প্যাটেলের বাড়িতে। অতিরিক্ত ভিড় সামলানোর একপর্যায়ে মন্ত্রী উত্তেজিত হয়ে একজনকে চড় মারেন।তবে সুরেন্দর প্যাটেল কাউকে চড় মারার কথা অস্বীকার করে বলেছেন, তিনি তাঁর এক ভাইপোকে চাপড় দিয়ে আরও কম্বল আনতে বলেছিলেন মাত্র। মন্ত্রী বলেন, তাঁকে রাজনৈতিকভাবে হেয় করার জন্য ‘গল্প’ ছড়ানো হচ্ছে। এনডিটিভি ও টাইমস অব ইন্ডিয়া।
