
সৌদি আরবের মক্কা প্রশাসন ছয়টি কবরস্থানে ৭৪ হাজার ৭০০ কবর প্রস্তুত করছে। এসব কবরে মিনায় পদপিষ্ট হয়ে মারা যাওয়া কিছুসংখ্যক হাজিসহ অন্যদের দাফন করা হতে পারে। 
মক্কা সচিবালয়ের গণমাধ্যমবিষয়ক পরিচালক ওসামা জায়তুন এ তথ্য জানিয়েছেন বলে দেশটির ইংরেজি দৈনিক আরব নিউজ গতকাল মঙ্গলবার এক প্রতিবেদনে উল্লেখ করেছে। সৌদি আরবের পবিত্র মক্কা নগরীর অদূরে মিনায় গত বৃহস্পতিবার হজের আনুষ্ঠানিকতা চলাকালে পদপিষ্ট হয়ে ৭৬৯ জন হাজি নিহত হন। আহত হন ৯৩৪ জন হাজি। হতাহত হাজিদের এই সংখ্যা সৌদি সরকারের পক্ষ থেকে নিশ্চিত করা হয়েছে। তবে এই সংখ্যা নিয়ে অনেকের সংশয় রয়েছে। ছয়টি কবরস্থানে হাজারো কবর প্রস্তুত করার খবরে বলা হয়, কবরস্থান ছয়টি হলো—মালা কবরস্থান, আল-আদিল কবরস্থান, আল-শরিয়া কবরস্থান, আল-হারাম শহীদ কবরস্থান, আল-রাব্বি কবরস্থান ও আরাফাত কবরস্থান। পরিবারের সদস্যদের অনুমতি নিয়ে সংশ্লিষ্ট কর্তৃপক্ষ লাশ দাফনের প্রক্রিয়া চূড়ান্ত করবে। মিনা দুর্ঘটনায় হতাহত হাজিদের সবার মরদেহের ছবি এখনো প্রকাশ করেনি সৌদি কর্তৃপক্ষ। নিহত হাজিদের শনাক্ত করতে সবার ছবি ও বিস্তারিত তথ্য খুব শিগগির প্রকাশ করার কথা বলা হয়েছে।
আরও পড়ুন: ২৫ বছরে ভয়াবহ ঘটনা
