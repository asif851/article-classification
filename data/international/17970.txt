
সহিংসতা শুরু হওয়ার পর সাম্প্রতিক সময়ে কমপক্ষে ১০ হাজার রোহিঙ্গা মিয়ানমার থেকে পালিয়ে বাংলাদেশে পৌঁছেছে। আজ বুধবার জাতিসংঘ এ কথা জানিয়েছে।
মিয়ানমারের সেনাবাহিনীর রক্তাক্ত অভিযান শুরু হওয়ার পর থেকে এ পর্যন্ত দেশটির পশ্চিমাঞ্চলীয় রাজ্য রাখাইনে বসবাসরত প্রায় ৩০ হাজার রোহিঙ্গা ঘরবাড়ি ছেড়ে পালিয়ে যেতে বাধ্য হয়েছে। তাদের প্রবেশে বাধা দিতে সীমান্তে টহল জোরদার করেছে বাংলাদেশ। তবে গত সপ্তাহে বাংলাদেশ জানায়, কয়েক হাজার লোক দেশটিতে ঢুকে পড়েছে। অনেকের কাছে শুধু পরনের কাপড় ছাড়া আর কিছুই নেই।
ব্যাংককে জাতিসংঘের শরণার্থী সংস্থার এক মুখপাত্র ভিভিয়ান টান বলেন, ‘বিভিন্ন মানবাধিকার সংস্থার প্রতিবেদনের ভিত্তিতে আমাদের ধারণা, সাম্প্রতিক সপ্তাহগুলোতে বাংলাদেশে ১০ হাজার রোহিঙ্গা নতুন করে ঢুকেছে। তবে পরিস্থিতি দ্রুত পাল্টাচ্ছে। প্রকৃত সংখ্যা আরও বেশি হতে পারে।’
বাংলাদেশে অবস্থানরত রোহিঙ্গা সম্প্রদায়ের নেতারা জানিয়েছেন, আরও তিন হাজার বাস্তুচ্যুত রোহিঙ্গা নাফ নদীর একটি চরে আটকা পড়েছে। আবু গালিব নামের এক নেতা এএফপিকে বলেন, ‘খাবার ও কাপড় ছাড়াই তাঁরা প্রায় এক সপ্তাহ ধরে ওই চরে আটকা রয়েছেন।’
বাংলাদেশে এএফপির নেওয়া রোহিঙ্গাদের সাক্ষাৎকারে মিয়ানমারের নিরাপত্তা বাহিনীর হাতে গণধর্ষণ, নির্যাতন ও হত্যার মর্মান্তিক কাহিনি উঠে এসেছে। মানবাধিকার সংস্থা হিউম্যান রাইটস ওয়াচ কৃত্রিম উপগ্রহের ছবি বিশ্লেষণ করে দেখেছে, রাখাইনের রোহিঙ্গা গ্রামগুলোর কয়েক হাজার ঘরবাড়ি পুড়িয়ে দেওয়া হয়েছে।
মিয়ানমার এসব অভিযোগ অস্বীকার করলেও তারা এসব এলাকায় স্বাধীন তদন্তকারী ও বিদেশি সাংবাদিকদের ঢুকতে দিচ্ছে না। রোহিঙ্গাদের ওপর ভয়াবহ নির্যাতনের ঘটনায় দেশটির কার্যত নেত্রী শান্তিতে নোবেল পুরস্কারজয়ী অং সান সু চিকে ক্রমবর্ধমানহারে আন্তর্জাতিক নেতিবাচক প্রতিক্রিয়া মোকাবিলা করতে হচ্ছে। রোহিঙ্গাদের ওপর এই নির্যাতনকে জাতিসংঘের এক কর্মকর্তা ‘জাতিগত নির্মূল অভিযান’ বলে বর্ণনা করেছেন।
মিয়ানমারকে অনেক চ্যালেঞ্জ মোকাবিলা করতে হচ্ছে উল্লেখ করে আজ বুধবার সু চি ‘শান্তি ও জাতীয় ঐক্য’ প্রতিষ্ঠায় কাজ করার প্রতিশ্রুতি ব্যক্ত করেছেন। তবে তিনি রাখাইন রাজ্যের সহিংসতার কথা উল্লেখ করেননি।
