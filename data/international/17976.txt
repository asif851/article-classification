
ভারতের উত্তর প্রদেশের গোরাখপুর জেলার বাবা রাঘব দাস মেডিকেল কলেজ হাসপাতালে মৃতের সংখ্যা বেড়ে ৬৩ জনে দাঁড়িয়েছে। অক্সিজেন সংকটের কারণে গত পাঁচ দিনে ওই হাসপাতালে এই শিশুদের মৃত্যু হয়েছে বলে অভিযোগ উঠেছে।
আজ শনিবার এনডিটিভির খবরে বলা হয়েছে, গত বুধবার রাষ্ট্র পরিচালিত ওই হাসপাতালে পরিদর্শনে যান প্রায় ২০ বছর ধরে পার্লামেন্টে ওই এলাকার প্রতিনিধিত্ব করে আসা উত্তর প্রদেশের মুখ্যমন্ত্রী যোগী আদিত্যনাথ। পরে তিনি ৬৩ জন মৃত্যুর বিষয়টি প্রধানমন্ত্রী নরেন্দ্র মোদিকে জানিয়েছেন। তবে, নিহতদের সবাই অক্সিজেনের অভাবে মারা যায়নি বলে সরকারের তরফ থেকে জানানো হয়েছে।
এ ঘটনায় ওই হাসপাতালের প্রধানকে বরখাস্ত করা হয়েছে। একটি হাসপাতালে এত অল্প সময়ের ব্যবধানে ৬৩ জনের মৃত্যুর ঘটনা তদন্তে একটি কমিটি গঠন করা হয়েছে। তবে সরকারের পক্ষ থেকে বলা হয়েছে, যারা মারা গেছে, তাদের অনেকেই হয়তো চিকিৎসায় অবহেলা বা অন্য কোনো কারণে মারা যেতে পারে। মারা যাওয়া শিশুরা নবজাতক থেকে ১২ বছর বয়সী।
এর আগে জেলার কর্মকর্তাদের বরাত দিয়ে স্থানীয় গণমাধ্যম জানায়, অক্সিজেনের সংকটের কারণে শিশু মৃত্যুর এ ঘটনা ঘটেছে। বকেয়া পাওনা না পেয়ে অক্সিজেন সরবরাহকারী বেসরকারি একটি প্রতিষ্ঠান তাদের সরঞ্জাম প্রত্যাহার করে নেওয়ার পর এ ঘটনা ঘটে। তবে হাসপাতালের চিফ মেডিকেল সুপারিনটেনডেন্ট আর এস শুক্লা বলেন, সরবরাহকারী প্রতিষ্ঠানটি সরঞ্জাম সরবরাহ বন্ধ করে দেওয়ায় কিছু মৃত্যুর ঘটনা ঘটেছে সত্য। তবে বেশ কয়েকটি শিশু মারা গেছে মস্তিষ্কে প্রদাহজনিত সমস্যার কারণে।
