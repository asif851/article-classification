
তাইওয়ানের একটি বিদ্যালয়ের ছাত্রীরা বোতলের নানা রঙের মুখ দিয়ে বিখ্যাত চিত্রশিল্পী ভ্যান গগের একটি চিত্রকর্ম তৈরি করেছেন। ‘নক্ষত্রের রাত’ শিরোনামের এই ছবিটি তৈরি করতে ৩০ হাজার বোতলের মুখ ব্যবহার করা হয়েছে। তবে এতে সময় লেগেছে মাত্র ৫০ মিনিট।
তাইওয়ানের ‘ইটি টুডে’ ওয়েবসাইটের বরাত দিয়ে বিবিসি অনলাইনের খবরে আজ মঙ্গলবার এ তথ্য জানানো হয়।
খবরে বলা হয়, জিয়াওমিং গার্লস স্কুলের ছাত্রীরা ছোট ছোট দলে বিভক্ত হয়ে প্রথমে ছবিটির পৃথক কয়েকটি অংশ তৈরি করেন। পরে সেগুলোকে একসঙ্গে জোড়া দেওয়া হয়। পুরো ছবিটির আকার ২০ বর্গমিটার।
ওই বিদ্যালয়ের উ কিনচুয়ান নামের একজন শিক্ষক পুরো কাজটি তদারকি করেছেন। তিনি বলেন, পরিত্যক্ত বস্তুর পুনর্ব্যবহার (রিসাইক্লিং) সম্পর্কে ছাত্রীরা যেন সচেতন হন, সে লক্ষ্য থেকে তিনি কাজটি করেছেন। তিনি বলেন, এই কাজটি খুব সহজ ছিল না। চিত্রকর্মটি তৈরির জন্য গ্রীষ্মকাল থেকে বোতলের মুখ সংগ্রহ শুরু করেন ছাত্রীরা। এ কাজে সহায়তায় দিতে এগিয়ে আসেন তাঁদের বাবা-মা, ভাই-বোন ও পরিবারের সদস্যরা। স্থানীয় লোকজনেরও অংশগ্রহণ ছিল বোতলের মুখ সংগ্রহ ও পরিষ্কার করার কাজে।
সবার সহযোগিতায় বোতলের মুখ দিয়ে ভ্যান গগের ওই ছবিটি তৈরি করতে পেরে ছাত্রীরাও ভীষণ খুশি। উচ্ছ্বসিত এক ছাত্রী বলল, ‘সত্যিই এটা অসাধারণ ছিল।’
