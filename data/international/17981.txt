
ভারতের প্রধানমন্ত্রী নরেন্দ্র মোদির সেই স্যুটটির কথা মনে আছে? যেটি পরে তিনি যুক্তরাষ্ট্রের প্রেসিডেন্ট বারাক ওবামার সঙ্গে বৈঠক করেছিলেন? এই স্যুটটির জন্য দেশের ভেতর জনগণের ব্যাপক সমালোচনার মুখে পড়তে হয়েছিল তাঁকে। তাঁর প্রধান প্রতিদ্বন্দ্বী রাজনৈতিক দল কংগ্রেসের সহসভাপতি রাহুল গান্ধী তো সে সময় অভিযোগ করছিলেন, ‘এই সরকার স্যুট-বুটের সরকার’।এই স্যুটটি এখন পর্যন্ত সবচেয়ে বেশি দামে বিক্রীত স্যুট হিসেবে গিনেস বুক অব ওয়ার্ল্ড রেকর্ডে ঠাঁই করে নিয়েছে। দ্য ইন্ডিয়ান এক্সপ্রেসের খবরে আজ শনিবার এ কথা জানানো হয়।গত বছরের ফেব্রুয়ারিতে স্যুটটি নিলামে ওঠে। ১১ লাখ রুপি থেকে হাঁক ওঠে স্যুটটির। যেতে যেতে চার কোটি ৩১ লাখ রুপিতে গিয়ে ঠেকে। এই দামে স্যুটটি কিনে নেন গুজরাটের সুরাটের এক ধনাঢ্য হীরক ও বিমান ব্যবসায়ী লালজিভাই প্যাটেল। তিনি বলেছিলেন, তিনি ওই স্যুটটি যেকোনো মূল্যে কিনতেন। পাঁচ কোটি রুপি হলেও কিনতেন। কারণ, অর্থটা তাঁর কাছে কোনো ব্যাপার না।বিদেশে বসবাসরত রমেশ ভিরানি নামের এক ব্যবসায়ী তাঁর ছেলের বিয়েতে মোদিকে এই স্যুট উপহার দিয়েছিলেন।এই নিলাম থেকে প্রাপ্ত অর্থ গঙ্গা নদী শোধনের কাজে ব্যয় করা হয়। এ কাজের জন্য মোদির ব্যবহৃত আরও ৮০০টি জিনিস নিলামে তুলে অর্থ জোগাড় করা হয়।
