
ভারতশাসিত কাশ্মীরের শ্রীনগরের বান্দিপোড়া এলাকায় বাড়ি থেকে টেনেহিঁচড়ে বের করে ভারতীয় সীমান্তরক্ষী বাহিনীর (বিএসএফ) সদস্য মোহাম্মদ রমজান পারেকে (২৩) গতকাল বুধবার রাতে গুলি করে হত্যা করেছে সন্ত্রাসীরা।
এনডিটিভির খবরে জানা যায়, চারজন সন্ত্রাসী তাঁকে হত্যা করে। মাত্র তিন মাস আগে জম্মু ও কাশ্মীরের সোফিয়ান এলাকায় বিয়ের বাড়ি থেকে বের করে সেনা কর্মকর্তা লেফটেন্যান্ট উমর ফায়েজকে গুলি করে হত্যা করে সন্ত্রাসীরা। এরপর আবার এ ঘটনা ঘটল।
রমজানের পরিবারের আরও চার সদস্য আহত হয়েছে। কয়েক বছর আগে বিএসএফে যোগ দেন পারে। বারামুলা এলাকায় ৭৩ ব্যাটালিয়নের সঙ্গে তাঁকে কাজের দায়িত্ব দেওয়া হয়। ২০ দিন ধরে তিনি ছুটিতে ছিলেন।
প্রত্যক্ষদর্শীরা বলছে, সন্ত্রাসীরা প্রথমে বিএসএফ জওয়ানকে টেনেহিঁচড়ে বের করে। সেখানে রমজানের দুই ভাই জাভিদ, সাহিব, বাবা গুলাম এবং খালা হাব্বা বেগম ছিলেন। তাঁরা বাধা দিলে সন্ত্রাসীরা গুলি করে ঘটনাস্থলেই রমজানকে মেরে ফেলে।
আহত তিনজনকে হাসপাতালে ভর্তি করা হয়েছে। তাঁদের অবস্থা আশঙ্কাজনক।
