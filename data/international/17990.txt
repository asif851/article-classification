
পাকিস্তান তেহরিক-ই-ইনসাফ (পিটিআই) দলে একই সঙ্গে সরকারি ও দলীয় পদে থাকা নিয়ে যে বিতর্ক উঠেছে, সে বিষয়ে দলের কেন্দ্রীয় নির্বাহী কমিটিই (সিইসি) চূড়ান্ত সিদ্ধান্ত নেবে। দলটির প্রধান ইমরান খান গত বৃহস্পতিবার এ কথা জানিয়েছেন।ইমরান খান এখন চিকিৎসার জন্য লন্ডনে রয়েছেন। তাঁর অনুপস্থিতিতে দ্বৈত পদে থাকা নিয়ে দলের ভেতরে বিরোধ দেখা দিয়েছে। পিটিআই গত মে মাসের নির্বাচনে খাইবার পাখতুনখাওয়া প্রদেশে জয়ী হয়ে সরকার গঠন করে। প্রাদেশিক সরকারের মুখ্যমন্ত্রী হিসেবে রয়েছেন পারভেজ খাটাক, যিনি দলের মহাসচিবও। খাটাকসহ যাঁরা সরকারের বিভিন্ন পদে আসীন রয়েছেন, তাঁদের দলীয় পদ থেকে অপসারণের বিষয়ে গত মঙ্গলবার এক বিজ্ঞপ্তি জারি করেন পিটিআইয়ের কেন্দ্রীয় নির্বাচন কমিশনের প্রধান হামিদ খান। তবে ইমরান লন্ডন থেকে একটি বিবৃতির মাধ্যমে জানিয়ে দেন, এ ধরনের সিদ্ধান্ত কেবল দলের সিইসিই নিতে পারে। তবে পাল্টা বিবৃতিতে হামিদ বুধবার দাবি করেন, দলের গঠনতন্ত্র মোতাবেক বিষয়টি নিয়ে সৃষ্ট বিরোধের মীমাংসার ক্ষমতা কমিশনের হাতেই ন্যস্ত। তিনি যে বিজ্ঞপ্তি জারি করেছেন তা চূড়ান্ত।এ প্রেক্ষাপটে ইমরান খান লন্ডন থেকে বৃহস্পতিবার নতুন এক বিবৃতি দিয়েছেন, যা দেশটির গণমাধ্যমে প্রকাশিত হয়েছে। এতে তিনি বলেন, ‘আমরা দলের নির্বাচন কমিশনের স্বাধীনতার প্রতি সম্মান দেখাই এবং তার কার্যক্রমে হস্তক্ষেপ করি না। তবে এটা সত্য যে দ্বৈত পদের বিষয়ে কমিশনের সিদ্ধান্ত কেবল ব্যাখ্যামূলক।’ ইমরান বলেন, এ বিষয়ে পিটিআইয়ের গঠনতন্ত্রে কিছু বলা নেই, আর দলের নেতৃত্বের মধ্যে ভিন্ন ভিন্ন ব্যাখ্যা রয়েছে। তাই দলের সিইসির বৈঠকেই ওই বিষয়ে চূড়ান্ত সিদ্ধান্ত নেওয়া হবে।ইমরান খানের সর্বশেষ এই বিবৃতির বিষয়ে দলের প্রধান নির্বাচন কমিশনার হামিদ খানের বক্তব্য পাওয়া যায়নি। ডন।
