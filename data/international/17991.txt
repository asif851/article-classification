
মহামতী গৌতম বুদ্ধ অবশ্যই মিয়ানমারের সংখ্যালঘু রোহিঙ্গাদের সহায় হতেন বলে মন্তব্য করেছেন তিব্বতের নির্বাসিত আধ্যাত্মিক নেতা দালাই লামা।  গতকাল রোববার সাংবাদিকদের কাছে দালাই লামা এই মন্তব্য করেন। এনডিটিভি অনলাইনের প্রতিবেদনে এই তথ্য জানানো হয়।
দালাই লামা বলেন, যারা রোহিঙ্গাদের আক্রমণ করছে, তাদের মনে রাখা উচিত, এই পরিস্থিতিতে বুদ্ধ অবশ্যই দরিদ্র রোহিঙ্গা মুসলমানদের সহায় হতেন।
দালাই লামা ফের বলেন, রোহিঙ্গাদের ওপর সহিংসতার ঘটনায় তিনি খুবই মর্মাহত।
রোহিঙ্গাদের ওপর চলমান সহিংসতার ঘটনায় আগের দিন শনিবারও হিমাচল প্রদেশে সাংবাদিকদের কাছে দুঃখ প্রকাশ করেন দালাই লামা। এদিন তিনি রোহিঙ্গাদের ওপর হামলাকারীদের গৌতম বুদ্ধের পথ অনুসরণের আহ্বান জানান।
মিয়ানমারের রাখাইনে রোহিঙ্গাদের ওপর দেশটির সরকারি বাহিনী ও কট্টরপন্থী বেসামরিক বৌদ্ধরা সহিংস দমন-পীড়ন চালাচ্ছে। নৃশংসতার মুখে রাখাইন থেকে প্রায় তিন লাখ রোহিঙ্গা পালিয়ে বাংলাদেশে আশ্রয় নিয়েছে।
