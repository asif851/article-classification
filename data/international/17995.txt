
ভারতীয় জনতা পার্টির প্রধানমন্ত্রী পদপ্রার্থী নরেন্দ্র মোদিকে বিদ্রূপ করেছেন আম আদমি পার্টির (এএপি) প্রধান অরবিন্দ কেজরিওয়াল। নির্বাচনের পর গুজরাটের মুখ্যমন্ত্রীকে দেখা যাবে না বলে মন্তব্য করেছেন দিল্লির সাবেক মুখ্যমন্ত্রী।গতকাল শনিবার বারানসির রামনগর শহরে এক নির্বাচনী সমাবেশে মোদির উদ্দেশে এমন বিদ্রূপাত্মক মন্তব্য করেন কেজরিওয়াল।তিন দিন ধরে বারানসিতে নির্বাচনী প্রচার চালাচ্ছেন দিল্লির সাবেক মুখ্যমন্ত্রী। লোকসভা নির্বাচনে বারানসিতে মোদির বিরুদ্ধে লড়ছেন তিনি।রামনগরের ওই নির্বাচনী সমাবেশে জনতার কাছে কেজরিওয়াল জানতে চান, কেউ মোদিকে দেখেছেন কি না? সবাই সমস্বরে ‘না’ সূচক জবাব দেন।এর পরিপ্রেক্ষিতে মোদিকে উদ্দেশ করে কেজরিওয়াল বলেন, ‘তিনি যদি নির্বাচনের আগে না আসেন, নির্বাচনের পরেও আপনারা তাঁকে দেখবেন না।’কেজরিওয়াল আরও বলেন, ‘আমি এখানে তিন দিন ধরে প্রচার চালাচ্ছি। মোদি নিশ্চিতভাবে হারছেন।’
