
ভারতের লোকসভার নবম দফার নির্বাচনে কাল ভাগ্য নির্ধারণ হবে বেশ কয়েকজন তারকার। তাঁরা হলেন অভিনেতা দেব, তাপস পাল, সংগীতশিল্পী ইন্দ্রনীল সেন, জাদুকর পিসি সরকার (জুনিয়র), জাতীয় কংগ্রেসের রাজ্য সভাপতি অধীর চৌধুরী, বিজেপির রাজ্য সভাপতি রাহুল সিনহা প্রমুখ।
২০০৯ সালের নির্বাচনে ওই ১৭ আসনের মধ্যে ১৪টিতেই জয়ী হয়েছিল তৃণমূল। আর একটি করে বামফ্রন্ট, কংগ্রেস ও নির্দল প্রার্থী জিতেছিলেন। এবার অভিনেতা দেব তৃণমূলের টিকিটে দাঁড়িয়েছেন ঘাটাল আসনে। লড়ছেন বামফ্রন্ট প্রার্থী সন্তোষ কুমার রানার সঙ্গে। তাপস পালও তৃণমূলের টিকিটে দাঁড়িয়েছেন কৃষ্ণনগর আসনে। এখানে তিনি লড়ছেন বিজেপির প্রার্থী সত্যব্রত মুখার্জি ও বামফ্রন্ট প্রার্থী শান্তনু ঝাঁর সঙ্গে। ইন্দ্রনীল সেন তৃণমূলের টিকিটে দাঁড়িয়েছেন বহরমপুর আসনে। এখানে তিনি লড়ছেন কংগ্রেসের রাজ্য সভাপতি অধীর চৌধুরীর সঙ্গে। এই লড়াইয়ে থাকবেন বামফ্রন্ট প্রার্থী প্রমথেশ মুখোপাধ্যায়ও। জাদুকর পিসি সরকার বিজেপির টিকিটে দাঁড়িয়েছেন বারাসাত কেন্দ্রে। তিনি লড়বেন তৃণমূল প্রার্থী কাকলি ঘোষ দস্তিদার ও বামফ্রন্ট প্রার্থী মোর্তজা হোসেনের সঙ্গে। বিজেপি রাজ্য সভাপতি রাহুল সিনহা দাঁড়িয়েছেন কলকাতা উত্তর আসনে। এখানে তিনি লড়বেন তৃণমূল প্রার্থী সুদীপ বন্দ্যোপাধ্যায়, কংগ্রেস প্রার্থী সোমেন মিত্র ও বামফ্রন্ট প্রার্থী রুপা বাগচির সঙ্গে।আগামীকালই পশ্চিমবঙ্গের পঞ্চম ও শেষ দফার নির্বাচন অনুষ্ঠিত হচ্ছে। শেষ দফায় পশ্চিমবঙ্গে ভোট নেওয়া হবে ১৭টি আসনে। এই ১৭ আসনে প্রার্থী রয়েছেন ১৮৮ জন। সব আসনেই প্রার্থী দিয়েছে তৃণমূল কংগ্রেস, জাতীয় কংগ্রেস, বামফ্রন্ট এবং ভারতীয় জনতা পার্টি (বিজেপি)। ওই দিন ভোট দেবেন দুই কোটি ৫৫ লাখ ৭৫ হাজার ৭৪৩ জন ভোটার। ভোট নেওয়া হবে ৩১ হাজার ৩৯২টি বুথে। এই নির্বাচন শান্তিপূর্ণভাবে অনুষ্ঠিত করার জন্য ৩৫০ প্রতিষ্ঠান ও কেন্দ্রীয় নিরাপত্তা বাহিনী নিয়োগ করা হয়েছে।পশ্চিমবঙ্গের এই ১৭টি আসন হলো কলকাতা উত্তর, কলকাতা দক্ষিণ, যাদবপুর, ডায়মন্ডহারবার, জয়নগর, মথুরাপুর, বারাকপুর, দমদম, বারাসাত, বসিরহাট, বনগাঁ, বহরমপুর, কৃষ্ণনগর, রানাঘাট, ঘাটাল, কাঁথি ও তমলুক। এর আগে গত ১৭ এপ্রিল প্রথম দফায় চারটি, ২৪ এপ্রিল দ্বিতীয় দফায় ছয়টি, ৩০ এপ্রিল তৃতীয় দফায় নয়টি এবং ৭ মে চতুর্থ দফায় ছয়টি আসনে নির্বাচন অনুষ্ঠিত হয়। পশ্চিমবঙ্গে রয়েছে লোকসভার ৪২টি আসন।
