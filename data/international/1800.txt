
মার্কিন প্রেসিডেন্ট নির্বাচনে ডেমোক্র্যাট প্রার্থী হিলারি ক্লিনটন ও রিপাবলিকান প্রার্থী ডোনাল্ড ট্রাম্পের মধ্যে হাড্ডাহাড্ডি লড়াই চলছে। রয়টার্সের দেওয়া তথ্যমতে, এখন পর্যন্ত যেসব অঙ্গরাজ্যের ভোটের ফলাফলের আভাস (এক্সিট পোল) পাওয়া গেছে, এর মধ্যে হিলারি ২০৯টি ইলেকটোরাল কলেজ ভোট পেয়েছেন। আর ট্রাম্প পেয়েছেন ২১২টি। এএফপি বলছে, হিলারি ২০২ ও ট্রাম্প ২১৭টি ইলেকটোরাল কলেজ ভোট পেয়েছেন।বিবিসির তথ্যে হিলারি ১৯৭টি ও ট্রাম্প ১৮৭টি ইলেকটোরাল কলেজ ভোট পেয়েছেন। সিএনএন বলছে, হিলারি ১৯৭ ও ট্রাম্প ১৮৭টি ইলেকটোরাল কলেজ ভোট পেয়েছেন। প্রেসিডেন্ট হতে হলে ৫৩৮টি ইলেকটোরাল কলেজে ভোটের মধ্যে ২৭০টি পেতে হবে।হিলারি ক্লিনটন বা ডোনাল্ড ট্রাম্প, যেকোনো একজনকে পরবর্তী প্রেসিডেন্ট হিসেবে বেছে নিতে ভোট দিয়েছেন মার্কিন ভোটাররা। বিভিন্ন সংস্থার জরিপে বলা হয়েছে, ৫৮তম এই নির্বাচনে প্রায় ৫৪ শতাংশ ভোটার ভোট দিয়েছেন। মঙ্গলবার ভোট গ্রহণ শেষে এখন চলছে গণনা। আশা করা যাচ্ছে, বাংলাদেশ সময় আজ বুধবার সকাল ১০টা নাগাদ জানা যাবে, কে হবেন যুক্তরাষ্ট্রের ৪৫তম প্রেসিডেন্ট।
এএফপির খবরে জানা যায়, হিলারি ক্যালিফোর্নিয়ায় ৫৫, হাওয়াইতে ৪, কলোরাডোতে ৯, কানেটিকাটে ৭, ডেলাওয়ারে ৩, ইলিনয়ে ২০, মেরিল্যান্ডে ১০, ম্যাসাচুসেটসে ১১, নিউজার্সিতে ১৪, নিউইয়র্কে ২৯, রোড আইল্যান্ডে ৪, ভারমন্টে ৩, ওয়াশিংটন ডিসিতে ৩, ভার্জিনিয়ায় ১৩টি ইলেকটোরাল কলেজ ভোট পেয়েছেন।
রিপাবলিকান প্রার্থী ট্রাম্প ফ্লোরিডায় ২৯, ইদাহো ৪, অ্যালাবামায় ৯, আরকানসাসে ৬, ইন্ডিয়ানায় ১১, কানসাসে ৬, কেনটাকিতে ৮, লুইজিয়ানায় ৮, মিসিসিপিতে ৬, নেব্রাস্কাতে ৫, নর্থ ডাকোটায় ৩, ওকলাহোমায় ৭, সাউথ ক্যারোলাইনায় ৯, সাউথ ডাকোটায় ৩, টেনেসিতে ১১, টেক্সাসে ৩৮, ওয়েস্ট ভার্জিনিয়ায় ৫, ওয়াইওমিংয়ে ৩, মিজৌরিতে ১০, মন্টানায় ৩, ওহাইওতে ১৮টি ইলেকটোরাল কলেজ ভোট পেয়েছেন।
মার্কিন প্রেসিডেন্ট নির্বাচনের পদ্ধতি ও প্রক্রিয়া এমন যে সারা দেশে সংখ্যাগরিষ্ঠ ভোটারের সমর্থনও বিজয়ের নিশ্চয়তা দেয় না। মোট ৫৩৮টি ‘ইলেকটোরাল কলেজ’ ভোট রয়েছে এখানে। দুটি অঙ্গরাজ্য ছাড়া বাকি অঙ্গরাজ্যগুলোতে প্রাপ্ত সংখ্যাগরিষ্ঠতার ভিত্তিতে প্রার্থীরা ইলেকটোরাল কলেজ ভোটে বিজয়ী হন। সংখ্যাগরিষ্ঠ ভোট, অর্থাৎ ২৭০টি পেলেই একজন প্রার্থী নির্বাচিত হতে পারেন।
আরও পড়ুন:হিলারি ৬৮, ট্রাম্প ৬৬টিতে এগিয়ে
