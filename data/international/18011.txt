
ফিলিস্তিনের প্রধানমন্ত্রী রামি হামদাল্লাহর গাড়িবহরে হামলার ঘটনা ঘটেছে। গাজায় এক সফরে যাওয়ার সময় মঙ্গলবার এ ঘটনা ঘটে। এতে আহত হয়েছেন অন্তত পাঁচজন। তবে অক্ষত রয়েছেন প্রধানমন্ত্রী রামি।
আল জাজিরার প্রতিবেদনে বলা হয়েছে, গাজার উত্তরাঞ্চলে ফিলিস্তিনিদের কাছে বিট হানুন হিসেবে পরিচিত ইসরায়েল নিয়ন্ত্রিত ইরেজ চেকপয়েন্ট অতিক্রম করার সময় হামদাল্লাহ ও তাঁর গাড়িবহরে বিস্ফোরণের ঘটনা ঘটে। গার্ডিয়ানের খবরে বলা হয়, হামলার ঘটনাকে ফিলিস্তিন কর্তৃপক্ষ গুপ্তহত্যার চেষ্টা বলে অভিহিত করছে।
অনেকের মধ্যে ফিলিস্তিন কর্তৃপক্ষের গোয়েন্দা প্রধান মাজেদ ফারাজ ওই গাড়িবহরের সঙ্গে ছিলেন। ফিলিস্তিন প্রেসিডেন্ট মাহমুদ আব্বাস এ ঘটনাকে ‘সন্ত্রাসী হামলা’ বলে আখ্যায়িত করেছেন। এ জন্য গাজায় ক্ষমতাসীন দল হামাসকে দায়ী করেন তিনি।
পশ্চিম তীরভিত্তিক রাজনৈতিক দল ফাতাহর তথ্য বিভাগের প্রধান মুনির আল জাওঘোব বলেন, ‘এই হামলা হচ্ছে সবাইকে হত্যার সম্মিলিত প্রচেষ্টা। আমাদের জনগণের মধ্যে বিশৃঙ্খলা ও যুদ্ধ ছড়ানোর লক্ষ্যে এই ভয়াবহ হামলা করা হয়েছে।’ তিনি বলেন, ‘আমরা হামাসের কর্মকাণ্ডের তদন্তের দাবি জানাই। উন্নয়ন প্রমাণ করে যে গাজায় নিরাপত্তা নিশ্চিত করতে হামাস সম্পন্নরূপে ব্যর্থ হয়েছে।’
হামলার ঘটনার সঙ্গে একটি রাজনৈতিক কর্মকাণ্ড সংশ্লিষ্ট রয়েছে বলে মত দিয়েছেন গাজার স্বরাষ্ট্র মন্ত্রণালয়ের মুখপাত্র ইয়াড আল-বুজোম।
