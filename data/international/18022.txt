
ভারতের রাষ্ট্র-পরিচালিত রেলওয়ে প্রায় এক লাখ পদের বিপরীতে দুই কোটির বেশি চাকরির আবেদন পড়েছে। দেশটির রেলওয়ে মন্ত্রণালয়ের এক কর্মকর্তার বরাত দিয়ে গতকাল মঙ্গলবার বিবিসি অনলাইনের খবরে এ তথ্য জানানো হয়।
নাম প্রকাশ না করা ওই কর্মকর্তা বার্তা সংস্থা পিটিআইকে বলেছেন, আবেদনকারীর সংখ্যা বাড়তে পারে। কারণ, আবেদনের সময় এখনো শেষ হয়নি। আবেদনের সময়সীমা শনিবার।
দেশটির রেলওয়ে মন্ত্রণালয় জানায়, রেল-পুলিশ, চালক ও টেকনিশিয়ান পদের জন্য ১৫টি ভাষায় অনলাইনে পরীক্ষা নেওয়া হবে।
সংশ্লিষ্ট কর্মকর্তারা বলছেন, মধ্যম ও নিম্নপর্যায়ের পদের এই চাকরির জন্য আবেদনকারীদের সংখ্যা দেখে তাঁরা রীতিমতো বিস্মিত।
রেলওয়ের এক কর্মকর্তা ইকোনমিক টাইমসকে বলেছেন, আবেদনকারীদের মধ্যে অনেকেই প্রয়োজনের চেয়ে অধিক যোগ্যতাসম্পন্ন। এমনকি পিএইচডিধারী ব্যক্তিরা পর্যন্ত টেকনিশিয়ান পদের জন্য আবেদন করছেন।
পিটিআই বলছে, ৫০ লাখের বেশি ব্যক্তি অনলাইনে টেকনিশিয়ান ও চালক পদের জন্য আবেদন করেছেন।
ভারতে বেকারত্ব একটি বড় চ্যালেঞ্জ। দেশটির লাখ লাখ মানুষ কর্মহীন। এ নিয়ে সরকারের ওপর জনগণের ক্ষোভ রয়েছে।
বিশ্বের অন্যতম বৃহত্তম রেলওয়ে নেটওয়ার্ক রয়েছে ভারতে। দেশটিতে দৈনিক প্রায় ২ কোটি ৩০ লাখ যাত্রী রেলপথে চলাচল করে।
ভারতের অধিকাংশ রেলপথই ব্রিটিশ আমলে তৈরি। এই রেলওয়ে নেটওয়ার্ক দেশটির গণপরিবহনের মেরুদণ্ড হিসেবে বিবেচিত।
ভারতের রেলওয়েতে ১০ লাখের বেশি কর্মী কাজ করেন।
