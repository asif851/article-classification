
উইকিলিকসকে গোপন তথ্য সরবরাহ করে আলোচিত মার্কিন সেনাসদস্য ব্র্যাডলি ম্যানিং গত বুধবার দেশের ‘ক্ষতি’ করার অভিযোগ স্বীকার করে দুঃখ প্রকাশ করেছেন। যুক্তরাষ্ট্রের মেরিল্যান্ড অঙ্গরাজ্যের ফোর্ট মিডের সামরিক আদালতে তাঁর বিরুদ্ধে রায়ের শুনানি চলছে। ম্যানিং তাঁর কাজের জন্য এবারই প্রথমবারের মতো দুঃখ প্রকাশ করলেন।গুপ্তচরবৃত্তি এবং ইরাক ও আফগানিস্তান যুদ্ধবিষয়ক মার্কিন কূটনৈতিক তারবার্তা ফাঁসের ঘটনায় জড়িত থাকার অপরাধে ম্যানিংকে গত মাসে অভিযুক্ত করা হয়। গোপন তথ্য ফাঁসকারী বহুল আলোচিত ওয়েবসাইট উইকিলিকসকে প্রায় সাত লাখ গোপন দলিলপত্র সরবরাহ করেছিলেন ২৫ বছর বয়সী ম্যানিং। ওই অপরাধের পাশাপাশি প্রতারণা ও সামরিক শৃঙ্খলা অমান্য করার দায়ে তাঁর ৯০ বছর পর্যন্ত কারাদণ্ড হতে পারে।শুনানিকালে ম্যানিং বলেন, তিনি ‘ভুলবশত’ মনে করেছিলেন, তাঁর ওই কাজের মধ্য দিয়ে বিশ্বে ইতিবাচক পরিবর্তন আসবে। কিন্তু কাঙ্ক্ষিত পরিবর্তন সাধনের লক্ষ্যে আসলে ‘নিয়মের মধ্যে থেকেই’ কাজ করা উচিত ছিল তাঁর। বিমর্ষ ম্যানিং বলেন, আমার কাজে যুক্তরাষ্ট্র ও মার্কিন জনগণের ক্ষতি হয়েছে। অনাকাঙ্ক্ষিত এই পরিণতির জন্য আমি দুঃখিত। নিজের কাজের অপ্রত্যাশিত ফলের জন্য আমি দুঃখ প্রকাশ করছি। আমার জন্য গত তিনটি বছর ছিল শিক্ষা ও অভিজ্ঞতা অর্জনের সময়। বক্তব্য দেওয়ার সময় কয়েকবার আবেগপ্রবণ হয়ে পড়েন ম্যানিং। দেখে মনে হচ্ছিল তিনি কান্নায় ভেঙে পড়বেন।২০১০ সালে ইরাকে অবস্থানকালে যুদ্ধক্ষেত্রের বিভিন্ন প্রতিবেদন ও কূটনৈতিক তারবার্তা উইকিলিকসকে সরবরাহের অভিযোগ আগেই স্বীকার করেছেন ম্যানিং।এদিকে, উইকিলিকসের প্রতিষ্ঠাতা জুলিয়ান অ্যাসাঞ্জ এক বিবৃতিতে বলেছেন, ম্যানিংয়ের কাছ থেকে জবরদস্তিমূলক উপায়ে স্বীকারোক্তি আদায় করা হয়েছে। মার্কিন সামরিক বিচারব্যবস্থা তাঁকে ক্ষমা চাইতে বাধ্য করেছে। এএফপি, বিবিসি ও এপি।
