
মার্কিন প্রেসিডেন্ট নির্বাচনে পরাজিত প্রার্থী হিলারি ক্লিনটন যুক্তরাষ্ট্রকে আরও ঐক্যবদ্ধ করতে নতুন করে লড়াইয়ের আহ্বান জানিয়েছেন। হিলারি বলেন, ‘আপনারা আমাদের মূল্যবোধের জন্য লড়াই করুন। মূল্যবোধ রক্ষার এ লড়াই কখনো পরিত্যাগ করবেন না।’
গতকাল বুধবার ওয়াশিংটনে শিশুদের দাতব্য প্রতিষ্ঠান চিলড্রেন ডিফেন্স ফান্ডের আয়োজিত এক অনুষ্ঠানে যোগ দিয়ে হিলারি এসব কথা বলেন। আজ বৃহস্পতিবার রয়টার্সের এক প্রতিবেদনে এ তথ্য জানানো হয়।
চিলড্রেন ডিফেন্স ফান্ড থেকে বৃত্তিপ্রাপ্ত ব্যক্তিদের সম্মাননা জানাতে এ অনুষ্ঠানের আয়োজন করা হয়। আইনের ছাত্রী থাকার সময় থেকেই এ সংস্থার সঙ্গে হিলারি যুক্ত আছেন। রিপাবলিকান ও ডেমোক্র্যাট, উভয় দলের সহায়তায় এ সংস্থাটি পরিচালিত হয়।
৮ নভেম্বরের নির্বাচনে হারার পর এই প্রথমবারের মতো জনসম্মুখে বক্তব্য দেন ডেমোক্রেটিক পার্টির প্রার্থী।
নির্বাচনে রিপাবলিকান পার্টির প্রার্থী ডোনাল্ড ট্রাম্প অপ্রত্যাশিতভাবে জয়ী হওয়ার পর যুক্তরাষ্ট্রের বিভিন্ন শহরে বিক্ষোভ চলছে। এর মধ্য দিয়ে দেশটিতে একধরনের জাতীয় বিভক্তি তৈরি হয়েছে বলে বলা হচ্ছে।
হিলারি বলেন, ‘অনেকে জানতে চাইছেন, তাঁদের ভাবনার যে যুক্তরাষ্ট্র, ট্রাম্পের বিজয়ের পর সেই যুক্তরাষ্ট্র আদৌ আছে কি না। এই নির্বাচনের পর বিভক্তি বেশ সুস্পষ্ট। কিন্তু আমি যেহেতু বলছি, তাই দয়া করে আমার কথা শুনুন। যুক্তরাষ্ট্র আমাদের জন্য গুরুত্বপূর্ণ, আমাদের শিশুরা আমাদের জন্য গুরুত্বপূর্ণ। আমাদের দেশের প্রতি বিশ্বাস রাখুন। আমাদের মূল্যবোধের জন্য লড়াই করুন, কখনো এই লড়াই থেকে পিছু হটবেন না।’
ডেমোক্রেটিক পার্টির এই নেতা বলেন, এ অনুষ্ঠানে আসাটা তাঁর জন্য সহজ ছিল না। হিলারি বলেন, ‘গত সপ্তাহে বইয়ের মধ্যে বুঁদ হয়ে আর কুকুরগুলোকে আদর করে কাটিয়েছি। মনে হয়েছে, বাড়ি থেকে আর বের না হই।’
হিলারি তাঁর সমর্থকদের উদ্দেশে বলেন, ‘আমি জানি, নির্বাচনের এই ফলে আপনারা অনেক কষ্ট পেয়েছেন। আমিও এতটা কষ্ট পেয়েছি, যা ভাষায় প্রকাশ করতে পারব না। কিন্তু আমি যেমনটা গত সপ্তাহে বলেছিলাম, আমাদের প্রচার কখনো একজনকে নিয়ে বা একটি নির্বাচনকে নিয়ে ছিল না; এই প্রচার ছিল আমাদের দেশকে নিয়ে, যাকে আমরা ভালোবাসি। আমরা এমন দেশ গড়ে তুলব, যা আশার পথ দেখাবে। আর দেশটি হবে ঐক্যবদ্ধ ও উদার।’
হিলারি সবাইকে উৎসাহ দিয়ে বলেন, ‘আমাদের শিশুদের, পরিবারের ও দেশের কথা ভেবে আমি সবাইকে বলব, প্রতিটি স্তরে নিজেকে যুক্ত রাখুন। আমি বিশ্বাস করি, যুক্তরাষ্ট্র এখনো বিশ্বে শ্রেষ্ঠ দেশ, যেখানে মানুষ যেকোনো ধরনের প্রতিকূলতাকে হারাতে পারে।’
