
তাঁর চোখের সামনেই ছেলেকে খুন করেছিল জঙ্গিরা। কিন্তু শোকে মুষড়ে না পড়ে সেই হত্যার প্রতিশোধ নিতে হাতে অস্ত্র তুলে নিয়েছেন। বলতে গেলে একাই হত্যা করেছেন অন্তত ২৫ জন জঙ্গিকে। এই দুঃসাহসিক কাণ্ড ঘটিয়েছেন আফগানিস্তানের এক নারী। খবর প্রেসটিভির।স্থানীয় গণমাধ্যমে বলা হয়, পশ্চিম আফগানিস্তানের জঙ্গিকবলিত ফারাহ প্রদেশের ওই নারীর নাম রিজা গুল। তাঁর ছেলে (নাম জানা যায়নি) ওই প্রদেশেরই একটি গ্রামে একটি পুলিশ দলের নেতৃত্বে ছিলেন। তালেবান জঙ্গিরা সম্প্রতি গ্রামটিতে আক্রমণ করে। এ সময় গুলের পুলিশ ছেলেকে গুলি করে হত্যা করে তারা। রিজা গুল কাছ থেকেই দেখেন তা। ছেলের এই নির্মম মৃত্যু সহ্য করতে পারেননি তিনি। একপর্যায়ে হাতে অস্ত্র তুলে নেন। পাল্টা গুলি ছুড়তে থাকেন জঙ্গিদের দিকে। একে একে ঘায়েল হতে থাকে তারা। গুলের সঙ্গে লড়াইয়ে যোগ দেন তাঁর মেয়ে এবং পুত্রবধূও।প্রায় সাত ঘণ্টা ধরে ওই বন্দুকযুদ্ধ চলে। সংঘর্ষে অন্তত ২৫ জঙ্গি নিহত হয়। আহত হয় আরও পাঁচজন। তবে তালেবানের পক্ষ থেকে এই ঘটনা সম্পর্কে এখনো কোনো মন্তব্য পাওয়া যায়নি।আফগান স্বরাষ্ট্র মন্ত্রণালয় রিজা গুলের সাহসী ভূমিকার ভূয়সী প্রশংসা করেছে। মন্ত্রণালয়ের মুখপাত্র সাদিক সিদ্দিকী বলেন, তালেবান জঙ্গিদের বিরুদ্ধে যে একটি বড় ধরনের বিপ্লব ও গণআন্দোলন শুরু হয়েছে, ওই নারীর সশস্ত্র প্রতিরোধ তার এক জ্বলন্ত প্রমাণ।
