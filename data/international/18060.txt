
ফ্রান্সে মার্কিন নজরদারির অভিযোগকে অসত্য বলে আখ্যায়িত করলেন যুক্তরাষ্ট্রের গোয়েন্দাপ্রধান জেমস ক্ল্যাপার। নজরদারির অভিযোগসংক্রান্ত ফ্রান্সের লো মঁদ পত্রিকার প্রতিবেদনকে ‘বিভ্রান্তিকর’ বলে উড়িয়ে দিয়েছেন তিনি।মার্কিন ন্যাশনাল ইন্টেলিজেন্সের পরিচালক জেমস ক্ল্যাপার গত মঙ্গলবার এক বিবৃতিতে বলেন, লো মঁদ তার প্রতিবেদনে মার্কিন বৈদেশিক গোয়েন্দা কার্যক্রম সম্পর্কে যেসব তথ্য তুলে ধরেছে, তা ‘অযথার্থ ও বিভ্রান্তিকর’। মার্কিন জাতীয় নিরাপত্তা সংস্থার (এনএসএ) বিরুদ্ধে ৩০ দিনের মধ্যে ফরাসি নাগরিকদের সাত কোটি ফোনকল রেকর্ড করার বিষয়টি ‘মিথ্যা’। ক্ল্যাপার শুধু স্বীকার করেন, সব দেশ যেমন গোয়েন্দা তথ্য সংগ্রহ করে, যুক্তরাষ্ট্রও তেমনই গোয়েন্দা তথ্য সংগ্রহ করে থাকে।লো মঁদ এডওয়ার্ড স্নোডেনের নথির বরাত দিয়ে পৃথক এক প্রতিবেদনে বলেছিল, জাতিসংঘ ও ওয়াশিংটনে নিযুক্ত দুই ফরাসি রাষ্ট্রদূতের বিরুদ্ধেও নজরদারি করে এনএসএ। ক্ল্যাপার বিবৃতিতে এই বিষয়ে কিছু বলেননি।এদিকে যুক্তরাষ্ট্র মেক্সিকোর প্রেসিডেন্টের ই-মেইলে নজরদারি করায় এ ঘটনার বিস্তারিত তদন্তের নির্দেশ দিয়েছেন প্রেসিডেন্ট পেনা নিয়েতো। পেনা নিয়েতো জানিয়েছেন, তাঁর ই-মেইলে নজরদারির বিষয়ে তদন্ত করার প্রতিশ্রুতি দিয়েছেন মার্কিন প্রেসিডেন্ট বারাক ওবামা। এএফপি ও বিবিসি।
