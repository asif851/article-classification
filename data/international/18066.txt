
বলা যেতেই পারে, নয়াদিল্লির ঐতিহাসিক লাল কেল্লার ‘হাতবদল’ ঘটে গেল। বেসরকারি শিল্প সংস্থা ডালমিয়া ভারত গোষ্ঠী আগামী পাঁচ বছরের জন্য লাল কেল্লার সব রকমের রক্ষণাবেক্ষণের দায়িত্ব বাগিয়ে নিল। এ জন্য পাঁচ বছরে সংস্থা খরচ করবে ২৫ কোটি রুপি।
ভারত সরকারের পর্যটন মন্ত্রণালয়, আর্কিওলজিক্যাল সার্ভে অব ইন্ডিয়া (এএসআই) এবং ডালমিয়া গোষ্ঠীর মধ্যে চলতি মাসের ৯ তারিখে এ নিয়ে একটা চুক্তি হয়েছে। চুক্তি অনুযায়ী ডালমিয়া গোষ্ঠী লাল কেল্লার সৌন্দর্য বর্ধন করবে। নানা রকম আলো দিয়ে এই ঐতিহাসিক সৌধকে সাজিয়ে তুলবে। পর্যটকদের স্বাচ্ছন্দ্যের বিষয়গুলোতে নজর দেবে। নানা ধরনের সাংস্কৃতিক অনুষ্ঠানের আয়োজন করবে কেল্লা চত্বরে বছরভর। পর্যটকদের কাছে আরও আকর্ষণীয় করে তুলতে যা যা করণীয়, সবই করবে ওই সংস্থা। কেল্লায় ঢোকার টিকিট কত, তা-ও ঠিক করবে ওই সংস্থা।
দেশের বিভিন্ন সৌধের বছরভর রক্ষণাবেক্ষণ, সৌন্দর্যবর্ধন এবং দেশ-বিদেশের পর্যটকদের কাছে আকর্ষণীয় করে তুলতে গত বছর কেন্দ্রীয় সরকার এই অভিনব প্রকল্প গ্রহণ করে। নাম দেওয়া হয় ‘অ্যাডপ্ট আ হেরিটেজ’ বা ঐতিহ্য দত্তক নেওয়া। রাষ্ট্রপতি রামনাথ কোবিন্দ গত সেপ্টেম্বরে ওই প্রকল্প আনুষ্ঠানিকভাবে শুরু করেন।
পর্যটন মন্ত্রণালয়ের পক্ষ থেকে ২৪ এপ্রিল এক বিজ্ঞপ্তিতে বলা হয়, দেশের বিভিন্ন ঐতিহ্যবাহী সৌধের রক্ষণাবেক্ষণের জন্য শুধু শিল্পগোষ্ঠীই নয়, ব্যক্তি ও শিক্ষাপ্রতিষ্ঠানও এগিয়ে আসার আগ্রহ দেখিয়েছে। লাল কেল্লার মতো যে ৯৫টি ঐতিহাসিক সৌধকে চিহ্নিত করা হয়েছে, সেগুলোর মধ্যে রয়েছে তাজমহল, কুতুব মিনার, কোনারকের সূর্য মন্দির, হাম্পি স্থাপত্য, অজন্তা গুহা, হায়দরাবাদের চার মিনার, কাজিরাঙা জাতীয় পার্ক। ওই বিজ্ঞপ্তিতেই লাল কেল্লা নিয়ে চুক্তির কথা জানানো হয়। তাজমহলের ভার কার হাতে যাবে এবং কত টাকায়, তা এখনো ঠিক হয়নি। দুই দাবিদার আইটিসি ও জিএমআর স্পোর্টস।
প্রতিবছর ১৫ আগস্ট ভারতের প্রধানমন্ত্রী লাল কেল্লা থেকে ভাষণ দেন। ওই রীতি অবশ্যই বহাল থাকবে। সে জন্য জুলাই মাসের শেষে লাল কেল্লার দায়িত্ব নিরাপত্তারক্ষীদের হাতে তুলে দেওয়া হবে।
ঐতিহ্যপূর্ণ সৌধগুলোর দায়িত্ব যারা পাবে, সরকারিভাবে তাদের ‘সৌধ মিত্র’ বলা হচ্ছে। দেশের ঐতিহ্যের এভাবে বেসরকারীকরণ বিতর্কও সৃষ্টি করেছে। কংগ্রেসের পক্ষ থেকে বলা হয়েছে, বিজেপির দৈন্য কী প্রকট তা এই সিদ্ধান্তের মধ্য দিয়েই স্পষ্ট। মুসলমান সমাজ থেকেও কেউ কেউ আপত্তি তুলেছেন। যদিও অনেকেই আবার মনে করছেন, এর ফলে সৌধগুলোর উন্নতি হবে। পর্যটকদেরও সুবিধা ও স্বাচ্ছন্দ্যও বাড়বে। এএসআইয়ের ওপর থেকে চাপও কমবে।
