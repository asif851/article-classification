
যত্রতত্র মল-মূত্র ত্যাগ ঠেকাতে অভিনব উদ্যোগ নিয়েছে ভারতের গুজরাট রাজ্যের আহমেদাবাদ পৌর করপোরেশন। শহরের গণশৌচাগার ব্যবহার করলে ব্যবহারকারী প্রতিবারের জন্য এক রুপি পাবেন। কর্তৃপক্ষের বিশ্বাস, এতে করে জনসম্মুখে মল-মূত্র ত্যাগ করার প্রবণতা কমবে। 
আজ মঙ্গলবার এএফপির খবরে জানানো হয়, ওই পৌর করপোরেশনের আওতাধীন ৩০০টি গণশৌচাগারেই পর্যায়ক্রমে এ ব্যবস্থা চালু করা হবে। পৌর করপোরেশনের স্বাস্থ্য কর্মকর্তা বিবেক জোশি বলেন, প্রাথমিক পর্যায়ে ৬৭টি গণ শৌচাগারে এ সুবিধা দেওয়া হবে। সেখানে থাকা কর্মচারীরা প্রত্যেক ব্যবহারকারীকে এক রুপি করে দেবেন। এ প্রকল্প সফল হলে তা পৌর করপোরেশনের ৩০০টি গণ শৌচাগারেই চালু করা হবে। গত বছর ভারতের প্রধানমন্ত্রীর দায়িত্ব নেওয়ার পর পরিচ্ছন্ন ভারত গড়ার ঘোষণা দেন নরেন্দ্র মোদি। এরপর থেকেই লোকজনকে শৌচাগার ব্যবহারে উৎসাহিত করতে নানা উদ্যোগ নেওয়া হচ্ছে। তবে ভারতের অধিকাংশ লোকই শৌচাগার ব্যবহারকে অস্বাস্থ্যকর হিসেবে বিবেচনা করে। তাঁরা খোলা জায়গায় মল-মূত্র ত্যাগ করতে পছন্দ করে। আহমেদাবাদ পৌর করপোরেশনের স্থায়ী কমিটির চেয়ারম্যান প্রভিন প্যাটেল বলেন, টাকার বিনিময়ে শৌচাগার ব্যবহার প্রকল্পের মাধ্যমে বারবার ব্যবহারকারীদের ‘চিহ্নিত ও উৎসাহিত’ করা হবে।
