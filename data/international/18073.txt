
এর আগ পর্যন্ত শুধু টিভির পর্দাতেই ছিল ‘গেম অব থ্রোনস’। সেখানেই দেখা পাওয়া যেত এই জনপ্রিয় টিভি শোয়ের চরিত্রদের। এখন থেকে পাঠ্যপুস্তকেও গেম অব থ্রোনসের শিহরণ পাওয়া যাবে। তাও আবার যে সে বিশ্ববিদ্যালয়ে নয়, একেবারে হার্ভার্ডে। টাইম ম্যাগাজিন এক খবরে এটি নিশ্চিত করেছে।
হার্ভার্ড বিশ্ববিদ্যালয় জানিয়েছে, এইচবিওর ফ্যান্টাসি ড্রামা গেম অব থ্রোনসে উৎসাহিত হয়ে মধ্যযুগের ইতিহাসের একটি নতুন কোর্স চালু করা হবে। আগামী সেমিস্টার থেকেই এটি চালু করার সিদ্ধান্ত নেওয়া হয়েছে। এর নাম রাখা হয়েছে, ‘দ্য রিয়েল গেম অব থ্রোনস: ফ্রম মডার্ন মিথস টু মেডিএভাল মডেলস’।
লোকাচার ও মিথ নির্ভর এই কোর্সটিতে মূলত এইচবিওর টিভি শোটির ওপরই আলোচনা করা হবে। এ ছাড়া জর্জ আর আর মার্টিনের লেখা গেম অব থ্রোনসের মূল বইটি নিয়েও আলোচনা করা হবে।
হার্ভার্ড বিশ্ববিদ্যালয়ের মধ্যযুগের ইতিহাসের প্রভাষক ও প্রশাসনিক পরিচালক শন গিলসডর্ফ বলেন, কোর্সটিতে গেম অব থ্রোনসের রাজা, রানি, দ্বিতীয় ছেলে প্রভৃতি চরিত্র নিয়ে আলোচনা করা হবে। এ ছাড়া এসব চরিত্রের মধ্যকার বিভিন্ন সূক্ষ্ম পার্থক্য, ওই সময়ের ইতিহাস, ধর্ম ও কিংবদন্তি নিয়ে বিশ্লেষণ করা হবে।
হার্ভার্ড বিশ্ববিদ্যালয়ের সহকারী অধ্যাপক রাশা কিরাকোসিয়ান বলেন, এই কোর্সটি দিয়েই মূলত মধ্যযুগের ইতিহাস পড়ানো শুরু করা হবে। এ বিষয়টিতে সাধারণত শিক্ষার্থীরা খুব একটা আগ্রহী থাকেন না। সেদিক থেকে গেম অব থ্রোনস বিষয়টির প্রতি আকর্ষণ বাড়াবে বলে আশাবাদী তিনি।

