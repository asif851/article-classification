
পাকিস্তানের প্রধানমন্ত্রী নওয়াজ শরিফ আজ শনিবার আফগানিস্তানের রাজধানী কাবুলে পৌঁছেছেন। এই সফরে তিনি আফগানিস্তানের রাষ্ট্রপতি হামিদ কারজাইয়ের সঙ্গে বৈঠক করবেন।ধারণা করা হচ্ছে, বৈঠকে আগামী বছরে ন্যাটোর সেনা প্রত্যাহারের পর আফগানিস্তানে শান্তি-প্রক্রিয়া বজায় রাখা নিয়ে আলোচনা হবে। হামিদ কারজাই বলেছেন, ‘তালেবানদের ওপর পাকিস্তানের বিশেষ প্রভাব রয়েছে। তাই আমরা ইসলামাবাদের কাছে “শান্তি-প্রক্রিয়ায় সহায়তা” কামনা করছি।’অনেকের মতে, পাকিস্তানের ভেতরের বিভিন্ন ঘাঁটি থেকে তালেবানরা সহিংসতা করে থাকে। তালেবান জঙ্গিদের সঙ্গে পাকিস্তানি গোয়েন্দা সংস্থাগুলোর সম্পর্ক রয়েছে বলে তথ্য রয়েছে; যদিও ইসলামাবাদ সরাসরি এই বক্তব্যকে প্রত্যাধান করছে। পাকিস্তানের পররাষ্ট্র মন্ত্রণালয়ের মুখপাত্র আইজাজ আহমেদ চৌধুরীর বরাত দিয়ে বিবিসি জানায়, আফগানিস্তানে শান্তি-প্রক্রিয়া বজায় রাখা ও পুনর্মিত্রতা স্থাপনের জন্য দুই নেতা আলোচনা করবেন।রাষ্ট্রপতি কারজাই বা আফগান শান্তি কাউন্সিলকে ওয়াশিংটনের পুতুল অভিহিত করে তালেবানেরা আলোচনায় বসতে রাজি হয়নি।আফগান শান্তি কাউন্সিল তালেবান বিদ্রোহীদের সঙ্গে সরাসরি আলোচনা করতে আগ্রহী। গত মাসে লন্ডনে এই দুই রাষ্ট্রনেতা ব্রিটিশ প্রধানমন্ত্রী ডেভিড ক্যামেরনের সঙ্গে ত্রিপক্ষীয় আলোচনায় আঞ্চলিক স্থিতিশীলতার বিষয়ে আলোচনা করেন। রাষ্ট্রপতি হামিদ কারজাইয়ের মূল দাবি হলো পাকিস্তানে আটকরত প্রধান তালেবান নেতাদের মুক্তি। তিনি মনে করেন, এর মাধ্যমে বিদ্রোহীদের সঙ্গে সরাসরি আলোচনা করার সুযোগ পাওয়া যাবে।
পাকিস্তান জানিয়েছে, তারা কিছুদিন আগে তালেবান মিলিটারি কমান্ডার মোল্লা আবদুল গনি বেরাদারকে মুক্তি দিয়েছে। তিনি বর্তমানে তালেবানদের আলোচনায় টেবিলে আনার জন্য গুরুত্বপূর্ণ ভূমিকা পালন করছেন।
