
অপ্রাপ্তবয়স্ক যৌনকর্মীর সঙ্গে সম্পর্ক ও ক্ষমতার অপব্যবহারের অভিযোগে ইতালির সাবেক প্রধানমন্ত্রী সিলভিও বেরলুসকোনির বিরুদ্ধে করা মামলার রায় আজ সোমবার ঘোষণা করা হতে পারে। বিবিসির অনলাইনের খবরে এ কথা জানানো হয়।
খবরে জানানো হয়, ২০১০ সালে যৌনকর্মী কারিমা এল-মাহরুগের সঙ্গে শারীরিক সম্পর্ক স্থাপনের জন্য মোটা অঙ্কের টাকা দেন বেরলুসকোনি। তখন কারিমার বয়স ছিল ১৭ বছর।
বেরলুসকোনি ও কারিমা এ অভিযোগ অস্বীকার করেছেন। আদালতে দেওয়া কারিমার ভাষ্য, এটা সত্য যে তাঁকে সাত হাজার ইউরো (সাত লাখ ১৫ হাজার ২৩৯ টাকা) দেওয়া হয়েছিল। তবে বেরলুসকোনির অনুষ্ঠানে অংশ নেওয়ার উপহার হিসেবে তাঁকে ওই টাকা দেওয়া হয়।
বেরলুসকোনির বিরুদ্ধে এ অভিযোগের ভিত্তিতে ২০১১ সালের জুলাই মাসে মামলার বিচারকাজ শুরু হয়। বিচার চলাকালে সরকারি কৌঁসুলিরা অভিযোগ করেন, বেরলুসকোনি তাঁর ব্যক্তিগত বাড়িতে পার্টির আয়োজন করে এতে নারীদের নিমন্ত্রণ করতেন। এর আড়ালে তিনি মূলত যৌনাকাঙ্ক্ষা পরিতৃপ্ত করতেন।
এ ছাড়া তাঁর বিরুদ্ধে ক্ষমতার অপব্যবহার করার অভিযোগও আনা হয়। অভিযোগে বলা হয়, বেরলুসকোনি ক্ষমতায় থাকার সময়ে কারিমাকে অন্য একটি ঘটনায় পুলিশ গ্রেপ্তার করলে তাঁকে ছেড়ে দেওয়ার জন্য তিনি পুলিশকে নির্দেশ দিয়েছিলেন।
বেরলুসকোনির বিরুদ্ধে আনা এসব অভিযোগ প্রমাণিত হলে ইতালির রাজনৈতিক অঙ্গনে তা বড় ধরনের প্রভাব ফেলবে বলে আশঙ্কা করছেন রাজনৈতিক বিশ্লেষকেরা। এ মামলা ছাড়াও বেরলুসকোনির বিরুদ্ধে আরও কয়েকটি অভিযোগে করা মামলা চলছে। এর মধ্যে ২০১২ সালে কর ফাঁকি দেওয়ার মামলায় তাঁকে চার বছরের কারাদণ্ডাদেশ দেওয়া হয়।
