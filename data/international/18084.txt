
বলিভিয়ার বামপন্থী নেতা ইভো মোরালেস তৃতীয় মেয়াদে প্রেসিডেন্ট হওয়ার লক্ষ্যে নির্বাচনে অংশ নিতে পারবেন। বিতর্কিত এক আইন পাসের মাধ্যমে তাঁকে এই সুযোগ দেওয়া হয়েছে। সংবিধান অনুযায়ী, বলিভিয়ায় একজন ব্যক্তি সর্বোচ্চ দুই মেয়াদে প্রেসিডেন্ট পদে দায়িত্ব পালন করতে পারেন। কিন্তু দেশটির সর্বোচ্চ আদালত গত মাসে এক রুলিংয়ে জানান, মোরালেসের প্রথম মেয়াদে সংবিধান পরিবর্তন হয়েছে। তাই বর্তমান সংবিধান অনুযায়ী সেই মেয়াদকালকে গণনার বাইরে রাখতে হবে। বিরোধীদলীয় নেতারা নতুন আইনটির সমালোচনা করেছেন। যুক্তরাষ্ট্রের সমালোচক সমাজতন্ত্রী মোরালেস বিদেশে অবস্থান করায় আইনটিতে সই করেছেন ভাইস প্রেসিডেন্ট আলভেরো গার্সিয়া লিনেরা। তিনি বলেন, নির্বাচনে প্রতিদ্বন্দ্বিতার সাংবিধানিক অধিকার মোরালেসের রয়েছে। বলিভিয়ার প্রথম আদিবাসী প্রেসিডেন্ট হিসেবে ২০০৬ সালে দায়িত্ব নেন মোরালেস। সংবিধান সংশোধনের পর ২০০৯ সালে তিনি বিপুল ভোটে পুনর্নির্বাচিত হন। তাঁর চলতি মেয়াদ শেষ হবে ২০১৫ সালে। পরবর্তী নির্বাচনে বিজয়ী হলে তিনি ২০২০ সাল পর্যন্ত দেশ চালানোর সুযোগ পাবেন। এএফপি ও বিবিসি।
