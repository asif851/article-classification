
নিজের স্ত্রীকে বাজি রেখে জুয়া খেলছিলেন তিনি। হেরে গেলেন। আর অমনি তাঁর স্ত্রী বিজয়ী দুই যুবকের ভোগের পণ্য হয়ে গেলেন। সম্প্রতি ভারতের মধ্যপ্রদেশের ইন্দোরে এ ঘটনা ঘটে বলে হিন্দুস্তান টাইমসের খবরে জানানো হয়।
খবরে বলা হয়, সম্প্রতি ভারতের মধ্যপ্রদেশের ইন্দোরে এ ঘটনা ঘটে। ধর্ষণের শিকার ৩৮ বছর বয়সী ওই নারী এ বিষয়ে পুলিশের কাছে অভিযোগ করেছেন।
পুলিশের কাছে করা অভিযোগে ওই নারী জানান, তাঁর স্বামী জুয়া খেলেন। সম্প্রতি দুই যুবকের সঙ্গে জুয়া খেলতে গিয়ে তাঁকেই বাজি ধরেন স্বামী। ওই খেলায় হেরে যান তাঁর স্বামী। এরপর জুয়ায় বিজয়ী দুই যুবক ‘বাজিতে তোমার স্বামীর কাছ থেকে তোমাকে জিতে নিয়েছি’ বলে তাঁকে পালাক্রমে ধর্ষণ করেন।
প্রতিবেদনে বলা হয়, গত মঙ্গলবার ইন্দোর পুলিশ আয়োজিত সাপ্তাহিক গণশুনানিতে ওই নারী অভিযোগ দায়ের করেন। অভিযোগটি এখনো মামলা হিসেবে তালিকাভুক্ত হয়নি।
নাম প্রকাশ না করার শর্তে ইন্দোর পুলিশের এক কর্মকর্তা বলেন, ওই নারী আরও অভিযোগ করেছেন, ঘটনার পর তিনি স্বামীর ঘর ছেড়ে চলে এসেছেন। তবে ওই দুই যুবক তাঁকে নিয়মিত উত্ত্যক্ত করছেন।
