
তুরস্কে ব্যর্থ অভ্যুত্থানচেষ্টায় জড়িত থাকার অভিযোগে ১২ হাজারের বেশি পুলিশ কর্মকর্তাকে সাময়িকভাবে বরখাস্ত করা হয়েছে।
তুরস্কের পুলিশ সদর দপ্তর আজ মঙ্গলবার এক বিবৃতিতে এই তথ্য জানায়। বার্তা সংস্থা এএফপির প্রতিবেদনে এ কথা বলা হয়।
গত জুলাইয়ে তুর্কি প্রেসিডেন্ট রিসেপ তাইয়েপ এরদোয়ানের বিরুদ্ধে অভ্যুত্থানের চেষ্টা চালানো হয়। যুক্তরাষ্ট্রে অবস্থানরত তুর্কি ধর্মীয় নেতা ফেতুল্লা গুলেন ওই অভ্যুত্থানচেষ্টার মূল পরিকল্পক বলে অভিযোগ তুরস্কের। ফেতুল্লা গুলেনের সঙ্গে যোগসূত্র থাকার অভিযোগে তুর্কি কর্তৃপক্ষ পুলিশের এই ১২ হাজারের বেশি কর্মকর্তাকে সাময়িকভাবে বরখাস্ত করল।
তুরস্কের পুলিশ সদর দপ্তরের বিবৃতিতে বলা হয়, অভ্যুত্থানচেষ্টা নিয়ে তদন্তের অংশ হিসেবে ১২ হাজার ৮০১ জন পুলিশ কর্মকর্তাকে দায়িত্ব থেকে সাময়িকভাবে বরখাস্ত করা হয়েছে। ফেতুল্লা গুলেনের সঙ্গে যোগসূত্র থাকার অভিযোগে এই পদক্ষেপ নেওয়া হয়েছে।
ব্যর্থ অভ্যুত্থানচেষ্টার পর তুরস্কে গণহারে ধরপাকড়, চাকরিচ্যুতকরণ, সাময়িকভাবে বরখাস্তের মতো ঘটনা ঘটছে।
