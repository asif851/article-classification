
অনর্গল ইংরেজিতে কথা বলতে শুনে এক যুবককে পিটুনি দিয়েছেন কয়েকজন মদ্যপ। গত শনিবার ভারতের দিল্লির পাঁচ তারকা এক হোটেলে এ ঘটনার শিকার নয়ডার বাসিন্দা ২২ বছর বয়সী বরুণ গুলাতি।
গতকাল সোমবার পুলিশ জানায়, দিল্লির লুটেইন হোটেলে বন্ধুর সঙ্গে অনর্গল ইংরেজিতে কথা বলতে শুনে পাঁচজনের একটি দল বরুণকে পেটায় বলে অভিযোগ পাওয়া গেছে। এ ঘটনায় তিনজনকে আটক করা হয়েছে। অন্যদের আটকের চেষ্টা চলছে।
পুলিশের ভাষ্য, ঘটনার দিন বন্ধুকে হোটেলে তুলে দিতে গাড়িতে করে এসেছিলেন বরুণ। হোটেলে যাওয়ার সময় পাঁচজনের একটি দল তাঁকে ঘিরে ধরে প্রশ্ন করে, কেন ইংরেজিতে কথা বলেছেন তিনি। বরুণের সঙ্গে এ নিয়ে তর্ক করার পর তাঁকে পিটুনি দিয়ে গাড়িতে করে পালিয়ে যায় তারা। তবে বরুণ ওই গাড়ির নম্বর মনে রাখেন। গাড়ির নম্বর ধরে পুলিশ অভিযুক্ত ব্যক্তিদের শনাক্ত করে। তথ্যসূত্র: পিটিআই।
