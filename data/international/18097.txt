
ভূমধ্যসাগরের তীরবর্তী ইসরায়েলি শহর তেলআবিবের একটি পানশালায় গতকাল শুক্রবার রাতে একজন বন্দুকধারীর এলোপাতাড়ি গুলিতে কমপক্ষে দুজন নিহত হয়েছে। আহত হয়েছে কমপক্ষে সাতজন। খবর এএফপির
হামলার কারণ জানা যায়নি। ইসরায়েলিদের ওপর ফিলিস্তিনিদের সাম্প্রতিক হামলা ও জঙ্গি গোষ্ঠী ইসলামিক স্টেটের (আইএস) হুমকির পরই এ হামলার ঘটনা ঘটল।
পুলিশ বলছে, তারা তদন্ত চালিয়ে যাচ্ছে।
বিভিন্ন গণমাধ্যমের খবরে জানা যায়, হামলাকারী আরব সম্প্রদায়ের। সম্প্রতি এক সেনার কাছ থেকে অস্ত্র ছিনিয়ে নেওয়ার চেষ্টা করার অভিযোগে তার কারাদণ্ড হয়। তবে পুলিশ এ ব্যাপারে নিশ্চিতভাবে কিছু জানায়নি।
নিহত ব্যক্তিদের মধ্যে একজন ওই পানশালার ব্যবস্থাপক। তাঁর নাম অ্যালন বাকাল। অ্যালনের বাবা বলছেন, তাঁর ছেলে আইন ও ব্যবসা নিয়ে পড়াশোনা করতেন। নিহত আরেকজন শিমন রুইমি। তিনি ইসরায়েলের দক্ষিণাঞ্চলের বাসিন্দা বলে জানিয়েছে পুলিশ।
পুলিশের মুখপাত্র মিকি রজেনফেল্ড সামাজিক যোগাযোগের মাধ্যম টুইটারে দেওয়া এক বার্তায় বলেন, পুলিশ তেলআবিবে তল্লাশি চালিয়ে যাচ্ছে। আহত ব্যক্তিদের হাসপাতালে চিকিৎসা দেওয়া হচ্ছে।
