
একাত্তরে বাংলাদেশের মুক্তিযুদ্ধে মানবতাবিরোধী অপরাধের দায়ে জামায়াত নেতা কাদের মোল্লার ফাঁসি কার্যকরের খবরটি গতকাল বৃহস্পতিবার রাত থেকে গুরুত্বের সঙ্গে প্রচার করেছে কলকাতার গণমাধ্যম।
গতকাল রাতে ফাঁসি কার্যকর হওয়ার খবরটি পাওয়ার পর পরই কলকাতার সবগুলো টেলিভিশন চ্যানেল তা প্রচার শুরু করে। আজ কলকাতার সব বাংলা, ইংরেজি, হিন্দি সংবাদপত্র খবরটি গুরুত্বের সঙ্গে প্রকাশ করেছে। কলকাতার প্রভাবশালী বাংলা দৈনিক আনন্দবাজার পত্রিকা খবরটি ছেপেছে প্রথম পাতার প্রথম কলামে। খবরের শিরোনাম ‘কাদের মোল্লার ফাঁসি’। আনন্দবাজার আরেকটি খবর ছেপেছে ভেতরের পাতায়। ছয় কলামজুড়ে প্রকাশিত খবরের শিরোনাম ‘কাদের মোল্লার ফাঁসি, উল্লাসে মাতল ঢাকা’।
বাংলা দৈনিক এই সময় খবরটি ছেপেছে প্রথম পাতায় দুই কলামজুড়ে। তারা শিরোনাম করেছে, ‘নাটকের শেষ, ফাঁসি হয়ে গেল কাদের মোল্লার’। আরেকটি খবর ছেপেছে ‘এই দুনিয়া’ পাতায়। পাঁচ কলামজুড়ে প্রকাশিত খবরের শিরোনাম, ‘ফাঁসির পর রাতেই তপ্ত বাংলাদেশ’। দৈনিক বর্তমানও খবরটি ছেপেছে প্রথম পাতায় পাঁচ কলামজুড়ে। শিরোনাম ‘আরজি খারিজ হতেই ফাঁসি হলো কাদের মোল্লার’। দৈনিক আজকাল-এর প্রথম পাতায় চার কলামজুড়ে প্রকাশিত খবরের শিরোনাম ‘কসাই কাদেরের ফাঁসি’। বাংলা দৈনিক সংবাদ প্রতিদিন পত্রিকার প্রথম পাতায় তিন কলামজুড়ে প্রকাশিত সংবাদের শিরোনাম করেছে, ‘বাংলাদেশে ফাঁসি হয়ে গেল রাজাকার কাদের মোল্লার’। ইংরেজি দৈনিক টাইমস অব ইন্ডিয়া প্রথম পাতার প্রথম কলামে রিপোর্টটি ছেপেছে। শিরোনাম ‘বাংলা এক্সিকিউটস বুচার অব মিরপুর’। টাইমস এ-সংক্রান্ত আরেকটি খবর ছাপে ১৬ পাতায় ছয় কলামজুড়ে। শিরোনাম ‘বাংলাদেশ হ্যাঙ্গস বুচার অব মিরপুর’। ইংরেজি দৈনিক টেলিগ্রাফ খবরটি ছাপে দ্বিতীয় পাতায় ছয় কলামজুড়ে। শিরোনাম ‘মোল্লা হ্যাংগড আফটার কোর্টস রিজেক্টস প্লি’।
