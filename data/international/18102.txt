
পাকিস্তানের সাবেক সেনাশাসক পারভেজ মোশাররফকে গতকাল রোববার নতুন করে হত্যার হুমকি দিয়েছে ‘তেহরিক-ই-তালেবান’। পাকিস্তানভিত্তিক সংগঠনটি এর আগে গত মার্চে মোশাররফ দেশে ফিরে আসার আগে তাঁকে একবার হত্যার হুমকি দিয়েছিল। বর্তমানে মোশাররফ গৃহবন্দী অবস্থায় বিচারাধীন। তেহরিক-ই-তালেবানের ওয়েবসাইটে দেওয়া একটি ভিডিও বার্তায় সংগঠনটির মুখপাত্র এহসানুল্লাহ এহসান বলেন, ‘মোশাররফের কৃতকর্মের শাস্তি হিসেবে তাঁকে হত্যা করা হবে। ক্ষমতায় থাকাকালে তিনি দেশজুড়ে রক্তের বন্যা বইয়ে দিয়েছিলেন।’ উল্লেখ্য, ক্ষমতায় থাকার সময় মোশাররফ যুক্তরাষ্ট্রের সন্ত্রাসবিরোধী যুদ্ধের অংশ হিসেবে তালেবান দমনে অংশ নেন। এ ছাড়া ২০০৭ সালে পাকিস্তানের লাল মসজিদে জঙ্গি দমন অভিযান চালানোর নির্দেশ দেন। ওই অভিযানে কয়েক শ ছাত্র মারা যায় বলে তালেবান দাবি করে। আর এর পর থেকেই পাকিস্তানে জঙ্গি হামলার জোয়ার শুরু হয়। ক্ষমতায় থাকা অবস্থায়ই (১৯৯৯-২০০৮) মোশাররফের ওপর তিনবার হামলা হয়। পারভেজ মোশাররফ বর্তমানে ইসলামাবাদের কাছে তাঁর খামারবাড়িতে গৃহবন্দী আছেন। বেনজির ভুট্টো হত্যার ষড়যন্ত্র, কয়েকজন বিচারককে গৃহবন্দী, ২০০৬ সালে বেলুচিস্তানের এক নেতাকে হত্যা প্রভৃতি অভিযোগে তাঁর বিচার চলছে। এএফপি।
