
তিব্বতি বৌদ্ধ ধর্মগুরু দালাই লামার অরুণাচল প্রদেশ সফর রুখতে চীন আরও আগ্রাসী ভূমিকা নিল। চীনা আপত্তি অগ্রাহ্য করে দালাই লামা অবশ্য অরুণাচল প্রদেশে পৌঁছে গেছেন। তিনি বমডিলায় পৌঁছানোর দিনেই চীনের পররাষ্ট্র মন্ত্রণালয় বলে দেয়, এই সফরে চীন-ভারত সম্পর্ক মারাত্মকভাবে ক্ষতিগ্রস্ত হলো।শুধু তা-ই নয়, দালাই লামার এই সফর নিয়ে ভারতের প্রধানমন্ত্রী নরেন্দ্র মোদিকেও একহাত নিয়েছে চীন। সে দেশের সরকারি প্রচারমাধ্যমে এক নিবন্ধে লেখা হয়েছে, ‘দালাই লামা প্রশ্নে পূর্বসূরিদের পথে না হেঁটে প্রধানমন্ত্রী নরেন্দ্র মোদি মনে হচ্ছে ভিন্ন পথে হাঁটছেন। সরকারি মদদে তাঁর অনুষ্ঠানের আয়োজন করা হচ্ছে। এর মধ্য দিয়ে চীনের ক্ষমতাকে তিনি চ্যালেঞ্জ জানাচ্ছেন।’দালাই লামা কিন্তু এর আগে ছয়বার অরুণাচলে গেছেন। এমনকি একাধিকবার তাওয়াং গেছেন। এই তাওয়াংকেই চীন তাদের ভূখণ্ডের অংশ বলে দাবি করে। আগে কোনবার কোন তারিখে দালাই লামা অরুণাচল প্রদেশে গেছেন, ভারতের পররাষ্ট্র মন্ত্রণালয় মঙ্গলবার তা প্রকাশও করে। কিন্তু তা সত্ত্বেও চীনের পররাষ্ট্র মন্ত্রণালয়ের মুখপাত্র হুয়া চুনইং গতকাল বুধবার বলেন, এই সফরের ব্যবস্থা করে ভারত দ্বিপক্ষীয় সম্পর্কের মারাত্মক ক্ষতি করেছে। দেশের সার্বভৌমত্ব ও স্বার্থ রক্ষায় চীন প্রয়োজনীয় ব্যবস্থা নেবে।চীনের এই প্রতিক্রিয়ার জবাবে গতকাল ভারত নতুন করে কিছু বলেনি। মন্ত্রণালয় সূত্রের খবর, প্রাকৃতিক বিপর্যয় না ঘটলে দালাই লামার সফরে পরিবর্তন ঘটছে না। সূত্র বলছে, হাফিজ সাঈদ ইস্যু ও এনএসজিতে ভারতের অন্তর্ভুক্তিসহ বিভিন্ন বিষয়েও নয়াদিল্লির মনোভাবকে গুরুত্ব দিচ্ছে না বেইজিং। আর দালাই লামা রাজনৈতিক ব্যক্তি নন। তাওয়াং গুম্ফায় তিনি ধর্ম ও শান্তির বাণীই প্রচার করবেন।
 
