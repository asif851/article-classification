
রাশিয়ার রাষ্ট্রীয় টেলিভিশন নেটওয়ার্ক রাশিয়া টুডের (আরটি) যুক্তরাজ্যের সব ব্যাংক হিসাব জব্দ করেছে ন্যাটওয়েস্ট ব্যাংক। আরটির প্রধান সম্পাদক মার্গারিটা সিমোনিয়ান এ কথা জানিয়েছেন।
যুক্তরাজ্য ও যুক্তরাষ্ট্র আলেপ্পোয় বোমা বিস্ফোরণকে কেন্দ্র করে সিরিয়া ও রুশ সরকারের ওপর নতুন অর্থনৈতিক নিষেধাজ্ঞা আরোপ করার হুমকি দেওয়ার এক দিন পর ন্যাটওয়েস্ট ব্যাংক এ পদক্ষেপ নিল।
আরটির প্রধান সম্পাদক মার্গারিটা এক টুইট বার্তায় বলেন, ‘ন্যাটওয়েস্ট ব্যাংক আমাদের সব অ্যাকাউন্ট বন্ধ করে দিয়েছে।’
আরটি জানায়, ব্যাংকটি এ সিদ্ধান্ত নেওয়ার ব্যাপারে কোনো ধরনের ব্যাখ্যাও দেয়নি। এতে আরও বলা হয়, রয়্যাল ব্যাংক অব স্কটল্যান্ড গ্রুপ আরটিকে আর সেবা না দেওয়ার কথা জানিয়েছেন। এই গ্রুপেরই অংশ ন্যাটওয়েস্ট ব্যাংক।
এর আগে আরটি পক্ষপাতদুষ্ট প্রতিবেদনের জন্য যুক্তরাজ্যের সম্প্রচার নিয়ন্ত্রক সংস্থা অফকমের কাছ থেকে সতর্কবার্তা পায়। সিরিয়ায় রাসায়নিক অস্ত্র নিক্ষেপের বিষয়ে বিতর্কিত প্রতিবেদন প্রকাশের দাবি করা হয় বিবিসির তরফ থেকে। এ নিয়ে অফকমের কাছে অভিযোগ দায়েরের পর বিবিসি ওই টিভি চ্যানেলটির বিরুদ্ধে মামলায় জয়লাভ করে।
