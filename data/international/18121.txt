
ভারতের আসামের কোকড়াঝাড়ে সাপ্তাহিক হাটে আজ শুক্রবার ‘জঙ্গি’ হামলায় কমপক্ষে ১৪ জন বেসামরিক নাগরিক নিহত হয়েছে। আহত হয়েছে ১৫ জন। আইনশৃঙ্খলা রক্ষাকারী বাহিনীর সঙ্গে গুলিবিনিময়ে একজন হামলাকারী নিহত হয়।
এনডিটিভি ও টাইমস অব ইন্ডিয়া অনলাইনের খবরে জানানো হয়, কোকড়াঝাড়ের বালাজান তিনালি এলাকার সাপ্তাহিক হাটে ঢুকে নির্বিচারে গুলি ছোড়ে সন্দেহভাজন জঙ্গিরা। আইনশৃঙ্খলা রক্ষাকারী বাহিনীর সঙ্গে তাদের প্রায় ২০ মিনিট ধরে গুলিবিনিময় চলে। নিহত এক হামলাকারীর কাছ থেকে একে-৪৭ রাইফেল উদ্ধার করা হয়েছে। প্রত্যক্ষদর্শীরা হামলাকারীদের গ্রেনেড ছুড়তে দেখেছেন বলেছে জানিয়েছেন।
পুলিশ প্রধান মুকেশ সহায় বলেন, কমপক্ষে তিন থেকে চারজন ‘জঙ্গি’ অটোরিকশায় এসে হাটে ঢুকে হামলা চালায়। এ সময় গ্রেনেড ছোড়া হয়। প্রাথমিকভাবে জানা গেছে, এতে তিনটি দোকান লন্ডভন্ড হয়েছে। কয়েকজন সন্দেহভাজন জঙ্গি পালিয়ে যায়।
মুকেশ সহায় বলেন, ন্যাশনাল ডেমোক্রেটিক ফ্রন্ট অব বোদোল্যান্ড (এনডিএফবি) হামলার দায় স্বীকার করেছে।
ডিফেন্স পিআরও লেফটেন্যান্ট কর্নেল এস নিউটন বলেন, তাঁদের ধারণা, হামলাকারীরা তিনজন ছিল। তাদের মধ্যে একজন নিহত হয়েছে। সেনাবাহিনী অন্য ‘জঙ্গিদের’ খোঁজে ওই এলাকায় তল্লাশি চালাচ্ছে।
এ ঘটনার পরই ভারতের প্রধানমন্ত্রী নরেন্দ্র মোদির সঙ্গে কথা বলেছেন আসামের মুখ্যমন্ত্রী সর্বনন্দ সনোওয়াল।
দিল্লির বিভিন্ন সূত্র টাইমস অব ইন্ডিয়াকে জানায়, কোকড়াঝাড়ে এমন হামলা হতে পারে বলে আগেই আশঙ্কা করা হয়েছিল।
স্বাধীনতা দিবস সামনে রেখে রাজ্যজুড়ে সর্বোচ্চ সতর্কাবস্থার মধ্যেই এ হামলার ঘটনা ঘটল।
