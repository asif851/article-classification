
আগামী মার্চের মধ্যেই পার্লামেন্ট নির্বাচনের ইঙ্গিত দিলেন মিসরের প্রেসিডেন্ট আবদেল ফাত্তাহ আল-সিসি। গতকাল মঙ্গলবার দেশটিতে সফররত যুক্তরাষ্ট্রের ব্যবসায়ীদের সঙ্গে বৈঠকে তিনি এই ইঙ্গিত দেন বলে জানিয়েছেন প্রেসিডেন্টের মুখপাত্র। এর মাধ্যমে তিনি ইঙ্গিত দিলেন যে বিলম্ব হলেও নির্বাচন অনির্দিষ্টকালের জন্য ঝুলে থাকবে না। গণতান্ত্রিকভাবে নির্বাচিত প্রেসিডেন্ট মোহাম্মদ মুরসিকে সরিয়ে ক্ষমতায় আসেন তৎকালীন সেনাপ্রধান সিসি। এরপর গণতান্ত্রিক সংস্কারের রোডম্যাপ ঘোষণা করা হয়। সে অনুযায়ী চলতি বছরের মে মাসে প্রেসিডেন্ট নির্বাচন অনুষ্ঠিত হয়েছে। এরপর নভেম্বরের মধ্যেই পার্লামেন্ট নির্বাচন অনুষ্ঠিত হওয়ার কথা ছিল। কিন্তু এখনো নির্বাচনের কোনো তারিখই ঘোষণা করা হয়নি। নির্বাচন কমিশনের পক্ষ থেকে জানানো হয়েছে, নির্বাচন অনুষ্ঠানের জন্য পর্যাপ্ত প্রস্তুতি এখনো সম্পন্ন হয়নি। কিন্তু সমালোচকেরা বলছেন, সিসির ক্ষমতা পাকাপোক্ত করার জন্যই পার্লামেন্ট নির্বাচন অনুষ্ঠানে দেরি করা হচ্ছে।রয়টার্স
