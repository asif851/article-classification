
সিরিয়ার যুদ্ধপীড়িত কুশায়ের শহরের বেসামরিক নাগরিকদের সরে যাওয়ার সুযোগ দিতে আহ্বান জানিয়েছে জাতিসংঘ, রেডক্রসসহ বিভিন্ন আন্তর্জাতিক সংস্থা।
লেবানন সীমান্তের কাছে অবস্থিত কৌশলগতভাবে গুরুত্বপূর্ণ কুশায়ের শহরে বেশ কয়েক দিন ধরে বিদ্রোহীদের সঙ্গে সরকারি বাহিনীর তুমুল লড়াই চলছে।
গত শুক্রবার এক বিদ্রোহী বিবিসিকে জানিয়েছিলেন, দুই পক্ষের লড়াইয়ের মধ্যে শহরটির প্রায় ৩০ হাজার বাসিন্দা আটকে পড়েছে।
জাতিসংঘের মহাসচিব বান কি মুন সাধারণ মানুষকে শহর ছেড়ে যাওয়ার সুযোগ দেওয়ার জন্য দুই পক্ষের প্রতি আহ্বান জানিয়েছেন। জাতিসংঘের হিসাবমতে, আটকে পড়া লোকজনের মধ্যে এক হাজারের বেশি আহত হয়েছে।
বান কি মুনের মুখপাত্র মার্টিন নেসারকি এক বিবৃতিতে বলেন, বেসামরিক হতাহতের ঘটনা এড়াতে এবং আটকে পড়া লোকজনকে শহর ছেড়ে চলে যাওয়ার সুযোগ দেওয়ার জন্য দুই পক্ষের প্রতি আহ্বান জানিয়েছেন মহাসচিব।
জাতিসংঘের ত্রাণবিষয়ক সংস্থার প্রধান ভ্যালেরি আমোস এবং মানবাধিকারপ্রধান নাভি পিল্লাই এক যৌথ বিবৃতিতে বলেছেন, ‘আমরা জানতে পেরেছি, কুশায়ের শহরের পরিস্থিতি খুবই ভয়াবহ। জরুরি চিকিৎসাসেবা দেওয়ার জন্য সেখান থেকে প্রায় দেড় হাজার মানুষকে সরিয়ে নেওয়া দরকার।’
কুশায়ের শহরের পরিস্থিতি নিয়ে আন্তর্জাতিক রেডক্রস কমিটিও উদ্বেগ প্রকাশ করেছে। সংস্থাটির মধ্যপ্রাচ্য শাখার প্রধান রবার্ট মারদিনি বলেছেন, লড়াই অব্যাহত থাকায় শহরটির বেসামরিক ও আহত লোকজন মারাত্মক ঝুঁকির মধ্যে রয়েছে।
এদিকে কুশায়ের শহর নিয়ে উদ্বেগ জানিয়ে জাতিসংঘের নিরাপত্তা পরিষদের একটি প্রস্তাব নাকচ করে দিয়েছে রাশিয়া। দেশটি বলেছে, এখন এই প্রস্তাব গ্রহণ করা সুবিবেচনাপ্রসূত কাজ হবে না। কেননা, বিদ্রোহীরা যখন শহরটির দখল নিয়েছিল, তখন নিরাপত্তা পরিষদ এমন প্রস্তাব গ্রহণ করেনি।
শান্তি সম্মেলন জুলাই মাসে: ফ্রান্সের পররাষ্ট্রমন্ত্রী লঁরা ফ্যাবিয়াস গতকাল জানিয়েছেন, জেনেভায় সিরিয়া শান্তি সম্মেলন আগামী জুলাই মাসে অনুষ্ঠিত হতে পারে। ফরাসি মন্ত্রী বলেন, জুনে সম্মেলন আয়োজনের জন্য পর্যাপ্ত সময় পাওয়া যাবে না।
দামেস্কে গাড়িবোমা: রাজধানী দামেস্কে গতকাল গাড়িবোমা বিস্ফোরণে নিরাপত্তা বাহিনীর ১০ সদস্য নিহত হয়েছেন বলে জানিয়েছে সিরিয়ান অবজারভেটরি ফর হিউম্যান রাইটস। সংস্থাটির মতে, আল-কায়েদার সঙ্গে সংশ্লিষ্ট আল নুসরা ফ্রন্ট ওই হামলা চালিয়ে থাকতে পারে। এএফপি, রয়টার্স, বিবিসি।
