
উত্তর কোরিয়া দূরপাল্লার ক্ষেপণাস্ত্র পরীক্ষার প্রস্তুতি নিচ্ছে বলে মনে হচ্ছে। দক্ষিণ কোরিয়া ও জাপানের গণমাধ্যম গতকাল বৃহস্পতিবার এ খবর দিয়েছে। খবর বিবিসির।চলতি সপ্তাহের শুরুতে পিয়ংইয়ং ঘোষণা দেয়, তারা ফেব্রুয়ারি মাসে একটি স্যাটেলাইট উৎক্ষেপণের পরিকল্পনা করছে। আন্তর্জাতিক মহলের ভাষ্য, উত্তর কোরিয়ার ক্ষেপণাস্ত্র প্রযুক্তি পরীক্ষার ওপরে নিষেধাজ্ঞা থাকায় স্যাটেলাইট উৎক্ষেপণের কথা বলে তারা এমন পরীক্ষা চালিয়ে থাকে। ওই ঘোষণা নিয়ে আন্তর্জাতিক সমালোচনার মধ্যেই নতুন এ খবর এল।দক্ষিণ কোরিয়ার প্রতিরক্ষা মন্ত্রণালয়ের কর্মকর্তাদের বরাত দিয়ে রাষ্ট্রীয় বার্তা সংস্থা ইয়োনহাপ গতকাল জানায়, উত্তর কোরিয়ার পশ্চিম উপকূলে অবস্থিত একটি ক্ষেপণাস্ত্র উৎক্ষেপণ কেন্দ্রে কর্মতৎপরতা শনাক্ত হয়েছে। এই কর্মতৎপরতা দেখা গেছে দোংচাং-রির একটি কেন্দ্রে, যেখানে সোহায়ে উৎক্ষেপণ কেন্দ্র অবস্থিত।জাপানের রাষ্ট্রীয় সম্প্রচারমাধ্যম এনএইচকে অনামা কর্মকর্তাদের বরাত দিয়ে দোংচাং-রিতে একই ধরনের তৎপরতার খবর দিয়েছে। তারা আরও বলেছে, উত্তর কোরিয়ার পূর্ব উপকূলেও ব্যালাস্টিক ক্ষেপণাস্ত্র বহনকারী একটি ভ্রাম্যমাণ উৎক্ষেপণ যন্ত্রকে আনা-নেওয়া করতে দেখা গেছে।এর আগে গত ৬ জানুয়ারি উত্তর কোরিয়া তার কথিত চতুর্থ পারমাণবিক বোমার পরীক্ষা চালালে আন্তর্জাতিক সমালোচনা শুরু হয়।
