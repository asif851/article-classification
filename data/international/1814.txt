
সংযুক্ত আরব আমিরাতে (ইউএই) সরকার উৎখাতের কথিত ষড়যন্ত্রের অপরাধে ৬৮ জন ইসলামপন্থীকে কারাদণ্ড দেওয়া হয়েছে। ১৩ জন নারীসহ ২৬ জনকে মুক্তি দিয়েছেন কেন্দ্রীয় সুপ্রিম কোর্ট।
মামলায় অভিযুক্ত ৯৪ জনের বিরুদ্ধে সরকার উৎখাত করে দেশের ক্ষমতা দখলের চেষ্টা করার অভিযোগ তোলা হয়েছিল। এ রায়ের মধ্য দিয়ে আন্তর্জাতিক মানবাধিকার সংগঠনগুলো কর্তৃক সমালোচিত এ মামলার অবসান ঘটল। সংগঠনগুলো বলেছিল, আদালত বিবাদীদের ওপর নির্যাতনের ‘বিশ্বাসযোগ্য’ অভিযোগ খতিয়ে দেখেননি।
মামলার আসামিদের মধ্যে রয়েছেন মানবাধিকার-বিষয়ক আইনজীবী, বিশ্ববিদ্যালয়ের প্রভাষক ও ছাত্র। তাঁরা আরব আমিরাতের ইসলামপন্থী দল আল-ইসলাহর সদস্য।
দণ্ডিতদের বেশির ভাগকেই সাত থেকে ১০ বছরের কারাদণ্ড দেওয়া হয়েছে। দেশে না থাকা আটজনকে দেওয়া হয়েছে ১৫ বছরের কারাদণ্ড।
যুক্তরাষ্ট্রভিত্তিক মানবাধিকার সংগঠন হিউম্যান রাইটস ওয়াচ এ দণ্ডের নিন্দা করেছে। সংগঠনটির উপসাগরীয় অঞ্চল-বিষয়ক গবেষক নিক ম্যাকগিহান বলেন, এ শাস্তি ইউএইর ক্রমেই অবনতিশীল মানবাধিকার রেকর্ডের আরেকটি খারাপ নজির। বিবিসি ও রয়টার্স।
