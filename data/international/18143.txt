
আফগানিস্তান, ভারত বা যুক্তরাষ্ট্রের জন্য হুমকিস্বরূপ জঙ্গি সংগঠনগুলোকে রুখতে পাকিস্তানকে অবশ্যই লড়াই চালিয়ে যেতে হবে। গতকাল মঙ্গলবার এই তাগিদ দিলেন পাকিস্তান সফরে যাওয়া মার্কিন পররাষ্ট্রমন্ত্রী জন কেরি। খবর রয়টার্স, এএফপি ও ডনের। পশ্চিমা দেশগুলোর ধারণা, পাকিস্তান একদিকে কিছু জঙ্গির বিরুদ্ধে লড়াই করে আবার প্রতিপক্ষ প্রতিবেশী ভারত ও আফগানিস্তানের বিরুদ্ধে বড় বড় জঙ্গিগোষ্ঠীগুলোকে কাজে লাগায়। এ প্রেক্ষাপটে ভারত সফর শেষে পাকিস্তানে গিয়ে আলোচনার পর কেরি ইসলামাবাদে এক সংবাদ সম্মেলনে বলেন, পাকিস্তানকে সব জঙ্গির বিরুদ্ধে লড়তে হবে। পাকিস্তান ও আফগানিস্তানের তালেবান, হাক্কানি নেটওয়ার্ক, লস্কর-ই-তাইয়েবা, অন্যান্য জঙ্গিগোষ্ঠী পাকিস্তান, এর প্রতিবেশী দেশগুলো এবং যুক্তরাষ্ট্রের জন্য হুমকি হয়ে উঠেছে। জন কেরি বলেন, ‘এই জঙ্গিরা যাতে এখানে নিরাপদ আশ্রয় না পায়, সেটি নিশ্চিত করার দায়িত্ব আমাদের সবার।’পাকিস্তানের প্রধানমন্ত্রীর পররাষ্ট্রবিষয়ক উপদেষ্টা সারতাজ আজিজ এ সময় বলেন, পাকিস্তান জাতীয় কর্মপরিকল্পনাসহ অন্য যেসব সন্ত্রাসবিরোধী কর্মসূচি নিয়েছে, জন কেরি তার প্রশংসা করেছেন। তিনি আঞ্চলিক শান্তি ও অর্থনৈতিক উন্নয়নের জন্য পাকিস্তানের সঙ্গে কাজ করতে ভারতকে রাজি করানোয় ভূমিকা রাখতে যুক্তরাষ্ট্রের প্রতি আহ্বান জানান।গত মাসে পাকিস্তানের পেশোয়ারে স্কুলে ভয়াবহ জঙ্গি হামলায় ১৩৪ জন শিক্ষার্থী নিহত হওয়ার পর পাকিস্তান ‘ভালো জঙ্গি’ আর ‘খারাপ জঙ্গি’র ভেতর পার্থক্য করার চেষ্টা থেকে বেরিয়ে এসেছে। আফগান সীমান্তে লুকিয়ে থাকা জঙ্গিদের বিরুদ্ধে সাঁড়াশি সামরিক অভিযান শুরু করেছে। সারতাজ আজিজ মার্কিন পররাষ্ট্রমন্ত্রীকে আশ্বস্ত করে বলেন, কাউকে কোনো রকম ছাড় না দিয়েই জঙ্গিবিরোধী অভিযান চলবে। জঙ্গিবিরোধী অভিযানে কিছুটা অগ্রগতি থাকলেও অনেকেই মনে করেন, সব ধরনের জঙ্গিগোষ্ঠীর বিরুদ্ধে পুরোমাত্রায় অভিযান চালানোর বিষয়ে পাকিস্তান এখনো খুব সচেষ্ট নয়। তবে সারতাজ আজিজ বলেন, ‘পাকিস্তানি সেনাবাহিনীর অভিযানের পর হাক্কানি গ্রুপের ঘাঁটি পুরোপুরি ধ্বংস হয়ে গেছে। এখান থেকে আফগানিস্তানে অভিযানের ক্ষমতা পুরোপুরি শেষ হয়ে গেছে।’যুক্তরাষ্ট্রে ২০০১ সালের ১১ সেপ্টেম্বরের সন্ত্রাসী হামলার পর সন্ত্রাসবিরোধী যুদ্ধে দেশটির অন্যতম প্রধান সহযোগী দেশ হয়ে ওঠে পাকিস্তান। ফজলুল্লাহকে ‘বৈশ্বিক সন্ত্রাসী’ ঘোষণা: মার্কিন পররাষ্ট্র দপ্তর পাকিস্তান তেহরিক-ই-তালিবান (টিটিপি) প্রধান মোল্লাহ ফজলুল্লাহকে বৈশ্বিক সন্ত্রাসী ঘোষণা করেছে। গতকাল দপ্তরের এক বিজ্ঞপ্তিতে বলা হয়, নির্বাহী আদেশের মাধ্যমে তাঁকে ‘বিশেষভাবে চিহ্নিত বৈশ্বিক সন্ত্রাসী’ ঘোষণা করা হয়। এর মাধ্যমে সন্ত্রাসবাদী এবং সন্ত্রাসবাদী কর্মকাণ্ডে সহায়তাকারীদের বিরুদ্ধে ব্যবস্থা নেওয়া হয়। আরও সাতজনের ফাঁসি: পাকিস্তান গতকাল আরও সাতজন জঙ্গির ফাঁসি কার্যকর করেছে। এর মাধ্যমে ডিসেম্বরে মৃত্যুদণ্ড কার্যকরের ওপর থেকে নিষেধাজ্ঞা তুলে নেওয়ার পর থেকে ফাঁসি কার্যকরের সংখ্যা ১৬-তে উঠল। এ ছাড়া মুলতানে ২০০৯ সালে আইএসআইয়ের এক অফিসে হামলার অপরাধে চার জঙ্গিকে মৃত্যুদণ্ড দিয়েছেন সন্ত্রাসবিরোধী আদালত।
