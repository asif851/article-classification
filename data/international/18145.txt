
চীনে পাহাড়ের উঁচু ঢাল থেকে একটি যাত্রীবাহী বাস খাদে পড়ে ২০ জন নিহত হয়েছে। আহত হয়েছে ১৩ জন। আজ মঙ্গলবার হেনান প্রদেশের লিনঝাউ এলাকায় এ ঘটনা ঘটে।
চীনের রাষ্ট্রীয় বার্তা সংস্থা সিনহুয়ার বরাত দিয়ে এএফপি জানায়, হতাহত ব্যক্তিরা স্থানীয় একটি অপেরা দলের সদস্য ছিলেন। দুর্ঘটনার ব্যাপারে তদন্ত চলছে।চীনে এ ধরনের সড়ক দুর্ঘটনা গুরুতর সমস্যা হয়ে দাঁড়িয়েছে। বিশেষ করে দূরপাল্লার গাড়িগুওলোয় অতিরিক্ত যাত্রী নেওয়ার কারণে প্রায়ই এ ধরনের দুর্ঘটনা ঘটে থাকে।
দেশটির পরিবহন মন্ত্রণালয়ের এক হিসাবে বলা হয়, ২০১২ সালে দেশটিতে সড়ক দুর্ঘটনায় ৬০ হাজার মানুষ নিহত হয়েছে। ২০০৩ সালে মৃতের এ সংখ্যা ছিল ১ লাখ ৪ হাজার।
