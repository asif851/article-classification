
‘আমার বিরুদ্ধে আনা অভিযোগ মিথ্যা। আমি আদালতে দোষ স্বীকার করব না।’
নারায়ণগঞ্জের সাত খুনের মামলার প্রধান আসামি নূর হোসেন আজ সোমবার সাংবাদিকদের এ কথা বলেছেন। বেলা একটার দিকে ভারতের দমদম কেন্দ্রীয় কারাগার থেকে বারাসাত আদালতে আনা হয় নূর হোসেনকে। পুলিশের প্রিজন ভ্যান থেকে নামার সময় সাংবাদিকদের তিনি নিজেকে নির্দোষ দাবি করে এ কথা বলেন।এ সময় সাত খুনের ঘটনা সম্পর্কে জানতে চাইলে নূর হোসেন সাংবাদিকদের বলেন, ‘আমার বিরুদ্ধে আনা সব অভিযোগ মিথ্যা।’ আপনি এর আগে বলেছিলেন এক নেতা আপনাকে এখানে পাঠিয়েছেন, কে সেই নেতা—সাংবাদিকদের এই প্রশ্নের জবাব এড়িয়ে নূর হোসেন বলেন, ‘আমি কোনো নেতার কথা বলিনি।’ আদালতে দোষ স্বীকার করবেন কি না—এর জবাবে তিনি বলেন, ‘না আমি দোষ স্বীকার করব না।’
নূর হোসেনের পক্ষে আজও জামিনের আবেদন করা হয়নিআজ ভারতীয় সময় বিকেল পৌনে পাঁচটার দিকে ১৪ দিনের জেল হেফাজত শেষে নূর হোসেন ও তাঁর দুই সঙ্গীর বিরুদ্ধে করা মামলা পশ্চিমবঙ্গের উত্তর ২৪ পরগনার বারাসাতের মুখ্য বিচার বিভাগীয় হাকিম মধুমিতা রায়ের আদালতে তোলা হয়। নূর হোসেনের দুই সঙ্গী হলেন ওহিদুর জামান ও খান সুমন।আজও আদালতে নূর হোসেনের পক্ষে কোনো জামিনের আবেদন করা হয়নি।তবে খান সুমনের পক্ষে জামিনের আবেদন করেন আইনজীবী তারকনাথ দাস ও অনুপ ঘোষ। তাঁরা জামিনের আবেদনে বলেন, খান সুমন বৈধ পাসপোর্ট এবং ভারতের ভিসা নিয়ে বিমানে কলকাতায় আসেন। তাঁর পাসপোর্ট ভিসা ছিঁড়ে ফেলে তাঁকে নূর হোসেনের মামলায় জড়ানো হয় এবং বসিরহাটে গ্রেপ্তার দেখানো হয়। অথচ তিনি বিমানে কলকাতায় আসেন।আইনজীবীরা প্রথম আলোকে জানান, খান সুমনের পাসপোর্ট নম্বর এই-০৭৯২৪২৮। ভিসা নম্বর ৬০০৯১৪৫৩। ভিসা ইস্যুর তারিখ এ বছরের ১৭ এপ্রিল। মেয়াদ ছিল ১৬ অক্টোবর। তাঁরা আরও জানান, হাকিম জামিনের শুনানির পর জামিনের আবেদন খারিজ করে দিয়ে পাসপোর্ট-সংক্রান্ত বিষয়টি তদন্তের জন্য মামলার তদন্তকারী কর্মকর্তাকে নির্দেশ দেন। একই সঙ্গে তাঁকে ১১ জুলাই আদালতে হাজির হওয়ারও নির্দেশ দেন।এদিকে সরকারি কৌঁসুলি পল্লব চৌধুরী শুনানি শেষে প্রথম আলোকে জানান, আদালতে এখনো নূর হোসেন ও তাঁর দুই সঙ্গীর বিরুদ্ধে পুলিশ অভিযোগপত্র দাখিল করেনি। নূর হোসেনকে ফিরিয়ে নেওয়ার জন্য ইন্টারপোলের মাধ্যমে বাংলাদেশ সরকারের আবেদনটিরও আজ কোনো শুনানি হয়নি। গত ২৩ জুন ওই আবেদনপত্রটি এই মামলায় নথিভুক্ত হয়। পল্লব চৌধুরী আরও বলেন, এ নিয়ে কোনো আবেদন আদালতে পড়েনি।শুনানি শেষে আদালত ফের ১৪ দিনের জেল হেফাজতে দিয়ে নূর হোসেন ও তাঁর দুই সঙ্গীকে দমদম কেন্দ্রীয় কারাগারে পাঠিয়ে দেন। মামলার পরবর্তী তারিখ ২১ জুলাই।উল্লেখ্য, নারায়ণগঞ্জে সাত খুনের পর নূর হোসেন বাংলাদেশ থেকে পালিয়ে পশ্চিমবঙ্গে আশ্রয় নেন। বিভিন্ন স্থানে আত্মগোপন করে থাকার পর ৮ জুন ইন্দ্রপ্রস্থ আবাসনে ওঠেন তিনি। ওই আবাসনের পাঁচতলার একটি ফ্ল্যাট মাসিক ২০ হাজার টাকায় দুই মাসের জন্য ভাড়া নিয়েছিলেন নূর হোসেন।গোপন সূত্রে খবর পেয়ে ১৪ জুন রাতে নূর হোসেন ও তাঁর দুই সঙ্গীকে গ্রেপ্তার করে পুলিশ। এ সময় নূর হোসেন ও তাঁর সঙ্গীদের কাছ থেকে পাঁচটি মোবাইল ফোনসেট ও ১১টি সিম উদ্ধার করা হয়।
