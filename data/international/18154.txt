
যুক্তরাষ্ট্রের বিচার বিভাগের প্রতিবেদনে মিজৌরি অঙ্গরাজ্যের ফার্গুসনের পুলিশের মধ্যে বর্ণবাদী আচরণের তথ্যপ্রমাণ উঠে আসায় পদত্যাগ করেছেন শহরটির পুলিশপ্রধান থমাস জ্যাকসন। ১৯ মার্চ থেকে তাঁর পদত্যাগ কার্যকর হবে। আজ বৃহস্পতিবার এএফপির এক খবরে এ তথ্য জানানো হয়।গত বছরের আগস্ট মাসে নিরস্ত্র কৃষ্ণাঙ্গ তরুণ মাইকেল ব্রাউন পুলিশের গুলিতে নিহত হওয়ার পর ব্যাপক প্রতিক্রিয়া হলে নাগরিক অধিকার-সংক্রান্ত এই অনুসন্ধান শুরু করা হয়। ৪ মার্চ প্রতিবেদনটি আনুষ্ঠানিকভাবে প্রকাশ করা হয়।জ্যাকসন তাঁর পদত্যাগপত্রে লেখেন, ‘আমি দুঃখের সঙ্গে জানাচ্ছি যে, আমি পদত্যাগ করছি। এই নগর ও নগরবাসীর সেবা করতে পারাটা আমার জন্য সম্মান ও সুযোগের বিষয় ছিল।’১৮ বছর বয়সী মাইকেল ব্রাউন নিহত হন এক শ্বেতাঙ্গ পুলিশ কর্মকর্তার গুলিতে। ওই ঘটনার পর ফার্গুসন শহরতলির গণ্ডি ছাড়িয়ে সারা দেশে প্রতিবাদের ঝড় বয়ে যায়। ফার্গুসনের সংখ্যাগরিষ্ঠ অধিবাসী কৃষ্ণাঙ্গ হলেও স্থানীয় পুলিশ বাহিনী শ্বেতাঙ্গপ্রধান। জনপদটিতে কৃষ্ণাঙ্গরা প্রায়ই পুলিশের অন্যায্য আচরণের শিকার হয় বলে বরাবরের অভিযোগ।এ ঘটনায় গত মঙ্গলবার পদত্যাগ করেন ফার্গুসন উপশহরের প্রধান নির্বাহী জন শো। বিচার বিভাগের প্রকাশিত প্রতিবেদনে শহরটির প্রশাসনের যে কয়জনের তীব্র সমালোচনা করা হয়, শো তাঁদের মধ্যে অন্যতম।
এর আগে গত সোমবার ওই প্রতিবেদনের একই ধরনের অভিযোগের ভিত্তিতে শহরের পৌর বিচারকও পদত্যাগ করেন।
