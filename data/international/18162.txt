
ইরাকের মসুলে এক হামলায় ১২ জন আহত হওয়ার ঘটনায় ধারণা করা হচ্ছে, এটি রাসায়নিক হামলা ছিল। তা যদি হয়, তাহলে জঙ্গিগোষ্ঠী ইসলামিক স্টেট বা আইএসের শক্ত ঘাঁটি বলে পরিচিত মসুলে এটাই হবে প্রথম রাসায়নিক অস্ত্র হামলা। আন্তর্জাতিক রেডক্রসের (আইসিআরসি) এক চিকিৎসক বলছেন, এতে ১২ জন বেসামরিক নাগরিক আহত হয়েছে। কারা এই হামলা চালিয়েছে, তা স্পষ্ট নয়।বিবিসি অনলাইনের খবরে জানানো হয়, আহত ব্যক্তিদের মধ্যে ১১ বছরের ও এক মাসের শিশুও রয়েছে। আঘাতের ধরন দেখে আইসিআরসির চিকিৎসক বলছেন, রাসায়নিক অস্ত্র হামলায় এমন হতে পারে।মসুলে পৃথক দুটি হামলায় আহত হয় বেসামরিক নাগরিকেরা। মসুলের পূর্বে ঘরবাড়ি লক্ষ্য করে মর্টার হামলা চালানো হয়। আহত ব্যক্তিরা বলছেন, সে সময় তাঁরা রাসায়নিক উপাদানের গন্ধ পেয়েছেন।আইসিআরসির মধ্যপ্রাচ্য–বিষয়ক পরিচালক রবার্ট মারদিনি বলেন, আহত ব্যক্তিদের লক্ষণ দেখে রাসায়নিক অস্ত্র হামলা হয়েছে বলে সন্দেহ হয়। তাদের শরীরে ফোসকা, চোখের লালচে ভাব, বমি, কাশি ও চুলকানি দেখে এমনটাই মনে হয়। আন্তর্জাতিক আইন অনুসারে, রাসায়নিক অস্ত্রের ব্যবহার নিষিদ্ধ বলে তিনি জানান।
হামলার জন্য কারা দায়ী, তা জানা যায়নি। তবে মসুলের পশ্চিমাঞ্চল থেকে মর্টার হামলা হতে দেখা যায়। ওই অঞ্চল এখনো আইএসের দখলে।
