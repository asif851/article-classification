
মা-বাবার সঙ্গে গ্রিসে পাড়ি জমাতে গিয়ে সাগরে ডুবে মারা যাওয়া সেই সিরীয় শিশু আয়লান কুর্দির স্বজনদের অভিবাসী হিসেবে গ্রহণ করছে কানাডা। দেশটি থেকে আয়লানের ফুফু সিবিসি টেলিভিশনকে এ কথা জানিয়েছেন। খবর বিবিসির।আয়লানের ফুফু তিমা কুর্দি অনেক আগে থেকেই কানাডায় বাস করছেন। তিনি সিবিসিকে বলেন, আয়লানের চাচা (তিমার ভাই) মোহাম্মদ, চাচি ঘুসুন এবং তাঁদের পাঁচ ছেলেমেয়ে অভিবাসন চেয়ে আবেদন করেছিলেন। এ মাসের গোড়ার দিকে তাঁদের আবেদন মঞ্জুর হয়েছে বলে কানাডা সরকারের পক্ষ থেকে ই-মেইল করে জানানো হয়েছে। দেশটির কর্মকর্তারা সিবিসিকে জানিয়েছেন, আয়লানের স্বজনদের অভিবাসন-প্রক্রিয়া সুষ্ঠুভাবে এগোচ্ছে।হাফিংটন পোস্ট জানিয়েছে, আয়লানের চাচা কানাডায় অভিবাসনের জন্য আবেদন করলেও তার শোকাহত বাবা আবদুল্লাহ সেখানে যাচ্ছেন না।আবদুল্লাহ তাঁর স্ত্রী, আয়লানসহ দুই শিশুপুত্রকে নিয়ে তুরস্ক থেকে নৌকায় করে গ্রিসের উদ্দেশে রওনা হন। কিন্তু সাগরে নৌকাটি ডুবে গেলে আবদুল্লাহ ছাড়া বাকি তিনজনই মারা যান। আয়লানের লাশের ছবি গণমাধ্যমে প্রকাশিত হলে বিশ্বজুড়ে আলোড়ন ওঠে।
