
ফিলিস্তিনশাসিত পশ্চিম তীরের রামাল্লা নগরের কাছে বসতি স্থাপনকারীদের জন্য নতুন প্রায় ৩০০ বাড়ি তৈরির পরিকল্পনা অনুমোদন করেছে ইসরায়েল। এ ঘটনায় ক্ষোভ প্রকাশ করেছে ফিলিস্তিনি কর্তৃপক্ষ। তাদের অভিযোগ, যুক্তরাষ্ট্রের মধ্যস্থতায় শান্তি আলোচনা চাঙা করার উদ্যোগ নস্যাৎ করার চেষ্টা করছে ইসরায়েল।
ইসরায়েলের প্রধানমন্ত্রী বেনিয়ামিন নেতানিয়াহু পশ্চিম তীরে ইহুদি বসতি স্থাপনকারীদের জন্য নতুন বাড়ি তৈরির টেন্ডার বন্ধের নির্দেশ দিয়েছেন—এ খবরের কয়েক দিনের মাথায় এ ঘটনা ঘটল। দুই পক্ষকে আলোচনার টেবিলে ফিরিয়ে আনার জন্য মার্কিন পররাষ্ট্রমন্ত্রী জন কেরির চেষ্টাকে এগিয়ে নিতে নেতানিয়াহু ওই ঘোষণা দিয়েছিলেন।
ইসরায়েলের প্রতিরক্ষা মন্ত্রণালয়ের এক মুখপাত্র বলেছেন, ‘বেসামরিক প্রশাসন বেইত ইলে ২৯৬টি বাড়ি স্থাপনের ব্যাপারে সবুজ সংকেত দিয়েছে।’ ফিলিস্তিনের প্রধান আলোচক সায়েব এরাকাত বলেন, ‘ইসরায়েলের এই পদক্ষেপ ওয়াশিংটনের কাছে এ বার্তাই পাঠাল যে, তারা স্থগিত শান্তি আলোচনা শুরু করতে আগ্রহী নয়।’
ইসরায়েলের প্রধান আলোচক জিপি লিভনি বলেন, ‘যুক্তরাষ্ট্র বিষয়টি শুনেছে। কিন্তু কোনো প্রতিক্রিয়া দেখায়নি।’ এএফপি।
