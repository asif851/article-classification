
আদি মানুষের উৎসভূমি হিসেবে পরিচিত আফ্রিকার ইথিওপিয়ায় প্রাচীন মানুষের একটি ‘নতুন প্রজাতির’ দেহাবশেষ উদ্ধার করেছেন বিজ্ঞানীরা। ইথিওপিয়ার আফার এলাকায় মাটি খুঁড়ে ওই আদি মানবের চোয়ালের হাড় ও দাঁত পাওয়া গেছে। দেহাবশেষগুলো ৩৩ লাখ থেকে ৩৫ লাখ বছরের পুরোনো। খবর রয়টার্স ও বিবিসির। আবিষ্কারের সঙ্গে যুক্ত বিজ্ঞানীরা নেচার সাময়িকীতে প্রকাশিত এক গবেষণা প্রতিবেদনে দাবি করেন, ওই হাড় ও দাঁত মানুষের পূর্বসূরি হোমিনিনের অন্তর্ভুক্ত। প্রজাতিটির নাম দেওয়া হয়েছে অস্ট্রালোপিথেকাস ডেইরেমেডা। প্রজাতিটির অস্তিত্ব আগে একেবারেই অজানা ছিল।ইথিওপিয়ার আফার জনগোষ্ঠীর ভাষার শব্দ ‘ডেইরেমেডা’ অর্থ নিকটাত্মীয়। নতুন আবিষ্কৃত প্রজাতিটির সময় আদি মানুষের আরও কিছু প্রজাতি পৃথিবীতে বাস করত। মানুষের পূর্বসূরি হিসেবে আগে থেকেই পরিচিত অস্ট্রালোপিথেকাস আফারেনসিস প্রজাতি প্রায় একই সময়ে বিদ্যমান ছিল। একই স্থানে পাওয়া ‘লুসি’ নামে পরিচিত নারীর কঙ্কাল এই অস্ট্রালোপিথেকাস আফারেনসিস প্রজাতিরই।নতুন এই আবিষ্কারের ফলে মানুষের পূর্বসূরি নিয়ে গবেষণায় নতুন মাত্রা যোগ হবে বলে বিজ্ঞানীরা মনে করছেন। গবেষক দলটির প্রধান এবং যুক্তরাষ্ট্রের ক্লিভল্যান্ড মিউজিয়াম অব ন্যাচারাল হিস্ট্রির ভৌত নৃবিজ্ঞান বিভাগের প্রধান ইয়োহান হাইল-সেলাসি বিবিসিকে বলেন, উদ্ধার করা দাঁতের গঠন এবং অন্যান্য বৈশিষ্ট্য বিশ্লেষণ করে বড় ধরনের পার্থক্য পাওয়া গেছে। প্রজাতিটি খুব শক্তিশালী চোয়ালের অধিকারী ছিল। তবে তাদের দাঁত ছিল তুলনামূলক ছোট। আদি মানুষের খুনোখুনির চিহ্ন: ৪ লাখ ৩০ হাজার বছর আগেও মানুষ একে অপরকে হত্যা করত। স্পেনের একটি গুহার গভীর থেকে উদ্ধার করা একটি মানুষের মাথার খুলির জীবাশ্ম (ফসিল) পরীক্ষা করে বিজ্ঞানীরা গত বুধবার বলেন, ওই মানুষটিকে হত্যা করা হয়েছিল। খুলিটিতে দুটি ফাটল রয়েছে এবং সেগুলো একই অস্ত্রের আঘাতের চিহ্ন।
