
সন্ত্রাসীদের বিরুদ্ধে অভিযান চালাতে গিয়েছিলেন সেন্ট্রাল রিজার্ভ পুলিশ ফোর্সের (সিআরপিএফ) কমান্ডিং অফিসার চেতন কুমার চিতা। একপর্যায়ে সন্ত্রাসীদের সঙ্গে গুলিবিনিময় শুরু হয়। সন্ত্রাসীদের ছোড়া কমপক্ষে নয়টি গুলি চেতন কুমারের মাথা ও বাহুতে বিদ্ধ হয়। এরপরও বেঁচে গেছেন তিনি।
এ ঘটনার পর কয়েক সপ্তাহ ধরে গভীর কোমায় থাকার পর আজ বুধবার চেতন কুমারকে হাসপাতাল থেকে ছেড়ে দেওয়া হয়েছে। এনডিটিভির এক প্রতিবেদনে এ কথা বলা হয়েছে।
প্রতিবেদনে বলা হয়, সন্ত্রাসীদের গুলি বিনিময়ের গুলিতে বিদ্ধ হয়ে পড়ে যাওয়ার পরও চেতন গুলি করা অব্যাহত রাখেন। পরে সংকটাপন্ন অবস্থায় তাঁকে দিল্লিতে নেওয়া হয় এবং অল ইন্ডিয়া ইনস্টিটিউট অব মেডিকেল সায়েন্সের ট্রমা সেন্টারে ভর্তি করা হয়।  চিকিৎসকেরা জানিয়েছেন, তাঁর অবস্থা এখন ভালো। চেতন কুমারের স্ত্রী উমা সিং হাসপাতাল থেকে ছাড়া পাওয়ার কথা নিশ্চিত করে বলেন, ক্রমান্বয়ে তাঁর অবস্থার উন্নতি হয়েছে। তিনি এখন ভালো বোধ করছেন। উমা সিং বলেন, ‘চেতন যা করেছে আমি তার জন্য গর্বিত।’
আজ সকালে চেতনকে দেখতে যান কেন্দ্রীয় স্বরাষ্ট্র প্রতিমন্ত্রী কিরেন রিজিজু। তাঁকে দেখার পর কিরেন বলেন, তাঁর (চেতন) বেঁচে যাওয়াটা একটি অলৌকিক ঘটনা। এটা ইচ্ছাশক্তির জয়।
কিরেন বলেন, ‘আমি মাত্র তাঁর অবস্থা দেখলাম। সে ভালো আছে। আমি অবশ্যই চিকিৎসকদের ধন্যবাদ দেই। তিনি একজন সাহসী কর্মকর্তা। চিকিৎসকেরা দারুণ কাজ করেছেন। আমি তাঁকে (চেতন) বলেছি, আমি তাঁকে আবারও ইউনিফর্মে দেখতে চাই। তাঁর ইচ্ছাশক্তিই তাঁকে নতুন জীবন দিয়েছে।’
