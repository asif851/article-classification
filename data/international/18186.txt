
তিউনিসিয়ার রাজধানী তিউনিসের একটি জাদুঘরে আজ বুধবার বন্দুকধারীদের হামলায় অন্তত ১৭ জন বিদেশি পর্যটক নিহত হয়েছেন। এছাড়া পুলিশের গুলিতে দুইজন বন্দুকধারী এবং বন্দুকধারীদের গুলিতে একজন পুলিশ সদস্য নিহত হয়েছেন। দেশটি প্রধানমন্ত্রী হাবিব ইয়াসিদের বরাত দিয়ে বার্তা সংস্থা রয়টার্স এখবর জানিয়েছে।
নিহত বিদেশিদের মধ্যে ব্রিটেন, ফ্রান্স, ইতালি ও স্পেনের নাগরিক রয়েছেন।কর্তৃপক্ষের বরাত দিয়ে রয়টার্স জানিয়েছে, পার্লামেন্ট ভবনের কাছে বারদো জাদুঘরে কালাশনিকোভ রাইফেলধারী দুই বা ততোধিক ব্যক্তি ঢুকে পড়ে। তারা সেখানকার দর্শনার্থীদের জিম্মি করে এবং তাদের ওপর নির্বিচারে গুলি চালায়। পরে জিম্মি উদ্ধারে সেখানে নিরাপত্তাবাহিনী অভিযান চালায়।রয়টার্স অসমর্থিত সূত্রের বরাত দিয়ে বলেছে, নিরাপত্ত বাহিনী এখন ওই ভবনের নিয়ন্ত্রণ নিয়েছে এবং জিম্মিদের সবাইকে উদ্ধার করতে সমর্থ হয়েছে। এ ঘটনা শুরুর পরপরই পার্লামেন্ট ভবন থেকে সবাইকে সরিয়ে নেওয়া হয়েছে।ঘটনার প্রত্যক্ষদর্শী ইয়াসমিন রায়ান বিবিসিকে জানান, জাদুঘরটির সামনে এই মুহূর্তে পাঁচ শতাধিক মানুষ জমায়েত হয়েছে। পরিস্থিতি নিয়ন্ত্রণে নিতে জাদুঘরটির ওপর দিয়ে হেলিকপ্টার উড়তে দেখা গেছে। ঘটনাস্থলের দিকে ট্যাঙ্কও নিয়ে আসতে দেখা গেছে বলে জানান তিনি।
