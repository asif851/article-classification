
পানির বিল পরিশোধ করতে হবে ১০ দিনের মধ্যে। পাকিস্তানি মুদ্রায় বিল হচ্ছে দুই লাখ ৬৩ হাজার ৭৭৪ রুপি। মাথায় চক্কর দেওয়ার ঘটনা এখানেই শেষ নয়। বিলটা এসেছে পাকিস্তানের জাতির পিতা মোহাম্মদ আলী জিন্নাহর বোন ফাতেমা জিন্নাহর নামে, যিনি মারা গেছেন ৪৭ বছর আগে!করাচি পানি ও পয়ঃনিষ্কাশন বোর্ডের পাঠানো এই বিল নিয়ে সংবাদমাধ্যমে বেশ আলোড়ন সৃষ্টি হয়েছে।আজ মঙ্গলবার টাইমস অব ইন্ডিয়ার এক প্রতিবেদনে জানানো হয়, বিলের এই নোটিশ পাওয়ার ১০ দিনের মধ্যে বিল পরিশোধ করা না হলে পানি সরবরাহের সংযোগ বিচ্ছিন্ন করা হবে।নোটিশে বলা হয়, বিল পরিশোধ করা না হলে ভূমি রাজস্ব আইন অনুযায়ী খেলাপি গ্রাহকের সম্পদ বাজেয়াপ্ত ও নিলামে তোলা হতে পারে এবং জরিমানাও করা হতে পারে। এমনকি তাঁকে গ্রেপ্তারও করা হতে পারে।নোটিশে বিল পরিশোধের শেষ সময় ছিল ২৮ মে। নোটিশে আরও বলা হয়, বিলটি যথাসময়ে পাওয়া যায়নি—এমন অজুহাত মেনে নেওয়া হবে না।এই বিলের নোটিশটি আরএ২৪১ ক্যান্ট—এ ঠিকানায় থাকা বাড়িতে পাঠানো হয়েছে; যা এখন জাদুঘর হিসেবে ব্যবহূত হচ্ছে। এই জাদুঘরে জিন্নাহ ও তাঁর বোন ফাতেমার ব্যক্তিগত ব্যবহারের জিনিসপত্র রাখা হয়েছে।জিন্নাহ ১৯৪৪ সালের মার্চে এক লাখ ১৫ হাজার রুপি দিয়ে ‘ফ্ল্যাগ স্টাফ হাউস’ নামের এই বাড়িটি কিনেছিলেন। ১৯৪৮ সালের সেপ্টেম্বরে ফাতেমা এই বাড়িতে গিয়ে বসবাস শুরু করেন। সেখানে তিনি ১৯৬৪ সাল পর্যন্ত ছিলেন। ১৯৬৫ সালে নির্বাচনে হেরে যাওয়ার পর তিনি এই বাড়ি ছেড়ে দেন। ১৯৬৭ সালে তিনি মারা যান।তবে করাচির কমিশনার পানি ও পয়ঃনিষ্কাশন বোর্ডের ব্যবস্থাপনা পরিচালককে এই নোটিশটি ফেরত নেওয়ার নির্দেশ দিয়েছেন।
