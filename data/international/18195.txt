
ভুটানে পার্লামেন্ট নির্বাচনে আজ শনিবার ভোট দিচ্ছে দেশটির জনগণ। এর মধ্য দিয়ে দেশটির জনগণ একটি সরকার নির্বাচন করবে।
টাইমস অব ইন্ডিয়া অনলাইনের প্রতিবেদনে জানানো হয়, মে মাসে এ নির্বাচনের প্রথম দফা ভোট হয়। এতে পাঁচটি রাজনৈতিক দলের মধ্যে তিনটি বাদ পড়ে। আজকের ভোটে ক্ষমতাসীন পিস অ্যান্ড প্রোসপারিটি পার্টি ও প্রধান বিরোধী দল পিপলস ডেমোক্রেটিক পার্টির মধ্যে প্রতিদ্বন্দ্বিতা হচ্ছে।
৪৭ সদস্যের জাতীয় পরিষদের প্রথম নির্বাচন হয় ২০০৮ সালে।
দেশটির নির্বাচন কমিশন জানিয়েছে, দ্বিতীয় পার্লামেন্ট নির্বাচনে তিন লাখ ৮২ হাজার ভোটার ভোট দিচ্ছেন। ভোটকেন্দ্র রয়েছে ৮৫০টি। ভোটকেন্দ্রগুলোতে ভোটারের দীর্ঘ সারি দেখা গেছে।
নির্বাচন শান্তিপূর্ণ করতে ভারতের সঙ্গে সীমান্ত বন্ধ করে দেওয়া হয়েছে। মোতায়েন করা হয়েছে আইনশৃঙ্খলা রক্ষাকারী বাহিনী।
