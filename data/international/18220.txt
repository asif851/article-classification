
যুক্তরাজ্যের দক্ষিণ-পূর্বাঞ্চলীয় কাউন্টি কেন্ট এলাকায় এক কিশোরী তার আই ফোন উদ্ধার করতে গিয়ে নালায় আটকে পড়ে। খবর পেয়ে ফায়ার সার্ভিসের তিন সদস্য সেখানে গিয়ে তাকে উদ্ধার করেন।ডেইলি মেইল-এর খবরে বলা হয়, ১৬ বছর বয়সী ব্রিটিশ কিশোরী এলা-অ্যান বার্চেনোউ আই ফোনে কথা বলতে বলতে পথ দিয়ে হাঁটছিল। কথা শেষে ফোনটা যেই পকেটে পুরতে গেল, অমনি সেটা তার হাত গলে পয়োনালায় পড়ে যায়।সাধের আইফোনটি উদ্ধার করতে নালার ঢাকনা খুলে এর ভেতরে কিছুটা ঢুকে পা দিয়ে সেটি তোলার চেষ্টা করে এলা। তবে কিছুক্ষণ পরই সে টের পায়, মস্ত বড় বোকামি হয়ে গেছে। কোনোভাবেই ভারী শরীরটাকে আর টেনে ওপরে তুলতে পারছিল না এলা।দূর থেকে মেয়ের দুরবস্থা দেখতে পেয়ে দ্রুত সেখানে ছুটে যান এলার মা জোয়ান বার্চেনোউ। সরকারের জরুরি উদ্ধার সংস্থার নম্বরে ফোন করে মেয়েকে উদ্ধারের আরজি জানান। ফোন পাওয়ার ১০ মিনিটের মধ্যে ঘটনাস্থলে ছুটে যান ফায়ার সার্ভিসের তিনজন সদস্য। তাঁরা অত্যন্ত ধীরে ধীরে এলাকে নালার ভেতর থেকে টেনে বের করে আনেন।উদ্ধার হওয়ার পর এলা বলে, ‘ফোনটি পড়ে যাওয়ার পর আমার মনে হলো, কোনোভাবেই এটাকে হাতছাড়া করা যাবে না। তাই নেমে পড়লাম। আমি আসলে পুরোপুরি আটকে পড়িনি। কেবল কেউ একজন টেনে তুললেই হতো। তবে মা খুব ভয় পেয়ে গিয়েছিলেন।’এলার মা জোয়ান বলেন, ‘আমি খুব ভয় পেয়ে গিয়েছিলাম। ভেবেছিলাম ও (এলা) বোধহয় ডুবেই যাবে।’ এলার এক বন্ধু সামাজিক যোগাযোগের মাধ্যম ফেসবুকে এক পোস্টের মাধ্যমে জানিয়েছে, যে আই ফোনের জন্য এত ঘটনা, সেটি পুরোপুরি নষ্ট হয়ে গেছে।
