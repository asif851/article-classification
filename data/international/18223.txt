
জার্মানির ড্রেসডেন শহরে আজ সোমবারের ‘মুসলিমবিদ্বেষী’ সমাবেশ বাতিল করেছে আয়োজক সংগঠন ‘পেগিডা’। ওই সমাবেশের অন্যতম একজন আয়োজকের বিরুদ্ধে হুমকি আসায় এ সিদ্ধান্ত নেওয়া হয়। পুলিশও ওই সমাবেশের অনুমতি না দেওয়ার কথা জানিয়েছে। খবর বিবিসির।পেগিডা গতকাল তার ফেসবুকে জানায়, সমাবেশ বাতিল করা ছাড়া আর কোনো উপায় ছিল না। সমাবেশে অংশগ্রহণকারীদের নিরাপত্তার কথা বিবেচনা করেই এ সিদ্ধান্ত নেওয়া হয়েছে। পেগিডার এ সিদ্ধান্তের ঠিক আগে পুলিশ জানায়, সমাবেশের একজন আয়োজকের বিরুদ্ধে হুমকি এসেছে। এ বিষয়ে সুনির্দিষ্ট তথ্য পেয়েছে পুলিশ।জার্মানির পূর্বাঞ্চলের শহর ড্রেসডেনে গত বছরের অক্টোবর থেকেই প্রতি সোমবার সন্ধ্যায় ‘পাশ্চাত্যের ইসলামীকরণের বিরুদ্ধে দেশপ্রেমী ইউরোপীয়রা’ (সংক্ষেপে ‘পেগিডা’) আন্দোলনের সমর্থকেরা সমাবেশ করছেন। ফ্রান্সসহ ইউরোপের বিভিন্ন স্থানে জঙ্গিদের তৎপরতার প্রতিক্রিয়ায় পেগিডার কার্যক্রম আরও চাঙা হয়েছে।
