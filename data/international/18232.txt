
ইরাকে সেনা পাঠাবে নিউজিল্যান্ড। তবে সরাসরি যুদ্ধের জন্য নয়। আন্তর্জাতিক জঙ্গি সংগঠন ইসলামিক স্টেটের (আইএসের) বিরুদ্ধে লড়াইয়ে ইরাকি সেনাবাহিনীর সক্ষমতা বাড়াতে এই সেনা পাঠানো হবে। আজ মঙ্গলবার নিউজিল্যান্ডের প্রধানমন্ত্রী জন কি এ কথা জানান।পার্লামেন্টে জন কি বলেন, ইরাকি সরকারের অনুরোধে এ সেনাসহায়তা পাঠানো হবে। ইরাকি সেনাবাহিনীর সক্ষমতা বাড়াতে ১৪০ সদস্যের একটি সেনা দল আগামী মে থেকে কাজ শুরু করবে বলে এএফপির খবরে জানানো হয়। খবরে বলা হয়, নিউজিল্যান্ডের সেনাবাহিনী বাগদাদের উত্তরে একটি সেনাঘাঁটিতে অস্ট্রেলীয় সেনাবাহিনীর সঙ্গে কাজ করবে। প্রাথমিকভাবে নয় মাসের জন্য এ সেনা পাঠানো হলেও তা কখনোই দুই বছরের বেশি সময়ের জন্য হবে না।কি বলেন, ‘আমরা ইরাকের যুদ্ধে অংশ নিতে পারব না এবং আমাদের নেওয়া উচিতও হবে না। আমাদের সেনারা শুধু তাদের সেনাবাহিনীর ক্ষমতা বাড়াতে সহায়তা করবে, যাতে তারা জঙ্গি সংগঠনের বিরুদ্ধে লড়তে পারে।’কি জানান, আইএসের বিরুদ্ধে লড়াইয়ে ৬২ দেশের যে জোট রয়েছে, নিউজিল্যান্ড এর সদস্য।
