
রুশ প্রেসিডেন্ট ভ্লাদিমির পুতিনের কড়া সমালোচক আলেক্সি নাভালনিকে ১৫ দিনের কারাদণ্ড দিয়েছেন রাশিয়ার একটি আদালত। এর ফলে মস্কোতে আগামী ১ মার্চের পরিকল্পিত বড় ধরনের সরকারবিরোধী বিক্ষোভে অংশ নিতে পারছেন না তিনি। খবর এএফপির।নাভালনির বিরুদ্ধে বেশ কটি অভিযোগে তদন্ত হয়েছে। এর মধ্যে গত ডিসেম্বরে তাঁকে একটি মামলায় স্থগিত কারাদণ্ডাদেশও দেওয়া হয়।মস্কোর প্রেসনেনস্কি আদালত রায়ে বলেছেন, নাভালনি ১ মার্চের বিক্ষোভের পক্ষে মস্কোর উপকণ্ঠে একটি অবৈধ সমাবেশে প্রচারপত্র বিলি করেছেন। সম্প্রতি সংশোধিত একটি আইন অনুসারে এটা দণ্ডনীয় অপরাধ, যার সর্বোচ্চ শাস্তি এক মাসের কারাদণ্ড। তবে নাভালনিকে দেওয়া হয়েছে ১৫ দিনের কারাদণ্ড।পুলিশ হাতকড়া পরিয়ে নিয়ে যাওয়ার আগে নাভালনি টুইটারে একটি বার্তা দিয়ে নিজের সমর্থকদের ১ মার্চের সমাবেশে আসার আহ্বান জানিয়েছেন। তবে তাঁর অনুপস্থিতিতে সমাবেশে জনসমাগম অনেক কম হবে বলে মনে করা হচ্ছে।পুতিন ২০১২ সালে তৃতীয় মেয়াদে নির্বাচিত হওয়ার পর থেকেই সরকারবিরোধীদের ওপর দমন-পীড়ন চালিয়ে আসছে রুশ সরকার।
