
পাকিস্তান সীমান্তে দায়িত্ব পালনকারী একজন সেনাসদস্য তাঁদের জন্য বরাদ্দ করা নিম্নমানের খাবারের ভিডিও অনলাইনে পোস্ট করার পর তোলপাড় শুরু হয়েছে বিভিন্ন মহলে। এরই মধ্যে ওই সেনার পোস্ট করা তিনটি ভিডিও তদন্তের নির্দেশ দিয়েছেন ভারতের স্বরাষ্ট্রমন্ত্রী।ভারতের সীমান্তরক্ষী বাহিনী বিএসএফের সদস্য তেজ বাহাদুর যাদব ওই পোস্টে জানান, তাঁদের পোড়া রুটি আর শুধু হলুদ ও লবণ দিয়ে রান্না করা মসুর ডাল খেতে দেওয়া হয়। ফেসবুকে ওই খাবারের ভিডিও দিয়ে তিনি বলেন, ‘আমরা যে খাবার খাই, সেই খাবারের মান এমন...এ ধরনের খাবার খেয়ে একজন জওয়ান (সেনা) কীভাবে তাঁর দায়িত্ব পালন করবেন?’বিবিসির খবরে বলা হয়েছে, গতকাল সোমবার পোস্ট করা ওই ভিডিওটি এরই মধ্যে ৮০ লাখ বার দেখা হয়েছে।যাদব আরও অভিযোগ করেন, খাবারের মান এত খারাপ যে অনেক সময় সেনারা সেটি না খেয়ে ফেলে দেন। তিনি বলেন, এ সমস্যা সরকারের তরফ থেকে নয়, বরং ঊর্ধ্বতন সেনা কর্মকর্তারা দুর্নীতি করে রেশন বিক্রি করে দেওয়ার কারণেই তাঁদের এ ভোগান্তির শিকার হতে হয়।ভারতের স্বরাষ্ট্রমন্ত্রী রাজনাথ সিং এক টুইট বার্তায় জানিয়েছেন, এ বিষয়ে তিনি বর্ডার সিকিউরিটি ফোর্সের (বিএসএফ) কাছ থেকে একটি প্রতিবেদন চেয়েছেন এবং অবিলম্বে এ বিষয়ে ব্যবস্থা নেওয়া হবে। বিএসএফের পক্ষ থেকেও এক টুইটে এ অভিযোগের বিষয়ে ব্যবস্থা নেওয়ার কথা জানানো হয়েছে। সেখানে বলা হয়েছে, ইতিমধ্যে এ বিষয়ে তদন্ত করতে ঘটনাস্থলে একজন জ্যেষ্ঠ কর্মকর্তাকে পাঠানো হয়েছে।ভিডিওটি প্রকাশের পর ভারতীয়দের মধ্যে ক্ষোভের সৃষ্টি হয়েছে। বিএসএফের মহাপরিচালক ডি কে উপাধ্যায় গণমাধ্যমকে জানিয়েছেন, যাদবের বিরুদ্ধে সেনাদের বিভিন্ন অভিযোগ ছিল এবং ২০১০ সালে এ জন্য তাঁকে শাস্তিমূলক ব্যবস্থার মুখোমুখি হতে হয়েছিল। তিনি বলেন, যাদবকে ভিন্ন একটি ক্যাম্পে স্থানান্তরিত করা হয়েছে, যাতে করে তাঁর অভিযোগের সুষ্ঠু তদন্ত করা যেতে পারে। তবে এ বিষয়ে যাদবের কোনো প্রতিক্রিয়া পাওয়া যায়নি।
