
লেওনার্দো দা ভিঞ্চির বিখ্যাত শিল্পকর্ম মোনালিসায় যে নারীকে দেখা যায়, তিনি হয়তো একজন চীনা ক্রীতদাসী ছিলেন। আর তিনিই হয়তো দা ভিঞ্চির মা। বিস্ময়কর এই সম্ভাবনার কথা বলেছেন ইতালির ইতিহাসবিদ ও উপন্যাসিক অ্যাঞ্জেলো পারাতিকো। খবর এএফপির।অ্যাঞ্জেলো পারাতিকো সাউথ চায়না মর্নিং পোস্ট পত্রিকাকে বলেন, মোনালিসার পেছনে দেখা যায় চীনের প্রাকৃতিক দৃশ্য। আর তাঁর মুখের গঠনও চীনাদের মতো। লেওনার্দোর বাবার একজন ধনী মক্কেল কাতেরিনা নামের এক দাসী ছিল। ১৪৫২ সালে শিল্পীর জন্মের পর থেকে দলিলপত্রে কাতেরিনার ব্যাপারে আর কোনো তথ্য নেই। মোনালিসার সঙ্গে চীনের যোগসূত্রের ব্যাপারে জোরালো প্রমাণের অভাব রয়েছে বলে স্বীকার করেন পারাতিকো। তবে তিনি মনে করেন, ভিঞ্চির মা প্রাচ্যদেশীয় ছিলেন এবং একটা পর্যায়ে এ ব্যাপারে নিশ্চিত হওয়া যায়।চীনের অনলাইন ব্যবহারকারীরা পারাতিকোর ওই মন্তব্যে বিস্ময় ও অবিশ্বাস প্রকাশ করেছেন। তাঁরা ইন্টারনেটে ‘মোনালিসা’ ছবিটির অনুকরণে বেশ কিছু মজার ছবি প্রকাশ করেন। ইউরোপীয় পুনর্জাগরণ (রেনেসাঁ) যুগের শিল্পী, লেখক, গণিতবিদ ও উদ্ভাবক দা ভিঞ্চির মায়ের নাম কাতেরিনাই ছিল। তবে তাঁর সম্পর্কে খুব কম তথ্যই জানা যায়। ফ্রান্সের রাজধানী প্যারিসের ল্যুভর জাদুঘরে সংরক্ষিত ‘মোনালিসা’ ছবিটি কাকে দেখে আঁকা, তা নিয়ে দীর্ঘদিন ধরেই আলোচনা ও বিতর্ক রয়েছে।
