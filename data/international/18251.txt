
হোয়াইট হাউসে গতকাল বুধবার ছিল প্রেসিডেন্ট ডোনাল্ড ট্রাম্পের ১৩তম দিন। নানা ঘটনা ও ব্যস্ততায় দিনটি তাঁর ভালোই কেটেছে বলা যায়। বার্তা সংস্থা এএফপি অবলম্বনে দিনের আলোচিত কয়েকটি ঘটনা তুলে ধরা হলো।পররাষ্ট্রমন্ত্রী পদে রেক্স টিলারসনের মনোনয়ন অনুমোদন করেছে সিনেট। তিনি যুক্তরাষ্ট্রের ৬৯তম পররাষ্ট্রমন্ত্রী হিসেবে শপথও নিয়েছেন। তাঁকে যখন মনোনয়ন দেওয়া হয়েছিল, তখন ব্যাপক সমালোচনা শুরু হয়। সবকিছু ছাপিয়ে ক্রেমলিনের ঘনিষ্ঠ টিলারসনই এখন মার্কিন পররাষ্ট্র দপ্তরের নেতৃত্বে। তবে তাঁর পথ খুব একটা মসৃণ হবে বলে মনে হয় না।টিলারসনের সঙ্গে মধ্যাহ্নভোজ সেরে ট্রাম্প ও তাঁর মেয়ে ইভাঙ্কা ইয়েমেনে নিহত মার্কিন নেভি সিলের সদস্য উইলিয়াম রায়ান ওয়েনসের প্রতি শ্রদ্ধা জানাতে ডেলাওয়ারে ছুটে যান। ট্রাম্প ক্ষমতা নেওয়ার পর যুদ্ধক্ষেত্রে নিহত আমেরিকার প্রথম সামরিক সদস্য ওয়েনস। তিনি গত রোববার ইয়েমেনে নিহত হন।বিতর্কিত ব্যক্তিত্ব নিল গোরশাচকে যুক্তরাষ্ট্রের সুপ্রিম কোর্টের বিচারপতি হিসেবে মনোনয়ন দিয়েছেন ট্রাম্প। তিনি গত মঙ্গলবার রাতে ৪৯ বছর বয়সী রক্ষণশীল রিপাবলিকান ভাবধারার গোরশাচকে আপিল বিভাগের বিচারপতি হিসেবে বেছে নেওয়ার ঘোষণা দেন। এ নিয়ে গতকাল কম শোরগোল হয়নি। কিন্তু সমালোচনার মুখেও ট্রাম্প তাঁর সিদ্ধান্তের ব্যাপারে আত্মবিশ্বাসী রয়েছেন। তবে এই মনোনয়নের সিনেট অনুমোদন সহজ হবে না বলেই মনে হয়।ট্রাম্পের জাতীয় নিরাপত্তা উপদেষ্টা মাইকেল ফ্লিন কড়া কড়া কথা বলেন। তিনি গতকাল তাঁর স্বভাবসুলভ ভঙ্গিতে ইরানকে একচোট নিয়েছেন। তবে ইরানকে দেওয়া তাঁর হুমকি-ধমকির অর্থ ঠিক বোঝা গেল না।
