
যুক্তরাষ্ট্রের জ্বালানিমন্ত্রী আর্নেস্ট মোনিজ চলতি মাসে ভারত সফর বাতিল করেছেন। ভিসা জালিয়াতির ঘটনায় নিউইয়র্কে ভারতীয় কূটনীতিক দেবযানী খোবরাগাড়েকে গ্রেপ্তার ও হেনস্তার ঘটনাকে কেন্দ্র করে দুই দেশের মধ্যে কূটনৈতিক অচলাবস্থার পরিপ্রেক্ষিতে এই পদক্ষেপ নেওয়া হয়েছে বলে ধারণা করা হচ্ছে।ওবামা প্রশাসনের মন্ত্রী মোনিজের নেতৃত্বে ভারত-যুক্তরাষ্ট্র জ্বালানি সংলাপ হওয়ার কথা ছিল। এই সংলাপে দুই দেশের মধ্যে জ্বালানি সহযোগিতা এবং যুক্তরাষ্ট্র থেকে ভারতে শেল গ্যাস রপ্তানি নিয়ে গুরুত্বপূর্ণ অগ্রগতি হতে পারে বলে আশা করা হচ্ছিল।মার্কিন পররাষ্ট্র দপ্তরের মুখপাত্র জেন পিসাকি বলেন, ভারত-মার্কিন জ্বালানি অংশীদারত্বের ওপর তাঁরা বিরাট জোর দিয়ে থাকেন। বিষয়টি মাথায় রেখে এবং উভয় পক্ষের স্বার্থেই অদূর ভবিষ্যতে একটি সুবিধাজনক সময়ে ওই সংলাপ হবে। সংলাপের সময়সূচি পুনর্নির্ধারণ করা হবে জানিয়ে তিনি বলেন, ‘আমরা এই সংলাপ অনুষ্ঠানের ব্যাপারে প্রতিশ্রুতিবদ্ধ।’ভিসা জালিয়াতির অভিযোগে গত মাসে নিউইয়র্কে দেবযানীকে গ্রেপ্তার করা হয়। পরে তাঁকে নগ্ন করে তল্লাশি ও কারাগারে দাগি অপরাধীদের সঙ্গে রাখা হয় বলে অভিযোগ ওঠে। এ নিয়ে উভয় দেশের মধ্যে কূটনৈতিক টানপোড়েন চলছে।গত বছরের সেপ্টেম্বরে ওয়াশিংটনে হোয়াইট হাউসে মার্কিন প্রেসিডেন্ট বারাক ওবামা ও ভারতীয় প্রধানমন্ত্রী মনমোহন সিংয়ের মধ্যে একটি বৈঠকের পর ভারত-মার্কিন জ্বালানি সংলাপের ক্ষেত্রে আর্নেস্ট মোনিজের সফরটিকে খুবই গুরুতপূর্ণ হিসেবে দেখা হচ্ছিল।আবেদন নাকচ: অভিযোগ গঠনের সময়সীমা বাড়াতে দেবযানী খোবরাগাড়ের আইনজীবীর করা একটি আবেদন নাকচ করে দিয়েছেন মার্কিন বিচারক। ভিসা জালিয়াতিসংক্রান্ত অভিযোগ থেকে তাঁকে মুক্ত করার ভারতের প্রচেষ্টায় বিচারকের এই সিদ্ধান্ত একটি বড় ধরনের ধাক্কা হিসেবে বিবেচনা করা হচ্ছে।ম্যাজিস্ট্রেট জাজ সারাহ নেটবার্ন বলেন, সংশ্লিষ্ট মামলার নিষ্পত্তিতে দেবযানী ও সরকারের মধ্যে সমঝোতা চলছে—এই অজুহাতে অভিযোগ থেকে তাঁর ‘খালাস পাওয়ার আকাঙ্ক্ষায়’ সময় বৃদ্ধি কোনো প্রভাব ফেলবে না। পিটিআই ও এনডিটিভি।
