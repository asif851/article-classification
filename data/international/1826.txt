
প্রিন্স উইলিয়ামের পূর্বপুরুষের শরীরে ভারতীয় রক্ত থাকার কথা প্রকাশিত হওয়ার পর বিজ্ঞানীরা এখন ভারতে তাঁর দূরসম্পর্কের জ্ঞাতি ভাইবোনদের অনুসন্ধানে নামছেন। তাঁদের লক্ষ্য, গুজরাটের সুরাটে থাকা উইলিয়ামের ওই সম্ভাব্য স্বজনদের বের করা।যুক্তরাজ্যের ইউনিভার্সিটি অব এডিনবরার জিন বিশেষজ্ঞ ও ‘ব্রিটেনস ডিএনএ’ প্রতিষ্ঠানের প্রধান বিজ্ঞানী জিম উইলসন বলেন, উইলিয়ামের মা ডায়ানার বেশ কয়েক পুরুষ আগের এক নারী পূর্বসূরি এলিজা কেওয়ার্ক দুটি সন্তানের জন্ম দিয়েছিলেন। এর মধ্যে ১৮১২ সালে জন্ম নেন ক্যাথরিন স্কট ফোর্বস। তাঁর মেয়ের দিকে কয়েক পুরুষ পরে জন্ম নেওয়া ডায়ানার গর্ভে জন্ম উইলিয়ামের। এলিজার দ্বিতীয় সন্তান আলেকজান্ডার বড় হয়ে ভারতে ফিরে যান। সে কারণে সুরাটে আজও তাঁর বংশধর থাকতে পারে।
