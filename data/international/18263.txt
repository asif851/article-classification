
প্যারিস হামলার সন্দেহভাজন মূল হোতা মরোক্কান বংশোদ্ভূত বেলজিয়ান নাগরিক আবদেলহামিদ আবাউদের ভাগ্যে কী ঘটেছে, তা এখনো জানা যায়নি। কেউ দাবি করছে, তিনি মারা গেছেন। আবার কারও দাবি, তিনি জীবিত আছেন এবং পুলিশের ধরা-ছোঁয়ার বাইরে।ফরাসি কর্তৃপক্ষের বরাত দিয়ে বার্তা সংস্থা এএফপি আজ বৃহস্পতিবার বলেছে, প্যারিসের উত্তর ভাগের স্যঁ দোনি শহরতলির একটি অ্যাপার্টমেন্টে সন্দেহভাজন বেলজিয়ান হামলাকারীরা লুকিয়ে আছেন—এমন খবরের ভিত্তিতে দেশটির পুলিশ সাত ঘণ্টা ধরে সেখানে অভিযান চালায়।প্যারিসের প্রসিকিউটর ফ্রাসোঁয়া মলিন্স এএফপিকে বলেন, ওই অভিযানে কমপক্ষে দুজন নিহত হয়েছেন। তাঁদের মধ্যে একজন নারী বিস্ফোরক দিয়ে নিজেকে উড়িয়ে দিয়েছেন বলে ধারণা করা হচ্ছে। আরেকজনের গুলিবিদ্ধ মরদেহ উদ্ধার করা হয়েছে। ওই অভিযানে পুলিশ আটজনকে গ্রেপ্তার করেছে। তবে আটক ব্যক্তিদের মধ্যে গত শুক্রবারের হামলার সময় আত্মঘাতী বোমা হামলাকারী ব্রাহিমের ভাই আবাউদ বা সালেহ আবদেসলাম নেই।ব্রিটিশ প্রভাবশালী পত্রিকা দ্য টেলিগ্রাফের খবরে বলা হয়েছে, স্যঁ দোনি শহরতলিতে পুলিশের অভিযানকালে আবদেলহামিদ আবাউদ নিহত হয়েছেন।মার্কিন পত্রিকা ওয়াশিংটন পোস্ট দুজন জ্যেষ্ঠ ইউরোপীয় কর্মকর্তার বরাত দিয়ে দাবি করেছে, আবাউদ নিহত হয়েছেন। পত্রিকাটির দাবি, ওই দুই কর্মকর্তা দুই দেশের। তবে তদন্তের সঙ্গে সংশ্লিষ্ট থাকায় তাঁদের নাম প্রকাশ করা হয়নি। ওই দুজন দাবি করেছেন, তাঁরা হামলার ঘটনার তদন্ত কাজের সঙ্গে সংশ্লিষ্ট। তাঁরা ফরাসি কর্তৃপক্ষের কাছ থেকেই আবাউদের মৃত্যুর খবর পেয়েছেন।
এদিকে, হামলার পর জারি করা জরুরি অবস্থার মেয়াদ বাড়িয়ে তিন মাস করা হবে কি না, তা নিয়ে দেশটির আইন প্রণেতারা আজ বিতর্ক শুরু করছেন।
