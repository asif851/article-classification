
ভারতের রাষ্ট্রীয় জনতা দলের (আরজেডি) সভাপতি লালুপ্রসাদ যাদব রাঁচির বিরসা মুন্ডা কেন্দ্রীয় কারাগারে কয়েদিদের রাষ্ট্রবিজ্ঞান ও ব্যবস্থাপনা শেখাবেন। গত সোমবার পশুখাদ্য কেলেঙ্কারি মামলায় দোষী সাব্যস্ত হওয়ার পর থেকে লালু ওই কারাগারে রয়েছেন। মামলায় তাঁর পাঁচ বছরের সশ্রম কারাদণ্ড হয়েছে। ‘টাইমস অব ইন্ডিয়া’র খবরে এ কথা বলা হয়েছে।বিরসা মুন্ডা কারাগারের সুপারিনটেন্ডেন্ট বীরেন্দ্র কুমার সিং বলেন, ‘বয়স, স্বাস্থ্য ও রাজনৈতিক মর্যাদার কারণে আমরা তাঁকে কঠিন কাজ করতে দিতে পারি না। আমি তাঁকে কয়েদিদের শিক্ষা দেওয়ার জন্য অনুরোধ করি। যদি তিনি রাষ্ট্রবিজ্ঞান ও ব্যবস্থাপনা শিক্ষা দেন, তাহলে ভালো হবে।’ লালু রাষ্ট্রবিজ্ঞানে পড়াশোনা করেছেন। তিনি হার্ভার্ড বিজনেস স্কুলে এবং ইন্ডিয়ান ইনস্টিটিউট অব ম্যানেজমেন্টে প্রভাষক হিসেবে যোগ দেন। কারাগারের আইজি শৈলেন্দ্র ভূষণ বলেন, কারাগারের কর্মকর্তারা লালুর সঙ্গে সাক্ষাত্ করবেন। তাঁকে উপযুক্ত কাজে ন্যস্ত করা হবে। কারাগার হলো শিক্ষাকেন্দ্র। এখানে দক্ষ কয়েদিরা কারাবন্দিদের শিক্ষা দেন।
