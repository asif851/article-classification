
অস্ট্রেলিয়ায় এক নারীকে কুমির নিয়ে গেছে। তিনি মারা গেছেন বলে আশঙ্কা করা হচ্ছে।
অস্ট্রেলিয়ার উত্তরাঞ্চলের একটি সৈকতে গতকাল রোববার রাতে এই ঘটনা ঘটে। আজ সোমবার দেশটির পুলিশ এ তথ্য জানিয়েছে।
পুলিশের বরাত দিয়ে বার্তা সংস্থা এএফপি জানায়, কুইন্সল্যান্ড রাজ্যের উত্তর দিকের থর্নটন সৈকতে রাতের বেলায় দুই নারী সাঁতার কাটতে নামেন। এ সময় একজনকে নিয়ে যায় কুমির। অপরজন রক্ষা পান।
পুলিশ বলছে, দুই নারীর বয়স চল্লিশের ঘরে। তাঁরা অস্ট্রেলীয় পর্যটক হতে পারেন। ওই এলাকায় তাঁরা ভ্রমণে গিয়ে থাকতে পারেন। রাতে তাঁর সৈকতের ধারে হাঁটছিলেন। স্থানীয় সময় রাত সাড়ে ১০টার দিকে তাঁরা থর্নটন সৈকতে কোমরপানিতে সাঁতার কাটার সিদ্ধান্ত নেন। সিদ্ধান্তটি তাঁদের জন্য কাল হয়ে দেখা দেয়। তাঁরা আসন্ন বিপদ সম্পর্কে হয়তো সচেতন ছিলেন না।
যে নারীকে কুমির নিয়ে গেছে, তাঁর বেঁচে থাকা নিয়ে শঙ্কা প্রকাশ করেছে পুলিশ।
নিখোঁজ নারীর সন্ধানে উদ্ধার তৎপরতা চালানো হচ্ছে। তবে আজ সকাল নাগাদ তাঁর সন্ধান মেলেনি।
রক্ষা পাওয়া নারীর বরাত দিয়ে পুলিশ জানায়, তিনি তাঁর বন্ধুকে রক্ষার আপ্রাণ চেষ্টা করেছিলেন। কিন্তু শেষমেশ ব্যর্থ হন। পরে তিনি সৈকত থেকে দৌড়ে পাশের লোকজনকে ঘটনাটি জানান। তারা পুলিশে খবর দেয়।
এ ঘটনায় প্রাণে রক্ষা পাওয়া নারীর গায়ে কিছুটা আঁচড় লেগেছে। তবে তিনি মানসিকভাবে প্রচণ্ড আঘাত পেয়েছেন।
