
 
ভারত-বাংলাদেশের মৈত্রী বন্ধন আরও দৃঢ় করতে কলকাতা-খুলনা-কলকাতার মধ্যে ৫২ বছর পর চালু হতে যাচ্ছে নিয়মিত যাত্রীবাহী ট্রেন পরিষেবা। আগামী ৩ আগস্ট থেকে শুরু হবে এই মৈত্রী ট্রেন। গত ৮ এপ্রিল পরীক্ষামূলকভাবে যাত্রীবাহী এই ট্রেন চালানো হয়। ওই দিন খুলনা থেকে ট্রেনটি কলকাতায় ছেড়ে আসে।
১৯৬৫ সালে ভারত-পাকিস্তান যুদ্ধের পর খুলনা-কলকাতার মধ্যে ট্রেন চলাচল বন্ধ হয়ে যায়। দীর্ঘ ৫২ বছর পর সেই ট্রেনই সেই পথেই নতুন রূপে চালু হচ্ছে ৩ আগস্ট।
ঢাকা-কলকাতার মধ্যে ২০০৮ সালের ১৪ এপ্রিল বাংলা নববর্ষের প্রথম দিন থেকে চালু হয়েছিল যাত্রীবাহী আন্তর্জাতিক ট্রেন মৈত্রী এক্সপ্রেস। এবার কলকাতা-খুলনার মধ্যে মৈত্রী এক্সপ্রেস-২ চালু হলো।
পূর্ব রেলের মুখ্য জনসংযোগ কর্মকর্তা রবি মহাপাত্র আজ বুধবার সকালে প্রথম আলোকে জানান, কলকাতা-খুলনার মধ্যে চলাচলকারী দ্বিতীয় এই মৈত্রী এক্সপ্রেস ট্রেনটি চলবে বেনাপোল-পেট্রাপোল সীমান্ত দিয়ে। যদিও কলকাতা-ঢাকার মধ্যে চলাচলকারী মৈত্রী এক্সপ্রেস ট্রেনটি গেদে-দর্শনা সীমান্ত দিয়ে যমুনা সেতু পার হয়ে ঢাকা ক্যান্টনমেন্ট রেল স্টেশনে যাচ্ছে।
গত ২৩-২৫ মে কলকাতায় ভারত-বাংলাদেশ রেল মন্ত্রণালয়ের কর্মকর্তাদের এক বৈঠকে ৩ আগস্ট থেকে এই মৈত্রী-২ চালানোর সিদ্ধান্ত হয়। প্রথম পর্যায়ে ট্রেনটি সপ্তাহে একদিন চলবে। ট্রেনটিতে মোট ১০টি এসি কোচ থাকছে। এর মধ্যে চারটি চেয়ার কোচ এবং চারটি স্লিপার কোচ। ট্রেনটি কলকাতা স্টেশন থেকে সকাল ৭-১০ মিনিটে ছেড়ে বেনাপোল-পেট্রাপোল হয়ে যশোর পথে খুলনায় পৌঁছাবে বেলা ১১টায়। অভিবাসন ও শুল্ক বিভাগের কাজ হবে পেট্রাপোল ও বেনাপোল সীমান্তে। ওই দিনই বেলা ২টায় ট্রেনটি খুলনা থেকে যাত্রী নিয়ে কলকাতায় ফিরে আসবে। কলকাতা-খুলনার এই ১৮০ কিলোমিটার পথের ভাড়া নির্ধারিত হয়েছে এসি কেবিন ৮ ডলার এবং চেয়ার কার ৫ ডলার।
 
