
মার্কিন পররাষ্ট্রমন্ত্রী জন কেরি গতকাল মঙ্গলবার রাশিয়া সফরে গেছেন। সফরকালে তিনি সিরিয়ার সহিংসতার প্রশ্নে ওয়াশিংটন ও মস্কোর মতবিরোধ নিরসনের চেষ্টা করবেন।
মস্কোয় রাশিয়ার প্রেসিডেন্ট ভ্লাদিমির পুতিনের সঙ্গে মার্কিন পররাষ্ট্রমন্ত্রীর বৈঠক করার কথা। তবে সিরিয়ার প্রেসিডেন্ট বাশার আল-আসাদকে ক্ষমতাচ্যুত করার বিষয়ে দুজনেই পরস্পরবিরোধী অবস্থানে রয়েছেন।
এ ছাড়া বাশারকে পদত্যাগে চাপ সৃষ্টি করতে যুক্তরাষ্ট্রকে সহায়তা দিতে অস্বীকার করেছে রাশিয়া। আন্তর্জাতিক চাপের মধ্যেও দেশটি বাশারকে সহায়তা দিচ্ছে।
যুক্তরাষ্ট্র সম্প্রতি বলেছে, সিরিয়ার বিদ্রোহীদের কাছে অস্ত্র সরবরাহের বিষয়টি তারা নাকচ করেনি। গত সপ্তাহে মার্কিন প্রতিরক্ষামন্ত্রী বলেন, বিদ্রোহীদের কাছে অস্ত্র সরবরাহের বিকল্প বিষয়টি ভাবা হচ্ছে। সিরিয়ার দক্ষিণাঞ্চলে ইসরায়েলের বিমান হামলার কয়েক দিন পর রাশিয়া সফরে গেলেন জন। বিবিসি ও এএফপি।
