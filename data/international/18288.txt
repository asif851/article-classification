
ভারতের কর্ণাটক রাজ্যের রাজধানী বেঙ্গালুরুতে এক নারী সাংবাদিক খুন হয়েছেন। রাজ্যের রাজারাজেশ্বরী নগরের নিজ বাড়ির বাইরে গতকাল মঙ্গলবার রাতে গৌরী লংকেশ (৫৫) নামের ওই সাংবাদিককে হত্যা করে দুষ্কৃতকারীরা। বাড়ির ছাদে যাওয়ার সিঁড়ি থেকে পুলিশ তাঁর মরদেহ উদ্ধার করেছে।
বার্তা সংস্থা আইএএনএসের খবরে বলা হয়, গৌরী লংকেশ বাইরে থেকে এসে কেবল ঘরে ঢুকছিলেন। ঠিক সেই সময় অজ্ঞাতপরিচয় ব্যক্তিরা তাঁকে গুলি করে। তাঁর শরীরে তিনটি ও কপালে একটি গুলি লাগে। ময়নাতদন্তের জন্য তাঁর মরদেহ ভিক্টোরিয়া হাসপাতালে নেওয়া হয়েছে।
এক জ্যেষ্ঠ পুলিশ কর্মকর্তা জানিয়েছেন, রাত আটটার দিকে খুব কাছ থেকে তাঁকে গুলি করা হয়।
রাজ্যের মুখ্যমন্ত্রী সিদারামাইয়া জানান, ঘটনা তদন্তে তিনটি দল মাঠে নেমেছে। তিনি বলেন, খুনিরা অবশ্যই ধরা পড়বে।
গৌরী লংকেশ ‘লংকেশ পত্রিকি’ নামে সাপ্তাহিক একটি ট্যাবলয়েড পত্রিকা চালাতেন। তাঁর বাবা একজন লেখক ছিলেন।
গৌরী লংকেশকে হত্যার ঘটনায় সামাজিক যোগাযোগমাধ্যমে ব্যাপক তোলপাড় সৃষ্টি হয়েছে। পশ্চিমবঙ্গের মুখ্যমন্ত্রী মমতা বন্দ্যোপাধ্যায়ও টুইটার বার্তায় এ হত্যাকাণ্ডের নিন্দা জানিয়েছেন।   
 
