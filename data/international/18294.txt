
পাকিস্তানের উত্তর-পশ্চিমাঞ্চলে গোলযোগপূর্ণ উপজাতীয় এলাকা খাইবারে সেনা অভিযানে ৩৫ জঙ্গি ও এক সেনাসদস্য নিহত হয়েছেন। গত রোববার দেশটির সেনাবাহিনী এই তথ্য জানিয়েছে।
পাকিস্তানের আন্তবাহিনী জনসংযোগ পরিদপ্তর এক বিবৃতিতে জানায়, সেনা অভিযান চলাকালে দুই দিনের সংঘর্ষে ১৫ জন জঙ্গি ও পাঁচজন সেনাসদস্যও আহত হয়েছেন। তবে নিরাপত্তা বাহিনী গত তিন দিনে ‘তাৎপর্যপূর্ণ সাফল্য’ অর্জন করেছে। খাইবারের ময়দান অঞ্চলের প্রধান এলাকাগুলো তারা দখলে নিয়েছে। বিবৃতিতে আরও বলা হয়, সেনাবাহিনী জঙ্গিদের কৌশলগত অবস্থান দেরাস্তানি রিজ এলাকা নিয়ন্ত্রণে নিয়েছে। এই এলাকা থেকে ময়দান ও কুকি খেল উপত্যকার ওপর সহজেই নজর রাখা যায়। নিরাপত্তা বাহিনী দাওয়াজগাই কানদো থেকে জঙ্গিদের তাড়িয়ে দিয়েছে। গত কয়েক সপ্তাহ আগে পাকিস্তানি তালেবানের একটি দল খাইবারের গুরুত্বপূর্ণ কিছু এলাকা দখল করে নেয়। এ ঘটনায় ৬ জুন থেকে সেনাবাহিনী সেখানে জঙ্গিবিরোধী অভিযান শুরু করে। গোলযোগপূর্ণ উপজাতীয় এলাকায় সাংবাদিকদের প্রবেশ নিষিদ্ধ থাকায় সেনা অভিযান ও হতাহতের ব্যাপারে যেকোনো তথ্য নিরপেক্ষ সূত্রের মাধ্যমে যাচাই করা সম্ভব হয়নি। পিটিআই।
