
তুরস্কে ক্ষমতাসীন সরকারকে হটাতে সেনা অভ্যুত্থানের চেষ্টার পর আজ শনিবার ভারপ্রাপ্ত নতুন সেনাপ্রধান নিয়োগ করা হয়েছে। দেশটির প্রধানমন্ত্রী এ খবর জানিয়েছেন। কিছু সেনা দেশটির ইস্তাম্বুলের বসফরাস সেতুতে আত্মসমর্পণ করেছেন। খবর এএফপির।
তুরস্কের প্রেসিডেন্ট রিসেপ তাইয়েপ এরদোয়ান এর আগে বলেছিলেন, দেশটির সেনাপ্রধান হুলুসি আকার কোথায় আছেন, কী অবস্থায় আছেন, তিনি তা জানেন না। পরে জেনারেল উমিত দুনদারকে ভারপ্রাপ্ত সেনাপ্রধানের দায়িত্ব দেওয়া হয় বলে প্রধানমন্ত্রী বিনালি ইয়েলদ্রিম।
দেশটির এনটিভি টেলিভিশনে প্রচারিত ফুটেজে দেখা গেছে, বেশ কিছু সেনা ইস্তাম্বুলের বসফরাস সেতুতে আত্মসমর্পণ করছে। রাষ্ট্রীয় বার্তা সংস্থা আনাদোলু জানিয়েছে, এ পর্যন্ত ৭৫৪ জনকে আটক করা হয়েছে, যাদের বেশির ভাগই সেনাসদস্য।
তুরস্কের আঙ্কারা ও ইস্তাম্বুলে গতকাল শুক্রবার রাতে প্রেসিডেন্ট রিসেপ তাইয়েপ এরদোয়ানের বিরুদ্ধে সেনাবাহিনীর একাংশ ট্যাংক ও যুদ্ধবিমান নিয়ে অভ্যুত্থানের চেষ্টা চালায়। এ নিয়ে রাতভর সংঘর্ষ চলেছে। এ সময় বিস্ফোরণ ও গুলির শব্দ শোনা যায়। বিক্ষোভকারীদের সঙ্গে অভ্যুত্থানকারীদের সংঘর্ষে এ পর্যন্ত ৬০ জন নিহত হয়েছে। তাদের মধ্যে ১৭ জন পুলিশ কর্মকর্তা। পরিস্থিতি নিয়ন্ত্রণে রয়েছে বলে দাবি করেছেন প্রেসিডেন্ট এরদোয়ান।
আরও পড়ুন: 
সেনাপ্রধানের খোঁজ জানি না: এরদোয়ান
