
ইরাক ও সিরিয়ায় নিজেদের দখল করা এলাকা হারিয়ে মরিয়া হয়ে উঠছে আন্তর্জাতিক জঙ্গিগোষ্ঠী ইসলামিক স্টেট (আইএস)। বাড়িয়ে দিয়েছে হামলা। যুক্তরাষ্ট্রভিত্তিক বিশ্লেষক প্রতিষ্ঠান আইএইচএস গতকাল রোববার এ তথ্য জানিয়েছে।
আইএইচএস নতুন এক প্রতিবেদনে বলেছে, ২০১৬ সালের প্রথম তিন মাসে ইরাক ও সিরিয়ায় ৮৯১টি হামলার ঘটনা ঘটেছে। ২০১৪ সালে আইএসের উত্থানের পর এই প্রথম কোনো তিন মাসে এতসংখ্যক হামলার ঘটনা ঘটল। এসব হামলায় ২ হাজার ১৫০ জনের প্রাণহানি ঘটেছে। এর আগের তিন মাসের তুলনায় হামলার হার বেড়েছে ৪৪ শতাংশ।
আইএইচএসের জেনস টেররিজম অ্যান্ড ইনসারজেন্সি সেন্টারের প্রধান ম্যাথু হেনম্যান বলেন, বিভিন্ন দিক থেকে চাপে পড়ে আইএস বেশি বেশি হামলা চালাচ্ছে। এতে ব্যাপক ক্ষয়ক্ষতির ঘটনা ঘটছে।
মার্কিন সামরিক বাহিনীর ধারণা, আইএস তাদের দখল করা এলাকার মধ্যে ইরাকে ৪০ শতাংশ ও সিরিয়ায় ২০ শতাংশ এলাকা হারিয়েছে।
আইএইচএস প্রতিবেদনে আরও বলা হয়েছে, আইএস লিবিয়াতেও হামলা বাড়িয়েছে। দেশটির সিরতে শহর ও তেলক্ষেত্রের দখল নিয়েছে আইএস।
