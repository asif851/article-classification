
চীনের কূটনৈতিক প্রচেষ্টা উত্তর কোরিয়াকে তার অস্ত্র কর্মসূচি থেকে নিবৃত্ত করতে ব্যর্থ হয়েছে বলে গত বৃহস্পতিবার টুইটে অভিযোগ করেছেন যুক্তরাষ্ট্রের প্রেসিডেন্ট ডোনাল্ড ট্রাম্প। অথচ এদিনই তাঁর পররাষ্ট্রমন্ত্রী রেক্স টিলারসন বলেছেন, বেইজিং এ ব্যাপারে যথেষ্ট কাজ করছে, যদিও পিয়ংইয়ংয়ে তেলের সরবরাহ সীমিত করতে তারা আরও কিছু করতে পারত।
টুইটে উত্তর কোরিয়ার নেতা কিম জং উনকে আবারও তির্যক মন্তব্যে ঘায়েল করেছেন ট্রাম্প। তিনি বলেছেন, উন একজন ‘ক্ষুদ্র রকেট মানব’ ও ‘দুর্বল কুকুরছানা’। গত বুধবার উত্তর কোরিয়া তার এযাবৎকালের সবচেয়ে আধুনিক ও শক্তিশালী ক্ষেপণাস্ত্রের সফল পরীক্ষা চালানোর পর এই মন্তব্য করলেন ট্রাম্প।
এসব মন্তব্যের পরিপ্রেক্ষিতে উত্তর কোরিয়ার অন্যতম মিত্র রাশিয়ার পররাষ্ট্রমন্ত্রী সের্গেই লাভরভ বলেছেন, পিয়ংইয়ংকে নিয়ে ওয়াশিংটনের দৃষ্টিভঙ্গি বিপজ্জনক রকমের উসকানিমূলক। বিশ্লেষকেরা বলছেন, উত্তর কোরিয়া বিষয়ে ট্রাম্পের বিভিন্ন টুইট চলতি সপ্তাহে দেশটিকে নিয়ে নতুন উত্তেজনাকে আরও বাড়িয়ে দিয়েছে।
টুইটে ট্রাম্প বলেন, ‘চীনের প্রতিনিধি সবেমাত্র উত্তর কোরিয়া থেকে ফিরেছেন। দেখে মনে হয়, ক্ষুদ্র রকেট মানবের ওপর তাঁদের কোনো প্রভাব নেই।’ চীনা প্রেসিডেন্ট সি চিন পিংয়ের সঙ্গে আলাপ করার এক দিন পর এই টুইট করেন তিনি। 
