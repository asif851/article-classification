
যুক্তরাষ্ট্রের নির্বাচনে বিজয়ী ডোনাল্ড ট্রাম্প পাশ্চাত্যসহ বিশ্বশক্তির সঙ্গে তেহরানের সই করা পরমাণু চুক্তির কোনো ক্ষতি করতে পারবেন না বলে মন্তব্য করেছেন ইরানের প্রেসিডেন্ট হাসান রুহানি। গতকাল মঙ্গলবার তেহরান বিশ্ববিদ্যালয়ে এক ভাষণে রুহানি এ কথা বলেন।ইরানের প্রেসিডেন্ট বলেন, তাঁর দেশ ডোনাল্ড ট্রাম্পকে বিশ্বশক্তিগুলোর সঙ্গে করা ওই ঐতিহাসিক চুক্তি নষ্ট করতে দেবে না। রুহানি আরও বলেন, ‘যুক্তরাষ্ট্রে যিনি প্রেসিডেন্ট নির্বাচিত হয়েছেন, তাঁর যে পরিকল্পনাই থাকুক, পরে তা বেরিয়ে আসবে। তাঁর অনেক আকাঙ্ক্ষা থাকতে পারে। তিনি পরমাণু চুক্তিটি খর্ব করতে চাইতে পারেন। তা ভন্ডুলও করে দিতে চাইতে পারেন তিনি। আপনারা কি মনে করেন, আমরা সেটা হতে দেব? কারও এ রকম আকাঙ্ক্ষা আমাদের ইচ্ছায় প্রভাব ফেলতে পারবে না।’নির্বাচনী প্রচারণার সময় ইরানের সঙ্গে শান্তিচুক্তি বাতিল করে দেওয়ার কথা বলেছেন ট্রাম্প। ঐতিহাসিক ওই চুক্তির আওতায় ইরানের বিতর্কিত পরমাণু কর্মসূচি সীমিত করার বিনিময়ে দেশটির ওপর আরোপিত দীর্ঘদিনের আন্তর্জাতিক নিষেধাজ্ঞা তুলে নেওয়া হচ্ছে।
