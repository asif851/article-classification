
রাশিয়ার সেনাবাহিনী ইউক্রেন অধিকৃত ক্রিমিয়া উপদ্বীপে থাকা ইউক্রেনের বাহিনীকে আত্মসমর্পণে সময় বেঁধে দিয়েছে। তারা বলেছে, গ্রিনিচ মান সময় মঙ্গলবার ভোররাত তিনটার (বাংলাদেশ সময় মঙ্গলবার সকাল নয়টা) মধ্যে ইউক্রেনের বাহিনীকে আত্মসমর্পণ করতে হবে। অন্যথায় তাঁদের সর্বাত্মক আক্রমণ মোকাবিলা করতে হবে।
আজ সোমবার ইউক্রেনের প্রতিরক্ষা সূত্রগুলোর বরাত দিয়ে বিবিসি এ খবর জানিয়েছে। বিবিসি জানায়, কৃষ্ণ সাগরে থাকা রুশ নৌ বহরের অধিনায়ক আলেকসান্দর ভিতকো ওই সময়সীমা বেঁধে দিয়েছেন। তিনি গোটা ক্রিমিয়ায় আক্রমণেরও হুমকি দিয়েছেন।এর আগে রুশ পররাষ্ট্রমন্ত্রী সার্গেই লাভরভ বলেছিলেন, রাশিয়া ‘উগ্র জাতীয়তাবাদী হুমকির’ জবাব দিচ্ছে।পশ্চিমা শক্তিগুলো ‘ইউক্রেনের সার্বভৌমত্ব লঙ্ঘন করে’ ক্রিমিয়ায় রুশ সেনা পাঠানোর নিন্দা জানিয়েছে। এরই মধ্যে রুশ সেনারা কার্যত ক্রিমিয়া অঞ্চল দখল করে নিয়েছে। জবাবে রাশিয়ার আগ্রাসন মোকাবিলায় সর্বশক্তি নিয়োগের নির্দেশ দিয়েছে ইউক্রেন। তবে ক্রিমিয়ায় রুশ ভাষাভাষী ও রাশিয়াপন্থী সরকার অধ্যুষিত অঞ্চলে এখনো পর্যন্ত কোনো গোলাগুলির আওয়াজ পাওয়া যায়নি।রাজপথে মাসাধিককাল বিক্ষোভের পর গত মাসে রাশিয়াপন্থী প্রেসিডেন্ট ভিক্তর ইয়ানুকোভিচ ক্ষমতাচ্যুত হওয়ার পর থেকে ইউক্রেন ও রাশিয়ার মধ্যে দ্বন্দ্ব শুরু হয়। রাশিয়ার দাবি, দেশটির সেনাবাহিনী ক্রিমিয়ায় মানবাধিকার রক্ষা করছে। কিন্তু ইউক্রেন, যুক্তরাষ্ট্র, ইউরোপসহ পশ্চিমা শক্তিগুলো রাশিয়ার এ পদক্ষেপের নিন্দা জানিয়েছে।
