
১৫ বছর আগে মুম্বাইয়ের এক হোটেলে থালা-বাসন ধোয়ার কাজ করেছেন ভারতের মানবসম্পদ উন্নয়নমন্ত্রী স্মৃতি ইরানি। শ্রমের মর্যাদার গুরুত্ব বোঝাতে গিয়ে গত মঙ্গলবার নিজেই তাঁর এ অতীত অভিজ্ঞতার কথা জানালেন মন্ত্রী। খবর আইএএনএসের।রাজধানী নয়াদিল্লিতে বিভিন্ন রাজ্যের শিক্ষামন্ত্রীদের এক সম্মেলনে মঙ্গলবার বক্তব্য দেন স্মৃতি ইরানি। যেকোনো কাজে দক্ষতা অর্জনের ব্যাপারে প্রধানমন্ত্রী নরেন্দ্র মোদির আহ্বানের কথা উল্লেখ করে এ সময় তিনি বলেন, কারিগর বা পানির লাইনের মিস্ত্রি হলেই কারও নিজেকে ছোট মনে করা উচিত নয়।মানবসম্পদ উন্নয়নমন্ত্রী বলেন, ‘কেউ পানির লাইনের মিস্ত্রি, ছুতার বা কারিগর হতে চাইলে তাতে লজ্জার কিছু নেই। আমরা এই মানসিকতা প্রতিষ্ঠা করতে চাই। প্রায় ১৫ বছর আগে মুম্বাইয়ের এক হোটেলে আমি থালা-বাসন পরিষ্কার করতাম। এখন একজন মন্ত্রী হিসেবে আমি ব্যাপারটা নিয়ে গর্ববোধই করি।’ইরানি বলেন, ‘দক্ষ ভারত’ গড়ে তোলার জন্য শ্রমের মর্যাদা একটি গুরুত্বপূর্ণ বিষয়। সমাজ যখন শ্রমকে মর্যাদা দেয়, তখন শ্রমিকও মর্যাদা পান।
