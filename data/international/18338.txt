
পরমাণু শক্তিধর দেশ হতে জোর তৎপরতা শুরু করেছে সৌদি আরব। এ জন্য পাকিস্তানের কাছ থেকে পারমাণবিক বোমার উপকরণ কিনতে চায় দেশটি। মার্কিন জ্যেষ্ঠ কর্মকর্তাদের বরাত দিয়ে ১৭ মে যুক্তরাজ্যের সানডে টাইমস পত্রিকায় প্রকাশিত এক প্রতিবেদনে এ তথ্য জানানো হয়। ওই প্রতিবেদনে দাবি করা হয়, পাকিস্তানের কাছ থেকে পারমাণবিক বোমার উপকরণ সংগ্রহের জন্য একটি ‘কৌশলগত সিদ্ধান্ত’ নিয়েছে রিয়াদ। রিয়াদের এই তোড়জোড় মধ্যপ্রাচ্যে একটি নতুন অস্ত্র প্রতিযোগিতা সৃষ্টির আশঙ্কা করা হচ্ছে। কারণ তুরস্ক এবং মিসরও সৌদি আরবের পথে হাঁটতে পারে। ইসলামাবাদের পরমাণু কর্মসূচিতে গত তিন দশক ধরে অর্থায়ন করে আসছে সৌদি আরব। পাকিস্তানের কাছ থেকে সৌদি আরব পরমাণু বোমা সংগ্রহের চেষ্টা চালাচ্ছে বলে গত কয়েক বছর ধরে নানা কথা শোনা যাচ্ছে। এখন যুক্তরাষ্ট্রের সাবেক এক প্রতিরক্ষা কর্মকর্তা বলছেন, এ বিষয়ে সামনে অগ্রসর হতে একটি কৌশলগত সিদ্ধান্ত নিয়েছে রিয়াদ। ইরানের সঙ্গে ছয় জাতির পরমাণু চুক্তিতে বেজায় চটেছে সুন্নি-রাষ্ট্র সৌদি আরব। রিয়াদের আশঙ্কা, ওই চুক্তির সুবাদে পরমাণু বোমা তৈরি করতে সক্ষম হবে শিয়া রাষ্ট্র ইরান। মার্কিন গোয়েন্দা কর্মকর্তাদের ভাষ্য, ইসলামাবাদ ইতিমধ্যে রিয়াদকে পরমাণু বোমা তৈরির প্রযুক্তি বা উপকরণ সরবরাহ করেছে কি না, তা যাচাই করতে সিআইএ সদর দপ্তরে শত শত লোক কাজ করছেন।
