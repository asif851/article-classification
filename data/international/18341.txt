
বাড়ির কাজ না করায় দ্বিতীয় শ্রেণির এক শিক্ষার্থীকে চামড়ার বেল্ট দিয়ে পিটিয়েছেন বলে শিক্ষকের বিরুদ্ধে অভিযোগ উঠেছে। শিশুটি ওই শিক্ষকের কোচিং ক্লাসে এক বছর ধরে পড়ছে।
এনডিটিভির খবরে জানানো হয়, সাত বছরের ফুটফুটে ওই শিশু বেঙ্গালুরুর উপকণ্ঠে নিলামঙ্গলায় সেন্ট জোসেফ স্কুলের শিক্ষার্থী। এই স্কুলের ওই শিক্ষক কোচিং সেন্টারের মালিক।
গত মঙ্গলবার শিশুটি কোচিং ক্লাসে যাওয়ার পর বাড়ির কাজ দেখতে চাইলে দেখাতে পারেনি। এতে ওই শিক্ষক খেপে শিশুটিকে তাঁর কোমরে থাকা চামড়ার বেল্ট দিয়ে পেটান। শিশুটি বাড়ি ফেরার পর তার পিঠভর্তি কালশিটে দাগ দেখা হয়। তার বাবা এ ঘটনায় পুলিশের কাছে অভিযোগ করবেন বলে সিদ্ধান্ত নেন।ওই শিক্ষক ১৫ বছর ধরে ওই কোচিং করাচ্ছেন।
