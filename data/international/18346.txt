
যুক্তরাষ্ট্রের ঐতিহ্যবাহী পত্রিকা দ্য নিউইয়র্ক টাইমসের সম্পাদককে বরখাস্ত করা হয়েছে। গতকাল বুধবার পত্রিকাটিতে দায়িত্ব পালন করা প্রথম নারী সম্পাদক জিল আব্রামসনকে চাকরিচ্যুত করার ঘোষণা দেন প্রকাশক আর্থার সালজবার্গার।পত্রিকাটির নতুন সম্পাদক হিসেবে নিয়োগ পেয়েছেন ডিন ব্যাকুয়েট। তিনি দ্য নিউইয়র্ক টাইমসের প্রথম কৃষ্ণাঙ্গ সম্পাদক।জানা গেছে, টাইমসের সদর দপ্তরে গতকাল পত্রিকাটির প্রকাশক আর্থার সালজবার্গার কর্মীদের নিয়ে একটি সভা করেন। সভায় তিনি হঠাত্ করেই জিল আব্রামসনের চাকরিচ্যুতির ঘোষণা দেন। বিস্তারিত কোনো কারণ উল্লেখ না করে তিনি বলেন, জিল আব্রামসনের প্রস্থান স্বেচ্ছায় ঘটেনি। পরে তিনি নতুন সম্পাদক হিসেবে ডিন ব্যাকুয়েটকে পরিচয় করিয়ে দেন। ডিন পত্রিকাটির নির্বাহী সম্পাদক হিসেবে দায়িত্ব পালন করছিলেন।নিউইয়র্ক টাইমসের নির্বাহী সম্পাদক হিসেবে যোগ দেওয়ার আগে ডিন ব্যাকুয়েট একই পত্রিকার ওয়াশিংটন ব্যুরো প্রধান হিসেবে কাজ করেন। এর আগে লস অ্যাঞ্জেলেস টাইমসের সম্পাদক ছিলেন ডিন ব্যাকুয়েট।জিল আব্রামসনের চাকরিচ্যুতিতে বিস্মিত হয়েছেন নিউইয়র্ক টাইমসের কর্মী ও সংবাদপত্রসেবীরা। প্রকাশ্যে কেউ কোনো কারণের কথা না জানালেও অনেকেই বলছেন, পত্রিকাটির ব্যবস্থাপনা নিয়ে প্রধান নির্বাহী মার্ক থমসন ও প্রকাশক আর্থার সালজবার্গের সঙ্গে জিল আব্রামসনের বিরোধ চলছিল। যদিও নিউইয়র্ক টাইমসের সংবাদ কক্ষের ওপর কখনো প্রকাশক বা ব্যবস্থাপনা কর্তৃপক্ষের পক্ষ থেকে কোনো হস্তক্ষেপ করা হয় না বলে জানানো হয়ে থাকে।
