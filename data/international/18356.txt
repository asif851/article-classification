
শহরের পরিত্যক্ত বাসগুলো নিয়ে কী করা যেতে পারে? সম্প্রতি দিল্লি শহরে পরিত্যক্ত বাসগুলো কাজে লাগানোর অভিনব পরিকল্পনার কথা জানালেন সেখানকার নতুন মুখ্যমন্ত্রী অরবিন্দ কেজরিওয়াল।গৃহহীন মানুষেরা যাতে রাতে খোলা আকাশের নিচে না থেকে একটি ভালো আশ্রয় পায় তার জন্য পরিত্যক্ত বাসগুলো কাজে লাগানোর পরিকল্পনা করেছে তাঁর সরকার।ভারতের আম আদমি পার্টির (এএপি) ফেসবুকে পেজে বলা হয়েছে, দিল্লির পরিত্যক্ত বাসগুলোকে রাতের আশ্রয় হিসেবে ঠিকঠাক করা হবে। এই বাসগুলোতে যাতে রাত্রি যাপন করা যায় তার প্রয়োজনীয় ব্যবস্থা নেওয়া হবে। গৃহহীন মানুষরা যাতে হিমশীতল রাতে একটা মাথা গোঁজার একটা ঠাঁই পেতে পারে তার জন্য পরিত্যক্ত বাসে কম্বলসহ অন্যান্য সুযোগ সুবিধা রাখা হবে।
শহরের গৃহহীন মানুষদের খোঁজ করতেও বিশেষ ব্যবস্থা নিয়েছে আম আদমির সদ্যগঠিত সরকার। সম্প্রতি একটি জরিপ করে আম আদমি সরকার দেখেছে যে, দিল্লি শহরের ২১২টি স্থানে চার হাজার ১৮জন মানুষ রাতে খোলা আকাশের নিচে ঘুমায়। এই মানুষগুলো যাতে শীতের সময় রাতে কষ্ট না পায় তার ব্যবস্থা করতে পরিত্যক্ত বাস ব্যবহারের মতো অভিনব সিদ্ধান্ত নিচ্ছে আম আদমির সরকার।
দিল্লির বিধানসভা নির্বাচনের পর থেকেই প্রচার মাধ্যমের আলোর সবটুকু ছিনিয়ে নিয়েছেন আম আদমির নেতা কেজরিওয়াল। একের পর এক অভিনব সিদ্ধান্ত আর পরিবর্তনের প্রতিশ্রুতি দিয়ে সামাজিক যোগাযোগের মাধ্যমসহ মিডিয়ায় রাতারাতি নায়ক হয়ে উঠেছেন তিনি।
কেবল গণমাধ্যমেই নয়, মানুষের জন্য কাজ করার প্রতিশ্রুতি দিয়ে এবং প্রতিশ্রুতি বাস্তবায়ন করার প্রচেষ্টা দেখিয়ে এরই মধ্যে জনগণের মনের আসনেও রাজা হয়ে বসেছেন অরবিন্দ।
ক্ষমতা যদি হাতে থাকে তাহলে মানুষের জন্য কি ধরনের পরিবর্তন আনা যেতে পারে তার উদাহরণ তৈরি করছেন প্রকৌশলী কাম সরকারি চাকুরে থেকে রাজনীতিবিদ হয়ে ওঠা অরবিন্দ কেজরিওয়াল। তাঁর সম্পর্কে বলা হচ্ছে, এর মধ্যেই ভারতের রাজনৈতিক প্রেক্ষাপটই তিনি পরিবর্তন করে ফেলেছেন। বছর খানেক আগে তিনি যখন এএপি দল গঠন করেন, তখন কেউ কেউ বিদ্রূপ করে মন্তব্য করেছিলেন, ‘ম্যাঙ্গো পিপল ইন বানানা রিপাবলিক’। সেই সমালোচনার জবাব দিয়েছেন প্রথম নির্বাচনেই দলকে সফলতার বন্দরে ভিড়িয়ে। কেজরিওয়াল (৪৫) সামনে থেকে দলকে নেতৃত্ব দিয়েছেন। তাঁর দক্ষ নেতৃত্বে দিল্লির বিধানসভা নির্বাচনে আম আদমি পার্টি (এএপি) দ্বিতীয় অবস্থান অর্জন করে। মূলত সাধারণ মানুষের আগ্রহের বিষয়গুলোকে এএপির মূল কর্মসূচিতে অন্তর্ভুক্ত করার মাধ্যমেই কেজরিওয়াল সফলতার দেখা পেয়েছেন। কেজরিওয়াল দুর্নীতিবিরোধী আন্দোলনের মাধ্যমে গতানুগতিক রাজনীতির ধারাকে চ্যালেঞ্জ করতে সক্ষম হয়েছেন। কেজরিওয়ালের দাবি, তাঁর এই আন্দোলন ‘সামাজিক আন্দোলন’। এএপি যে সামাজিক আন্দোলন শুরু করেছে, তা ঢেউ তুলেছে ভারতজুড়ে।
গত বছরের ২৮ ডিসেম্বর শপথ নেন কেজরিওয়াল। নির্বাচনের আগে সাধারণ মানুষের প্রতিনিধিত্ব করার যে প্রতিশ্রুতি দিয়ে শুরু করেছিলেন শপথের দিন থেকেই তার প্রতিফলন দেখতে শুরু করে ভারতের জনগণ। দিল্লির মেট্রোরেলে করে রামলীলা ময়দানে শপথ অনুষ্ঠানে যান তিনি। শপথ শেষে তিনি এক সংক্ষিপ্ত ভাষণে তার লক্ষ্য পরিষ্কার করে জানিয়ে দেন। সেই ভাষণে তিনি ‘জীবনে কখনো কাউকে ঘুষ দেব না, কারও কাছে ঘুষ চাইব না’ এই অঙ্গীকারও জনতাকে করান। তিনি বলেন, ‘দুদিনের মধ্যে একটি ফোন নম্বর সবাইকে জানিয়ে দেব। কোনো সরকারি অফিসে কোনো কাজের জন্য কেউ ঘুষ চাইলে দিতে রাজি হয়ে যাবেন। তারপর ওই নম্বরে ফোন করে জানাবেন। আমরা ঘুষ দেওয়ার দিন হাতেনাতে পাকড়াও করব।’ এরই পাশাপাশি তিনি বলেন, ‘আমাদের হাতে জাদু নেই। কিন্তু দিল্লি দেড় কোটি মানুষ একযোগে কাজ করলে পাঁচ বছরে সোনার দেশ গড়তে পারব।’
সরকার গঠনের প্রথম দিনেই কেজরিওয়াল ভারতবাসীকে দিলেন চমক। একদিনেই প্রশাসনকে তোলপাড় করে আনলেন বিশাল রদবদল। ঘোষণা দিলেন, মাত্র ১০ দিনের মধ্যেই জনগণের সব সমস্যা সমাধানের পথ বের করে ফেলবেন। এরপর তিনি জনগণের মন জয় করতে প্রথম ঘোষণা দিলেন যে, বিদ্যুতের দাম কমাবেন। ২৮ লাখ মানুষের কাছে দিল্লির মুখ্যমন্ত্রী হিসেবে এই বাড়তি খরচের দিনে বিদ্যুতের দাম কমানোর ঘোষণা তাকে মানুষের কাছে প্রিয় করে তুলেছে। অবশ্য এর আগে তিনি দিল্লির বাসিন্দাদের জন্য ২০ হাজার লিটার সুপেয় পানি বিনামূল্যে সরবরাহের ঘোষণা দেন।
বিধানসভা নির্বাচনে তুলনামূলকভাবে ভালো করলেও সরকার টিকিয়ে রাখার ক্ষেত্রে বড় বাধা ছিল আস্থা ভোটে টিকে যাওয়ার বিষয়টি। তবে ২ জানুয়ারির আস্থা ভোটে টিকে যায় আম আদমির সরকার।
কেজরিওয়াল জনগণের কাছে প্রতিশ্রুতি দিয়েছিলেন যে নিজের জন্য সরকারি বিশেষ কোনো সুযোগ সুবিধা তিনি নেবেন না। পাঁচ বেডরুমের ডুপ্লেক্স বাড়ি প্রত্যাখ্যান করে নিজে ছোটো ফ্ল্যাটে বসেই সরকার পরিচালনা করবেন বলেই সিদ্ধান্ত নিয়েছেন। এমনকি সরকারি নিরাপত্তা নিতেও অস্বীকৃতি জানিয়ে রীতিমতো হিরো অরবিন্দ কেজরিওয়াল।
নিজের জন্য না ভাবলেও গৃহহীন মানুষদের জন্য, আম আদমির জন্য অনেক কিছুই ভাবছেন আম আদমির নেতা। এনডিটিভি ও টাইমস অব ইন্ডিয়া।   
