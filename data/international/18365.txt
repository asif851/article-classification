
যুক্তরাষ্ট্রের নাগরিকদের স্বাভাবিক চলাচলের পাশাপাশি উৎসবমুখর থাকার আহ্বান জানিয়েছেন মার্কিন প্রেসিডেন্ট বারাক ওবামা। তিনি বলেছেন, দেশ আর দেশের নাগরিকদের নিরাপত্তার জন্য তাঁর সরকার সর্বাত্মক ব্যবস্থা নিয়েছে। যুক্তরাষ্ট্রের বিরুদ্ধে সুনির্দিষ্ট কোনো হামলার তথ্য নেই বলেও নিশ্চিত করেন তিনি।বুধবার থ্যাংকস গিভিং ডে’র প্রাক্কালে জাতির উদ্দেশে এক অনির্ধারিত বক্তব্য দেন প্রেসিডেন্ট ওবামা। হোয়াইট হাউস থেকে দেওয়া এই বক্তব্যে তিনি বলেন, সন্ত্রাসী সংগঠন ইসলামিক স্টেটকে (আইএস) মোকাবিলার জন্য সব ধরনের ব্যবস্থা নেওয়া হয়েছে। সুনির্দিষ্ট কোনো হুমকির খবর থাকলে নাগরিকদের যথাসময়ে তা জানানো হবে।আমেরিকার অন্যতম প্রধানতম উৎসবের দিন থ্যাংকস গিভিং ডে। দিনটিকে ঘিরে এখন উৎসবের আমেজ। দূরের অঙ্গরাজ্যে থাকা স্বজনের কাছে যেতে শুরু করেছেন লোকজন। তবে আতঙ্ক রয়েছে অনেকের মনে। ১৩ নভেম্বর প্যারিসে সন্ত্রাসী হামলার প্রেক্ষাপটে যুক্তরাষ্ট্রেও হামলা হতে পারে—এমনটাই আশঙ্কা। তবে দেশজুড়ে জোরদার করা হয়েছে নিরাপত্তা ব্যবস্থা। বিমানবন্দরসহ জনসমাগম হয় এমন স্থান ও স্থাপনায় রয়েছে কড়া নজরদারি।থ্যাংকস গিভিং ডে উপলক্ষে উৎসব-আনন্দ যাতে ব্যাহত না হয়, সে জন্যই হোয়াইট হাউস থেকে বক্তব্য দিয়ে নাগরিকদের আশ্বস্ত করলেন প্রেসিডেন্ট ওবামা।
