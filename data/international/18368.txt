
থাইল্যান্ডে সরকারবিরোধী আন্দোলনে চাপের মুখে থাকা প্রধানমন্ত্রী ইংলাক সিনাওয়াত্রা গতকাল সোমবার রাজধানী ব্যাংকক ও আশপাশের এলাকায় জরুরি অবস্থা জারি করেছেন।বিবিসি অনলাইনের খবরে জানানো হয়, গতকাল সরকারবিরোধীরা দেশটির অর্থ ও পররাষ্ট্র মন্ত্রণালয়ের সামনে প্রধানমন্ত্রীর পদত্যাগের দাবিতে বিক্ষোভ করে। পরিস্থিতি মোকাবিলায় প্রধানমন্ত্রী ইংলাক জরুরি অবস্থা জারি করেন।রাজধানী ব্যাংকক ও এর আশেপাশের এলাকায় ইন্টারনাল সিকিউরিটি অ্যাক্ট (অভ্যন্তরীণ নিরাপত্তা আইন) জারি করার পর প্রধানমন্ত্রী ইংলাক বলেন, ‘সরকার যখন কোনো আইন জারি করে, তখন তা জনগণের ওপর প্রয়োগ করার জন্য করে না। সরকার জনগণকে কোনো অবৈধ আন্দোলনে যোগ না দেওয়ার ও আইনের প্রতি সম্মান দেখানোর আহ্বান জানাচ্ছে।’শত শত সরকারবিরোধী বিক্ষোভকারী গতকাল প্রথমে দেশটির অর্থ মন্ত্রণালয়ের সামনে বিক্ষোভে ফেটে পড়ে, পরে তারা পররাষ্ট্র মন্ত্রণালয়ের ভবনের সামনে বিক্ষোভ করে। এ সময় এ দুই মন্ত্রণালয় চত্বরে প্রায় কোনো ধরনের নিরাপত্তা-ব্যবস্থা ছিল না।ইংলাকের পদত্যাগ চেয়ে বিক্ষোভকারীরা দাবি করেন, ইংলাক তাঁর ভাই থাকসিন সিনাওয়াত্রাকে দিয়ে দেশ পরিচালনা করছেন। ২০০৬ সালে প্রধানমন্ত্রী থাকা থাকসিন সিনাওয়াত্রাকে ক্ষমতাচ্যুত করা হয়। 
