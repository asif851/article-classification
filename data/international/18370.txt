
ফিলিপাইনের উত্তরাঞ্চলে আঘাত হেনেছে ঘূর্ণিঝড় ‘কপু’। ঘূর্ণিঝড়ে ঘরবাড়ি বিধ্বস্ত হয়েছে। বিদ্যুতের লাইন উপড়ে পড়েছে। হাজারো মানুষ তাঁদের ঘরবাড়ি ছেড়েছে। আজ রোববার বিবিসি অনলাইনের প্রতিবেদনে এ তথ্য জানানো হয়।
স্থানীয় সময় আজ সকালে লুজন দ্বীপের কাছে ঘূর্ণিঝড়টি আঘাত হানে। শক্তিশালী ঘূর্ণিঝড়টি ধীর গতিতে অগ্রসর হচ্ছে।
ঘূর্ণিঝড়ের প্রভাবে তিন দিন ধরে মুষলধারে বৃষ্টি হতে পারে। বন্যা ও ভূমিধসের আশঙ্কা করা হচ্ছে।
দেশটির সরকারের দুর্যোগ-বিষয়ক সংস্থার প্রধান আলেকজান্দ্রার পামা বলেছেন, উত্তর-পূর্ব লুজনে ১০ হাজার মানুষ বাস্তুচ্যুত হয়েছে। তবে এখন পর্যন্ত হতাহতের কোনো খবর পাওয়া যায়নি।
