
সকালবেলা আশা জেগেছিল ভারতের জাতীয় কংগ্রেস শিবিরে। দিন গড়াতে সেই আশা ক্রমে মলিন হতে বসেছে।
ভারতের প্রধানমন্ত্রী নরেন্দ্র মোদির রাজ্য গুজরাট। সেই রাজ্যে এবার বড় চ্যালেঞ্জ ছুড়ে দিয়েছিল বিরোধী দল কংগ্রেস। আজ সকালে ফলাফল ঘোষণা শুরুর পর দুই দলের হাড্ডাহাড্ডি লড়াই স্পষ্ট হচ্ছিল। ১৮২ আসনের এই রাজ্য বিধানসভার আসনের বিন্যাসে বিজেপি ছিল ৯০, কংগ্রেস ৮৮। কিন্তু সেই ধারা অব্যাহত থাকল না। সর্বশেষ ভারতের ইংরেজি সংবাদভিত্তিক টেলিভিশন চ্যানেল এনডিটিভির বিশ্লেষণে দেখা যায়, এখন ১০৬টি আসনে এগিয়ে বিজেপি। কংগ্রেস আছে ৭৪টিতে।
কংগ্রেস হারার পথে থাকলেও গুজরাটে ২২ বছর ধরে ক্ষমতায় থাকা বিজেপি বড় ধাক্কা খেয়েছে এ নির্বাচনে। তারা হারিয়েছে ৮টি আসন। আর কংগ্রেস গতবারের চেয়ে ১৩ আসন বেশি পেয়েছে।
আবার বিজেপির সভাপতি অমিত শাহ গুজরাটের বিধানসভা নির্বাচনের আগে ১৫০ আসন পাওয়ার সদম্ভ ঘোষণা দিয়েছিলেন, তা কিন্তু ঘোষণাতেই সীমাবদ্ধ থাকল।
৯ এবং ১৪ ডিসেম্বর দুই দফায় ভোট হয়েছে গুজরাটে। ২০১২ সালের ভোটে ১১৫ আসনে জিতে ক্ষমতায় এসেছিল বিজেপি। কংগ্রেস পেয়েছিল ৬১ আসন।
কংগ্রেসের জন্য গুজরাট কিছু আশা জাগালেও তীব্র হতাশা নিয়ে এসেছে হিমাচল। কংগ্রেস-শাসিত রাজ্যটি বিজেপির হাতে চলে যাচ্ছে—ফলাফল স্পষ্ট। ৬৮ আসনের এ বিধানসভায় বিজেপি ৩৯টি আসন পাওয়ার পথে। কংগ্রেস পাচ্ছে ২৩টি। ১৩ আসন হারিয়েছে কংগ্রেস। বিজেপি নতুন করে জিতেছে ১৩ আসনে।
