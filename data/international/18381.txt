
যুক্তরাজ্যের প্রধানমন্ত্রী থেরেসা মে ইউরোপীয় ইউনিয়ন (ইইউ) ছেড়ে যাওয়ার প্রক্রিয়া আগামী ২৯ মার্চ শুরু করবেন। থেরেসা মের এক মুখপাত্র গতকাল সোমবার জানিয়েছেন, তিনি ওই দিন লিসবন চুক্তির ‘আর্টিকেল ফিফটি’ সক্রিয় করবেন। বিধি অনুযায়ী ইইউ জোট থেকে কোনো সদস্যের বেরিয়ে যাওয়ার প্রক্রিয়া এভাবেই শুরু হয়। গণভোটে ইইউ থেকে যুক্তরাজ্যের বেরিয়ে যাওয়ার পক্ষে রায় আসার নয় মাস পর সরকারের অঙ্গীকার মতো মার্চ মাসেই শুরু হতে যাচ্ছে এই বিচ্ছেদ প্রক্রিয়া। ‘ব্রিটেনের এক্সিট’ বা বেরিয়ে যাওয়া থেকে এ প্রক্রিয়া ‘ব্রেক্সিট’ হিসেবে পরিচিতি পায়।ব্রিটিশ প্রধানমন্ত্রীর দপ্তর ডাউনিং স্ট্রিট জানিয়েছে, থেরেসা মে ইউরোপীয় কাউন্সিলকে একটি চিঠি লিখবেন। এরপর যত দ্রুত সম্ভব শুরু হবে ইইউ থেকে বেরিয়ে যাওয়ার শর্ত এবং ভবিষ্যৎ সম্পর্ক নিয়ে আলোচনা।তাৎক্ষণিক প্রতিক্রিয়ায় গতকাল ইউরোপীয় কমিশন প্রধান জ্যঁ-ক্লদ ইয়ুঙ্কারের মুখপাত্র মারগারিটিস শিনাস বলেন, ‘আমরা আলোচনা শুরু করতে প্রস্তুত।’ এক টুইট বার্তায় ইউরোপীয় কাউন্সিলের প্রেসিডেন্ট ডোনাল্ড টাস্ক লিখেছেন, ‘যুক্তরাজ্য আর্টিকেল ফিফটি সক্রিয় করার ৪৮ ঘণ্টার মধ্যে আমি ব্রেক্সিটের খসড়া নির্দেশনা ইইউয়ের ২৭ সদস্য রাষ্ট্রের কাছে উপস্থাপন করব।’
 
 
