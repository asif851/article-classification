
পূর্ব লন্ডনের ইস্ট লন্ডন মসজিদের সামনে থেকে বাংলাদেশি এক টিভি চ্যানেলের সাংবাদিকের ক্যামেরা ছিনতাইয়ের ঘটনা ঘটেছে বলে অভিযোগ উঠেছে। গতকাল বৃহস্পতিবার স্থানীয় সময় বিকেল ৬টার দিকে (বাংলাদেশ সময় রাত ১১টা) এ ঘটনা ঘটে। একাত্তর টিভির প্রতিবেদক ফারজানা রূপা এ ঘটনার শিকার হয়েছেন বলে জানান প্রতিষ্ঠানটির জ্যেষ্ঠ প্রযোজক মহিবুল হক। এ ঘটনার আগে হুমকি দেওয়া হয় বলেও জানান তিনি। 
ফারজানা রূপা বলেন, ইস্ট লন্ডন মসজিদের বিপরীতে পেট্রল পাম্পের সামনে ট্রাইপড (ক্যামেরা স্ট্যান্ড) বসিয়ে রাত ১১টার সংবাদে সরাসরি যোগ দেওয়ার প্রস্তুতি নিচ্ছিলেন তাঁরা। এর মধ্যে মোটরসাইকেলে করে এসে দুই ব্যক্তি ক্যামেরার স্ট্যান্ডসহ তুলে নিয়ে যান। ঘটনার পরপর লন্ডন পুলিশকে বিষয়টি জানানো হয়েছে।
