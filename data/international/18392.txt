
দক্ষিণ আফ্রিকার বর্ণবাদবিরোধী নেতা নেলসন ম্যান্ডেলা অনেক দেশের সরকারের কাছেই একসময় সন্ত্রাসী হিসেবে পরিচিত ছিলেন। বিশেষ করে শ্বেতাঙ্গ বর্ণবাদী সরকারের পশ্চিমা মিত্রদের কাছে।
দক্ষিণ আফ্রিকার সঙ্গে ঐতিহাসিক সম্পর্ক থাকা যুক্তরাজ্যের প্রয়াত ‘লৌহমানবী’ মার্গারেট থ্যাচার ম্যান্ডেলার দল আফ্রিকান ন্যাশনাল কংগ্রেসকে (এএনসি) ‘সন্ত্রাসী সংগঠন’ বলে বর্ণনা করেছেন। তবে ২৫ বছর আগে এক জুন মাসে লন্ডনের ওয়েম্বলি স্টেডিয়ামে অনুষ্ঠিত একটি কনসার্ট ম্যান্ডেলার ভাবমূর্তি অনেকটাই পাল্টে দেয়।
অসুস্থ ম্যান্ডেলা সম্পর্কে কথা বলতে গিয়ে সম্প্রতি ১৯৮৮ সালের ১১ জুনের সেই কনসার্টের স্মৃতিচারণা করেছেন আয়োজকদের একজন টনি হলিংসওয়ার্থ (৫৫)। জোহানেসবার্গ সফরকালে হলিংসওয়ার্থ বলেন, তিনি ম্যান্ডেলার একটি ইতিবাচক ভাবমূর্তি গড়ে তুলতে সংগীতকে কৌশল হিসেবে ব্যবহারের পরামর্শ দেন ব্রিটিশ বর্ণবাদবিরোধী আন্দোলনের প্রেসিডেন্ট আর্চবিশপ ট্রেভর হাডলস্টোনকে।
আর্চবিশপ ট্রেভর হাডলস্টোন তখন লন্ডন আন্দোলনের প্রধান শিল্পী মাইক টেরি, এএনসিসহ অন্যদের সঙ্গে কনসার্টের ব্যাপারে কথা বলেন। 
হলিংসওয়ার্থ বলেন, ‘প্রায় ৭০টি দেশে সম্প্রচারিত কনসার্টটি ম্যান্ডেলাকে সন্ত্রাসী থেকে কৃষ্ণাঙ্গদের নেতায় পরিণত করে।’
কনসার্টে মার্কিন গায়ক হ্যারি বেলাফন্টে বলেন, ‘আমরা আজ এখানে এক মহান নেতাকে সম্মান জানাতে সমবেত হয়েছি। তিনি হলেন নেলসন ম্যান্ডেলা।’ এএফপি।
