
ভারতের পশ্চিমবঙ্গ সরকার এবার ব্রিটিশ শাসনামলে অবিভক্ত বাংলার নির্বাচিত সরকারগুলোর মন্ত্রিসভার গোপন নথি প্রকাশ করবে। গতকাল মঙ্গলবার পশ্চিমবঙ্গের মুখ্যমন্ত্রী মমতা বন্দ্যোপাধ্যায় বিধানসভায় এ ঘোষণা দেন।
এর আগে শুক্রবার নেতাজি সুভাষচন্দ্র বসু সংক্রান্ত ৬৪টি গোপন নথি জনসমক্ষে প্রকাশ করা হয়।
এই ঘোষণার ফলে শেরেবাংলা এ কে ফজলুল হকের মন্ত্রিসভা থেকে হোসেন শহীদ সোহরাওয়ার্দীর মন্ত্রিসভার (১৯৩৭-১৯৪৭) যাবতীয় গোপন নথি প্রকাশ্যে আসবে, যেমনটা এসেছে নেতাজির। অবিভক্ত বাংলার প্রথম নির্বাচিত প্রধানমন্ত্রী ছিলেন কৃষক প্রজা পার্টির নেতা শেরেবাংলা এ কে ফজলুল হক। তাঁর মন্ত্রিসভার বিভিন্ন গোপন নথি এবার প্রকাশ্যে আনতে চলেছে মমতা বন্দ্যোপাধ্যায়ের সরকার। এই নথি প্রকাশিত হলে অবিভক্ত বাংলার রাজনীতির বিভিন্ন ঘটনা, তেতাল্লিশের মন্বন্তর, ১৯৪৬ সালের ‘গ্রেট ক্যালকাটা কিলিং’ সম্পর্কে তথ্য পাওয়া যাবে।
