
আসামের রাজধানী গুয়াহাটির বিষ্ণুপুর সর্বজনীন পূজা কমিটি এবার বিশ্বের সর্বোচ্চ দুর্গা প্রতিমা গড়েছে। ১০১ ফুট উঁচু এই দুর্গা প্রতিমা গিনেস বুকে ঠাঁই পেতে চলেছে বলে জানিয়েছেন আয়োজকেরা। 
১০১ ফুটের দুর্গা প্রতিমাটি তৈরি করা হচ্ছে শুধু বাঁশ দিয়ে। গড়ছেন আসামের প্রখ্যাত শিল্পী নুরুদ্দিন আহমেদ (৫৯)। সঙ্গে রয়েছেন আরও ৪০ জন সহশিল্পী। গত ১ আগস্ট থেকে শিল্পী নুরুদ্দিন প্রতিমাটি তৈরির কাজ শুরু করেন। প্রথমে ১০৮ ফুট উঁচু প্রতিমা তৈরির কথা ছিল। কিন্তু গত ১৭ আগস্ট এক ঝড়ে তাÿক্ষতিগ্রস্ত হয়। পরে উচ্চতা কমিয়ে ১০১ ফুট করা হয়। বর্তমানে প্রতিমার নির্মাণকাজ প্রায় শেষ পর্যায়ে চলে এসেছে।
একজন মুসলিম হয়ে দুর্গামূর্তি গড়ার বিষয়ে অনেকের প্রশ্নের সম্মুখীনও হতে হয়েছে নুরুদ্দিনকে। তিনি বলেন, শিল্পীদের কোনো ধর্ম হয় না। মানবতার সেবাই শিল্পীদের একমাত্র কর্তব্য।
শিল্পী নুরুদ্দিন বলেন, এই প্রতিমা তৈরিতে ব্যবহার করা হচ্ছে পাঁচ হাজার বাঁশ। খরচ হবে ১১ থেকে ১২ লাখ রুপি। এর আগেও অনেকবার দুর্গা প্রতিমা গড়েছেন নুরুদ্দিন। ১৯৭৫ সাল থেকে শুরু করে গত ৪২ বছরে ২০০টি প্রতিমা গড়েছেন তিনি। এবার শুধু বাঁশ দিয়ে প্রতিমা গড়ছেন তিনি। প্লাস্টিক বা অন্য কোনো ধাতু ব্যবহার করা হয়নি।
অবশ্য সর্বোচ্চ দুর্গা প্রতিমা গড়ার চেষ্টা এটিই প্রথম নয়। ২০১৫ সালে কলকাতার দেশপ্রিয় পার্ক সর্বজনীন পূজা কমিটি ৮৩ ফুট উঁচু দুর্গা প্রতিমা গড়ে বিতর্কে পড়েছিল। সেই প্রতিমা লোহার কাঠামোর ওপর ফাইবার দিয়ে গড়া হয়েছিল। বিতর্কের জেরে সেই প্রতিমা আর দেখতে পারেনি সাধারণ মানুষ। পশ্চিমবঙ্গের রাজ্য প্রশাসনের নির্দেশে দর্শন বন্ধ করে দেওয়া হয়েছিল। গত বছর আবার দেশপ্রিয় পার্কে গড়া হয়েছিল হাজার হাতের দুর্গা প্রতিমা।
