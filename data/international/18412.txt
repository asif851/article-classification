
২০১১ সালের ১১ মার্চ। জাপানে তখন দুপুর দুইটা ৪৬ মিনিট। প্রশান্ত মহাসাগরে আঘাত হানা প্রচণ্ড ভূমিকম্পে কেঁপে ওঠে জাপান। ভূমিকম্পের প্রভাবে দেখা দেয় ভয়ংকর সুনামি। সেই প্রলয়ংকরী সুনামির তোড়ে ভেসে গেল বহু প্রাণ, ঘরবাড়ি, স্থাপনা। মারাত্মকভাবে ক্ষতিগ্রস্ত হলো ফুকুশিমা পারমাণবিক বিদ্যুৎকেন্দ্র, ছড়িয়ে পড়ল ক্ষতিকর তেজস্ক্রিয় রশ্মি। চারদিকে হাহাকার, কে বাঁচায় কার প্রাণ! আজ শুক্রবার সেই ভয়াবহ ভূমিকম্প-সুনামির পাঁচ বছর হলো।বার্তা সংস্থা এএফপির খবরে জানানো হয়, ওই ভূমিকম্প-সুনামিতে প্রায় সাড়ে ১৮ হাজার মানুষ নিহত ও নিখোঁজের ঘটনা ঘটে। ১৯৮৬ সালে চেরনোবিলের ভয়াবহ পারমাণবিক দুর্যোগের পর এমন বিপর্যয়ের মুখোমুখি হয় জাপান। তেজস্ক্রিয়তা ছড়িয়ে পড়ায় সেখানকার হাজারো বাসিন্দার অন্যত্র সরিয়ে নেওয়া হয়। ঘরবাড়ি, খামার, মাছ শিকারের নৌকা—সব ফেলে এলাকা ছেড়ে চলে গেছেন অনেকে। এই পাঁচ বছরেও সেই বিপর্যয় পুরোপুরি কাটিয়ে উঠতে পারেনি দেশটি।ফুকুশিমা পারমাণবিক বিদ্যুৎকেন্দ্রের চুল্লিগুলো নিভিয়ে রাখা হয়েছে। বন্ধ থাকা বিদ্যুৎকেন্দ্রটির পরিচালনকারী টোকিও ইলেকট্রিক পাওয়ার চুল্লিগুলো চালু করার ব্যাপারে সীমিত পরিসরে উদ্যোগ নিচ্ছে। সরকারও এটি আবার চালু করার ব্যাপারে চেষ্টা চালাচ্ছে। তবে সাধারণ জনতা ভবিষ্যতে এ ধরনের বিপর্যয় এড়াতে এটি চালু না করার পক্ষে। চালু করা, না করা নিয়ে দড়ি টানাটানির মধ্যেই এই সপ্তাহে একটি আদালত আগে নিরাপদ ঘোষিত দুটি চুল্লি বন্ধ করে দেওয়ার নির্দেশ দিয়েছে। জাপানকে এখন ব্যয়বহুল জীবাশ্ম জ্বালানির ওপর চলতে হচ্ছে।
দিবসটি উপলক্ষে ২০১১ সালের ১১ মার্চ যে সময়ে ভূমিকম্প ও সুনামি আঘাত হেনেছিল, স্থানীয় সময় ঠিক দুপুর দুইটা ৪৬ মিনিটে নীরবতা পালন করা হয়। জাতীয়ভাবে আয়োজিত স্মরণ অনুষ্ঠানে শ্রদ্ধা জানান সম্রাট আকিহিতো, সম্রাজ্ঞী মিচিকো ও প্রধানমন্ত্রী শিনজো আবে।
