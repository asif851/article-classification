

প্রতিবেশী দক্ষিণ কোরিয়ার সঙ্গে পুনরেকত্রীকরণের ক্ষেত্রে ‘এক নতুন ইতিহাস’ গড়তে চান উত্তর কোরীয় নেতা কিম জং-উন। উত্তর কোরিয়ার রাষ্ট্রীয় বার্তা সংস্থা কেসিএনএ নেতার এই ইচ্ছের কথা জানিয়েছে।
কিম তাঁর দেশে সফররত দক্ষিণ কোরীয় প্রতিনিধিদলের সঙ্গে সাক্ষাতের সময় এ কথা বলেন। গতকাল সোমবার দক্ষিণের প্রতিনিধিদলটির সম্মানে নৈশভোজের আয়োজন করেন কিম। সেখানে দুই বৈরী প্রতিবেশীর মধ্যে আরও নৈকট্য বাড়ানোর জন্য তাঁর ‘দৃঢ়প্রতিজ্ঞার’ কথা জানান।
কিম ২০১১ সালে ক্ষমতায় আসার পর এই প্রথম দক্ষিণ কোরীয় কোনো প্রতিনিধিদলের সঙ্গে নিজ দেশে সাক্ষাৎ করলেন।
গত মাস থেকেই দুই কোরিয়ার মধ্যে সম্পর্ক উষ্ণ হওয়া শুরু হয়। গত মাসে দক্ষিণ কোরিয়ার পিয়ংচাংয়ে শীতকালীন অলিম্পিকে দল পাঠায় উত্তর কোরিয়া। ওই দলের সঙ্গে দেশের শীর্ষ কর্মকর্তারা যান।  দক্ষিণ কোরিয়ার যে প্রতিনিধিদলটি উত্তর কোরিয়ায় এসেছে, এতে মন্ত্রীপর্যায়ের দুজন ব্যক্তি আছেন। তাঁদের মধ্যে একজন দেশটির গোয়েন্দা বিভাগের প্রধান সু হুন এবং আরেকজন জাতীয় নিরাপত্তা উপদেষ্টা চাং উই ইয়ং।
উত্তর কোরিয়ার রাষ্ট্রীয় বার্তা সংস্থা কেসিএনএ জানায়, গতকালের নৈশভোজে দক্ষিণের প্রতিনিধিদলকে উষ্ণ ও আন্তরিক অভ্যর্থনা জানান কিম। তিনি দলের সদস্যদের সঙ্গে ‘মন খুলে’ কথা বলেন।  দুই দিনের সফরে দক্ষিণ কোরিয়ার দলটি উত্তর কোরিয়ায় গেছে। তারা সেখানে উত্তর কোরিয়ার পারমাণবিক অস্ত্র সংবরণে আলোচনার শর্ত নিয়ে আলোচনা করবে। একই সঙ্গে যুক্তরাষ্ট্রের সঙ্গে উত্তর কোরিয়ার সম্ভাব্য আলোচনার বিষয়েও কথা বলবে।
