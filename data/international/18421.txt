
বিদেশের ব্যাংকে নাগরিকদের জমা রাখা কালোটাকা ফিরিয়ে আনতে দৃঢ় প্রত্যয় জানিয়েছেন ভারতের প্রধানমন্ত্রী নরেন্দ্র মোদি। গতকাল রোববার জাতির উদ্দেশে দেওয়া দ্বিতীয় বেতার ভাষণে তিনি বলেন, ‘প্রতিটি রুপি আমি ফিরিয়ে আনব।’ খবর এনডিটিভি ও রয়টার্সের।‘মান কি বাত’ বা ‘মনের কথা’ শিরোনামের ওই ভাষণে নরেন্দ্র মোদি বলেন, ‘বর্তমান সরকার বা এর আগের সরকার কেউই জানে না বিদেশে ভারতীয়দের কত কালোটাকা আছে। পাচার হওয়া অর্থের মালিক ভারতের গরিব মানুষ। কারও সঙ্গে কোনো সমঝোতা করব না। প্রতিটি রুপি আমি ফিরিয়ে আনব।’নিজেকে ‘প্রধান সেবক’ হিসেবে উল্লেখ করে জনগণের প্রতি মোদি বলেন, ‘প্রধান সেবকের প্রতি আস্থা রাখুন। কালোটাকা ফিরিয়ে আনার বিষয়টা আমার কাছে একটি বিশ্বাসের ব্যাপার।’গত মে মাসের নির্বাচনে বিপুলভাবে জিতে ক্ষমতায় আসা মোদি বলেন, ‘হাতে যতটুকু তথ্য আছে তাতে আমি নিশ্চিত যে আমরা সঠিক পথেই আছি।’ক্ষমতায় গেলে ১০০ দিনের মধ্যে কালোটাকা ফিরিয়ে আনার নির্বাচনী প্রতিশ্রুতি দিয়েছিল বিজেপি। কিছুদিন আগে ১০০ দিন পার হয়ে গেলে ব্যাপক সমালোচনার মুখে পড়ে মোদি সরকার। তারা যুক্তি দেখায়, কর আইনের বাধ্যবাধকতার কারণে কালোটাকার মালিকদের নাম প্রকাশে দেরি হচ্ছে। গত সপ্তাহে সুপ্রিম কোর্টে এক হলফনামায় আটজনের নাম জানিয়ে দেয় সরকার। তবে এভাবে কেবল কয়েকজনের নাম প্রকাশ করায় অসন্তুষ্ট আদালত সরকারকে পুরো তালিকা মুখবন্ধ খামে ভরে জমা দেওয়ার নির্দেশ দেন। সেই নির্দেশ অনুসারে সরকার ৬২৭ জনের একটি তালিকা সুপ্রিম কোর্টে জমা দেয়। কোর্টের গঠন করে দেওয়া বিশেষ তদন্ত দল (এসআইটি) এখন সেই তালিকা ধরে তদন্ত করছে। আগামী ৩১ মার্চের মধ্যে তদন্ত প্রতিবেদন দেওয়ার কথা।
