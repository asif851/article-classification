
পাকিস্তানের তেহরিক-ই-ইনসাফের (পিটিআই) চেয়ারম্যান ইমরান খানের এক আচরণে বিস্ময় প্রকাশ করেছে দেশটির সাংবাদিক সমাজ। গত শনিবার লাহোরে এক সাংবাদিকের প্রশ্নের জবাবে ক্রিকেট থেকে রাজনীতিবিদ বনে যাওয়া এই নেতা বলেছেন, ‘আমি খুবই বিপজ্জনক’।
লাহোরের শওকত খানম ক্যানসার হাসপাতালের বোর্ড অব গভর্নরের বৈঠকে যোগ দিতে গিয়েছিলেন ইমরান। এ সময় লাহোর ক্যান্টনমেন্টে অবস্থিত পিটিআইয়ের নেতা জাহাঙ্গীর তারিনের কার্যালয়েও ঢুঁ মারেন তিনি। সেখান থেকে বেরিয়ে যাওয়ার সময় একজন সাংবাদিক ইমরানকে প্রশ্ন করে বসেন, তিনি কি এনএবির (পাকিস্তানের দুর্নীতিবিরোধী সর্বোচ্চ সংস্থা) মুখোমুখি হবেন? তখন এই নেতার কাছ থেকে খুবই অপ্রত্যাশিত একটি উত্তর আসে। তিনি বলেন যে তিনি খুবই বিপজ্জনক। এরপর তিনি আর কোনো প্রশ্ন করারই সুযোগ দেননি এবং গন্তব্যের উদ্দেশে দ্রুত গাড়িতে উঠে পড়েন। 
