
ভারতে মাত্র ১০ বছর বয়সে সন্তানের জন্ম দেওয়া সেই শিশুকে ধর্ষণের মামলায় শিশুটির আরেক আত্মীয়কে গ্রেপ্তার করেছে পুলিশ। গতকাল মঙ্গলবার রাতে ওই আত্মীয়কে গ্রেপ্তার করা হয়। 
পুলিশ জানিয়েছে, শিশুটিকে ধর্ষণের অভিযোগে আগে শিশুটির যে আত্মীয়কে গ্রেপ্তার করা হয়েছিল, তাঁরই ছোট ভাইকে গ্রেপ্তার করা হয়েছে। প্রথমে গ্রেপ্তার করা ব্যক্তির সঙ্গে শিশুটির জন্ম দেওয়া নবজাতকের ডিএনএ নমুনা না মেলায় পুলিশ দ্বিতীয় সন্দেহভাজন হিসেবে ওই ব্যক্তির ভাইকে গ্রেপ্তার করেছে।
ধর্ষণের শিকার হয়ে অন্তঃসত্ত্বা হওয়ার পর শিশুটির গর্ভপাতের অনুমতি চেয়ে দেশটির সুপ্রিম কোর্টে আবেদন করা হয়। আদালত তা নাকচ করে দেওয়ার পর গত মাসে শিশুটি একটি মেয়েসন্তানের জন্ম দেয়।
শিশুটি অভিযোগ করে, গত সাত মাস ধরে তার এক আত্মীয় তাকে ধর্ষণ করে। পুলিশ ৪০ বছর বয়সী শিশুটির ওই আত্মীয়কে গ্রেপ্তার করে। পরে শিশুটির জন্ম দেওয়া নবজাতকের ডিএনএ নমুনা পরীক্ষা করে ওই ব্যক্তির ডিএনএ নমুনার সঙ্গে মিল পাওয়া যায়নি।
১০ বছরের ওই শিশুটি পুলিশ ও কাউন্সেলরদের সঙ্গে আলাপকালে দ্বিতীয় আত্মীয়ের নাম বলে। এরপর মঙ্গলবার পুলিশ ওই আত্মীয়কে গ্রেপ্তার করে।
চণ্ডীগড়ের জ্যেষ্ঠ পুলিশ কর্মকর্তা নীলাম্বরী বিজয় বিবিসিকে বলেন, ‘৩৮ বছরের ওই আত্মীয়ও যৌন হয়রানি করে বলে মেয়েটি বর্ণনা দিয়েছে।’ পুলিশ তাঁর ডিএনএ নমুনা পরীক্ষার অনুমতি চাইবে বলে জানান নীলাম্বরী।
আরও পড়ুন...
এই শিশু ও অনাগত সন্তানের পরিণতি কী? 
