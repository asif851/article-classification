

যুক্তরাষ্ট্রের আসন্ন প্রেসিডেন্ট নির্বাচনে ডেমোক্রেটিক পার্টির মনোনয়ন পাওয়ার জন্য প্রয়োজনীয়সংখ্যক ডেলিগেট নিশ্চিত করেছেন হিলারি ক্লিনটন। বার্তা সংস্থা এপি তাদের নিজস্ব হিসাবের ভিত্তিতে গতকাল সোমবার এই তথ্য জানিয়েছে।
বার্তা সংস্থাটির বরাত দিয়ে রয়টার্স জানায়, আজ মঙ্গলবার ক্যালিফোর্নিয়া, নিউ জার্সিসহ মোট ছয়টি অঙ্গরাজ্যে ডেমোক্রেটিক দলের বাছাইপর্বে ভোট অনুষ্ঠিত হবে। ওই ভোটের এক দিন আগেই হিলারির দলীয় মনোনয়ন পেতে প্রয়োজনীয়সংখ্যক ডেলিগেট নিশ্চিত হওয়ার খবর এল।
ডেমোক্রেটিক পার্টির মনোনয়ন পাওয়ার জন্য কমপক্ষে ২ হাজার ৩৮৩ জন ডেলিগেটের সমর্থন প্রয়োজন। এপির হিসাব অনুযায়ী, ডেলিগেটের এই সংখ্যার তথ্যটি নিশ্চিত করেছেন হিলারি।
তথ্য অনুযায়ী, যুক্তরাষ্ট্রের ইতিহাসে দেশটির প্রধান কোনো রাজনৈতিক দলের প্রথম নারী প্রেসিডেন্ট প্রার্থী হচ্ছেন হিলারি।
খবর প্রকাশিত হওয়ার পরপরই ক্যালিফোর্নিয়ায় এক সমাবেশে হিলারি বলেন, ‘এই খবর অনুযায়ী আমরা এক ঐতিহাসিক, ঐতিহাসিক, অভূতপূর্ব মুহূর্তের প্রান্তে।’
দলীয় মনোনয়নের লড়াইয়ে সাবেক এই মার্কিন পররাষ্ট্রমন্ত্রীর প্রতিপক্ষ সিনেটর বার্নি স্যান্ডার্স অবশ্য বলছেন, হিলারি এখনো দলীয় মনোনয়ন পাননি।
স্যান্ডার্সের ভাষ্য, হিলারি দলের ‘সুপার ডেলিগেটদের’ ওপর নির্ভরশীল। আগামী জুলাইয়ে দলের সম্মেলন হবে। এর আগে ‘সুপার ডেলিগেটরা’ ভোট দিতে পারবেন না। এ অবস্থায় ‘সুপার ডেলিগেটদের’ ভোটগণনা ঠিক নয়।
দলীয় মনোনয়ন পাওয়ার আশা এখনো ত্যাগ করেননি স্যান্ডার্স। তিনি লড়াই চালিয়ে যাওয়ার ঘোষণা দিয়েছেন।
অবশ্য দলের পাঁচ শতাধিক সুপার ডেলিগেট (দলের নির্বাচিত প্রতিনিধি ও দলীয় কর্মকর্তা) ইতিমধ্যে হিলারির পক্ষে তাঁদের সমর্থন ঘোষণা করেছেন।
অন্যদিকে রিপাবলিকান দলের মনোনয়ন পেতে প্রয়োজনীয়সংখ্যক ডেলিগেট ইতিমধ্যে নিশ্চিত করেছেন ধনকুবের ডোনাল্ড ট্রাম্প।
