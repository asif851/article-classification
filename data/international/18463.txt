
তুরস্কে একটি বাস দুর্ঘটনায় কমপক্ষে ২৩ জন নিহত হয়েছে। আহত হয়েছে অন্তত ১১ জন। আজ শনিবার দেশটির দক্ষিণ-পশ্চিমাঞ্চলীয় তুর্কি সাগরের উপকূলবর্তী মারমারিসের কাছে একটি খাড়া ঢাল বেয়ে ওঠার সময় বাসটি উল্টে গেলে এ দুর্ঘটনা ঘটে।
বার্তা সংস্থা এএফপির খবরে বলা হয়েছে, ওই বাসের বেশির ভাগ যাত্রীই ছিল নারী ও শিশু। মুগলা প্রদেশের গভর্নর আমির সিসিক এ ঘটনাকে অত্যন্ত দুঃখজনক বলে অভিহিত করে বলেন, দুর্ঘটনায় বাসের ২০ জন যাত্রী মারা যায়। ১১ জন গুরুতর আহত হয়। তাঁর সহকারী কামিল কোটেন জানান, বাসটি দুর্ঘটনারোধকের বাধা পেরিয়ে ১৫ মিটার (৫০ ফুট) নিচে সড়কে একটি গাড়ির ওপর পড়ে। ওই গাড়িতে তিনজন যাত্রী ছিল। তারা সবাই মারা গেছে। বাসটির গতিরোধক যন্ত্র কাজ না করায় এ দুর্ঘটনা ঘটে বলে ধারণা করা হচ্ছে।
 
