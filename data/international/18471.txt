
চলতি বছরের শেষ নাগাদ আফগানিস্তান থেকে মার্কিন সেনা প্রত্যাহারের কথা রয়েছে। এরপর দেশটিতে আর কোনো সেনা না রাখার বিষয়ে সম্ভাব্য প্রস্তুতি নিতে প্রতিরক্ষা দপ্তর পেন্টাগনকে নির্দেশনা দিয়েছেন মার্কিন প্রেসিডেন্ট বারাক ওবামা। গতকাল মঙ্গলবার হোয়াইট হাউস এ তথ্য জানিয়েছে। রয়টার্সের খবরে জানানো হয়, ওবামা গতকালই ফোনে পেন্টাগনকে এ ব্যাপারে নির্দেশনা দেন। তিনি পেন্টাগনকে বলেন, চলতি বছরের শেষ নাগাদ আফগানিস্তান থেকে মার্কিন সেনা প্রত্যাহারের পরিকল্পনা বাস্তবায়ন ও ২০১৪ সালের পর সেখানে কোনো সেনা না রাখার বিষয়টি নিশ্চিত করতে।এর আগে আফগান প্রেসিডেন্ট হামিদ কারজাই যুক্তরাষ্ট্রের সঙ্গে একটি দ্বিপক্ষীয় নিরাপত্তা চুক্তি করতে অস্বীকৃতি জানান। ওই চুক্তিতে আল-কায়েদার বিরুদ্ধে সন্ত্রাসবিরোধী অভিযান পরিচালনা ও আফগান সেনাদের প্রশিক্ষণের জন্য সেনা প্রত্যাহারের পরও দেশটিতে কয়েক হাজার মার্কিন সেনা রাখার প্রস্তাব ছিল। নিরাপত্তা চুক্তি করার ব্যাপারে কারজাইয়ের অসম্মতিতে ওয়াশিংটন হতাশ।
 
