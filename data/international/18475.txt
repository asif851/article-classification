
হংকংয়ের এক নারী তাঁর বাড়ির ইন্দোনেশীয় গৃহকর্মীকে নির্যাতন করার অভিযোগে আদালতে দোষী সাব্যস্ত হয়েছেন। আজ মঙ্গলবার বার্তা সংস্থা এএফপির খবরে এ কথা জানানো হয়।
গৃহকর্মীকে নির্যাতনের এ বিষয়টি স্থানীয় ও আন্তর্জাতিক পর্যায়ে বেশ আলোচিত হয়েছিল। আলোচিত এ মামলার রায় ঘোষণার সময় বিচারক আমান্ডা উডকক আসামি হংকংয়ের বাসিন্দা ল ওয়ান-টুংয়ের (৪৪) উদ্দেশে বলেন, ‘তোমাকে কারা হেফাজতে পাঠানো হলো। ’ লয়ের বিরুদ্ধে আনা ২০ টি অভিযোগের মধ্যে ১৮ টি অভিযোগে তিনি দোষী সাব্যস্ত হয়েছেন।
বিচারক উডকক বলেন, আমি নিশ্চিত, লয়ের সাবেক কর্মী এরওয়াইনা সুলিসতিয়ানিনগিস সত্য বলেছেন। তিনি গৃহকর্ত্রীর দ্বারা নির্যাতিত হয়েছিলেন। রায় ঘোষণার সময় এরওয়াইনা আদালতে উপস্থিত ছিলেন। তাঁর পরনে ছিল কালো টি-শার্ট আর তাতে লেখা ছিল ‘জাস্টিস’। রায়ে তিনি সন্তোষ প্রকাশ করেন।
