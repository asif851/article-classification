
ভারতের পাঞ্জাব প্রদেশের মউর শহরে গত শনিবার রাতে বিয়েবাড়ির অনুষ্ঠানে এক নৃত্যশিল্পীকে গুলি করে হত্যার অভিযোগ পাওয়া গেছে। ২৪ বছর বয়সী কুলিন্দার কাউর নামের ওই নারী একটি অর্কেস্ট্রা গ্রুপের সদস্য ছিলেন। অর্কেস্ট্রা গ্রুপের পরিবেশনার সময় বিয়েবাড়ির অতিথিদের মধ্যে কয়েকজন মঞ্চে উঠে নাচতে চাইলে বাধা দেওয়া হয়। এতে ক্ষিপ্ত হয়ে মদ্যপ এক অতিথি গুলি চালালে এ ঘটনা ঘটে।
পুলিশ জানিয়েছে, অনুষ্ঠানস্থলের সিসিটিভি ফুটেজ দেখে হত্যাকারীকে চিহ্নিত করা হয়েছে। ছয়জনের বিরুদ্ধে পুলিশ হত্যা মামলা করেছে। এ ছাড়া বিয়ের অনুষ্ঠানস্থলে অস্ত্র সঙ্গে রাখার সুযোগ দেওয়ায় ওই অনুষ্ঠানস্থলের মালিক জাগসির সিংকে গ্রেপ্তার করা হয়েছে বলে জানান বাথিন্ডার এসএসপি স্বপন শর্মা।
স্থানীয় কমিশন এজেন্ট নারিন্দার কুমারের ছেলের বিয়ের অনুষ্ঠানে নাচ-গানের জন্য ওই অর্কেস্ট্রা দলকে আনা হয়। ওই অনুষ্ঠানে উপস্থিত কয়েকজন প্রত্যক্ষদর্শী বলেন, অনুষ্ঠান চলাকালে কয়েকজন অতিথি চার নৃত্যশিল্পীর সঙ্গে মঞ্চে গিয়ে নাচতে চান। তবে অর্কেস্ট্রার পক্ষ থেকে ওই অতিথিদের মঞ্চে না ওঠার জন্য বলা হয়। একপর্যায়ে লাকি গয়াল নামের ক্ষুব্ধ এক অতিথি অস্ত্র বের করে গুলি চালান। এতে ঘটনাস্থলেই নৃত্যশিল্পী কুলিন্দার কাউর মারা যান। লাকি ওই সময় মদ্যপ ছিলেন।
কুলিন্দার কাউরের স্বামী রাজিন্দার সিংয়ের দাবি, তাঁর স্ত্রী তিন মাসের অন্তঃসত্ত্বা ছিলেন। তবে ময়নাতদন্তকারী চিকিৎসক এই দাবি প্রত্যাখ্যান করেছেন। নিহত নৃত্যশিল্পীর স্বামীর অভিযোগ, পুলিশ অপরাধীদের গ্রেপ্তারে গড়িমসি করছে।
এই ঘটনার পর অর্কেস্ট্রার ক্ষুব্ধ সদস্যরা বিয়ের অনুষ্ঠান বন্ধ করে দেওয়ার চেষ্টা করেন। তবে অভিযোগ আছে, পুলিশ তাদের বুঝিয়ে অনুষ্ঠান চালিয়ে যেতে বাধ্য করেন। যদিও জেলা ম্যাজিস্ট্রেটের নির্দেশ অনুযায়ী, রাত ১১টার পর বিয়ের অনুষ্ঠানস্থলে গান-বাজনা নিষিদ্ধ এবং কোনো ধরনের অস্ত্র বহনের ওপরও নিষেধাজ্ঞা আছে।
