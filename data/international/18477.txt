
লিবিয়া সংকটের রাজনৈতিক সমাধানের ওপরেই গতকাল বুধবার জোর দিয়েছে পশ্চিমা শক্তিগুলো। আফ্রিকা মহাদেশের যুদ্ধপীড়িত দেশটিতে সামরিক হস্তক্ষেপের ব্যাপারে জাতিসংঘকে মিসর যে আহ্বান জানিয়েছিল, এর মাধ্যমে তা দৃশ্যত প্রত্যাখ্যাত হলো। খবর এএফপি ও রয়টার্সের।জঙ্গিগোষ্ঠী ইসলামিক স্টেট (আইএস) লিবিয়ায় গলা কেটে ২১ জন মিসরীয় খ্রিষ্টানকে হত্যার ভিডিও প্রকাশ করার পর কায়রো সেখানে আইএসের অবস্থানে বিমান হামলা চালায়। এরপর মিসরের প্রেসিডেন্ট আবদেল ফাত্তাহ আল-সিসি বলেছিলেন, লিবিয়ার চরমপন্থীদের রুখতে একটি বৈশ্বিক জোট গঠনের ‘কোনো বিকল্প নেই’।মিসরের পররাষ্ট্রমন্ত্রী সামেহ শারুকি এ-সংক্রান্ত একটি অনুরোধ জাতিসংঘের নিরাপত্তা পরিষদে উত্থাপনও করেন। বিষয়টি নিয়ে গতকালই নিরাপত্তা পরিষদে আলোচনা হওয়ার কথা ছিল। মিসরের এ অনুরোধের প্রতি এরই মধ্যে সমর্থন দিয়েছে আরব দেশগুলো। তবে তারা এ-ও বলেছে যে এ জন্য লিবিয়ার সমর্থনের দরকার হবে। কিন্তু সেটা অত্যন্ত কঠিন হবে। কারণ, লিবিয়ায় বর্তমানে প্রতিদ্বন্দ্বী দুটি সরকার ও পার্লামেন্ট বিদ্যমান। এর একটির সঙ্গে কট্টর ইসলামপন্থীদের ঘনিষ্ঠতা রয়েছে। অন্যটি আন্তর্জাতিক সম্প্রদায়ের সমর্থনপুষ্ট।পশ্চিমা শক্তিগুলো বলছে, লিবিয়ার বিবদমান পক্ষগুলোকে আলোচনায় বসাতে জাতিসংঘ-সমর্থিত প্রচেষ্টাই শান্তির জন্য ‘সবচেয়ে ভালো প্রত্যাশা’। যুক্তরাষ্ট্র, যুক্তরাজ্য, ফ্রান্স, জার্মানি, ইতালি ও স্পেন এক যৌথ বিবৃতিতে সে বিষয়টিই খোলাসা করে বলেছে। ২১ জন মিসরীয় খ্রিষ্টানকে গলা কেটে হত্যার ঘটনার নিন্দা জানিয়ে রোম থেকে দেওয়া ওই যৌথ বিবৃতিতে বলা হয়েছে, বর্বর ওই হত্যাকাণ্ড আবারও এই সংকটের আশু রাজনৈতিক সমাধানের গুরুত্বকেই সামনে নিয়ে এসেছে।
