
ভারতের হায়দরাবাদের মক্কা মসজিদে বিস্ফোরণের ঘটনায় অভিযোগে থাকা সব ব্যক্তিকে খালাস দেওয়ার কয়েক ঘণ্টার মাথায় মামলার বিচারক পদত্যাগ করেছেন। ওই বিচারকের নাম রাভিন্দর রেড্ডি। গতকাল সোমবার যথেষ্ট তথ্যপ্রমাণের অভাবে ভারতে গেরুয়া সন্ত্রাস বলে পরিচিত মক্কা মসজিদ বিস্ফোরণের ঘটনায় অভিযোগ ওঠা পাঁচজনকে বেকসুর খালাস দেন হায়দরাবাদের বিশেষ আদালত। এনডিটিভির এক খবরে এ তথ্য জানানো হয়।পদত্যাগকে ব্যক্তিগত কারণ বলেছেন ওই বিচারক। মেট্রোপলিটন সেশনস জজের হাতে তাঁর পদত্যাগপত্র তুলে দেন। বার্তা সংস্থা পিটিআইকে তিনি বলেছেন, বিচারের সঙ্গে তাঁর পদত্যাগের সম্পর্ক নেই। তিনি অনেক দিন ধরেই পদত্যাগের কথা ভাবছিলেন।
দীর্ঘ ১১ বছর আগে ২০০৭ সালের ১৮ মে হায়দরাবাদের মক্কা মসজিদে শুক্রবারের নামাজ চলাকালে ওই বিস্ফোরণে মোট নয়জনের মৃত্যু হয়। আহত হয়েছিলেন ৫৮ জন। সোমবারে দেওয়া রায়ে রাভিন্দর বলেন, অভিযোগ ওঠা ব্যক্তিদের বেকসুর খালাস দেওয়া হচ্ছে, কারণ জাতীয় তদন্তকারী সংস্থা বা এনআইএ তাঁদের বিরুদ্ধে অভিযোগ প্রমাণে ব্যর্থ হয়েছে। গত ১১ বছরে আদালত ২০০ জনের সাক্ষ্য নেন এবং ৪০০ তথ্য প্রদর্শিত হয়।
অভিযুক্ত ব্যক্তিদের মধ্যে অন্যতম ছিলেন গেরুয়াধারী সন্ন্যাসী অসীমানন্দ, যিনি একসময় রাষ্ট্রীয় স্বয়ং সেবক সংঘের সাবেক সদস্য। সন্ন্যাস গ্রহণের আগে অসীমানন্দর নাম ছিল নবকুমার সরকার।
