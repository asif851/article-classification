
ফ্রান্সের নিস শহরে গত বৃহস্পতিবার রাতের ভয়াবহ ট্রাক হামলায় অন্তত ৮৪ জন নিহত হওয়ার ঘটনায় দেশটিতে চলমান জরুরি অবস্থার মেয়াদ আরও তিন মাস বাড়ানোর কথা জানিয়েছেন প্রেসিডেন্ট ফ্রাঁসোয়া ওলাঁদ। অথচ দুদিন আগেই তিনি বলেছিলেন, আর এর মেয়াদ বাড়াতে হবে না।
গত বছর নভেম্বরে ফ্রান্সের রাজধানী প্যারিসের ছয়টি স্থানে একযোগে গুলিবর্ষণ ও আত্মঘাতী হামলার পর দেশটিতে জরুরি অবস্থা জারি করা হয়।
গতকাল বাস্তিল দিবস উদ্‌যাপনে সমবেত উৎসবমুখর মানুষের ওপর হামলা হওয়ার পর প্রেসিডেন্ট ওলাঁদ ফ্রান্সের দক্ষিণের শহর আভিগনন থেকে প্যারিস ফিরে গিয়ে এলিসি প্রাসাদে জরুরি নিরাপত্তা বৈঠক ডাকেন।
জরুরি অবস্থায় যেসব পদক্ষেপ নেওয়া যেতে পারে: ফ্রান্সে জরুরি অবস্থা জারি-সংক্রান্ত আইন পাস হয় ১৯৫৫ সালের ৩ এপ্রিল। এই আইনের অধীনে জরুরি অবস্থাকালে বেশ কিছু পদক্ষেপ নিতে পারে সরকার। ব্যবসায়িক প্রতিষ্ঠানে দিনরাতের যেকোনো সময় নজরদারি বা তল্লাশি। নিরাপত্তা ও জনশৃঙ্খলার ক্ষেত্রে কারও তৎপরতা হুমকি সৃষ্টিকারী মনে হলে তাকে গৃহবন্দী করা। এমন ব্যক্তির সঙ্গে সরকারি চুক্তি বাতিল। গুরুতরভাবে জনশৃঙ্খলা ভঙ্গকারী তৎপরতায় অংশগ্রহণকারী বা তা জোরদারকারী কিংবা উসকানিদাতা সংগঠনকে নিষিদ্ধ করা।
এ ছাড়া আছে নির্দিষ্ট ধরনের অস্ত্রশস্ত্র জব্দ করার ক্ষমতা। নির্দিষ্ট সময় ও নির্দিষ্ট কোনো স্থানে মানুষ ও যানবাহনের অবাধ চলাচল সীমিত বা নিষিদ্ধ করা। সিনেমা ও কনসার্ট হল বন্ধ করে দেওয়া। সরকারি কর্তৃপক্ষের কার্যক্রমে বিঘ্ন ঘটানোর চেষ্টাকারী ব্যক্তিদের বসবাসের অনুমতি বাতিল। সুরক্ষিত ও নিরাপত্তা অঞ্চল প্রতিষ্ঠা এবং বিদেশে ফ্রান্স শাসিত ১০টি এলাকা বা অঞ্চলের ওপর কর্তৃত্ব সম্প্রসারণ।
