
কবিগুরু রবীন্দ্রনাথ ঠাকুরের স্মৃতিবিজড়িত শান্তিনিকেতনের ঐতিহ্যবাহী বিশ্বভারতী বিশ্ববিদ্যালয়ের একটি চিঠিতে ভুল ধরা পড়েছে। সেখানে বিশ্ববিদ্যালয়ের আচার্য ও উপাচার্যের নামই ছাপা হয়েছে ভুল।
গত শনিবার থেকে শান্তিনিকেতনে শুরু হয় ছয় দিনব্যাপী পৌষ মেলা। গতকাল বৃহস্পতিবার তা শেষ হয়। ১২৩ বছরের ঐতিহ্যবাহী এ পৌষ মেলা শান্তিপূর্ণভাবে অনুষ্ঠিত হয়েছে। কোনো অপ্রীতিকর ঘটনা ঘটেনি। সুষ্ঠুভাবে মেলা সম্পন্ন করায় বিশ্ববিদ্যালয় কর্তৃপক্ষ বীরভূমের জেলা প্রশাসক ও জেলা পুলিশ সুপারকে ধন্যবাদ জানিয়ে একটি চিঠি লেখেন। আর সেই চিঠিতেই ধরা পড়ে বিশ্বভারতীর গাফিলতির একটি চিত্র।
চিঠিটির লেটারহেড প্যাডে রয়েছে বিশ্বভারতীর আচার্য হিসেবে ভারতের সাবেক প্রধানমন্ত্রী মনমোহন সিংয়ের নাম। আর উপাচার্য হিসেবে রয়েছে সাবেক উপাচার্য অধ্যাপক সুশান্ত দত্ত গুপ্তর নাম। অথচ বিশ্বভারতীর বর্তমান আচার্য হলেন ভারতের প্রধানমন্ত্রী নরেন্দ্র মোদি। পদাধিকার বলে বিশ্বভারতীর আচার্য হন ভারতের প্রধানমন্ত্রী। আর বর্তমান ভারপ্রাপ্ত উপাচার্য হলেন অধ্যাপক স্বপন কুমার দত্ত।
প্রশংসামূলক চিঠিতে তথ্যগত এমন ভুল নিয়ে বিশ্বভারতীতে বিতর্ক শুরু হলে বিশ্ববিদ্যালয় কর্তৃপক্ষ জানায়, পুরোনো লেটারহেড প্যাডে চিঠিটি লেখায় এই বিপত্তি ঘটেছে। এ জন্য বিশ্ববিদ্যালয় কর্তৃপক্ষ দুঃখ প্রকাশ করেছে।
