
ফিলিস্তিন-ইসরায়েলের বিষয়ে বিদায়ী মার্কিন পররাষ্ট্রমন্ত্রী জন কেরির দেওয়া বক্তব্য ‘পক্ষপাতমূলক’ বলে নিন্দা জানিয়েছেন ইসরায়েলি প্রধানমন্ত্রী বেনিয়ামিন নেতানিয়াহু। আজ বৃহস্পতিবার বিবিসি অনলাইনের প্রতিবেদনে এই তথ্য জানানো হয়।
গতকাল বুধবার কেরি বলেন, অধিকৃত ভূখণ্ডে ইসরায়েলের বসতি স্থাপন মধ্যপ্রাচ্য শান্তিপ্রক্রিয়াকে ঝুঁকির মধ্যে ফেলছে। দুই রাষ্ট্র-বিষয়ক সমাধানের ওপর ভিত্তি করে শান্তি চুক্তির ভবিষ্যৎ গভীর সংকটে।
কেরি বলেন, অধিকৃত ভূখণ্ডে ইসরায়েলের বসতি স্থাপন একটা বড় সমস্যা।
কেরির বক্তব্যে তীব্র প্রতিক্রিয়া জানান নেতানিয়াহু। কেরির বক্তব্যকে ইসরায়েলবিরোধী বলে আখ্যা দেন তিনি।
হতাশা প্রকাশ করে নেতানিয়াহু বলেন, কেরির বক্তব্য ভারসাম্যহীন।
অধিকৃত ফিলিস্তিনে অবৈধ বসতি স্থাপন অব্যাহত রাখায় গত শুক্রবার জাতিসংঘ নিরাপত্তা পরিষদে ইসরায়েলের বিরুদ্ধে নিন্দা প্রস্তাব পাস হয়। প্রস্তাবে বাধা দেয়নি যুক্তরাষ্ট্র। এতে চটেছে ইসরায়েল। এ নিয়ে বারাক ওবামা প্রশাসনের সঙ্গে ইসরায়েলের টানাপোড়েন দেখা দিয়েছে। এমন প্রেক্ষাপটে যুক্তরাষ্ট্রের হবু প্রেসিডেন্ট ইসরায়েলের পক্ষে জোরালো অবস্থান নিয়েছেন। ক্ষমতা গ্রহণ করা পর্যন্ত ইসরায়েলকে ‘শক্ত থাকতে’ বলেছেন তিনি।
