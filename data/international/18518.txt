
আফগান তালেবান তাদের নতুন নেতার নাম ঘোষণা করেছে। তাঁর নাম মৌলভি হাইবাতুল্লাহ আকুনজাদা। আজ বুধবার বিবিসি অনলাইনের প্রতিবেদনে এই তথ্য জানানো হয়।
আজ এক বিবৃতিতে তালেবান প্রথমবারের মতো স্বীকার করেছে, তাদের সংগঠনের নেতা মোল্লা আখতার মানসুর নিহত হয়েছেন। তাঁর উত্তরসূরি হিসেবে মৌলভি হাইবাতুল্লাহর নাম ঘোষণা করা হয়েছে।
গত শনিবার পাকিস্তানের বেলুচিস্তান প্রদেশে মার্কিন চালকবিহীন বিমান (ড্রোন) হামলা নিহত হন মোল্লা মানসুর। হামলার সময় তিনি গাড়িতে ছিলেন।
তালেবানের প্রতিষ্ঠাতা প্রধান মোল্লা ওমর ২০১৩ সালে মারা যান। তাঁর মৃত্যুর খবর ২০১৫ সালে নিশ্চিত করে জঙ্গি সংগঠনটি। ২০১৫ সালের জুলাইয়ে তালেবানপ্রধান হিসেবে নিযুক্ত হন মোল্লা মানসুর। তাঁর ওই নিয়োগ নিয়ে তখন তালেবানে অন্তর্দ্বন্দ্বের খবর বেরোয়।
গত বছরের ডিসেম্বরে খবর ছড়িয়ে পড়ে, পাকিস্তানের কোয়েটা নগরের উপকণ্ঠে তালেবানের জ্যেষ্ঠ কমান্ডারদের বৈঠকে অন্তর্দ্বন্দ্বের জের ধরে মোল্লা মানসুর গুলিতে নিহত হয়েছেন।
তখন এমন খবরও বের হয়, তালেবানের উপপ্রধান এবং তাদের সর্বোচ্চ পরিষদের সদস্য মৌলভি হাইবাতুল্লাহকে অন্তর্বর্তীকালীন প্রধান হিসেবে নিযুক্ত করা হয়েছে। পরে দেখা যায়, মোল্লা মানসুরের নিহত হওয়ার ওই তথ্যটি গুজব ছিল।
শনিবার যুক্তরাষ্ট্রের কর্মকর্তারা নাম প্রকাশ না করে বলেন, মোল্লা মানসুর ড্রোন হামলায় সম্ভবত নিহত হয়েছেন।
পরে আফগান ও মার্কিন প্রশাসনের পক্ষ থেকে এই তথ্যের সত্যতা নিশ্চিত করা হয়। সবশেষ তালেবানের কাছ থেকেও স্বীকারোক্তি এল।
বিবিসির খবরে বলা হচ্ছে, তালেবানের নতুন নেতা হাইবাতুল্লাহ জঙ্গি সংগঠনটির অন্যতম উপপ্রধান ছিলেন।
বিবৃতিতে তালেবান জানিয়েছে, তালেবানের প্রতিষ্ঠাতা প্রধান মোল্লা ওমরের ছেলে মোল্লা মোহাম্মদ ইয়াকুব হবেন সংগঠনের যুগ্ম উপপ্রধান। এখন উপপ্রধানের দায়িত্বে আছেন সিরাজুদ্দিন হাক্কানি।
