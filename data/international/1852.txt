
সিরিয়া ও ইরাকে সক্রিয় জঙ্গিগোষ্ঠী ইসলামিক স্টেট (আইএস) বিরোধী অভিযানে নিজেদের সর্ববৃহৎ রণতরী ‘চার্লস দ্য গল’ পাঠাচ্ছে ফ্রান্স।
আজ শুক্রবার বিবিসি অনলাইনের প্রতিবেদনে জানানো হয়, এতে আইএস জঙ্গিদের অবস্থানে বিমান হামলায় দেশটির সময় বাঁচবে।
মার্কিন নেতৃত্বাধীন জোটের অংশ হিসেবে গত বছরের সেপ্টেম্বর থেকে ইরাকে আইএসের অবস্থানে হামলা চালিয়ে আসছে ফ্রান্স। আর চলতি বছরের সেপ্টেম্বর থেকে ফ্রান্স সিরিয়াতেও এই জঙ্গি গোষ্ঠীর অবস্থানে বিমান হামলা শুরু করে।
এর আগেও ফরাসি এই রণতরীটি আইএসের বিরুদ্ধে যুদ্ধে মোতায়েন করা হয়। চলতি বছরের ফেব্রুয়ারি থেকে এপ্রিল পর্যন্ত ভূ-মধ্যসাগরে এটি ফ্রান্সের বিমান ঘাঁটি হিসেবে ব্যবহৃত হয়েছে।
ফ্রান্স এখন জর্ডান ও সংযুক্ত আরব আমিরাতের ঘাঁটি ব্যবহার করে আইএসের বিরুদ্ধে বিমান হামলা চালাচ্ছে।
ফ্রান্সের প্রেসিডেন্ট ফ্রাঁসোয়া ওলাঁদ এই রণতরী মোতায়েনের বিষয়টিকে যৌক্তিক সিদ্ধান্ত বলে বর্ণনা করেছেন। তাঁর ভাষ্য, এতে মিত্রদের সঙ্গে সমন্বয়সাধন আরও ফলপ্রসূ হবে।
