
উত্তর-পশ্চিম চীনের গানসু প্রদেশে গত সোমবারের দুই দফা ভূমিকম্পে মৃতের সংখ্যা বেড়ে ৯২ জনে দাঁড়িয়েছে। এ সংখ্যা আরও বাড়তে পারে বলে আশঙ্কা করা হচ্ছে। ধ্বংসস্তূপের নিচে আটকে পড়া জীবিত ব্যক্তিদের উদ্ধারে জোর তৎপরতা অব্যাহত রয়েছে।ভূমিকম্পে বিধ্বস্ত ভবনগুলোর ভেতরে যাওয়ার উদ্দেশে গতকাল মঙ্গলবার সেনাবাহিনীর সদস্যরা ধ্বংসাবশেষ, মাটি ও বালু সরানো শুরু করেন।ইতিমধ্যে কয়েক শ মানুষকে উদ্ধার করা হয়েছে। গুরুতর আহত ব্যক্তিদের উদ্ধারের পর হেলিকপ্টারে করে প্রদেশের রাজধানী লানঝাউয়ের বিভিন্ন হাসপাতালে পাঠানো হয়। গুরুতর আহত অবস্থায় পাঁচ শতাধিক মানুষকে উদ্ধার করা হয়েছে।গাংসু প্রদেশের দিংশি অঞ্চলের প্রশাসনিক কর্মকর্তারা জানান, ভূমিকম্পে কমপক্ষে ২১ হাজার ২০০ ভবন ক্ষতিগ্রস্ত হয়েছে। পুরোপুরি ধসে পড়েছে এক হাজার।প্রদেশের মেইচুয়ান এলাকায় অন্তত ৬১ জনের মৃত্যু হয়েছে বলে স্থানীয় প্রশাসন সূত্র নিশ্চিত করেছে। সেখানেও উদ্ধার তৎপরতা অব্যাহত রয়েছে।আটকে পড়াদের জীবিত উদ্ধারের আশায় শত শত উদ্ধারকর্মী প্রাণপণে উদ্ধার তৎপরতা চালিয়ে যাচ্ছেন। ক্ষতিগ্রস্ত এলাকায় অস্থায়ী ত্রাণকেন্দ্র খোলা হয়েছে। সেখান থেকে দুর্গতদের জন্য খাবার পানি, নুডলস ও কম্বল বিতরণ করা হচ্ছে। দিংশি প্রদেশের প্রশাসনিক কর্মকর্তারা জানান, ভূমিকম্প দুটির মাত্রা ছিল যথাক্রমে ৫ দশমিক ৯ ও ৫ দশমিক ৬।যুক্তরাষ্ট্রের ভূতাত্ত্বিক জরিপ সংস্থা জানায়, একটি ভূমিকম্পের উৎপত্তিস্থল ছিল গানসুর বেইদাও এলাকা থেকে ১৫১ কিলোমিটার পশ্চিমে ভূপৃষ্ঠের ৯ দশমিক ৮ কিলোমিটার গভীরে। দ্বিতীয় ভূমিকম্পটির উৎপত্তিস্থল একই এলাকায় হলেও এটি ১০ দশমিক ১ কিলোমিটার গভীরে সৃষ্টি হয়। এএফপি ও বিবিসি।
