
নেদারল্যান্ডসের একটি পোলট্রি খামারে গত রোববার ছোঁয়াচে বার্ড ফ্লু ভাইরাস শনাক্ত হওয়ার পরদিন গতকাল সোমবার উত্তর ইংল্যান্ডেও বার্ড ফ্লু ধরা পড়েছে। এ অবস্থায় এক জরুরি বৈঠকে বসতে যাচ্ছে ইউরোপীয় ইউনিয়ন কমিশন। খবর বিবিসি ও রয়টার্সের।যুক্তরাজ্য সরকার গতকাল জানায়, উত্তর ইংল্যান্ডের একটি হাঁসের প্রজনন খামারেও ধরা পড়েছে বার্ড ফ্লু সংক্রমণের একটি ঘটনা। তবে এটি জীবনঘাতী এইচ৫এন১ সংক্রমণ পর্যায়ে এখনো পৌঁছেনি।মহামারি আকারে বার্ড ফ্লু যাতে ছড়িয়ে না পড়ে সে লক্ষ্যে জরুরি প্রতিরোধমূলক ব্যবস্থা গ্রহণ করা নিয়ে ইউরোপীয় কমিশনের জরুরি বৈঠক গতকাল অনুষ্ঠিত হওয়ার কথা ছিল।ইউরোপীয় ইউনিয়নের (ইইউ) মুখপাত্র রিকার্ডো কার্দোসোর উদ্ধৃতি দিয়ে রয়টার্স গত রোববার বলেছে, ‘বার্ড ফ্লুর সংক্রমণ ছড়িয়ে পড়া ঠেকাতে জরুরি ভিত্তিতে অন্তর্বর্তীকালীন ব্যবস্থা গ্রহণের ব্যাপারে কমিশন কাল (গতকাল সোমবার) সিদ্ধান্ত নেবে বলে আশা করা হচ্ছে।’নেদারল্যান্ডস সরকার গত রোববার জানায়, যে পর্যায়ে দেশটিতে বার্ড ফ্লুর প্রকোপ দেখা দিয়েছে তাতে এখন মানুষের মধ্যেও সংক্রমণ ঘটতে পারে এ ভাইরাসের। বার্ড ফ্লু ছড়িয়ে পড়ার আশঙ্কায় কর্তৃপক্ষ এরই মধ্যে সংক্রমণের শিকার মধ্য নেদারল্যান্ডসের হেকেনডর্প গ্রামের সংশ্লিষ্ট পোলট্রি খামারের দেড় লাখ মুরগি মেরে ফেলার কাজ শুরু করেছে। এ ছাড়া তিন দিনের জন্য দেশব্যাপী হাঁস, মুরগি পরিবহনের ওপরও জারি করা হয়েছে নিষেধাজ্ঞা।সংক্রমণের শিকার ওই খামার থেকে মূলত ডিম বিক্রি করা হয়। প্রাথমিকভাবে নেদারল্যান্ডসের ভেতর এগুলো সরবরাহ করা হলেও কিছু রপ্তানি করা হয় জার্মানিতেও। এ মাসের শুরুর দিকে জার্মানির একটি খামারেও বার্ড ফ্লু সংক্রমণের কিছু ঘটনা ধরা পড়ে।গতকাল যুক্তরাজ্যের কর্মকর্তারা নিশ্চিত করে বলেন, ইয়র্কশায়ারের একটি খামারে বার্ড ফ্লু সংক্রমণের অন্তত একটি ঘটনা শনাক্ত হয়েছে। তবে জনস্বাস্থ্যের জন্য এর হুমকির মাত্রা ‘খুব কম’। তবে নেদারল্যান্ডস ও উত্তর ইংল্যান্ডের সংক্রমণের ঘটনার মধ্যে কোনো যোগসূত্র আছে কি না তা স্পষ্ট নয়।বিশ্ব স্বাস্থ্য সংস্থার (ডব্লিউএইচও) এক পরিসংখ্যান অনুযায়ী, বিশ্বের ১৫টি দেশে ২০০৩ সাল থেকে ২০১৩ সাল পর্যন্ত মানব শরীরে বার্ড ফ্লু ভাইরাস এইচ৫এন১ সংক্রমণের অন্তত ৬৪৮টি নিশ্চিত ঘটনা ঘটে। আর এসব ঘটনায় মারা যায় ৩৮৪ জন।
