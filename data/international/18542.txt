
ভারতের তামিলনাড়ুর মুখ্যমন্ত্রী জয়ললিতার বিরুদ্ধে চলমান দুর্নীতির মামলার শুনানি বেঙ্গালুরুর একটি আদালতে আবার শুরু হতে যাচ্ছে৷ সুপ্রিম কোর্ট গতকাল মঙ্গলবার জয়ললিতার একটি আবেদন খারিজ করে দেন৷ খবর এনডিটিভির৷মে মাসে জয়ললিতার একটি আবেদনের পরিপ্রেক্ষিতে ৬ জুন পর্যন্ত এই মামলার শুনানি স্থগিত করেন ভারতের সুপ্রিম কোর্ট৷ পরে স্থগিতের মেয়াদ বাড়িয়ে ১৬ জুন পর্যন্ত করা হয়৷ অবশেষে শুনানির জন্য গত সোমবার মামলাটি বিচারপতি বিক্রমজিৎ সেন ও শ্রীভা কীর্তি সিংয়ের অবকাশকালীন বেঞ্চে তোলা হয়৷জয়ললিতার আইনজীবী চেয়েছিলেন, মুখ্যমন্ত্রী নিম্ন আদালতে জবাব না দেওয়া পর্যন্ত শুনানির স্থগিতাদেশ অব্যাহত রাখা হোক৷ কিন্তু সুপ্রিম কোর্ট তা প্রত্যাখ্যান করেন৷তামিলনাড়ুর তদন্তকারীরা গতকাল সুপ্রিম কোর্টে বলেন, মুখ্যমন্ত্রী অন্যায়ভাবে শুনানির তারিখ পেছানোর চেষ্টা করছেন৷জয়ললিতা তামিলনাড়ুতে ন্যায়বিচার পাবেন না—এই আশঙ্কা থেকে তাঁর আইনজীবীদের আবেদনের পরিপ্রেক্ষিতে ২০০৩ সালে মামলাটি চেন্নাই থেকে বেঙ্গালুরুতে স্থানান্তর করা হয়৷
