
যৌন হয়রানির অভিযোগে সার্চ ইঞ্জিন কোম্পানি ইয়াহুর পদস্থ একজন নারী কর্মকর্তার বিরুদ্ধে প্রতিষ্ঠানটিরই সাবেক আরেক নারী কর্মকর্তা মামলা করেছেন। যুক্তরাষ্ট্রের ক্যালিফোর্নিয়ার একটি আদালতে দায়ের করা ওই মামলায় ইয়াহুকেও বিবাদী করা হয়েছে।বার্তা সংস্থা রয়টার্সের প্রতিবেদনে বলা হয়, নান শি নামের ওই নারী ২০১৩ সালের ফেব্রুয়ারি মাসে ইয়াহুর মোবাইল বিভাগে প্রকৌশলী হিসেবে যোগ দেন। ৮ জুলাই ক্যালিফোর্নিয়ার স্যান জোসের একটি আদালতে তাঁর ঊর্ধ্বতন নারী কর্মকর্তা মারিয়া ঝাংয়ের বিরুদ্ধে যৌন নিপীড়ন ও অন্যায়ভাবে চাকরিচ্যুত করার অভিযোগ এনে মামলা করেন। মামলায় নান শি উল্লেখ করেন, ইয়াহুতে ভালো সুযোগ-সুবিধার প্রলোভন দেখিয়ে মারিয়া তাঁর সঙ্গে যৌন সম্পর্ক স্থাপনের প্রস্তাব দেন। এ ছাড়া ২০১৩ সালের দ্বিতীয় ও তৃতীয় প্রান্তিকের মূল্যায়নে মারিয়া ইচ্ছাকৃতভাবে তাঁকে কম নম্বর দেন। এ ব্যাপারে তিনি ইয়াহুর মানবসম্পদ বিভাগে অভিযোগ করলেও তারা মারিয়ার বিরুদ্ধে ঘটনা তদন্তের উদ্যোগ নেয়নি। শুধু তা-ই নয়, এ অভিযোগ তোলায় তাঁকে চাকরিচ্যুত করা হয় এবং তাঁর পাওয়া ছুটির বিপরীতে কোনো অর্থও পরিশোধ করা হয়নি। তাই তিনি যৌন হয়রানির পাশাপাশি আর্থিক ক্ষতিপূরণেরও দাবি জানিয়েছেন।এ ব্যাপারে ইয়াহুর একজন প্রতিনিধি রয়টার্সকে বলেছেন, ‘মারিয়া ঝাং ইয়াহুর একজন পরীক্ষিত ও আদর্শ কর্মকর্তা। তাঁর বিরুদ্ধের অভিযোগের কোনো ভিত্তি বা সত্যতা নেই। তাঁর পক্ষে অবশ্যই আমরা লড়ব।’মারিয়া অ্যালাইক নামে একটি মোবাইল কোম্পানি প্রতিষ্ঠা করেন। এটি ২০১৩ সালে সেটি ইয়াহু কিনে নেয়। ইয়াহুতে যোগ দেওয়ার আগে তিনি মাইক্রোসফট এবং জিললো কোম্পানিতে চাকরি করেছিলেন বলে তাঁর লিংকড ইন প্রোফাইল থেকে জানা যায়।
