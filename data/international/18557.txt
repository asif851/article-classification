
চাকমা ও হাজংদের রাজ্যছাড়া করার দাবি তুলেছে ভারতের নিখিল অরুণাচল প্রদেশ ছাত্র সংস্থা (আপসু)। আসামে জাতীয় নাগরিক পঞ্জীকরণের (এনআরসি) প্রথম তালিকায় বাঙালিদের বড় অংশকে বাদ দেওয়া হয়। এর পরিপ্রেক্ষিতে আপসুর সাম্প্রতিক দাবি, অরুণাচলেও এনআরসি চালু করে হাজং ও চাকমাদের রাজ্যছাড়া করতে হবে।
ভারতের সর্বোচ্চ আদালতের নির্দেশে অরুণাচলের বাসিন্দা হিসেবে স্বীকৃতি লাভ করে চাকমা ও হাজংরা। কিন্তু স্থানীয় বাসিন্দারা সেটি মানতে নারাজ। দীর্ঘদিন ধরেই তাঁদের নাগরিকত্ব মানতে চাইছে না অনেকে। আপসুর বক্তব্য, হাজং ও চাকমাদের অরুণাচলবাসী হিসেবে মানা হবে না।
আপসুর সভাপতি হাওয়া বাগাং বলেছেন, অরুণাচল প্রদেশ শুধু ভূমিপুত্রদেরই বসবাসের অধিকার দেয়। শরণার্থীরা এলে তাঁদের ক্যাম্পেই রাখতে হবে। তা না হলে লাগাতার আন্দোলনের হুমকি দেন তিনি।
সম্প্রতি সংবাদ সম্মেলনে হাওয়া বাগাং আরও বলেন, বিদেশি বিতরণে আসাম কী পদক্ষেপ নেয়—সেদিকে লক্ষ রাখা হচ্ছে। গোটা উত্তর-পূর্ব ভারতেই ভূমিপুত্রদের ওপর বিদেশি অনুপ্রবেশকারীরা থাবা বসিয়েছে। তাই অরুণাচলসহ গোটা উত্তর-পূর্বাঞ্চলে এনআরসির দাবি তোলেন তিনি।
