
মার্কিন কেন্দ্রীয় গোয়েন্দা সংস্থার (সিআইএ) সাবেক কর্মী এডওয়ার্ড স্নোডেন ভারতসহ ১৯টি দেশে রাজনৈতিক আশ্রয় চেয়ে আবেদন করেছেন।উইকিলিকসের বরাত দিয়ে ‘হিন্দুস্তান টাইমস’-এ খবরে জানানো হয়, ভারত ছাড়াও অস্ট্রিয়া, বলিভিয়া, ব্রাজিল, চীন, কিউবা, ফিনল্যান্ড, ফ্রান্স, জার্মানি, ইতালি, আয়ারল্যান্ড, নেদারল্যান্ড, নিকারাগুয়া, নরওয়ে, পোল্যান্ড, রাশিয়া, স্পেন, সুইজারল্যান্ড ও ভেনেজুয়েলায় আশ্রয়ের জন্য আবেদন করেছেন স্নোডেন। এর আগে ইকুয়েডর ও আইসল্যান্ডেও একই ধরনের আবেদন করা হয়।স্নোডেনের পক্ষে উইকিলিকসের আইন উপদেষ্টা সারাহ হ্যারিসন ব্যক্তিগতভাবে এসব আবেদনপত্র জমা দেন।উইকিলিকসে প্রকাশিত এক বিবৃতিতে দাবি করা হয়, গতকাল সন্ধ্যায় মস্কোর শেরেমেয়িতেভো বিমানবন্দরের ট্রানজিট এলাকায় রাশিয়ার কনস্যুলেটের এক কর্মকর্তার কাছে স্নোডেনের আবেদনপত্রগুলো হস্তান্তর করা হয়। সংশ্লিষ্ট দেশের দূতাবাসে এগুলো পৌঁছে দেওয়ার কাজ শুরু করেছে রাশিয়ার কনস্যুলেট।মার্কিন কেন্দ্রীয় গোয়েন্দা সংস্থার (সিআইএ) সাবেক কর্মী স্নোডেন লাখ লাখ সাধারণ মানুষের ফোনকল ও অনলাইন তত্পরতায় মার্কিন প্রশাসনের নজরদারির কথা ফাঁস করে গত ২০ মে যুক্তরাষ্ট্র থেকে চীনের বিশেষ প্রশাসনিক অঞ্চল হংকং চলে যান।স্নোডেন গত ২৩ জুন হংকং ছেড়ে রাশিয়া যান। তিনি তখন থেকে মস্কোর শেরেমেয়িতেভো বিমানবন্দরের ট্রানজিট এলাকায় অবস্থান করছেন।
 
