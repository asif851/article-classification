
সিরিয়ার দ্বিতীয় বৃহত্তম শহর আলেপ্পোতে সরকারি বাহিনী এবং বিদ্রোহীদের মধ্যে চলমান লড়াইয়ে পানি ও বিদ্যুতের সংযোগ লাইন বিচ্ছিন্ন হয়ে গেছে। এতে চার দিন থেকে পানির অভাবে ভুগছে পুরো শহরবাসী। বিদ্যুৎ না থাকায় বিপর্যয়ের মুখে পড়েছে তারা।
জাতিসংঘ শিশু তহবিল (ইউনিসেফ) বলছে, শহরে শিগগিরই পানি সরবরাহ না করলে অন্যদের পাশাপাশি, বিশেষ করে শিশুদের মৃত্যুঝুঁকি অনেক বেড়ে যাবে।
আজ মঙ্গলবার বিবিসি অনলাইনের এক খবরে বলা হয়েছে, জাতিসংঘের তথ্যমতে, শহরটির প্রায় ২০ লাখ মানুষ এই পানি ও বিদ্যুতের অভাবে ভুগছে।
আলেপ্পো শহরের নিয়ন্ত্রণ নিয়ে সপ্তাহকালের তুমুল সংঘর্ষে সরকারি বাহিনী ও বিদ্রোহীদের পাঁচ শতাধিক সদস্য নিহত হয়েছে। জুলাই মাসের শুরুর দিকে সরকারি বাহিনী শহরটির যোগাযোগ বিচ্ছিন্ন করে দিয়েছে। আর এতে অন্তত ২ লাখ ৫০ হাজার মানুষ আলেপ্পোর পূর্বাঞ্চলে একরকম আটকা পড়েছে। এদিকে গত রোববার বিদ্রোহীরাও পশ্চিম আলেপ্পোর যোগাযোগব্যবস্থা ভেঙে দিয়েছে।
সিরিয়ায় ইউনিসেফের প্রতিনিধি হানা সিংগার বলেন, ‘শহরে চার দিন থেকে পানি নেই। বর্তমানে আলেপ্পোর পরিবারগুলো শিশুদের নিয়ে এক বিপর্যয়কর পরিস্থিতির মধ্যে আছে। শহরে গরম বাড়ছে। এর মধ্যেই বিদ্যুৎ–সংযোগ নেই। পানি না থাকায় শিশুদের পানিবাহিত রোগ হওয়ার আশঙ্কা বাড়ছে। তারা এখন খুবই বিপজ্জনক অবস্থার মধ্যে সময় পার করছে।’ চলতি সপ্তাহে আলেপ্পোতে সর্বোচ্চ তাপমাত্রা ছিল ৪০ ডিগ্রি সেলসিয়াস।
সিরিয়ায় জাতিসংঘের আবাসিক মানবিক সহায়তাবিষয়ক সমন্বয়কারী ইয়াকুব আল-হিল্লো ও আঞ্চলিক মানবিক সহায়তাবিষয়ক সমন্বয়কারী কেভিন কেনেডি বলেন, এই সংঘর্ষে শহরটির হাসপাতাল ও ক্লিনিকগুলোতে এখনো ধ্বংসযজ্ঞ চলছে। নাগরিকদের স্বাস্থ্যসেবা ও সম্পদ চরম ঝুঁকির মুখে পড়েছে।
