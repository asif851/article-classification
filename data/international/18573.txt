
অস্ট্রেলিয়ার সিডনি শহরের এক ক্যাফেতে গত ডিসেম্বরের হামলা ও জিম্মি করার ঘটনার কয়েক দিন আগে জাতীয় নিরাপত্তা হটলাইন নম্বরে স্বঘোষিত ধর্মীয় নেতা মান হারুন মনিশ সম্পর্কে ১৮টি ফোনকল এসেছিল। ঘটনাটি নিয়ে সরকারি পর্যবেক্ষণ প্রতিবেদনে গতকাল রোববার এ কথা জানানো হয়। খবর এএফপি ও বিবিসির।নিরাপত্তাব্যবস্থার এই ঘাটতি জনগণকে হতাশ করেছে বলে অস্ট্রেলীয় প্রধানমন্ত্রী টনি অ্যাবট গতকাল স্বীকার করেছেন। ইরানে জন্মগ্রহণকারী মান হারুন মনিশ গত ১৫ ডিসেম্বর সিডনির লিন্ডট ক্যাফেতে সশস্ত্র হামলা চালিয়ে ১৭ জনকে জিম্মি করেছিলেন। একপর্যায়ে তিনি সেখানকার ব্যবস্থাপক টরি জনসনকে (৩৪) গুলি করে হত্যা করেন। এর ১৭ ঘণ্টা পর পুলিশ সেখানে হানা দিলে তাঁদের গুলিতে নিহত হন হারুন মনিশ। প্রতিবেদনে বলা হয়, হারুন মনিশের ফেসবুক পাতা দেখে উদ্বিগ্ন ব্যক্তিরা ৯ থেকে ১২ ডিসেম্বরের মধ্যে নিরাপত্তা হটলাইনে ১৮ বার ফোন করেছিলেন। কিন্তু তিনি শিগগিরই কোন সন্ত্রাসী হামলা করতে যাচ্ছেন, এমন কোনো তথ্য বা ইঙ্গিত ওসব টেলিফোনে দেওয়া হয়নি।
