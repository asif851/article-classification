
থাইল্যান্ডের ক্ষমতাচ্যুত প্রধানমন্ত্রী ইংলাক সিনাওয়াত্রার বিরুদ্ধে ধান কেনায় কৃষকদের সরকারি ভর্তুকি দেওয়ার প্রকল্পে অনিয়মের মামলা শেষ পর্যায়ে। আদালত গতকাল শুক্রবার আগামী ২৫ আগস্ট রায় ঘোষণার দিন নির্ধারণ করেছেন। দোষী সাব্যস্ত হলে ইংলাকের ১০ বছরের সাজা হতে পারে।
ইংলাক সিনাওয়াত্রার সমর্থক ও শুভাকাঙ্ক্ষীরা গতকাল তাঁকে দেখতে ব্যাংককের আদালত এলাকায় ভিড় জমান। ইংলাক গতকাল শুনানিতে হাজিরা দিতে আসেন। এ সময় সমর্থকদের অনেকে তাঁর হাতে লাল গোলাপ তুলে দেন, কেউ কেউ আবেগে অশ্রুসিক্ত হয়ে পড়েন।
মামলার অভিযোগে বলা হয়েছে, গ্রামীণ দরিদ্র জনগোষ্ঠীকে নগদ অর্থ সহায়তা করতে নেওয়া ধান চাষে ভর্তুকির প্রকল্পে দুর্নীতি বন্ধ করতে ইংলাক ব্যর্থ হন।
ইংলাক ২০১৪ সালে প্রধানমন্ত্রীর পদ হারান। তাঁর বিরুদ্ধে এ মামলায় দেড় বছর ধরে বিচার চলেছে।
 
