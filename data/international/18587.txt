
ভারী বৃষ্টির পর ভারতীয় কাশ্মীরকে বন্যা উপদ্রুত এলাকা হিসেবে ঘোষণা করা হয়েছে। সেখানে বাড়ি ধসে ১০-১২ জন মানুষ ধ্বংসস্তূপের নিচে চাপা পড়েছে।এনডিটিভি অনলাইনের প্রতিবেদনে জানানো হয়, আজ সোমবার সকালে আক্রান্ত এলাকার অধিবাসীদের নিরাপদ স্থানে সরে যেতে বলেছে রাজ্য সরকার।সপ্তাহান্তে ভারী বৃষ্টিতে কাশ্মীরের একটা বড় অংশ প্লাবিত হয়েছে। সাতটি ঝুঁকিপূর্ণ এলাকায় ভূমিধসের সতর্কতা জারি করা হয়েছে।ভারী বৃষ্টিতে কাশ্মীরের কেন্দ্রস্থলের বাদগাম জেলায় তিনটি বাড়ি ধসে পড়েছে। ধ্বংসস্তূপের নিচে ১০-১২ জন চাপা পড়েছে বলে খবর পাওয়া গেছে।গত শনিবার থেকে কাশ্মীরে ভারী বৃষ্টি শুরু হয়। বৃষ্টির কারণে আজ ঝিলাম নদের কোনো কোনো অংশে বিপৎসীমার ওপর দিয়ে পানি প্রবাহিত হওয়ার খবর পাওয়া গেছে।কর্মকর্তারা বলছেন, বৃষ্টি এখন থেমে গেছে। তাই পানি কমে আসবে বলে তাঁরা আশা করছেন।বন্যায় গভীর উদ্বেগ প্রকাশ করেছেন কেন্দ্রীয় সরকারের প্রধানমন্ত্রী নরেন্দ্র মোদি। পরিস্থিতি পর্যবেক্ষণ করছেন তিনি। একই সঙ্গে প্রয়োজনীয় সহায়তা দেওয়ার প্রতিশ্রুতি দিয়েছেন। পরিস্থিতি মূল্যায়নে কাশ্মীরে উচ্চপর্যায়ের একটি প্রতিনিধি পাঠিয়েছেন মোদি।আক্রান্তদের ত্রাণ দেওয়ার ঘোষণা দিয়েছেন রাজ্যের মুখ্যমন্ত্রী।বৃষ্টি ও বন্যার কারণে কাশ্মীরের সব স্কুল দুই দিনের জন্য বন্ধ ঘোষণা করা হয়েছে। বিশ্ববিদ্যালয় এবং স্কুলের আজ ও কালকের নির্ধারিত বার্ষিক পরীক্ষা স্থগিত করা হয়েছে।
