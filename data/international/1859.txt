
দক্ষিণ-পূর্ব এশিয়ার তেলসমৃদ্ধ দেশ ব্রুনাইয়ে আজ বৃহস্পতিবার থেকে কঠোর শরিয়া আইনের প্রথম পর্যায় কার্যকর হয়েছে। কয়েক ধাপে পুরো আইনটি কার্যকর হবে। এই আইনে বিভিন্ন অপরাধের জন্য অঙ্গকর্তন ও পাথর ছুড়ে মৃত্যুদণ্ড কার্যকর করার বিধান রয়েছে।
বার্তা সংস্থা এএফপির প্রকাশিত প্রতিবেদনে জানানো হয়, ১ মে থেকে নতুন শরিয়া আইনের প্রথম ধাপ কার্যকরের ঘোষণা দেন ব্রুনাইয়ের সুলতান হাসান আল বলকিয়া। গতকাল বুধবার এ ঘোষণা দেন তিনি। নতুন শরিয়া আইন নিয়ে দেশে-বিদেশে সমালোচনা শুরু হয়েছে।
ওই শরিয়া আইনের প্রথম ধাপ আজ কার্যকর হয়েছে। এই ধাপে আক্রমণাত্মক আচরণ, শুক্রবারের নামাজে অংশ নিতে ব্যর্থতা, অবৈধ সন্তান ধারণ প্রভৃতি ক্ষেত্রে কারাদণ্ড ও অর্থদণ্ডের বিধান রাখা হয়েছে।
শরিয়া আইনের দ্বিতীয় ধাপে চুরি, ডাকাতির মতো অপরাধে শাস্তির বিধান অন্তর্ভুক্ত করা হয়েছে। এসব অপরাধের অঙ্গকর্তন ও কশাঘাতের মতো শাস্তির বিধান রয়েছে। চলতি বছরের শেষের দিকে দ্বিতীয় ধাপের আইন কার্যকর হবে।
আগামী বছর কার্যকর হবে সমকামিতা ও বিবাহবহির্ভূত যৌন-সম্পর্কের ক্ষেত্রে দণ্ডের বিধান। এসব অপরাধের জন্য পাথর ছুড়ে মৃত্যুদণ্ডের বিধান রাখা হয়েছে।
