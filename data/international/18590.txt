
নেপালের পার্লামেন্ট আজ রোববার দেশটির নতুন প্রধানমন্ত্রী নির্বাচন করবে। ঐকমত্যের ভিত্তিতে প্রধানমন্ত্রী নির্বাচন করার চেষ্টা ব্যর্থ হওয়ার পর আজকের নির্বাচন হচ্ছে। খবর ইন্ডিয়ান এক্সপ্রেসের।প্রধানমন্ত্রী সুশীল কৈরালা গতকাল শনিবার পদত্যাগ করেন। তবে তাঁর এই পদত্যাগ ছিল আনুষ্ঠানিকতা মাত্র। কেননা আজকের নির্বাচনে তিনি নিজেই নেপালি কংগ্রেস দলের প্রার্থী। তিনি ছাড়া নির্বাচনে আরও প্রার্থী হয়েছেন নেপালি কমিউনিস্ট পার্টির (সংযুক্ত-সিপিএন-ইউএমএল) প্রার্থী কে পি শর্মা অলি। নির্বাচনে অলির জেতার সম্ভাবনাই বেশি বলে মনে করা হচ্ছে। কেননা তাঁর প্রতি প্রচণ্ডের দল ইউনাইটেড কমিউনিস্ট পার্টি অব নেপালসহ (মাওবাদী) বেশ কয়েকটি দলের সমর্থন রয়েছে।প্রেসিডেন্ট রামবরণ যাদব ঐকমত্যের ভিত্তিতে প্রধানমন্ত্রী নির্বাচনের জন্য এক সপ্তাহ সময় বেঁধে দিয়েছিলেন। তবে সাংবিধানিক গণপরিষদ তা করতে ব্যর্থ হওয়ার পরই নির্বাচনের ঘোষণা দেওয়া হয়।
