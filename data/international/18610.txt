
মার্কিন প্রেসিডেন্ট ডোনাল্ড ট্রাম্পের উপদেষ্টার পদ থেকে সরে দাঁড়ালেন উবারের প্রধান ত্রাভিস কালানিক। অ্যাপভিত্তিক ট্যাক্সি সেবাদাতা প্রতিষ্ঠান উবারের কর্মী ও জনগণের সমালোচনার মুখে ওই পদ ছাড়লেন তিনি।ট্রাম্প সাতটি মুসলিমপ্রধান দেশের অভিবাসীদের যুক্তরাষ্ট্রে প্রবেশ ঠেকাতে সম্প্রতি একটি নির্বাহী আদেশে সই করেছেন। কর্মীদের ওপর এর প্রভাব নিয়ে যে কয়েকটি প্রযুক্তি প্রতিষ্ঠান উদ্বেগে রয়েছে তার মধ্যে অন্যতম উবার। এর প্রভাব যাদের ওপর পড়বে, তাদের সাহায্যের জন্য উবার ৩০ লাখ মার্কিন ডলারের একটি আইনি তহবিল গঠনের কথা জানিয়েছে প্রতিষ্ঠানটি। এর মধ্যে উবারের নিজস্ব গাড়ির চালকেরা রয়েছেন।উবারের প্রধান কালানিক প্রেসিডেন্ট ট্রাম্পের অর্থনৈতিক উপদেষ্টা পরিষদের সদস্য ছিলেন। এই পরিষদে অন্যান্য প্রতিষ্ঠানের মধ্যে আছে আইবিএম ও জেনারেল মটরস।কালানিক গতকাল বৃহস্পতিবার নিজের পদত্যাগের সিদ্ধান্তের কথা তাঁর কর্মীদের জানিয়ে দেন। কর্মীদের উদ্দেশে লেখা এক বিবৃতিতে কালানিক লিখেছেন, এই পরিষদে থাকার অর্থ এই নয় যে, প্রেসিডেন্ট বা তাঁর সব এজেন্ডাকে সমর্থন দেওয়া।ট্রাম্পের সঙ্গে সাক্ষাৎ করে পদত্যাগ করেন কালানিক। এদিকে গাড়ি নির্মাতা প্রতিষ্ঠান টেসলারের প্রধান নির্বাহী এলন মাস্কও ট্রাম্পের উপদেষ্টা পরিষদ থেকে সরে যাওয়ার আভাস দিয়েছেন।
এলন মাস্ক বলেছেন, ‘উপদেষ্টা পরিষদ সাধারণত পরামর্শ দেয়। সেখানে উপস্থিত থাকার মানে এই নয় যে, আমি কর্তৃপক্ষের কাজের সঙ্গে একমত পোষণ করছি। আমি ও অন্যরা ওই নির্বাহী আদেশের বিরুদ্ধে আমাদের আপত্তি জানাব এবং এই নীতি পরিবর্তনের জন্য অন্য পরামর্শ দেব।’
তথ্যসূত্র: বিবিসি
