
আফগানিস্তানের প্রেসিডেন্ট হামিদ কারজাই তালেবান জঙ্গিদের সঙ্গে ​ ​ গোপনে সমঝোতা বৈঠক করছেন৷ গতকাল মঙ্গলবার নিউইয়র্কটাইমস এক প্রতিবেদনে এই খবর​ দিয়েছে৷
নাম প্রকাশে অনিচ্ছুক আফগান ও পশ্চিমা কর্মকর্তাদের বরাত দিয়ে খবরে বলা হয়, গত দুই মাস দুই পক্ষের আলোচনা শান্তিপূর্ণ পথেই এগিয়েছে৷ তবে তালেবানের এক মুখপাত্র জানান, এখনো কোনো সমঝোতা হয়নি৷ আলোচনার সুফল মেলেনি৷
গত নভেম্বরেও গণমাধ্যমের খবরে বলা হয়েছিল, তালেবানের শীর্ষ নেতাদের সঙ্গে গোপনে শান্তি আলোচনায় বসেছেন কারজাই৷ ওই মাসে যুক্তরাষ্ট্রের সঙ্গে একটি নিরাপত্তাবিষয়ক চুক্তি সই করতে অস্বীকৃতি জানিয়েছিলেন তিনি৷ কারজাই বলেছিলেন, আগামী ৫ এ​প্রিল নির্বাচনের আগে এ ধরনের কোনো চুক্তি সম্ভব নয়৷
চুক্তিতে কারজাই সই না করায় হতাশা ব্য​ক্ত করেছেন মার্কিন প্রেসিডেন্ট বারাক ওবামা৷ আফগানিস্তানে মার্কিন অভিযানের ভবিষ্যৎ নিয়ে ওবামার গতকালই শীর্ষ কর্মকর্তাদের সঙ্গে বৈঠক করার কথা ছিল৷ যুক্তরাষ্ট্র ইঙ্গিত দিয়েছে, দ্রুত সময়ের মধ্যে নতুন করে চুক্তি স্বাক্ষরিত না হলে ২০১৪ সালের পর আফগানিস্তান থেকে সব মার্কিন সেনা প্রত্যাহার করা হবে৷ রয়টার্স৷
 
