
যুক্তরাজ্যের সাধারণ নির্বাচনে দ্বিতীয় সর্বোচ্চ আসন পাওয়া দল লেবার পার্টির প্রধান জেরেমি করবিন প্রধানমন্ত্রী হওয়ার প্রত্যাশা ব্যক্ত করেছেন। ব্রিটিশ ট্যাবলয়েড সানডে মিররকে তিনি বলেছেন, সত্যিই এখনো সম্ভাবনা আছে। আমি এখনো প্রধানমন্ত্রী হতে পারি।
গত বৃহস্পতিবার অনুষ্ঠিত নির্বাচনে করবিনের দল লেবার পার্টি ২৬২ আসনে জয়লাভ করে। ৬৫০ আসনের হাউস অব কমনসে সরকার গঠনের জন্য প্রয়োজন হয় ৩২৬ আসন। এ নির্বাচনে বর্তমান প্রধানমন্ত্রী থেরেসা মের দল কনজারভেটিভ পার্টি সর্বোচ্চ ৩১৮ আসন পেয়ে সরকার গঠনের তৎপরতা চালিয়ে যাচ্ছে।
সানডে মিররকে করবিন বলেন, সরকার গঠনের জন্য নিজস্ব কর্মসূচি হাতে নেবে লেবার পার্টি। বিবিসিকেও করবিন বলেছেন, থেরেসা মের নীতিকে সমর্থন দেওয়ার বদলে তাঁকে সমর্থন দেওয়ার জন্য সংসদ সদস্যদের আমন্ত্রণ জানাবেন তিনি।
লেবার পার্টির ছায়া পররাষ্ট্রমন্ত্রী এমিলি থ্রনবেরি বলেছেন, মের সরকার ভেঙে পড়লে বিকল্প সরকার গঠন করতে প্রস্তুত তাঁর দল। কনজারভেটিভ পার্টির প্রধানমন্ত্রী ডাউনিং স্ট্রিট জবরদখল করে রেখেছেন বলে অভিযোগ করেন তিনি।
থেরেসা মে নর্দান আয়ারল্যান্ডের দল ডেমোক্রেটিক ইউনিয়নিস্ট পার্টির (ডিইউপি) সঙ্গে জোট করে সরকার গঠনের চেষ্টা চালিয়ে যাচ্ছেন। ডিইউপির ১০টি আসন রয়েছে।সূত্র: বিবিসি
