
উত্তর কোরিয়ার সঙ্গে সরাসরি আলোচনার সম্ভাবনা দেখছেন মার্কিন ভাইস প্রেসিডেন্ট মাইক পেন্স। পিয়ংইয়ংয়ের সঙ্গে আলোচনায় বসার ব্যাপারে একমত হয়েছে যুক্তরাষ্ট্র ও দক্ষিণ কোরিয়া। গত রোববার মার্কিন সংবাদমাধ্যম ওয়াশিংটন পোস্টকে দেওয়া সাক্ষাৎকারে তিনি এ মন্তব্য করেন।দক্ষিণ কোরিয়ায় শীতকালীন অলিম্পিকের উদ্বোধনী অনুষ্ঠানে অতিথি ছিলেন পেন্স। ওই অনুষ্ঠানে অতিথি ছিলেন উত্তর কোরীয় নেতা কিম জং-উনের বোন কিউ উ জং। অনুষ্ঠানে অংশ নেওয়ার পাশাপাশি উত্তর কোরিয়া সফরের আমন্ত্রণপত্র দক্ষিণ কোরিয়ার প্রেসিডেন্ট মুন জে-ইন মুনের হাতে তুলে দেন কিউ উ জং।একই অনুষ্ঠানে অংশ নিলেও উত্তর কোরিয়ার প্রতিনিধিদলের কোনো সদস্যের সঙ্গে কথা বলেননি পেন্স। তবে সাম্প্রতিক এই অগ্রগতিতে কোরীয় উপদ্বীপে উত্তেজনার প্রশমন এবং দুই দেশের সম্পর্কের বরফ গলার আশাবাদ দেখছেন অনেকে।রোববার দক্ষিণ কোরিয়া থেকে যুক্তরাষ্ট্রে ফিরে যাওয়ার পথে বিমানে ওয়াশিংটন পোস্টকে সাক্ষাৎকার দেন মাইক পেন্স। তিনি বলেন, প্রথমে সিউল ও পিয়ংইয়ংয়ের মধ্যে আলোচনা হতে পারে। এরপর কোনো পূর্ব শর্ত ছাড়াই ওয়াশিংটন সরাসরি আলোচনায় বসতে পারে পিয়ংইয়ংয়ের সঙ্গে। পেন্স বলেন, যুক্তরাষ্ট্র উত্তর কোরিয়ার ওপর সর্বোচ্চ চাপ অব্যাহত রাখবে। তবে আলোচনার দরজা উন্মুক্ত রয়েছে।ডোনাল্ড ট্রাম্প মার্কিন প্রেসিডেন্ট হওয়ার পর থেকে উত্তর কোরিয়ার পরমাণু ও ক্ষেপণাস্ত্র কর্মসূচির ব্যাপারে কঠোর অবস্থান নিয়েছেন। উত্তর কোরীয় নেতা কিম জং-উনও পাল্টা জবাব দিতে পিছপা হননি। জানা গেছে, দক্ষিণ কোরিয়া সফরের সময় পেন্স দেশটির প্রেসিডেন্ট মুন জে-ইনের সঙ্গে বৈঠক করেন। পেন্সকে দক্ষিণ কোরিয়ার প্রেসিডেন্ট আশ্বস্ত করেছেন, তিনি উত্তর কোরিয়াকে জানাবেন, কেবল আলোচনার মাধ্যমেই তাদের ওপর থেকে অর্থনৈতিক ও কূটনৈতিক অবরোধ তুলে নেওয়া হবে না। পরমাণু অস্ত্র কর্মসূচি বন্ধে দেশটিকে উল্লেখযোগ্য ও কার্যকরী পদক্ষেপ নিতে হবে।
