
মার্কিন প্রেসিডেন্ট বারাক ওবামা সিরিয়া পরিস্থিতি সামাল দিতে ব্যর্থতার দায় স্বীকার করেছেন। তিনি বলেন, রাশিয়ার প্রেসিডেন্ট ভ্লাদিমির পুতিন আসাদ সরকারকে পতনের হাত থেকে রক্ষার চেষ্টা করছেন। তবে সিরিয়ায় রাশিয়ার সামরিক অভিযানকে তিনি চ্যালেঞ্জ মনে করেন না।সিবিএস নিউজের জনপ্রিয় ‘সিক্সটি মিনিটস’ অনুষ্ঠানে এক সাক্ষাৎকারে ওবামা এসব কথা বলেন। গতকাল রোববার প্রচারিত ওই অনুষ্ঠানে সাংবাদিক স্টিভ ক্রফট তাঁর সাক্ষাৎকার নেন। সেখানে সিরিয়া প্রসঙ্গ ছাড়াও নিজ দলের হয়ে পরবর্তী প্রেসিডেন্ট নির্বাচনে সম্ভাব্য প্রার্থী হিলারি ক্লিনটনের ব্যাপারে বলেন ওবামা।ওবামা বলেন, পররাষ্ট্রমন্ত্রী থাকার সময় ব্যক্তিগত সার্ভার ব্যবহার করে ই-মেইল আদান প্রদান করে হিলারি ভুল করেছেন। ভুলের কথা তিনি স্বীকার করেছেন। এতে রাষ্ট্রীয় নিরাপত্তা হুমকির মুখে পড়েনি। হিলারি যাতে প্রেসিডেন্ট পদে নির্বাচিত হতে না পারেন, এ জন্য রিপাবলিকানরা মরিয়া হয়ে উঠেছেন।ওবামা প্রশাসনে পররাষ্ট্রমন্ত্রী থাকা অবস্থায় ব্যক্তিগত ই-মেইল ব্যবহার করা নিয়ে গত তিন মাস ধরে তোপের মুখে রয়েছেন হিলারি। রাষ্ট্রীয় গোপনীয়তা নষ্ট হয়েছে কি না, এ নিয়ে তদন্ত চলছে। প্রেসিডেন্ট পদে নির্বাচনের ঘোষণা দেওয়ার পর এ নিয়ে হইচই শুরু হয়েছে। কংগ্রেসে শুনানির জন্য ডাকা হয়েছে হিলারিকে। নির্বাচনে প্রার্থিতার জন্য দলীয় বাছাই পর্বের বিতর্কেও হিলারিকে ই-মেইল ইস্যু সামাল দিতে হচ্ছে। সাক্ষাৎকারে ওবামা অবশ্য বলেছেন, হিলারি ই-মেইল ইস্যুটি আরও ভালোভাবে সামলাতে পারতেন।
সিরিয়াকে পুরো বিশ্বের সমস্যা বলে উল্লেখ করেন ওবামা। জঙ্গি দমনে যুক্তরাষ্ট্রের ৫০০ মিলিয়ন ডলারের শ্রম ব্যর্থ হয়েছে বলে তিনি উল্লেখ করেন। সিরিয়ার অভ্যন্তরে আইএসের বিরুদ্ধে লড়াইয়ে পাঁচ হাজার স্থানীয় যোদ্ধাকে প্রশিক্ষণ দেওয়ার চেষ্টা ব্যর্থ হয়েছে বলে স্বীকার করেন।
যুক্তরাষ্ট্রের নেতৃত্বকে চ্যালেঞ্জ করে রুশ প্রেসিডেন্ট পুতিন সিরিয়ায় সামরিক অভিযান পরিচালনা করছেন—এমন প্রশ্নের জবাবে ওবামা ক্ষুব্ধ প্রতিক্রিয়া জানান। তিনি বলেন, নিজের অর্থ ব্যবহার করে একমাত্র মিত্র দেশে সেনা পাঠানোকে নেতৃত্ব বলা যায় না। রাশিয়া যে সিরিয়ায় সামরিক অভিযান চালাবে, এমন তথ্য যুক্তরাষ্ট্রের কাছে আগেই ছিল। আসাদ সরকারের অবশ্যম্ভাবী পতন নিয়ে রাশিয়ার দুশ্চিন্তা ছিল বলে তিনি বলেন।
ওবামা বলেন, রিপাবলিকান দলের সম্ভাব্য আলোচিত প্রেসিডেন্ট প্রার্থী ডোনাল্ড ট্রাম্প জনগণের হতাশাকে উসকে দিয়ে প্রচার চালাচ্ছেন। তিনি বলেন, ট্রাম্প যুক্তরাষ্ট্রের প্রেসিডেন্ট হতে পারবেন না। বর্তমান ভাইস প্রেসিডেন্ট জো বাইডেনকে অন্যতম সেরা ভাইস প্রেসিডেন্ট বলে তিনি মনে করেন। আগামী প্রেসিডেন্ট নির্বাচনে জো বাইডেন প্রার্থী হচ্ছেন কি না—এমন প্রশ্নের জবাবে ওবামা বলেন, এ ব্যাপারে জো বাইডেনই সিদ্ধান্ত নেবেন।
