
মেক্সিকোয় শক্তিশালী ভূমিকম্প আঘাত হানার পর ক্ষতিগ্রস্ত এলাকা পরিদর্শনে গিয়ে সেনবাহিনীর একটি হেলিকপ্টার বিধ্বস্ত হয়েছে। এতে শিশুসহ অন্তত ১৪ জন নিহত হয়েছে। স্থানীয় সময় গত শুক্রবার রাতে দেশটির সান্তিয়াগো জামিলেপেক শহরের পাশে একটি গ্রামে এ দুর্ঘটনা ঘটে।
সেনা কর্মকর্তাদের বরাত দিয়ে বিবিসি জানিয়েছে, ভূমিকম্পের পর জীবিত উদ্ধার হওয়া ব্যক্তিদের বহনকারী কয়েকটি ভ্যানের ওপর সেনা কর্মকর্তাদের বহনকারী হেলিকপ্টারটি সান্তিয়াগো জামিলেপেকের একটি গ্রামে অবতরণের সময় বিধ্বস্ত হয়। এতে এক শিশুসহ নিহত হয়েছে ১৪ জন।
ওয়াক্সকা রাজ্যের অ্যাটর্নি জেনারেল কার্যালয়ের মুখপাত্র লিজবৎ হার্নান্দেজ ব্রাভো ১৩ জন নিহত হওয়ার বিষয় নিশ্চিত করে বলেন, হেলিকপ্টার বিধ্বস্ত হওয়ার পর ১২ জন এবং হাসপাতালে নেওয়ার পর একজনের মৃত্যু হয়। নিহত ব্যক্তিদের মধ্য তিনটি শিশু রয়েছে। আহত হয়েছে আরও ১৪ জন।
মেক্সিকোর ন্যাশনাল সিসমোলজিক্যাল সার্ভে ও ইউএস জিওলজিক্যাল সার্ভে জানিয়েছে, শুক্রবার মেক্সিকোর দক্ষিণ ও মধ্যাঞ্চলে শক্তিশালী ভূমিকম্প আঘাত হানে। রিখটার স্কেলে এর মাত্রা ছিল ৭ দশমিক ২।
ভূমিকম্প আঘাত হানার সঙ্গে সঙ্গে রাজধানী মেক্সিকো সিটির বিপৎসংকেত বেজে ওঠে। কেঁপে ওঠে নগরের বাড়িঘর। ওয়াক্সাকা, গুয়েরেরো, পিউবলা ও কিওক্যাম রাজ্যেও এ ভূমিকম্প অনুভূত হয়। কিছু এলাকায় ক্ষয়ক্ষতি হলেও ভূমিকম্পে কোনো প্রাণহানির ঘটনা ঘটেনি। গত বছরের সেপ্টেম্বর মাসে দেশটিতে ভয়াবহ ভূমিকম্পে ৪৬৫ জনের প্রাণহানি হয়।
