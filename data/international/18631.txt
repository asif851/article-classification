
বিশ্ব পরিস্থিতি এখন ‘তালগোল পাকানো’ অবস্থায়। তাই বিশ্বের জন্য মার্কিন নেতৃত্ব এখন অতীতের যেকোনো সময়ের চেয়ে বেশি প্রয়োজন। মার্কিন প্রেসিডেন্ট বারাক ওবামা এ মন্তব্য করেছেন। খবর পিটিআইয়ের।নিউইয়র্কে নিজ দল ডেমোক্রেটিক পার্টির একটি তহবিল সংগ্রহের অনুষ্ঠানে ওবামা গত শুক্রবার বক্তব্য দেন। এ সময় তিনি বলেন, ‘বাস্তব সত্য হচ্ছে, বিশ্ব সব সময়ই তালগোল পাকানো অবস্থায় রয়েছে। আমরা সেটা কেবল এখন প্রত্যক্ষ করছি, অংশত তার কারণ হচ্ছে, সামাজিক যোগাযোগের মাধ্যম এবং মানুষের চলমান পরিস্থিতি বুঝতে পারার সক্ষমতা। যুক্তরাষ্ট্রের নেতৃত্ব অতীতে কখনোই এর চেয়ে বেশি দরকার ছিল না। আর চিন্তাধারা ও মূল্যবোধ যেগুলো এই বিশ্বে শৃঙ্খলা প্রতিষ্ঠার জন্য দরকার—প্রশ্নে প্রকৃতপক্ষে আমাদের কোনো প্রতিদ্বন্দ্বী নেই।’চিন্তাধারা ও মূল্যবোধের ক্ষেত্রে চীন বা রাশিয়ার মতো দেশগুলো যুক্তরাষ্ট্রের ধারেকাছেও নেই বলে মন্তব্য করেন ওবামা। ওবামা আরও বলেন, কেউ কেউ বলে, রাশিয়া এই মুহূর্তে বেশ আগ্রাসী। তাদের কাছে একটা প্রশ্ন রাখা যায়, ‘লোকে কি রাশিয়ায় অভিবাসী হওয়ার জন্য লম্বা লাইন দিচ্ছে? আমি তা দেখি না।’
