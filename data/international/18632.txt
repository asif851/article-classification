
জার্মানির বিধ্বস্ত বিমানের কো-পাইলট অ্যান্ড্রিয়াস লুবিৎসের আত্মহত্যার প্রবণতা ছিল।আজ মঙ্গলবার তদন্ত কর্মকর্তাদের বরাত দিয়ে বিবিসি অনলাইনের প্রতিবেদনে জানানো হয়, পাইলটের লাইসেন্স পাওয়ার আগে আত্মঘাতী আচরণের জন্য চিকিৎসা নিয়েছিলেন লুবিৎস।জার্মান আইন কৌঁসুলি ক্রিস্টোফ কাম্পা বলেন, পাইলট হওয়ার বেশ কয়েক বছর আগে আত্মহত্যার প্রবণতার জন্য লুবিৎস চিকিৎসা নিয়েছিলেন বলে নথিপত্রে তথ্য পাওয়া গেছে।ফ্রান্সে গত মঙ্গলবার জার্মানউইংসের যাত্রীবাহী বিমানটিকে মাটিতে আছড়ে ফেলা হয়েছে বলে দাবি তদন্ত কর্মকর্তাদের। ২৭ বছর বয়সী কো-পাইলট লুবিৎস ইচ্ছা করেই এ কাজ করেন বলে সন্দেহ করা হচ্ছে। বিমানের ককপিট ভয়েস রেকর্ডারের তথ্যের ভিত্তিতে তদন্ত কর্মকর্তারা এ দাবি করেন। দুর্ঘটনায় বিমানের ১৫০ জন আরোহীর সবাই প্রাণ হারান।লুবিৎস কেন এ কাজ করে থাকতে পারেন-তা এখনো উদ্‌ঘাটন করতে পারেননি তদন্ত কর্মকর্তারা।২০০৭ সালে স্নাতক শেষ করেন লুবিৎস। ২০০৮ সালে জার্মান বিমান সংস্থা লুফথানসায় প্রশিক্ষণার্থী বিমানচালক হিসেবে যোগ দেন। শারীরিক সমস্যার কারণে মাঝপথে প্রশিক্ষণে ছেদ পড়ে। পরে আবার প্রশিক্ষণ শুরু করেন। ২০১৩ সালে লুফথানসার অধীন জার্মানউইংস বিমান সংস্থায় কো-পাইলট হিসেবে যোগ দেন লুবিৎস।লুফথানসা জানায়, দুর্ঘটনার আগ পর্যন্ত লুবিৎসের বিমানচালনার অভিজ্ঞতা ছিল ৬৩০ ঘণ্টার। বিমান চালানোর জন্য শতভাগ উপযুক্ত ছিলেন তিনি।
