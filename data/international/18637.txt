
যুক্তরাজ্যের ডেনবিংশায়ারে মদ্যপ অবস্থায় এক ব্যক্তির ভ্রু কামড়ে ছিঁড়ে ফেলার দায়ে দোষী ব্যক্তিকে ছয় বছরের কারাদণ্ড দিয়েছে দেশটির আদালত।
মদ্যপ অবস্থায় অ্যালেড ওয়াইন জোনসের ভ্রু কামড়ে ছিঁড়ে ফেলেন সাইমন অ্যান্ড্রু মরিস। কোনো কারণ ছাড়াই তিনি এমনটা করেছিলেন গত বছরের ডিসেম্বরে।
আজ মঙ্গলবার বিবিসি অনলাইনের প্রতিবেদনে বলা হয়, মোল্ড ক্রাউন আদালত এ রায় দিয়েছে। নির্যাতনের শিকার জোনস আদালতে তাঁর কষ্টের কথা জানিয়ে বলেন, ‘আমি চরম যন্ত্রণায় ভুগেছি।’
আসামি মরিসের উদ্দেশে বিচারক রোল্যান্ডস বলেন, ‘আপনি মদ্যপ ছিলেন। আপনি মেজাজ হারিয়ে ফেলেছিলেন। বিনা দোষে একজন মানুষের ওপর হামলা করেন।’
গত বছরের ৯ ডিসেম্বরের ওই ঘটনায় রাত নয়টার দিকে দ্য ক্রস ফক্সেস পানশালায় যান জোনস। হঠাৎ কোনো কারণ ছাড়াই তাঁকে মাটিতে ফেলে তাঁর মুখে কামড় দেন মরিস। মরিসকে ধাক্কা দিয়ে সরিয়ে দিতে গেলে তাঁর (জোনস) ভ্রু কামড়ে ছিঁড়ে ফেলেন তিনি। পরে অস্ত্রোপচারের মাধ্যমে ভ্রু প্রতিস্থাপন করেছেন জোনস। তবে এখনো আগের অবস্থানে আসেনি তাঁর চেহারা। চিকিৎসাধীন আছেন তিনি।
