
মার্কিন প্রেসিডেন্ট বারাক ওবামাকে ‘বিশ্বাসঘাতক’ বলে কটাক্ষ করেছেন উইকিলিকসের প্রতিষ্ঠাতা জুলিয়ান অ্যাসাঞ্জ।আজ মঙ্গলবার টাইমস অব ইন্ডিয়া অনলাইনের খবরে জানানো হয়, যুক্তরাষ্ট্রের ইতিহাসে সবচেয়ে স্বচ্ছ প্রশাসন গড়ার প্রতিশ্রুতি দিয়েও তা ভঙ্গ করার অভিযোগে ওবামা সম্পর্কে এমন মন্তব্য করেছেন অ্যাসাঞ্জ।মার্কিন গোপন নজরদারি কর্মসূচির তথ্য ফাঁস করে আলোচিত এডওয়ার্ড স্নোডেনকে সে দেশে অভিযুক্ত করার প্রসঙ্গ টেনে অ্যাসাঞ্জ বলেন, এ নিয়ে ওবামার আমলে তথ্য ফাঁস করা আটজনের বিরুদ্ধে আইনি ব্যবস্থা নেওয়া হলো।মানবতার সেবায় আন্তর্জাতিক মানদণ্ডে ওবামার ভূমিকার প্রসঙ্গ তুলে তাঁর শান্তিতে নোবেল পুরস্কার পাওয়া নিয়েও প্রশ্ন তোলেন অ্যাসাঞ্জ। তিনি অভিযোগ করেন, ‘মার্কিন সরকার প্রত্যেকের পেছনে চরবৃত্তি করছে। কিন্তু আমাদের সামনে তাদের এই মুখোশ খুলে দিতে স্নোডেনের বিরুদ্ধে মামলা করা হয়েছে।’স্নোডেনের পাশে দাঁড়াতে বিশ্ববাসীর প্রতি আহ্বান জানান উইকিলিকসের প্রধান।লাতিন আমেরিকার দেশ ইকুয়েডরে রাজনৈতিক আশ্রয় চেয়েছেন স্নোডেন। ইকুয়েডর ইতিমধ্যে সাড়া জাগানো ওয়েবসাইট উইকিলিকসের প্রতিষ্ঠাতা জুলিয়ান অ্যাসাঞ্জকে রাজনৈতিক আশ্রয় দিয়েছে।উইকিলিকস এক বিবৃতিতে বলেছে, আশ্রয়ের উদ্দেশ্যে ইকুয়েডরের পথে রয়েছেন স্নোডেন। কূটনীতিক ও উইকিলিকসের উপদেষ্টারা তাঁকে নিরাপত্তা দিচ্ছেন। ইকুয়েডর পৌঁছার পর আনুষ্ঠানিকভাবে আশ্রয়ের আবেদন করা হবে। ইকুয়েডরে যাওয়ার লক্ষ্যে কিউবার রাজধানী হাভানার উদ্দেশে মস্কো ছেড়ে যাওয়ার কথা স্নোডেনের।স্নোডেন গত রোববার হংকং থেকে রাশিয়া পৌঁছান। হংকং কর্তৃপক্ষ তাঁর দেশত্যাগের বিষয়টি নিশ্চিত করেছে। তারা এক বিবৃতিতে বলেছে, ওয়াশিংটন যেসব তথ্যের ভিত্তিতে স্নোডেনকে প্রত্যর্পণ বা গ্রেপ্তারের অনুরোধ জানিয়েছে, তা পুরোপুরি আইনি কাঠামোকে সমর্থন করে না।স্নোডেনকে গ্রেপ্তার না করা ও বিনা বাধায় মস্কো যেতে দেওয়ায় হংকংয়ের ওপর নাখোশ হয়েছে ওয়াশিংটন। হংকংয়ের এ সিদ্ধান্তকে হতাশাজনক বলে অভিহিত করেছে যুক্তরাষ্ট্র।যুক্তরাষ্ট্র স্নোডেনকে ওয়াশিংটনের হাতে প্রত্যর্পণ করতে হংকংয়ের প্রতি আহ্বান জানিয়েছিল। তাঁর বিরুদ্ধে গ্রেপ্তারি পরোয়ানা জারিরও অনুরোধ করে দেশটি।স্নোডেনের বিরুদ্ধে গুপ্তচরবৃত্তির অভিযোগে মামলা করেছে মার্কিন বিচার বিভাগ। তাঁর বিরুদ্ধে গ্রেপ্তারি পরোয়ানাও জারি করা হয়েছে।স্নোডেনের বিরুদ্ধে গুপ্তচরবৃত্তি, চুরি ও ‘সরকারি সম্পত্তি পরিবর্তনের’ অভিযোগ আনা হয়েছে। মার্কিন আইনে প্রতিটি অভিযোগের শাস্তি কমপক্ষে ১০ বছরের কারাদণ্ড।মার্কিন কেন্দ্রীয় গোয়েন্দা সংস্থার (সিআইএ) সাবেক কর্মী স্নোডেন লাখ লাখ সাধারণ মানুষের ফোনকল ও অনলাইন তত্পরতায় মার্কিন প্রশাসনের নজরদারির কথা ফাঁস করে গত ২০ মে যুক্তরাষ্ট্র থেকে চীনের বিশেষ প্রশাসনিক অঞ্চল হংকং চলে যান।
 
