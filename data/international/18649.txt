
মার্কিন প্রেসিডেন্ট বারাক ওবামার আমন্ত্রণে চার নোবেল বিজয়ী গতকাল বুধবার হোয়াইট হাউসে হাজির হয়েছিলেন। কিন্তু যাননি সাহিত্যে নোবেলজয়ী সংগীতশিল্পী বব ডিলান। আজ বৃহস্পতিবার এপির এক প্রতিবেদনে এ তথ্য জানানো হয়।ওবামা ওভাল অফিসে করা এই বৈঠকের মধ্য দিয়ে এক বার্তা পৌঁছে দেওয়ার চেষ্টা করেন। বার্তাটি হলো এমন যে পুরো বিশ্বের প্রতিভাবানদের এই দেশের বিশ্ববিদ্যালয়ে পড়াশোনায় আকৃষ্ট করে তুলতে যুক্তরাষ্ট্রের যে সক্ষমতা, তা অনন্য।বৈঠকে থাকা চারজন হলেন পদার্থবিদ্যায় নোবেলজয়ী ডানকান হ্যালডেন ও জে মাইকেল কসটারলিজ, রসায়নে নোবেলজয়ী স্যার ফ্রেশার স্টডডার্ট ও অর্থনীতিতে নোবেলজয়ী অলিভার হার্ট। চারজনই এ বছর নোবেল পুরস্কার পান।ওবামা বলেন, তাঁদের কাজ নতুন পণ্য ও প্রযুক্তির জন্ম দেবে। এর মধ্যে এমন কিছু আবিষ্কার হবে, যা কেউ কখনো কল্পনাই করেনি। ভবিষ্যৎ বিজ্ঞ ও বিজ্ঞানীরা অনুপ্রাণিত হবেন।
এ বছর সাহিত্যে নোবেল পুরস্কার পান বব ডিলান। কিন্তু পুরস্কার প্রদান অনুষ্ঠানে তিনি যাচ্ছেন না বলে ইতিপূর্বে জানিয়েছেন। আগামী বছর তিনি হয়তো স্টকহোমে যাবেন আর তখনই নোবেল পদকটি গ্রহণ করবেন।এই কদিন ধরে বেশ জল্পনা-কল্পনা চলছিল বব ডিলান হোয়াইট হাউসের বৈঠকে আসবেন, নাকি এড়িয়ে যাবেন। আর হলোও তাই। হোয়াইট হাউসের মুখপাত্র জোস আর্নেস্ট গতকাল প্রেস বিফ্রিংয়ে বলেন, আপনাদের জন্য দুর্ভাগ্য যে বব ডিলান আজ হোয়াইট হাউসে আসছেন না।আর্নেস্ট বলেন, বব ডিলান না আসার কোনো কারণ জানাননি। তবে বব ডিলানের সঙ্গে আগে প্রেসিডেন্টের সাক্ষাৎ হয়েছে এবং সেই বৈঠক বেশ উপভোগ করেছেন প্রেসিডেন্ট।
