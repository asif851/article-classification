
ফ্রান্সে আয়কর-সংক্রান্ত কাটছাঁট ও আমলাতান্ত্রিক জটিলতার লাগাম টানার বিষয়ে অর্থনৈতিক পরিকল্পনার ওপর আস্থাভোটে জয়ী হয়েছেন দেশটির নতুন প্রধানমন্ত্রী ম্যানুয়েল ভলস। গতকাল মঙ্গলবার পার্লামেন্টে অনুষ্ঠিত এই আস্থাভোটে আইনপ্রণেতারা মতামত দেন।আজ বুধবার টাইমস অব ইন্ডিয়ার এক খবরে জানানো হয়, গতকালের এই আস্থাভোটে ম্যানুয়েল ৩০৬-২৩৯ ভোটে জয়ী হন। তবে সমাজতান্ত্রিক দলের ১১ জন আইনপ্রণেতা আস্থাভোটে অংশ নেননি।প্রধানমন্ত্রী নির্বাচিত হয়েই দেশটির অর্থনৈতিক অবস্থা উন্নত করার প্রতিশ্রুতি দেন ম্যানুয়েল ভলস। তারই অংশ হিসেবে তিনি পরিকল্পনা করেন, বেশ কিছু প্রতিষ্ঠান থেকে আরও মুনাফা অর্জনের ব্যবস্থা করতে হবে এবং সব ধরনের কর্মীদের কাছ থেকে আয়কর নেওয়া বন্ধ করতে হবে। এই পরিকল্পনার ওপর ভিত্তি করে আস্থা ভোট অনুষ্ঠিত হয়। ভোটে জয়ী হওয়ায় দেশটিতে এখন সব ধরনের কর্মীদের কাছ থেকে আয়কর নেওয়া বন্ধ করতে আইনগত কোনো বাধা নেই।আস্থাভোট শুরু হওয়ার আগে পার্লামেন্টে ম্যানুয়েল ভলস বলেন, ‘আমরা সব ধরনের প্রতিশ্রুতির প্রতি সমান শ্রদ্ধাশীল। দেশের অর্থনৈতিক অবস্থা উন্নয়নের জন্য বাজেট প্রণয়নে আমরা কঠোর হতে পারি কিন্তু নির্মম হতে পারি না।’গত শুক্রবার ফ্রান্সের নবগঠিত সরকারের প্রধানমন্ত্রী ম্যানুয়েল ভলস প্রথমবারের মতো মন্ত্রিপরিষদের বৈঠকে যোগ দেন। সেদিনই এই আস্থাভোটের বিষয়ে সিদ্ধান্ত নেওয়া হয়।
