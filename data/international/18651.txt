
চীনের রাজধানী বেইজিংয়ে বায়ুদূষণের কারণে দ্বিতীয় দফায় ‘রেড অ্যালার্ট’ জারি করা হয়েছে। আজ শুক্রবার বিবিসি অনলাইনের প্রতিবেদনে এ তথ্য জানানো হয়।সপ্তাহকাল আগেই বেইজিংয়ে বায়ুদূষণ নিয়ে প্রথমবারের মতো একই ধরনের ‘রেড অ্যালার্ট’ জারি করা হয়।দ্বিতীয় দফায় ‘রেড অ্যালার্ট’ জারির পরিপ্রেক্ষিতে বেইজিং আবহাওয়া সেবা বিভাগ জানিয়েছে, বায়ুদূষণের কারণে কাল শনিবার থেকে আগামী মঙ্গলবার পর্যন্ত রাজধানীতে ঘন ধোঁয়াশা বহাল থাকতে পারে।দেশটির জাতীয় আবহাওয়া কেন্দ্র জানিয়েছে, চীনের মধ্যাঞ্চলের জিয়ান থেকে উত্তর-পূর্বাঞ্চলের হারবিন পর্যন্ত বিস্তৃত এলাকায় এই দূষণের প্রভাব থাকতে পারে।বেইজিংয়ে বায়ুদূষণ নিয়ে সর্বোচ্চ সতর্কাবস্থা জারির পরিপ্রেক্ষিতে গাড়ি চলাচল, কলকারখানা ও ভবনের কাজকর্ম সীমিত করে দেওয়া হয়েছে।দুই বছর ধরে চীনে বায়ুদূষণের কারণে ধোঁয়াশা সৃষ্টির মতো বিপর্যয় দেখা দিচ্ছে। কয়লার ইঞ্জিনে চালিত শিল্পকারখানা, যানবাহনের ধোঁয়া, নির্মাণাধীন এলাকার ধুলাবালি—এসবের কারণে চীনে ঘন ধোঁয়াশার সৃষ্টি হচ্ছে।বেইজিং ও আশপাশের এলাকার বায়ুদূষণের ভয়াবহতা কমাতে সম্প্রতি চীনকে ৩০ কোটি ডলারের ঋণ সহায়তা দেওয়ার ঘোষণা দিয়েছে এশীয় উন্নয়ন ব্যাংক (এডিবি)।
এডিবি বলেছে, বেইজিং ও সংলগ্ন এলাকার বাতাস এমন ভয়াবহ মাত্রায় দূষিত হয়ে পড়েছে যে তা জনস্বাস্থ্য ও টেকসই উন্নয়নকে ঝুঁকির মুখে ফেলে দিয়েছে।
আরও পড়ুন: বায়ুদূষণে বেইজিংয়ে সর্বোচ্চ সতর্কতাবায়ু দূষণরোধে চীনকে ৩০ কোটি ডলার দিচ্ছে এডিবি
