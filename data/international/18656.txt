
মিয়ানমারের গণতান্ত্রিক আন্দোলনের সময় আটক ৬৯ জন ছাত্র গতকাল শুক্রবার মুক্তি পেয়েছেন। দেশটির গণতন্ত্রপন্থী নেত্রী অং সান সু চি প্রতিশ্রুতি দিয়েছিলেন, ক্ষমতায় গেলে তাঁর প্রথম কাজ হবে রাজনৈতিক বন্দী ও অধিকারকর্মীদের মুক্তি দেওয়া। ক্ষমতায় বসার পর সেই কথা রাখলেন তিনি।গতকাল মিয়ানমারের থারাওদি আদালত থেকে মুক্তি পান ৬৯ রাজনৈতিক ছাত্রকর্মী। গত বছরের মার্চ মাসে শিক্ষা আন্দোলনে এসব ছাত্রকে আটক করা হয়। আদালতের বিচারক চিট মিয়াত বলেন, ‘তোমরা সবাই এখন মুক্ত। তোমাদের বিরুদ্ধে কোনো অভিযোগ নেই।’মিয়ানমারে বহু রাজনৈতিক বন্দী আছেন। এখনো শত শত বন্দীর বিচার চলছে। সাম্প্রতিক সময়ে সামরিক শাসন কিছুটা শিথিল হলেও ভিন্ন রাজনৈতিক কর্মীদের ওপর নিগ্রহ বন্ধ হয়নি।
