
সিরিয়ায় রাসায়নিক হামলার অভিযোগ এনে দেশটির প্রেসিডেন্ট বাশার আল আসাদকে শায়েস্তা করার ব্যাপারে দৃঢ় প্রত্যয় ব্যক্ত করেছে যুক্তরাষ্ট্র। তবে এই হামলা সীমিত পর্যায়ের হবে বলে জানিয়েছেন মার্কিন প্রেসিডেন্ট বারাক ওবামা। বার্তা সংস্থা রয়টার্সের প্রতিবেদনে এ তথ্য জানানো হয়েছে।গতকাল শুক্রবার হোয়াইট হাউসে প্রেসিডেন্ট ওবামা বলেন, ‘আমরা এমন একটি বিশ্ব মেনে নিতে পারি না, যেখানে নারী, শিশু ও নিরীহ বেসামরিক লোকজনকে ভয়ঙ্কর মাত্রায় গ্যাস প্রয়োগ করা হয়।’মার্কিন প্রেসিডেন্ট বলেন, রাসায়নিক অস্ত্র ব্যবহারের বিরুদ্ধে রীতিনীতি মেনে চলার বিষয়টি নিশ্চিত করার বাধ্যবাধকতা রয়েছে আন্তর্জাতিক সম্প্রদায়ের।ওবামা দাবি করেন, সিরিয়ার রাজধানী দামেস্কে ২১ আগস্টের রাসায়নিক হামলা বিশ্বের জন্য হুমকি, আমেরিকার জাতীয় নিরাপত্তার জন্যও হুমকি।
ওবামা জানান, রাসায়নিক অস্ত্র ব্যবহারের প্রতিক্রিয়ায় সীমিত পর্যায়ের হামলার বিষয়টি বিবেচনা করছে ওয়াশিংটন। তবে কবে নাগাদ এই হামলা হতে পারে, সে সম্পর্কে নির্দিষ্ট করে কিছুই জানাননি তিনি।
গোয়েন্দা প্রতিবেদনের বরাত দিয়ে মার্কিন পররাষ্ট্রমন্ত্রী জন কেরি দাবি করেছেন, দামেস্কে রাসায়নিক হামলায়  এক হাজার ৪২৯ জন নিহত হয়েছে।
সিরিয়ায় অবস্থানরত জাতিসংঘের তদন্ত দল আজ শনিবার সকালে দামেস্ক ছেড়েছে।
আসাদবিরোধীদের অভিযোগ, ২১ আগস্ট রাজধানী দামেস্কের অদূরে সেনাবাহিনী রাসায়নিক অস্ত্রের হামলা চালিয়েছে। এতে শিশুসহ কয়েক শ ব্যক্তি নিহত হয়েছে। আহত হয়েছে তিন সহস্রাধিক। দেশটির সরকার এ অভিযোগ অস্বীকার করেছে। নিরপেক্ষ অন্য কোনো সূত্র থেকে এ অভিযোগের সত্যতার বিষয়ে নিশ্চিত হওয়া যায়নি।
মার্কিন প্রেসিডেন্ট বারাক ওবামা ও ভাইস প্রেসিডেন্ট জো বাইডেন দাবি করেছেন, রাসায়নিক অস্ত্র ব্যবহারের জন্য সিরিয়ার সরকারই দায়ী।

