
গোমূত্রে কর আরোপ করায় ক্ষুব্ধ আয়ুর্বেদিক সংস্থা পতঞ্জলির প্রতিষ্ঠাতা বাবা রামদেব। তিনি বলেছেন, বিদেশি বিনিয়োগের ফলে ভারতের বিজ্ঞান ও প্রযুক্তি ক্ষেত্রে উন্নতির সম্ভাবনা থাকলেও ‘মেক ইন ইন্ডিয়া’ এর অবস্থান থেকে কেন্দ্রীয় সরকারের সরে আসা উচিত নয়। তাই তিনি দেশি আয়ুর্বেদিক পণ্য উৎপাদনে আরও জোর দেওয়ার দাবি জানিয়েছেন। একই সঙ্গে তিনি এই কর কমানোর দাবি জানান।
মেঝে পরিষ্কার ও নানা আয়ুর্বেদিক পণ্য উৎপাদনে গোমূত্র ব্যবহার করতে হয় জানিয়ে বাবা রামদেব বলেন, কেন্দ্রীয় সরকার এই গোমূত্রের ওপর ১৮ শতাংশ জিএসটি বা পণ্য ও সেবাকর অন্তর্ভুক্ত করেছে।
পাশাপাশি বাবা রামদেব বিভিন্ন ধর্মীয় টিভি চ্যানেলের ওপর আরোপিত কর প্রত্যাহারেরও দাবি তুলেছেন। এই তালিকায় রয়েছে আস্থা, অরিহন্ত ও বৈদিক চ্যানেল। সরকার এদের ওপর এক থেকে দেড় লাখ রুপি কর দাবি করেছে। এটা মওকুফের দাবি জানিয়ে বাবা রামদেব বলেছেন, ‘সাধু সন্তুদের ওপর দয়া করে কর বসাবেন না। আপনারা যদি দেশকে ভালোবাসেন, ধর্মীয় কথা শুনতে চান, তাহলে দয়া করে কর মওকুফ করুন। আমরা ধর্মীয় মানুষ। একজন বাবা কোত্থেকে এত টাকা পাবেন?’
বাবা রামদেব অভিযোগ করেছেন, কেন্দ্রীয় সরকার আস্থা ও বৈদিক চ্যানেলের জন্য সব মিলিয়ে ৩২ কোটি রুপি দাবি করেছে। ভারতের রাজধানী নতুন দিল্লিতে আস্থা মোবাইল অ্যাপ চালু করতে এসে বাবা রামদেব গত বুধবার এ কথা বলেছেন।
বাবা রামদেবের আয়ুর্বেদিক ব্যবসা ভালোই চলছে। ভবিষ্যতে ভারতের বৃহত্তম কনজিউমার গুডস সংস্থা হিন্দুস্তান ইউনিলিভারকে ছাড়িয়ে যেতে পারে পতঞ্জলি। ৮০ বছরের পুরোনো এই ইউনিলিভার সংস্থার বার্ষিক আয় ৩৪ হাজার ৪৮৭ কোটি রুপি। আর পতঞ্জলির আয় ১০ হাজার ৫৬১ কোটি রুপি।
