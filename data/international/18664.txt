
মিসরের কারাবন্দী ও ক্ষমতাচ্যুত প্রেসিডেন্ট হোসনি মোবারক শিগগিরই মুক্তি পেতে বলেছেন বলে জানিয়েছেন তাঁর আইনজীবী। রয়টার্স বলছে, দুর্নীতির মামলায় আদালত আজ সোমবার মোবারককে নির্দোষ ঘোষণার পর তাঁর আইনজীবী সাংবাদিকদের এ কথা বলেন। মোবারকের মুক্তির সম্ভাবনা উত্তাল মিসরকে আরও বিক্ষুব্ধ তুলবে বলে ধারণা করা হচ্ছে।গত ৩ জুলাইয়ে দেশটির প্রথম নির্বাচিত প্রেসিডেন্ট মুহাম্মদ মুরসি সামরিক বাহিনী দ্বারা উত্খাত ও বন্দী হন। এরপর তাঁর মুক্তি ও স্থগিত করা সংবিধান পুনপ্রতিষ্ঠার দাবিতে মুসলিম ব্রাদারহুডসহ ইসলামপন্থী দলগুলো ব্যাপক বিক্ষোভ করে আসছে। বিক্ষোভ দমনে ১৪ আগস্টে সেনাবাহিনী অভিযান শুরু করার পর দেশটিতে ৮৫০ জনের বেশি মানুষ নিহত হয়েছে।২০১১ সালের ১১ ফেব্রুয়ারিতে ক্ষমতাচ্যুত হওয়ার পর ৮৫ বছর বয়সী মোবারকের কারাবন্দী হয়ে আছেন। মোবারকের বিরুদ্ধে দুর্নীতি ও বিক্ষোভকারীদের খুন করার অভিযোগ আনা হয়েছিল।মোবারকের আইনজীবী ফরিদ আল-দিয়াব আজ সাংবাদিকদের বলেন, মোবারকের বিরুদ্ধে আরও একটি দুর্নীতির মামলা চলছে বলে তিনি আজকের রায়ের পরও কারাবন্দী থাকবেন। তবে আশা করা হচ্ছে শিগগিরই ওই মামলার কাজ শেষ হবে।ফরিদ রয়টার্সকে বলেন, ‘প্রশাসনিক কাজ সারতে আমাদের ৪৮ ঘণ্টার বেশি সময় লাগবে না। আশা করা হচ্ছে, এ সপ্তাহের শেষে তিনি মুক্তি পাবেন।’বিচার বিভাগের এক সূত্র রয়টার্সকে জানান, মোবারককে আরও সপ্তাহ দুয়েক কারাগারে থাকতে হতে পারে। এ সময়ে তাঁর বিরুদ্ধে চলা আরেকটি মামলার কাজ শেষ হতে হবে।গত বছর দুর্নীতির দায়ে মোবারক ও তাঁর স্বরাষ্ট্রমন্ত্রীকে আদালত যাবজ্জীবন কারাদণ্ড দিয়েছিল। তাঁর বিরুদ্ধে অভিযোগ ছিল, তাঁর শাসনামলের শেষের দিকে আইনশৃঙ্খলা বাহিনীর হাতে বিক্ষোভকারীদের মৃত্যু হলেও তিনি বাহিনীকে ঠেকানোর চেষ্টা করেননি।মোবারকের বিরুদ্ধে মামলায় নিম্ন আদালত যে রায় দিয়েছিল, সেটি পুনর্বিবেচনা করে বাদী ও বিবাদী উভয় পক্ষই আপিল করেছিল। বর্তমানে তিনি তোরা কারাগারে বন্দী আছেন।
