
সিরিয়ার উদ্দেশ্যে রওনা করা উত্তর কোরিয়ার দুটি চালান (শিপমেন্ট) বিগত ছয় মাসে মাঝপথে পাকড়াও করা হয়েছে। শিপমেন্টগুলো ছিল বাসার আল-আসাদ সরকারের রাসায়নিক অস্ত্র কর্মসূচি পরিচালনাকারী একটি সংস্থার। জাতিসংঘের এক গোপন নথিতে এই তথ্য পাওয়া গেছে। পিয়ংইয়ংয়ের ওপর জাতিসংঘ আরোপিত নিষেধাজ্ঞা ভঙ্গ করা বিষয়ে প্রতিবেদনটি প্রকাশিত হয়।
জাতিসংঘের স্বাধীন বিশেষজ্ঞদের একটি প্যানেল চলতি মাসের শুরুতে নিরাপত্তা পরিষদে একটি প্রতিবেদন জমা দেয়। প্রতিবেদনটি গত সোমবার রয়টার্সের হাতে আসে। কিন্তু শিপমেন্ট দুটি কখন ও কোথায় পাকড়াও করা হয়েছে এবং তাতে কী ছিল তা জানায়নি রয়টার্স।
জাতিসংঘের ওই বিশেষজ্ঞরা ৩৭ পাতার এক প্রতিবেদন দেয়। এতে উত্তর কোরিয়া ও সিরিয়ার মধ্যে নিষিদ্ধ রাসায়নিক অস্ত্র, পারমাণবিক ক্ষেপণাস্ত্র ও অস্ত্র সহযোগিতার বিষয় নিয়ে তদন্ত চালানোর কথা উল্লেখ করা হয়েছে।
প্রতিবেদনটিতে বলা হয়, প্যানেলের দুই সদস্য জানিয়েছেন, শিপমেন্ট দুটি সিরিয়ার উদ্দেশ্যে রওনা করা। এ ছাড়া ওই শিপমেন্টগুলোতে সিরিয়ার সঙ্গে চুক্তি করা উত্তর কোরিয়ার কেওএমআইডির পণ্য ছিল বলে প্রতিবেদনে      বলা হয়েছে।
