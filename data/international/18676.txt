
যুক্তরাষ্ট্রের নাগরিকদের ওপর সরকারের গোয়েন্দা তৎপরতার প্রতিবাদে রাজধানী ওয়াশিংটন ডিসিতে গত শনিবার বিশাল বিক্ষোভ সমাবেশ হয়েছে। বিক্ষোভে অংশ নেওয়া কয়েক হাজার নাগরিক সরকারের গোয়েন্দাগিরির প্রতিবাদ জানায়।সমাবেশ থেকে যুক্তরাষ্ট্র সরকারের গোয়েন্দা তৎপরতা ফাঁস করার জন্য এডওয়ার্ড স্নোডেনকে ধন্যবাদ জানানো হয়। এক শর বেশি নাগরিক অধিকার সংগঠন যৌথভাবে এ বিক্ষোভ সমাবেশ আহ্বান করে। কংগ্রেস ভবন ক্যাপিটল হিলের সামনে দিয়ে শোভাযাত্রার সময় জনতা প্রতিবাদী স্লোগান লেখা প্ল্যাকার্ড বহন করে। ‘ধন্যবাদ এডওয়ার্ড স্নোডেন’, ‘গোয়েন্দাগিরি বন্ধ করো’, ‘গোপন বিচার বন্ধ করো’—এসব স্লোগান দিতে দিতে বিক্ষোভকারীরা রাজধানীর বিভিন্ন সড়ক প্রদক্ষিণ করে। একদল বিক্ষোভকারী প্রেসিডেন্ট বারাক ওবামার বিরুদ্ধেও স্লোগান দেয়।শনিবারের এ বিক্ষোভে যুক্তরাষ্ট্রের উদারনৈতিক ও রক্ষণশীলদের যৌথ উপস্থিতি ছিল লক্ষণীয়। সাধারণত নাগরিক অধিকারের আন্দোলনে যুক্তরাষ্ট্রের রক্ষণশীলদের দেখা মেলে কদাচিৎ। সাবেক ভাইস প্রেসিডেন্ট পদপ্রার্থী কট্টর রক্ষণশীল হিসেবে পরিচিত সারাহ পেলিন ছাড়াও রিপাবলিকান আইনপ্রণেতা মাইক লি, টেড ক্রুজ উপস্থিত ছিলেন।উদারনৈতিক সংগঠন ‘ফ্রি প্রেসে’র প্রতিনিধি ক্রেগ অ্যারোন সমাবেশে বলেন, ডান-বাম নয়—এ আন্দোলন হচ্ছে নৈতিকতা ও অনৈতিকতার।অকুপাই ওয়াল স্ট্রিট, কাউন্সিল অব আমেরিকান ইসলামিক রিলেশনস, আমেরিকান সিভিল লিবার্টিজ ইউনিয়নসহ বড় নাগরিক সংগঠনের নেতারা এ সমাবেশে বক্তব্য দেন। সমাবেশ থেকে সরকারের গোয়েন্দা তৎপরতা বন্ধের জন্য একটি স্মারকলিপি আইনপ্রণেতাদের কাছে পাঠানো হয়।সমাবেশে রাশিয়ায় রাজনৈতিক আশ্রয়ে থাকা এডওয়ার্ড স্নোডেনের একটি বিবৃতিও পড়ে শোনানো হয়। জেসেলিন রাডেক নামের এক নারীনেত্রী স্নোডেনের বিবৃতি থেকে উল্লেখ করে বলেন, ‘আমাদের আইনপ্রণেতারা বলে থাকেন আড়ি পাতা নাকি গোয়েন্দাগিরি নয়।’ সমাবেশ জুড়ে তখন ‘শেম শেম’ ধ্বনি ওঠে।নাগরিকদের ফোন ও ইন্টারনেট ব্যবহারের ওপর সরকারের জাতীয় গোয়েন্দা বিভাগের আড়ি পাতার বিরুদ্ধে যুক্তরাষ্ট্রে ব্যাপক জনমত গড়ে উঠেছে। এ ধরনের কার্যক্রম সে দেশে ব্যক্তিগত গোপনীয়তায় চরম হস্তক্ষেপ হিসেবেই বিবেচিত। আড়ি পাতা আইন করে বন্ধ করারও দাবি উঠেছে।
