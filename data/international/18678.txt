
 
শ্রীলঙ্কায় ফেসবুক, ভাইবার ও হোয়্যাটস অ্যাপসহ কিছু সামাজিক যোগাযোগ মাধ্যম বন্ধ করে দেওয়া হয়েছে। তিন দিনের জন্য দেশজুড়ে এসব সামাজিক যোগাযোগের মাধ্যম বন্ধ রাখা হবে। আজ বুধবার এ সিদ্ধান্তের কথা জানিয়েছেন শ্রীলঙ্কার টেলিকমিউনিকেশনস রেগুলেটরি কমিশনের (টিআরসি) কর্মকর্তারা।
বার্তা সংস্থা রয়টার্সের খবরে বলা হয়েছে, সাম্প্রদায়িক সহিংসতা ঠেকানোর জন্য দেশটির সরকার এ পদক্ষেপ নিয়েছে। শ্রীলঙ্কার মন্ত্রিসভার মুখপাত্র রাজিথা সেনারত্নে বলেন, সোশ্যাল মেসেজিং নেটওয়ার্কগুলো বন্ধ করার জন্য সেবাপ্রদানকারী প্রতিষ্ঠানের প্রতি আহ্বান জানিয়েছে সরকার। তিনি আরও জানান, মুসলিমদের ওপর হামলা চালানোর জন্য ফেসবুকে কিছু উসকানিমূলক পোস্ট দেখার পর সরকার এ সিদ্ধান্ত নিয়েছে।
এদিকে টিআরসির একজন কর্মকর্তা বলেছেন, ‘ফেসবুক, ভাইবার ও হোয়্যাটস অ্যাপ ৭২ ঘণ্টার জন্য বন্ধ রাখার কথা সব গ্রাহককে জানাবেন টিআরসির মহাপরিচালক।’
শ্রীলঙ্কার ক্যান্ডি গত রোববার অশান্ত হয়ে ওঠে। ওই সময় মুসলমানদের বিভিন্ন দোকানে হামলা চালানো হয়। গত সোমবার ক্যান্ডিতে বৌদ্ধ ও মুসলিম সম্প্রদায়ের মধ্যে সংঘর্ষ হয়। এরপর গতকাল শ্রীলঙ্কায় ১০ দিনের জন্য জরুরি অবস্থা জারি করা হয়। সরকারের পক্ষ থেকে বলা হয়েছে, সাম্প্রদায়িক দাঙ্গা যাতে ছড়িয়ে পড়তে না পারে, সে জন্য দেশজুড়ে জরুরি অবস্থা জারি করা হয়েছে। এরপরই শহরের রাস্তায় নামে সশস্ত্র পুলিশ কমান্ডো।
বার্তা সংস্থা এএফপির খবরে বলা হয়েছে, যেসব শহরে দাঙ্গা হয়েছে, সেগুলোর রাস্তায় পুলিশের স্পেশাল টাস্ক ফোর্সের শতাধিক কমান্ডো মোতায়েন রয়েছে। দাঙ্গায় এখনো পর্যন্ত দুজন নিহত এবং অনেক ঘর-বাড়ি ক্ষতিগ্রস্ত হয়েছে। সরকারের পক্ষ থেকে বলা হয়েছে, যে কারণ দেখিয়ে সাম্প্রদায়িক দাঙ্গা ছড়িয়ে পড়েছে, তার কোনো ভিত্তি নেই এবং যারা এর পেছনে রয়েছে, তাদের গ্রেপ্তার করা হবে।
