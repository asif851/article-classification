
মার্কিন প্রেসিডেন্ট বারাক ওবামা অভিবাসন-সংকট মোকাবিলায় জরুরি তহবিলের জন্য ৩৭০ কোটি ডলারের বিল পাস করতে কংগ্রেসের প্রতি আহ্বান জানিয়েছেন। গত বুধবার এই আহ্বান জানানোর সময় তিনি মধ্য আমেরিকার দেশগুলো থেকে সন্তানদের অবৈধভাবে যুক্তরাষ্ট্রে ঢোকার জন্য সীমান্তে না পাঠাতে মা-বাবাদের সতর্ক করে দেন। খবর এএফপির।টেক্সাসের গভর্নর রিক পেরির সঙ্গে বৈঠকের পর গত বুধবার ডালাসে স্থানীয় সরকারি কর্মকর্তাসহ সংশ্লিষ্ট ব্যক্তিদের সঙ্গে সীমান্ত ইস্যুসহ বিভিন্ন বিষয় নিয়ে আলোচনা করেন ওবামা। এ সময় তিনি অভিবাসন-সংকট মোকাবিলায় জরুরি তহবিল নিয়ে রাজনীতি না করার জন্য কংগ্রেস নেতাদের প্রতি আহ্বান জানান।সীমান্ত পরিস্থিতি সম্পর্কে বলতে গিয়ে ওবামা জানান, গত অক্টোবর থেকে অন্তত ৫৭ হাজার শিশু দক্ষিণ-পশ্চিমাঞ্চল সীমান্ত দিয়ে অবৈধভাবে যুক্তরাষ্ট্রে ঢুকেছে। তারা মধ্য আমেরিকার বিভিন্ন দেশে থেকে এসেছে।
