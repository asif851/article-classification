
উত্তর কোরীয় নেতা কিম জং–উনকে অভিনব বার্তা দিয়েছেন চীনা প্রেসিডেন্ট সি চিন পিং। এক বছরেরও বেশি সময় পর প্রথমবারের মতো প্রকাশ্যে প্রতিবেশী দুই দেশের মধ্যে যোগাযোগ হলো।
পিয়ংইয়ংয়ের সরকারি সংবাদ সংস্থার বরাত দিয়ে এএফপির খবরে জানানো হয়, এতে দুই দেশের টান টান সম্পর্ক কিছুটা সহজ হতে পারে। চীনের সঙ্গে সখ্য রয়েছে উত্তর কোরিয়ার। দুই দেশের মধ্যে অর্থনৈতিক সুসম্পর্ক রয়েছে। তবে পিয়ংইয়ংয়ের অস্ত্র উন্নয়ন কর্মসূচির কারণে দুই দেশের সম্পর্কে নেতিবাচক প্রভাব পড়ে।
চীনের ক্ষমতায় দ্বিতীয় মেয়াদে আসার পর গতকাল বুধবার সি চিন পিংকে ফোনে অভিনন্দন জানান কিম। এরপরই চিন পিং এই পদক্ষেপ নিলেন।
রাজনৈতিক বিশ্লেষকেরা বলছেন, চীন ও উত্তর কোরিয়ার মধ্যে এ ধরনের যোগাযোগ বেশ বিরল।
সিউলে নর্থ কোরীয় স্টাডিজ ইউনিভার্সিটির শিক্ষক ইয়াং মু জিন বলেন, প্রকাশ্যে দুই দেশের মধ্যে বার্তার বিনিময়ে এই আভাস মেলে যে তারা সম্পর্কের উন্নয়ন চায়।
