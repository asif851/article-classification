
তুরস্কের প্রধানমন্ত্রী রিসেপ তাইয়েপ এরদোয়ানের জাস্টিস অ্যান্ড ডেভেলপমেন্ট পার্টি (একেপি) ইস্তাম্বুলের তাকসিম স্কয়ারে বিপণিকেন্দ্র নির্মাণের পরিকল্পনার বিষয়ে গণভোটের প্রস্তাব দিয়েছে। তবে এ প্রস্তাব উপেক্ষা করে গতকাল বৃহস্পতিবার ভোরেও সেখানে কয়েক শ মানুষ সরকারবিরোধী বিক্ষোভ করেন। একেপির ডেপুটি চেয়ারম্যান হুসেইন সেলিক বলেছেন, গেজি পার্ক ধ্বংস করে ওই বিপণিকেন্দ্র নির্মাণের পরিকল্পনার বিষয়ে গণভোট হলে সরকারের সদিচ্ছার প্রতিফলন ঘটবে এবং বিক্ষোভকারীরাও ঘরে ফিরে যাবেন। তবে তিনি হুঁশিয়ারি উচ্চারণ করে বলেন, কেউ যদি বিক্ষোভে উসকানি দেয় এবং পার্কে অবস্থান করে, তাহলে তাদের চরম পরিণতির মুখোমুখি হতে হবে। মঙ্গলবার রাতে তাকসিম স্কয়ারে সাঁড়াশি অভিযান চালিয়ে বিক্ষোভকারীদের হটিয়ে দেয় পুলিশ। এর পর থেকে সেখানে পরিস্থিতি কিছুটা শান্ত রয়েছে।
বিক্ষোভকারীদের বিরুদ্ধে এরদোয়ান সরকার কঠোর অবস্থান নেওয়ায় ইউরোপের জ্যেষ্ঠ কূটনীতিকেরা উদ্বেগ প্রকাশ করেছেন। ইউরোপীয় ইউনিয়নের পররাষ্ট্রনীতিবিষয়ক প্রধান ক্যাথেরিন অ্যাশটন বলেছেন, অস্থিরতার মধ্য দিয়ে ‘গুরুত্বপূর্ণ সময়’ পার করছে তুরস্ক। ইউরোপের মূল্যবোধের প্রতি আঙ্কারার যে অঙ্গীকার রয়েছে, তা নবায়ন করার এখনই উপযুক্ত সময়।
বুধবার সন্ধ্যায় প্রধানমন্ত্রী এরদোয়ান গেজি পার্কের পরিস্থিতি নিয়ে শিল্পী, স্থপতি, গণমাধ্যম বিশেষজ্ঞসহ ১১ জনের সঙ্গে বৈঠক করেন। বৈঠক শেষে কুতলুগ আতামান নামের একজন চলচ্চিত্রকার বলেন, এরদোয়ান বলেছেন, ক্ষমতাসীন একেপির নীতিনির্ধারণী কমিটির বৈঠকে তিনি গণভোটের বিষয়টি প্রস্তাব করবেন।
মঙ্গলবার প্রধানমন্ত্রী রিসেপ তাইয়েপ এরদোয়ান বিক্ষোভ-কারীদের প্রতি কড়া হুঁশিয়ারি উচ্চারণ করেন। এর পর সেখানে পুলিশি অভিযান চালানো হয়। বিক্ষোভকারীদের বিরুদ্ধে সরকার কঠোর অবস্থান নেওয়ায় যুক্তরাষ্ট্রসহ কয়েকটি পশ্চিমা দেশ উদ্বেগ প্রকাশ করেছে।বিবিসি ও রয়টার্স।
