
মিয়ানমারের সব মানুষকে গণতান্ত্রিক সমাজে স্বীকৃত সুযোগ এবং সুবিধায় সমানাধিকার দেওয়ার জন্য কর্তৃপক্ষের প্রতি আহ্বান জানিয়েছে যুক্তরাষ্ট্র।
আজ ৪ জানুয়ারি মিয়ানমারের জাতীয় দিবস। এই উপলক্ষে গতকাল বুধবার এক বিবৃতিতে দেশটির প্রতি শুভেচ্ছা জানান মার্কিন পররাষ্ট্রমন্ত্রী রেক্স টিলারসন। তিনি বলেন, শান্তি, মুক্তি এবং ন্যায়বিচার নিশ্চিতের প্রক্রিয়ায় বহু দশক ধরে মিয়ানমারের জনগণের পাশেই আছে যুক্তরাষ্ট্র। মিয়ানমারের বেসামরিক সরকারের প্রতি সমর্থন পুনর্ব্যক্ত করে টিলারসন বলেন, যুক্তরাষ্ট্র আশা করে বেসামরিক কর্তৃপক্ষ মিয়ানমারের বহু দশকের সংঘাতের ইতি টানা এবং গণতান্ত্রিক যাত্রার প্রক্রিয়া অব্যাহত রাখবে।
মার্কিন পররাষ্ট্রমন্ত্রী বলেন, ‘রাষ্ট্রীয় দিবস উপলক্ষে আমি যুক্তরাষ্ট্রের পক্ষ থেকে মিয়ানমারের প্রেসিডেন্ট থিন কিউ এবং দেশটির জনগণকে শুভেচ্ছা জানাচ্ছি।’ টিলারসন মিয়ানমার কর্তৃপক্ষের প্রতি আহ্বান জানান, গণতান্ত্রিক সমাজে স্বীকৃত সুযোগ এবং সুবিধায় সমানাধিকার দিতে হবে সবাইকে।
রোহিঙ্গাদের ওপর দমন-নিপীড়ন মিয়ানমারে নতুন কিছু নয়। দশকের পর দশক ধরে এই সংখ্যালঘু নৃগোষ্ঠীর ওপর নির্যাতন চালানো হচ্ছে। তবে গত বছরের ২৫ আগস্ট থেকে শুরু হওয়া সহিংসতা ব্যাপক আকারে ছড়িয়ে পড়ে। প্রাণ বাঁচাতে এখন পর্যন্ত সাড়ে ছয় লাখের বেশি রোহিঙ্গা মুসলমান বাংলাদেশে আশ্রয় নিয়েছে। এ নিয়ে আন্তর্জাতিকভাবে সমালোচনার মুখে পড়েছে মিয়ানমার। যুক্তরাষ্ট্র এই নির্যাতনকে ‘জাতিগত নির্মূল’ হিসেবে আখ্যায়িত করেছে।
