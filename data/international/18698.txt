
আলোচিত সেই সবুজ চোখের ‘আফগান গার্ল’ শরবত গুলাকে পাকিস্তানের পেশোয়ার থেকে গ্রেপ্তার করা হয়েছে। জাল পাকিস্তানি পরিচয়পত্র রাখার কারণে দেশটির কেন্দ্রীয় তদন্ত সংস্থা (এফআইএ) গতকাল বুধবার তাঁকে গ্রেপ্তার করে।১৯৮৫ সালে ন্যাশনাল জিওগ্রাফিক সাময়িকীর প্রচ্ছদে আলোকচিত্রী স্টিভ ম্যাককারির তোলা সবুজ চোখের এক আফগান মেয়ের ছবি প্রকাশ হওয়ার পর বিশ্বজুড়ে প্রচার পান তিনি। বিবর্ণ পোশাক ও ধুলোমাখা ক্লান্ত মুখে শরবতের সবুজ চোখের মর্মভেদী দৃষ্টি ছবিটিকে পরিচিত করে তোলে। আফগান গার্ল নামে রাতারাতি বিখ্যাত হয়ে ওঠেন মেয়েটি।শরবতের গ্রেপ্তারের খবর প্রকাশিত হওয়ার পর গতকাল আলোকচিত্রী স্টিভ ম্যাককারি জানিয়েছেন, শবরতকে সহযোগিতার জন্য যথাসম্ভব সবকিছুই তিনি করবেন। নিজের ইনস্টাগ্রামে ম্যাককারি লিখেছেন, ‘শরবত এবং তাঁর পরিবারকে আইনি ও আর্থিক সযোগিতা দিতে যা কিছু করা প্রয়োজন, তার সবকিছুই করতে আমি প্রতিজ্ঞাবদ্ধ।’পাকিস্তানের জাতীয় তথ্য নিবন্ধীকরণ কর্তৃপক্ষের কর্মকর্তা শহীদ ইলিয়াস বলেন, শরবতের কাছ থেকে আফগানিস্তান ও পাকিস্তান—এই দুই দেশেরই জাতীয় পরিচয়পত্র উদ্ধার করা হয়েছে। আদালতে পরিচয়পত্র জালিয়াতির অভিযোগ প্রমাণিত হলে শরবত গুলার ৭ থেকে ১৪ বছরের কারাদণ্ড এবং ৩ থেকে ৫ হাজার ডলারের সমান জরিমানা হতে পারে।যুক্তরাষ্ট্রের বিশ্বখ্যাত সাময়িকী ন্যাশনাল জিওগ্রাফিক-এর আলোকচিত্রী স্টিভ ম্যাককারি ১৯৮৪ সালে পেশোয়ারের কাছাকাছি এক শরণার্থীশিবির থেকে শরবত গুলার ছবি তোলেন। ন্যাশনাল জিওগ্রাফিক-এর ১৯৮৫ সালের জুন সংখ্যার প্রচ্ছদে ওই ছবি ছাপা হয়। ওই সময় শরবতের বয়স ছিল আনুমানিক ১২ বছর। অনেক দিন পর ২০০২ সালে স্টিভ ম্যাককারি আবার খুঁজে পান তাঁকে। তিনি বলেছিলেন, শরবতের চোখের দৃষ্টি তখনো ছিল সেই আগের মতোই তীক্ষ্ণ। ‘আফগান যুদ্ধের মোনালিসা’ বলেও ডাকা হয়েছে এই আফগান নারীকে।
