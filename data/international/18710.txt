
বাড়িতে প্রথম রাত কাটিয়েছে ব্রিটিশ রাজপরিবারের নতুন অতিথি। গত মঙ্গলবার সন্ধ্যায় ডিউক অব কেমব্রিজ প্রিন্স উইলিয়াম ও ডাচেস অব কেমব্রিজ কেট মিডলটন নবজাতক সন্তানকে নিয়ে হাসপাতাল ছেড়ে কেনসিংটন প্যালেসে যান। এদিকে গতকাল বুধবার ভবিষ্যৎ রাজাকে দেখতে কেনসিংটন প্যালেসে যান রানি দ্বিতীয় এলিজাবেথ। কেট ও উইলিয়াম সদ্যোজাত সন্তানকে নিয়ে হাসপাতাল থেকে প্যালেসে গেলে সেখানে অপেক্ষমাণ পরিবারের সদস্য ও কর্মকর্তা-কর্মচারীরা তাঁদের অভিনন্দন জানান। কেনসিংটন প্যালেসের মুখপাত্র বলেন, ছেলেকে নিয়ে এখন একান্তে কিছু ব্যক্তিগত মুহূর্ত কাটাবেন তাঁরা (কেট ও উইলিয়াম)।ব্রিটিশ রাজসিংহাসনের তৃতীয় উত্তরাধিকারী ও ছেলের নাতিকে দেখতে গতকাল বুধবার সকালে কেনসিংটন প্যালেসে যান রানি দ্বিতীয় এলিজাবেথ। সেখানে তিনি আধা ঘণ্টা থেকে বাকিংহাম প্যালেসে ফিরে যান। রাজপরিবার সূত্র জানায়, প্রপৌত্রের আগমনে রানি ‘রোমাঞ্চিত’। লন্ডনের সেন্ট মেরি হাসপাতালে সোমবার জন্ম হয় ‘ভবিষ্যৎ রাজার’। হাসপাতাল ছাড়ার আগে নবজাতককে নিয়ে বাইরে অপেক্ষমাণ সাংবাদিক ও উৎসাহী জনতার সামনে আসেন উইলিয়াম ও কেট। সাদা তোয়ালে জড়ানো নবজাতককে দেখে উপস্থিত জনতা উল্লাস প্রকাশ করে। কেট ও উইলিয়াম হাত নেড়ে অভিনন্দনের জবাব দেন।জনসমক্ষে কয়েক মিনিট থাকার পর কেট ও উইলিয়াম আবার ছেলেকে নিয়ে হাসপাতালে প্রবেশ করেন। কিছুক্ষণ পর বেরিয়ে আসেন তাঁরা। মা ও নবজাতককে গাড়ির পেছনের আসনে বসিয়ে নিজেই গাড়ি চালিয়ে কেনসিংটন প্যালেসে যান উইলিয়াম। বিবিসি ও সিএনএনসহ অনেক টেলিভিশন এ দৃশ্য সরাসরি সম্প্রচার করে। হাসপাতাল ছাড়ার সময় উইলিয়াম বলেন, যত দ্রুত সম্ভব রাজপরিবারের নতুন অতিথির নাম ঠিক করা হবে।এর আগে মঙ্গলবার বিকেলে হাসপাতালে গিয়ে নবজাতককে শুভকামনা জানান তার দাদা প্রিন্স অব ওয়েলস চার্লস এবং ক্যাথেরিনের মা-বাবা ক্যারল ও মাইকেল মিডলটন। নাতিকে দেখে প্রিন্স চার্লস মন্তব্য করেছেন, ‘চমৎকার’। আর নানি ক্যারল বলেছেন, ‘সত্যিই সুন্দর’। ব্রিটিশ আইন অনুযায়ী, স্থানীয় প্রশাসনে ছেলের জন্মনিবন্ধন করার জন্য উইলিয়াম ও কেটের হাতে আরও ৪১ দিন সময় রয়েছে। জন্মনিবন্ধনের ক্ষেত্রে নবজাতকের অবশ্যই নাম লাগে। এএফপি ও বিবিসি।
