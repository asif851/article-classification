
আত্মপ্রচারের জন্য বেপরোয়া এক যুবককে শেষ পর্যন্ত কোনো অঘটন ছাড়াই পাকড়াও করতে সক্ষম হয়েছে নিউইয়র্ক পুলিশ। ২০ বছর বয়সী ওই যুবক ডোনাল্ড ট্রাম্পের গগনচুম্বী ট্রাম্প টাওয়ারে বেয়ে উঠতে শুরু করেছিলেন। রিপাবলিকান পার্টির প্রেসিডেন্ট প্রার্থী ট্রাম্পের বহুতল ভবনটি ম্যানহাটনের মিডটাউন এলাকায় অবস্থিত।
৬৮ তলা ভবনে গতকাল বুধবার বিকেলে হঠাৎ বেয়ে উঠতে শুরু করেন ওই যুবক।  বিকেল চারটার দিকে বিষয়টি পথচারীদের নজরে আসে। এক পথচারী টুইটারে বলেন, এক যুবক ট্রাম্প টাওয়ারের কাচের দেয়াল বেয়ে ওপরে উঠছেন। বিষয়টি ভয়ংকর।  মুহূর্তের মধ্যে পুলিশের কয়েক শ সদস্য এবং ফায়ার সার্ভিসসহ সব জরুরি বিভাগ ঘটনাস্থলে আসে।
সংশ্লিষ্ট সব সড়ক বন্ধ করে দেওয়া হয়। কর্মব্যস্ত ম্যানহাটন অচল হয়ে পড়ে। ছড়িয়ে পড়ে আতঙ্ক।  যুবকের কাঁধে থাকা ব্যাগে কী আছে, তা নিয়ে সৃষ্টি হয় উদ্বেগ-উৎকণ্ঠা।  হাজারো পথচারী ও গণমাধ্যমকর্মী ঘটনাস্থলে জড়ো হন। গণমাধ্যমে শুরু হয় নাটকীয় সরাসরি সম্প্রচার।  লম্বা চুলের যুবকটি পেশাদার আরোহীর মতো কাচের দেয়াল বেয়ে ওপরে উঠতে থাকেন। তিনি ট্রাম্প টাওয়ারের পাঁচতলা দিয়ে এই অভিযান শুরু করেছিলেন বলে জানা যায়।  পুলিশ বারবার যুবকের সঙ্গে নানাভাবে কথা বলার চেষ্টা করে। যুবক তাঁর আরোহণ চালিয়ে যেতে থাকেন।  যুবকটি পড়ে গেলেও যাতে আঘাত না পায়, এ জন্য নিচে বাতাসভর্তি ব্যাগ রাখা হয়।  সন্ধ্যা সাড়ে ছয়টার দিকে ২১ তলা পর্যন্ত উঠতে সক্ষম হন ওই যুবক। এর মধ্যে পুলিশের একটি দল যুবকের ওপরে ওঠার পথ বন্ধ করে দেয়। ভবনের ২১ তলার জানালা থেকে সব কাচ সরিয়ে অপেক্ষমাণ পুলিশ একপর্যায়ে যুবকটিকে জাপটে ধরে।  মৃদু ধস্তাধস্তির পর যুবকটিকে পাকড়াও করে হাসপাতালে পাঠানো হয়। তাঁর মানসিক ভারসাম্যের পরীক্ষা হচ্ছে।
নিউইয়র্ক পুলিশ সংবাদমাধ্যমকে জানিয়েছে, যুবকটির নাম স্টিভ।  ট্রাম্প টাওয়ার অভিযানের জন্য স্টিভ ভার্জিনিয়া থেকে এক দিন আগে নিউইয়র্কে এসেছেন বলে জানা যায়। তাঁর কাঁধে ঝোলানো ব্যাগে নিজের প্রচারের জন্য কিছু প্রচারপত্র পাওয়া গেছে বলে পুলিশ জানিয়েছে।
অভিযানে নামার আগে ওই যুবক টুইটারে একটি ভিডিও বার্তা ছাড়েন। এতে তিনি দাবি করেন, ট্রাম্পের সঙ্গে সাক্ষাতের অভিলাষেই তাঁর এই অভিযান। এটি তাঁর জন্য জরুরি। এই কায়দায় ট্রাম্পের সাক্ষাৎ পাওয়া ছাড়া তাঁর কোনো উপায় ছিল না।  টুইটার বার্তায় যুবকটি ট্রাম্পকে ভোট দেওয়ারও আহ্বান জানিয়েছেন।  ঘটনার সময় নিউইয়র্ক থেকে দূরের অঙ্গরাজ্য ভার্জিনিয়ায় ট্রাম্প তাঁর নির্বাচনী প্রচারণায় ছিলেন।  আত্মপ্রচারে জন্য যুবকের বিরুদ্ধে পুলিশ এখনো কোনো অভিযোগ দায়ের করেনি। তাঁর বিরুদ্ধে অনধিকার প্রবেশ বা জনসাধারণের উপদ্রব হয়ে দাঁড়ানোর অভিযোগ আনা হতে পরে। এ ধরনের অভিযোগে কোনো গুরুতর শাস্তি হওয়ার সুযোগ নেই বলে জানিয়েছেন আইনজীবীরা।
ব্যাপক আত্মপ্রচারণায় স্টিভ সফল হয়েছেন বলে বলা যায়। রিও অলিম্পিক বাদ দিয়ে প্রায় তিন ঘণ্টার এই নাটক মূলধারার গণমাধ্যম সরাসরি সম্প্রচার করে।
