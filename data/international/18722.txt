
জাপানে সুনামিতে বিধ্বস্ত ফুকুশিমা পরমাণু বিদ্যুৎকেন্দ্রের পরিচালনাকারী প্রতিষ্ঠান টোকিও ইলেকট্রিক পাওয়ার (টেপকো) জানিয়েছে, ক্ষতিগ্রস্ত ওই বিদ্যুৎকেন্দ্রের ভেতরে পানির নিচ থেকে কিছু ছবি সংগ্রহ করেছে একটি রোবট, যা সঞ্চিত গলিত পরমাণু জ্বালানির বলে ধারণা করা হচ্ছে। 
ক্ষতিগ্রস্ত ওই বিদ্যুৎকেন্দ্রের তিন নম্বর চুল্লির নিচ থেকে পাওয়া ছবিতে বিপুল পরিমাণ শক্ত লাভা-জাতীয় শিলখণ্ডের মতো বস্তু দেখা গেছে। এটা যদি গলিত পরমাণু জ্বালানি হয়ে থাকে, তবে তেজস্ক্রিয় পদার্থ অপসারণ অভিযানে বড় অগ্রগতি সাধিত হবে।
২০১১ সালে সুনামির আঘাতে ফুকুশিমা পরমাণু কেন্দ্রটি ক্ষতিগ্রস্ত হয়। চেরনোবিলের পর এটাই সবচেয়ে বড় পারমাণবিক দুর্ঘটনা। ওই ঘটনার পর পরমাণু দূষণের আশঙ্কায় দুই লাখের বেশি মানুষকে ঘরবাড়ি ছেড়ে যেতে বাধ্য করা হয়। ক্ষতিগ্রস্ত চুল্লির যন্ত্রপাতিগুলো এখনো চরমভাবে দূষিত। তেজস্ক্রিয় পদার্থ অপসারণে সেখানে রোবট দিয়ে কাজ করা হচ্ছে।
