
ব্রিটিশ রাজপরিবারের নতুন উত্তরাধিকারীর এখনো কোনো নাম রাখা হয়নি। ডিউক অব কেমব্রিজ প্রিন্স উইলিয়াম ও তাঁর স্ত্রী ডাচেস অব কেমব্রিজ কেট মিডলটন তাঁদের ছেলের জন্য একটি জুতসই নাম খুঁজছেন।গত সোমবার ছেলে সন্তানের জন্ম দিয়েছেন কেট। গতকাল মঙ্গলবার স্থানীয় সময় সন্ধ্যার দিকে শিশুসন্তান নিয়ে হাসপাতাল ছাড়েন রাজদম্পতি।হাসপাতাল ছাড়ার আগে কেট ও উইলিয়াম নবাগত শিশুকে কোলে নিয়ে হাস্যোজ্জ্বল মুখে হাসপাতালের বাইরে গণমাধ্যমকর্মীদের মাঝে আসেন। নবজাতকের ছবি তুলতে দেন তাঁরা। এ সময় উইলিয়াম সাংবাদিকদের বলেন, তিনি ও তাঁর স্ত্রী তাঁদের ছেলেসন্তানের একটি নাম নিয়ে এখনো কাজ করছেন। শিগগিরই একটা নাম পছন্দ করা হবে।রাজশিশুর ক্ষেত্রে জর্জ, জেমস ও আলেকজান্ডার—এ তিনটি নাম পছন্দের সংক্ষিপ্ত তালিকায় রয়েছে বলে গণমাধ্যমের খবরে বলা হচ্ছে।এর পরিপ্রেক্ষিতে শিশুর নাম জর্জ রাখা হয়েছে কি না, বিবিসির এক সাংবাদিকের এমন প্রশ্নের জবাবে উইলিয়াম বলেন, অপেক্ষা করুন এবং দেখুন।
প্রিন্স উইলিয়ামের জন্মের পর তাঁর নাম ঘোষণা করতে এক সপ্তাহ সময় লেগেছিল। ২০১১ সালের এপ্রিলে কেটকে বিয়ে করেন ব্রিটিশ রাজসিংহাসনের দ্বিতীয় উত্তরাধিকারী প্রিন্স উইলিয়াম।
