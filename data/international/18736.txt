
মধ্য ফিলিপাইনে বড় বড় ঢেউয়ের কবলে পড়ে যাত্রীবাহী একটি ফেরি ডুবে গেছে। এতে অন্তত ৩৮ জনের মৃত্যু হয়েছে। প্রায় ২০০ যাত্রী নিয়ে কিম নির্বানা নামের ফেরিটি লিয়েতে প্রদেশের ওরমোক বন্দর ছেড়ে যাওয়ার এক কিলোমিটারের মধ্যে এ দুর্ঘটনা ঘটে। এএফপির এক খবরে এ তথ্য জানানো হয়।
ফেরিটি ওরমোক বন্দর থেকে সেবু প্রদেশের ক্যামোতেস দ্বীপে যাচ্ছিল। কোস্টগার্ড জানিয়েছে নিখোঁজ আছেন ৩৩ জন।
শহরের দুর্যোগ ঝুঁকি হ্রাস ও ব্যবস্থাপনা কর্মকর্তা সিরিয়াকো টোলিবাও এএফপিকে বলেন, উদ্ধারকারী নৌকায় করে অনেক যাত্রীকেই উদ্ধার করা গেছে। ডুবিরিরা পানির নিচে ও ফেরির ভেতরে কেউ আটকা পড়ে আছে কি না, তা তল্লাশি করে দেখছে। তিনি জানান, ঘটনার পরপরই অন্তত ৫৩ জন যাত্রীকে হাসপাতালে নিয়ে যাওয়া হয়েছে এবং আহত না হওয়াই অনেকেই বাড়ি চলে যেতে পেরেছেন।
ম্যানিলার একটি রেডিও প্রায় ২১ জন নিখোঁজ থাকার কথা বললেও টলিবাও নির্দিষ্ট করে কতজন নিখোঁজ সেটা জানাতে পারেননি। টলিবাও বলেন, ১৭৩ জন যাত্রী এবং ১৬ জন ক্রু নিয়ে ফেরিটি যাত্রা শুরু করার ৩০ মিনিটের মধ্যে বড় ঢেউয়ের কবলে পড়ে উল্টে যায়।
প্রাথমিকভাবে ফিলিপাইন রেডক্রসের চেয়ারম্যান রিচার্ড গর্ডন বিবিসিকে বলেন, ‘৫০ থেকে ৭০ জন মানুষকে উদ্ধার করা হয়েছে, তাদের খাবার, পানি ও কম্বল দেওয়া হয়েছে। তল্লাশি ও উদ্ধার অভিযানে সহায়তা করার জন্য ঘটনাস্থলে একটি অ্যাম্বুলেন্স ও ডুবুরি পাঠানো হয়েছে।’
