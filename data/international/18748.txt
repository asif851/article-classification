
গ্রিসের ফারমাকোনিসি ও কালোলিমনোস দ্বীপের উপকূলে আজ শুক্রবার সকালে দুটি নৌকাডুবির ঘটনা ঘটেছে। এতে ছয় শিশু ও এক নারীসহ অন্তত ২১ জনের প্রাণহানি ঘটে। এ ঘটনায় অনেক অভিবাসন-প্রত্যাশী নিখোঁজ রয়েছেন বলে জানিয়েছে দেশটির কোস্টগার্ড কর্তৃপক্ষ। বার্তা সংস্থা এএফপির খবরে জানানো হয়, সকালে প্রথমে ফারমাকোনিসি উপকূলের কাছে পাথরের সঙ্গে ধাক্কা লেগে একটি নৌকা ডুবে যায়। এর কিছুক্ষণ পর ইজিয়ান সাগরের কালোলিমনোস উপকূলে আরেকটি নৌকা ডুবে যায়। বন্দর পুলিশ জানায়, তুরস্ক থেকে আসা প্রথম নৌকাটি ডুবে যাওয়ার পর ৪৮ জন যাত্রী সাঁতার কেটে তীরে উঠতে সক্ষম হন। এ সময় কোস্টগার্ডের সদস্যরা ছয় শিশু ও একজন নারীর লাশ উদ্ধার করেন। কালোলিমনোস উপকূলে আরেকটি নৌকা ডুবে যায়। এ সময় বন্দর পুলিশ আটটি লাশসহ ২৬ যাত্রীকে উদ্ধার করে তীরে নিয়ে এসেছে। পরে আরও ছয়জনের লাশ উদ্ধার করা হয়। এখনো অনেকে নিখোঁজ। উদ্ধার অভিযান চলছে। হতাহত যাত্রীদের বেশির ভাগই অভিবাসন-প্রত্যাশী। এর আগে গত বৃহস্পতিবার জলপথে গ্রিসে আসার সময় তুরস্কের একটি উপকূলে নৌকাডুবির ঘটনায় শিশুসহ অন্তত ১২ জন অভিবাসন-প্রত্যাশী মারা যান। তুরস্কের কোস্টগার্ড ২৮ জনকে উদ্ধার করেছে।
