
ভারতীয় জনতা পার্টির (বিজেপি) নতুন কমিটি থেকে বাদ পড়েছেন দলটির সাবেক সাধারণ সম্পাদক । বিজেপির নতুন সভাপতি অমিত শাহ দলে বড় ধরনের রদবদল করলেন। কমিটিতে অন্তর্ভুক্ত হয়েছেন ‘পুনর্বাসিত’ বি এস ইয়েদুরাপ্পা, জগৎ প্রকাশ নদ্দা ও রাম মাধব। সভাপতি অমিত শাহ গতকাল শনিবার এই নতুন কমিটি ঘোষণা করেন। খবর টাইমস অব ইন্ডিয়ার।হিমাচল প্রদেশের নেতা ও দলের সভাপতি পদের অন্যতম প্রার্থী জগৎ প্রকাশ নদ্দা, বিহার থেকে রাজীব প্রতাপ, তেলেঙ্গানা থেকে মুরলীধর রাও ও ছত্তিশগড় থেকে বিজেপির নারী সংগঠনের নেত্রী সরোজ পান্ডেকে সাধারণ সম্পাদক করা হয়েছে। কর্ণাটকের সাবেক মুখ্যমন্ত্রী বি এস ইয়েদুরাপ্পাকে করা হয়েছে অন্যতম সহসভাপতি। সাংগঠনিক সম্পাদক হিসেবে আগের পদেই রাখা হয়েছে রামলালকে।কমিটি থেকে বাদ পড়া ৩৪ বছর বয়সী বরুণ গান্ধী কংগ্রেস সহসভাপতি রাহুল গান্ধীর চাচাতো ভাই। তিনি উত্তর প্রদেশের সুলতানপুর থেকে বিজেপির লোকসভা সদস্য নির্বাচিত হয়েছেন।বিজেপি নেতারা এ কমিটিকে ‘নুতন তরুণ দল’ বলে আখ্যায়িত করেছেন। যদিও ১১ জন সহসভাপতির অন্যতম বি এস ইয়েদুরাপ্পার বয়স ৭১। সাধারণ সম্পাদক জগৎ প্রকাশ নদ্দা এ প্রসঙ্গে বলেন, নতুন কমিটির ৬০ শতাংশের বয়সই ৫০-এর নিচে। তিনি আরও বলেন, অমিত শাহর নেতৃত্বে এ তরুণ দল মোদিজির মিশন বাস্তবায়ন করবে। কেন্দ্রীয় স্বরাষ্ট্রমন্ত্রী রাজনাথ সিং গত মাসে দলীয় পদ ছাড়লে ৫১ বছর বয়সী অমিত শাহ সভাপতি হন। এবারের সাধারণ নির্বাচনে বিজেপির চমকপ্রদ সাফল্যের পেছনে প্রচারণায় অমিত শাহর ভূমিকার বড় অবদান রয়েছে। অমিত শাহ মোদির ঘনিষ্ঠতম সহযোগী। তাঁর গঠিত নতুন কমিটি দলে মোদির সম্পূর্ণ নিয়ন্ত্রণ নিশ্চিত করেছে বলে মনে করা হচ্ছে।সম্প্রতি আরএসএস থেকে বিজেপিতে যোগ দেওয়া রাম মাধবকে অন্ধ্র প্রদেশ বিজেপির সাধারণ সম্পাদকের পদ দেওয়া হয়েছে। দলের মুখপাত্রের ভূমিকায় থাকবেন সৈয়দ শাহনেওয়াজ হুসেইন, সুধাংশু ত্রিবেদি, মিনাক্ষী লক্ষ্মী, এম জে আকবর, নলিন কোহলি ও জি ভি এল নরসীমা রাও। বিজেপির নারী সংগঠন মহিলা মোর্চার দায়িত্ব দেওয়া হয়েছে বিজয়া রাহাতকারকে। অনুরাগ ঠাকুর আগে থেকে পালন করা যুব শাখা প্রধানের দায়িত্ব চালিয়ে যাবেন।
