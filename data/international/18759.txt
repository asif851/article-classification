

১০০ বছর আগে ভারতে চালু হয় আড়াই রুপির নোট। দুই রুপি ও আট আনা মান যোগ করে ছাপানো হয় এই নোট। ১৯১৮ সালের ২ জানুয়ারি প্রথম চালু হয় নোটটি। প্রথম বিশ্বযুদ্ধের শেষ পর্যায় তখন। ভারতে রৌপ্য মুদ্রার ঘাটতি দেখা দিলে ব্রিটিশ সরকার আড়াই রুপির নোট ছাপে। এটি ছাপা হতো লন্ডন থেকে। গতকাল মঙ্গলবার ছিল এই নোট ছাপানোর শতবর্ষ পূর্তি।
সাদা রঙের ওই নোটে ছিল রাজা পঞ্চম জর্জের ছবি। স্বাক্ষর ছিল ব্রিটেনের তৎকালীন অর্থসচিব এম এম এস গুবেরের। ভারতের যেসব এলাকায় লেনদেনের মাধ্যম হিসেবে নোটটি ব্যবহৃত হবে, তার চিহ্ন আঁকা ছিল এতে। সাতটি সার্কেলের সাতটি চিহ্ন ছিল। যেমন এ-সার্কেল মানে কানপুর, বি-সার্কেল মানে মুম্বাই, সি-সার্কেল মানে কলকাতা।
এর আগে ১৯১৭ সালের ৩০ নভেম্বর চালু হয় এক টাকার নোট। প্রথম বিশ্বযুদ্ধের কারণে রুপার মুদ্রা সাময়িকভাবে বন্ধ হয়ে যায়। সমাধানে ব্রিটিশ সরকার এক রুপির নোট ছাপানোর সিদ্ধান্ত নেয়। এটিও ছাপানো শুরু হয়েছিল লন্ডন থেকে।
চালুর পর থেকে বেশ কয়েকবারই ছাপানো বন্ধ হয় এ দুটি নোট। ১৯২৬ সালে এক রুপি ও আড়াই রুপির নোট বাজার থেকে তুলে নেয় ব্রিটিশ সরকার। নোট ছাপার খরচ বেড়ে যাচ্ছিল, তাই এ সিদ্ধান্ত। ১৯৪০ সালে কেবল এক রুপির নোট ছাপানো শুরু হয়। আড়াই টাকার নোট ঠাঁই পায় ইতিহাসের পাতায়। ১৯৯৪ সালে আবার এক রুপির নোট ছাপানো বন্ধ হয়ে যায়।

২০ বছর পর ২০১৪ সালের ৬ মার্চ থেকে ফের শুরু হয় এই এক রুপির নোট ছাপা। রাজস্থানের শ্রীনাথজি মন্দিরে এই নোট প্রকাশ করা হয়। তখন পূজা, বিয়ে এবং শুভ কাজে এক টাকার নোটের প্রচুর চাহিদা থাকায় কেন্দ্রীয় সরকার আবার এক রুপির নোট ছাপানোর সিদ্ধান্ত নেয়।
তবে এখনকার এই এক রুপির নোট ভারতের কেন্দ্রীয় ব্যাংক ছাপে না। কেন্দ্রীয় সরকারের অধীনে ছাপানো হয় এই নোট। এই নোটে স্বাক্ষর থাকে কেন্দ্রীয় অর্থসচিবের।
গত ১০০ বছরে এক রুপির নোটে ২৮ বার নকশার পরিবর্তন করা হয়েছে। ১৯৪০ সালে এই নোটের মাপ কমিয়ে প্রায় অর্ধেক করা হয়। আবার ভারতের স্বাধীনতার পর ১৯৪৯ সালে এই নোট থেকে তুলে দেওয়া হয় ব্রিটেনের রাজা পঞ্চম জর্জের ছবি। নোটে স্থান পায় ভারতের রাষ্ট্রীয় প্রতীক ও ভারতের প্রথম অর্থসচিব কে আর মেননের স্বাক্ষর।
