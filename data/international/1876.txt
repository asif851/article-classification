
মুসলমানদের ব্যাপারে যুক্তরাষ্ট্রের রিপাবলিকান প্রেসিডেন্ট পদপ্রার্থীদের ক্রমবর্ধমান অসহিষ্ণুতার প্রেক্ষাপটে দেশটির বাল্টিমোর কাউন্টির একটি মসজিদ পরিদর্শনের সিদ্ধান্ত নিয়েছেন প্রেসিডেন্ট বারাক ওবামা। প্রেসিডেন্ট হিসেবে ওবামা এই প্রথম যুক্তরাষ্ট্রের কোনো মসজিদ পরিদর্শন করবেন।হোয়াইট হাউস থেকে গতকাল শনিবার জানানো হয়, ওবামা আগামী বুধবার বাল্টিমোরের ক্যান্টন্সভিলে অবস্থিত ইসলামিক সোসাইটি পরিদর্শন করবেন। সেখানে তিনি স্থানীয় মুসল্লিদের সঙ্গে মতবিনিময় করবেন। ধর্মীয় স্বাধীনতার ওপর গুরুত্বারোপ করে একটি ভাষণও দেবেন ওবামা।এর আগে ২০১০ সালে ইন্দোনেশিয়ার জাকার্তার একটি মসজিদ পরিদর্শন করেন ওবামা। সেখানে তিনি ভাষণও দিয়েছিলেন।মুসলমানদের বিরুদ্ধে বৈষম্যমূলক আচরণের বিরুদ্ধে আগাগোড়া সমালোচনা করে আসছেন ওবামা। প্রতিবছর রমজানের সময় মুসলমানদের সঙ্গে বিশেষ ইফতারেরও আয়োজন করে আসছেন তিনি। তা সত্ত্বেও কোনো মসজিদ পরিদর্শন না করায় মার্কিন কংগ্রেসের মুসলিম সদস্য কিথ এলিয়াসন চিঠি লিখে ওবামার কাছে অনুযোগ করেছিলেন।প্যারিস ও ক্যালিফোর্নিয়ায় সন্ত্রাসী হামলার পর যুক্তরাষ্ট্রে মুসলিম-বিদ্বেষ ছড়িয়ে পড়ে। এই প্রেক্ষাপটে মুসলিমদের আশ্বস্ত করতে গত বছরের ডিসেম্বরে হোয়াইট হাউসে বিভিন্ন ধর্মের নেতাদের নিয়ে একটি বৈঠকের আয়োজন করা হয়।বাল্টিমোরে ওবামার মসজিদ পরিদর্শনের প্রাক্কালে হোয়াইট হাউসের মুখপাত্র কিথ ম্যালে বলেছেন, প্রেসিডেন্ট বিশ্বাস করেন, সমৃদ্ধ বহুজাতিকতা আমেরিকার অন্যতম শক্তি।
ওবামার কথা উদ্ধৃত করে ম্যালে বলেন, ‘মুসলিম আমেরিকানরা আমাদের বন্ধু, প্রতিবেশী, সহকর্মী ও ক্রীড়াবিদ। উর্দিধারী নারী ও পুরুষেরা আমাদের দেশ রক্ষা করছে।’
ম্যালে বলেন, বাল্টিমোরে মসজিদ পরিদর্শনের সময় এসব কথাই পুনর্ব্যক্ত করবেন ওবামা।
