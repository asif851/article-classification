
ইরাক ও সিরিয়ার জঙ্গি সংগঠন ইসলামিক স্টেটের (আইএস) হাতে জিম্মি থাকা ব্রিটিশ ট্যাক্সিচালক অ্যালান হেনিংকে মুক্তি দেওয়ার আকুতি জানিয়েছেন তাঁর স্ত্রী। তিনি হেনিংয়ের মুক্তির বিষয়টি ‘নিজেদের হৃদয় দিয়ে বিবেচনা’ করতে জঙ্গিদের প্রতি আবেদন জানিয়েছেন। খবর বিবিসির।সিরিয়ার সংঘাতকবলিত এলাকায় স্বেচ্ছাসেবী হিসেবে ত্রাণ কার্যক্রমে অংশ নিতে গিয়ে গত বছরের ডিসেম্বর মাসে অপহৃত হন অ্যালান হেনিং। সম্প্রতি আইএস জঙ্গিরা ডেভিড হেইনস নামের আরেক ব্রিটিশের শিরশ্ছেদ করে হত্যার যে ভিডিও প্রকাশ করে তাতে হেনিংকেও দেখানো হয়। যুক্তরাজ্য আইএসবিরোধী তৎপরতা থেকে সরে না গেলে এরপর হেনিংকেও একইভাবে হত্যা করা হবে বলেও ভিডিওতে হুমকি দেওয়া হয়।ব্রিটিশ পররাষ্ট্র দপ্তরের মাধ্যমে প্রকাশিত এক বিবৃতিতে অ্যালান হেনিংয়ের স্ত্রী বারবারা বলেন, অ্যালান শান্তিপ্রিয় মানুষ। তিনি পরিবার-পরিজনকে ছেড়ে সিরিয়ায় যানসংকটে পড়া মানুষগুলোকে সহায়তা করতেন।বারবারা হেনিং জানিয়েছেন, তিনি আইএসের কাছে বেশ কয়েকটি বার্তা পাঠিয়েছেন। তবে এর জবাব পাননি। বিবৃতিতে তিনি বলেন, ‘আমার বিশ্বাস অ্যালানকে আটক রাখা মানুষগুলো আমার বার্তার জবাব দেবে। আমি মিনতি করছি, তারা এই বার্তা পেলে যেন তা নিজেদের হৃদয় দিয়ে বিবেচনা করে আমার স্বামীকে মুক্তি দেয়।’
