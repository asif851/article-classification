
রাষ্ট্রপতি পদে বিরোধী প্রার্থী হিসেবে ক্রমেই জোরালো হয়ে উঠতে চলেছে গোপালকৃষ্ণ গান্ধীর নাম। মহাত্মা গান্ধীর নাতি এবং ভারতের শেষ গভর্নর জেনারেল চক্রবর্তী রাজাগোপালাচারীর দৌহিত্র গোপালকৃষ্ণর নাম প্রস্তাব করেছে বামপন্থী দলগুলো। কংগ্রেস ও তৃণমূল কংগ্রেসও তাঁর নামে সম্মত। চেষ্টা চলছে অন্য দলগুলোর সম্মতি পাওয়ার।
শুক্রবার কংগ্রেসের উদ্যোগে বিরোধী দলগুলোর বৈঠক বসছে দিল্লিতে। সেই বৈঠকে যোগ দিতে পশ্চিমবঙ্গের মুখ্যমন্ত্রী মমতা বন্দ্যোপাধ্যায় বুধবার সন্ধ্যায় দিল্লি এসেছেন। ঘনিষ্ঠ মহলে তিনি বলেছেন, গোপালকৃষ্ণ গান্ধী রাষ্ট্রপতি পদে বিরোধীদের সর্বসম্মত প্রার্থী হলে ভালোই। সিঙ্গুর-নন্দীগ্রাম আন্দোলনের সময় গোপালকৃষ্ণ গান্ধী পশ্চিমবঙ্গের রাজ্যপালের দায়িত্ব পালন করেছেন। মমতা প্রথমে চেয়েছিলেন প্রণব মুখোপাধ্যায়কেই আবার রাষ্ট্রপতি পদে সম্মিলিত বিরোধী প্রার্থী করা হোক। এ নিয়ে গত সপ্তাহে দিল্লি থাকাকালে তিনি কংগ্রেস সভানেত্রী সোনিয়া গান্ধীর সঙ্গে কথাও বলেছিলেন। কিন্তু তাঁকে বলা হয়, কংগ্রেসের লোক বলে প্রণববাবুর নামে অনেকে সহমত না-ও হতে পারেন। গত সফরে প্রণববাবুর সঙ্গে মমতাও কথা বলেছিলেন। জানা গেছে, প্রণববাবু তাঁকে বলেছেন, সর্বসম্মতভাবে নির্বাচিত হলে তিনি দায়িত্ব নিতে রাজি। কিন্তু হারার জন্য প্রতিদ্বন্দ্বিতা করবেন না। এরপরেই গোপালকৃষ্ণর নামে মমতা রাজি হয়ে যান।রাষ্ট্রপতি নির্বাচনকে কেন্দ্র করে কংগ্রেস ও তৃণমূল কংগ্রেস জাতীয় রাজনীতিতে আরও কতটা কাছাকাছি আসবে, মমতার এই সফরে তা-ও স্পষ্ট হবে। রাষ্ট্রীয় পর্যায়ে বিজেপির মোকাবিলায় তৃণমূল কংগ্রেসের সহায়তা কংগ্রেসের যে প্রয়োজন, সোনিয়া-রাহুল গত সপ্তাহেই তা স্পষ্ট করে দিয়েছেন। এই সহযোগিতার প্রশ্নে পশ্চিমবঙ্গ কংগ্রেসে ব্যাপক দোলাচল শুরু হয়েছে। এই রাজ্য থেকে রাজ্যসভার ষষ্ঠ আসনে কংগ্রেস-বাম যৌথ প্রার্থীকে জেতানোর বিষয়ে যে উদ্যোগ চলছে, কংগ্রেসের কেন্দ্রীয় নেতৃত্ব তা ভেস্তে দেবে কি না সেই বিষয়ে রাজ্য নেতৃত্ব এখনো প্রবল সংশয়ে। রাজ্য নেতৃত্বকে উপেক্ষা করে মমতার পছন্দের কাউকে কংগ্রেসের কেন্দ্রীয় নেতৃত্ব রাজ্যসভায় প্রার্থী করলে প্রদেশ কংগ্রেসে ভাঙনের আশঙ্কাও উড়িয়ে দেওয়া যাচ্ছে না।মমতা এই সফরে প্রধানমন্ত্রী নরেন্দ্র মোদির সঙ্গেও দেখা করবেন। দিল্লি আসার আগে তিনি কলকাতা বিমানবন্দরে বলেন, রাজ্যের বিভিন্ন বকেয়া বিষয় নিয়ে তিনি প্রধানমন্ত্রীর সঙ্গে কথা বলবেন। বিষয়গুলোর অন্যতম গঙ্গার ভাঙন।রাষ্ট্রপতি নির্বাচনকে কেন্দ্র করে বিরোধীরা আসলে পরবর্তী লোকসভা ভোটে বিজেপির বিরুদ্ধে জোরালো একটা ফ্রন্ট খোলার চেষ্টা করছেন। তা কতটা সম্ভব, শুক্রবারের বৈঠকের পর বোঝা যাবে।
