
ইউরোপীয় আদালত বলেছেন, কর্মক্ষেত্রে যদি সব কর্মচারীর জন্য দৃশ্যমান ধর্মীয় পোশাক বা প্রতীক নিষিদ্ধ করা হয়ে থাকে, তবে হিজাব নিষিদ্ধ করাটা বৈষম্যমূলক নয়। আজ মঙ্গলবার বিবিসির এক প্রতিবেদনে এ কথা বলা হয়েছে।
ইউরোপের শীর্ষ আদালত ইউরোপিয়ান কোর্ট অব জাস্টিস (ইসিজে) এক আদেশে বলেছেন, কর্মক্ষেত্রে ‘যেকোনো রাজনৈতিক, দার্শনিক বা ধর্মীয় চিহ্ন’ যেমন হিজাব পরিধান নিষিদ্ধ করাটা সরাসরি বৈষম্যমূলক পদক্ষেপ নয়। এ নিষেধাজ্ঞা অবশ্যই কোম্পানির অভ্যন্তরীণ নিয়মের ভিত্তিতে হতে হবে। তবে গ্রাহকের চাহিদা অনুযায়ী এ নিয়ম জারি করা যাবে না।
কর্মক্ষেত্রে হিজাব পরা নিয়ে এ আদালত এই প্রথম কোনো আদেশ জারি করলেন। হিজাব পরার কারণে বেলজিয়ামে নিরাপত্তা কোম্পানি জি৪এসের এক অভ্যর্থনাকারীকে চাকরিচ্যুত করার ঘটনার পরিপ্রেক্ষিতে ইসিজে এ রায় দিল।
সাম্প্রতিক বছরগুলোতে ইসলামি পোশাক ও অভিবাসী সম্প্রদায়ের অন্তর্ভুক্তির ইস্যুটি ইউরোপীয় দেশগুলোতে স্পষ্টতই বিতর্কের বিষয় হয়ে দাঁড়িয়েছে।
