
ভারতীয় একটি ড্রোন চীনের আকাশসীমায় অবৈধভাবে ঢোকার পর বিধ্বস্ত হয়েছে বলে দাবি করেছে চীন। দেশটির রাষ্ট্রীয় গণমাধ্যম এ খবর জানিয়েছে। অন্যদিকে ভারতীয় সেনাবাহিনী বলেছে, তাদের একটি ড্রোন সম্প্রতি নিয়ন্ত্রণ হারিয়ে চীনের এলাকায় ঢুকে পড়ে।
বার্তা সংস্থা সিনহুয়ার বরাত দিয়ে বিবিসির খবরে বলা হয়েছে, চীনের পশ্চিমাঞ্চলীয় কমব্যাট ব্যুরোর উপপরিচালক ঝ্যাং শুইলি এ ঘটনার কথা স্বীকার করেছেন। তিনি বলেছেন, ‘সম্প্রতি’ এ ঘটনা ঘটে। তবে নির্দিষ্ট দিনক্ষণ বা বিধ্বস্তের জায়গা উল্লেখ করেননি তিনি। ঝ্যাং শুইলি বলেছেন, ভারত এর মধ্য দিয়ে ‘চীনের সীমানাসংক্রান্ত সার্বভৌমত্ব’ লঙ্ঘন করেছে।
অন্যদিকে ভারতীয় সেনাবাহিনীর মুখপাত্র কর্নেল আমান আনন্দ সাংবাদিকদের জানিয়েছেন, প্রশিক্ষণ চলাকালে একটি ড্রোন নিয়ন্ত্রণ হারিয়ে চীনের আকাশসীমায় ঢুকে পড়েছিল। পরে চীনের সংশ্লিষ্ট কর্তৃপক্ষকে এ ব্যাপারে অবহিত করা হয়।
ঝ্যাং শুইলি আরও বলেছেন, ওই ড্রোনটি চীনের সীমান্তরক্ষী বাহিনীর সদস্যরা পরীক্ষা করে দেখেছে। এ ঘটনায় চীন অসন্তুষ্টি জানিয়েছে এবং দেশের প্রতিরক্ষায় সীমান্তরক্ষীরা অটল আছে।
সাম্প্রতিক সময়ে চীন ও ভারতের মধ্যকার দ্বিপক্ষীয় সম্পর্কে উত্তেজনা দেখা দেয়। দোকলাম অঞ্চলে দুই দেশের সেনারা মুখোমুখি দাঁড়িয়ে যায়। কয়েক সপ্তাহের অচলাবস্থা চলার পর গত আগস্ট মাসে দুই দেশের সেনাদের ফিরিয়ে নেওয়া হয়।
১৯৬২ সালে ভারত ও চীনের মধ্যে রক্তক্ষয়ী যুদ্ধ সংঘটিত হয়েছিল। এরপর থেকেই সীমান্তবর্তী বিভিন্ন এলাকা নিয়ে দুই দেশের মধ্যে বিরোধ চলে আসছে।
