
ভারতীয় কূটনীতিক দেবযানী খোবরাগাড়ে যুক্তরাষ্ট্রের নিউইয়র্কে ভিসা জালিয়াতি ও গৃহপরিচারিকার মজুরির ব্যাপারে মিথ্যা তথ্য উল্লেখের অভিযোগ থেকে দায়মুক্তি পাননি। ফলে তাঁকে বিচারের মুখোমুখি হতে হবে। গত শুক্রবার ম্যানহাটনের সরকারি কৌঁসুলিরা আদালতে জমা দেওয়া নথিপত্রে এ কথা বলেন।মার্কিন সরকারি কৌঁসুলিরা বলেন, দেবযানী যুক্তরাষ্ট্রের বাইরে অবস্থান করায় এখন তিনি কূটনৈতিক দায়মুক্তির আওতাভুক্ত হবেন না। কূটনৈতিক মর্যাদা তাঁকে অভিযোগ থেকে রেহাই দেবে না।নিউইয়র্কে ডেপুটি কনসাল জেনারেলের পদমর্যাদায় কর্মরত দেবযানী মার্কিন পররাষ্ট্র দপ্তরের নির্দেশে ১৪ জানুয়ারি দেশে ফেরেন। এর আগে তাঁর বিরুদ্ধে একাধিক অভিযোগে মামলা হয়। তিনি গত ১২ ডিসেম্বর গ্রেপ্তার হলেও পরে জামিনে মুক্তি পান। এপি ও রয়টার্স।
