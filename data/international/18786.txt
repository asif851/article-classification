
সিরিয়ার রাজধানী দামেস্কের পূর্বাঞ্চলে একটি মার্কেটে গতকাল মঙ্গলবার রকেট হামলায় অন্তত ৩৫ জন নিহত হয়েছেন। দেশটির গণমাধ্যমের বরাত দিয়ে বার্তা সংস্থা রয়টার্সের এক প্রতিবেদনে এ তথ্য জানানো হয়। হামলার শিকার কাশকৌল বাজারটির খুব কাছেই সরকার বিরোধী যোদ্ধাদের ঘাঁটি। ওই ঘাঁটিতেও রুশ-সিরীয় যৌথ বিমান হামলায় বেশ কয়েকজন নিহত হয়েছে।
উদ্ধারকারী বিভিন্ন সংস্থার বরাত দিয়ে রয়টার্সের প্রতিবেদনে বলা হয়, গত ২৪ ঘণ্টায় সরকার বিরোধী বাহিনীর নিয়ন্ত্রিত এলাকা হিসেব পরিচিত পূর্ব গৌতায় রুশ-সিরীয় বিমান হামলায় এ নিয়ে প্রায় ৫৬ জন নিহত হয়েছেন।
এর আগে কাতারভিত্তিক সংবাদমাধ্যম আল জাজিরার প্রতিবেদনে বলা হয়, সোমবার একটি বিদ্যালয়ে বিমান হামলায় ১৬ শিশু ও ৪ জন নারী নিহত হয়েছেন। বিদ্যালয়টি নারী ও শিশুদের আশ্রয়স্থল হিসেবে ব্যবহার করা হচ্ছিল।
সিরীয় সেনাদের দাবি, সরকার বিরোধীরাই রাজধানী দামেস্কে একের পর এক হামলা চালাচ্ছে। এসব হামলায় সাধারণ নাগরিকরদের লক্ষ্য করা হচ্ছে। তবে আসাদ সরকারের সেনাদের এই দাবি ভিত্তিহীন বলে উড়িয়ে দিয়েছে সরকার বিরোধী গোষ্ঠী। তাঁদের দাবি তাঁরা কখনো সাধারণ নাগরিকদের লক্ষ্য করে হামলা চালায়নি।
২০১৩ সাল থেকে পূর্ব গৌতা এলাকাটি বাশার আল আসাদ বিরোধী বাহিনীর নিয়ন্ত্রণে রয়েছে। গত মাস থেকে রাশিয়ার সমর্থনে আসাদ সরকার ওই এলাকায় একের পর এক বিমান হামলা চালিয়ে আসছে।
