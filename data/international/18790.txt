
জাপানে মার্কিন সেনাঘাঁটিতে গতকাল রোববার দিবাগত রাতে আগ্নেয়াস্ত্রের একটি গুদামে বিস্ফোরণের পর আগুন ধরে যায়। সাগামিহারা শহরের মার্কিন সেনাঘাঁটিতে এই বিস্ফোরণের ঘটনা ঘটে। এতে কেউ হতাহত হয়নি বলে আজ সোমবার নিশ্চিত করেছেন দেশটির ফায়ার সার্ভিসের কর্মীরা।
সাগামিহারা শহরের স্থানীয় ফায়ার সার্ভিসের বরাত দিয়ে বার্তা সংস্থা রয়টার্সের এক প্রতিবেদনে জানানো হয়, গতকাল দিবাগত রাতে মার্কিন সেনাঘাঁটির আগ্নেয়াস্ত্রের একটি গুদামে আগুন লাগার খবর পাওয়া যায়। এতে দমকল কর্মীরা ঘটনাস্থলে পৌঁছান। তবে ওই গুদামের কাছাকাছি আর কোনো ভবন না থাকায় আগুন কোথাও ছড়িয়ে পড়তে পারেনি। গুদামটিতে আসলে কী ধরনের পদার্থ ছিল এবং আগুন লাগার সঠিক কারণ এখনো জানা যায়নি।
ওয়াশিংটন থেকে মার্কিন নৌ কমান্ডার বিল আরবান বলেন, সাগামিহারা শহরে মার্কিন সেনাঘাঁটির সাগামি ডিপোতে এই বিস্ফোরণ ও আগুন লাগার ঘটনা ঘটে। এলাকাটি জাপানের রাজধানী টোকিও থেকে ৪০ কিলোমিটার দক্ষিণ-পশ্চিমে অবস্থিত।
ওয়াশিংটন থেকে দেওয়া এক ইমেইল বিবৃতিতে বিল আরবান বলেন, ‘এই বিস্ফোরণ ও অগ্নিকাণ্ডের ঘটনায় কেউ হতাহত হয়নি। আগুন চারদিকে ছড়িয়ে পড়ার আগেই অগ্নিনির্বাপণ কর্মীরা তা নিভিয়ে ফেলেন।’
এর আগে সকালে জাপানের ব্রডকাস্টিং করপোরেশন জানিয়েছিল, মার্কিন সেনাঘাঁটির সাগামি ডিপোতে পেট্রোলিয়াম জাতীয় পদার্থ ও গোলাবারুদ মজুত করে রাখা হতো।
