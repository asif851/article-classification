

যুক্তরাজ্যের লন্ডনে পাতালরেলে বোমা বিস্ফোরণের হামলাকারীকে খুঁজছে পুলিশ। লন্ডনের জনবহুল এলাকা ও রাস্তায় সশস্ত্র পুলিশ মোতায়েন করা হয়েছে। দেশটির প্রধানমন্ত্রী থেরেসা মে বলছেন, যুক্তরাজ্যে হামলার হুমকি জটিল রূপ নিয়েছে। জঙ্গি দল আইএস আমাক ওয়েবসাইটে এই হামলার দায় নিয়েছে।
বিবিসির এক খবরে জানা যায়, বোমা হামলার জন্য দায়ী ব্যক্তিকে খুঁজছে পুলিশ। যুক্তরাজ্য এখন সন্ত্রাসী হামলার হুমকির সর্বোচ্চ ঝুঁকিতে রয়েছে। পুলিশ বলছে, জনবহুল এলাকাসহ বিভিন্ন এলাকায় প্রায় এক হাজার সশস্ত্র নিরাপত্তা কর্মকর্তা মোতায়েন করা হয়েছে।
লন্ডনে পাতালরেলে গতকাল শুক্রবার বোমা বিস্ফোরণে ২৯ জন আহত হয়েছেন। এ ঘটনাকে সন্ত্রাসী হামলা হিসেবে নিশ্চিত করেছে দেশটির পুলিশ।
যুক্তরাজ্যের প্রধানমন্ত্রী থেরেসা মে বলেন, সেনাবাহিনী পুলিশকে প্রয়োজনমতো সহায়তা করবে। সরকারি স্থাপনাগুলোয় সেনা কর্মকর্তারা নিরাপত্তার দায়িত্ব পালন করবেন। বিভিন্ন পরিবহন ও সড়কে নিরাপত্তা জোরদার করতে সশস্ত্র পুলিশ মোতায়েন করা হয়েছে।
পুলিশের সহকারী কমিশনার মার্ক রাউলি বলেন, পুলিশ সন্দেহভাজন ব্যক্তিদের খুঁজে বের করতে তদন্ত চালাচ্ছে।
এর আগে যুক্তরাষ্ট্রের প্রেসিডেন্ট ডোনাল্ড ট্রাম্প যুক্তরাজ্যের প্রধানমন্ত্রী থেরেসা মেকে সন্ত্রাসী হামলায় আহত ব্যক্তিদের প্রতি সহানুভূতি জানান।
২০১৬ সালের ১৬ জুন ব্রিটিশ লেবার পার্টির এমপি জো কক্সকে হত্যা করা হয়। ঐতিহাসিক ভোটে যুক্তরাজ্যের ইউরোপীয় ইউনিয়ন (ইইউ) ছাড়ার কয়েক দিন পর নাৎসি বাহিনীর প্রতি সহানুভূতিশীল থমাস মাইর নামের এক ব্যক্তি জো কক্সের ওপর হামলা চালায়। ২০১৫ সালের ৫ ডিসেম্বর সিজোফ্রেনিয়ায় আক্রান্ত এক ব্যক্তি লন্ডনের পাতাল রেলস্টেশনে দুজনকে ছুরিকাঘাত করে। এর মধ্যে একজন গুরুতর আহত হন। ২০১৩ সালের ২২ মার্চ নাইজেরীয় বংশোদ্ভূত দুই ব্রিটিশ নাগরিক সেনা ব্যারাকের কাছাকাছি এলাকায় লি রাগবি (২৫) নামের একজন ব্রিটিশ সেনাকে হত্যা করে।
 
