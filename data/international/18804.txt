
মার্কিন প্রেসিডেন্ট ডোনাল্ড ট্রাম্প জেরুজালেমকে ইসরায়েলের রাজধানী হিসেবে স্বীকৃতি দেওয়ার ঘোষণায় চলমান পরিস্থিতি নিয়ে গভীর উদ্বেগ প্রকাশ করেছেন রাশিয়া ও তুরস্কের প্রেসিডেন্ট। বৃহস্পতিবার রাশিয়ার প্রেসিডেন্ট ভ্লাদিমির পুতিন ও তুরস্কের প্রেসিডেন্ট রিসেপ তাইয়েপ এরদোয়ান টেলিফোন আলাপে এই উদ্বেগ প্রকাশ করেন। আঙ্কারার উদ্যোগে ওই ফোনালাপ হয়।
বাংলাদেশ সময় গত বুধবার রাত সোয়া ১২টার দিকে ট্রাম্প বিতর্কিত এ ঘোষণা দেন। একই সঙ্গে ইসরায়েলের তেলআবিব থেকে মার্কিন দূতাবাস জেরুজালেমে সরিয়ে নেওয়া হবে বলেও জানান তিনি। ক্রেমলিনের বরাত দিয়ে রুশ গণমাধ্যম তাস অনলাইনের খবরে বলা হয়, যুক্তরাষ্ট্র জেরুজালেমকে ইসরায়েলের রাজধানী হিসেবে স্বীকৃতি দেওয়ায় এবং মার্কিন দূতাবাস তেলআবিব থেকে সরিয়ে জেরুজালেমে নেওয়ার পরিকল্পনার ঘোষণায় রাশিয়া ও তুরস্ক উদ্বেগ প্রকাশ করেছে। মার্কিন প্রশাসনের এ রকম একটি সিদ্ধান্ত মধ্যপ্রাচ্যে শান্তি প্রতিষ্ঠায় প্রতিবন্ধকতা তৈরি করবে।
পুতিন ও এরদোয়ান একমত হয়ে বলেন, মধ্যপ্রাচ্যে নতুন সংকট সৃষ্টি করে এ অঞ্চলে উত্তেজনা বাড়তে দেওয়া যাবে না। আন্তর্জাতিক সম্প্রদায়কে ইসরায়েল-ফিলিস্তিনের মধ্যে আলোচনার পরিবেশ তৈরি করে জেরুজালেম সংকটসহ বিদ্যমান সমস্যাগুলোর সমাধানের পথ খুঁজে বের করতে হবে।জেরুজালেম বিতর্ক নিয়ে ইসলামি সহযোগিতা সংস্থার (ওআইসি) জরুরি সভার আহ্বান করেছেন বলে পুতিনকে অবহিত করেন তুর্কি প্রেসিডেন্ট। ১৩ ডিসেম্বর তুরস্কের ইস্তাম্বুল শহরে জেরুজালেম ইস্যু নিয়ে শীর্ষ সম্মেলন হওয়ার কথা।যুক্তরাষ্ট্র জেরুজালেমকে ইসরায়েলের রাজধানী হিসেবে স্বীকৃতি দেওয়ায় আন্তর্জাতিক অঙ্গনে এর কঠোর সমালোচনা ও নিন্দা হচ্ছে। গতকাল ফিলিস্তিনে ব্যাপক বিক্ষোভ হয়েছে।
