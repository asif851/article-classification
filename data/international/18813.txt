
থাইল্যান্ডের জান্তা নেতা প্রধানমন্ত্রী প্রায়ুত চান-ওচা গতকাল মঙ্গলবার নতুন একটি দেশাত্মবোধক গানের কথা প্রকাশ করেছেন। ২০১৪ সালের মে মাসে সেনা অভ্যুত্থানে প্রধানমন্ত্রী ইংলাক সিনাওয়াত্রাকে অপসারণ করে ক্ষমতায় বসার পর তাঁর লেখা এটি দ্বিতীয় গান। এর আগে ‘দেশে শান্তি ফিরিয়ে দাও’ শীর্ষক ওচার লেখা প্রথম গানটি জান্তা সরকার ধারাবাহিকভাবে রেডিও ও টেলিভিশনে সম্প্রচার করে। গানটি ইন্টারনেটে ইউটিউবেও ১০ লাখ বারের বেশি দেখানো হয়েছে। প্রায়ুত চান-ওচার দ্বিতীয় গানটির শিরোনাম ‘যেহেতু তুমি থাইল্যান্ড’। সাংবাদিকদের গতকাল তিনি বলেন, নতুন গানটি দেশবাসীর জন্য নববর্ষের শুভেচ্ছা। ক্ষমতা গ্রহণের পর থেকে নির্বাচনের কথা বলে এলেও অস্থিতিশীলতার দোহাই দিয়ে তা বারবার পিছিয়ে দিচ্ছেন ওচা।রয়টার্স
