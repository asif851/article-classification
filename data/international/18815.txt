
ভারতে আগামী ৭ এপ্রিল থেকে শুরু হচ্ছে লোকসভা নির্বাচন। পাঁচ সপ্তাহ ধরে চলা নির্বাচনে আম আদমি পার্টি (এএপি) কেমন করবে, নরেন্দ্র মোদির বিজেপি সরকার গঠন করবে কি না, নাকি গত দুবারের মতো এবার দিল্লি মসনদে বসবে সোনিয়া-রাহুলের কংগ্রেস, তা নিয়েই চলছে জোর আলোচনা। এ ছাড়া ভোট-কেন্দ্রিক নানা হিসাব-নিকাশও চলছে। এরই মধ্যে আলোচনায় এসেছে ৮৫ সদস্যের একটি পরিবার।টাইমস অব ইন্ডিয়ার খবরে বলা হয়েছে, বিহার রাজ্যের কিশানগঞ্জ লোকসভা আসনে একটি মুসলিম পরিবারের সদস্য ৮৫ জন। এর চেয়েও বেশি সদস্যের পরিবার হয়তো দেশটিতে আছে। কিন্তু এই পরিবারটি আলোচনায় আসার কারণ ৮৫ জনের মধ্যে ভোটার ৪৭ জন।বর্তমান যুগে যেখানে একক পরিবারের সংখ্যা বৃদ্ধি পাচ্ছে গাণিতিক হারে। সেখানে এই যৌথ পরিবার নিয়ে প্রার্থীদের আগ্রহ ব্যাপক। ধারণা করা হচ্ছে, এই পরিবারটি বিহার রাজ্যের সবচেয়ে বড় পরিবার।বিহারের রাজধানী পাটনার পুর্নিয়া জেলার জিয়াগাছি গ্রামের ওই পরিবারে ৩৫টি শিশু ও ৩০ নারী আছেন। এখনো ৫৫ জন একই ছাদের নিচে ঘুমান।তিন প্রজন্ম ধরে একসঙ্গে বাস করা এই পরিবারে প্রধান মো. নাজির। তাঁর বয়স ৬০। পেশায় কৃষক মো. নাজির বলেন, ‘৪৭ জন ভোটার আগামী নির্বাচনে ভোট দেবে বিধায় আমাদের বেশ চাহিদা রয়েছে। নির্বাচনে দিন যত ঘনিয়ে আসছে, ততই দাম বাড়ছে আমাদের।’কিশানগঞ্জ ওই লোকসভা আসনে ৬৬ দশমিক ৭ শতাংশ মুসলিম ভোট আছে। এই আসনে কংগ্রেসের প্রার্থী মাওলানা ইসরারুল হক, রাজ্যের শাসক সংযুক্ত জনতা দলের প্রার্থী আকতারুল ইমান এবং বিজেপির দিলীপ জয়েশওয়াল। আকতারুল ইমান সম্প্রতি রাষ্ট্রীয় জনতা দল ছেড়ে সংযুক্ত জনতা দলে যোগ দিয়েছেন।স্কুলশিক্ষক দুই ছোট ভাই পরিবারের ব্যয় নির্বাহের জন্য মো. নাজিরকে টাকা দেন। তাঁদের ২০ বিঘা জমি। এই পরিবারের সবার এক বেলা খেতে ২০ কেজি চাল ও ২০ কেজির ময়দার প্রয়োজন।নাজিরের ভাইয়ের স্ত্রী আনজিরা খাতুন ওই জিয়াগাছি গ্রামের পঞ্চায়েতপ্রধান। আনজিরা খাতুন বলেন, তাঁদের পরিবারের ছোট সদস্যরা স্কুলে যায়।এই পরিবার গ্রামের নানা সমস্যা সমাধানে পুলিশকে সাহায্য-সহযোগিতা করেন বলে জানান পুলিশ কর্মকর্তা মহেন্দর প্রসাদ যাদব।
