
পাকিস্তানের সেনাবাহিনী জানিয়েছে, তারা আফগান তালেবানদের হাতে জিম্মি থাকা উত্তর আমেরিকার এক পরিবারকে মুক্ত করেছে। আফগানিস্তানের সীমান্তবর্তী কুররাম আদিবাসী এলাকায় অভিযান চালানোর সময় সেনাবাহিনী পাঁচ সদস্যের ওই পরিবারকে মুক্ত করে।
বিবিসির খবরে বলা হয়, পাকিস্তানের সেনাবাহিনীর পক্ষ থেকে ওই পরিবারের সদস্যদের নাম প্রকাশ করা হয়নি।
তবে ২০১২ সালে আফগানিস্তানে অপহৃত হন কানাডার জসুয়া বয়লি ও তাঁর স্ত্রী যুক্তরাষ্ট্রের নাগরিক কেইটল্যান কোলম্যান। সন্তানসহ ওই দম্পতিকেই উদ্ধার করা হয়েছে বলে ধারণা করা হচ্ছে।
এক বিবৃতিতে পাকিস্তানের সেনাবাহিনী জানিয়েছে, তাঁরা পাঁচজন পশ্চিমা নাগরিককে জিম্মিদশা থেকে মুক্ত করেছে। তাঁদের একজন কানাডার নাগরিক। তাঁর স্ত্রী যুক্তরাষ্ট্রের নাগরিক। এ ছাড়া তাঁদের তিন সন্তানকে মুক্ত করা হয়েছে। তালেবানদের হাতে তাঁরা জিম্মি ছিলেন।
