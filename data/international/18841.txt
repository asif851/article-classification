
বিশ্বের সবচেয়ে বেশি বয়সী পুরুষ জাপানের সাকারি মোমোই (১১২) আর নেই। রাজধানী টোকিওর একটি চিকিৎসাকেন্দ্রে তিনি গত রোববার শেষ নিশ্বাস ত্যাগ করেন। একজন সরকারি কর্মকর্তা গতকাল মঙ্গলবার এ কথা জানান। খবর এএফপির।টোকিওর উত্তরে সাইতামা সিটি এলাকায় থাকতেন সাকারি মোমোই। তিনি কিডনির অসুখে ভুগছিলেন। গিনেস ওয়ার্ল্ড রেকর্ড কর্তৃপক্ষ তাঁকে ১১১ বছর বয়সে বিশ্বের প্রবীণতম পুরুষ হিসেবে স্বীকৃতি দিয়েছিল।১৯০৩ সালের ৫ ফেব্রুয়ারি ফুকুশিমার মিনামিসোমায় জন্ম নেওয়া মোমোই একটি হাইস্কুলের অধ্যক্ষ ছিলেন। যুক্তরাষ্ট্রভিত্তিক জেরোনটোলজি রিসার্চ গ্রুপ জানায়, মোমোইয়ের প্রয়াণের পর বিশ্বের সবচেয়ে প্রবীণ পুরুষের মর্যাদা পাবেন জাপানেরই ইয়াসুতারো কোইদ। তিনি মোমোইয়ের চেয়ে এক মাসের ছোট।জাপানের লোকজন দীর্ঘায়ু লাভের জন্য খ্যাত। দেশটির ১২ কোটি ৮০ লাখ লোকসংখ্যার চার ভাগের এক ভাগেরই বয়স ৬৫ বছরের উর্ধ্বে।এদিকে, প্রশান্ত মহাসাগরের অন্য পারে বিশ্বের প্রবীণতম মানুষটি গত সোমবার তাঁর ১১৬তম জন্মদিন পালন করেছেন। নিউইয়র্কের বাসিন্দা ওই মার্কিন নারীর নাম সুসানা মুশাট জোনস। তাঁর জন্ম ১৮৯৯ সালের ৬ জুলাই।
