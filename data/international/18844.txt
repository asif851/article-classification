
মাত্র পাঁচ থেকে ১০ বছরের মধ্যেই পরমাণু অস্ত্র মজুতের দিক থেকে বিশ্বের তৃতীয় অবস্থানে চলে যেতে পারে পাকিস্তান। দেশটি যেভাবে দ্রুত পারমাণবিক যুদ্ধাস্ত্র (ওয়ারহেড) মজুত করছে, এতে ফ্রান্স ও যুক্তরাজ্যকে পেছনে ফেলা সময়ের ব্যাপার মাত্র। অর্থাৎ, পারমাণবিক অস্ত্রের মজুতে আগামী এক দশকে যুক্তরাষ্ট্র ও রাশিয়ার পরই হতে পারে পাকিস্তানের স্থান। যুক্তরাষ্ট্রের দুটি চিন্তন গোষ্ঠীর প্রকাশিত প্রতিবেদনে এমন দাবি করা হয়েছে। খবর ওয়াশিংটন পোস্টের।
প্রতিবেদনে বলা হয়, পারমাণবিক শক্তির অধিকারী ভারতের ভয়ে পারমাণবিক অস্ত্রাগারে প্রতিবছর ২০টি করে যুদ্ধাস্ত্র যুক্ত করছে পাকিস্তান।আন্তর্জাতিক শান্তি বিষয়ক কার্নেগি এনডাওমেন্ট ও স্টিমসন সেন্টারের প্রতিবেদনের সূত্রে ওয়াশিংটন পোস্ট বলছে, আগুয়ান বছরগুলোতে পাকিস্তানের কাছে অতি-সমৃদ্ধ ইউরেনিয়ামের বড় ধরনের মজুত থাকায় দেশটির পক্ষে দ্রুত স্বল্পমাত্রার পারমাণবিক অস্ত্র তৈরিতে এগিয়ে থাকা সম্ভব। অন্যদিকে ভারতের কাছে রয়েছে সমৃদ্ধ প্লুটোনিয়ামের বিশাল মজুত, যা উচ্চ ক্ষমতার পারমাণবিক অস্ত্র তৈরিতে কাজে লাগানো সম্ভব। কিন্তু দেশটি এসব প্লুটোনিয়ামের বেশির ভাগই অভ্যন্তরীণ ক্ষেত্রে ব্যবহারযোগ্য জ্বালানি উৎপাদনে ব্যবহার করছে বলে ধারণা করা হয়।প্রতিবেদনে দাবি করা হয়, ভারতের ১০০টি পারমাণবিক যুদ্ধাস্ত্রের বিপরীতে পাকিস্তানের রয়েছে ১২০টি। আগামী পাঁচ থেকে ১০ বছরের মধ্যে পাকিস্তানের এই যুদ্ধাস্ত্র অন্তত ৩৫০টিতে পৌঁছাতে পারে। এতে ফ্রান্স ও যুক্তরাজ্যকে পেছনে ফেলে পারমাণবিক অস্ত্রের মজুতে পাকিস্তান তৃতীয় অবস্থানে চলে আসবে বলে ধারণা করা হচ্ছে।
