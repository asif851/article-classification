
যুক্তরাষ্ট্রের শিকাগোর ও’হেয়ার আন্তর্জাতিক বিমানবন্দর থেকে গত শুক্রবার যাত্রা শুরুর ঠিক আগে একটি উড়োজাহাজে আগুন ধরে যায়। পাইলট তাৎক্ষণিকভাবে উড্ডয়ন বাতিল করে যাত্রীদের জরুরি ভিত্তিতে বের করে নেন। এ সময় প্রায় ২০ জন আরোহী ছোটখাটো আঘাত পেয়েছেন।  আমেরিকান এয়ারলাইনসের যাত্রীবাহী বোয়িং বিমানটির ১৬১ যাত্রী ও নয় জন ক্রু সদস্য নিয়ে ইলিনয় অঙ্গরাজ্যের শিকাগো থেকে মায়ামিতে যাওয়ার কথা ছিল। ও’হেয়ার আন্তর্জাতিক বিমানবন্দর থেকে শুক্রবার স্থানীয় সময় বেলা আড়াইটার দিকে উড়াল দেওয়ার ঠিক আগে বিমানটির ডান পাশের ইঞ্জিনে আগুন ধরে যায়। যাত্রীদের কয়েকজন বলেন, প্রথমে তাঁরা একটি বিস্ফোরণের শব্দ শোনেন। তারপর আগুন ও কালো ধোঁয়া দেখতে পান। বিমানের ভেতরে ডান পাশের আসনগুলোর যাত্রীরা সবাই ছুটে বাঁ দিকে চলে আসেন। একজন বলেন, আগুনের তাপে জানালার কাচ গলে যাচ্ছিল। আতঙ্কিত অনেক যাত্রী ‘দরজা!’, ‘দরজা!’ বলে চিৎকার করে একে অন্যের ওপর দিয়ে লাফিয়ে বের হওয়ার চেষ্টা করেন। একই দিনে ফ্লোরিডায় ফেডএক্সের একটি উড়োজাহাজ অবতরণের সময় ক্ষতিগ্রস্ত হয়েছে।
