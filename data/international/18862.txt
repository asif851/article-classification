
পাকিস্তানের উত্তর ওয়াজিরিস্তানের পশতুন অধ্যুষিত এলাকার মানুষেরা আজ সোমবার বলছেন, তালেবানদের বিরুদ্ধে অভিযান চালাতে গিয়ে সেনাবাহিনী বহু সাধারণ ও নিরপরাধ মানুষকে ধরে ধরে হত্যা করছে।ওয়াজিরিস্তানের একটি নিরাপত্তা চৌকিতে গত ১৮ ডিসেম্বরে তালেবান যোদ্ধারা হামলা চালানোর এক দিন পর সেনারা ওই এলাকায় অভিযান শুরু করে। আফগানিস্তানের সীমান্তের কাছে অবস্থিত এ এলাকাটিতে আল-কায়েদার সহযোগী তালেবান বাহিনীর শক্ত অবস্থান আছে।ধারণা করা হচ্ছে, পাকিস্তানের তালেবান বাহিনীকে আলোচনার টেবিলে বসতে বাধ্য করতে সেনারা সীমান্তবর্তী পাহাড়ি এলাকাগুলোতে বড় মাত্রার অভিযান শুরু করেছেন। কয়েক মাস ধরে পাকিস্তানের সরকার তালেবানদের শান্তি আলোচনায় বসার আহ্বান জানিয়ে এলেও, আশানুরূপ উত্তর মেলেনি।পাকিস্তানের সেনাবাহিনীর এক মুখপাত্র ডন ডটকমকে বলেন, ‘একটি সামরিক কনভয়ের ওপর সন্ত্রাসীদের হামলা চালানোর চেষ্টার জবাব হিসেবে ১৯ ডিসেম্বর থেকে উত্তর ওয়াজিরিস্তানের সন্ত্রাসীদের বিরুদ্ধে সামরিক অভিযান চলছে।’তিনি আরও বলেন, ‘গোয়েন্দা তথ্যের ভিত্তিতে চালানো এ সাঁড়াশি অভিযানের মূল লক্ষ্য হলো ওই এলাকায় ঘাঁটি গেড়ে থাকা বিদেশি সন্ত্রাসীরা। এখন পর্যন্ত ৩০ জন বিদেশি সন্ত্রাসীকে হত্যা করা হয়েছে। তাদের বেশির ভাগই উজবেক। অভিযানে পরোক্ষ ক্ষয়ক্ষতির পরিমাণ কমানোর চেষ্টা করছেন সেনারা।’
এলাকাগুলোতে কারফিউ জারি করা হয়েছে। তবে হেলিকপ্টার থেকে লাগাতার বোমা নিক্ষেপ শুরু হওয়ার পর বহু মানুষ বাসাবাড়ি ছেড়ে পালিয়েছে।ওই এলাকার বাসিন্দা মুহাম্মদ তৈয়ব বলেন, তাঁর তিন শিশু সন্তান ও স্ত্রী বোমা হামলায় নিহত হয়েছেন। রয়টার্সকে টেলিফোনে দেওয়া সাক্ষাত্কারে তৈয়ব বলেন, ‘আমার স্ত্রী-সন্তানেরা যে ঘরটিতে ঘুমাচ্ছিলেন, সেটিতে প্রথম দিনই একটি বোমা এসে পড়ে। সরকার তাদের চিরনিদ্রার দেশে পাঠিয়ে দিয়েছে।’স্থানীয় লোকেরা বলছেন, বহু সাধারণ মানুষ সেনাবাহিনীর হত্যাযজ্ঞের শিকার হচ্ছেন। নাম প্রকাশে অনিচ্ছুক এক পাহাড়ি নেতা বলেন, আজ পর্যন্ত অন্তত ৭০ জন সাধারণ মানুষ মারা গেছেন। কয়েকজন ট্রাকচালাক, হোটেলের কর্মচারী ও দোকানদারকে সরাসরি গুলি করে হত্যা করা হয়েছে। বাকিদের গানশিপ, মর্টার ও বোমা মেরে উড়িয়ে দেওয়া হয়।
