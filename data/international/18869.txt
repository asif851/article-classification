
ভারতের হায়দরাবাদে একটি পাঁচ তারকা হোটেল থেকে দুই অভিনেত্রীসহ মোট চারজনকে গ্রেপ্তার করেছে পুলিশ। পতিতাবৃত্তির অভিযোগে গতকাল শনিবার তাঁদের গ্রেপ্তার করা হয়। পুলিশ জানিয়েছে, গ্রেপ্তার হওয়া দুই অভিনেত্রী মুম্বাই থেকে হায়দরাবাদ এসেছিলেন।ভারতীয় সংবাদমাধ্যম জি নিউজের খবরে বলা হয়েছে, হায়দরাবাদের পুলিশ শনিবার রাতে অভিজাত বানজারা হিলস এলাকার দুটি পাঁচ তারকা হোটেলে অভিযান চালায়। একজন পুলিশ কর্মকর্তা জানিয়েছেন, তাঁদের কাছে খবর ছিল, দুটি হোটেলে গোপনে পতিতাবৃত্তি চালানো হচ্ছে। অভিযানে বেশ কয়েকজন ব্যক্তিকে আটক করা হয়। এঁদের মধ্যে বলিউডের একজন ও ছোট পর্দার একজন—মোট দুজন অভিনেত্রী রয়েছেন।
পুলিশ বলছে, দুই দালালকে গ্রেপ্তার করা হয়েছে। প্রাথমিক জিজ্ঞাসাবাদে তাঁরা জানিয়েছেন, ইন্টারনেটের মাধ্যমে এ কাজ করতেন তাঁরা। এভাবেই কথা হতো মক্কেলদের সঙ্গে। অর্থের পরিমাণ ও স্থান নির্ধারিত হওয়ার পর অনলাইনেই হোটেলের কক্ষ ভাড়া নেওয়া হতো।
তবে দুই অভিনেত্রীর পরিচয় নিশ্চিত হওয়া যায়নি। পুলিশ সূত্রের বরাত দিয়ে ইন্ডিয়ান এক্সপ্রেসের খবরে বলা হয়েছে, একজন অভিনেত্রী তেলেগু চলচ্চিত্রে অভিনয় করেছিলেন। অন্যজন বাংলা টিভি সিরিয়ালের অভিনেত্রী। বলা হচ্ছে, গত সোমবার তাঁরা মুম্বাই থেকে হায়দরাবাদ এসেছিলেন।
পুলিশ বলেছে, শনিবার রাতভর অভিযানের সময় গ্রেপ্তার ব্যক্তিদের কাছ থেকে নগদ ৫৫ হাজার রুপি ও বেশ কয়েকটি মোবাইল ফোন জব্দ করা হয়েছে। অভিযুক্ত ব্যক্তিদের স্থানীয় পুঞ্জগুত্ত থানার পুলিশের কাছে হস্তান্তর করা হয়েছে।
