
যুক্তরাজ্যে সাধারণ নির্বাচনে এখন পর্যন্ত ৬২১টি আসনের ফল জানা গেছে। এতে ক্ষমতাসীন থেরেসা মের কনজারভেটিভ পার্টি এগিয়ে রয়েছে। পিছিয়ে পড়ছে বিরোধী দল লেবার পার্টি।
বার্তা সংস্থা রয়টার্সের খবরে জানানো হয়, প্রাপ্ত ফলাফল অনুযায়ী ক্ষমতাসীন কনজারভেটিভ পার্টি পেয়েছে ৩০১ আসন। লেবার পার্টি পেয়েছে ২৫৪ আসন। এসএনপি ৩৪ আসন। লিব ডেম পেয়েছে ১১ আসন। অন্যান্য দল পেয়েছে ২১ আসন।
স্থানীয় সময় গতকাল বৃহস্পতিবার সকাল ৭টা থেকে রাত ১০টা পর্যন্ত ভোট নেওয়া হয়। ভোটার ছিলেন প্রায় ৪ কোটি ৯ লাখ।
ব্রিটিশ পার্লামেন্টের নিম্ন কক্ষ হাউস অব কমনসের মোট ৬৫০ আসনের বিপরীতে এবার মোট ৬৮টি দল ও ১৯১ জন স্বতন্ত্র প্রার্থীসহ মোট ২ হাজার ৩০৪ জন প্রার্থী প্রতিদ্বন্দ্বিতা করেন। এর মধ্যে ইংল্যান্ডে ৫৩৩, স্কটল্যান্ডে ৫৯, ওয়েলসে ৪০ এবং নর্দান আয়ারল্যান্ডে ১৮টি আসন রয়েছে। সব আসনে একযোগে ভোট নেওয়া হয়।
কোনো দল এককভাবে ৩২৬টি আসন পেলেই মিলবে সংখ্যাগরিষ্ঠতা।
মাত্র দুই বছরের ব্যবধানে এটি যুক্তরাজ্যে তৃতীয় জাতীয় নির্বাচন। ২০১৫ সালে ডেভিড ক্যামেরনের নেতৃত্বে কনজারভেটিভ পার্টি ৩৩০টি আসন পেয়ে এককভাবে ক্ষমতায় ফেরে।
২০১৬ সালের জুনে ইউরোপীয় ইউনিয়নে (ইইউ) যুক্তরাজ্যের থাকা না থাকা নিয়ে গণভোট হয়। এতে প্রধানমন্ত্রী ডেভিড ক্যামেরন ইইউতে থাকার পক্ষে ছিলেন। জনগণ বিচ্ছেদের পক্ষে রায় দিলে ক্যামেরন পরাজয় মেনে পদত্যাগ করেন। পরে থেরেসা মে প্রধানমন্ত্রী হন।
নির্বাচনের কোনো প্রয়োজনীয়তা ছাড়াই থেরেসা মে ব্রেক্সিট বাস্তবায়নে নিজের ক্ষমতা আরও নিরঙ্কুশ করতে হুট করেই এই মধ্যবর্তী নির্বাচন দেন।
মাত্র ১২ দিনের ব্যবধানে দুটি ভয়াবহ সন্ত্রাসী হামলার ঘটনায় চরম নিরাপত্তা উদ্বেগের মধ্যেই হলো এই নির্বাচন। সর্বশেষ ৩ জুন লন্ডনে ভয়াবহ সন্ত্রাসী হামলায় ৮ জন নিহত হয়। এর আগে গত ২২ মে ম্যানচেস্টারে হামলায় ২৩ জন নিহত হয়। দেশটির স্মরণকালের ইতিহাসে নির্বাচনের আগে আগে এমন ঘটনার নজির নেই।
আরও  পড়ুন...থেরেসা মের কনজারভেটিভ পার্টি এগিয়ে
