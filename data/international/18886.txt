
জার্মানির বাণিজ্যিক শহর ফ্রাঙ্কফুর্টে মাটির নিচে দ্বিতীয় বিশ্বযুদ্ধের সময়কার বোমা উদ্ধারকে কেন্দ্র করে ৬৬ হাজার বাসিন্দাকে সরিয়ে নেওয়া হয়েছিল। গতকাল রোববার সন্ধ্যা থেকে তাঁরা ঘরে ফিরতে শুরু করেছে।
বোমাটি ফ্রাঙ্কফুর্টের ভেস্টল্যান্ড গ্যোটে বিশ্ববিদ্যালয় এলাকায় নির্মাণকাজের সময় শনাক্ত হয়। আকাশ থেকে বিশেষ ক্যামেরার সাহায্যে এই অবিস্ফোরিত বোমাটির প্রথম খোঁজ পাওয়া যায়। রোববার বোমাটি নিষ্ক্রিয় করার সময় দেড় কিলোমিটার ব্যাসার্ধ এলাকার ৬৬ হাজার বাসিন্দাকে সরিয়ে নেওয়া হয়। সকাল ছয়টা থেকে সন্ধ্যা পর্যন্ত ওই এলাকার বাসিন্দারা অন্যত্র অবস্থান করে। শহরের পশ্চিমাঞ্চলের এই এলাকাতেই ফ্রাঙ্কফুর্টের গ্যোটে বিশ্ববিদ্যালয়, স্টেডিয়াম, পুলিশের সদর দপ্তর, রেডিও কেন্দ্র এবং দুটি হাসপাতালের মতো গুরুত্বপূর্ণ স্থাপনা রয়েছে।
নিরাপত্তার স্বার্থে সেখানকার বাসিন্দাদের সরিয়ে নেওয়ার সিদ্ধান্ত নেওয়া হয়। বোমা নিষ্ক্রিয়করণ কর্তৃপক্ষ ও ফ্রাঙ্কফুর্ট পৌর কর্তৃপক্ষ চিঠি দিয়ে এবং স্থানীয় পুলিশ মাইকিং করে বাসিন্দাদের সবাইকে গত রোববার সকাল ৬টা থেকে বাসা ছাড়তে অনুরোধ করছিল।
১ দশমিক ৪ টনের এই ব্রিটিশ অবিস্ফোরিত বোমাটিতে ১৫০ কিলোগ্রাম বিস্ফোরক রয়েছে বলে বিশেষজ্ঞরা জানিয়েছেন। বোমাটির স্থান শনাক্ত করার পর থেকেই সেখানে ২৪ ঘণ্টা পুলিশ প্রহরা বসানো হয়েছিল।
বোমাটি নিষ্ক্রিয় করার সময় ইউরোপের অন্যতম ব্যস্ত ফ্রাঙ্কফুর্ট বিমানবন্দরে বিমান উড্ডয়ন ও অবতরণের পথ পরিবর্তন করা হয়। এ ছাড়া একটি হাইওয়ে এবং ওই এলাকার সড়ক ও রেললাইন দিয়ে ট্রেন ও ট্রাম চলাচল বন্ধ করে দেওয়া হয়।
ফ্রাঙ্কফুর্টের পুলিশ এবং দুই হাজার স্বেচ্ছাসেবী ওই এলাকার বাসিন্দাদের সরিয়ে নিতে সহযোগিতা করছেন। এলাকার বৃদ্ধাশ্রমের ও হাসপাতালের বয়স্ক নাগরিকদের সরে যেতে স্বেচ্ছাসেবীরা সাহায্য করেন।
ওই এলাকার সরিয়ে নেওয়া বাসিন্দাদের নিরাপত্তা ও চিত্ত বিনোদনের জন্য বিশেষ ছাড়ে মিউজিয়াম পরিদর্শনের ব্যবস্থা, শিশুদের জন্য খেলাধুলাসহ বিশেষ মেলার আয়োজন করা হয়েছিল। অবিস্ফোরিত বোমাটি নিষ্ক্রিয় করার পর পৌর মেয়র পিটার ফেল্ডম্যান বোমা নিষ্ক্রিয়কারী দলের সদস্যদের অভিনন্দন জানান।  দ্বিতীয় বিশ্বযুদ্ধের (১৯৩৯-৪৫) শেষের দিকে ব্রিটিশ ও মার্কিন বোমারু বিমান জার্মানির বড় বড় শহরে বোমা হামলা চালিয়েছিল। এখনো অনেক বোমা অবিস্ফোরিত অবস্থায় জার্মানির বিভিন্ন স্থানে ছড়িয়ে ছিটিয়ে রয়েছে।
