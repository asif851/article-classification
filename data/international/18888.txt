
এ যেন একেবারে বিয়ের উৎসব৷ হল ভাড়া করা হয়৷ কার্ড ছাপানো হয়৷ আমন্ত্রণ জানানো হয় অনেক মানুষকে৷ অন্যান্য খাবারের পাশাপাশি থাকে বিশাল কেক৷ ঘটা করে কাটা হয় সেই কেক৷ কিন্তু কিসের এই উৎসব! শুনে হয়তো একটু অবাকই হবেন৷ এটা বিবাহবিচ্ছেদের উৎসব৷ আর এ ধরনের উৎসবের আয়োজন হরহামেশাই হচ্ছে ইসলামপন্থী রাষ্ট্র হিসেবে পরিচিত ইরানে৷ইরানে গত কয়েক বছরে বিবাহবিচ্ছেদের হার বেড়ে গেছে৷ দেশটির বিভিন্ন সংবাদমাধ্যমের প্রতিবেদন অনুযায়ী, গত বছর ইরানে বিবাহবিচ্ছেদের হার ৪ দশমিক ৬ শতাংশ বেড়েছে৷ বছরটিতে ২০ শতাংশ ইরানি দম্পতির বিয়ে বিচ্ছেদ হয়েছে৷অনেকে এই বিচ্ছেদকে আনন্দজনক ঘটনা বলে মনে করছেন৷ তাঁরাই আয়োজন করছেন বিচ্ছেদের উৎসব৷ উৎসবের আয়োজন হওয়ায় সবচেয়ে বেশি লাভবান হচ্ছেন ফুল ও কার্ডের দোকানিরা৷ ‘তোমাকে আমার মোটেও মনে পড়বে না’ বা ‘তোমাকে ছাড়া আমি বাকি জীবন বেশ ভালোই কাটাতে পারব, আমার কষ্ট হবে না’—এ-জাতীয় কথা এখন লেখা থাকছে বিবাহবিচ্ছেদের কার্ডে৷ বিচ্ছেদের প্রাক্কালে স্বামী-স্ত্রী পরস্পরকে এই কার্ড উপহার দেন৷ রাজধানী তেহরানের একজন কার্ডের দোকানি বলেন, গত দুই বছরে এ ধরনের কার্ডের চাহিদা অনেক বেড়েছে৷বিখ্যাত পারসি পপ গান, ‘আমি কসম খেয়ে বলছি, যত দিন বেঁচে থাকব আমি আর কখনোই ভালোবাসায় জড়াব না৷ যদি কোনো দিন ভালোবাসায় জড়িয়ে পড়ি, তবে সেটি অবশ্যই তোমার সঙ্গে হবে না’—এটিই সবচেয়ে বেশি বিক্রিত কার্ডের তালিকায় রয়েছে৷একজন ফুলের দোকানি বলেন, ‘বিবাহবিচ্ছেদের অনুষ্ঠানে সবচেয়ে বেশি চাহিদা কালো গোলাপের তৈরি তোড়ার৷ তাই আমরা এখন এই ফুলের চাষ বেশি করে করি৷’সমাজ বিশ্লেষকেরা বলছেন, সম্প্রতি ইরানে বিবাহবিচ্ছেদের হার অনেক বেড়ে গেছে৷ তবে এর পেছনে কী কারণ রয়েছে, তা স্পষ্ট নয়৷তবে এই বিবাহবিচ্ছেদ উৎসব সবার কাছে এখনো গ্রহণযোগ্যতা পায়নি৷ ইরানের শীর্ষ রক্ষণশীল ধর্মীয় নেতা আয়াতুল্লাহ মাকারেম সিরাজি এই বিবাহবিচ্ছেদ উৎসবের কড়া সমালোচনা করেছেন৷ তিনি বলেন, এটি শয়তানের কর্মকাণ্ড৷ পশ্চিমা দেশগুলো থেকে এই বিষাক্ত আচার আমাদের দেশে ঢুকেছে৷তেহরানের শীর্ষ ইমাম আয়াতুল্লাহ মোহাম্মদ এমামি কাশানিও এ ব্যাপারে উদ্বেগ প্রকাশ করেন৷ এই উৎসবকে পশ্চিমা রীতি দাবি করে তিনি বলেন, ‘খুব ধীরে ধীরে আমাদের সমাজব্যবস্থা পশ্চিমা সংস্কৃতি দ্বারা কলুষিত হচ্ছে৷’ তিনি আরও বলেন, বিয়ে একটি পবিত্র বন্ধন৷ বিবাহবিচ্ছেদের উৎসবের মধ্য দিয়ে পরিবারের বন্ধন ও মর্যাদাকে খাটো করা হচ্ছে৷সম্প্রতি রেডিওতে সরাসরি সম্প্রচারিত ভাষণে কাশানি বলেন, এই উৎসব জাতির জন্য দুর্ভাগ্যের বার্তা বয়ে আনছে৷ এটি বিপজ্জনকও৷ নারী-পুরুষের সম্মিলিতভাবে এ ধরনের উৎসবে যোগ দেওয়াকে তিনি শয়তানের কর্মকাণ্ড বলে আখ্যা দিয়েছেন৷ তিনি তরুণসমাজের প্রতি পশ্চিমা সংস্কৃতি বর্জনের আহ্বান জানান৷ফাতেমা আবেদীন
