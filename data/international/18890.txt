
দক্ষিণ সুদানের রাজধানী জুবা থেকে ছেড়ে যাওয়ার কিছুক্ষণের মধ্যে একটি বিমান বিধ্বস্ত হয়ে অন্তত ৩৬ জন নিহত হয়েছে। আজ বুধবার এ দুর্ঘটনা ঘটে বলে উদ্ধারকর্মীরা জানান।
এএফপির খবরে জানানো হয়, বিমানটি রাশিয়ার তৈরি আনতোনোভ আন-১২। বিমানটি হোয়াইট নীল নদের তীরে একটি দ্বীপে খামারিদের এলাকায় বিধ্বস্ত হয়। পুলিশ ও উদ্ধারকর্মীরা বিমানটির ধ্বংসাবশেষ থেকে যাত্রীদের নারী ও শিশু যাত্রীদের লাশ উদ্ধার করে।
দক্ষিণ সুদানের রেড ক্রস কর্মকর্তা মাজ্জু হিলারি জানান, এ ঘটনায় এ পর্যন্ত ৩৬ জনের লাশ উদ্ধার করে হাসপাতালে আনা হয়েছে।
তবে মৃতের সংখ্যা আরও বাড়তে পারে আশঙ্কা করে রেড ক্রস জানায়, এ ঘটনায় দুজনকে জীবিত উদ্ধার করা গেলেও পরে একজন মারা যান।
যুক্তরাষ্ট্র এক বিবৃতিতে জানায়, বিমানটিতে থাকা যুক্তরাষ্ট্রের পাঁচজন ক্রুর সবাই মারা গেছেন। পুলিশ জানায়, ওই বিমানে কতজন আরোহী ছিলেন, তারা জানে না।
