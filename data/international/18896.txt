
ফিলিপাইনের এক সৈকতে বিশাল আকারের লোমশ একটি প্রাণীর মৃতদেহ ভেসে এসেছে। এটি স্থানীয়দের মধ্যে বিস্ময়ের সৃষ্টি করেছে।
আজ বৃহস্পতিবার এনডিটিভির এক প্রতিবেদনে বলা হয়, গত বুধবার বিকেল থেকে স্থানীয় লোকজন সাদা রঙের অজ্ঞাত ওই প্রাণীর মরদেহের ছবি সামাজিক যোগাযোগ মাধ্যমগুলোতে পোস্ট করছেন। সামাজিক যোগাযোগ মাধ্যম থেকে এসব ছবি নিয়ে বিভিন্ন সংবাদমাধ্যম খবর প্রকাশ করেছে।
কেউ কেউ বলছেন, প্রাণীটি দেখতে অতিরিক্ত বড় হয়ে যাওয়া চীনের শি জু প্রজাতির লোমশ কুকুরের মতো। আবার কেউ কেউ এটিকে অ্যানিমেটেড টিভি সিরিজ অ্যাভাটারের কাল্পনিক পশু ‘আপ্পার’ সঙ্গে তুলনা করেছেন।
প্রাণীটির ভেসে আসার খবর পাওয়ার পর ফিলিপাইনের দিনাগাট দ্বীপপুঞ্জের কাগদাইনাও সৈকতে মানুষের ভিড় জমছে। উৎসুক লোকজন প্রাণীটিকে শনাক্ত করার চেষ্টা করছেন এবং মৃতদেহের সঙ্গে সেলফি তুলছেন।
ওয়েবসাইট ইনকুইরারডটনেট-এ বলা হয়েছে, কাগদাইনাও পৌর কৃষি কার্যালয়ের কর্মকর্তা সুফেনিয়া চুয়া বলেছেন, ১৫ ফুট দৈর্ঘ্যের ওই মৃতদেহটি সি-কাউয়ের। তবে ডেইলি মেইলের প্রতিবেদনে বলা হয়েছে, স্থানীয় বিজ্ঞানীরা বলেছেন, এটা সাগরের অদ্ভুত কিছু দৈত্যকার প্রাণীর মৃতদেহ নয়। এটা একটি তিমি মাছের মৃতদেহ। অতিরিক্ত পচে বিকৃত হয়ে যাওয়ায় এটাকে অদ্ভুত প্রাণী বলে মনে হচ্ছে।
তবে বিজ্ঞানীরা এই মতো দেওয়ার পরও উৎসুক জনতা সেলফি তোলা বা এটি নিয়ে জল্পনাকল্পনা থেকে বিরত হচ্ছেন না। সামাজিক যোগাযোগ মাধ্যমে মৃতদেহটির ছবি ব্যাপক আকারে ছড়িয়ে পড়েছে।
ডেইলি মেইলের প্রতিবেদনে বলা হয়েছে, গত রোববার এক ভূমিকম্পের পরিপ্রেক্ষিতে সমুদ্রের বেশ কয়েকটি অপরিচিত প্রাণীর মৃতদেহ গ্রীষ্মমণ্ডলীয় দ্বীপপুঞ্জের সৈকতে ভেসে আসে।
