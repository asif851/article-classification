
যুক্তরাষ্ট্রের ড্রোন হামলায় গতকাল শুক্রবার পাকিস্তান তালিবান বাহিনীর প্রধান হেকিমুল্লাহ মেহসুদ নিহত হওয়ার পর খান সৈয়দকে বাহিনীটির নতুন নেতা হিসেবে ঘোষণা করা হয়েছে। খান সৈয়দ সাজনা নামেও পরিচিত। আল জাজিরা বলছে, তেহরিক-ই-তালিবানের শুরা বা পরামর্শক পরিষদ আজ শনিবার সৈয়দকে নেতা নির্বাচিত করেছে।এর আগে দক্ষিণ ওয়াজিরিস্তানে সংগঠনটির কাজের দায়িত্বে ছিলেন খান সৈয়দ। তিনি মেহসুদের অত্যন্ত অনুগত এক যোদ্ধা ছিলেন—এর বাইরে তাঁর সম্পর্কে বেশি কিছু জানা যায় না।আফগান সীমান্তের কাছে ওয়াজিরিস্তানে ড্রোন হামলায় মেহসুদসহ চার ব্যক্তি নিহত হওয়ার পর পাকিস্তান গতকাল শুক্রবার থেকে নিরাপত্তা বাহিনীকে সর্বোচ্চ সতর্ক অবস্থায় রেখেছে।
