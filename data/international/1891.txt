
ভারতের পাঞ্জাবের মুখ্যমন্ত্রী প্রকাশ সিং বাদলকে লক্ষ্য করে জুতা ছুড়ে মারা হয়েছে। তবে জুতাটি তাঁর গায়ে লাগেনি বলে জানিয়েছে পুলিশ। এ ঘটনায় বিক্রম কুমার নামের একজনকে আটক করা হয়েছে।টাইমস অব ইন্ডিয়ার খবরে বলা হয়, আজ বুধবার পাঞ্জাবের খান্না এলাকার ইসরুতে একটি অনুষ্ঠানে যোগ দিতে গিয়েছিলেন পাঞ্জাবের মুখ্যমন্ত্রী। সেখানে হঠাৎ করেই ৩৬ বছর বয়সী বিক্রম মুখ্যমন্ত্রীকে লক্ষ্য করে জুতা ছুড়ে মারেন। বিক্রম স্থানীয় কাপড়ের দোকানে কাজ করেন।ঘটনার ব্যাপারে লুধিয়ানা রেঞ্জের উপমহাপরিদর্শক গুরিন্দার এস ধিলন বলেন, বিক্রমের ছোড়া জুতা মুখ্যমন্ত্রীর গায়ে লাগেনি। তাঁর দাবি, এ ঘটনায় বিক্রম কুমার নামের যে ব্যক্তিকে আটক করা হয়েছে, তিনি কয়েক মাস আগে আম আদমি পার্টিতে যোগ দিয়েছেন। তিনি সচেতনভাবে কাজটি করেছেন। তিনি এ ঘটনা থেকে ফায়দা লুটতে চেয়েছিলেন। ওই ব্যক্তি বিষয়টি ভিডিওতে ধারণ করে সামাজিক যোগাযোগমাধ্যমে প্রচার করে মনোযোগ কাড়তে চেয়েছিলেন। তবে পুলিশের তৎপরতার কারণে ওই ব্যক্তির উদ্দেশ্য সফল হয়নি। এ কাজে তাঁর সঙ্গে হরদ্বীপ সিং, মাহিন্দার পাল ধঞ্জিয়াসহ তিনজন জড়িত ছিলেন।
