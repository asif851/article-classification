
ফ্রান্সের প্রতিরক্ষামন্ত্রী জ্যঁ ইভ লে দ্রিয়াঁ বলেছেন, পারমাণবিক অস্ত্রের মজুত কমানোর জন্য তাঁর দেশ এ মুহূর্তে প্রস্তুত নয়। পারমাণবিক অস্ত্র কমিয়ে আনতে মার্কিন প্রেসিডেন্ট বারাক ওবামার প্রস্তাবের এক দিন পর গতকাল বৃহস্পতিবার এসব কথা বললেন ফরাসি প্রতিরক্ষামন্ত্রী। জার্মানির বার্লিন সফরকালে ‘নিউ স্টার্ট’ চুক্তি কার্যকর করতে রাশিয়ার প্রতি আহ্বান জানান ওবামা। ওই চুক্তি অনুযায়ী ২০১৮ সালের মধ্যে যুক্তরাষ্ট্র ও রাশিয়াকে তাদের নিজ নিজ দেশের মোতায়েন করা পারমাণবিক অস্ত্র কমিয়ে এক হাজার ৫৫০-এ নামিয়ে আনার কথা বলা হয়েছে। ফরাসি মন্ত্রী দ্রিয়াঁ ফ্রেঞ্চ ইনফো রেডিওকে বলেন, ‘ওবামা রাশিয়াকে প্রস্তাব দিয়েছে যে তাঁরা একসঙ্গে অস্ত্রের মজুত কমিয়ে আনবেন। এটা ভালো। কিন্তু আমাদের কাছে বিষয়টি ভিন্ন।’ তিনি জানান, ফ্রান্স ইতিমধ্যে পারমাণবিক অস্ত্রের সংখ্যা তিন শর নিচে নামিয়ে এনেছে। ফরাসি প্রতিরক্ষামন্ত্রী বলেন, ‘আসল কথা হলো, পারমাণবিক অস্ত্রবিরতি...ইরান পারমাণবিক অস্ত্র তৈরি করতে যাচ্ছে। এটা ভবিষ্যতে ঝুঁকির সৃষ্টি করবে।’ তবে অস্ত্র এক-তৃতীয়াংশ কমিয়ে আনতে ওবামার আহ্বানকে তেমন গুরুত্ব দেয়নি রাশিয়া। তারা বলেছে, যুক্তরাষ্ট্র ক্ষেপণাস্ত্র প্রতিরক্ষাব্যবস্থা জোরদার করছে। এ অবস্থায় তাদের প্রস্তাবকে রাশিয়া স্বাভাবিকভাবেই গুরুত্বের সঙ্গে নেবে না। রয়টার্স।
