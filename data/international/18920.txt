
কট্টর বামপন্থী ফার্ক বিদ্রোহী গোষ্ঠীর সঙ্গে গত সোমবার চূড়ান্ত শান্তিচুক্তি সই করেছে কলম্বিয়ার মধ্য-ডানপন্থী সরকার। এর মাধ্যমে লাতিন আমেরিকার দেশটিতে প্রায় অর্ধশতক ধরে চলা রক্তক্ষয়ী এক সংঘাতের অবসান হলো। এ লড়াইয়ে দুই লাখের বেশি মানুষ নিহত হয়েছে।চুক্তির আগে প্রায় চার বছর ধরে দেশের ভেতরে-বাইরে শান্তি আলোচনা হয়। সোমবার প্রথমবারের মতো কলম্বিয়ার মাটিতে দেশটির প্রেসিডেন্ট হুয়ান মানুয়েল সান্তোস ও ফার্ক বিদ্রোহী গোষ্ঠীর নেতা টিমোচেনকো পরস্পরের সঙ্গে উষ্ণ করমর্দন করেন। এরপর সাদা একটি কলম দিয়ে তারা চুক্তিতে সই করেন।অনুষ্ঠানে সবাইকে সাদা পোশাক পরে আসার জন্য আহ্বান জানানো হয়েছিল। এতে জাতিসংঘের মহাসচিব বান কি মুন, কিউবার প্রেসিডেন্ট রাউল কাস্ত্রো এবং যুক্তরাষ্ট্রের পররাষ্ট্রমন্ত্রী জন কেরি সাদা পোশাকে উপস্থিত ছিলেন।অতিথিরা ‘কলম্বিয়া দীর্ঘজীবী হোক’, ‘শান্তি দীর্ঘজীবী হোক’ বলে স্লোগান দেন। চুক্তি সই হওয়ার পর আবেগাপ্লুত সান্তোস বলেন, অর্ধশতক ধরে সহিংসতার কালরাত্রির যে ছায়া আমাদের ঢেকে রেখেছিল, তার অবসান হয়েছে।’
