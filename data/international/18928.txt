
১৯৫৯ সালে কিউবার বিপ্লবের পর নানাভাবে তাঁকে হত্যার চেষ্টা করেছে যুক্তরাষ্ট্রের কেন্দ্রীয় গোয়েন্দা সংস্থা সিআইএ। কখনো চুরুটে বিষ মিশিয়ে, কখনো সাঁতারের পোশাকে জীবাণু ছড়িয়ে কিংবা বিষাক্ত ক্যাপসুল দিয়ে। প্রতিবারই তিনি বেঁচে যান। সেই মহান বিপ্লবী ফিদেল কাস্ত্রো শেষ পর্যন্ত মৃত্যুর কাছে ধরা দিলেন। কিন্তু মৃত্যুর কারণ এখনো জানানো হয়নি। তা যেন রাষ্ট্রীয় গোপন বিষয়।কাস্ত্রো জানিয়ে গেছেন, কমপক্ষে ৬০০ বার তাঁকে হত্যার চেষ্টা করেছে যুক্তরাষ্ট্র।সিআইএর এবং ১৯৭৫ সালে প্রকাশিত যুক্তরাষ্ট্রের সিনেটের চার্চ কমিটির নথিতে দেখা যায়, কাস্ত্রোকে হত্যার জন্য নানা পরিকল্পনা করা হয়। এর কিছু প্রয়োগ করা হয় এবং বাকিগুলো পরিকল্পনাতেই সীমাবদ্ধ ছিল।দারুণ বক্তা হিসেবে সুখ্যাতি ছিল কাস্ত্রোর। ১৯৬০ সালের মাঝামাঝিতে সিআইএ পরিকল্পনা করে, বক্তব্যের সময় কাস্ত্রোর আচরণে গোলমাল বাধিয়ে তাঁর ভাবমূর্তি নষ্ট করবে। ভাষণ দেওয়ার স্টুডিওতে রাসায়নিক স্প্রে করে কাস্ত্রোকে অদ্ভুত আচরণ ও মাতলামি করানোর পরিকল্পনা ছিল সিআইএর। তাঁকে দুর্বল করতে জুতার মধ্যে রাসায়নিক দ্রব্য রাখার পরিকল্পনাও হয়। কমপক্ষে আটবার চুরুটে বিষ মিশিয়ে কাস্ত্রোকে হত্যার চেষ্টা করে সিআইএ। ১৯৬০ সালে সন্ত্রাসী দল ভাড়া করেছিল সিআইএ। কাস্ত্রোকে হত্যা করতে পারলে তাদের দেড় লাখ ডলার দেওয়ার প্রলোভনও দেওয়া হয়েছিল। পরবর্তী সময়ে সিদ্ধান্ত হয়, কাস্ত্রোকে খাবারে বিষ মিশিয়ে হত্যা করা হবে। সাঁতারের পোশাকে জীবাণু ছাড়িয়ে হত্যার পরিকল্পনাও হয়।
