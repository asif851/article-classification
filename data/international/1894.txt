
যুক্তরাজ্যের দক্ষিণ-পূর্ব লন্ডনের উলউইচে দুই হামলাকারীর ধারালো অস্ত্রের আঘাতে এক ব্যক্তি নিহত হয়েছেন। পরে পুলিশের গুলিতে ওই দুই হামলাকারী আহত হন। নিহত ব্যক্তি একজন সৈনিক ছিলেন বলে যুক্তরাজ্য সরকার বলছে।
যুক্তরাজ্য এই ঘটনাকে সন্ত্রাসী হামলা হিসেবে বিবেচনা করে প্রয়োজনীয় পদক্ষেপ নিতে নির্দেশ দিয়েছে।
স্বরাষ্ট্রমন্ত্রী টেরেসা মে জরুরি বৈঠক করে জানিয়েছেন, নিরাপত্তা বাহিনী এমআই-ফাইভ ও মেট্রোপলিটন পুলিশ তাঁকে জানিয়েছেন, হামলায় একজন নিহত হয়েছেন। পুলিশের গুলিতে দুজন হামলাকারী আহত হয়েছেন। তাঁদের চিকিত্সা চলছে।
লন্ডনের ওই এলাকার পার্লামেন্টের সদস্য নিক রেইন্সফোর্ড জানান, হামলায় নিহত ব্যক্তিটি উলউইচ সেনানিবাসের একজন সেনাসদস্য। তবে এটি নিশ্চিত হওয়া যায়নি।
ঘটনার প্রত্যক্ষদর্শী জেমস বলেন, টি-শার্ট পরিহিত একজনের ওপর দুজন হামলা করেন। তাঁরা তাঁকে টেনেহিঁচড়ে রাস্তায় ফেলে দেন। দুই হামলাকারী ও হামলার শিকার ব্যক্তির বয়স প্রায় ২০ বছর হবে।
ওই প্রত্যক্ষদর্শী বলেন, ভয়ংকর এই হামলা চালানোর পর দুই ব্যক্তি ধারালো অস্ত্র উঁচিয়ে ধরেন এবং আশপাশের লোকজনকে তাঁদের ছবি তোলার আহ্বান জানান। বিবিসি।
