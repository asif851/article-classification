
অন্যকে বই পড়ানোর জন্য নানান রকমের পদ্ধতির কথা আমরা শুনেছি। পড়ার জন্য নানান সামাজিক আন্দোলনও চলছে। কিন্তু ট্যাক্সি ক্যাবের মধ্যে একটি ছোট্ট লাইব্রেরির গড়ার খবর আগে শোনা যায়নি। ইরানে এক চালক তার আয়-রোজগারের মাধ্যম ট্যাক্সি ক্যাবেই গড়ে তুলেছেন লাইব্রেরি। শিশু সাহিত্য এবং ইতিহাসসহ নানান বিষয়ের বই আছে যাত্রীদের পড়ার জন্যই। চীনের রাষ্ট্রীয় বার্তা সংস্থা সিনহুয়ার বরাত দিয়ে আইএসএসের খবরের এমনটা বলা হয়েছে।ইরানের রাতাশ শহরের ট্যাক্সি চালায় সাহেল ফিলসফ। সাহেলের ট্যাক্সি ক্যাবে উঠলেই যাত্রীদের বই পড়ার সুযোগ আছে। তার বিশ্বাস বই পড়ে মানুষ তাদের নৈমিত্তিক সমস্যার সমাধান করতে পারবেন। সাহেলের এই ট্যাক্সিকে বলা হয় ভ্রাম্যমাণ লাইব্রেরি।ইরানের বার্তা সংস্থা ইরনা-কে সাহেল বলেন, অনেক দিন আগেই ট্যাক্সি ক্যাবে বই রাখার ধারণা আমার মাথায় আসে। মানুষকে মনের খোরাক দেওয়ার জন্যই বই পড়ার ব্যবস্থা করেছি আমি।’ট্যাক্সিতে মনোবিজ্ঞান, শিশু সাহিত্য এবং ইতিহাসসহ নানান বিষয়ের ৫০ টির মতো বই আছে। তার ট্যাক্সির লাইব্রেরির ভক্ত বেশির ভাগই নারী ও যুবক।
সাহেল ট্যাক্সি চালান মূলত ইরানের উত্তরের দিকের গিলন প্রদেশে। গিলন প্রদেশের সরকারের কাছে তিনি বই চেয়ে আবেদন করেছেন। সাহেল বলেন, প্রদেশ সরকারের কাছে আবেদন করেছি, তারা যেন কিছু বই দিয়ে এ কাজে সহায়তা করেন। আর এটা হলে তার ভ্রাম্যমাণ পাবলিক লাইব্রেরিটি আরও সমৃদ্ধ হবে। সাহেল বলেন, ‘যাত্রীরা যখন পড়ার জন্য আমার কাছ থেকে একটি বই চায়, তখন মনে হয় আমি ভালো কাজটাই করছি।’
