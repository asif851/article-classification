
যুক্তরাষ্ট্রে ভ্রমণের ব্যাপারে সতর্কতা জারি করেছে যুক্তরাজ্য ও জার্মানি।টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, যুক্তরাষ্ট্রে অর্থ বরাদ্দের অভাবে বেশ কিছু রাষ্ট্রীয় সেবা খাতের কার্যক্রম বন্ধ হয়ে যাওয়ার পরিপ্রেক্ষিতে যুক্তরাজ্য ও জার্মানির নাগরিকদের জন্য এই ভ্রমণ-সতর্কতা জারি করেছে দেশ দুটি।মার্কিন ‘শাটডাউন’ নামে পরিচিত এ অচলাবস্থার কারণে বেশ কিছু রাষ্ট্রীয় সেবা খাতের কার্যক্রম গতকাল বুধবার দ্বিতীয় দিনের মতো বন্ধ ছিল। এ-সংকট সমাধানের কোনো লক্ষণ এখন পর্যন্ত দেখা যাচ্ছে না। অচলাবস্থার জেরে কেন্দ্রীয় সরকারের আট লাখ কর্মী গতকালও ছিলেন কাজ ও বেতনবঞ্চিত।যুক্তরাজ্য ও জার্মানি বলেছে, চলমান অচলাবস্থার কারণে সংশ্লিষ্ট দেশের নাগরিকেরা যুক্তরাষ্ট্রে পাসপোর্ট সেবাসহ বিভিন্ন ক্ষেত্রে দীর্ঘসূত্রতার শিকার হতে পারেন।বেশ কিছু রাষ্ট্রীয় সেবা খাতের কার্যক্রম বন্ধ হয়ে যাওয়ায় যুক্তরাষ্ট্রে অবস্থানরত অনেক বিদেশি পর্যটক ইতিমধ্যে তাঁদের হতাশা প্রকাশ করেছেন।অর্থ বরাদ্দের অভাবে যুক্তরাষ্ট্রের অনেক ঐতিহাসিক স্থান, জাতীয় পার্ক, গুরুত্বপূর্ণ ওয়েবসাইট বন্ধ হয়ে গেছে। এমনকি হোয়াইট হাউসের ওয়েবসাইটেও নতুন তথ্য সংযোজন হচ্ছে না।দেশটির ক্ষমতাসীন ও বিরোধী দলের আইনপ্রণেতারা বর্তমান সংকট কাটানোর আলোচনায় প্রয়োজনীয় পদক্ষেপ নেওয়ার পরিবর্তে পরস্পরকে দোষারোপ করছেন।বাজেট নিয়ে এই অচলাবস্থার কারণে মার্কিন প্রেসিডেন্ট বারাক ওবামা তাঁর মালয়েশিয়া সফর বাতিল করেছেন। আগামী সপ্তাহে তাঁর সে দেশে যাওয়ার কথা ছিল।
