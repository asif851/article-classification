
নেপালে প্রধানমন্ত্রী পদে গতকাল রোববার সুশীল কৈরালার নাম ঘোষণা করেছে নেপালি কংগ্রেস পার্টি। এর মধ্য দিয়ে নির্বাচন অনুষ্ঠানের দুই মাস পর নতুন সরকার গঠনে বাধা দূর হলো।গত বছরের নভেম্বরে নির্বাচনের পর নেপালি কংগ্রেস সাংবিধানিক পরিষদে বৃহত্তম রাজনৈতিক দল হিসেবে আত্মপ্রকাশ করে। কিন্তু কে দেশের নতুন নেতা হবেন, তা নিয়ে মতপার্থক্যের কারণে এত দিন পর্যন্ত কোনো সরকার গঠন করতে পারেনি দলটি।প্রধানমন্ত্রী পদপ্রার্থী সুশীল কৈরালা নেপালি কংগ্রেসের বর্তমান প্রধান। দলের নীতিনির্ধারকদের ভোটে তিনি তিনবারের সাবেক প্রধানমন্ত্রী শের বাহাদুর দিউবাকে পরাজিত করেন।প্রধানমন্ত্রী হতে হলে কৈরালাকে এখন পার্লামেন্টের সংখ্যাগরিষ্ঠ সদস্যের ভোটে নির্বাচিত হতে হবে। গত বছরের নির্বাচনের পর গতকাল পার্লামেন্টের প্রথম বৈঠক অনুষ্ঠিত হয়। তবে প্রধানমন্ত্রী নির্বাচনের তারিখ এখনো নির্ধারিত হয়নি।নেপালি কংগ্রেসের জ্যেষ্ঠ নেতা দিলেন্দ্র প্রসাদ বাদু বলেন, ‘পার্লামেন্টের প্রধান সব রাজনৈতিক দলকে নিয়ে জাতীয় মতৈক্যের ভিত্তিতে এক নতুন সরকার গঠন করাই হলো এ মুহূর্তে আমাদের অগ্রাধিকারের বিষয়। একটি খসড়া সংবিধান প্রণয়নও জরুরি।’সুশীল কৈরালাকে প্রধানমন্ত্রী নির্বাচিত হওয়ার জন্য মধ্যপন্থী কমিউনিস্ট দল ইউএমএলের সমর্থন প্রয়োজন। কেননা ৬০১ সদস্যের পার্লামেন্টে কৈরালার দলের আসনসংখ্যা মাত্র ১৯৪।নেপালি কংগ্রেসের নেতারা বলেন, দেশে স্থিতিশীলতা ফেরাতে দলের নেতা কৈরালা সাবেক মাওবাদী বিদ্রোহীদেরও জাতীয় মতৈক্যের সরকারে নেওয়ার চেষ্টা চালিয়ে যাচ্ছেন। রয়টার্স।
