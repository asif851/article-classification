
অস্ট্রেলিয়ার একটি সমুদ্রসৈকতে এসে ১৫০টি তিমি আটকা পড়েছে। এর মধ্যে প্রাণহানি হয়েছে ৭৫টি তিমির। শুক্রবার ভোরে দেশটির পার্থ শহরের ৩০০ কিলোমিটার দক্ষিণে হেমেলিন উপসাগরের সৈকতে একজন জেলে তিমিগুলো শনাক্ত করেন। এগুলো ছোট প্রজাতির তিমি বলে জানাচ্ছেন বিশেষজ্ঞরা।
বিবিসি জানিয়েছে, আটকে পড়া তিমিগুলোর মধ্যে প্রায় অর্ধেকের মৃত্যু হয়েছে বলে নিশ্চিত করেছে দেশটির পশ্চিমাঞ্চলের কর্তৃপক্ষ। এক সংরক্ষণ কর্মকর্তা বলেন, তাঁরা সুমদ্রতীরে আটকে পড়া প্রাণীগুলোকে বাঁচাতে চেষ্টা করে যাচ্ছেন।
তিমিগুলো উদ্ধার করতে কয়েক ডজন উদ্ধারকারী সমুদ্রতীরে অবস্থান নেন বলে অস্ট্রেলিয়ান সম্প্রচার করপোরেশনের প্রতিবেদনে বলা হয়। সংশ্লিষ্ট কর্তৃপক্ষ অবশ্য জনগণকে সতর্ক করে দিয়ে ওই এলাকা থেকে সবাইকে দূরে থাকতে নির্দেশ দিয়েছেন।
জীববৈচিত্র্য বিভাগের কর্মকর্তা জেরেমি চিক বলেন, ‘আমরা তিমিগুলো সাগরের দিকে সরিয়ে দেওয়ার চেষ্টা করি। তবে ঝোড়ো হাওয়া এবং সম্ভবত আর্দ্র আবহাওয়ায় প্রাণীগুলোর জীবনীশক্তির ওপর প্রভাব ফেলবে।’
দেশটির ফিশারিজ বিভাগ এক বিবৃতিতে জানায়, মৃত এবং মৃতপ্রায় তিমিগুলো আকর্ষক হিসেবে কাজ করছে। ফলে সমুদ্রের হাঙরগুলো উপকূলের কাছে চলে আসছে।
আকস্মিকভাবে তিমিগুলো ঠিক কী কারণে সমুদ্রতীরে এসে জড়ো হচ্ছে, বিশেষজ্ঞরা সে বিষয়ে সুনির্দিষ্ট করে কিছু বলতে পারেননি।
এর আগে ১৯৯৬ সালে অস্ট্রেলিয়ার পশ্চিমাঞ্চলের সৈকতে বড় আকৃতির প্রায় ৩২০টি তিমি সৈকতে এসে আটকা পড়েছিল।
