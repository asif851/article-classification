
পশ্চিমবঙ্গে মাওবাদী ঠেকাতে এবার সালওয়া জুডুমের মতো একটি বেসরকারি বাহিনী গড়ার ইঙ্গিত দিয়েছেন পশ্চিমবঙ্গের পরিবহনমন্ত্রী মদন মিত্র । গতকাল শনিবার রাজ্য সচিবালয় মহাকরণে তিনি এই ইঙ্গিত দেন।
মদন মিত্র বলেন, দমদম ও বেলঘরিয়া এলাকায় বহু মাওবাদী লুকিয়ে আছে। তারা সবাই সিপিএমের মদদপুষ্ট। তারা দমদম মধ্যম গ্রামের মধ্যবর্তী এলাকায় সন্ত্রাস চালানোর পরিকল্পনা করছে। তাই তিনি এই মাওবাদীদের রুখতে একটি বেসরকারি বাহিনী গড়ার কথা বলেন।
মাওবাদী-অধ্যুষিত ছত্তিশগড় রাজ্যের বস্তার ও দান্তেওয়াড়া জেলায় তৈরি করা হয়েছিল বেসরকারি বাহিনী সালওয়া জুডুম। এর নেতৃত্বে ছিলেন কংগ্রেস নেতা মহেন্দ্র কর্মা।
২০০৫ সাল থেকে ছত্তিশগড়ে মাওবাদীবিরোধী অভিযানে অংশ নেয় এই সালওয়া জুডুম। তাদের সদস্য সংখ্যা চার হাজার। ওই সব এলাকার আদিবাসী ও উপজাতিরাই মূলত সালওয়া জুডুমের পতাকা ধরে।
এই বেসরকারি বাহিনীর হাতে বহু মানুষ নিহত হলে ২০১১ সালের ৫ জুলাই ভারতের সুপ্রিম কোর্ট সালওয়া জুডুমের গঠনকে সংবিধানবিরোধী বলে ঘোষণা দেয়।
চলতি বছরের ২৫ মে মাওবাদীরা ছত্তিশগড়ের দরবা উপত্যকায় অতর্কিত হামলা চালায়। এই হামলায় সালওয়া জুডুমের সভাপতি মহেন্দ্র কর্মাসহ আরও কয়েকজন কংগ্রেসের নেতা নিহত হন।
