
মার্কিন প্রেসিডেন্ট নির্বাচনে রিপাবলিকান পার্টির প্রার্থী ডোনাল্ড ট্রাম্প পরাজয়কে সহজভাবে নিতে জানেন না বলে মন্তব্য করেছেন তাঁরই প্রতিদ্বন্দ্বী ডেমোক্রেটিক পার্টির প্রার্থী হিলারি ক্লিনটন।
গতকাল রোববার ট্রাম্পকে নিয়ে হিলারি এই মন্তব্য করেন। বার্তা সংস্থা রয়টার্সের প্রতিবেদনে জানানো হয়, আগামী ৮ নভেম্বরের প্রেসিডেন্ট নির্বাচনের ফলাফল মেনে নেওয়ার বিষয়ে গত সপ্তাহে অনুষ্ঠিত বিতর্কে ট্রাম্প কোনো প্রতিশ্রুতি দিতে অস্বীকৃতি জানানোয় তাঁর সম্পর্কে ওই মন্তব্য করেন হিলারি।
সাবেক এই পররাষ্ট্রমন্ত্রী বলেন, অগণতান্ত্রিক দেশে স্বৈরশাসকেরা তাঁদের প্রতিপক্ষ সম্পর্কে যেমনটা বলেন, ট্রাম্পের মন্তব্য এর সঙ্গে অনেকটা সংগতিপূর্ণ।
ইউনিভার্সিটি অব নর্থ ক্যারোলাইনায় এক সমাবেশে হিলারি বলেন, নির্বাচনের ফলাফল মেনে নেবেন না—এমন কথা বলা দেশের গণতন্ত্রের প্রতি সরাসরি হুমকি। শান্তিপূর্ণভাবে ক্ষমতার পালাবদল আমেরিকার শ্রেষ্ঠত্বের অন্যতম উপাদান।
ট্রাম্পের শীর্ষস্থানীয় উপদেষ্টা কেলিঅ্যান কনওয়ে গতকাল স্বীকার করেছেন, নির্বাচনের প্রাক্কালে রিপাবলিকান পার্টির প্রার্থী তাঁর প্রতিপক্ষ ডেমোক্রেটিক পার্টির হিলারির চেয়ে পিছিয়ে আছেন। তবে তাঁরা হাল ছাড়ছেন না।
