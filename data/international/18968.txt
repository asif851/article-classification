
পাকিস্তানের শিয়ালকোট সীমান্তে গতকাল শনিবার সকালে ভারতীয় সীমান্তরক্ষী বাহিনীর (বিএসএফ) গুলিতে একজন নারীসহ অন্তত দুজন নিহত ও চারজন আহত হয়েছেন। এ সময় শিয়ালকোটের চারওয়া ও চাপারাল সেক্টরে ভারী গোলাবিনিময়ও হয়েছে। খবর ডনের।এসব ঘটনার পরিপ্রেক্ষিতে সীমান্ত ও নিয়ন্ত্রণরেখা বরাবর গুলি বন্ধ এবং চলমান পরিস্থিতি নিয়ে ভারত ও পাকিস্তানের ডিরেক্টর জেনারেল মিলিটারি অপারেশনস (ডিজিএমও) পর্যায়ে জরুরি বৈঠকের আহ্বান জানিয়েছে ইসলামাবাদ। পাশাপাশি নয়াদিল্লির পক্ষ থেকে অস্ত্রবিরতি ভঙ্গের যে অভিযোগ করা হয়েছে, তাও প্রত্যাখ্যান করা হয়েছে।পাকিস্তানের কর্মকর্তারা জানান, ভারতীয় সেনারা কয়েক সপ্তাহ ধরে সীমান্তে বিনা উসকানিতে গুলি চালিয়ে আসছে। দেশটির সেনাবাহিনীর একজন কর্মকর্তা বলেন, ‘আজ (শনিবার) আবারও ভারতের বিএসএফ জওয়ানরা শিয়ালকোটের কাছে চাপারাল ও হারপাল সেক্টরে বিনা উসকানিতে গুলি ছুড়েছে। এতে দুজন বেসামরিক লোক নিহত হয়েছে। এদের একজন নারী, অপরজন ৬০ বছরের বৃদ্ধ।’ তিনি বলেন, ‘এই মুহূর্তে থেমে থেমে এখনো গুলি চলছে।’হামলায় নিহত ওই নারীর নাম নাজিয়া। এ ছাড়া তাঁর দুই মেয়েও আহত হয়েছে। হামলায় সীমান্তের কয়েকটি বাড়ি ক্ষতিগ্রস্ত হয়েছে। মারা গেছে কয়েকটি গবাদিপশুও।
