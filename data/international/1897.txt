
ঘুষ গ্রহণ, আত্মসাৎসহ বেশ কয়েকটি অভিযোগে স্যামসাংয়ের উত্তরাধিকারী লি জে-ইয়ংয়ের বিরুদ্ধে আনুষ্ঠানিক অভিযোগ গঠন করা হয়েছে। দক্ষিণ কোরিয়ার আদালত মুখপাত্র বিষয়টি নিশ্চিত করেছেন। এর আগে ১৭ ফেব্রুয়ারি দুর্নীতি অনুসন্ধান ও প্রভাব খাটানোর তদন্তের অংশ হিসেবে লি জে-ইয়ংকে গ্রেপ্তার করা হয়।
স্যামসাং ইলেকট্রনিকসের ভাইস প্রেসিডেন্ট লির বিরুদ্ধে অভিযোগ, তিনি সরকারি কিছু সুবিধার বিনিময়ে দেশটির প্রেসিডেন্ট পার্ক গিউন হের ঘনিষ্ঠ বন্ধু চোই সুন-সিলের অলাভজনক কোম্পানিকে ৩ কোটি ৬৩ লাখ ডলার (৪৩ বিলিয়ন উন) ঘুষ দিয়েছেন। এই কেলেঙ্কারির কারণে পার্লামেন্টে পার্ককে অভিশংসনের পক্ষে ভোট পড়ে।
স্যামসাং গ্রুপের প্রধান লি কুন-হির ছেলে লি জে-ইয়ং। এর আগে দক্ষিণ কোরিয়ার প্রেসিডেন্ট পার্ক গিউন হের দুর্নীতি কেলেঙ্কারিতে জড়িত থাকার অভিযোগে তাঁকে বেশ কয়েকবার জিজ্ঞাসাবাদ করা হয়। ৪৮ বছর বয়সী লিকে এই কেলেঙ্কারির মূল হোতা হিসেবে ধারণা করা হলেও অপর্যাপ্ত সাক্ষ্য-প্রমাণের অভাবে তাঁকে আনুষ্ঠানিকভাবে গ্রেপ্তারের নির্দেশ দেননি আদালত।
১৪ ফেব্রুয়ারি আইনজীবীরা তাঁকে গ্রেপ্তারের জন্য দ্বিতীয়বার আরজি পেশ করেন। তাঁরা এ সময় আরও সাক্ষ্য-প্রমাণ হাজির করার কথা বলেন। এরপর তাঁকে গ্রেপ্তার করা হয়।
স্যামসাংয়ের প্রধানকে গ্রেপ্তারের ঘটনা এবারই প্রথম ঘটল। এ ঘটনায় পুরো প্রতিষ্ঠানের জন্য একটি ধাক্কা। দক্ষিণ কোরিয়ার অর্থনীতিতে বড় ভূমিকা রয়েছে প্রতিষ্ঠানটির। বর্তমান বিশ্বে বৃহত্তম স্মার্টফোন নির্মাতা প্রতিষ্ঠান স্যামসাং ইলেকট্রনিকস।
