
একটা ভিডিওচিত্র সপ্তাহ না পেরোতেই দেখা হয়েছে ২০০ কোটি বার! কী সেই ভিডিওচিত্র—যা কি না এই ক​দিনেই ২০ লাখ বার হ্যাশট্যাগ দিয়ে শেয়ারও করেছেন ইন্টারনেট ব্যবহারকারীরা। কী আছে ওই ভিডিওচিত্রে? 
ইন্টারনেটে এমন ঝড় তোলা ওই ভিডিওচিত্রে দেখা যায়, চীনের একটি হোটেলের বারান্দায় একজন নারীকে ব্যাপক মারধর করছেন একজন পুরুষ। সম্প্রতি রাজধানী বেইজিংয়ে ইতেই হোটেলে এই ঘটনা ঘটে। আর এ ঘটনায় বিতর্কের ঝড় উঠেছে। নিজেকে নির্যাতনের শিকার নারী উল্লেখ করে ওয়ানওয়ান নামের একজন সামাজিক যোগাযোগের ওয়েবসাইট টুইটারে চলতি সপ্তাহের শুরুর দিকে এই ভিডিওচিত্রটি প্রকাশ করেন। আর এই কয়দিনেই তা ২০০ কোটি বার দেখা হয়ে গেছে। ‘গার্ল অ্যাটাকড অ্যাট ইতেই’ হ্যাশট্যাগ দিয়ে ভিডিওচিত্রটি শেয়ারও হয়েছে ২০ লাখ বার।ভিডিওচিত্রটি প্রকাশ করে ওয়ানওয়ান জানিয়েছেন, ইতেই হোটেলের বারান্দায় হঠাৎ​ করেই এক ব্যক্তি এসে তাঁর কক্ষ নম্বর জানতে চান। অপরিচিত ওই ব্যক্তিকে তা না জানানোয় ক্ষিপ্ত হয়ে ওঠেন তিনি। একপর্যায়ে ওই ব্যক্তি ওয়ানওয়ানের গলা চিপে ধরেন। এতে তাঁর শ্বাস কষ্ট হয়। এরপর যখন তিনি দৌড়ে পালানোর চেষ্টা করেন তখন ওই ব্যক্তি তাঁর চুলের মুঠি ধরে নিচে ফেলে দেন। সামনেই হোটেলের একজন স্টাফ বিষয়টি দেখছিলেন। কিন্তু এটা স্বামী-স্ত্রীর ব্যক্তিগত ঝগড়া ভেবে তিনি এগিয়ে আসনেনি।ভিডিওচিত্রেও দেখা গেছে, হোটেলের স্টাফরা বিষয়টি দেখছেন। কিন্তু এগিয়ে আসেননি।এ ঘটনায় অবশ্য ইতেই হোটেলের মূল প্রতিষ্ঠান হোমেইনস ওয়ানওয়ান ও জনগণের কাছে দুঃখপ্রকাশ করে এক বিবৃতিতে বলেছে, এ ঘটনা প্রমাণ করে যে, সেখানে নিরাপত্তাব্যবস্থা ও গ্রাহক সেবা দুর্বল ছিল।  এ ঘটনায় বেইজিং পুলিশ বলছে, এ বিষয়ে তাঁরা তদন্ত শুরু করেছে।
