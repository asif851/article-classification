
ভারতে প্রজাতন্ত্র দিবস এবারও বয়কটের ডাক দিয়েছে ত্রিপুরার নিষিদ্ধ জঙ্গি সংগঠন এনএলএফটিসহ উত্তর–পূর্বাঞ্চলের বিভিন্ন সন্ত্রাসী সংগঠন। তবে সেই হুমকি উপেক্ষা করে প্রজাতন্ত্র দিবস পালনের ব্যাপক প্রস্তুতি চলছে।
প্রজাতন্ত্র দিবসে সকাল ছয়টা থেকে বিকেল পাঁচটা পর্যন্ত ইউনাইটেড ন্যাশনাল লিবারেশন ফ্রন্ট অব ওয়েস্ট সাউথ এশিয়া রিজিওনের ব্যানারে হরতালের ডাক দেওয়া হয়েছে। বিভিন্ন নিষিদ্ধ সংগঠন স্বাক্ষরিত এক বিবৃতিতে বলা হয়েছে, এই অঞ্চলের ওপর ভারত ‘ঔপনিবেশিক আধিপত্য’ বিস্তার করে চলেছে। মানুষের ইচ্ছার বিরুদ্ধে পালিত হচ্ছে প্রজাতন্ত্র দিবস।
কাল শুক্রবার সকালে উত্তর–পূর্ব ভারতের আট রাজ্যেই পালিত হবে প্রজাতন্ত্র দিবস। প্রতিটি রাজ্যের রাজধানীতেই বর্ণাঢ্য শোভাযাত্রার মাধ্যমে তোলা হবে জাতীয় পতাকা। রাজ্যের সাংবিধানিক প্রধান রাজ্যপালরা নিজ নিজ রাজ্যে দেশের তেরঙা জাতীয় পতাকা উত্তোলন করবেন।
রাজধানীর পাশাপাশি জেলা, মহকুমা এমনকি তৃণমূল স্তরেও সরকারি ও বেসরকারি উদ্যোগে আয়োজন করা হয়েছে উৎসব পালনের। জঙ্গিরা যাতে কোনো নাশকতা না চালাতে পারে, সে জন্য নেওয়া হয়েছে বাড়তি সতর্কতা।
