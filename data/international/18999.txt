
ইসলামি জঙ্গি গোষ্ঠী বা আইএস নিয়ে প্রতিবেদন করার দায়ে পাঁচজন সিরীয় গণমাধ্যমকর্মীকে হত্যা করেছে তারা। গতকাল রোববার হত্যার ভিডিওচিত্র প্রকাশ করেছে আইএস। ওই পাঁচজনকে আইএস গত বছর অপহরণ করেছিল। একটি বার্তা সংস্থার বরাত দিয়ে আজ সোমবার টাইমস অব ইন্ডিয়া অনলাইনের খবরে এ কথা জানানো হয়। সিরিয়ায় যুক্তরাজ্যভিত্তিক মানবাধিকার সংগঠন সিরিয়ান অবজারভেটরি ফর হিউম্যান রাইটস জানিয়েছে, ওই পাঁচজন গণমাধ্যমকর্মীকে গত বছরের অক্টোবরে অপহরণ করা হয়। ধারণা করা হচ্ছে, ডিসেম্বরে তাঁদের হত্যা করা হয়েছে। সিরিয়ার পূর্বাঞ্চলের শহর দেইর আল-জরের দখলকৃত এলাকায় আইএসের বিভিন্ন ঘটনা সম্পর্কে খবর সংগ্রহ করতে গিয়ে অপহৃত হন পাঁচজন।সিরিয়ান অবজারভেটরি ফর হিউম্যান রাইটসের প্রধান রামি আব্দুররাহমান বলেছেন, হত্যার ঘটনা আগে জানতে পারলেও তাঁদের মৃতদেহ না পাওয়ায় তাঁরা তা প্রচার করেননি। তা ছাড়া নিহত ব্যক্তিদের পরিবারও ভয় পাচ্ছিল যে হত্যার খবর প্রচার করলে আইএস আরও প্রতিহিংসাপরায়ণ হয়ে উঠবে। আব্দুররাহমান বলেন, হত্যার শিকার গণমাধ্যমকর্মীদের একজন ২৮ বছর বয়সী সামি ২০১১ সালে সিরিয়ায় যুদ্ধ ছড়িয়ে পড়ার পর থেকেই তাঁদের সংস্থাকে তথ্য দিয়ে থাকতেন।
