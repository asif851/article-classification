
যুক্তরাষ্ট্রের পররাষ্ট্রমন্ত্রী জন কেরি আজ রোববার ফ্রান্সের রাজধানী প্যারিসের এক অনুষ্ঠানে বলেছেন, সিরিয়ার সংকটের সমাধান হতে পারে রাজনৈতিক উপায়েই, সামরিক অভিযানের মধ্য দিয়ে নয়।আল জাজিরা জানায়, সিরিয়া-সংকট ও দেশটিতে যুক্তরাষ্ট্রের নেতৃত্বে সামরিক হামলার সম্ভাব্য দিকগুলো খতিয়ে দেখতে কেরি আজ প্যারিসে আরব লিগের নেতাদের সঙ্গে বৈঠক করেন।সম্প্রতি সিরিয়ায় বেসামরিক জনগণের ওপরে রাসায়নিক অস্ত্র প্রয়োগের ঘটনায় দেশটিতে দুই বছর ধরে চলা গৃহযুদ্ধ নতুন মোড় নিয়েছে। ২১ আগস্ট সকালে দামেস্কের উপকণ্ঠের কয়েকটি স্থানে রাসায়নিক অস্ত্রের হামলায় এক হজারেরও বেশি মানুষ নিহত হওয়ার পর যুক্তরাষ্ট্র দাবি করছে, ওই হামলার জন্য সিরীয় প্রেসিডেন্ট বাশার আল-আসাদের অনুগত বাহিনী দায়ী। তাই আসাদের সরকারকে শায়েস্তা করতে দেশটিতে সামরিক অভিযান চালানো আবশ্যক বলে মনে করছে যুক্তরাষ্ট্র।তবে কেরি আজ রোববার কাতারের পররাষ্ট্রমন্ত্রী খালিদ বিন মুহাম্মদ আল আতিয়ার সঙ্গে এক যৌথ সংবাদ সম্মেলনে স্বীকার করেছেন যে সামরিক অভিযান নয়, রাজনৈতিক উদ্যোগের মধ্য দিয়েই সিরিয়ার গৃহযুদ্ধের অবসান হতে পারে।
কেরি আরও বলেন, সিরিয়া-ইস্যুতে ফ্রান্স সরকার তাঁদের যে পরামর্শ দিয়েছে, তাঁরা সেটি গ্রহণের কথা বিবেচনা করছেন। ফ্রান্সের পরামর্শ হলো, জাতিসংঘের যে দলটি সিরিয়ায় রাসায়নিক অস্ত্র ব্যবহারের ঘটনা তদন্ত করছে, তাদের কাজ শেষ হলে যুক্তরাষ্ট্র সিরিয়া আক্রমণের ইস্যুটি জাতিসংঘের নিরাপত্তা পরিষদে উত্থাপন করুক।
তবে কেরি আরও জানান, মার্কিন প্রেসিডেন্ট বারাক ওবামা এখনো সিরিয়া আক্রমণ নিয়ে কোনো স্থির সিদ্ধান্ত নেননি। তিনি বলেন, সিরিয়া প্রশ্নের সমাধানে জি-২০ বৈঠকে কয়েকটি দেশ যে পরামর্শ দিয়েছে, তার সম্ভাব্য দিক খতিয়ে দেখা হচ্ছে। আসছে ২৪ ঘণ্টার মধ্যে এ বিষয়ে ঘোষণা দেওয়া হবে।
কাতারের পররাষ্ট্রমন্ত্রী খালিদ বলেন, সিরিয়ার জনগণকে রক্ষায় করণীয় ঠিক করতে তাঁর দেশ, মিত্র যুক্তরাষ্ট্র ও জাতিসংঘ চিন্তাভাবনা করছে। তিনি বলেন, ‘সিরিয়া নিয়ে আমরা এক যৌথ বিবৃতি দেব।’
সিরিয়ার ক্ষমতাসীন আসাদ সরকারকে হটাতে দেশটিতে সামরিক অভিযান চালানোর জন্য একটি জোট গড়ে তুলতে আপ্রাণ চেষ্টা করছে যুক্তরাষ্ট্র ও ফ্রান্স।
