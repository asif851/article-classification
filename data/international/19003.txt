
ভারতের উপরাষ্ট্রপতি পদে প্রত্যাশিতভাবেই জয় পেলেন ক্ষমতাসীন দল বিজেপির প্রার্থী ভেঙ্কাইয়া নাইডু। বিরোধী জোটের প্রার্থী গোপালকৃষ্ণ গান্ধীকে ২৭২ ভোটে হারিয়ে জয় পান তিনি। আজ শনিবার এই নির্বাচন অনুষ্ঠিত হয়।
ফলাফলে দেখা যায়, ক্ষমতাসীন এনডিএ জোটের প্রার্থী নাইডু ৫১৬ ভোট পেয়েছেন। আর গোপালকৃষ্ণ গান্ধী পেয়েছেন ২৪৪ ভোট। ৭৮৫ ভোটের মধ্যে ৭৭১টি ভোট পড়েছে।
এই জয়ের ফলে ক্ষমতায়নের বৃত্তটি বিজেপি এই প্রথম প্রায় সম্পূর্ণ করে ফেলল। এমন নয় যে এর আগে বিজেপি কেন্দ্রে ক্ষমতায় আসেনি। কিন্তু রাষ্ট্রপতি, উপরাষ্ট্রপতি, প্রধানমন্ত্রী ও লোকসভার স্পিকার—এই চার পদ কখনো একই সঙ্গে বিজেপির দখলে ছিল না।
