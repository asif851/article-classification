
রাশিয়ার সিপরিত শহরে এক ব্যক্তি ছুরি দিয়ে হামলা চালিয়ে আটজনকে আহত করেছেন। আজ শনিবার দেশটির স্থানীয় নিরাপত্তা বাহিনীর সূত্রগুলো এ খবর নিশ্চিত করেছে। ওই হামলাকারীকে এরই মধ্যে গুলি করে হত্যা করেছে পুলিশ।
বিবিসির খবরে বলা হয়েছে, আহত আটজনই ছিলেন পথচারী। রাস্তার ওপর একের পর এক সবার ওপর ছুরিকাঘাত করে ওই ব্যক্তি। রাষ্ট্রীয় গণমাধ্যম রিয়া নভোস্তি বলেছে, আহত ব্যক্তিদের হাসপাতালে নেওয়া হয়েছে। তাদের মধ্যে দুজনের অবস্থা গুরুতর।  রুশ তদন্ত কমিটি বলেছে, হামলাকারীকে হত্যা করা হয়েছে। তবে হামলার কারণ সম্পর্কে এখনো কিছু জানা যায়নি। স্থানীয় পুলিশ বাহিনীর বরাত দিয়ে তাস নিউজ এজেন্সি বলেছে, হামলাকারী ব্যক্তি হয়তো মানসিকভাবে অসুস্থ ছিলেন।
তদন্ত কমিটির একজন মুখপাত্র রয়টার্সকে বলেছেন, এটি সন্ত্রাসী হামলা কি না, সে ব্যাপারে তিনি কোনো মন্তব্য করবেন না। তিনি এই ঘটনাকে ‘হত্যাচেষ্টা’ বলে অভিহিত করেছেন।
অন্যদিকে রাশিয়া টুডের প্রতিবেদনে বলা হয়েছে, স্থানীয় সময় বেলা ১১টা ২০ মিনিটে হামলার ঘটনাটি ঘটে।
মস্কোর ১ হাজার ৩০০ মাইল পূর্বে সিপরিতের অবস্থান। এর জনসংখ্যা সাড়ে ৩ লাখেরও বেশি।
