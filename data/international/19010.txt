
ভারতের সর্বোচ্চ আদালত সুপ্রিম কোর্ট বলেছেন, দেশটির ভোটারদের প্রার্থী প্রত্যাখ্যানের অধিকার দিতে হবে। এ লক্ষ্যে ইলেকট্রনিক ভোটযন্ত্রে (ইভিএমে) ‘কাউকে ভোট দেব না’, এ ধরনের একটি বোতাম রাখতে হবে। ভোটারদের কোনো প্রার্থীকে পছন্দ না হলে তাঁরা ওই বিকল্প বোতামে ভোট দিয়ে নিজেদের মতামত দিতে পারবেন।
পিপলস ইউনিয়ন ফর সিভিল লিবার্টিজ নামের একটি স্বেচ্ছাসেবী সংস্থার দায়ের করা জনস্বার্থ মামলার শুনানি শেষে আজ শুক্রবার ভারতের সুপ্রিম কোর্টের এক ডিভিশন এ রায় দেন।
পরবর্তী নির্বাচন থেকে এটি কার্যকর করার জন্য ভারতের নির্বাচন কমিশনকে নির্দেশ দিয়েছেন সুপ্রিম কোর্ট। 
এই রায়ের ফলে জনগণ সাংবিধানিক অধিকার রক্ষার পাশাপাশি প্রার্থী প্রত্যাখ্যানের সুযোগ পেল। সুপ্রিম কোর্ট এই রায় ঘোষণা করে বলেছেন, এতে করে ভারতের গণতন্ত্র আরও মজবুত হবে।
