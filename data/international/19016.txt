
সৌদি আরবের রাজধানী রিয়াদকে লক্ষ্য করে ছোড়া একটি ব্যালিস্টিক ক্ষেপণাস্ত্র ভূপাতিত করেছে দেশটির বিমানবাহিনী। আজ মঙ্গলবার ইয়েমেনের হুতি বিদ্রোহীদের ছোড়া বোরকান ২ নামের ওই ব্যালিস্টিক ক্ষেপণাস্ত্রটি ভূপাতিত করা হয়। সৌদি নেতৃত্বে থাকা যৌথ বাহিনীর বরাত দিয়ে সৌদি আরবের চ্যানেল আল-আরাবিয়ার এক প্রতিবেদনে এসব কথা বলা হয়েছে।
বিবিসি ও টেলিগ্রাফের খবরে বলা হয়েছে, ইয়েমেনের হুতি বিদ্রোহী গ্রুপ বোরকান ২ ক্ষেপণাস্ত্রটি রাজধানী রিয়াদের উত্তর-পূর্ব অংশের ইয়ামামা প্যালেস লক্ষ্য করে ছুড়েছিল। সেটি ভূপাতিত করে সৌদি বিমানবাহিনী। গত মাসেও ঠিক এমন একটি ক্ষেপণাস্ত্র রিয়াদ বিমানবন্দরের কাছাকাছি বিস্ফোরিত হয়েছিল।
প্রত্যক্ষদর্শীরা বিস্ফোরণের শব্দ শোনেন এবং রিয়াদের আকাশ ধোঁয়ায় ছেয়ে যেতে দেখেছেন। ইতিমধ্যে অনেকেই বিস্ফোরণের বেশ কিছু ভিডিও সামাজিক যোগাযোগমাধ্যমে পোস্ট করেছেন।
জাতিসংঘ মানবাধিকার কাউন্সিলের প্রধান জেইদ রাদ আল-হুসাইন এক সাক্ষাৎকারে বলেন, ৬ ডিসেম্বর থেকে ইয়েমেনে সৌদি জোটের বিমান হামলায় ১৩৬ জন নিহত হয়েছেন। 
