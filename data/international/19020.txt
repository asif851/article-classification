
ভারতশাসিত জম্মু ও কাশ্মীরের মুখ্যমন্ত্রী মেহবুবা মুফতি বলেছেন, কাশ্মীরে আমরা যে যুদ্ধে লিপ্ত, তা আইনশৃংখলা সমস্যা নিয়ে না। যতক্ষণ না পুরো দেশ ও রাজনৈতিক দলগুলো আমাদের সহায়তা করবে ততক্ষণ আমরা এই যুদ্ধে জিততে পারব না।আজ শনিবার ভারতের নয়াদিল্লিতে দেশটির স্বরাষ্ট্রমন্ত্রী রাজনাথ সিংয়ের সঙ্গে বৈঠক করেন মেহবুবা মুফতি। বৈঠকের পরে সাংবাদিকদের এসব কথা জানান মেহবুবা।দ্য ইন্ডিয়ান এক্সপ্রেসের খবরে জানা যায়, সিকিমের দকলাম নিয়ে ভারত ও চীনের দ্বন্দ্বের কথা উল্লেখ করে মেহবুবা মুফতি বলেন, কাশ্মীরে যেসব হামলা হচ্ছে তার পেছনে বিদেশি শক্তি রয়েছে। এমনকি চীনও আমাদের অভ্যন্তরীণ ব্যাপারে হস্তক্ষেপ করছে। কাশ্মীর ইস্যুতে রাজনৈতিক দলগুলো একসঙ্গে সমাধানের উদ্যোগ নেওয়ায় আনন্দ প্রকাশ করে মেহবুবা বলেন, ‘আমি খুশি যে কাশ্মীর সমস্যার সমাধান খুঁজতে রাজনৈতিক দলগুলো একসঙ্গে এগিয়ে এসেছে।’মেহবুবা আরও বলেন, জম্মু ও কাশ্মীর বিধানসভায় গুডস অ্যান্ড সার্ভিসেস ট্যাক্স (জিএসটি) বিল পাসের সময় ভারতের রাষ্ট্রপতি প্রণব মুখার্জি ৩৭০ ধারাকে সর্বোচ্চ গুরুত্ব দেবেন বলেছিলেন। কাশ্মীরবাসীর আবেগ ৩৭০ ধারার সঙ্গে জড়িত।
কাশ্মীরে প্রায়ই সহিংস হামলার ঘটনা ঘটছে। এ সপ্তাহের শুরুতে অনন্তনাগ এলাকায় অমরনাথ যাত্রার পুণ্যার্থীবাহী একটি বাসে গুলি চালায় সন্ত্রাসীরা। এতে সাতজন পুণ্যার্থী নিহত হন।
