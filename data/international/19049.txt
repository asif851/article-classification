
ভারতের নোবেলজয়ী অর্থনীতিবিদ অমর্ত্য সেন বলেছেন, দেশটির সংখ্যালঘু সম্প্রদায়ের বিজেপির প্রধানমন্ত্রী পদপ্রার্থী নরেদ্র মোদিকে ভয় পাওয়ার কারণ আছে। গতকাল মঙ্গলবার টাইমস অব ইন্ডিয়াকে দেওয়া এক সাক্ষাত্কারে তিনি এ কথা বলেন।লোকসভা নির্বাচনে আজ বুধবার অমর্ত্য সেন পশ্চিমবঙ্গের বোলপুরে তাঁর ভোটাধিকার প্রয়োগ করবেন। ২০০১ সালের পর তিনি এবারই ভোট দিচ্ছেন।|নোবেলজয়ী অমর্ত্য সেন বলেন, এই নির্বাচনে মূল বিষয় ধর্মনিরপেক্ষতা। এটা সত্য, একটি আদালত মোদিকে অব্যাহতি দিয়েছেন। কিন্তু তাঁর বিরুদ্ধে এখনো অনেক অভিযোগ রয়েছে। তাঁর ক্ষমতায় আসা নিয়ে সংখ্যালঘুদের ভীত হওয়ার কারণ আছে। যদিও ভালো অবস্থানে থাকা অনেক মুসলমান এভাবে ভাবে না। অনেকে ইতিমধ্যে তাঁর দলে যোগ দিয়েছে।নির্বাচনে ভোট দেওয়া প্রসঙ্গে অমর্ত্য সেন বলেন, ‘এবারের নির্বাচন খুবই গুরুত্বপূর্ণ। আমি এতে অংশ নিতে চাই। আমি খুবই আনন্দিত যে, কোনো ধরনের সাংবিধানিক নিয়ম লঙ্ঘন ছাড়াই আমি এবার ভোট দিতে পারছি।’গত বছরের জুলাই মাসে মোদির বিপক্ষে শক্তিশালী অবস্থান নেন অমর্ত্য সেন। এ সময় একটি টেলিভিশন সাক্ষাত্কারে তিনি বলেছিলেন, তিনি মোদিকে প্রধানমন্ত্রী হিসেবে দেখতে চান না। কারণ, তিনি ধর্মনিরপেক্ষ নন। তিনি বলেন, ‘ভারতের একজন নাগরিক হিসেবে আমি মোদিকে প্রধানমন্ত্রী হিসেবে দেখতে চাই না। তিনি সংখ্যালঘুদের নিরাপত্তায় যথাযথ পদক্ষেপ নেননি।’নোবেলজয়ী এই অর্থনীতিবিদ মনে করেন, মোদি আরও ধর্মনিরপেক্ষতার পরিচয় দিতে পারতেন এবং সংখ্যালঘু সম্প্রদায়ের লোকজনের নিরাপত্তায় আরও পদক্ষেপ নিতে পারতেন।
