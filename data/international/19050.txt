
বিয়ের জন্য বর-কনের কত না চিন্তাভাবনা থাকে।কোন দোকান থেকে কোন ব্র্যান্ডের পোশাক কিনবেন, রং কেমন হবে ইত্যাদি ভাবনায় সে সময় অনেক বেশি ব্যস্ত থাকেন তাঁরা।তারপর বিয়ের দিন জমকালো পোশাকে সবার সামনে হাজির হন উভয়ে।কিন্তু বর-কনের সেই পোশাক যদি টয়লেট পেপার দিয়ে তৈরি হয়! অবাক হওয়ার কিছু নেই।সত্যি সত্যি এমন ঘটনা ঘটেছে।যুক্তরাষ্ট্রের একজন কেশপরিচর্যাকারী কাপড় ও সুতার বদলে শুধু টয়লেট পেপার দিয়ে তৈরি করেছেন বিয়ের পোশাক।শুধু তা-ই নয়, এই বিয়ের পোশাকটি তৈরি করে তিনি জিতে নিয়েছেন দুই হাজার মার্কিন ডলার।আজ শনিবার ইয়াহু নিউজের এক খবরে জানা গেছে, সাউথ ক্যারোলাইনার মিমোজা হাসকা নামের ওই কেশপরিচর্যাকারী নিউইয়র্কে একটি প্রতিযোগিতায় অংশ নেন, যেখানে বিয়ের পোশাকের নকশা করে পাঠাতে হবে।যাঁর নকশা প্রথম হবে, তিনি পাবেন দুই হাজার মার্কিন ডলার।গত বৃহস্পতিবার ওই প্রতিযোগিতার ফলাফল ঘোষণা করে পুরস্কার দেওয়া হয়।প্রতিযোগিতার বিচারক কেট পানকোক বলেন, টয়লেট পেপার দিয়ে মেয়েটি যে পোশাকটি বানিয়েছেন, তা সত্যিই বিস্ময়কর।তিনি শুধু  টয়লেট পেপার, আঠা, সুচ ও টেপ ব্যবহার করেছেন।কোনো কাপড় ব্যবহার না করেও জাঁকজমক একটি বিয়ের পোশাক হয়েছে।পুরস্কার নেওয়ার পর মিমোজা হাসকা বলেন, ‘আমি পোশাক ও তাতে কাজ পছন্দ করি।সবাই ভালো কাজ করে।আর আমাকে যে সম্মান দেওয়া হয়েছে, এতে আরও ভালো লাগছে।’
