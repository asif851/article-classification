
যুক্তরাষ্ট্রের বিভিন্ন অঙ্গরাজ্যের গভর্নর ও নগরের মেয়র নির্বাচনে এখন পর্যন্ত ডেমোক্রেটিক পার্টির প্রার্থীরা এগিয়ে আছেন। নিউইয়র্ক শহরের মেয়র পদে ও ভার্জিনিয়া অঙ্গরাজ্যের গভর্নর পদে ডেমোক্রেটিক পার্টির প্রার্থীরা জিতেছেন। নিউ জার্সিতে পুনর্নির্বাচিত হয়েছেন রিপাবলিকান পার্টির প্রার্থী।নিউইয়র্ক শহরযুক্তরাষ্ট্রের নিউইয়র্কে দুই যুগ পর মেয়র পদে জয়ী হয়েছে ডেমোক্রেটিক পার্টির মনোনীত প্রার্থী। গতকাল মঙ্গলবার অনুষ্ঠিত নির্বাচনে বিল ডি ব্লাজিও নির্বাচিত হওয়ার মধ্য দিয়ে নিউইয়র্কে ব্লুমবার্গ যুগের অবসান হলো।মার্কিন ধনকুবের মাইকেল ব্লুমবার্গ টানা ১২ বছর শহরটির মেয়র ছিলেন। প্রথমে রিপাবলিকান পার্টির প্রার্থী হিসেবে নির্বাচিত হলেও পরে নিজেকে স্বতন্ত্র প্রার্থী বলে ঘোষণা দিয়েছিলেন ব্লুমবার্গ।গতকালের নির্বাচনে বিল ডি ব্লাজিও ৭২ শতাংশের বেশি ভোট পেয়েছেন। রিপাবলিকান প্রার্থী ছিলেন জো লোথা। কিন্তু বর্তমান মেয়র মাইকেল ব্লুমবার্গের আশীর্বাদপুষ্ট জো লোথা শক্ত প্রতিদ্বন্দ্বিতায় যেতেই পারেনি। অনগ্রসর জনগোষ্ঠীর জন্য বিভিন্ন কল্যাণমূলক কর্মসূচিকে প্রাধান্য দিয়ে নির্বাচনী প্রচার চালিয়েছিলেন বিল ডি ব্লাজিও।বাংলাদেশিসহ অভিবাসীদের একচেটিয়া ভোট পেয়েছেন বিল ডি ব্লাজিও। গতকাল রাতে বিজয়ী হওয়ার পর বিল ডি ব্লাজিও বলেন, নাগরিকদের মধ্যে অসাম্য দূর করাসহ অনগ্রসর মানুষের জীবনমান বৃদ্ধির জন্য তিনি কাজ করে যাবেন।
বিশ্বের রাজধানী হিসাবে খ্যাত নিউইয়র্কের ১০৯তম মেয়র হিসেবে নির্বাচিত হলেন বিল ডি ব্লাজিও। রিপাবলিকান দলের পরাজিত প্রার্থী জো লোথা বিজয়ী ব্লাজিওকে অভিনন্দন জানিয়ে নাগরিকদের জন্য ঐক্যবদ্ধ হয়ে কাজ করার ঘোষণা দিয়েছেন।
নিউ জার্সি
নিউইয়র্কের পাশের অঙ্গরাজ্য নিউ জার্সিতে গভর্নর পদে পুনর্নির্বাচিত হয়েছেন ক্রিস ক্রিস্টি। ডেমোক্রেটিক পার্টির ঘাঁটি বলে পরিচিত অঙ্গরাজ্যটিতে ৬০ শতাংশের বেশি ভোট পেয়ে দ্বিতীয়বারের মতো জয় লাভ করলেন রিপাবলিকান দলীয় প্রার্থী ক্রিস্টি। নিউ জার্সিতে ডেমোক্রেটিক পার্টির দুর্বল প্রার্থী বারবারা বুনো পেয়েছেন মাত্র ৩৮ শতাংশ ভোট।
উদারনৈতিক রিপাবলিকান হিসেবে ক্রিস ক্রিস্টি এখন খুবই জনপ্রিয়। ২০১৬ সালের প্রেসিডেন্ট নির্বাচনে রিপাবলিকান দলের হয়ে সম্ভাব্য প্রার্থীদের তালিকায় তাঁর নাম এখন সর্বাগ্রে।
মঙ্গলবার রাতে দেওয়া বিজয়-বক্তৃতায় ক্রিস ক্রিস্টি বলেন, ওয়াশিংটনের রাজনৈতিক অচলাবস্থা নিয়ে নাগরিকেরা উত্কণ্ঠিত। তিনি আরও বলেন, সমঝোতার মধ্য দিয়ে নাগরিকদের সমস্যা সমাধান করা সম্ভব।
এক বছর আগে ঘূর্ণিঝড় সিন্ডিতে বিধ্বস্ত হয়েছিল নিউ জার্সির নগর-জনপদ। সে সময় রাজনৈতিক ঝুঁকি নিয়ে প্রেসিডেন্ট বারাক ওবামার সঙ্গে সম্পর্ক গড়ে তুলেছিলেন ক্রিস ক্রিস্টি। তিনি ওই সময় বিভিন্ন স্থাপনা পুনর্গঠনে কেন্দ্রীয় সরকারের সহযোগিতাকে পরিকল্পনামাফিক কাজে লাগান।
রক্ষণশীল রিপাবলিকানদের সমালোচনা উপেক্ষা করে ক্রিস ক্রিস্টি তাঁর জনপ্রিয়তাকে বৃদ্ধি করতে সক্ষম হন। নিউ জার্সিতে বসবাসরত অধিকাংশ অভিবাসী ডেমোক্রেটিক পার্টির সমর্থক হলেও এবার তারা গভর্নর পদে ভোট দিয়েছেন ক্রিস ক্রিস্টিকে।
ভার্জিনিয়া
ভার্জিনিয়া অঙ্গরাজ্যে ডেমোক্রেটিক পার্টি প্রার্থী টেরি ম্যাকলিফ তীব্র প্রতিযোগিতামূলক নির্বাচনে রিপাবলিকান পার্টির প্রার্থী কেন কুচ্চিনেলিকে পরাজিত করেছেন।
