
পাকিস্তানের বন্দর নগর করাচিতে গত বৃহস্পতিবার পুলিশের গাড়িবহরে তালেবানের আত্মঘাতী বোমা হামলায় একজন জ্যেষ্ঠ পুলিশ কর্মকর্তাসহ তিনজন নিহত হয়েছেন। চৌধুরী আসলাম খান নামের ওই কর্মকর্তা অপরাধ তদন্ত বিভাগের ওই এসপি জঙ্গিবাদ ও অপরাধ নিয়ন্ত্রণকাজে দক্ষতার জন্য সুপরিচিত ছিলেন। সরকার এ হামলার তীব্র নিন্দা জানিয়েছে।করাচির ঈসা নাগরি এলাকায় স্থানীয় সময় বিকেলে ওই হামলার ঘটনা ঘটে। তেহরিক-ই-তালেবান পাকিস্তানের (টিটিপি) মোহমান্দ এলাকার জঙ্গিরা এ হামলার দায়িত্ব স্বীকার করেছে। এর আগেও একাধিকবার পুলিশ কর্মকর্তা চৌধুরী আসলামকে হত্যার উদ্দেশ্যে জঙ্গি হামলা চালানো হয়।প্রধানমন্ত্রী নওয়াজ শরিফ এ হামলার নিন্দা জানিয়ে বলেছেন, ‘চৌধুরী আসলাম ছিলেন একজন সাহসী পুলিশ কর্মকর্তা। সন্ত্রাসীদের এই কাপুরুষোচিত হামলার মাধ্যমে আমরা দেশের ভবিষ্যৎ কে ধ্বংস হতে দেব না।’জ্যেষ্ঠ পুলিশ কর্মকর্তা ইকবাল মেহমুদ জানান, বহরের মধ্যে চৌধুরী আসলামের গাড়িতেই আত্মঘাতী বোমা হামলাটি চালানো হয়। এতে আসলামসহ তিনজন নিহত হন।ইকবাল মেহমুদ জানান, বোমার বিস্ফোরণ এতটাই শক্তিশালী ছিল যে গাড়িটির ধ্বংসাবশেষ হামলার স্থান থেকে ২০ মিটার দূরে ছিটকে গিয়ে পড়ে।টেলিভিশন চ্যানেলগুলোতে প্রচারিত ছবিতে দেখা যায়, চৌধুরী আসলামকে বহনকারী বুলেট প্রুফ গাড়িটি সম্পূর্ণ ধ্বংস হয়ে গেছে।জঙ্গি গোষ্ঠী টিটিপির মুখপাত্র সাজ্জাদ মোহমান্দ বলেন, টিটিপির বিরুদ্ধে অভিযান চালানোয় চৌধুরী আসলামকে লক্ষ্যবস্তু করা হয়েছে। তিনি বলেন, ‘করাচির সিআইডি সেলে তালেবান বন্দীদের হত্যার সঙ্গে আসলাম জড়িত। আমাদের হিট লিস্টের সবার ওপরে ছিলেন তিনি।’তালেবানবিরোধী কঠোর অবস্থানের জন্য নিষিদ্ধঘোষিত জঙ্গি গোষ্ঠীটি এর আগে তিনবার চৌধুরী আসলামকে হামলার লক্ষ্যবস্তু করে। তালেবান জঙ্গিরা তাঁকে অব্যাহতভাবে হুমকি দিয়ে আসছিল। ২০১১ সালের সেপ্টেম্বরে তাঁর করাচির বাড়িতে শক্তিশালী বোমা হামলা চালানো হয়। এতে বাড়ির সামনের অংশ বিধ্বস্ত হয়।ওই ঘটনার পর চৌধুরী আসলাম তালেবানের বিরুদ্ধে আরও খেপে যান। তিনি গণমাধ্যমে ঘোষণা দিয়েছিলেন, ‘আমি আমার জীবন দিয়ে দেব। তবু সন্ত্রাসীদের কাছে মাথা নত করব না।’পাকিস্তানের বৃহত্তম নগর করাচিকে জঙ্গি ও সন্ত্রাসীমুক্ত করতে পুলিশ বাহিনী বর্তমানে সেখানে বিশেষ অভিযান চালাচ্ছে। এর পাশাপাশি ভাড়াটে খুনি, অস্ত্রধারী ও মাদক ব্যবসায়ীদের বিরুদ্ধেও অভিযান চালানো হচ্ছে। বৃহস্পতিবার সকালেও চৌধুরী আসলাম সন্দেভাজন তিন জঙ্গিকে হত্যার ঘোষণা দেন। ডন।
