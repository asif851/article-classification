
ফরাসি প্রেসিডেন্ট ফ্রাঁসোয়া ওলাঁদ বলেছেন, দেশটিতে আবারও সন্ত্রাসী হামলা হতে পারে। এ জন্য সবাইকে প্রস্তুত থাকতে হবে। ট্রেনে সন্ত্রাসী হামলার চেষ্টা যাত্রীরা নস্যাৎ করে দেওয়ার কয়েক দিনের মাথায় এ মন্তব্য করলেন তিনি। খবর এএফপির।ফ্রান্সের উত্তরাঞ্চলের অ্যারাঁসের কাছে যাত্রীবাহী ট্রেনে আয়ুব আল খাজানি নামের সশস্ত্র এক যুবক গত শুক্রবার হামলার চেষ্টা করেন। তবে কয়েকজন যাত্রী তাঁকে ধরে ফেলেন।প্রেসিডেন্ট ওলাঁদ গতকাল মঙ্গলবার রাজধানী প্যারিসে কূটনীতিকদের একটি অনুষ্ঠানে বক্তব্য দেন। এ সময় তিনি বলেন, ‘আমরা এখনো ঝুঁকির মধ্যে আছি। শুক্রবার যে আগ্রাসনের ঘটনা ঘটেছে...তাতে ভয়ংকর কিছু ঘটে যেতে পারত।...এখন আমাদের আরও হামলার ব্যাপারে অবশ্যই প্রস্তুত থাকতে হবে এবং নিজেদের সুরক্ষিত করতে হবে।’এদিকে শুক্রবারের ঘটনায় আটক হওয়া ২৫ বছর বয়সী খাজানিকে জিজ্ঞাসাবাদ করছেন ফ্রান্সের সন্ত্রাসবাদবিরোধী তদন্তকারীরা।
