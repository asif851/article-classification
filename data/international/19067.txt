
ইউরোপের সমকামী, উভকামী ও ট্রান্সজেন্ডারদের দুই-তৃতীয়াংশই এখনো তাঁদের যৌন পরিচয় প্রকাশে ভয় পান। ইউরোপীয় ইউনিয়নের (ইইউ) একটি প্রতিবেদনে গতকাল শুক্রবার এসব তথ্য প্রকাশ করা হয়েছে।
গতকাল ছিল সমকামীদের প্রতি সহমর্মিতা প্রকাশের দিন ‘ইন্টারন্যাশনাল ডে অ্যাগেইনস্ট হোমোফোবিয়া’। দিবসটি উপলক্ষে ওই প্রতিবেদনটি প্রকাশ করে ইইউর মৌলিক অধিকার সংস্থা (এফআরএ)। প্রতিবেদনটির জন্য অনলাইনে জরিপ চালানো হয়। বলা হচ্ছে, এটাই এ ধরনের সবচেয়ে বড় জরিপ। এই জরিপের আওতায় ইইউর ২৭টি সদস্যরাষ্ট্র এবং ক্রোয়েশিয়ার মোট প্রায় ৯৩ হাজার ব্যক্তিকে প্রশ্ন করা হয়।
উত্তরদাতাদের ২৬ শতাংশ বলেছেন, গত পাঁচ বছরে তাঁরা শারীরিক নির্যাতন অথবা গালিগালাজের শিকার হয়েছেন। কিছুসংখ্যক উত্তরদাতা জানিয়েছেন, প্রথাগতভাবে সহনশীল বলে পরিচিত দেশগুলোতেও পরিস্থিতি দিনে দিনে নাজুক হচ্ছে।
ইউরোপজুড়ে বৈষম্য বা নিগ্রহের হার গড়ে ৩২ শতাংশ। বৈষম্যসবচেয়ে বেশি লিথুনিয়ায় (৪২ শতাংশ)। এর পরে রয়েছে যথাক্রমে ক্রোয়েশিয়া (৪১ শতাংশ), বুলগেরিয়া (৪৪ শতাংশ) ও রোমানিয়া (৩৯ শতাংশ), নেদারল্যান্ডস প্রায় ২০ শতাংশ। বিবিসি।
