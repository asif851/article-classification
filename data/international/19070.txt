
সড়কের ওপর উল্টে পড়ে যাওয়ার পর ফুটো হয়ে তেলবাহী লরির ট্যাংক থেকে তেল বের হতে থাকে। ওই তেল সংগ্রহের জন্য বিভিন্ন পাত্র নিয়ে সেখানে ধীরে ধীরে নারী-শিশুসহ বিপুলসংখ্যক স্থানীয় লোকজন জড়ো হন। সম্ভবত ঘটনাস্থলের আশপাশে থাকা কেউ একজন সিগারেট ধরানোর চেষ্টা করেন। এ সময় ট্যাংকারটিতে ভয়াবহ বিস্ফোরণ ঘটে। আর এতে মৃত্যু হয়েছে ১৪০ জনের। এ সংখ্যা আরও বাড়তে পারে। খবর বিবিসি, রয়টার্স ও ডনের।
ঘটনাটি ঘটেছে আজ রোববার আজ রোববার পাকিস্তানের ভাওয়ালপুর জেলার পূর্ব আহমদপুর শহরের কাছে। স্থানীয় কর্মকর্তারা জানিয়েছেন, সড়কে বাঁক নেওয়ার সময় লরিটির টায়ার বিস্ফোরিত হলে গাড়িটি সড়কের পাশে উল্টে পড়ে যায়।
পুলিশ সূত্রগুলো জানিয়েছে, ২৫ হাজার লিটার তেল নিয়ে লরিটি করাচি থেকে লাহোর যাচ্ছিল। পাঞ্জাবের ভাওয়ালপুর জেলার পূর্ব আহমদপুর শহর থেকে আট কিলোমিটার দূরে অবস্থিত কাচি পুল এলাকায় পৌঁছার পর বাঁক নিতে গিয়ে লরিটি সড়কের পাশে উল্টে পড়ে। এ সময় লরিটির ট্যাংক ফুটো হয়ে তেল বের হতে থাকে। সড়ক-সংলগ্ন গ্রামবাসী গৃহস্থালিতে ব্যবহৃত পাত্র নিয়ে তেল সংগ্রহের জন্য সেখানে জড়ো হন। তাঁদের অনেকে মুঠোফোনে তাঁদের আত্মীয়স্বজনদেরও তেল নিতে ঘটনাস্থলে আসতে বলেন।
পুলিশ সূত্র আরও জানায়, হঠাৎ লরিটিতে বিস্ফোরণ ঘটে। এ সময় তেল সংগ্রহে ব্যস্ত গাড়িটির আশপাশে থাকা জনতার গায়ে আগুন ধরে যায়। উদ্ধারকারী দলের মুখপাত্র সাজ্জাদ হুসাইন বার্তা সংস্থা রয়টার্সকে বলেন, প্রাথমিকভাবে তাঁরা জানতে পেরেছেন, ঘটনাস্থলের আশপাশে থাকা কেউ একজন সিগারেট জ্বালানোর চেষ্টা করেন। এ সময় আগুনের স্ফুলিঙ্গ থেকে ট্যাংকে আগুন ধরে যায়।
ডনের খবরে বলা হয়েছে, ঘটনার সময় কাছাকাছি অবস্থানরত কমপক্ষে ছয়টি গাড়ি ও ১২টি মোটরসাইকেল ভস্মীভূত হয়েছে। মারাত্মকভাবে পুড়ে যাওয়ায় ডিএনএ পরীক্ষা ছাড়া বেশ কয়েকটি মৃতদেহ শনাক্ত করা সম্ভব নয়। ট্যাংকারের আশপাশ থেকে সমবেত জনতাকে সরানোর চেষ্টা করেও ব্যর্থ হন ট্রাফিক পুলিশের সদস্যরা। তাঁদের নির্দেশ না মেনে নারী-শিশুসহ বিপুলসংখ্যক লোক তেল সংগ্রহ অব্যাহত রেখেছিলেন।
আহমেদপুর শারকিয়া স্বাস্থ্যকেন্দ্র ও ভাওয়াল ভিক্টোরিয়া হাসপাতালে কোনো বার্ন ইউনিট নেই। আহত ব্যক্তিদের কয়েকজনকে মুলতানের নিশতার হাসপাতালে নেওয়া হয়েছে এবং অন্যদের ঘটনাস্থল থেকে ৫০ কিলোমিটার দূরে অবস্থিত ভাওয়ালপুরের হাসপাতালগুলোতে নেওয়া হচ্ছে।
পাকিস্তানের সরকারি বার্তা সংস্থা এপিপির প্রতিবেদনে বলা হয়েছে, এ ঘটনার পর লন্ডন সফর বাতিল করেছেন প্রধানমন্ত্রী নওয়াজ শরিফ। এক টুইট বার্তায় মেজর জেনারেল আসিফ গফুর জানিয়েছেন, আহত ব্যক্তিদের হাসপাতালে নিতে সেনাবাহিনীর হেলিকপ্টারগুলো ঘটনাস্থলের উদ্দেশে রওনা হয়েছে।
 
 
