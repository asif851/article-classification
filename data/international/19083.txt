
মার্কিন সিনেট গত বৃহস্পতিবার একটি প্রতিরক্ষা বিল অনুমোদন করেছে। এতে অন্যান্য বিষয়ের পাশাপাশি ভারতকে যুক্তরাষ্ট্রের ‘বড় প্রতিরক্ষা অংশীদার’ করার ঘোষণা রয়েছে। এ ব্যাপারে দুই দেশের মন্ত্রী পর্যায়ের আলোচনায় এরই মধ্যে সমঝোতা হয়েছে।বিলটি সিনেটে পাস হওয়ার ফলে ভারত ও যুক্তরাষ্ট্রের সামরিক মৈত্রী আরও জোরদার হবে। এখন মার্কিন প্রেসিডেন্ট বিলটিতে স্বাক্ষর করলেই তা আইনে পরিণত হবে। ধারণা করা হচ্ছে, বিদায়ী প্রেসিডেন্ট বারাক ওবামাই আইনটিতে সই করবেন। কূটনীতিকেরা মনে করছেন, এ আইনে দুই পক্ষেরই লাভ হবে।ভারতের সঙ্গে প্রতিরক্ষা ও নিরাপত্তা জোরদারের পদক্ষেপ নিতে বিলে প্রতিরক্ষা ও স্বরাষ্ট্রমন্ত্রীর প্রতি নির্দেশ দেওয়া হয়েছে এবং বিষয়টি দেখভালের জন্য একজনকে নিয়োগ দিতে বলা হয়েছে।প্রতিরক্ষা খাতে দ্বিপক্ষীয় সম্পর্ক জোরদার করতে চলতি বছরের জুন থেকেই নয়াদিল্লির সঙ্গে টানা আলোচনা চালিয়ে যাচ্ছিল ওয়াশিংটন। নয়াদিল্লিতে ভারতের প্রতিরক্ষামন্ত্রী মনোহর পারিকারের সঙ্গে গত শুক্রবারই বৈঠক করেন যুক্তরাষ্ট্রের বিদায়ী প্রতিরক্ষামন্ত্রী অ্যাশটন কার্টার।মার্কিন সিনেটের ইন্ডিয়া ককাসের উপপ্রধান মার্ক ওয়ার্নার যুক্তরাষ্ট্রের প্রতিরক্ষা অংশীদার হিসেবে ভারতের এই অন্তর্ভুক্তিকে স্বাগত জানিয়ে বলেন, এর ফলে দুই দেশের মধ্যে প্রতিরক্ষা বাণিজ্য, গবেষণা ও প্রযুক্তি বিনিময়েও অনেক সুবিধা হবে।
