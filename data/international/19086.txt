
জিম্বাবুয়ের প্রেসিডেন্ট ও আফ্রিকার প্রবীণতম নেতা রবার্ট মুগাবে গত শুক্রবার তাঁর ৯০তম জন্মদিন উদ্যাপন করেছেন। বর্তমানে তিনি সিঙ্গাপুরের একটি হাসপাতালে চিকিৎসাধীন।১৯৮০ সালে জিম্বাবুয়ে স্বাধীন হওয়ার পর থেকেই প্রেসিডেন্ট হিসেবে দায়িত্ব পালন করছেন মুগাবে। তবে হাসপাতালে চিকিৎসাধীন অবস্থায় জন্মদিন পালন করায় জিম্বাবুয়ের এই নেতার স্বাস্থ্যের অবস্থা আরও খারাপ হচ্ছে বলে গুজব দানা বেঁধে উঠেছে।জন্মদিনে দেশে মুগাবের অনুপস্থিতির কারণে এমন ধারণা ছড়িয়ে পড়লেও তাঁর সহকারীরা বলছেন, তিনি সুস্থ হয়ে ওঠার লড়াই চালাচ্ছেন। আজ রোববার বড় পরিসরে জিম্বাবুয়ের স্টেডিয়ামে মুগাবের জন্মদিনের অনুষ্ঠান উদ্যাপিত হওয়ার কথা। দারিদ্র্যপীড়িত দেশটিতে তাঁর এ জন্মদিনের অনুষ্ঠান বাবদ ব্যয় ধরা হয়েছে প্রায় ১০ লাখ ডলার।জন্মদিন উপলক্ষে জিম্বাবুয়ের কয়েক ডজন রাষ্ট্রীয় প্রতিষ্ঠান ও মন্ত্রী এবং সমর্থকেরা শুক্রবার মুগাবের প্রশংসা জ্ঞাপনসূচক বাণী দিয়েছেন। এএফপি।
