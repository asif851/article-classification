
 
অপরাধ দমনে মার্কিন বিশেষায়িত বাহিনী নেভি সিলের কর্মকর্তা জোসেফ জন স্মিথ ও তাঁর স্ত্রীর বিরুদ্ধে পর্নো ছবি তৈরি করার অভিযোগ উঠেছে। গত সাত বছরে তাঁরা ২৯টির বেশি পর্নো ছবি নিজেরাই অভিনয় করে তৈরি করেছেন।
সান দিয়েগো ইউনিয়ন-ট্রিবিউন পত্রিকার বরাত দিয়ে শনিবার নিউইয়র্ক পোস্টের প্রতিবেদনে বলা হয়েছে, পর্নো ছবি তৈরি করা জোসেফ জন স্মিথ নেভি সিলের বিশেষ যুদ্ধবিষয়ক প্রধান কর্মকর্তা। তাঁর স্ত্রী এ অভিযোগ স্বীকার করেছেন। ওই কর্মকর্তার বিরুদ্ধে তদন্ত শুরু করেছে সেনাবাহিনী।
প্রতিবেদনে বলা হয়, ৪২ বছর বয়সী জোসেফ জন স্মিথ ২৩ বছর ধরে সেনাবাহিনীতে কর্মরত। সম্প্রতি তাঁর বিরুদ্ধে পর্নো ছবি তৈরি করার অভিযোগ ওঠে। পর্নো দুনিয়ায় তিনি পর্নো তারকা ‘জে ভুম’ নামে পরিচিত। বেশির ভাগ ছবিতেই স্মিথ তাঁর স্ত্রীর সঙ্গে অভিনয় করেছেন। তাঁর স্ত্রীও পর্নো তারকা ‘জুয়েলস জাড’ নামে পরিচিত। তবে স্মিথ পেশাদার অভিনেত্রী মেনা লি ও অ্যাশডেন ওয়েলসের সঙ্গেও ওই সব ছবিতে অভিনয় করেছেন। নেভি সিলের কমান্ডারের অনুমতি না নিয়ে অন্য কাজ করা কর্মকর্তাদের জন্য নিষিদ্ধ। স্মিথ এই আইন ভঙ্গ করেছেন।

নেভি সিলের মুখপাত্র ক্যাপ্টেন জেসন সালাতা বলেন, ‘জোসেফ জন স্মিথের বিরুদ্ধে ওঠা অভিযোগের আনুষ্ঠানিক তদন্ত শুরু হয়েছে। এটা পরিষ্কার যে তিনি আইন ভঙ্গ করে অপরাধ করেছেন। আর এটা নেভি সিলের সুনাম ক্ষুণ্ন করেছে।’
এ ব্যাপারে কোনো মন্তব্য করতে রাজি হননি জোসেফ জন স্মিথ। তবে তাঁর স্ত্রী বলেছেন, স্মিথ সচেতনভাবেই ওই ছবি তৈরি করেন। এ ছাড়া তাঁদের কেউ কেউ (নেভি সিল) এ সম্পর্কে জানতেন।
স্মিথের স্ত্রী বলেন, তাঁরা স্বেচ্ছায় পর্নো ছবি তৈরির সঙ্গে জড়িত হয়েছেন। তিনি বলেন, ‘এ কাজ করায় আমাদের পরিবারের আর্থিক সাহায্য হয়। আমাদের সন্তানদের লালন-পালন করতে হয়। এ ছাড়া আমাদের অনেক ঋণ আছে। তা শোধ করতেই এ কাজ করতে হয়।’
