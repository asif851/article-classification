
চাকরি করেন দেশে, কিন্তু স্ত্রী-সন্তান বাস করেন বিদেশে—এমন হাজারো সরকারি কর্মকর্তাকে চিহ্নিত করেছে চীনের দক্ষিণাঞ্চলীয় গুয়াংডং প্রদেশের কর্তৃপক্ষ। ওই সব কর্মকর্তাকে তাঁদের পরিবারের সদস্যদের দেশে ফিরিয়ে আনতে বলা হয়েছে। নয়তো তাঁদের চাকরি হারানো বা পদাবনতির হুমকি দেওয়া হয়েছে।চীনের রাষ্ট্রীয় সংবাদ সংস্থা সিনহুয়ার বরাত দিয়ে গতকাল শনিবার বিবিসি অনলাইনে প্রকাশিত এক প্রতিবেদনে এ তথ্য জানানো হয়।চীনের সরকারি কর্মকর্তাদের মধ্যে যাঁদের স্ত্রী ও সন্তান দেশের বাইরে থাকেন, তাঁদের ‘নেকেড অফিশিয়াল’ হিসেবে অভিহিত করা হয়। এ ধরনের প্রবণতা বেআইনি নয়। কিন্তু তা দুর্নীতির জন্য সহায়ক। এর মধ্য দিয়ে দুর্নীতিগ্রস্ত কর্মকর্তারা দেশের বাইরে অর্থ পাঠানোর সুযোগ পান বলে মনে করা হয়। এ কারণে সরকারি কর্মকর্তাদের স্ত্রী-সন্তানদের বিদেশে পাঠানো বন্ধের পক্ষে চীনা কমিউনিস্ট পার্টির নেতারা।চীনের রাষ্ট্রীয় সংবাদ সংস্থা সিনহুয়া জানায়, ‘নেকেড অফিশিয়াল’ চিহ্নিত করতে গুয়াংডংয়ের কমিউনিস্ট পার্টি দুই মাস ধরে তদন্ত চালায়। এতে সহস্রাধিক কর্মকর্তা চিহ্নিত হন। এঁদের মধ্যে প্রায় ২০০ জন কর্মকর্তাকে তাঁদের বিদেশে থাকা স্ত্রী-সন্তানকে দেশে ফিরিয়ে আনতে বলা হয়েছে। ৮৬৬ জন কর্মকর্তা পদাবনতি গ্রহণ করেছেন।লিউ নামের এক কর্মকর্তা সিনহুয়াকে বলেছেন, হংকং থেকে স্ত্রীকে দেশে ফিরিয়ে আনার পরিবর্তে চাকরি ছেড়েছেন তিনি। বসবাস বা পড়াশোনার জন্য চীনের সরকারি কর্মকর্তারা অনেক বছর ধরেই তাঁদের পরিবারের সদস্যদের দেশের বাইরে পাঠিয়ে আসছেন।
