
ভারতের কেন্দ্রীয় মন্ত্রিসভা থেকে কয়েকজন মন্ত্রীর পদত্যাগের পর নতুন করে আজ রোববার ৯ জন মন্ত্রী শপথ নিয়েছেন। কেন্দ্রীয় মন্ত্রিসভায় উল্লেখযোগ্য রদবদলের যে ইঙ্গিত কয়েক দিন ধরে পাওয়া যাচ্ছিল, এটা তারই প্রক্রিয়া। আজ টাইমস অব ইন্ডিয়ার প্রতিবেদনে বলা হয়, আজ রোববার সকাল সাড়ে ১০টার দিকে রাষ্ট্রপতি ভবনে ওই ৯ জন মন্ত্রী হিসেবে শপথ নিয়েছেন। তাঁদের সবাইকে দেওয়া হয়েছে প্রতিমন্ত্রীর দায়িত্ব।
এখন দেখা যাক কে কোন মন্ত্রণালয়ের দায়িত্ব পেলেন
*সাবেক পুলিশ কর্মকর্তা সত্য পাল সিং জনসম্পদ উন্নয়নবিষয়ক ও পানিসম্পদ প্রতিমন্ত্রী। তিনি মুম্বাই পুলিশের কমিশনার ছিলেন। গত নির্বাচনে তিনি উত্তর প্রদেশের বাগপত থেকে নির্বাচিত হন।
*রাজস্থানের লোকসভা সদস্য গজেন্দ্র সিং শেখাওয়াতকে কৃষি ও কৃষককল্যাণ মন্ত্রণালয়ের প্রতিমন্ত্রীর দায়িত্ব দেওয়া হয়েছে।
*মধ্যপ্রদেশের সাংসদ বীরেন্দ্র কুমারকে দুটি মন্ত্রণালয়ের প্রতিমন্ত্রীর দায়িত্ব দেওয়া হয়েছে। মন্ত্রণালয় দুটি হলো নারী ও শিশু উন্নয়ন এবং সংখ্যালঘুবিষয়ক। 
*সাবেক সচিব রাজকুমার সিংকে দেওয়া হয়েছে বিদ্যুৎ এবং নতুন ও নবায়নযোগ্য জ্বালানি মন্ত্রণালয়ের প্রতিমন্ত্রীর দায়িত্ব। রাজকুমার সিং ছিলেন কেন্দ্রীয় স্বরাষ্ট্রসচিব। তিনি বিহারের আরা থেকে গত নির্বাচনে বিজয়ী হন।
*দিল্লির জবরদখল উচ্ছেদকারী বা ‘ডেমলিশন ম্যান’ হিসেবে পরিচিত আলফনস কান্নানথানম পেয়েছেন পর্যটন এবং ইলেকট্রনিকস ও তথ্যপ্রযুক্তি মন্ত্রণালয়ের প্রতিমন্ত্রীর দায়িত্ব।
*সাবেক কূটনীতিক হরদীপ সিং পুরিকে দেওয়া হয়েছে গৃহায়ণ ও নগরবিষয়ক মন্ত্রণালয়ের প্রতিমন্ত্রীর দায়িত্ব। তিনি ছিলেন জাতিসংঘে ভারতের সাবেক স্থায়ী প্রতিনিধি। 
*কর্ণাটক থেকে নির্বাচিত লোকসভার সদস্য অনন্ত কুমার হেগড়েকে দেওয়া হয়েছে দক্ষতা উন্নয়ন ও উদ্যোক্তাবিষয়ক মন্ত্রণালয়ের প্রতিমন্ত্রীর দায়িত্ব।
*উত্তর প্রদেশের সাংসদ শিবপ্রতাপ শুক্লা পেয়েছেন অর্থ মন্ত্রণালয়ের প্রতিমন্ত্রীর পদ।
*বিহারের সাংসদ অশ্বিনী কুমার চোবে পেয়েছেন স্বাস্থ্য ও পরিবারকল্যাণ মন্ত্রণালয়ের প্রতিমন্ত্রীর দায়িত্ব।
