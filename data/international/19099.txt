
নোবেলজয়ী ভারতীয় অর্থনীতিবিদ অমর্ত্য সেন বলেছেন, ‘গুজরাটের মুখ্যমন্ত্রী ও ভারতীয় জনতা পার্টির (বিজেপি) নির্বাচনবিষয়ক প্রধান নরেন্দ্র মোদিকে আমি দেশের প্রধানমন্ত্রী পদে দেখতে চাই না।’ একটি টেলিভিশন চ্যানেলকে দেওয়া সাক্ষাৎকারে এই মন্তব্য করেছেন তিনি।সিএনএন-আইবিএন চ্যানেলকে দেওয়া এক বিশেষ সাক্ষাৎকারে অমর্ত্য সেন বলেন, ‘একজন ভারতীয় নাগরিক হিসেবে আমি মোদিকে আমার প্রধানমন্ত্রী হিসেবে চাই না। তিনি দেশের সংখ্যালঘুদের নিরাপদ ভাবার মতো যথেষ্ট কিছু করেননি।’মোদিকে কেন প্রধানমন্ত্রী পদে দেখতে চান না—এমন এক প্রশ্নের জবাবে অমর্ত্য সেন বলেন, সবার আগে তাঁকে আরও বেশি ধর্মনিরপেক্ষ হতে হবে। সংখ্যালঘু সম্প্রদায় যাতে নিজেদের আরও নিরাপদ ভাবতে পারে, তাঁকে সে রকম কিছু করতে হবে।নিরাপত্তাহীনতার বিষয়টি বুঝতে সংখ্যালঘু সম্প্রদায়ের সদস্য হওয়ার দরকার নেই মন্তব্য করে অমর্ত্য সেন আরও বলেন, ‘আমরা ভারতীয়রা এমন কোনো পরিস্থিতি চাই না, যেখানে সংখ্যালঘুরা নিজেদের অনিরাপদ ভাববে। আমরা চাই না, ২০০২ সালে সংখ্যালঘুদের ওপর হামলার মতো পরিস্থিতি আবার ফিরে আসুক।’মোদিকে সম্প্রতি বিজেপির নির্বাচনবিষয়ক প্রধানের দায়িত্ব দেওয়া হয়। গুরুত্বপূর্ণ এ পদে আসীন হওয়ায় বিজেপি ভারতের আগামী সাধারণ নির্বাচনে জয়ী হলে তিনিই দেশের প্রধানমন্ত্রী হবেন বলে ধারণা করা হচ্ছে। যদিও মোদিকে ওই পদের দায়িত্ব দেওয়া নিয়ে দলের ভেতরে-বাইরে ব্যাপক আলোচনা-সমালোচনা রয়েছে। গুজরাটে মোদির সরকারের শাসনের ধরন নিয়েও সমালোচনা করেছেন অমর্ত্য সেন। পিটিআই।
