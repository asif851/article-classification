
কাশ্মীরে চলমান আন্দোলনের বিষয়ে ভারতের নীতির সমালোচনা করেছেন পাকিস্তানের প্রধানমন্ত্রী নওয়াজ শরিফ। এ প্রসঙ্গে তিনি বলেছেন, বিশ্বের উচিত ভারতকে বলা, যথেষ্ট হয়েছে।আজ বৃহস্পতিবার পাকিস্তানের রাজধানী ইসলামাবাদে কাশ্মীর বিষয়ে এক আন্তর্জাতিক সংসদীয় সেমিনারে দেওয়া বক্তৃতায় এ কথা বলেন নওয়াজ। খবরটি প্রকাশিত হয়েছে পাকিস্তানের দৈনিক ডনের অনলাইনে।নওয়াজের ভাষ্য, ভারত-শাসিত কাশ্মীরে সাত দশক ধরে নৃশংস দমনপীড়ন চলছে। দমনপীড়নের মুখেও কাশ্মীরিরা তাঁদের আন্দোলন-সংগ্রাম চালিয়ে যাচ্ছেন। এতে প্রতীয়মান হয়, গুলি চালিয়ে আন্দোলন স্তব্ধ করা যায় না। ভারত-শাসিত কাশ্মীরে দমনপীড়ন বন্ধের আহ্বান জানান নওয়াজ।
কাশ্মীরে নিরাপত্তা বাহিনীর হাতে নিহত বুরহান ওয়ানিকে ‘ক্যারিশমাটিক’ নেতা হিসেবে বর্ণনা করেন পাকিস্তানের প্রধানমন্ত্রী।
নওয়াজের ভাষ্য, বুরহানের মৃত্যু কাশ্মীরের জনগণকে ঐক্যবদ্ধ করেছে।
গত বছরের জুলাইয়ে হিজবুল মুজাহিদিনের তরুণ নেতা বুরহান নিহত হন। তাঁকে বিচ্ছিন্নতাবাদী হিসেবে চিহ্নিত করে ভারত। বুরহান নিহত হওয়ার পর উত্তপ্ত হয়ে পড়ে কাশ্মীর।
বুরহানের নিহত হওয়ার প্রসঙ্গ টেনে নওয়াজ বলেন, একজনের কণ্ঠ স্তব্ধ করা হলে হাজারো কণ্ঠ জেগে ওঠে।
নওয়াজ বলেন, কাশ্মীরি জনগণের আত্মনিয়ন্ত্রণের অধিকার স্বীকৃতি দেওয়ার বিষয়ে ৭০ বছর আগে ভারত, পাকিস্তান ও জাতিসংঘ প্রতিশ্রুতি দিয়েছিল।
