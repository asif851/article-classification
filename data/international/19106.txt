
শ্রমিক ধর্মঘট
দক্ষিণ আফ্রিকার উত্তর-পশ্চিমাঞ্চলীয় রাস্টেনবার্গে অবস্থিত লোনমিন প্লাটিনাম খনির হাজার হাজার শ্রমিক গতকাল বুধবার ধর্মঘট করেছেন। সেখানে পরস্পরবিরোধী শ্রমিক সংগঠনের মধ্যে সহিংসতার আশঙ্কা করা হচ্ছে। ১৩টি খনিতে গত মঙ্গলবার থেকে কাজ বন্ধ রয়েছে। শ্রমিক সংগঠন এএমসিইউর একজন গুরুত্বপূর্ণ সদস্যকে গুলি করে হত্যার ঘটনার পর থেকে লোনমিনে বিশৃঙ্খলা শুরু হয়। ওই হত্যাকাণ্ডের জন্য অপর একটি শ্রমিক সংগঠন এনইউএম দায়ী বলে দাবি করছে এএমসিইউ। আধিপত্য বিস্তার নিয়ে ওই দুটি সংগঠনের মধ্যে বিরোধ রয়েছে। এএফপি।
প্রাথমিক প্রতিবেদন
ইন্দোনেশিয়ায় গত ১৩ এপ্রিলের উড়োজাহাজ (বোয়িং ৭৩৭-৮০০) দুর্ঘটনা নিয়ে দেশটির জাতীয় পরিবহন নিরাপত্তা কমিটি (এনটিএসসি) প্রাথমিক তদন্ত প্রতিবেদন দিয়েছে। এতে ওই দুর্ঘটনার সুনির্দিষ্ট কোনো কারণ উল্লেখ না করে বলা হয়, সংশ্লিষ্ট লায়ন এয়ারের পাইলটরা নিরাপত্তা বিষয়ে পর্যাপ্ত প্রশিক্ষণ নিয়ে থাকেন। দুর্ঘটনাকবলিত বিমানটির দায়িত্বরত পাইলট ৯০০ ফুট উঁচু থেকে রানওয়ে ঠিকমতো দেখতে পাননি। বিরূপ আবহাওয়ায় আশপাশের সবকিছু আকস্মিক অদৃশ্য হয়ে পড়েছিল। বিমানটির অবতরণ থামানোর চেষ্টা করা হলেও ততক্ষণে অনেক দেরি হয়ে গিয়েছিল। পরে সেটি সাগরে অবতরণ করলেও আরোহীদের সবাই রক্ষা পেয়ে যান। রয়টার্স।
মালির জন্য সহায়তা
পশ্চিম আফ্রিকার যুদ্ধবিধ্বস্ত দেশ মালিকে ৫২ কোটি ইউরো সহায়তার প্রতিশ্রুতি দেবে ইউরোপীয় ইউনিয়ন (ইইউ)। দেশটির পুনর্গঠনে অর্থ সংগ্রহের লক্ষ্য নিয়ে ব্রাসেলসে আয়োজিত আন্তর্জাতিক দাতাদের সম্মেলনে সংস্থাটি এ প্রতিশ্রুতি দেবে বলে জানা গেছে। গতকাল বুধবার এ সম্মেলন অনুষ্ঠিত হওয়ার কথা। সম্মেলন সামনে রেখে ইউরোপীয় কমিশনের (ইসি) প্রেসিডেন্ট হোসে ম্যানুয়েল বারোসো ওই প্রতিশ্রুতির কথা জানিয়ে বলেন, এ অর্থ পশ্চিম আফ্রিকার দেশটিকে ‘স্থিতিশীল, গণতান্ত্রিক ও সমৃদ্ধশালী’ হতে সহায়তা করবে। মালির উত্তরাঞ্চল থেকে আল-কায়েদার সঙ্গে যুক্ত যোদ্ধাদের উত্খাতে গত জানুয়ারিতে দেশটিতে ফ্রান্স সেনা পাঠায়। তারপর এই সম্মেলন হচ্ছে। দেশকে বর্তমান সংকটময় পরিস্থিতি থেকে উত্তরণে দাতাদের কাছ থেকে ৪৩০ কোটি ইউরো সংগ্রহের পরিকল্পনা রয়েছে মালি সরকারের। বিবিসি।
