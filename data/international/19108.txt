
রাশিয়ার দক্ষিণাঞ্চলের রোস্তোভ অন দন এলাকায় আজ শনিবার সকালে ফ্লাইদুবাইয়ের যাত্রীবাহী একটি বিমান বিধ্বস্ত হয়ে আগুন ধরে যায়। এতে ওই বিমানের ৬১ জন আরোহীর সবাই নিহত হয়েছে।
দুর্যোগপূর্ণ আবহাওয়ার কারণে বিমানটি রানওয়েতে না নেমে কাছাকাছি একটি জমিতে নামার চেষ্টা করে। এ সময় আগুন ধরে যায়।
ফ্লাইদুবাইয়ের এফজে ৯৮১ বিমানটি সামাজিক যোগাযোগের মাধ্যম ফেসবুকে তাদের পেজে জানিয়েছে, দুর্ঘটনায় হতাহত ব্যক্তিদের ব্যাপারে নিশ্চিতভাবে কিছু জানা যায়নি। তবে স্থানীয় ত্রাণ মন্ত্রণালয় বলছে, বিমানে থাকা ৫৫ জন যাত্রী ও ছয়জন ক্রুর সবাই নিহত হয়েছে। রাশিয়ার স্থানীয় সংবাদ সংস্থা তাসও স্থানীয় মন্ত্রণালয়ের মুখপাত্রের বরাত দিয়ে জানায়, বিমানের ৬১ আরোহীর সবাই নিহত হয়েছে।
রাশিয়ার সংবাদমাধ্যম লাইফনিউজের খবরে জানা যায়, রানওয়ে থেকে কয়েক শ মিটার দূরে বিমানটি বিধ্বস্ত হয়। স্থানীয় গণমাধ্যমের ফুটেজে বিমান বিধ্বস্ত হওয়ার স্থানে আগুন দেখা গেছে।
বার্তা সংস্থা তাসের খবরে জানা যায়, স্থানীয় মন্ত্রণালয় আগেই দুর্যোগপূর্ণ আবহাওয়ার ব্যাপারে সতর্কতা জারি করেছিল।
আগুন নিয়ন্ত্রণে আনতে প্রায় এক ঘণ্টা সময় লাগে।
