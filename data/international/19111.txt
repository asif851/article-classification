
ব্যাংক ডাকাতি করার পর অনুশোচনায় অন্তরটা পুড়ে যেতে লাগল তাঁর। লুটে নেওয়া বিপুল ​অঙ্কের অর্থ নিয়ে দাঁড়িয়ে রইলেন পুলিশের অপেক্ষায়। স্বেচ্ছায় দিলেন ধরা। গত মঙ্গলবার যুক্তরাষ্ট্রের ওয়াশিংটনের একটি রাষ্ট্রীয় ব্যাংকে এই ডাকাতির ঘটনা ঘটে। গতকাল বৃহস্পতিবার পুলিশের বরাত দিয়ে রয়টার্সের খবরে জানানো হয়, মঙ্গলবার সকালে বেলিংহামে রিচার্ড গর্টন (৬৪) নামের এক ব্যক্তি ব্যানার ব্যাংকের একটি শাখায় ঢুকে ক্যাশ কাউন্টারে বসা ব্যাংকের কর্মচারীকে ভয় দেখিয়ে নির্দিষ্ট অঙ্কের টাকা হাতিয়ে নেন।বেলিংহাম পুলিশ বিভাগ থেকে দেওয়া এক বিবৃতিতে জানানো হয়, অর্থ নিয়ে ব্যাংক থেকে বের হলেও গর্টন পালিয়ে যাননি। ব্যাংক ভবনের কাছেই অপেক্ষা করতে থাকেন। পরে পুলিশ কর্মকর্তারা গিয়ে তাঁকে গ্রেপ্তার করে। তিনি যে ধরা দেওয়ার জন্যই অপেক্ষা করছিলেন, এ কথা পুলিশের কাছে স্বীকার করেছেন। গর্টন জানান, ব্যাংক থেকে টাকা নিয়ে বেরিয়ে আসার পরই তাঁর অনুশোচনা হচ্ছিল। গর্টন এখন হোয়াটকম কাউন্টি কারাগারে আছেন। তাঁর বিরুদ্ধে ডাকাতির জোরালো অভিযোগ আনা হয়েছে। তবে লুটের টাকার পরিমাণটা জানায়নি পুলিশ।
