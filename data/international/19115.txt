
যুক্তরাজ্যের বন্ধ হয়ে যাওয়া জনপ্রিয় ট্যাবলয়েড নিউজ অব দ্য ওয়ার্ল্ড-এর একজন নির্বাহীকে গতকাল শুক্রবার আট মাস কারাদণ্ড দিয়েছেন দেশটির এক আদালত। ইয়ান এডমন্ডসন (৪৫) নামের ওই কর্মকর্তা ছিলেন ট্যাবলয়েডটির বার্তা সম্পাদক। খবর রয়টার্সের।এডমন্ডসনের ই-মেইলের সূত্র ধরেই নিউজ অব দ্য ওয়ার্ল্ড পত্রিকা বিভিন্ন ব্যক্তির ফোনে যে ব্যাপক আড়িপাতা কর্মকাণ্ড চালায়, তা জানাজানি হয়। এরই পরিপ্রেক্ষিতে তিন বছর আগে পত্রিকাটি বন্ধ করে দেওয়া হয়। ২০১১ সালে এডমন্ডসনকে চাকরিচ্যুত করা হয়।গত মাসে এডমন্ডসন আদালতে স্বীকার করেন, তিনি সহকর্মীদের সঙ্গে অবৈধভাবে ভয়েস মেইল হস্তগত ও ৩৩৪টি টেলিফোন কথোপকথনে আাড়িপাতায় সংশ্লিষ্ট ছিলেন। পত্রিকাটির দুই সম্পাদক অ্যান্ডি কুলসন ও রেবেকা ব্রুকসের মামলার অন্যতম বিবাদী এডমন্ডসন।
