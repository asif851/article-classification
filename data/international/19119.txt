
তালেবানদের দেওয়া হত্যার হুমকিকে পরিহাস করে পাকিস্তানের নারীশিক্ষা আন্দোলনকর্মী মালালা ইউসুফজাই বলেছে, সে ভূতকে ভয় পেতে পারে, কিন্তু তালেবানকে নয়।এনডিটিভিকে দেওয়া এক বিশেষ সাক্ষাৎকারে মালালা এ মন্তব্য করেছে। ভারতের কোনো গণমাধ্যমকে মালালার দেওয়া এটাই প্রথম সাক্ষাত্কার।শিক্ষার জন্য তালেবানের হুমকি উপেক্ষা করে মালালা। এ জন্য তালেবানরা তাকে হত্যার উদ্দেশে গুলি করে। গুরুতর আহত মালালা যুক্তরাজ্যে চিকিৎসা নেয়। ধীরে ধীরে সেরে ওঠে সে।এ ঘটনার পর ১৬ বছর বয়সী সাহসী ও বুদ্ধিদীপ্ত এই পাকিস্তানি কিশোরী আন্তর্জাতিক অঙ্গনে নারীশিক্ষা আন্দোলনের প্রতীকে পরিণত হন। এর মধ্যে বেশ কয়েকটি আন্তর্জাতিক পুরস্কারও পেয়েছে মালালা। চলতি বছর শান্তিতে নোবেল পাওয়ার দৌড়েও তার নাম বারবার উচ্চারিত হয়েছে। মালালাকে নিয়ে বিশ্ব সম্প্রদায় ও ক্ষমতাধর নেতাদের উচ্ছ্বাস আগ্রহের কমতি নেই। কিন্তু মালালা বলছে, সে নিজেকে খুবই সাদামাটা একজন কিশোরী হিসেবেই দেখে। তালেবানের হামলার ঘটনার পর তার পারিপার্শ্বিকতা হয়তো বদলেছে। কিন্তু ব্যক্তি মালালার কোনো বদল হয়নি।তালেবানরা আবার তার জীবন কেড়ে নিতে চাইলে কী হবে—এমন প্রশ্নের জবাবে মালালার জবাব, ‘আমি ভূতকে ভয় পেতে পারি, কিন্তু তালেবানকে কখনোই নয়।’
