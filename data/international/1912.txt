
ভারতের দিল্লিতে প্যারামেডিকেল ছাত্রীকে গণধর্ষণের দায়ে দোষী সাব্যস্ত চারজনের ব্যাপারে আজ শুক্রবার রায় জানাবেন সুপ্রিম কোর্ট। এ ঘটনায় চার অপরাধীকে মৃত্যুদণ্ড না যাবজ্জীবন শাস্তি দেওয়া হবে সে সিদ্ধান্ত জানানো হবে।
২০১৩ সালে বিচারিক আদালতের রায়ে চার অপরাধীকে মৃত্যুদণ্ড দেওয়া হয়। হাইকোর্টেও এই রায় বহাল থাকে। তবে আদালতের এই রায়কে চ্যালেঞ্জ করে সুপ্রিম কোর্টে আবেদন করে চার অপরাধী অক্ষয় ঠাকুর, বিনয় শর্মা, পবন গুপ্ত ও মুকেশ।
২০১২ সালের ১৬ ডিসেম্বর দিল্লিতে চলন্ত বাসে মেডিকেল ছাত্রীকে গণধর্ষণ করে ছয় দুর্বৃত্ত। বন্ধুর সঙ্গে তিনি সেদিন বাড়ি ফেরার জন্য একটি বাসে উঠেছিলেন। হামলা করা হয় সঙ্গে থাকা ছাত্রীর বন্ধুর ওপরও।
১৩ দিন পর সিঙ্গাপুরের একটি হাসপাতালে চিকিৎসাধীন অবস্থায় গণধর্ষণ ও নির্যাতনের শিকার ছাত্রীটি মারা যান। এ ঘটনায় দোষীদের শাস্তির দাবিতে ফুঁসে উঠে ভারত। গণমাধ্যম তাঁর নাম দেয় ‘নির্ভয়া’।
‘নির্ভয়ার’ বাবা বলেন, এই অপরাধীদের ফাঁসিতে ঝোলানো উচিত। এ রকম বর্বর অপরাধের ঘটনা আর নেই।
২০১৩ সালের মার্চ মাসে তিহার কারাগারে বিচার চলাকালে বাসচালক রাম সিংয়ের লাশ ঝুলন্ত অবস্থায় উদ্ধার করা হয়। গত বছরের আগস্ট মাসে অপরাধী বিনয় শর্মাও আত্মহত্যার চেষ্টা করে। ভয়ংকর এই ঘটনায় দোষী সাব্যস্ত আরেক অপরাধীকে কিশোর বিবেচনায় ২০১৫ সালের ডিসেম্বর মাসে সংশোধনাগারে পাঠানো হয়। কিশোর অপরাধীদের জন্য প্রযোজ্য আইন অনুসারে তার সর্বোচ্চ সাজা হয় তিন বছর। এ নিয়ে বিতর্ক ওঠে। পরে গর্হিত অপরাধের দায়ে ১৬ থেকে ১৮ বছরের অপরাধীদের প্রাপ্তবয়স্ক বিবেচনা করে শাস্তির বিধান রাখা হয়।
সুপ্রিম কোর্ট এই চার অপরাধীর মৃত্যুদণ্ড বহাল রাখলে তাদের সামনে শেষ সুযোগ থাকবে প্রেসিডেন্টের কাছে ক্ষমা প্রার্থনা।
