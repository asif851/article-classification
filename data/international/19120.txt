
বিশ্বের সবচেয়ে ব্যয়বহুল শহর এখন সিঙ্গাপুর। যদিও বিশ্বের সব শহরেই বসবাসের জন্য খরচ আগের চেয়ে অনেকটা বেড়েছে। আর সবচেয়ে কম খরচের শহরের তালিকায় আছে জাম্বিয়ার রাজধানী লুসাকা।
ইকোনমিস্ট ইন্টেলিজেন্স ইউনিটের (ইআইইউ) বরাত দিয়ে আজ বৃহস্পতিবার বিবিসির খবরে এ কথা জানায়।ইআইইউ বলছে, সুইজারল্যান্ডের জুরিখ, হংকং, জেনেভা বা প্যারিসের চেয়েও সিঙ্গাপুরে জীবনযাত্রার খরচ অনেক বেশি। বিশ্বের ১৩৩টি শহরের মধ্যে করা এ তালিকায় ষষ্ঠ স্থানে আছে লন্ডন আর সপ্তম স্থানে আছে নিউইয়র্ক। আর সারা বিশ্বের মধ্যে সবচেয়ে কম ব্যয়ের শহরের তালিকায় রয়েছে আফ্রিকার জাম্বিয়ার রাজধানী লুসাকা। এর পরেই আছে ভারতের বেঙ্গালুরু এবং মুম্বাই।যুক্তরাষ্ট্রের নিউইয়র্ক শহরের জীবন যাপনের যে ব্যয় হয় তার সঙ্গে বিশ্বের অন্য শহরগুলোর তুলনা করে ইআইইউ এ তালিকা প্রকাশ করেছে। এক বছর আগে সিঙ্গাপুরের জীবন যাপনের খরচ নিউইয়র্ক শহরের তুলনায় অন্তত ১০ শতাংশ কম ছিল।গবেষকেরা বলছেন, ডলারের মূল্যমান কমা-বাড়ার কারণে অনেক শহরের মানুষের আয় ব্যয় বেড়েছে বা কমেছে।নিত্যপণ্যের মূল্য কমে যাওয়ার কারণে কোনো কোন দেশ অর্থনৈতিক সংকোচনের তীব্র চাপে পড়ায় তালিকায় থাকা শহরগুলোর পিছিয়ে পড়েছে বলে মন্তব্য করেন ওই গবেষকদের দলের অন্যতম সম্পাদক জন কোপস্টেক। ১৭ বছর ধরে এ ধরনের জরিপ কাজের সঙ্গে জড়িত থাকলেও গত বছরের মতো এত ‘অস্থিতিশীল’ বছর আগে দেখেননি বলেও জানান তিনি। এই গবেষক বলেন, ‘অন্যদের মুদ্রার দুর্বলতার কারণে এ সংকোচন ঘূর্ণমান মুদ্রাস্ফীতির সৃষ্টি করছে।’তালিকায় সবচেয়ে কম ব্যয়ের ১০টি শহরের মধ্যে পাঁচটিই ভারত ও পাকিস্তানের।ইআইইউর গবেষণায় শহরগুলোর ১৬০টি পণ্য ও সেবার মূল্য বিবেচনায় নিয়ে এই তালিকা করা হয়েছে।
