
মিসরের সরকার নতুন একটি রাজধানী করার পরিকল্পনার কথা ঘোষণা করেছে।গতকাল শুক্রবার বিবিসি অনলাইনের প্রতিবেদনে জানানো হয়, বর্তমান রাজধানী কায়রোর পূর্বে নতুন রাজধানী গড়ে তোলা হবে। নতুন রাজধানীর নাম এখনো ঘোষণা করা হয়নি।দেশটির গৃহায়ণমন্ত্রী মোস্তাফা মাদবউলি বলেন, এই প্রকল্পে খরচ হবে ৪ হাজার ৫০০ কোটি মার্কিন ডলার। কাজ পুরোপুরি শেষ হতে সময় লাগবে পাঁচ থেকে সাত বছর।মিসরের অর্থনীতি পুনরুদ্ধারের লক্ষ্যে পর্যটন নগর শারম আল শেখ-এ বিনিয়োগ-সংক্রান্ত এক সম্মেলনে নতুন রাজধানী করার পরিকল্পনাটি ঘোষণা করা হয়।নতুন রাজধানী করার উদ্দেশ্য—কায়রোর ওপর চাপ ও অতিরিক্ত জনসংখ্যা কমানো।বর্তমানে বৃহত্তর কায়রোর জনসংখ্যা প্রায় ১ কোটি ৮০ লাখ। আগামী ৪০ বছরের মধ্যে তা দ্বিগুণ হবে বলে ধারণা করা হচ্ছে।মিসরের পার্লামেন্ট, সরকারি বিভাগ ও মন্ত্রণালয়, বিদেশি দূতাবাস প্রভৃতি নতুন রাজধানীতে সরিয়ে নেওয়া হবে বলে জানানো হয়েছে।
