
অবশেষে ঘোষিত হলো ত্রিপুরা-সহ ভারতের উত্তর পূর্বাঞ্চলের তিন রাজ্যের বিধানসভা ভোটের নির্ঘণ্ট। বৃহস্পতিবার দিল্লিতে ভারতের নির্বাচন কমিশন তিন রাজ্যের ভোটের নির্ঘণ্ট প্রকাশ করে। ত্রিপুরার বিধানসভার ভোট ১৮ ফেব্রুয়ারি। নাগাল্যান্ড ও মেঘালয়ে ভোট হবে ২৭ ফেব্রুয়ারি।
কমিউনিস্ট শাসিত ত্রিপুরায় রাষ্ট্রপতি শাসন জারি করে ভোট করার ষড়যন্ত্র করেছিল বিজেপি—এমনটাই অভিযোগ ছিল শাসক দল সিপিএমের। কিন্তু সেই আশঙ্কাকে পাশ কাটিয়ে বৃহস্পতিবার ঘোষিত হলো রাজ্য বিধানসভার নির্বাচনী নির্ঘণ্ট। ৬০ সদস্যের ত্রিপুরায় ভোট ১৮ ফেব্রুয়ারি। এক দফাতেই সব কেন্দ্রে ভোট হচ্ছে। বিদ্যুৎ হীন ভোটযন্ত্রের পাশাপাশি এবার ভিভিপ্যাটও থাকবে। ভোটের বিজ্ঞপ্তি জারি হবে ২৪ জানুয়ারি। সেদিন থেকেই শুরু হবে মনোনয়ন পত্র পেশ। জানুয়ারি মাসেই জমা নেওয়ার পালা শেষ।
মেঘালয় ও নাগাল্যান্ডে ভোট হবে ২৭ ফেব্রুয়ারি। বিজ্ঞপ্তি জারি হচ্ছে ৩১ জানুয়ারি। তিন রাজ্যেরই ভোট গণনা হবে একই দিনে ৩ মার্চ, শনিবার। ৫ মার্চের মধ্যে শেষ করতে হবে নির্বাচনী প্রক্রিয়া।
নির্বাচন ঘোষণা হতেই তিন রাজ্যেই জারি হলো আদর্শ আচরণবিধি। অর্থাৎ এখন থেকে সরকার আর কোনো উন্নয়নমূলক কর্মসূচি ঘোষণা করতে পারবে না। মন্ত্রীরা সরকারি কাজ ছাড়া কোনো সরকারি সুবিধা আর পাবেন না।
প্রশাসনিক তৎপরতার পাশাপাশি রাজনৈতিক তৎপরতাও এখন তুঙ্গে। সব দলই ব্যস্ত প্রার্থী তালিকা প্রকাশে। সম্ভাব্য প্রার্থীরা ব্যস্ত দলীয় তালিকায় নিজেদের নাম যাতে থাকে সেটা নিশ্চিত করতে। ত্রিপুরায় কোনো দলই এখনো প্রার্থী তালিকা ঘোষণা করেনি।
এদিন সিপিএম, কংগ্রেস ও বিজেপির তরফে নির্বাচন নির্ঘণ্ট প্রকাশ হওয়ায় সন্তোষ প্রকাশ করা হয়। সব দলই জানিয়েছে, শিগগিরই তাঁরা প্রার্থী তালিকা প্রকাশ করবেন।
প্রসঙ্গত, ২০১৩ সালে ১১ ফেব্রুয়ারি নির্বাচনী নির্ঘণ্ট প্রকাশিত হয়। ত্রিপুরায় ভোট হয় ১৪ ফেব্রুয়ারি। ত্রিপুরা বিধানসভার মেয়াদ শেষ হচ্ছে ১৪ মার্চ। মেঘালয়ের ৬ এবং নাগাল্যান্ডের ১৩ মার্চ।
