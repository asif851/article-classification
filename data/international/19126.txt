
ভারতের তামিলনাড়ু রাজ্যের মুখ্যমন্ত্রীর পদ থেকে আজ রোববার সরে দাঁড়িয়েছেন পনিরসেলভাম। এরপরই এআইএডিএমকের সাধারণ সম্পাদক শশীকলা নটরাজনকে সংসদীয় দলের নেতা নির্বাচিত করেন দলের রাজ্য সভার বিধায়কেরা। সে হিসেবে তামিলনাড়ুর প্রয়াত মুখ্যমন্ত্রী জয়ললিতার দীর্ঘদিনের বান্ধবী শশীকলা নটরাজনই রাজ্যের পরবর্তী মুখ্যমন্ত্রী হিসেবে শপথ নিতে যাচ্ছেন বলে জানা গেছে।
‘আম্মা’ জয়ললিতার ছেড়ে যাওয়া পদ ‘চিন্নাম্মা’ শশীকলার হাতে তুলে দিতেই পনিরসেলভাম পদত্যাগ করেছেন বলে এআইএডিএমকের সূত্রের খবরে বলা হচ্ছে।
এনডিটিভির খবরে বলা হয়েছে, তামিলনাড়ু রাজ্যের রাজধানী চেন্নাইতে এআইএডিএমকে সদর দপ্তরে আজ দলীয় বিধায়কদের বৈঠক বসেছিল। বৈঠকে পনিরসেলভামই শশীকলার নাম প্রস্তাব করেন। এরপরই দলীয় বিধায়কেরা শশীকলাকে বিধানসভার নেতা হিসেবে বেছে নেন। দলের এই সিদ্ধান্তের কথা গণমাধ্যমে জানানো হয়। শিগগিরই মুখ্যমন্ত্রী হিসেবে শপথ নিতে যাচ্ছেন শশীকলা নটরাজন।
দলের বিধায়কেরা নির্বাচিত করার পরই ৬১ বছরের গাঢ় সবুজ শাড়ি পরা শশীকলা বারান্দা থেকে সমর্থকদের উদ্দেশে হাত নেড়ে শুভেচ্ছা জানান। সাবেক মুখ্যমন্ত্রী জয়াও প্রায়ই এই বারান্দা থেকেই হাত নেড়ে সমর্থকদের সামনে হাজির হতেন।
তামিলনাড়ুতে অল ইন্ডিয়া আন্না দ্রাবিড়া মুনেত্রা কাজাগাম (এআইএডিএমকে) ক্ষমতায় থাকা সত্ত্বেও বেশ কয়েকবার আইনি জটিলতার কারণে জয়ললিতাকে মুখ্যমন্ত্রী পদ থেকে সাময়িকভাবে সরে যেতে হয়েছিল। তখন রাজ্যর শাসন সামলাতেন তাঁর বিশ্বস্ত পনিরসেলভাম। জয়ললিতা মুখ্যমন্ত্রী থাকার সময় যখন অসুস্থ হয়ে পড়েন, তখনো মন্ত্রীসভার ‘দ্বিতীয় ব্যক্তিত্ব’ হিসেবে বৈঠকে সভাপতিত্ব করতেন পনিরসেলভামই। গত বছরের ডিসেম্বরে জয়ললিতার মৃত্যুর পর ৬৫ বছর বয়সী পনিরসেলভামই মুখ্যমন্ত্রী হন।
জয়ার মৃত্যুর পরই শশীকলা নটরাজন প্রথমে এআইএডিএমকের সাধারণ সম্পাদক হন। দলের শীর্ষ পদে কয়েক মাস কাটানোর পরে তিনি মুখ্যমন্ত্রীর পদে বসতে যাচ্ছেন।
আরও পড়ুন:চা বিক্রেতা থেকে মুখ্যমন্ত্রী!
শশীকলাকে নেতৃত্বে চায় এআইএডিএমকে
