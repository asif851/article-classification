
সংযুক্ত আরব আমিরাতে মজুরি বৃদ্ধি ও অতিরিক্ত মজুরির (ওভারটাইম) দাবিতে অনির্দিষ্টকালের কর্মবিরতি পালন করছেন একটি প্রতিষ্ঠানের হাজার হাজার নির্মাণশ্রমিক। গত শনিবার রাজধানীর আবুধাবিতে এই কর্মবিরতি শুরু হয়। গতকাল রোববার রয়টার্সের খবরে এ কথা জানানো হয়।
এই শ্রমিকেরা বেশির ভাগই অভিবাসী এবং তাঁরা বাংলাদেশ, ভারত, পাকিস্তান ও নেপালসহ দক্ষিণ এশিয়ার দেশগুলো থেকে এসেছেন। উপসাগরীয় দেশটিতে এই কর্মসূচি একটি নজিরবিহীন ঘটনা।
গতকাল রোববার প্রতিষ্ঠানটির দুবাই শাখার অধিকাংশ শ্রমিক এতে যোগ দেন।
খবরে জানানো হয়, আরব আমিরাতে ট্রেড ইউনিয়ন নিষিদ্ধ। তাই দেশটিতে শ্রমিকদের এ ধরনের কর্মসূচি নজিরবিহীন। এসব শ্রমিকের অধিকাংশ দক্ষিণ এশিয়ার বিভিন্ন দেশ থেকে যাওয়া চুক্তিভিত্তিক শ্রমিক।
নাম প্রকাশ না করা আরবটেকের দুই শ্রমিকের বরাত দিয়ে খবরে জানায়, প্রতিষ্ঠানটির কয়েক হাজার শ্রমিক গতকাল কাজে যোগ দেননি। গতকাল তাঁরা নিজ নিজ বাড়িতে অবস্থান করেন। মজুরি বৃদ্ধি না হওয়া পর্যন্ত তাঁরা কর্মবিরতি চালিয়ে যাওয়ার ঘোষণা দিয়েছেন।
শ্রমিকদের ভাষ্য, তাঁদের ১৬০ থেকে ১৯০ ডলারের মধ্যে মজুরি দেওয়া হয়, আন্তর্জাতিক মজুরির মানদণ্ড অনুযায়ী যা খুব কম। এমনকি তাঁদের ওভারটাইমের মজুরি দেওয়া হয় না।
আরবটেকের দাবি, মজুরির বাইরে তাঁরা শ্রমিকদের বিনা মূল্যে খাবার, যাতায়াত, বাসস্থান, চিকিত্সার খরচ এবং বিমা ও অন্যান্য সুযোগ-সুবিধা দিয়ে থাকে।
প্রতিষ্ঠানটির একজন মুখপাত্রের বরাত দিয়ে খবরে জানানো হয়, দ্রুত এ সমস্যা সমাধানে শ্রম মন্ত্রণালয় ও পুলিশের সঙ্গে  প্রতিষ্ঠানের আলোচনা চলছে।
দেশটির শ্রম মন্ত্রণালয় জানায়, শ্রমিক-সংকট নিরসনবিষয়ক শ্রম মন্ত্রণালয়ের একটি কমিটি আরবটেকের শ্রমিকদের কর্মবিরতির বিষয়টি পর্যবেক্ষণ করছে। মন্ত্রণালয় জানায়, শ্রমিকদের সঙ্গে করা চুক্তি অনুযায়ী বেতন-ভাতা দিয়ে আসছে আরবটেক। এ ছাড়া শ্রম আইন মেনে তারা শ্রমিকদের বাসস্থানের ব্যবস্থাও করেছে।
আবুধাবির সাদিয়াত দ্বীপে ফ্রান্সের বিখ্যাত ল্যুভর জাদুঘরের আরেকটি শাখা জাদুঘর নির্মিত হচ্ছে। এটি নির্মাণের কাজ করছে আরবটেক। কর্মবিরতির কারণে এর নির্মাণকাজ ব্যাহত হবে কি না, তা এখনো স্পষ্ট নয়।
