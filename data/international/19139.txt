
সম্মতি ছাড়া নারীর শরীরে কোনোভাবেই স্পর্শ করা যাবে না বলে জানিয়ে দিয়েছেন দিল্লির আদালত। লম্পট ও বিকৃত-কাম মানুষের কাছে এখনো নারীরা হয়রানির শিকার হন বলে ক্ষোভ প্রকাশ করেছেন আদালত।
টাইমস অব ইন্ডিয়ার প্রতিবেদনে বলা হয়, আজ রোববার দিল্লি আদালতের বিচারক সীমা মাইনি এক মামলার রায় ঘোষণার সময় এই মত দিয়েছেন।
প্রতিবেদনে বলা হয়, ২০১৪ সালে দিল্লির মুখার্জি নগর এলাকার একটি মার্কেটে ভিড়ের মধ্যে ছাভি রাম নামের এক যুবকের হাতে শ্লীলতাহানির শিকার হয় নয় বছর বয়সী এক শিশু। ছাভি রাম ওই শিশুর শরীরে অপ্রত্যাশিতভাবে স্পর্শ করেছিলেন। পরে পালানোর সময় ওই শিশুর মা পথচারীদের সহায়তায় তাঁকে আটক করেন। পরে ছাভিকে গ্রেপ্তার করে পুলিশ। আজ ওই মামলার রায় ঘোষণার দিন ছিল। রায়ে ছাভি রামকে পাঁচ বছরের কারাদণ্ডাদেশ দিয়েছেন আদালত। পাশাপাশি তাঁকে ১০ হাজার রুপি জরিমানা করা হয়েছে। এর মধ্যে পাঁচ হাজার রুপি ওই শ্লীলতাহানির শিকার ওই শিশুকে দিতে হবে।
রায় ঘোষণার সময় আদালত বলেছেন, নারী সাবালিকা বা নাবালিকা যা-ই হোন না কেন, শরীরের ওপর তাঁর পূর্ণ অধিকার রয়েছে। তাই তিনি সম্মতি না দেওয়া পর্যন্ত তাঁর শরীরে কেউ কোনোভাবে হাত বা স্পর্শ করতে পারবে না।
