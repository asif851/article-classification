
লোকসভা নির্বাচনের তফসিল ঘোষণার মাত্র কয়েক ঘণ্টা আগে রাষ্ট্রপতি প্রণব মুখার্জি তড়িঘড়ি দিল্লির সাবেক মুখ্যমন্ত্রী শীলা দীক্ষিতকে কেরালার রাজ্যপাল নিযুক্ত করলেন। এই সিদ্ধান্তের ফলে আপাতত তিনি কমনওয়েলথ গেমস কেলেঙ্কারির তদন্তের আওতা থেকে অব্যাহতি পেলেন।তবে শীলার ভাগ্য নির্ধারিত হবে লোকসভা নির্বাচনের ফলাফলের ওপর। কেন্দ্রে সরকার বদল হলে ও তাঁকে ওই পদ সরিয়ে দেওয়া হলে তদন্তের মুখোমুখি হতেই হবে।তফসিল ঘোষণা হলে রাজ্যপাল বদল করার সিদ্ধান্ত সরকার নিতে পারত না। তাই শীলাকে রাজ্যপাল নিযুক্তির সিদ্ধান্তের বিজ্ঞপ্তি রাষ্ট্রপতি ভবন গত বুধবার জারি করে। পরদিন সকালে নির্বাচন কমিশন তফসিল ঘোষণা করে। এএপির প্রধান কেজরিওয়াল সরকারের সমালোচনা করে বলেন, রাজ্যপাল নিযুক্ত করে কংগ্রেস শীলাকে তদন্তের হাত থেকে বাঁচাতে চেয়েছে।
