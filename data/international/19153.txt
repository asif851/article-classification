
তুরস্কের রাজধানী আঙ্কারায় গতকাল বুধবার এক গাড়িবোমা বিস্ফোরণে অন্তত ১৮ জন নিহত ও ৪৫ জন আহত হয়েছে। শহরটির গভর্নর মেহমেত কিলিজলাশ বলেন, সেনাবাহিনীর গাড়িবহর লক্ষ্য করে ওই হামলা চালানো হয়। খবর এএফপির।তুরস্কে একের পর এক রক্তাক্ত হামলার ধারাবাহিকতায় গতকালের ঘটনাটির জন্যও জিহাদি এবং কুর্দি বিদ্রোহীরা জড়িত বলে সন্দেহ করছে কর্তৃপক্ষ। প্রত্যক্ষদর্শী সূত্র জানায়, আঙ্কারায় সেনাসদর এবং পার্লামেন্টের কাছাকাছি ওই শক্তিশালী বিস্ফোরণের পর ঘটনাস্থল ধোঁয়ায় আচ্ছন্ন হয়ে যায়। প্রচণ্ড আওয়াজ শুনে নগরবাসী ঘর ছেড়ে বারান্দায় বেরিয়ে আসে।সেনাবাহিনী জানায়, একটি সড়কের সংযোগস্থলে সেনাবাহিনীর গাড়িবহর ট্রাফিক সিগন্যালে অপেক্ষা করছিল। এ সময় ওই হামলা চালানো হয়।তুর্কি প্রধানমন্ত্রী আহমেত দাভুতগলু গতকালের হামলার পর তাঁর নির্ধারিত ব্রাসেলস সফর বাতিল করেছেন। উপপ্রধানমন্ত্রী বেকির বোজদাগ এবং ক্ষমতাসীন দল জাস্টিস অ্যান্ড ডেভেলপমেন্ট পার্টির (একেপি) মুখপাত্র ওমর জেলিক আঙ্কারায় গতকালের হামলাকে ‘সন্ত্রাসবাদী কাজ’ বলেছেন।হামলায় কারা জড়িত, সে ব্যাপারে তাৎক্ষণিকভাবে কোনো ইঙ্গিত মেলেনি। তুরস্কে গত বছরের মাঝামাঝি সময় থেকে এ পর্যন্ত বেশ কয়েকটি বোমা হামলার ঘটনায় ইসলামিক স্টেটের (আইএস) জঙ্গিদের দায়ী করা হয়। আর দেশটিতে নিষিদ্ধঘোষিত সংগঠন কুর্দিস্তান ওয়ার্কার্স পার্টিও (পিকেকে) দক্ষিণ-পূর্বাঞ্চলে বেশ কয়েকটি হামলা চালিয়ে সেনাসদস্যদের হত্যা করেছে।
