
আফ্রিকা থেকে অবৈধ অভিবাসীদের নিয়ে আসা একটি নৌকা ইতালির দক্ষিণ উপকূলে ডুবে গিয়ে অন্তত ১৩০ জনের মৃত্যু হয়েছে। গতকাল বৃহস্পতিবার লাম্পেদুসা দ্বীপের কাছে এ দুর্ঘটনা ঘটে। বহু লোক নিখোঁজ রয়েছে বলে স্থানীয় সরকারি কর্মকর্তা ও উদ্ধারকারীরা জানিয়েছেন।লাম্পেদুসার মেয়র গিউসি নিকোলিনি গতকাল দুপুরে জানিয়েছেন, ১৩০টি মৃতদেহ উদ্ধার করা হয়েছে। মৃতের সংখ্যা আরও বাড়তে পারে। নিহত ব্যক্তিদের বেশির ভাগই আফ্রিকার সোমালিয়া ও ইরিত্রিয়ার নাগরিক।ইতালির উপকূলরক্ষী কর্তৃপক্ষ জানায়, ডুবে যাওয়ার সময় নৌকাটিতে চার থেকে পাঁচ শ আশ্রয়প্রার্থী ছিলেন বলে ধারণা করা হচ্ছে। তাঁদের মধ্যে এ পর্যন্ত ১৫০ জনকে জীবিত উদ্ধার করা হয়েছে।প্রতিবছর এ ধরনের অনিরাপদ নৌযানে চড়ে আফ্রিকার দারিদ্র্যপীড়িত দেশগুলোর হাজার হাজার মানুষ ইতালিতে পাড়ি জমানোর চেষ্টা করে থাকে। এদের বেশির ভাগই প্রথমে ক্ষুদ্র দ্বীপ লাম্পেদুসায় আসে। গৃহযুদ্ধপীড়িত সিরিয়া থেকে হাজার হাজার উদ্বাস্তু আসতে থাকায় ইতালিতে আশ্রয় নেওয়ার চেষ্টা করা মানুষের চাপ আরও বেড়ে গেছে।ইতালির সরকারি কর্মকর্তারা জানিয়েছেন, গতকাল ডুবে যাওয়া নৌকাটি ছিল ৬৬ ফুট দীর্ঘ। ডুবে যাওয়ার আগে সেটিতে আগুন ধরে গিয়েছিল। ঘটনার সময় ওই এলাকায় ইতালীয় উপকূলরক্ষী ও পুলিশের চারটি যান ও দুটি হেলিকপ্টার টহলরত ছিল। তবে অভিবাসী বোঝাই নৌকাটি নিমজ্জিত যাওয়ার বিষয়টি প্রথম শনাক্ত করে ঘটনাস্থলের কাছে থাকা একটি মাছ ধরার নৌকা।ইতালির পরিবহনমন্ত্রী মউরিজিও লুপি এক বিবৃতিতে জানিয়েছেন, পরিস্থিতির ওপর তিনি সার্বক্ষণিক নজর রাখছেন। আর উপকূলরক্ষী বাহিনীর কর্মকর্তা ফ্লোরিয়ানা সেগ্রিতো জানিয়েছেন, উদ্ধার তৎপরতা এখনো চলছে।সিসিলি উপকূলের অদূরে ১৩ জন অভিবাসী নিয়ে একটি নৌকা ডুবে যাওয়ার মাত্র চার দিনের মাথায় গতকালের ঘটনাটি ঘটল। এভাবে অনিরাপদ নৌযানে আসা মানুষের অনিয়ন্ত্রিত ঢলের বিষয়ে উদ্বিগ্ন ইতালি। পরিস্থিতি মোকাবিলায় ইইউসহ আন্তর্জাতিক সম্প্রদায়ের সহায়তা চেয়েছে দেশটি। রয়টার্স।
