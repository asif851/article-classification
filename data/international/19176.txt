
১০ বছর আগে গুলির আঘাতে চলার শক্তি হারান চিলির মারিয়া দিয়াজ। ফিনল্যান্ডের কাতি ভন ডার হোভেন শুধু চোখ নেড়ে স্বামীর সঙ্গে কথা বলেন। ভুল চিকিৎসায় চলার শক্তি হারিয়েছেন নেদারল্যান্ডসের মিরান্ডে বেকার। তাঁদের সবার একটা জায়গায় মিল। চলাচলে হুইলচেয়ারই তাঁদের একমাত্র ভরসা।
মারিয়া, কাতি ও মিরান্ডের মতো আরও ২১ তরুণী গত শনিবার পোল্যান্ডের রাজধানী ওয়ারশতে হাজির হয়েছিলেন ‘মিস হুইলচেয়ার ওয়ার্ল্ড’ প্রতিযোগিতায় অংশ নিতে। এবারই প্রথম এ ধরনের প্রতিযোগিতার আয়োজন করা হলো। অনলি ওয়ান ফাউন্ডেশন নামের একটি সংগঠন প্রতিযোগিতাটির আয়োজন করেছে।
মিস হুইলচেয়ার ওয়ার্ল্ড প্রতিযোগিতায় অংশগ্রহণকারীরা দেশীয় পোশাকসহ বিভিন্ন পোশাকে মঞ্চে হাজির হন। তাঁদের নাচও পরিবেশন করতে হয়।
প্রতিযোগিতার বিচারকদের একজন অনলি ওয়ান ফাউন্ডেশনের প্রধান কাতারজিনা ওজতাসজেক-গিনালস্কা (৩৬) বলেন, হুইলচেয়ারে চলাচলকারী নারীদের ব্যাপারে দৃষ্টিভঙ্গি পরিবর্তনের উদ্দেশ্যে এই প্রতিযোগিতার আয়োজন।
বেলারুশের মনস্তত্ত্ব ও সামাজিক বিদ্যার শিক্ষার্থী আলেকসান্দ্রা শিশিকোভা প্রতিযোগিতায় সেরা সুন্দরী নির্বাচিত হন। প্রথম রানারআপ হয়েছেন দক্ষিণ আফ্রিকার লেবোহাং মনিয়াৎসি। আর দ্বিতীয় রানারআপ হয়েছেন পোল্যান্ডের আদ্রিয়ানা জাওয়াদজিনস্কা।
