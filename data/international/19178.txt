
ভারতের ক্ষমতাসীন দল ভারতীয় জনতা পার্টির (বিজেপি) শীর্ষ নেতৃত্বের প্রতি চ্যালেঞ্জ ছুড়ে দিয়েছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। প্রধানমন্ত্রী নরেন্দ্র মোদি ও বিজেপি সভাপতি অমিত শাহর উদ্দেশে তিনি বলেন, ‘পারলে আমাকে গ্রেপ্তার করুন।’বার্তা সংস্থা আইএএনএসের খবরে জানানো হয়, সারদা কেলেঙ্কারিতে গতকাল শুক্রবার পশ্চিমবঙ্গের পরিবহনমন্ত্রী মদন মিত্র গ্রেপ্তার হওয়ার পর ক্ষুব্ধ মমতা এমন চ্যালেঞ্জ দেন।তৃণমূল কংগ্রেস নেত্রী গণমাধ্যমকে বলেন, ‘ভারতের বর্তমান পরিস্থিতি জরুরি অবস্থার মতো। আমরা এর নিন্দা জানাই। এটা আমাদের অবস্থান। মদন মিত্রকে দেখতে আমি এসএসকেএম হাসপাতালে যাব। আমাকে গ্রেপ্তার করতে নরেন্দ্র মোদি ও অমিত শাহকে আমি চ্যালেঞ্জ দিচ্ছি। এটা খোলা চ্যালেঞ্জ।’কলকাতায় কেন্দ্রীয় তদন্ত সংস্থার (সিবিআই) কর্মকর্তারা মদন মিত্রকে জিজ্ঞাসাবাদের জন্য ডেকে পাঠান। তিনি হাজির হলে পাঁচ ঘণ্টা জিজ্ঞাসাবাদের পর তাঁকে গ্রেপ্তার করা হয়। গ্রেপ্তারের পর মদন মিত্র অসুস্থ বোধ করছেন বলে জানান। এ ঘটনার পর বিরোধী দলের পক্ষ থেকে মমতাকেও গ্রেপ্তারের দাবি উঠেছে।সারদা কেলেঙ্কারিতে এই প্রথম তৃণমূলের কোনো মন্ত্রী গ্রেপ্তার হলেন। মমতার সবচেয়ে বিশ্বস্ত সহযোগী হিসেবে পরিচিত মদন মিত্র দলের প্রতিষ্ঠাতা সদস্যও। এর আগে দলটির দুই সাংসদ সৃঞ্জয় বোস ও কুনাল ঘোষ গ্রেপ্তার হন।মমতা জানান, সিবিআইয়ের দপ্তরে যাওয়ার আগে মদন মিত্র পদত্যাগপত্র জমা দিয়েছেন। তবে তাঁর পদত্যাগপত্র গ্রহণ করেননি তিনি। মদন মিত্র পরিবহনমন্ত্রীর দায়িত্ব পালন করে যাবেন।
