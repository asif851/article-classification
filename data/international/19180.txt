
আবার বাগ্‌যুদ্ধে জড়িয়ে পড়েছেন মার্কিন প্রেসিডেন্ট বারাক ওবামা এবং দেশটির প্রেসিডেন্ট নির্বাচনে রিপাবলিকান পার্টির প্রার্থী ডোনাল্ড ট্রাম্প।মার্কিন টেলিভিশন এনবিসির এক অনুষ্ঠানে গত বুধবার ট্রাম্প বলেন, ওবামার চেয়ে রাশিয়ার প্রেসিডেন্ট ভ্লাদিমির পুতিন অনেক বড় নেতা। এর প্রতিক্রিয়ায় লাওসে আসিয়ান সম্মেলনের এক ফাঁকে ওবামা গতকাল বৃহস্পতিবার বলেন, প্রেসিডেন্ট হওয়ার যোগ্যতাই নেই ট্রাম্পের।এর আগে গত মাসে ট্রাম্প ওবামাকে ‘নিকৃষ্টতম’ মার্কিন প্রেসিডেন্ট হিসেবে আখ্যায়িত করেন। ওই সময় ওবামা ট্রাম্পকে ‘অযোগ্য’ হিসেবে উল্লেখ করেন।ট্রাম্পের পুতিন-বন্দনা নতুন নয়। গত ডিসেম্বরে ট্রাম্প বলেছিলেন, পুতিন তাঁকে ‘মেধাবী মানুষ’ হিসেবে আখ্যায়িত করায় তিনি ‘সম্মানিত বোধ’ করেছেন।এনবিসির ‘কমান্ডার-ইন-চিফ’ ফোরামে ট্রাম্প ও ডেমোক্রেটিক দলের প্রার্থী হিলারি ক্লিনটন পৃথকভাবে অংশ নেন। টেলিভিশনে প্রচারিত এক সাক্ষাৎকারে ট্রাম্প বলেন, ‘পুতিন অনেক বড় নেতা। দেশের ওপর তাঁর কঠোর নিয়ন্ত্রণ রয়েছে।’ তিনি বলেন, ‘আমাদের দেশের নেতার চেয়ে রাশিয়ার নেতা অনেক বড়।’
বিশ্বকে অস্থিতিশীল করার বীজ বপন করছে রাশিয়া—মার্কিন প্রতিরক্ষা দপ্তর পেন্টাগনের প্রধান যেদিন এমন অভিযোগ করেন, সেদিনই ট্রাম্প পুতিনের প্রশংসা করলেন।
এনবিসি টেলিভিশনের প্রশ্নকর্তা মাট লয়ার পুতিন সম্পর্কে তাঁর আগের মন্তব্যের বিষয়ে জানতে চাইলে ট্রাম্প বলেন, পুতিনের ৮২ শতাংশ জনসমর্থন রয়েছে।
এদিকে আসিয়ান সম্মেলনে অংশ নিয়ে লাওসে থাকা ওবামা সেখানেই তুলাধোনা করলেন ট্রাম্পকে। প্রেসিডেন্ট হিসেবে পূর্ব এশিয়ায় এটিই ওবামার শেষ সফর। গতকাল ওবামা বলেন, ‘আমার মনে হয় না এই লোকটি (ট্রাম্প) যুক্তরাষ্ট্রের প্রেসিডেন্ট হওয়ার যোগ্য। তিনি যখনই কথা বলেন, এ বিষয়টি বেশি স্পষ্ট হয়।’
ট্রাম্পের দিকে স্পষ্ট ইঙ্গিত করে ওবামা বলেন, ‘আপনি কী বলছেন সে বিষয়ে আপনার ধারণা থাকতে হবে। আর কথা বলার জন্য আপনার প্রস্তুতি নিতে হবে। আপনার কথার মধ্য দিয়েই কীভাবে আপনার নীতির বাস্তবায়ন করবেন সে বিষয়টি ফুটে ওঠে।’
 
