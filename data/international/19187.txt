
আন্তর্জাতিক জঙ্গি সংগঠন আল-কায়েদার নজর পড়েছে এবার ভারতীয় উপমহাদেশের দিকে। এই লক্ষ্যে আল-কায়েদার ভারতীয় শাখা প্রতিষ্ঠার ঘোষণা দিয়েছেন সংগঠনটির প্রধান আয়মান আল জাওয়াহিরি। নিশানায় আছে বাংলাদেশেরও নাম।আজ বৃহস্পতিবার বার্তা সংস্থা রয়টার্সের প্রতিবেদনে জানানো হয়, গতকাল বুধবার অনলাইনে পোস্ট করা এক ভিডিও বার্তায় এ-সংক্রান্ত ঘোষণা দেন আল-কায়েদার প্রধান।৫৫ মিনিটের ওই ভিডিও বার্তায় আরবি ও উর্দু ভাষার মিশ্রণে জাওয়াহিরি বলেন, এই পদক্ষেপ ভারতীয় উপমহাদেশে ইসলামি আইনের প্রসার ও জিহাদের পতাকা সমুন্নত রাখবে।ভারতীয় উপমহাদেশে আল-কায়েদা প্রতিষ্ঠাকে মিয়ানমার, বাংলাদেশ এবং ভারতের আসাম, গুজরাট, আহমেদাবাদ, জম্মু ও কাশ্মীরের মুসলমানদের জন্য খুশির সংবাদ বলে অভিহিত করেছেন জাওয়াহিরি। তিনি উল্লেখ করেন, আল-কায়েদার নতুন এই শাখা অন্যায় ও অবিচার থেকে মুসলমানদের উদ্ধার করবে।আল-কায়েদার প্রধান বলেন, অঞ্চলটির (উপমহাদেশ) মুসলমান জনগোষ্ঠীকে বিভক্তকারী কৃত্রিম সীমান্ত নবগঠিত বাহিনী ভেঙে দেবে।বর্তমানে আফগানিস্তান ও পাকিস্তানে আল-কায়েদা সক্রিয় আছে।
