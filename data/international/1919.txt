
ভারতের প্রয়াত রাষ্ট্রপতি পরমাণুবিজ্ঞানী এ পি জে আবদুল কালামের স্মৃতির প্রতি শ্রদ্ধা জানিয়ে গতকাল বৃহস্পতিবার তামিলনাড়ুতে তাঁর জন্মভিটায় একটি স্মৃতিসৌধের উদ্বোধন করা হয়েছে। এর উদ্বোধন করেন ভারতের প্রধানমন্ত্রী নরেন্দ্র মোদি।
তামিলনাড়ুর রামেশ্বরমের পেইকরম্বুতে এই স্মৃতিসৌধ বানানো হয়েছে। এটি নির্মাণ করে ভারতের ডিফেন্স রিসার্চ ডেভেলপমেন্ট অর্গানাইজেশন (ডিআরডিও)। স্মৃতিসৌধের ভেতরে রয়েছে আবদুল কালামের একটি স্মৃতিস্মারক।
এ পি জে কালাম ভারতের ১১তম রাষ্ট্রপতি ছিলেন। ২০১৫ সালের ২৭ জুলাই তিনি ৮৩ বছর বয়সে মৃত্যুবরণ করেন।
স্মৃতিসৌধের উদ্বোধন করে প্রধানমন্ত্রী নরেন্দ্র মোদি বলেন, প্রয়াত রাষ্ট্রপতি কালামের এই স্মারক তাঁর জীবন এবং তাঁর অবিস্মরণীয় কাজের কথা দেশবাসীকে স্মরণ করাবে। প্রয়াত রাষ্ট্রপতির মধ্যে সব সময়ই রামেশ্বরমের গভীরতা, প্রশান্তি ও সরলতা প্রতিফলিত হতো। ভারতীয় সভ্যতা ও ইতিহাসে রামেশ্বরমের আলাদা গুরুত্ব রয়েছে।
স্মৃতিসৌধ উদ্বোধনকালে উপস্থিত ছিলেন তামিলনাড়ুর রাজ্যপাল বিদ্যাসাগর রাও, মুখ্যমন্ত্রী পালানিস্বামী, কেন্দ্রীয় মন্ত্রী ভেঙ্কাইয়া নাইডু, মন্ত্রী নির্মলা সীতারমণ, ডিআরডিও চেয়ারম্যান এদ ক্রিস্টোফার প্রমুখ।
স্মৃতিসৌধটি মোগল ও ভারতীয় স্থাপত্যের মিশেলে তৈরি করা হয়েছে। প্রবেশদ্বারটি অনেকটা দিল্লির ইন্ডিয়া গেটের আদলে বানানো। এ ছাড়া ভারতের রাষ্ট্রপতি ভবনের ধাঁচে নির্মাণ করা হয়েছে একটি বিশাল গম্বুজ। মিসাইলম্যান-খ্যাত এ পি জে আবদুল কালামের স্মৃতিসৌধের ভেতরে রয়েছে একটি মিসাইল মডেলও। স্মৃতিসৌধটি তৈরিতে খরচ হয়েছে ২০ কোটি রুপি।
