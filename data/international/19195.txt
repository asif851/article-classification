
আল-কায়েদার সাবেক প্রধান ওসামা বিন লাদেন হত্যার খবর প্রচারে মার্কিন ভূমিকার তীব্র সমালোচনা করেছেন পুলিৎজার পুরস্কারজয়ী মার্কিন সাংবাদিক সিমুর হার্শ। তিনি বলেছেন, মার্কিন নেভির কমান্ডোদের অভিযানের যে খবর গণমাধ্যমে প্রচার হয়েছে, তা ‘বিরাট মিথ্যা’।হার্শ বলেন, পাকিস্তানের অ্যাবোটাবাদে ওই অভিযানের খবর মার্কিন প্রশাসন, বিশেষ করে হোয়াইট হাউস যেভাবে গণমাধ্যমের কাছে হাজির করেছে, তারাও সেভাবেই তা প্রচার করেছে। ওই সব বয়ানের সত্য-মিথ্যা নিয়ে হোয়াইট হাউসকে চ্যালেঞ্জ করেনি গণমাধ্যম। সাংবাদিকেরা এ নিয়ে কোনো অনুসন্ধানও করেননি। ফলে ওই খবরের ‘একটি শব্দও সত্য ছিল না’।যুক্তরাজ্যের দ্য গার্ডিয়ান পত্রিকাকে দেওয়া এক সাক্ষাৎকারে এসব কথা বলেন অনুসন্ধানী সাংবাদিক হার্শ। যুক্তরাষ্ট্রের জাতীয় নিরাপত্তা নিয়ে একটি বই লিখছেন তিনি। বিন লাদেন হত্যার অভিযানটি নিয়ে ওই বইতে একটি অধ্যায় থাকবে বলে তিনি জানান।২০১১ সালের ২ মে পাকিস্তানের অ্যাবোটাবাদের একটি বাড়িতে মার্কিন কমান্ডোদের অভিযানে নিহত হন ওসামা। গার্ডিয়ান।
