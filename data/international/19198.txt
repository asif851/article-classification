
যুক্তরাজ্যের রাজধানী লন্ডনের এক পাতাল রেলস্টেশনে গত শনিবার সন্ধ্যায় দুর্বৃত্তের ছুরিকাঘাতে তিনজন আহত হয়েছে। হামলাকারী ঘটনার সময় সিরিয়ার কথা উল্লেখ করায় একে ‘সন্ত্রাসী কর্মকাণ্ড’ বলে আখ্যায়িত করেছে ব্রিটিশ পুলিশ। ওই ছুরিকাঘাতের ঘটনায় একজন গুরুতর এবং দুজন সামান্য আহত হয়েছে। খবর বিবিসি ও রয়টার্সের।পূর্ব লন্ডনের লেইটেনস্টোন পাতাল রেলস্টেশনে শনিবার সন্ধ্যার ওই ঘটনার সময় আঘাতকারীকে ‘এটা সিরিয়ার জন্য’ বলে চিৎকার করতে শোনা যায়। ওই ঘটনায় একজনকে স্টেনগান দিয়ে কাবু করে গ্রেপ্তার করেছে পুলিশ। ঘটনার বিষয়ে লন্ডনের মেট্রোপলিটন বিভাগের সন্ত্রাসবাদ কমান্ড তদন্ত করছে। এর কমান্ডার রিচার্ড ওয়ালটন বলেন, ‘আমরা এই ঘটনাকে সন্ত্রাসী কর্মকাণ্ড হিসেবে গণ্য করছি। আমি জনগণকে শান্ত থাকতে বলব। তবে একই সঙ্গে তাদের সজাগ ও সতর্ক থাকতে বলব।’ওয়ালটন বলেন, ‘সন্ত্রাসবাদের হুমকি এখন চরম অবস্থায় পৌঁছেছে।’লন্ডন পুলিশ জানায়, রেলস্টেশনে ওই হামলাকারী ছুরি নিয়ে অন্য যাত্রীদের ভয় দেখাচ্ছিল। তখন যাত্রীরা তাঁকে ছুরি ফেলে দেওয়ার জন্য অনুরোধ করতে থাকে। প্রত্যক্ষদর্শীদের একজন জানান, হামলাকারীর বয়স ২৯ হতে পারে। তিনি তিন ইঞ্চি লম্বা একটি ছুরি নিয়ে দাঁড়িয়ে ছিলেন।প্রত্যক্ষদর্শী মাইকেল গার্সিয়া বলেন, তিনি লোকজনকে ছোটাছুটি করতে দেখেছেন। গার্সিয়া বলেন, ‘আমি বুঝতে পারছিলাম এটা কোনো যুদ্ধ নয়। তবে খুব যে খারাপ একটি কিছু তা বুঝতে পারছিলাম।’ খৈয়াম নামের আরেক প্রত্যক্ষদর্শী জানান, গ্রেপ্তার হওয়া হামলাকারীকে মানুষজন গালাগালি করছিল।
গত নভেম্বর মাসে ফ্রান্সের রাজধানী প্যারিসে সন্ত্রাসী হামলায় ১৩০ জন নিহত হওয়ার পর থেকে লন্ডনকে পাশ্চাত্যের অন্যতম ঝুঁকিপূর্ণ শহর মনে করা হচ্ছে। ইসলামিক স্টেট (আইএস) জঙ্গিদের হামলার আশঙ্কায় শহরটিতে উচ্চ সতর্কতা জারি করা আছে। গোয়েন্দাদের আশঙ্কা, প্যারিসের পর এবার লন্ডন সন্ত্রাসী হামলার শিকার হতে পারে। গত বুধবার সিরিয়ায় আইএসের ঘাঁটিগুলোতে বিমান হামলার অনুমোদন দেয় যুক্তরাজ্যের পার্লামেন্ট। এরপর থেকে আইএসের হামলার শঙ্কা আরও বেড়ে গেছে।
ব্রিটিশ বিমান হামলা আইএসকে হারাতে ব্যর্থ হবে: বাশার : সিরিয়ায় আইএস ওপর ব্রিটিশ বিমান হামলা জঙ্গি সংগঠনটিকে পরাজিত করতে ব্যর্থ হবে বলে মন্তব্য করেছেন দেশটির প্রেসিডেন্ট বাশার আল-আসাদ। যুক্তরাজ্যের প্রভাবশালী পত্রিকা সানডে টাইমসকে দেওয়া এক সাক্ষাৎকারে এ কথা বলেন তিনি।
ব্রিটিশ বিমানবাহিনী গত শুক্রবার ভোর থেকে  সিরিয়ায় আইএসের লক্ষ্যবস্তুতে বিমান হামলা  শুরু করে।
আসাদের সাক্ষাৎকারটি গ্রহণ করা হয় সিরিয়ায় হামলার বিষয়ে ব্রিটিশ পার্লামেন্টে ভোটের আগে। আসাদ বলেন, ‘ক্যামেরনের কৌশল পরিস্থিতি আরও খারাপ করবে। তারা আবারও ব্যর্থ হতে যাচ্ছে। আপনি শরীরের ক্যানসারে আক্রান্ত স্থানটির একটু অংশ কেটে বের করতে পারেন না।’
ডেভিড ক্যামেরন দাবি করেছেন, সিরিয়ায় প্রায় ৭০ হাজার পশ্চিমা-সমর্থিত বিরোধী যোদ্ধা রয়েছে। ওই যোদ্ধারা বিমান হামলার মাধ্যমে দুর্বল হওয়া জঙ্গিদের কাছ থেকে এলাকা পুনরুদ্ধার করতে পারবে। ক্যামেরনের এই দাবি নিয়ে পরিহাস করে বাশার আল-আসাদ বলেন, ‘এটি ডেভিড ক্যামেরনের দীর্ঘ প্রহসনমূলক নাটকের নতুন অধ্যায়।... ওই যোদ্ধারা কোথায়?’  
