
পাকিস্তানের তালেবান হুঁশিয়ারি দিয়ে বলেছে, দেশটিতে যদি কোনো পুস্তক ব্যবসায়ী নারীশিক্ষা আন্দোলনের কর্মী মালালা ইউসুফজাইয়ের আত্মজীবনী ‘আই অ্যাম মালালা’ বিক্রি করেন, তাহলে তাঁকে মেরে ফেলা হবে। পাকিস্তানের ‘ডন’ পত্রিকা তাদের অনলাইন সংস্করণে এ খবর জানিয়েছে।তালেবানের পক্ষ থেকে বলা হয়েছে, ইসলাম ধর্মের মহান অনুশাসন ত্যাগ করে ইহজাগতিকতার (সেক্যুলারিজম) পক্ষে প্রচারণা চালানোর কারণে ইসলামবিরোধী পশ্চিমা শক্তিগুলো মালালাকে পুরস্কৃত করে যাচ্ছে।‘ডন’ দাবি করেছে, তেহরিক-ই-তালেবান পাকিস্তানের মুখপাত্র শহিদুল্লাহ শহিদ ‘ডন’-এর এক প্রতিবেদককে ফোন করে বলেছেন, তাঁরা ভালো করে জানেন ইসলামের শত্রুরা মালালাকে পুরস্কৃত করছে। ওই মুখপাত্র বলেন, গণমাধ্যম ও আন্তর্জাতিক সম্প্রদায়ের এ কথা মাথায় রাখা উচিত যে ইসলামাবাদের জামিয়া হাফসা মাদ্রাসার বহু ছাত্র মালালার চেয়ে বহু গুণ সাহসিকতার কাজ করেছে। কিন্তু কখনোই তাঁদের কেউ পুরস্কৃৃত করবে না। শুধু ইসলামের বিরুদ্ধে প্রচারণা চালানোর জন্যই মালালাকে পুরস্কার দেওয়া হচ্ছে।
 শহিদুল্লাহ শহিদ বলেন, তাঁরা কোনো নিরপরাধ মানুষ হত্যা করছেন না। কোনো একটি তৃতীয় পক্ষ তালেবানের ভাবমূর্তি নষ্ট করতে অহেতুক প্রাণহানি ঘটাচ্ছে। তবে তিনি হুমকি দেন, মালালা ইউসুফজাই এবং তাঁর লেখা বইয়ের বিক্রেতাদের হত্যার সুযোগ কিছুতেই তালেবান হাতছাড়া করবে না।
