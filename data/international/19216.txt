
দক্ষিণ ভারতের কুদানকুলাম পারমাণবিক গবেষণা কেন্দ্রের কাছে আজ বুধবার শক্তিশালী বোমা বিস্ফোরণে ছয়জন নিহত ও দুটি বাড়ি সম্পূর্ণরূপে ধ্বংস হয়ে গেছে। নিহত ছয়জনের মধ্যে তিনটি শিশু ও একজন নারী রয়েছেন।পুলিশের বরাত দিয়ে বিবিসি জানায়, মারাত্মকভাবে আহত তিনজনের মধ্যে একজনকে পুলিশ সন্দেহভাজন হিসেবে চিহ্নিত করেছে। বিস্ফোরণস্থল থেকে পুলিশ আরও দুটি অবিস্ফোরিত বোমা উদ্ধার করেছে। এই বিস্ফোরণে পারমাণবিক কেন্দ্রটির কোনো ক্ষতি হয়নি। তামিলনাড়ুতে বহুদিন ধরে কুদানকুলাম পারমাণবিক চুল্লিবিরোধী আন্দোলন চলছিল। বিস্ফোরণের সঙ্গে জড়িত সন্দেহে আন্দোলনের নেতা ও পিপলস মুভমেন্ট অ্যাগেইনস্ট নিউক্লিয়ার এনার্জির (পিএমএএনই) প্রধান এসপি উত্থায়াকুমারসহ কয়েকজনের বিরুদ্ধে মামলা দায়ের হয়েছে।
