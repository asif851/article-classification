
অগ্নিনিরাপত্তাব্যবস্থা নিয়ে উদ্বেগের কারণে যুক্তরাজ্যের লন্ডনের পাঁচটি আবাসিক ভবন থেকে প্রায় ৮০০ পরিবারকে সরিয়ে নেওয়া হচ্ছে। গত সপ্তাহে পশ্চিম লন্ডনে ২৪ তলা আবাসিক ভবন গ্রেনফেল টাওয়ারে অগ্নিকাণ্ডে অন্তত ৭৯ জন নিহত হওয়ার ঘটনায় এ উদ্বেগ দেখা দিয়েছে।গ্রেনফেল টাওয়ারের নির্মাণকাজে সাধারণভাবে ব্যবহৃত উপকরণের কারণেই ভবনটিতে দ্রুত আগুন ছড়িয়ে পড়েছে। এ রকম অভিযোগ ওঠার পর বিভিন্ন ভবনের অগ্নিনিরাপত্তা ব্যবস্থার মান নিয়ে উদ্বেগ জানিয়ে ব্রিটেনজুড়ে বিক্ষোভ করেছেন হাজারো লোক। এমন প্রেক্ষাপটে লন্ডনের পাঁচটি ভবন খালি করে ফেলা হচ্ছে।গত শুক্রবার রাতে উত্তর লন্ডনের ক্যামডেন কাউন্সিল পাঁচটি ভবন থেকে বাসিন্দাদের সরে যাওয়ার নির্দেশ দেয়।কাউন্সিলের নেতা জর্জিয়া গাউল্ড বলেন, লন্ডন ফায়ার ব্রিগেড ও কাউন্সিলের বিশেষজ্ঞরা ভবন পাঁচটি পরিদর্শন করে এগুলোর নিরাপত্তাব্যবস্থার নিশ্চয়তা দেওয়া যাবে না বলে মন্তব্য করার পর স্থানীয় কর্তৃপক্ষ ওই সিদ্ধান্ত নিয়েছে। ইতিপূর্বে ভবনগুলোর বাসিন্দাদের পক্ষ থেকে নিরাপত্তা নিয়ে অজানা কিছু আশঙ্কা ব্যক্ত করা হয়েছিল।
 
