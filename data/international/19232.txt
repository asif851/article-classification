
ব্রিটিশ প্রধানমন্ত্রী থেরেসা মে ৬ নভেম্বর তিন দিনের সফরে ভারতে পৌঁছান। উদ্দেশ্য ছিল, যুক্তরাজ্য-ভারত টেক সম্মেলনে যোগ দেওয়া। সম্মেলনে যোগ দেওয়ার পাশাপাশি বেশ কিছু ঐতিহাসিক স্থান পরিদর্শন ও সমাজসেবামূলক কর্মকাণ্ড ঘুরে দেখেন তিনি। এরই অংশ হিসেবে গিয়েছিলেন বেঙ্গালুরুর সোমেশ্বরা মন্দিরেও।
৮ নভেম্বর ব্রিটিশ প্রধানমন্ত্রী যখন ওই মন্দিরে যান, তাঁকে দেখে চমকে যাওয়ার মতো ঘটনাই ঘটে। কারণ, তিনি ব্রিটিশ সাজে নয়; ওই মন্দিরে গিয়েছিলেন একেবারে ভারতীয় সাজে।
এএফপির ছবিতে দেখা গেল, থেরেসা মে সোনালি ও সবুজ রঙের শাড়ি পরেছেন। হাতে সোনালি রঙের বালা। গলায় ফুলের বেশ লম্ব মালা। ছোট চুলের ব্রিটিশ প্রধানমন্ত্রীকে এমন সাজে মানিয়েও যায় বেশ।
ব্রিটিশ প্রধানমন্ত্রীর শাড়ি পরে মন্দিরে যাওয়ার ছবি নিয়ে উচ্ছ্বাস দেখাচ্ছেন ভা​রতের সামাজিক যোগাযোগমাধ্যম ফেসবুক ও টুইটার ব্যবহারকারীরা। শাড়ি পরে ব্রিটিশ প্রধানমন্ত্রী ভারতীয়দের মন জয় করে নিয়েছেন—এমনটাই তাঁদের বার্তায় প্রকাশ পেয়েছে।
