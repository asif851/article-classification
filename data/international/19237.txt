
জাতীয় গোয়েন্দা সংস্থার (এনএসএ) নজরদারি কর্মসূচির তথ্য ফাঁসকারী অ্যাডওয়ার্ড স্নোডেনের ফাঁস করা নথিগুলো প্রকাশের সিদ্ধান্ত নিয়েছে যুক্তরাষ্ট্রের গোয়েন্দা সংস্থাগুলো। একই সঙ্গে গোপন একটি গোয়েন্দা আদালতের তথ্যও প্রকাশ করা হবে।
গতকাল মঙ্গলবার যুক্তরাষ্ট্রের একজন গোয়েন্দা কর্মকর্তা রয়টার্সকে এ তথ্য জানান।
নাম প্রকাশে অনিচ্ছুক ওই কর্মকর্তা বলেন, জাতীয় গোয়েন্দা সংস্থার পরিচালক জেমস ক্ল্যাপারের প্রতিশ্রুতি অনুযায়ী ওই নথিগুলো জনসমক্ষে প্রকাশ করা হবে। স্বচ্ছতার স্বার্থেই এটা করা হচ্ছে।
ওই কর্মকর্তা আরও বলেন, ওই নথিগুলোর মধ্যে বিদেশী গোয়েন্দা নজরদারি আদালত সংক্রান্ত কিছু বিষয়ও থাকবে। ওই আদালত সরকারের নজরদারি অনুরোধ সংক্রান্ত বিষয়গুলো নিষ্পত্তিতে গোপনে পরিচালিত হয়।
এদিকে গতকাল রাতে দ্য ওয়াশিংটন পোস্টের এক প্রতিবেদনে বলা হয়, চলতি বছরের এপ্রিলে ফিসা কোর্টের একটি আদেশে অনুযায়ী নথি প্রকাশের বিষয়ে কথা বলছে যুক্তরাষ্ট্রের কর্মকর্তারা এবং ওই আদেশ অনুযায়ীই প্রশাসন নথি প্রকাশের পরিকল্পনা করছে। ওই আদালত একই সঙ্গে ভেরিজন কমিউনিকেশনস নামে একটি সংস্থাকে বিপুলসংখ্যক যুক্তরাষ্ট্রবাসীর ফোন রেকর্ডের তথ্য দেওয়ারও আদেশ দিয়েছে।
ওয়াশিংটন পোস্টকে দেওয়া নাম প্রকাশে অনিচ্ছুক যুক্তরাষ্ট্রের একজন কর্মকর্তা বলেন, স্থানীয় সময় বুধবার সকালে সিনেট জুডিশিয়ারি কমিটির একটি শুনানিতে ওই নথি প্রকাশ করা হবে। এ সময় এনএসএ, জাস্টিস ডিপার্টমেন্ট ও জাতীয় গোয়েন্দা সংস্থার পরিচালকের দপ্তরের কর্মকর্তারা উপস্থিত থাকবেন।
এনএসএর পরিচালক কিথ আলেকজান্ডার বলেন, তিনি এটি জেনে আনন্দিত যে, সরকার আরও তথ্য প্রকাশে ব্যবস্থা নিচ্ছে। লাস ভেগাসে সাইবার নিরাপত্তা বিশেষজ্ঞদের ব্লাক হ্যাট কনফারেন্সে তিনি বলেন, ‘আমি মনে করি এটা সঠিক কাজ। এর মাধ্যমে প্রকাশ হবে আমরা কী করার চেষ্টা করি এবং কেন করার চেষ্টা করি।’
সন্ত্রাসবিরোধী তত্পরতার অংশ হিসেবে যুক্তরাষ্ট্রের গোয়েন্দা সংস্থাগুলো ফোন কল ও অন্য যোগাযোগ মাধ্যম ব্যবহার করে দেশের ও বাইরের নাগরিকদের ব্যাপারে গোপনে তথ্য সংগ্রহ করছে বলে সম্প্রতি তথ্য ফাঁস করে অ্যাডওয়ার্ড স্নোডেন।
