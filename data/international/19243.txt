
যুক্তরাজ্যের প্রধানমন্ত্রী থেরেসা মে অভিযোগ করেছেন, দেশটির সাধারণ নির্বাচনে প্রভাব বিস্তারের চেষ্টা করছে ইউরোপীয় ইউনিয়ন (ইইউ)। গতকাল যুক্তরাজ্যের রানির সঙ্গে বৈঠকের পর ১০ নম্বর ডাউনিং স্ট্রিটের সামনে দেওয়া এক ভাষণে এই অভিযোগ করেন তিনি।
থেরেসা মে বলেন, ব্রেক্সিট (ইইউ থেকে যুক্তরাজ্যের বেরিয়ে যাওয়া) বিষয়ে একটি চুক্তিতে পৌঁছাতে তিনি কাজ করে যাচ্ছেন। তিনি বলেন, ‘গত কয়েক দিনের ঘটনায় এটি বোঝা যাচ্ছে যে আমাদের ইচ্ছা যা-ই হোক না কেন, ব্রাসেলসের কিছু মানুষ ব্রেক্সিটবিষয়ক আলোচনা সফল হতে দিতে চান না। নির্বাচনের ফলাফলে প্রভাব ফেলতে ইচ্ছাকৃতভাবেই এসব করা হচ্ছে।’
মের এ বক্তব্যের সমালোচনা করে লেবার পার্টির নেতা জেরেমি করবিন বলেছেন, প্রধানমন্ত্রী  নির্বাচনে জেতার জন্য ‘ব্রেক্সিট নিয়ে খেলছেন’।
এদিকে, যুক্তরাজ্যের ব্রেক্সিটবিষয়ক মন্ত্রী ডেভিড ডেভিস বলেছেন, ইইউ থেকে বেরিয়ে যেতে ‘ব্রেক্সিট বিল’ হিসেবে ১০ হাজার কোটি ইউরো (১০০ বিলিয়ন) পরিশোধ করবে না দেশটি। তিনি বলেছেন, যুক্তরাজ্য নিজস্ব অধিকার ও বাধ্যবাধকতার সঙ্গে সংগতি রেখে যৌক্তিকভাবে যে অর্থ দেওয়ার দরকার সেটাই দেবে। কিন্তু ইইউ যা চাইবে, তা-ই দেবে না।
