
যুক্তরাষ্ট্রে প্রবাসীরা পবিত্র ঈদুল আজহা উদযাপন করছে। নিউইয়র্কসহ উত্তর আমেরিকার অধিকাংশ নগরেই মুসলমানরা গতকাল মঙ্গলবার ঈদের জামাত আদায় করেছে। স্থানীয়ভাবে চাঁদ দেখা না-দেখা নিয়ে এক পক্ষ অবশ্য আজ বুধবার ঈদ করছে। এর মধ্যে বাংলাদেশিরাও আছে।নিউইয়র্কে বাংলাদেশিদের গতকাল বড় ঈদের জামাত হয়েছে জামাইকা মুসলিম সেন্টারে। এখানে পরপর তিনটি জামাত অনুষ্ঠিত হয়। ব্রকলিন, ব্রংকস, এস্টোরিয়া, ওজন পার্কসহ বাংলাদেশি জনবহুল অন্যান্য এলাকায় সকাল সাড়ে সাতটা থেকে ঈদের জামাতে যোগ দেয় লোকজন। নিউজার্সি, প্যানসেলভেনিয়া, কানেকটিকাট, ওয়াশিংটন ডিসি, ভার্জিনিয়াসহ অন্যান্য নগরেও প্রবাসীরা একাধিক ঈদের জামাতে যোগ দেয়।অন্যান্য মুসলিম অধিবাসীদের সঙ্গে বিপুলসংখ্যক বাংলাদেশি নারীও ঈদের জামাতে যোগ দেয়। কর্মদিবসের দিন ঈদ হওয়ায়, অনেককেই নামাজ পড়েই ছুটতে হয়েছে কাজকর্মে। স্কুল-কলেজ খোলা থাকায় উৎসব আনন্দে একটু ভাটা দেখা দিয়েছে। অনেক শিক্ষার্থী অবশ্য ঐচ্ছিক ছুটি নিয়ে পরিবারের সঙ্গে ঈদ করছে। নিউইয়র্কে এখন শীতের ভাব। তারপরও নগরের প্রবাসী পরিবারগুলো মেতে উঠেছে ঈদ আনন্দে। একে অন্যের বাড়িতে যাচ্ছে। দেশীয় পিঠা পুলির আয়োজনেও কোনো কমতি নেই। সুযোগ পেলেই প্রবাসীরা দেশের ঈদ আনন্দ নিয়ে আফসোস করছে।যুক্তরাষ্ট্রে এখন অনেকেই খামারে গিয়ে নিজ হাতে পশু কোরবানি দিয়ে থাকেন। প্যানসেলভেনিয়া, নিউজার্সি, নিউইয়র্কের পশু খামারে কোরবানির আগাম বুকিং দিয়ে রেখেছেন অনেকেই। ঈদের জামাত শেষে তাদের ছুটতে হয়েছে খামারের দিকে। বাংলাদেশি গ্রেসারি দোকানগুলো এক মাস আগে থেকেই কোরবানির বুকিং নিয়েছে। নিউইয়র্কের বনফুল গ্রোসারির সোহেল আহমেদ প্রথম আলোকে জানালেন, বিকেল চারটার মধ্যেই কোরবানির মাংস গ্রাহকদের কাছে পৌঁছে দেওয়ার সব ব্যবস্থা করা হয়েছে।অনেকে ঈদ করতে অন্য দেশ থেকে ছুটে এসেছেন যুক্তরাষ্ট্রে। তাঁদেরই একজন তাসিন চৌধুরী। লন্ডনপ্রবাসী তাসিন নিউইয়র্কে ছুটে এসেছেন মায়ের সঙ্গে ঈদ করতে। জানালেন, প্রবাসে থাকায় গত ১৯টি ঈদ করেছেন মাকে ছাড়া। এবারে মা রেবেকা পারভীন নিজেই অভিবাসী হয়ে মেয়ের কাছে আমেরিকায় এসেছেন। মাকে নিয়ে ঈদ করার জন্য তাই ছেলেও ছুটে এসেছেন আটলান্টিকের ওপার থেকে।
 
