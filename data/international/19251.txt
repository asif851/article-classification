
ইউরোপের একেবারে পূর্ব সীমান্ত ঘেঁষে বেলারুশের সঙ্গে বৃহৎ পরিসরে যৌথ সামরিক মহড়া শুরু করেছে রাশিয়া। নিজেদের শক্তি প্রদর্শনের এই মহড়ায় বিশ্বের অন্যতম সামরিক জোট নর্থ আটলান্টিক ট্রিটি অর্গানাইজেশনভুক্ত (ন্যাটো) দেশগুলো উদ্বিগ্ন হয়ে পড়েছে। গতকাল বৃহস্পতিবার শুরু হওয়া ‘জাপাড-২০১৭’ শীর্ষক সামরিক মহড়া চলবে ২০ সেপ্টেম্বর পর্যন্ত। মস্কো বলেছে, মহড়ায় ১২ হাজার ৭০০ সেনা অংশ নিচ্ছেন। থাকছে ৭০টি বিমান, ২৫০টি ট্যাংক ও ১০টি যুদ্ধজাহাজ। মহড়া শুরুর ঘোষণা দিয়ে এক বিবৃতিতে রাশিয়ার পররাষ্ট্র মন্ত্রণালয় জানায়, কৌশলী এই মহড়া কেবলই নিজেদের প্রতিরক্ষা ব্যবস্থার অংশ, অন্য কোনো একক দেশ বা সমন্বিত দেশের বিরুদ্ধে নয়। তবে ন্যাটোর দাবি, মহড়ার বিষয়টি রাশিয়া অন্ধকারে রেখেছিল এবং সেই সঙ্গে মহড়ার ব্যাপকতার বিষয়টি লুকিয়েছিল। রাশিয়ার সীমান্তসংলগ্ন কোনো কোনো দেশ বলেছে, মহড়ায় এক লাখের বেশি সেনা অংশ নিচ্ছেন।
 
