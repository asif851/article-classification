
ভারতের দক্ষিণাঞ্চলীয় রাজ্য তামিলনাড়ুর মুখ্যমন্ত্রী হিসেবে গতকাল শনিবার শপথ নিয়েছেন জয়রাম জয়ললিতা। কর্ণাটক হাইকোর্ট দুর্নীতির মামলায় তাঁর দণ্ডাদেশ বাতিলের দুই সপ্তাহের মধ্যে মুখ্যমন্ত্রীর শপথ নিলেন প্রভাবশালী এই রাজনীতিক। খবর এএফপির।৬৭ বছর বয়সী জয়ললিতা চেন্নাইয়ের মাদ্রাজ বিশ্ববিদ্যালয়ের মিলনায়তনে মুখ্যমন্ত্রীর শপথ নেন। এ সময় মঞ্চে তাঁর পেছনে ছিলেন নতুন মন্ত্রিসভার ২৮ সদস্য। পরে তাঁরাও শপথ নেন।বহু তামিলের কাছে ‘আম্মা’ হিসেবে পরিচিত জয়ললিতা শপথ নিতে মিলনায়তনে যাওয়ার পথের দুই ধারে হাজারো সমর্থক সারি বেঁধে দাঁড়িয়ে ছিলেন। তাঁদের হাতে ধরা ছিল জয়ললিতার বড় বড় ছবি। জয়ললিতার দল এআইএডিএমকের কর্মী-সমর্থকেরা পতাকা উড়িয়ে, নেচে-গেয়ে ও মিষ্টিমুখ করে আনন্দ করেন। অনেকে স্লোগান দেন, ‘আম্মা আম্মা, আম্মা ফিরে এসেছেন’।এই নিয়ে পঞ্চমবারের মতো মুখ্যমন্ত্রী পদে শপথ নিলেন জয়ললিতা।সাবেক চলচ্চিত্র তারকা জয়ললিতার পক্ষে তামিলনাড়ুতে বিপুল সমর্থন রয়েছে। জাতীয় রাজনীতিতেও তাঁর দল এআইএডিএমকে যথেষ্ট গুরুত্ব পায়। ভারতীয় লোকসভায় দলটি তৃতীয় সর্বোচ্চ আসনের অধিকারী।৫৩ কোটি রুপির অর্থসম্পদের সুনির্দিষ্ট হিসাব দিতে না পারায় জয়ললিতা গত বছর মুখ্যমন্ত্রীর পদ ছাড়তে বাধ্য হন। তবে কর্ণাটক হাইকোর্ট গত সপ্তাহে ওই মামলা বাতিল করেন। জয়ললিতার অনুপস্থিতিতে এত দিন মুখ্যমন্ত্রীর দায়িত্ব পালন করেন তাঁরই বিশ্বস্ত নেতা পান্নিরসেলভাম। তিনি শুক্রবার পদত্যাগ করেন।
