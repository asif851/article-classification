
সাবেক মার্কিন পররাষ্ট্রমন্ত্রী হিলারি ক্লিনটনের বিরুদ্ধে চুরির অভিযোগ এনেছে উইকিলিকস।গতকাল সোমবার বার্তা সংস্থা পিটিআই জানায়, গত রোববার টুইটারে দেওয়া এক বার্তায় হিলারির বিরুদ্ধে এ অভিযোগ তোলে উইকিলিকস।উইকিলিকসের ভাষ্য, ‘হিলারি ক্লিনটন আমাদের প্রবর্তিত উইকিলিকস টুইটারের নকশা চুরি করেছেন।’২০১৬ সালে মার্কিন প্রেসিডেন্ট নির্বাচনের প্রচারাভিযানে হিলারির ব্যবহার করা লোগোটি উইকিলিকসের টুইটার থেকে নেওয়া বলে দাবি ওয়েবসাইটটির।টুইটারে নিজেদের ও হিলারির লোগো পাশাপাশি রেখে মিল-অমিল দেখিয়েছে উইকিলিকস। উইকিলিকসের লোগোতে লাল রঙের একটি তীর-চিহ্ন রয়েছে। হিলারির ‘এইচ’ লেখা লোগেতেও একই ধরনের একটি তীর-চিহ্ন দেখা যায়।চলতি সপ্তাহের শুরুতে ৬৭ বছর বয়সী হিলারি ২০১৬ সালে মার্কিন প্রেসিডেন্ট নির্বাচনে অংশ নেওয়ার ঘোষণা দিয়েছেন।
