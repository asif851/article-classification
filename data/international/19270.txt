
প্রয়াত এক মার্কিন সেনার বাবা পাকিস্তানি বংশোদ্ভূত খিজির খান আসন্ন প্রেসিডেন্ট নির্বাচনে ডেমোক্রেটিক পার্টির প্রার্থী হিলারি ক্লিনটনকে জয়ী করতে জোর আবেদন জানিয়েছেন। ভার্জিনিয়ায় বসবাসকারী খিজির খান ডেমোক্রেটিক পার্টির পক্ষে এক চিঠিতে লিখেছেন, ট্রাম্পের বিপক্ষে ভোট হবে ঘৃণার বিপক্ষে ভোট।৩৬ বছর ধরে যুক্তরাষ্ট্রে বসবাসকারী খিজির খান লিখেছেন, ‘আমি জানি, যে মূল্যবোধের জন্য আমি আমেরিকার প্রতি আকৃষ্ট হয়েছিলাম, ডোনাল্ড ট্রাম্প সেই মূল্যবোধের প্রতিনিধি নন।’জুলাইয়ের শেষ সপ্তাহে ফিলাডেলফিয়ায় অনুষ্ঠিত ডেমোক্রেটিক পার্টির জাতীয় সম্মেলনে ভাষণ দিয়ে খিজির খান সবার মনোযোগ আকর্ষণ করেন। তাঁর ছেলে মার্কিন সেনাসদস্য হুমায়ুন খান ইরাক যুদ্ধে নিহত হন। খিজির খান সে কথা উল্লেখ করে ট্রাম্পের প্রতি উপহাস করে বলেছিলেন, মুসলিমদের যুক্তরাষ্ট্রে প্রবেশ নিষিদ্ধের দাবি তুলে এই রিপাবলিকান প্রার্থী একজন মার্কিন সৈনিকের আত্মত্যাগের প্রতি অপমান করেছেন।খিজির খান তাঁর চিঠিতে বলেছেন, ট্রাম্প ও রিপাবলিকান সদস্যরা তাঁকে একজন প্রতারক বলে নিন্দা করেছেন। তাঁদের এই দৃষ্টিভঙ্গি থেকেই পরিষ্কার যে এই দল ও তার প্রেসিডেন্ট পদপ্রার্থী ঘৃণা ও ভীতি ছড়াতে ব্যস্ত।
ভার্জিনিয়ার ডেমোক্রেটিক পার্টি কর্তৃক প্রচারিত এই চিঠিতে হিলারির নির্বাচনী প্রচারের জন্য চাঁদা দেওয়ারও আবেদন জানানো হয়।
আরও পড়ুন: 
কে এই ক্যাপ্টেন হুমায়ুন?
