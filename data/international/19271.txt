
ভারতের উত্তর-পূর্ব তিন রাজ্যে আজ শনিবার সকাল থেকেই শুরু হয়েছে ভোট গণনা। বাংলাদেশের প্রতিবেশী রাজ্য ত্রিপুরা ও মেঘালয় ছাড়াও নাগাল্যান্ড বিধানসভার ভোট গণনা চলছে। 
৬০ সদস্যের তিন রাজ্যেরই ৫৯টি কেন্দ্রে ফলাফল আর কিছু ক্ষণের মধ্যে জানা যাবে। বিভিন্ন ভোট গণনা কেন্দ্রে তিন স্তরের নিরাপত্তার মধ্যে রাখা ইলেকট্রনিক ভোট যন্ত্রে গণনা চলছে। প্রথমে অবশ্য গণনা করা হচ্ছে পোস্টাল ব্যালটে দেওয়া ভোটকর্মী ও নিরাপত্তারক্ষীদের ভোট।
টানা ২৫ বছর ধরে সিপিএম–শাসিত ত্রিপুরায় ভোট হয় গত ১৮ ফেব্রুয়ারি। কংগ্রেসের বদলে এবার সিপিএমের প্রধান প্রতিদ্বন্দ্বী হিসেবে দলছুট কংগ্রেসিদের নিয়ে উঠে আসে বিজেপি।
নাগাল্যান্ডে আঞ্চলিক দল এনপিএফের সঙ্গে জোট ভেঙে বিজেপি নবগঠিত এনডিপিপির সঙ্গে জোট করেছে। খ্রিষ্টান–অধ্যুষিত রাজ্যটিতে কংগ্রেস সব কেন্দ্রে প্রার্থীই দিতে পারেনি।
ঠিক তেমনি খ্রিষ্টান–অধ্যুষিত মেঘালয়ে বিজেপি সব কেন্দ্রে প্রার্থী দিতে ব্যর্থ হয়েছে। কংগ্রেসের মেঘালয়ে মূল লড়াই আঞ্চলিক দলের বিরুদ্ধে। টানা ১৫ বছর ধরে মেঘালয়ে ক্ষমতায় রয়েছে কংগ্রেস। এবার জিতলে রেকর্ড হবে।
নির্বাচন কমিশন সূত্রে খবর, আজ দুপুরের মধ্যেই স্পষ্ট হয়ে যাবে কোন রাজ্যে কাদের সরকার গঠিত হবে। ফলাফল গণনাকে কেন্দ্র করে অভূতপূর্ব নিরাপত্তাব্যবস্থা নেওয়া হয়েছে।
