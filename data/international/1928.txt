
রাতের ফাঁকা মহাসড়ক। সাঁই সাঁই করে ছুটছে গাড়ি। কোথাও কোনো ট্রাফিক নেই। এমন সময় হঠাৎই দাঁড়িয়ে গেল একটি গাড়ি। তার পেছনে আটকাল আরও অনেক। অন্ধকারের ফাঁকা রাস্তা—ট্রাফিক সিগন্যাল নেই, কোনো ভিআইপিও যাচ্ছেন না রাস্তা দিয়ে। তাহলে এই যানজট কেন?
উৎসুক সবাই। মাথা উঁচিয়ে দেখা গেল, কোনো মামুলি ভিআইপি নয়, এ যে খোদ বনের রাজাদের দল। প্রায় এক ডজন সিংহ হেলেদুলে অন্ধকারে নির্বিকারভাবে মহাসড়ক পার হচ্ছে। আর এ কারণেই ফাঁকা রাস্তায় সৃষ্টি হয়েছে ওই যানজট। বিষয়টি জানতে পেরে যানজটে আটকে পড়া মানুষজনের মধ্যে ছড়িয়ে পড়ে আতঙ্ক।গতকাল শনিবার এ ঘটনা ঘটেছে ভারতের গুজরাট রাজ্যের আমরেলি এলাকার পিপাভাব-রাজুলা মহাসড়কে। ওই ঘটনার ভিডিও চিত্র মোবাইলে ধারণ করে তা সামাজিক যোগাযোগের মাধ্যমে পোস্ট করেন ঘটনাস্থলে থাকা একজন গাড়িচালক। পের ওই ভিডিও ভাইরাল হয়ে যায়।
এনডিটিভি অনলাইনের প্রতিবেদনে বলা হয়, ভিডিও চিত্রে দেখা গেছে, এক ডজন সিংহ হেলেদুলে রাস্তার এক পাশ থেকে আরেক পাশে যাচ্ছে। এ সময় ওই সড়ক দিয়ে চলাচলকারী গাড়িগুলো হঠাৎ করেই থেমে যায়। একজন মোটরসাইকেলটি খুবই বিপজ্জনক অবস্থায় সিংহের একদম কাছে দাঁড় করান। এভাবে বেশ কিছু গাড়ি থেমে যাওয়ায় যানজটের সৃষ্টি হয়। প্রায় ১৫ মিনিট ধরে ওই সিংহের দল রাস্তা পার হয়। এ সময় একটি বেয়াড়া সিংহ পেছনে ফিরে যাওয়ার চেষ্টা করলেও পরে সে অন্যদের পেছন পেছন রাস্তাটি পার হয়ে যায়।
প্রতিবেদনে বলা হয়, এই এলাকার সড়ক দিয়ে প্রায় সিংহ চলাচল করে। এ কারণে সড়ক ও ট্রেন দুর্ঘটনায় অনেক সিংহের মৃত্যুও হয়।
