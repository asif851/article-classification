
যুক্তরাষ্ট্রের বিভিন্ন শহরে মুসলিমবিদ্বেষী ঘটনা বেড়েই চলেছে। এর পরিপ্রেক্ষিতে দেশটিতে মুসলিমদের ওপর সম্ভাব্য শারীরিক হামলা ঠেকাতে আত্মরক্ষা বা ‘সেলফ-ডিফেন্স’ প্রশিক্ষণের উদ্যোগ নিয়েছে একটি নাগরিক সংগঠন।
নিউইয়র্কভিত্তিক সহিংসতাবিরোধী নাগরিক সংগঠন ‘সেন্টার ফর এন্টি-ভায়োলেন্স এডুকেশন’ বলছে, তারা মুসলিম নারী বা পুরুষকে আত্মরক্ষামূলক ওই বিশেষ প্রশিক্ষণ দেবে।
প্রশিক্ষণের উদ্দেশে ৯ জানুয়ারি নিউইয়র্কে সংগঠনটির দপ্তরে প্রথম কর্মসূচির আয়োজন করা হয়েছে। এতে নেতৃত্ব দেবেন ফিলিস্তিনি শরীরচর্চা প্রশিক্ষক রামি ইব্রাহিম।
সংগঠনটি বলছে, শুধুমাত্র নারীদের জন্য একটি প্রশিক্ষণ কর্মশালা বসবে ১৬ জানুয়ারি।  উদ্যোক্তাদের পক্ষ থেকে জানানো হয়, কোনো মুসলিম নারী বা পুরুষ আক্রান্ত হলে যাতে আত্মরক্ষার পাশাপাশি কথার মাধ্যমেও পরিস্থিতি সামাল দিতে পারে, সেই কৌশলও কর্মশালায় শেখানো হবে।
যুক্তরাষ্ট্রে সম্প্রতি বেশ কিছু মুসলিমবিদ্বেষী ঘটনা ঘটেছে।
নর্থ ডাকোটার গ্র্যান্ড ফর্কসে সোমালীয় অভিবাসী-পরিচালিত একটি মসজিদ ও কমিউনিটি সেন্টারে বোমা হামলা হয়েছে।
হিউস্টনে একটি মসজিদে আগুন লাগানোর চেষ্টার অভিযোগে একজনকে গ্রেপ্তার করা হয়েছে।
মুসলিম সন্দেহে হামলার ঘটনায় ক্যালিফোর্নিয়ায় দুই শিখ যুবক ছুরিকাঘাতে আহত হয়েছেন।
এসব ঘটনার কোনো কোনোটিকে মার্কিন পুলিশ বিদ্বেষমূলক অপরাধ হিসেবে বিবেচনা করছে। একের পর এক এ ধরনের ঘটনা যুক্তরাষ্ট্রের মুসলিমদের মধ্যে শঙ্কার জন্ম দিয়েছে।
