
যুক্তরাষ্ট্রের জাতীয় নিরাপত্তা পরিষদের একমাত্র মুসলিম সদস্য, বাংলাদেশি বংশোদ্ভূত রুমানা আহমেদ পদত্যাগ করেছেন। বৃহস্পতিবার দ্য আটলান্টিক পত্রিকার ওয়েবসাইটে প্রকাশিত এক রচনায় রুমানা জানান, ডোনাল্ড ট্রাম্পের ‘মুসলিম নিষিদ্ধকরণ’ ঘোষণার প্রতিবাদে তিনি এই সিদ্ধান্ত নিয়েছেন।২০১১ সালে বারাক ওবামার শাসনামলে রুমানা হোয়াইট হাউসে চাকরি গ্রহণ করেন। গত বছরের নভেম্বরের প্রেসিডেন্ট নির্বাচনে ডোনাল্ড ট্রাম্পের জয়ের পর তিনি ব্যক্তিগতভাবে অস্বস্তি বোধ করা সত্ত্বেও নিরাপত্তা পরিষদে থেকে যাওয়ার সিদ্ধান্ত নেন। কিন্তু আট দিনের বেশি তাঁর পক্ষে সে চাকরিতে থাকা সম্ভব হয়নি। ‘যে প্রশাসন আমাকে ও আমার মতো (মুসলিমদের) যুক্তরাষ্ট্রের নাগরিক ভাবার বদলে হুমকি হিসেবে বিবেচনা করে, সেখানে আমার পক্ষে কাজ চালিয়ে যাওয়া সম্ভব নয়,’ আটলান্টিক পত্রিকায় লিখেছেন রুমানা।রুমানা আহমেদ বারাক ওবামার প্রশাসনে নিরাপত্তা পরিষদের উপপ্রধান বেন রোডসের একজন উপদেষ্টা হিসেবে দায়িত্ব পালন করেন। হোয়াইট হাউসের এই মুসলিম কর্মকর্তা প্রতিদিন হিজাব পরেই এই ভবনে প্রবেশ করতেন। রুমানা জানান, তিনি কেন পদত্যাগ করছেন, সে কথা নিরাপত্তা পরিষদের যোগাযোগ উপদেষ্টা মাইকেল এন্টনকে ব্যাখ্যা করে বলেন, ট্রাম্পের মুসলিম আগমন নিষিদ্ধ ঘোষণার পর কাজ চালিয়ে যাওয়া তাঁর পক্ষে অসম্ভব হয়ে ওঠে। ‘আমি তাঁকে জানাই, (এই ঘোষণার পর) দেশের সবচেয়ে ঐতিহাসিক এই ভবনে প্রতিদিন প্রবেশ করা আমার জন্য রীতিমতো অপমানজনক হয়ে উঠেছে।’
 
