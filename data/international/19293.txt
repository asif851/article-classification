
ইন্দোনেশিয়ায় আজ মঙ্গলবার পরিবহন কাজে ব্যবহৃত সামরিক বাহিনীর একটি বিমান বিধ্বস্ত হয়েছে। এতে অন্তত পাঁচজন নিহত হয়েছে। দেশটির পুলিশের বরাত দিয়ে বার্তা সংস্থা এএফপির খবরে এ কথা জানানো হয়।
সুমাত্রা দ্বীপের মেদান শহরের একটি আবাসিক এলাকায় বিমানটি বিধ্বস্ত হয়। দুর্ঘটনার পর ঘটনাস্থলে বিস্ফোরণের অগ্নিশিখা দেখা যায়।
শহরটির পুলিশপ্রধান মারদিয়াজ দাইহানানতো বলেন, বিমান ও ভবনের ধ্বংসস্তূপ থেকে পাঁচ থেকে ছয়টি লাশ উদ্ধার করা হয়।
পুলিশের ওই কর্মকর্তার ভাষ্য, ‘বিমান ও ভবনের ধ্বংসস্তূপের ভেতরে লাশ ছিল। সেগুলো উদ্ধারের পর অ্যাম্বুলেন্সে করে আদম মালিক হাসপাতালে নেওয়া হচ্ছে। আমরা সব লাশ উদ্ধার করতে পারিনি।’
