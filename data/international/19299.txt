
যুক্তরাষ্ট্রের সাউথ ক্যারোলাইনা অঙ্গরাজ্যে এক কিশোর প্রাথমিক বিদ্যালয়ে গিয়ে এলোপাতাড়ি গুলি ছুড়েছে। এতে শিক্ষকসহ তিনজন আহত হন। এর আগে নিজের বাবাকে সে গুলি করে মেরে ফেলে বলে সন্দেহ করা হচ্ছে।গতকাল বুধবার বিকেলের দিকে এ ঘটনার পর ওই কিশোরকে গ্রেপ্তার করা হয়েছে। স্থানীয় আইনশৃঙ্খলা রক্ষাকারী বাহিনীর কর্মকর্তারা সাংবাদিকদের এ কথা জানান।এএফপির খবরে জানানো হয়, টাউনভিল এলিমেন্টারি স্কুলে ঢুকে ওই কিশোর প্রথমে এক ছাত্রের পায়ে ও আরেক ছাত্রের পায়ের পাতায় গুলি ছোড়ে। এরপর স্কুলের এক শিক্ষকের কাঁধে গুলি ছোড়ে।অ্যান্ডারসন কাউন্টির শেরিফ কার্যালয়ের কর্মকর্তা ক্যাপ্টেন গার্লল্যান্ড মেজর বলেন, তদন্ত প্রাথমিক পর্যায়ে রয়েছে। খুঁটিনাটি বিষয়ে পর্যবেক্ষণ করে তদন্ত চলছে।অ্যান্ডারসন কাউন্টির তদন্ত কর্মকর্তা বলেন, ওই কিশোর স্কুল থেকে তিন কিলোমিটার দূরে একটি বাড়িতে থাকে। স্কুলের ওই ঘটনার পর কিশোরের বাড়ি থেকে আসা ফোনে তার বাবার মৃত্যুর খবর জানানো হয়। কিশোরের বাবা জেফরি দেউইত অসবর্নের (৪৭) হত্যাকাণ্ড নিয়ে তদন্ত চলছে।
গার্লল্যান্ড মেজর সাংবাদিকদের বলেন, ওই কিশোর হামলাকারীকে গ্রেপ্তার করা হয়েছে। এ ঘটনার সঙ্গে সাম্প্রদায়িক বা জাতিগত কোনো বিদ্বেষ জড়িত নয় বলে প্রাথমিকভাবে ধারণা করা হচ্ছে। তবে কিশোরটি মানসিক কোনো অস্থিরতায় ভুগছিল কি না, তা তদন্তের বিষয়।
আহত শিক্ষার্থীদের মধ্যে এক ছাত্রকে বিমানে করে স্থানীয় হাসপাতালে নেওয়া হয়েছে। আহত শিক্ষক ও আরেক ছাত্রকে চিকিৎসা দেওয়া হচ্ছে। ওই স্কুলের আশপাশে কড়া নিরাপত্তা জারি করা হয়েছে। শিক্ষার্থীদের স্কুলবাসে করে কাছের একটি চার্চে নিয়ে যাওয়া হয়েছে।
ওই স্কুলে প্রায় ৩০০ শিক্ষার্থী রয়েছে। এক সপ্তাহের জন্য স্কুলের ক্লাস বন্ধ করে দেওয়া হয়েছে।
