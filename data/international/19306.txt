
পাকিস্তানের সাবেক সেনাশাসক পারভেজ মোশাররফ অল্পের জন্য বেঁচে গেছেন। গতকাল বৃহস্পতিবার তাঁর গাড়িবহর ইসলামাবাদের ফয়জাবাদ সেতু পার হওয়ার পর পর ওই সেতুতে ভয়াবহ বিস্ফোরণের ঘটনা ঘটেছে।পুলিশ বলছে, মোশাররফের গাড়িবহরে হামলার উদ্দেশ্যেই ওই বিস্ফোরণ ঘটানো হয়। তবে এতে কেউ হতাহত হয়নি।সংশ্লিষ্ট সূত্র জানায়, রাওয়ালপিন্ডির সশস্ত্র বাহিনীর হূদেরাগ ইনস্টিটিউট আর্মড ফোর্সেস ইনস্টিটিউট অব কার্ডিওলোজি (এএফআইসি) থেকে চিকিৎসা শেষে গতকাল বৃহস্পতিবার সকালে মোশাররফকে তাঁর খামারবাড়িতে নেওয়া হচ্ছিল। তাঁর গাড়িবহর ফয়জাবাদ সেতু পার হওয়ার পর পর ওই সেতুতে শক্তিশালী বিস্ফোরণ ঘটানো হয়।স্থানীয় জ্যেষ্ঠ পুলিশ কর্মকর্তা লিয়াকত নিয়াজি জানান, চার থেকে ছয় কিলোগ্রাম ওজনের বিস্ফোরক ব্যবহার করে ওই বিস্ফোরণ ঘটানো হয়। সেতুর সঙ্গে লাগানো পাইপলাইন দিয়ে এসব বিস্ফোরক ঘটনাস্থলে নিয়ে যাওয়া হয়ে থাকতে পারে। তবে এই বিস্ফোরণে কেউ হতাহত হয়নি।প্রত্যক্ষদর্শীরা জানান, বিস্ফোরণের ফলে ঘটনাস্থলে এক ফুট গর্তের সৃষ্টি হয়েছে। এ ছাড়া রাস্তার পাশের পায়ে হাঁটার পথ ক্ষতিগ্রস্ত হয়।ইসলামাবাদ পুলিশের মুখপাত্র মোহাম্মদ নাইম জানান, ওই ঘটনার পর পর বোমা নিষ্ক্রিয়কারী স্কোয়াড ঘটনাস্থলে গিয়ে তল্লাশি শুরু করে। তবে আর কোনো বিস্ফোরক পাওয়া যায়নি।ভয়াবহ ওই বিস্ফোরণের দায় এখনো কেউ স্বীকার করেনি। তবে আন্তর্জাতিক সন্ত্রাসবাদী সংগঠন আল-কায়েদা ও তেহরিক-ই-তালেবান পাকিস্তান (টিটিপি) দীর্ঘদিন ধরে মোশাররফকে হত্যার হুমকি দিয়ে আসছে।মোশাররফকে রাষ্ট্রদ্রোহ মামলায় গত ৩ জানুয়ারি আদালতে নেওয়ার সময় বুকে ব্যথা অনুভব করলে তাঁকে এএফআইসিতে ভর্তি করা হয়।গত সোমবার রাষ্ট্রদ্রোহ মামলায় অভিযুক্ত হন পারভেজ মোশাররফ। ডন ও এএফপি।
 
