
যুক্তরাষ্ট্রের বিভিন্ন অঙ্গরাজ্যে গত রোববার বেশ কয়েকটি টর্নেডো আঘাত হেনেছে। ওকলাহোমা অঙ্গরাজ্যে টর্নেডোর আঘাতে একজন নিহত এবং বহু লোক আহত হয়েছে। সেখানকার ১৬টি কাউন্টিতে জরুরি অবস্থা জারি করা হয়েছে। উদ্ধার তৎপরতা চলছে।
টর্নেডোতে সবচেয়ে বেশি ক্ষতিগ্রস্ত হয়েছে ওকলাহোমা শহরের ৫৫ কিলোমিটার দূরবর্তী শহর শনি। এ শহরের কাছে একটি মোবাইল পার্ক টর্নেডোর আঘাতে লন্ডভন্ড হয়ে গেছে। পার্কের অস্থায়ী বাড়িঘরগুলো ধ্বংসস্তূপে পরিণত হয়েছে।
ওকলাহোমা ছাড়াও আইওয়া, মিনেসোটা, কানসাস ও ইলিনয় অঙ্গরাজ্যে টর্নেডো আঘাত হেনেছে।
জাতীয় আবহাওয়া সার্ভিস (এনডব্লিউএস) তাদের পূর্বাভাসে বলেছে, একটি শক্তিশালী টর্নেডো কানসাস অঙ্গরাজ্যের উইশিটা শহরের দিকে ধেয়ে যাচ্ছে।
এর আগে এনডব্লিউএস ওকলাহোমার কয়েকটি এলাকা থেকে লোকজনকে সরে যাওয়ার আহ্বান জানায়।
স্থানীয় টেলিভিশনের খবরে জানানো হয়, টর্নেডোর আঘাতে ওকলাহোমায় একজন নিহত হয়েছে। বহু গাছপালা বিনষ্ট হয়েছে। ঘরবাড়ি বিধ্বস্ত হয়েছে। বিদ্যুতের লাইন উপড়ে সড়কে পড়ে আছে।
এডমন্ড শহরেও ব্যাপক ক্ষয়ক্ষতি হয়েছে। তবে হতাহতের কোনো খবর পাওয়া যায়নি। টর্নেডো-কবলিত বিভিন্ন এলাকার হাজার হাজার মানুষ বিদ্যুৎবিহীন অবস্থায় রয়েছে।
ওকলাহোমার গভর্নর মেরি ফলিন জানান, অঙ্গরাজ্যের বেশি ক্ষতিগ্রস্ত এলাকাগুলোতে দ্রুত ত্রাণসহায়তা পৌঁছে দিতে ১৬টি কাউন্টিতে জরুরি অবস্থা জারি করা হয়েছে।
গত রোববার অন্তত চারটি অঙ্গরাজ্যে টর্নেডো আঘাত হেনেছে। এরপর টর্নেডোর একাংশ উত্তর-পূর্বাঞ্চল হয়ে মধ্য-পশ্চিমের অঙ্গরাজ্যগুলো ও টেক্সাসের দিকে অগ্রসর হচ্ছিল। বিবিসি।
