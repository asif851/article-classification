
যুক্তরাষ্ট্রের ক্রীড়া সাংবাদিক এরিন অ্যান্ড্রুজের পোশাক বদলানোর দৃশ্য গোপনে ধারণ ও তা প্রচারের ঘটনায় তাঁকে প্রায় সাড়ে পাঁচ কোটি মার্কিন ডলার ক্ষতিপূরণ দিতে নির্দেশ দিয়েছেন আদালত। গতকাল সোমবার দেশটির টেনেসি অঙ্গরাজ্যের এক আদালতের জুরি বোর্ড এই রায় দেন।  ২০০৮ সালে অঙ্গরাজ্যের ন্যাশভিল ম্যারিয়ট হোটেলকক্ষে পোশাক পাল্টানোর সময় গোপনে এরিনের ভিডিওচিত্র ধারণ করেন মাইকেল ডেভিড বারেট নামের এক ব্যক্তি। ওই ভিডিওচিত্র ইন্টারনেটে প্রকাশিত হলে আলোড়ন সৃষ্টি হয়। অপরাধমূলক মামলায় ডেভিডকে গ্রেপ্তার করা হয়। বিচারে তাঁর আড়াই বছরের কারাদণ্ড হয়েছে।
৩৭ বছর বয়সী এরিন পরে ক্ষতিপূরণ মামলা করেন। তিনি ক্ষতিপূরণ হিসেবে সাড়ে ৭ কোটি মার্কিন ডলার দাবি করেছিলেন।  টেনেসি অঙ্গরাজ্যের ন্যাশভিল আদালতের জুরি বোর্ড এরিনকে সাড়ে পাঁচ কোটি মার্কিন ডলারের ক্ষতিপূরণ দিতে রায় দেন। এই অর্থের মধ্যে ডেভিডকে ৫১ শতাংশ এবং হোটেল কর্তৃপক্ষকে ৪৯ শতাংশ পরিশোধ করতে বলা হয়েছে।
রায়ের পর এরিন টুইটারে দেওয়া বার্তায় জুরি বোর্ডের প্রতি কৃতজ্ঞতা জানিয়েছে। যাঁরা তাঁকে সমর্থন ও সহানুভূতি জানিয়েছেন, তাঁদের প্রতি কৃতজ্ঞতা প্রকাশ করেছেন তিনি।
