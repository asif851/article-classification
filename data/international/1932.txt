
সৌদি বাদশাহ সালমান বিন আবদুল আজিজ আল-সৌদ আজ বুধবার ইন্দোনেশিয়ায় পৌঁছেছেন। প্রায় ৫০ বছরের মধ্যে দেশটিতে এই প্রথম কোনো সৌদি বাদশাহ সফর করছেন। বিশ্বের বৃহত্তম মুসলিম দেশটির সঙ্গে অর্থনৈতিক সম্পর্ক জোরদার করতেই বাদশাহর এই সফর বলে এএফপির খবরে বলা হয়।
বাদশাহর সঙ্গে প্রায় এক হাজার সফরসঙ্গী রয়েছেন। সফরসঙ্গীদের মধ্যে যুবরাজ ও মন্ত্রীরাও রয়েছেন। তিনি তাঁর বিশেষ রাষ্ট্রীয় বিমানে করে জাকার্তা বিমানবন্দরে পৌঁছান। এ সময় প্রেসিডেন্ট জোকো উইদোদো ও জাকার্তার গভর্নর বাসুকি পুরনামা তাঁকে উষ্ণ অভ্যর্থনা জানান। বাদশাহকে গার্ড অব অনার প্রদান করা হয়।
এরপর তিনি ও তাঁর সফরসঙ্গীরা নিকটবর্তী শহর বোগোরে প্রেসিডেনশিয়াল প্যালেসে যান। এ সময় বৃষ্টির মধ্যে দাঁড়িয়ে স্কুলশিক্ষার্থীরা বিভিন্ন ধরনের পতাকা নেড়ে তাঁদের স্বাগত জানায়।
আন্তর্জাতিক বাজারে তেলের মূল্য কমে যাওয়ায় সৌদি আরবের অর্থনীতিতে মন্দাভাব দেখা দিয়েছে। বাদশাহ বিশ্বের বৃহত্তম তেল রপ্তানিকারক দেশটির অর্থনীতি পুনরুদ্ধারে ইন্দোনেশিয়ার বিনিয়োগ চাইছেন। সৌদি আরব শুধু তেলের ওপর নির্ভর না থেকে অন্যান্য খাতে বিনিয়োগের ওপর জোর দিচ্ছে।
বাদশাহ এ সফরে প্রায় ৪৬০ টন সরঞ্জামাদি নিয়ে গেছেন। এর মধ্যে বেশ কয়েকটি মার্সিডিজ লিমোজিন গাড়ি ও এস্কেলেটর রয়েছে। বাদশাহ জাকার্তা সফর শেষে ইন্দোনেশিয়ার জনপ্রিয় পর্যটনকেন্দ্র বালি দ্বীপে অবকাশ যাপন করবেন।
সৌদি বাদশাহ আসার আগে ইন্দোনেশিয়ার মন্ত্রিপরিষদ সচিব প্রামোনো আনুং স্থানীয় গণমাধ্যমে বলেন, ‘আমাদের জন্য এটি গুরুত্বপূর্ণ ও ঐতিহাসিক সফর।’
আগামীকাল বৃহস্পতিবার বাদশাহ পার্লামেন্টে বক্তৃতা দেবেন। জাকার্তায় তিন দিনের এ সফরে তিনি এশিয়ার সবচেয়ে বড় মসজিদও পরিদর্শন করবেন।
বাদশাহর এ সফরে বাণিজ্যিক চুক্তি হতে পারে। এ ছাড়া নিরাপত্তা থেকে শুরু করে স্বাস্থ্য ও শিক্ষা খাতে বেশ কটি সহযোগিতা স্মারক সই হতে পারে।
পাশাপাশি সৌদি আরবে হজ করতে ইন্দোনেশিয়ার আরও বেশি মানুষ যেন যেতে পারেন, বাদশাহর কাছে সে অনুমোদন চাওয়া হবে।
বাদশাহর এ সফরে খাওয়াদাওয়ার ব্যবস্থা করতে ১৫০ জন বাবুর্চি ভাড়া করা হয়েছে। এমনকি জাকার্তা মসজিদ কমপ্লেক্সে তাঁর জন্য ভিআইপি শৌচাগার নির্মাণ করা হয়েছে।
চলতি সপ্তাহের গোড়ার দিকে মালয়েশিয়া সফরের মাধ্যমে সালমানের তিন সপ্তাহব্যাপী এশিয়া সফর শুরু হয়েছে। এরপর বাদশাহর জাপান, চীন ও মালদ্বীপ সফরে যাওয়ার কথা রয়েছে।
