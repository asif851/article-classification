

গত মে মাসে চালানো বিমান হামলায় আইএস নেতা আবু বকর আল বাগদাদি নিহত হয়েছেন কি না, তা যাচাই করছে রাশিয়া। দেশটির প্রতিরক্ষা মন্ত্রণালয় এক বিবৃতিতে এ খবর জানিয়েছে।
২৮ মে সিরিয়ার রাকা এলাকার কাছে বিমান হামলায় বাগদাদি নিহত হতে পারেন বলে দাবি করেছে রাশিয়া। রয়টার্সের খবরে জানা যায়, প্রতিরক্ষা মন্ত্রণালয় তাদের ফেসবুক পেজে বলেছে, সিরিয়ায় নিযুক্ত রুশ বাহিনী গোপন তথ্যের ভিত্তিতে ওই হামলা চালিয়েছিল।
ওই বিবৃতিতে আরও বলা হয়, আইএস নেতাদের অবস্থান ও বৈঠকের সময় সম্পর্কে নিশ্চিত হওয়ার পর ২৮ মে ওই হামলা চালানো হয়। এখন বিভিন্ন মাধ্যমে ওই হামলার তথ্য যাচাই করা হচ্ছে। ওই বৈঠকে বাগদাদি ছিলেন কি না, তা যাচাই করে দেখা হচ্ছে।
তবে মার্কিন নেতৃত্বাধীন যৌথ বাহিনী বলছে, বাগদাদি নিহত হওয়ার ব্যাপারে রাশিয়া যে খবর দিয়েছে সে নিয়ে তারা নিশ্চিত নয়।
রাশিয়ার প্রতিরক্ষা মন্ত্রণালয়ের বিবৃতিতে আরও জানানো হয়, ওই হামলায় আইএসের বেশ কয়েকজন জ্যেষ্ঠ নেতা নিহত হন। এসব নেতার সঙ্গে থাকা ৩০০ নিরাপত্তাকর্মীও নিহত হন বলে রাশিয়ার দাবি।
রাশিয়ার সেনাবাহিনীর দাবি, আইএস নেতাদের বৈঠকের অবস্থান এবং সময় সম্পর্কে যুক্তরাষ্ট্রকে জানানো হয়েছিল।
ইরাকের মসুল এবং সিরিয়ার রাকায় আইএস জঙ্গিরা অনেকটাই কোণঠাসা। আইএস দমনে সিরিয়ার সরকারকে সহায়তা করছে রাশিয়ার সেনাবাহিনী।
২০১৪ সালে বাগদাদির সর্বশেষ ভিডিও ফুটেজ প্রকাশ করা হয়।
