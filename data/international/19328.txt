
রোহিঙ্গাদের বিষয়ে আলোচনা করতে বাংলাদেশ ও মিয়ানমার সফর করবেন ইন্দোনেশিয়ার পররাষ্ট্রমন্ত্রী রেতনো মারসুদি। এ সফরে তিনি মিয়ানমারের রাখাইন রাজ্যের রোহিঙ্গা মুসলমানদের সমস্যা সমাধানের উপায় খোঁজার চেষ্টা করবেন। ইন্দোনেশিয়ার অন্যতম প্রধান দৈনিক জাকার্তা পোস্টের অনলাইন সংস্করণে আজ শনিবার খবরটি প্রকাশিত হয়েছে।পররাষ্ট্রমন্ত্রী রেতনো মারসুদি জানিয়েছেন, মঙ্গলবার তিনি ঢাকায় বাংলাদেশের পররাষ্ট্রমন্ত্রী আবুল হাসান মাহমুদ আলীর সঙ্গে আলোচনা করবেন। এর এক দিন আগে সোমবার তিনি অনানুষ্ঠানিক বৈঠক করবেন মিয়ানমারের পররাষ্ট্রমন্ত্রীর সঙ্গে।রেতেনো শুক্রবার দিনের শেষে জাকার্তায় সাংবাদিকদের বলেন, মিয়ানমারের স্টেট কাউন্সিলরের (অং সান সু চি) আমন্ত্রণে ১৯ ডিসেম্বর আসিয়ান দেশগুলোর পররাষ্ট্রমন্ত্রীরা ইয়াঙ্গুনে রাখাইন রাজ্যের অবস্থা নিয়ে বৈঠক করবেন।পররাষ্ট্র মন্ত্রী বলেন, ‘আমাদের প্রত্যাশা যে মিয়ানমারের সরকার রাখাইন রাজ্যের সর্বসাম্প্রতিক অবস্থার খুঁটিনাটি জানাবে। সরাসরি স্টেট কাউন্সিলরের কাছ থেকে এসব বিষয়ে হালনাগাদ তথ্য পাওয়া একটি দারুণ শুরু।’খবরে বলা হয়, আসিয়ানের বৈঠক শেষে ইন্দোনেশিয়ার পররাষ্ট্রমন্ত্রী ঢাকার উদ্দেশে ইয়াঙ্গুন ছেড়ে যাবেন। বাংলাদেশের পররাষ্ট্রমন্ত্রীর সঙ্গে তাঁর বৈঠক হবে পরদিন মঙ্গলবার।
প্রসঙ্গত, মিয়ানমারের রাখাইন রাজ্যে রোহিঙ্গা মুসলিমদের ওপর সেনাবাহিনীর নির্যাতনের ঘটনায় ততটা সরব না হওয়ায় বিশ্বজুড়ে সমালোচনার মুখে পড়েন নোবেলজয়ী অং সান সু চি। বিষয়টি নিয়ে উদ্বেগ জানিয়েছে ইন্দোনেশিয়া। সু চির কঠোর সমালোচনা করেছে প্রতিবেশী মালয়েশিয়াও।রাখাইন রাজ্যে সংখ্যাগুরু বৌদ্ধদের পাশাপাশি বসবাস করে রোহিঙ্গা মুসলিমরা। গত অক্টোবরে জঙ্গি হামলায় মিয়ানমারের নয় সীমান্তরক্ষী নিহত হওয়ার পর সেনাবাহিনী সেখানে অভিযান চালায়। হত্যা, ধর্ষণ ও লুটপাটের মতো ঘটনা ঘটে। মোট ৮৬ জন নিহত হয় বলে বিভিন্ন খবরে বলা হয়। বাস্তুচ্যুত হয় ৩০ হাজারের মতো রোহিঙ্গা। দুই মাসের মধ্যে বাংলাদেশে পালিয়ে আসে প্রায় ২১ হাজার ৯০০ জন।
