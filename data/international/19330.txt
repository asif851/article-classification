
যুক্তরাজ্যের পূর্ব লন্ডনে একটি শপিং মলে হামলায় আহত হয়েছে ছয়জন। কয়েকজন দুর্বৃত্ত ক্ষতিকর তরল পদার্থ লোকজনের ওপর ছুড়ে মারে বলে জানিয়েছে পুলিশ। এটি অ্যাসিড হামলা হতে পারে বলে পুলিশের সন্দেহ।
গতকাল শনিবার রাত আটটার দিকে এই হামলার ঘটনা ঘটে বলে বিবিসির খবরে জানা গেছে। আহত ব্যক্তিদের চিকিৎসা দেওয়া হয়েছে। তবে কারও অবস্থা আশঙ্কাজনক নয়। পুলিশ বলছে, এটি সন্ত্রাসী ঘটনা নয়। এ ঘটনায় একজনকে আটক করেছে পুলিশ। 
প্রত্যক্ষদর্শী ব্যক্তিরা জানান, স্টার্টফোর্ড শপিং মলের ভেতরে কয়েকজনের মধ্যে বাগ্‌বিতণ্ডা শুরু হয়। এরপরই হামলা হয়। শপিং মলের বার্গার কিং নামে ফাস্টফুডের সহকারী ব্যবস্থাপক হোসেন বলেন, ক্ষতিকারক তরলজাতীয় পদার্থ ছিটাচ্ছিল হামলাকারীরা। এক ব্যক্তি হামলার পর মুখ ধুতে যান। তাঁর চোখে জ্বালাপোড়া হচ্ছিল। এ কারণে তিনি বারবার পানি দেন।
সম্প্রতি লন্ডনে বেশ কয়েকটি অ্যাসিড হামলা হয়। গত ১৩ জুলাই দেড় ঘণ্টার ব্যবধানে পাঁচটি আলাদা আলাদা জায়গায় অ্যাসিড হামলা হয়। এর তিন দিন পর বাংলাদেশি–অধ্যুষিত টাওয়ার হ্যামলেটস এলাকার মাইল অ্যান্ড এলাকায় দুজনের ওপর অ্যাসিডজাতীয় তরল দিয়ে হামলা হয়। পরে ২৫ জুলাই রাতে দুই বাঙালির ওপর হামলা হয়। আগস্ট মাসেও অ্যাসিড হামলা হয়।
