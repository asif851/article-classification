
মেক্সিকোয় দায়িত্ব গ্রহণের ২৪ ঘণ্টা না পেরোতেই দুর্বৃত্তের গুলিতে নিহত হয়েছেন এক নারী মেয়র। তাঁর নাম গিসেলা মোতা। রাজধানী মেক্সিকো সিটি থেকে ৮৫ কিলোমিটার দক্ষিণে অবস্থিত টেমিক্সকো শহরে গত শনিবার নিজ বাড়িতে খুন হন তিনি। খবর বিবিসি ও রয়টার্সের।মেক্সিকো সিটির সংবাদপত্র এল ইউনির্ভাসাল জানায়, শুক্রবার নতুন বছরের প্রথম দিনে আনুষ্ঠানিকভাবে মেয়রের দায়িত্ব গ্রহণ করেছিলেন গিসেলা মোতা। শনিবার নিজ বাড়িতে চার বন্দুকধারীর হামলায় নিহত হন তিনি।স্থানীয় মোরেলোস রাজ্যের প্রধান আইন কর্মকর্তার দপ্তর থেকে দেওয়া এক বিবৃতিতে বলা হয়েছে, হামলায় চারজন বন্দুকধারী অংশ নেয়। পুলিশ কথিত দুই হামলাকারীকে গ্রেপ্তার করেছে। পরে পুলিশের গুলিতে সন্দেহভাজন দুই হামলাকারী নিহত হয়। বাকি দুজনকে গ্রেপ্তার করা হয়েছে।নিহত মেয়র মোতা বামপন্থী ডেমোক্রেটিক রেভল্যুশন পার্টির নেতা এবং মেক্সিকোর কেন্দ্রীয় কংগ্রেসের সাবেক সদস্য ছিলেন। মেক্সিকো সিটি থেকে ১০০ কিলোমিটার দূরের এই টেমিক্সকো শহরে প্রায় এক লাখ লোকের বাস।গত বছর মেক্সিকোয় বেশ কয়েকজন মেয়রকে খুন করা হয়। দেশটিতে মাদক ব্যবসার অর্থে পুষ্ট সশস্ত্র অপরাধী গোষ্ঠীগুলো অনেক এলাকায় সমাজ নিয়ন্ত্রকের ভূমিকা পালন করে।
