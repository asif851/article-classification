
উইকিলিকসের প্রতিষ্ঠাতা জুলিয়ান অ্যাসাঞ্জের বিরুদ্ধে গ্রেপ্তারি পরোয়ানা বহাল রেখেছেন সুইডেনের একটি আপিল আদালত। অ্যাসাঞ্জের পক্ষে গ্রেপ্তারি পরোয়ানা প্রত্যাহারের আরজি জানানো হলে আদালত তা খারিজ করে দেন। এ নিয়ে অষ্টমবারের মতো অ্যাসাঞ্জের বিষয়টি সুইডেনের আদালতে উঠল। প্রত্যেকবারই রায় তাঁর বিপক্ষে গেছে।
সুইডেনে অ্যাসাঞ্জের বিরুদ্ধে দুই নারীকে যৌন হয়রানির অভিযোগে মামলা হয়। ওই মামলার পরিপ্রেক্ষিতে ২০১০ সালে তাঁর বিরুদ্ধে গ্রেপ্তারি পরোয়ানা জারি হয়। এই পরোয়ানার বিরুদ্ধে আপিল করেছিলেন অ্যাসাঞ্জ। তিনি শুরু থেকেই অভিযোগ অস্বীকার করে আসছেন।
আদালত এক বিবৃতিতে বলেন, অ্যাসাঞ্জ এখনো পলাতক। এ ছাড়া নিম্ন আদালত ওই ধর্ষণে তাঁর জড়িত থাকার ব্যাপারে সন্দেহ পোষণ করেছেন। যেটা প্রমাণিত হলে তাঁকে শাস্তি ভোগ করতে হবে।
৪৫ বছর বয়সী এই অস্ট্রেলিয়ান সুইডেনে প্রত্যর্পণ এড়াতে ২০১২ সালের জুন থেকে লন্ডনে ইকুয়েডরের দূতাবাসে আশ্রয় নিয়েছেন। ইকুয়েডর তাঁকে রাজনৈতিক আশ্রয় দিলেও যুক্তরাজ্যের আইনের কারণে তিনি দূতাবাস ছাড়তে পারছেন না। অ্যাসাঞ্জের ধারণা, সুইডেনে প্রত্যর্পণ করা হলে স্টকহোম তাঁকে ওয়াশিংটনের হাতে তুলে দেবে। মার্কিন লাখ লাখ গোপন নথি ফাঁস করায় অ্যাসাঞ্জের ওপর চরম ক্ষুব্ধ ওয়াশিংটন। নথি ফাঁসের অভিযোগে তাঁর বিচার করতে চায় যুক্তরাষ্ট্র।
