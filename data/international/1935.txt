
কারাগারে প্রথম রাত কাটিয়েছেন জয়রাম জয়ললিতা। দুর্নীতির দায়ে সাজা পাওয়া ভারতের তামিলনাড়ু রাজ্যের সদ্য সাবেক মুখ্যমন্ত্রীর ঠিকানা এখন বেঙ্গালুরুর পারাপ্পানা আগ্রাহারা কেন্দ্রীয় কারাগার। নিয়ম অনুযায়ী একটি কয়েদি নম্বরও পেয়েছেন তিনি। তা হচ্ছে ৭৪০২। খবর এনডিটিভির।দণ্ডিত হওয়ার পর কারাগারে গিয়ে গত শনিবার দুপুরের খাবার খেতে অস্বীকৃতি জানান জয়ললিতা। এ সময় শুধু কয়েক গ্লাস পানি পান করেন তিনি। রাতের খাবারও খাননি।কারা কর্তৃপক্ষ জানিয়েছে, জয়ললিতা তাঁকে কোনো বেসরকারি হাসপাতালে নেওয়ার অনুরোধ করেছিলেন। কিন্তু জানিয়ে দেওয়া হয়েছে, তিনি দণ্ডিত। তাঁকে কারাবিধি মানতে হবে। অতি জরুরি প্রয়োজন না হলে কারা চিকিৎসকেরাই তাঁকে সেবা দেবেন।কড়া নিরাপত্তার পারাপ্পানা আগ্রাহারা কারাগারে অত্যন্ত গুরুত্বপূর্ণ ব্যক্তিদের (ভিভিআইপি) জন্য কোনো আলাদা কক্ষ নেই। সাধারণ কয়েদিদের মতোই তাঁদের সাজা ভোগ করতে হয়। জয়ললিতাকেও তাই করতে হচ্ছে।জয়ললিতার আইনজীবীরা বলেছেন, কারাগারে তাঁর জীবন হুমকিতে রয়েছে। কিন্তু এতেও কারা কর্তৃপক্ষ বিধি ভেঙে কিছু করতে নারাজ।পান্নিরসেলভাম নতুন মুখ্যমন্ত্রী: এদিকে জয়ললিতার স্থলাভিষিক্ত হতে যাচ্ছেন পান্নিরসেলভাম। গতকাল রোববার খোদ জয়ললিতা তাঁর ঘনিষ্ঠ এই নেতাকে মনোনীত করেন।অল ইন্ডিয়া আন্না দ্রাবিড় মুনেত্রা কাজাগাম (এআইএডিএমকে) দলের সাধারণ সম্পাদক জয়ললিতার সঙ্গে তাঁর উত্তরাধিকারী নিয়ে কথা বলতে গতকাল সকালে দেখা করেন পান্নিরসেলভামসহ দলের চার শীর্ষ নেতা। চেন্নাইয়ে গতকাল বিকেলে এআইএডিএমকের সদর দপ্তরে দলের সভায় পান্নিরসেলভামকে আনুষ্ঠানিকভাবে নেতা নির্বাচিত করা হয়।ভারতের সুপ্রিম কোর্ট গত বছর এক আদেশে বলেছিলেন, কোনো আইনপ্রণেতা দুই বছর বা ততোধিক সময়ের জন্য কারাদণ্ড হয় এমন অপরাধে দোষী সাব্যস্ত হলে তিনি তাৎক্ষণিকভাবে তাঁর পদের জন্য অযোগ্য হবেন।
