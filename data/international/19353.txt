
ইরাকের পার্লামেন্ট গতকাল সোমবার দেশটির নতুন মন্ত্রিসভা অনুমোদন করেছে। 
আজ মঙ্গলবার এএফপির প্রতিবেদনে জানানো হয়, শিয়া সম্প্রদায়ের উদারপন্থী নতুন প্রধানমন্ত্রী হায়দার আল-আবাদির এই মন্ত্রিসভায় সুন্নি ও কুর্দিরাও স্থান পেয়েছে। তবে গুরুত্বপূর্ণ স্বরাষ্ট্র ও প্রতিরক্ষামন্ত্রীর পদ এখনো ফাঁকা রয়েছে। সুন্নি জঙ্গিদের সংগঠন ইসলামিক স্টেটের (আইএস) বিরুদ্ধে ঐক্যবদ্ধভাবে কাজ করার লক্ষ্যে ইরাকে একটি অংশগ্রহণমূলক সরকার গঠনের ব্যাপারে নতুন প্রধানমন্ত্রীর ওপর আন্তর্জাতিক চাপ ছিল।ইরাকে নতুন সরকার গঠনের ঘোষণাকে স্বাগত জানিয়েছে যুক্তরাষ্ট্র। মার্কিন পররাষ্ট্রমন্ত্রী জন কেরি এই পদক্ষেপকে ইরাকের জন্য একটি অবিস্মরণীয় ঘটনা বলে উল্লেখ করেছেন।জাতিসংঘের মহাসচিব বান কি মুনও ইরাকের নতুন সরকারকে স্বাগত জানিয়ে এটাকে ‘ইতিবাচক পদক্ষেপ’ বলে অভিহিত করেছেন। নতুন মন্ত্রিসভায় তিনজন উপপ্রধানমন্ত্রী ও ২১ জন মন্ত্রী রয়েছেন। তবে স্বরাষ্ট্র ও প্রতিরক্ষামন্ত্রীর পদ এখনো শূন্য রয়েছে। এই পদে শিগগিরই নিয়োগ দেওয়ার কথা জানিয়েছেন প্রধানমন্ত্রী।
