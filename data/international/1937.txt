
সারা বিশ্বে ব্যাপক হারে এইডস ছড়িয়ে পড়া শেষমেশ বন্ধ হতে যাচ্ছে। এখন এই প্রাণঘাতী ব্যাধির সংক্রমণ ‘বন্ধ হওয়ার শুরুর পর্ব’ চলছে। গতকাল ১ ডিসেম্বর সোমবার বিশ্ব এইডস দিবসে এমন সুসংবাদ দিয়েছে এইডস নিয়ে কাজ করা একটি আন্তর্জাতিক সংগঠন। খবর রয়টার্সের।আফ্রিকায় দারিদ্র্য দূরীকরণ ও প্রতিরোধমূলক রোগ নির্মূলের লক্ষ্য নিয়ে কাজ করা সংগঠনটির নাম ‘ওয়ান’। বিশ্ব এইডস দিবস উপলক্ষে লন্ডনে সংবাদ সম্মেলন করে সংগঠনটির পক্ষ থেকে বলা হয়, গত তিন দশকে কয়েক কোটি মানুষ এইচআইভি ভাইরাসে আক্রান্ত হয়েছে। তবে গত বছর নতুন করে এইচআইভির সংক্রমণের হার ছিল কম।সংগঠনটির বিশ্ব স্বাস্থ্যনীতি-বিষয়ক পরিচালক এরিন হোলফেল্ডার বলেন, নিয়মিত চিকিৎসাসেবা দিয়ে ও সচেতনতা বৃদ্ধির মাধ্যমে এইডস সংক্রমণের হার নিম্নমুখী করা সম্ভব হয়েছে। কিন্তু এর অর্থ এই নয়, পৃথিবীর সব দেশেই এইডস প্রতিরোধে সাফল্য এসেছে। এইডস চিকিৎসায় এখনো প্রতিবছর অন্তত ৩০০ কোটি ডলার তহবিল ঘাটতি রয়েছে।এইডস রোগীর রক্ত, বীর্য ও বুকের দুধের মাধ্যমে নতুন করে অন্যদের এইচআইভির সংক্রমণ ঘটে। এ রোগ নিরাময় সম্ভব নয়। কিন্তু নিয়মিত চিকিৎসাসেবায় নিয়ন্ত্রণে রাখা যায় এবং রোগীরা অনেক বছর ধরে স্বাভাবিক জীবন যাপন করতে পারেন।জাতিসংঘের তথ্য অনুযায়ী, গত বছর বিশ্বে এইচআইভি সংক্রমণের শিকার মানুষের সংখ্যা ছিল সাড়ে তিন কোটি। তাদের মধ্যে ২১ লাখই নতুন করে সংক্রমিত হয়েছে। এ ছাড়া গত বছর ১৫ লাখ এইডস রোগীর মৃত্যু হয়েছে। সবচেয়ে বেশি এইচআইভি-এইডসের ঝুঁকিতে রয়েছে আফ্রিকার সাব-সাহারা অঞ্চল।৩০ বছর আগে সারা বিশ্বে ব্যাপক আকারে এইডস ছড়িয়ে পড়া শুরু হয়। এ সময়ের মধ্যে এ রোগে অন্তত চার কোটি মানুষের মৃত্যু হয়েছে।জাতিসংঘের সংস্থা ইউএনএইডসের পক্ষ থেকে জানানো হয়েছে, চলতি বছরের জুন পর্যন্ত অন্তত এক কোটি ৩৬ লাখ এইডস রোগীকে চিকিৎসাসেবার আওতায় আনা হয়েছে। ২০১০ সাল থেকে চিকিৎসা দেওয়া হচ্ছে, এমন পাঁচ লাখ এইডস রোগীর স্বাস্থ্যের নাটকীয় উন্নতি হয়েছে। তবে এ সুসংবাদ সত্ত্বেও এখনই এইডসের বিরুদ্ধে বিজয় ঘোষণার সময় আসেনি।
