
পশ্চিমবঙ্গ সরকারের তালিকাভুক্ত (অ্যাক্রিডিটেড কার্ডপ্রাপ্ত) সাংবাদিকদের জন্য এর আগে এই রাজ্যে চালু হয়েছে বিনা ভাড়ায় সরকারি বাসে চলাচল। এ ছাড়া টিকিটের অর্ধেক মূল্যে দেশব্যাপী রেলপথে চলার সুযোগ। এবার চালু হচ্ছে পেনশন স্কিম। গতকাল বৃহস্পতিবার পশ্চিমবঙ্গ সরকারের তথ্য ও সংস্কৃতি দপ্তরের এক বিজ্ঞপ্তিতে বলা হয়েছে, রাজ্য সরকারের স্বীকৃত সাংবাদিকদের মধ্যে যাঁরা কমপক্ষে ১০ বছর কাজ করেছেন, তাঁরা ৬০ বছর হওয়ার পর প্রতি মাসে ২ হাজার ৫০০ রুপি করে পেনশন পাবেন। এই পেনশনের অর্থ সংশ্লিষ্ট সাংবাদিকের ব্যাংক অ্যাকাউন্টে জমা পড়বে। সেই সঙ্গে যেসব সাংবাদিকের তথ্য ও সংস্কৃতি মন্ত্রণালয়ের পরিচয়পত্র নেই, তাঁরাও ৬০ বছরের পর সংশ্লিষ্ট সংবাদপত্র বা সংবাদমাধ্যমে ১৫ বছরের কাজের প্রমাণ দেখাতে পারলে একই পেনশন পাবেন।
