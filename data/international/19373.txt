
ভারতের অ্যাটর্নি জেনারেল মুকুল রোহতগি বলেছেন, ভারত একটি ধর্মনিরপেক্ষ রাষ্ট্র। ভারতের কোনো রাষ্ট্রধর্ম নেই।
জেনেভায় জাতিসংঘের মানবাধিকার কাউন্সিলে গতকাল বৃহস্পতিবার এ কথা বলেন ভারতের অ্যাটর্নি জেনারেল। হিন্দুস্তান টাইমসের প্রতিবেদনে এই তথ্য জানানো হয়।
নিজেদের মানবাধিকার পরিস্থিতি নিয়ে জেনেভায় জাতিসংঘের মানবাধিকার কাউন্সিলে বিভিন্ন দেশের প্রশ্নের মুখে পড়ে ভারত।
মুকুল রোহতগি বলেন, সংখ্যালঘুদের অধিকার ও স্বার্থ রক্ষায় ভারতের সংবিধানে একাধিক ধারা রয়েছে। ভারত তার নাগরিকের জাত, ধর্ম বা বর্ণের মধ্যে কোনো পার্থক্য করে না।
ভারতের অ্যাটর্নি জেনারেল বলেন, ভারত একটি ধর্মনিরপেক্ষ রাষ্ট্র। তার কোনো রাষ্ট্রধর্ম নেই। ভারতীয় সংবিধান প্রত্যেকের ধর্মীয় স্বাধীনতার নিশ্চয়তা দিয়েছে।
সংখ্যালঘুর অধিকার সুরক্ষা ভারতের রাষ্ট্রব্যবস্থার একটি অপরিহার্য অংশ বলে দাবি করেন মুকুল রোহতগি।
ভারতের অ্যাটর্নি জেনারেল বলেন, বিশ্বের বৃহত্তম গণতান্ত্রিক দেশ হিসেবে ভারত তার নাগরিকদের বাক্স্বাধীনতা ও মতপ্রকাশের স্বাধীনতার গুরুত্বকে পরিপূর্ণভাবে স্বীকৃতি দেয়।
মুকুল রোহতগি দাবি করেন, ভারতের জনগণ তাদের রাজনৈতিক স্বাধীনতার প্রতি সচেতন। তারা প্রত্যেক সুযোগে নিজেদের পছন্দ-অপছন্দের চর্চা করে।
