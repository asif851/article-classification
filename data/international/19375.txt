
মার্কিন প্রেসিডেন্ট বারাক ওবামা দ্বিতীয় মেয়াদে প্রেসিডেন্ট নির্বাচিত হওয়ার পর তাঁর বড় ধরনের প্রতিটি পদক্ষেপে দেশের তরুণ সম্প্রদায় অখুশি। গতকাল বুধবার প্রকাশিত হার্ভার্ড বিশ্ববিদ্যালয়ের এক সমীক্ষার ফলাফলে এ তথ্য উঠে এসেছে। খবর টাইমস অব ইন্ডিয়ার।সমীক্ষা নিয়ে প্রকাশিত প্রতিবেদনে বলা হয়, এর পরও তরুণ সমাজ এখনো ওবামাকেই ভোট দিতে চায়।হার্ভার্ডস ইনস্টিটিউট অব পলিটিকস পরিচালিত দেশব্যাপী এ সমীক্ষায় দুই হাজার তরুণ-তরুণী অংশ নেন। অংশ নেওয়া তরুণদের বয়স ১৮ থেকে ২৯ বছর। যুক্তরাষ্ট্রের তরুণ ভোটারদের রাজনৈতিক দৃষ্টিভঙ্গি তুলে ধরতে এ সমীক্ষা চালানো হয়।গত ৩০ অক্টোবর থেকে ১১ নভেম্বর পর্যন্ত পরিচালিত এ সমীক্ষায় ৫০ শতাংশ তরুণ জানান, দ্বিতীয়বার নির্বাচিত হওয়ার পর ওবামা সিরিয়া, ইরান, মার্কিন অর্থনীতি, স্বাস্থ্যসেবা ও ফেডারেল বাজেট ঘাটতির মতো গুরুত্বপূর্ণ বিষয়গুলো দক্ষতার সঙ্গে মোকাবিলা করতে পারেননি। এর মধ্যে বেশির ভাগ তরুণ ওবামার অর্থনীতির বিষয়টিকে সবচেয়ে বেশি উদ্বেগের কারণ বলে উল্লেখ করেছেন।সমীক্ষার ফলাফলে কংগ্রেসে রিপাবলিকানস ও ডেমোক্র্যাট উভয়ের ক্ষেত্রে অসমর্থনের পাল্লা ভারী হয়েছে। প্রায় ৪৬ শতাংশ তরুণ ভোটার বলেছেন, ২০১২ সালের নির্বাচনের পুনরাবৃত্তি ঘটলে তাঁরা এখনো ওবামাকেই ভোট দেবেন। ৩৫ শতাংশ তরুণ মিট রমনিকে সমর্থন করেছেন।
 
