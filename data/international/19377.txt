
জনসমক্ষে ষাঁড় জবাই করায় ভারতের কেরালা রাজ্যের কান্নুর এলাকায় গতকাল রোববার কংগ্রেসের তিন তরুণ কর্মীকে দল থেকে বরখাস্ত করা হয়েছে। কেরালা পুলিশ কংগ্রেসের এক নেতা ও দুই কর্মীর বিরুদ্ধে মামলা দায়ের করেছে।
এনডিটিভির খবরে জানা যায়, ভিডিওতে দেখা গেছে, কান্নুরে একদল ব্যক্তি জনসমক্ষে একটি ষাঁড় জবাই করছেন। সে সময় যুবকেরা সরকারবিরোধী এবং ইয়ুথ কংগ্রেসের সমর্থনে স্লোগান দিচ্ছিলেন।
কান্নুরের পুলিশপ্রধান জি সিভা কুমার বলেন, এ ধরনের অসচেতনতামূলক আচরণের জন্য ওই ব্যক্তিদের বিরুদ্ধে মামলা হয়েছে।
এ ঘটনার নিন্দা জানিয়েছেন কংগ্রেসের ভাইস প্রেসিডেন্ট রাহুল গান্ধী। এক টুইটে তিনি বলেন, ‘গতকাল কেরালায় যা ঘটেছে, তা আমার এবং কংগ্রেস দলের কাছে অবিবেচনাপ্রসূত, বর্বর, অগ্রহণযোগ্য। আমি এই ঘটনার তীব্র নিন্দা জানাচ্ছি।’
