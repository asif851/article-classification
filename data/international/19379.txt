
মার্কিন ভাইস প্রেসিডেন্ট জো বাইডেনের একটি ছবি সামাজিক যোগাযোগের মাধ্যমে আলোচনা-সমালোচনার ঝড় তুলেছে। যুক্তরাষ্ট্রের নতুন প্রতিরক্ষামন্ত্রী অ্যাস্টন কার্টারের স্ত্রী স্টেফেনি কার্টারের সঙ্গে জো বাইডেনের ওই ঘনিষ্ঠ ছবিটি নিয়ে নানা কথা হচ্ছে।১৭ ফেব্রুয়ারি মার্কিন প্রতিরক্ষামন্ত্রী হিসেবে শপথ নেন অ্যাস্টন কার্টার। তাঁর শপথ গ্রহণ অনুষ্ঠান হয় হোয়াইট হাউসে। সেই অনুষ্ঠানেই ক্যামেরাবন্দী হন স্টেফেনি ও বাইডেন।বার্তা সংস্থা রয়টার্স জানিয়েছে, ওই অনুষ্ঠানে অ্যাস্টন যখন বক্তব্য দিচ্ছিলেন, তখন তাঁর স্ত্রী স্টেফেনির খুব কাছে গিয়ে তাঁর সঙ্গে কথা বলছিলেন ভাইস প্রেসিডেন্ট বাইডেন।ছবিতে দেখা যায়, স্টেফেনির পেছনে দাঁড়িয়ে আছেন বাইডেন। তিনি স্টেফেনির দুই কাঁধে হাত রেখে সামনের দিকে কিছুটা ঝুঁকে তাঁর কানের কাছে মুখ রেখেছেন। এনডিটিভি বলছে, স্টেফেনির কানের কাছে গিয়ে ফিসফিস করে কিছু একটা বলছিলেন বাইডেন। কিন্তু কী বলছিলেন বাইডেন? গা ছমছম করা কিছু, নাকি গোপন কোনো কথা—তা জানা যায়নি। তবে এই ছবি সামাজিক যোগাযোগের মাধ্যমে ইতিমধ্যে জন্ম দিয়েছে নানা আলোচনা ও সমালোচনার। টুইটারে অনেকেই বাইডেনের আদবকেতা-জ্ঞান নিয়ে প্রশ্ন তুলেছেন।ওয়াশিংটন পোস্ট বলছে, কোনো অনুষ্ঠানে কারও সঙ্গে বাইডেনের এমন অতিরিক্ত মাখামাখির ঘটনা এটাই প্রথম নয়। এর আগেও তিনি একাধিকবার এমন কাণ্ড ঘটিয়েছেন।
