
আফগানিস্তানে ভারতের একটি কনস্যুলেট ভবনে গতকাল শুক্রবার হামলা চালিয়েছে জঙ্গিরা৷ নিরাপত্তা বাহিনীর সঙ্গে ভারী অস্ত্র-সজ্জিত হামলাকারীদের কয়েক ঘণ্টার সংঘর্ষ হয় এবং হামলাকারী চারজনের সবাই নিহত হয়৷ তবে কনস্যুলেটের সবাই অক্ষত আছেন৷হামলার নিন্দা জানিয়েছেন ভারতে প্রধানমন্ত্রীর দায়িত্ব নিতে যাওয়া নরেন্দ্র মোদি৷ খবর রয়টার্স ও এনডিটিভির৷পুলিশ ও ভারতীয় দূতাবাস সূত্রে জানা যায়, আফগানিস্তানের পশ্চিমাঞ্চলীয় ইরান সীমান্তবর্তী শহর হেরাতে অবস্থিত ভারতীয় কনস্যুলেটে গতকাল ভোর তিনটার দিকে ওই হামলা শুরু হয়৷ হামলার জন্য জঙ্গিরা কনস্যুলেটটির পাশের কয়েকটি উঁচু ভবনকে বেছে নেয়৷ সেখান থেকে জঙ্গিরা কনস্যুলেট লক্ষ্য করে গুলির পাশাপাশি রকেটচালিত গ্রেনেড ও হাতবোমা ছোড়ে৷কাবুলে ভারতের রাষ্ট্রদূত অমর সিনহা টেলিফোনে বলেন, হামলাকারীরা দুটি গ্রেনেড ছুড়ে মারে৷ তখন অন্ধকার থাকায় কনস্যুলেটের কর্মীরা এগুলো কোন দিক থেকে আসছে তা বুঝতে পারেননি৷ তিনি জানান, ওই কনস্যুলেটে ১০ জন কর্মী ছিলেন৷ গুলি শুরু হওয়ার পরপরই তাঁরা অন্যত্র সরে যান৷হেরাত পুলিশের প্রধান জেনারেল সামিউল্লাহ কাতরা জানান, আত্মঘাতী বোমাবাজসহ মোট চারজন গতকালের হামলায় অংশ নেয়৷ এদের মধ্যে তিনজনের কাছে একে-৪৭ রাইফেল, রকেটচালিত গ্রেনেড ও হাতবোমা ছিল৷ নিরাপত্তা বাহিনী তাদের সবাইকে হত্যা করেছে৷হামলার ঘটনার নিন্দা জানিয়ে টুইটারে একটি বার্তা পোস্ট করেন মোদি৷ তিনি লিখেছেন, ‘আফগানিস্তানের হেরাতে আমাদের কনস্যুলেটে হামলার নিন্দা জানাই৷ বিষয়টি নিবিড়ভাবে পর্যবেক্ষণ করছি৷ আমি রাষ্ট্রদূতের সঙ্গে কথাও বলেছি৷’গতকালের হামলায় কারা জড়িত তা তাৎক্ষণিকভাবে স্পষ্ট নয়৷ শেষ খবর পাওয়া পর্যন্ত কেউই দায় স্বীকার করেনি৷ তবে তালেবান বা তাদের সহযোগী কোনো গোষ্ঠীকেই সন্দেহ করা হচ্ছে৷আফগানিস্তানে মাঝেমধ্যেই ভারতীয় লক্ষ্যবস্তুগুলোতে হামলা চালানো হচ্ছে৷ গত বছরের আগস্ট মাসে পূর্বাঞ্চলীয় জালালাবাদ শহরে ভারতীয় কনস্যুলেটে হামলায় নয়জনের প্রাণহানি ঘটে৷
