
যুক্তরাষ্ট্রের নিউইয়র্কে চলন্ত ট্রেনের সঙ্গে ব্যক্তিগত গাড়ির সংঘর্ষে ছয়জন নিহত হয়েছে। গতকাল মঙ্গলবার সন্ধ্যায় নগরের অদূরে ওয়েস্টচেস্টার কাউন্টিতে এ দুর্ঘটনা ঘটে।
সন্ধ্যা সাতটার দিকে হারলেম লাইনের মেট্রো নর্থ ট্রেনটি প্রায় ৭৫০ জন যাত্রী নিয়ে কমার্স স্ট্রিটের ক্রসিং পার হচ্ছিল। এ সময় যাত্রীবাহী ট্রেনটি ক্রসিংয়ে এসে পড়লে সংঘর্ষ হয়। ট্রেনের ধাক্কায় গাড়িটি প্রায় ১০০ মিটার দূরে গড়িয়ে পড়ে। ট্রেনের সামনের যাত্রীবাহী বগিতে আগুন ধরে যায়। গাড়ির চালকসহ ছয়জনের প্রাণহানির কথা তাৎক্ষণিকভাবে জানানো হয়েছে। এ দুর্ঘটনায় আহত অপর ১২ জনকে নিকটবর্তী হাসপাতালে নিয়ে যাওয়া হয়েছে।
আগুন লেগে গেলে যাত্রীদের সুশৃঙ্খলভাবে বগি থেকে নামানো হয়। দুর্ঘটনার পর মেট্রো নর্থ লাইনের ট্রেন চলাচল আংশিক বন্ধ হয়ে যায়।
