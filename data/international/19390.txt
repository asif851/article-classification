
ভারতের উত্তর প্রদেশে সমাজবাদী পার্টির প্রথম প্রার্থী তালিকা প্রকাশের সঙ্গে সঙ্গে কংগ্রেসের সঙ্গে জোট নিয়ে প্রশ্ন উঠে গেল। কারণ, সমাজবাদী পার্টির তালিকায় এমন সাতটি কেন্দ্র রয়েছে যেগুলোর বিধায়কেরা গত ভোটে কংগ্রেসের টিকিটে জয়ী হয়েছিলেন। জোট নিয়ে আলোচনার মধ্যেই ২০৯ প্রার্থীর এই তালিকা দেখে প্রদেশ কংগ্রেসের সভাপতি রাজ বব্বর বলেছেন, কংগ্রেস কর্মীদের আত্মসম্মানবোধের বিনিময়ে কোনো জোট কংগ্রেস করবে না। তিনি বলেছেন, কংগ্রেস একটা বড় দল। সর্বভারতীয় দল। এই দল কর্মীদের স্বার্থ নিয়ে কোনো রকম সমঝোতা করবে না। সমাজবাদী পার্টির সঙ্গে কংগ্রেসের জোট নিয়ে আলোচনা দুয়েক দিনের মধ্যে চূড়ান্ত হবে বলে মনে করা হচ্ছে। এর আগে সমাজবাদী পার্টির একতরফা এই প্রার্থী তালিকা জোট নিয়ে কিছুটা প্রশ্ন তুলে দিল। দলের শীর্ষ নেতা রাজ্যসভার সদস্য কিরণময় নন্দ বলেছেন, ‘কংগ্রেসের বড়জোর ৫৪টি আসন পাওয়া উচিত। কিন্তু আমরা আরও ৩০-৩৫টি আসন দিতে পারি।’ তিনি বলেন, ‘জোট নিয়ে কংগ্রেসের কাছ থেকে এখনো আমরা কিছু জানতে পারিনি।’উত্তর প্রদেশের পশ্চিম প্রান্তে জাঠভূমিতে রাষ্ট্রীয় লোকদলের সঙ্গে জোটের কথা হলেও সমাজবাদী পার্টি খানিকটা পিছিয়ে এসেছে। লোকদল নেতা অজিত সিংয়ের বারবার জোটবদলের ইতিহাসই এ জন্য দায়ী। সমাজবাদী পার্টি তাই জানিয়েছে, কংগ্রেস তার ভাগ থেকে অজিত সিংয়ের পার্টিকে আসন ছাড়লে অন্য কথা। দলীয় সূত্র অনুযায়ী, সব মিলিয়ে সমাজবাদী পার্টি বড়জোর ১০০টি আসন ছাড়তে পারে।শুক্রবার যে ২০৯ কেন্দ্রে প্রার্থীদের নাম সমাজবাদী পার্টি ঘোষণা করে, তাতে শিবপাল যাদবের নাম রয়েছে। অখিলেশের লড়াই যাঁদের বিরুদ্ধে ছিল, তাঁদের অন্যতম তাঁর কাকা শিবপাল। এই তালিকায় মুসলমান প্রার্থী রয়েছেন ৫২ জন, ১৮ জন নারী।
