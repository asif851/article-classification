
বন্যায় প্লাবিত হয় পুরো এলাকা। বাড়িঘরে পানি ঢুকে পড়ে। কয়েক দিন পর পানি নেমে যায়। আর আবর্জনা-কাদায় মাখামাখি অবস্থায় পাওয়া যায় ১৭ জনের লাশ। তারা একই পরিবারের সদস্য।
মর্মান্তিক এই ঘটনা ভারতের গুজরাট রাজ্যের। স্থানীয় পুলিশ পরিদর্শক এ বি পারমার জানিয়েছেন, প্রাথমিকভাবে বন্যায় ডুবে এই ১৭ জনের মৃত্যু হয়েছে বলে ধারণা করা হচ্ছে। লাশগুলো আবর্জনা-কাদার মধ্য থেকে উদ্ধার করা হয়। বার্তা সংস্থা এএফপিকে পারমার জানান, মৃত ব্যক্তিরা একই পরিবারের সদস্য। এ নিয়ে গুজরাটের বন্যায় রাজ্যটিতে মৃত ব্যক্তির সংখ্যা ১১০-এ দাঁড়াল।
গুজরাট সরকারের জ্যেষ্ঠ কর্মকর্তা পঙ্কজ কুমার এই খবর নিশ্চিত করে বলেন, মৃত সবাই বনসকণ্ঠ এলাকার বাসিন্দা।
এর আগে গত মঙ্গলবার রাতে বন্যায় ক্ষতিগ্রস্ত এলাকাগুলো থেকে অন্তত ১২টি লাশ খুঁজে পান উদ্ধারকর্মীরা। এ ছাড়া ৩৬ হাজারেরও বেশি মানুষকে নিরাপদ স্থানে সরিয়ে নেওয়া হয়েছে। এখনো যারা আটকা পড়ে আছে, নৌকা ও হেলিকপ্টারযোগে তাদের কাছে পৌঁছানোর চেষ্টা করা হচ্ছে বলে জানিয়েছেন কর্মকর্তারা।
ভারতের পূর্বাঞ্চলের আসাম রাজ্যেও বন্যা দেখা দিয়েছে। বন্যায় সেখানে অন্তত ৭৫ জনের মৃত্যু হয়েছে। নষ্ট হয়ে গেছে লাখ লাখ একর জমির ফসল।সূত্র: এনডিটিভি
