
ইরাকে ২০১৪ সালে সহিংস ঘটনায় বেসামরিক ব্যক্তি ও নিরাপত্তা বাহিনীর সদস্যসহ ১৫ হাজারের বেশি লোক প্রাণ হারিয়েছে। গতকাল বৃহস্পতিবার দেশটির সরকারি সূত্র থেকে এ তথ্য জানা যায়। প্রাণহানির দিক থেকে ২০০৩ সালের পর ২০১৪ সাল অন্যতম ভয়াবহ বছর।বার্তা সংস্থা এএফপির খবরে জানানো হয়, ইরাকের স্বাস্থ্য, স্বরাষ্ট্র ও প্রতিরক্ষা মন্ত্রণালয়ের তথ্যমতে গত বছর সহিংসতায় ১৫ হাজার ৫৩৮ জন নিহত হয়। জাতিসংঘের তথ্য অনুযায়ী, ২০১৪ সালে ইরাকে ১২ হাজার ২৮২ জন বেসামরিক লোক নিহত হয়। ২০০৭ সালে শিয়া-সুন্নি সাম্প্রদায়িক হানাহানির ঘটনায় প্রাণহানি সর্বোচ্চ মাত্রায় পৌঁছায়। সে বছর ১৭ হাজার ৯৫৬ জন নিহত হয়।হত্যাকাণ্ডের জন্য জিহাদিদের দায়ী করে নববর্ষে জাতির উদ্দেশে দেওয়া ভাষণে প্রধানমন্ত্রী হায়দার আল আবাদি বলেন, ‘ইরাকিদের জন্য এটি ছিল সবচেয়ে কঠিন ও কষ্টের বছর।’
