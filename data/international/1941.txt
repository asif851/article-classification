
ভারতের প্রজাতন্ত্র দিবসে বিস্ফোরণে কেঁপে উঠল দেশটির উত্তর-পূর্বাঞ্চলীয় রাজ্য আসাম ও মণিপুরের কিছু এলাকা। তবে এখন পর্যন্ত হতাহত হওয়ার কোনো খবর নেই।
দিবসকে ঘিরে জঙ্গিরা অবশ্য আগে থেকেই এ দিনটি বয়কটের ডাক দিয়েছিল। বিচ্ছিন্ন কয়েকটি বিস্ফোরণ বাদ দিলে বেশ ঘটা করেই উত্তর-পূর্ব ভারতের আটটি রাজ্যে পালিত হলো ৪৮তম প্রজাতন্ত্র দিবস। উজান আসামের তিন জেলার সাতটি স্থানে আজ জঙ্গিরা বিস্ফোরণ ঘটায়। তিনটি তাজা আইইডি উদ্ধার করা হয়েছে। তবে এখানেও কোনো হতাহত হওয়ার খবর নেই বলে রাজ্য পুলিশপ্রধান মুকেশ সহায় সাংবাদিকদের কাছে দাবি করেন। অন্যদিকে, গুয়াহাটির বিভিন্ন গণমাধ্যমে ফোন করে আসামের বিচ্ছিন্নতাবাদী সংগঠন উলফার প্রধান পরেশ বড়ুয়া ঘটনার দায় স্বীকার করে রাজ্যবাসীকে ধন্যবাদ জানিয়েছেন। জঙ্গিদের সিরিজ হামলার মধ্যেই অবশ্য গুয়াহাটি জাজেস মাঠে জাতীয় পতাকা উত্তোলন করে সশস্ত্র বাহিনীর অভিবাদন গ্রহণ করে রাজ্যপাল বানোয়াবিলাস পুরোহিত। এই দুই রাজ্য বাদ দিলে বাকি ছয় রাজ্যে নির্বিঘ্নেই পালিত হয় দিনটি। আগরতলায় আসাম রাইফেলস মাঠে ত্রিপুরার রাজ্যপাল তথাগত রায়। তিনি তাঁর ভাষণে ত্রিপুরার যোগাযোগব্যবস্থার উন্নয়নে বাংলাদেশের বর্তমান প্রধানমন্ত্রী শেখ হাসিনার অবদানের কথা স্বীকার করেন।
আজ সকালে মণিপুরের রাজধানী ইম্ফলের মন্ত্রী পুকুরি ও সিংজেমাইতে দুটি বিএসএফ ক্যাম্পের সামনে বিস্ফোরণ ঘটায় জঙ্গিরা। কেউ হতাহত হননি বলে বিএসএফ সূত্রে দাবি করা হয়। ঘটনাস্থল দুটি থেকে এক কিলোমিটারের মধ্যেই এদিন রাজ্যস্তরের মূল অনুষ্ঠানে জাতীয় পতাকা উত্তোলন করে সামরিক ও আধা সামরিক বাহিনীর অভিবাদন গ্রহণ করেন রাজ্যপাল নাজমা হেফতুল্লা।
