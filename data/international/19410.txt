
অস্ট্রেলিয়ার সিডনির উত্তরের সৈকতের অদূরে নৌকায় চড়ে ছবি তুলছিলেন তিমি ফটোগ্রাফার জন গুডরিজ। বছরের এ সময় স্থান পরিবর্তন করে সাগরের উত্তর দিকে সরে যায় তিমি। জনের ইচ্ছা ছিল তিমির সেই স্থান পরিবর্তনের ছবি তোলার।
সিডনি সৈকতের কাছে সমুদ্রে খেলাচ্ছলে লাফিয়ে উঠছিল ১২টি তিমি। নৌকায় বসে সেই ছবিই তুলছিলেন জন। হঠাৎ একটি হাম্পব্যাক তিমি পর্যটকবাহী এক নৌকার খুব কাছ ঘেঁষে লাফিয়ে উঠল। জনও মুহূর্তের মধ্যে ক্যামেরাবন্দী করে ফেললেন সে দৃশ্য।
জন গুডরিজ বিবিসিকে বলেন, তিনি ৫০০ মিটার দূরে অন্য একটি নৌকায় বসে ছবি তুলছিলেন। তখন ওই তিমিটি আরেকটি নৌকার খুব কাছে লাফিয়ে ওঠে। জনের ভাষায়, তিমিটি শূন্য থেকে আবার পানিতে পড়ার যে ঢেউ ওঠে, তাতে ওই ছোট নৌকাটির অবস্থা যেন হয় একট টুকরো হালকা কর্কের মতো। জন বলেন, ‘দূর থেকে আমার দৃশ্যটি দেখতে খুবই মজা লাগছিল। কিন্তু ওই নৌকার যাত্রীদের অবস্থা নিশ্চয়ই ঠিক বিপরীত ছিল।’
দক্ষিণ সাগর থেকে হাজারো হাম্পব্যাক ও সাদা তিমি বছরের এ সময় উত্তর দিকে পাড়ি দিয়ে শীতের সময়টা অস্ট্রেলিয়ার কুইন্সল্যান্ডের অদূরে সাগরে কাটায়। সেপ্টেম্বর থেকে নভেম্বরের মধ্যে তারা আবার অ্যান্টার্কটিকে ফিরে যায়।
জন গুডরিজ বলেন, এই ভ্রমণের সময় তিমিগুলো সমুদ্রে ভাসমান নৌকার ব্যাপারে খুব আগ্রহী হয়ে ওঠে এবং মাঝেমধ্যে কাছে এসে পানি থেকে লাফিয়ে ওঠে। তবে নৌকার এত কাছে লাফিয়ে ওঠার ঘটনা সত্যিই বিরল।
