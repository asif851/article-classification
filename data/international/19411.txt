
নতুন বছরে রাজনীতির বাইরে প্রযুক্তি-গবেষণা, খেলাধুলা-বিনোদন এবং পর্যটন ও অন্যান্য ক্ষেত্রে বড় বড় কিছু ঘটনা ঘটতে পারে। যার অপেক্ষায় আছে বিশ্ববাসী। সিএনএনের দেওয়া তালিকা থেকে তেমন ১০টি বিষয় নিয়ে লিখেছেন রাজিউল হাসান
রাজপরিবারে নববধূপ্রিন্স হ্যারি ও মার্কিন অভিনেত্রী মেগান মার্কেল আগামী মে মাসে বিয়ে করবেন। ব্রিটিশ রাজপরিবার জানিয়েছে, উইন্ডসর ক্যাসেলে সেন্ট জর্জেস চ্যাপেলে এই বিয়ে সম্পন্ন হবে। গত নভেম্বর মাসের একদম শেষ দিকে হ্যারি ও মার্কেলের বাগদানের ঘোষণা আসে। ওই মাসের শুরুর দিকে তাঁদের বাগদান সম্পন্ন হয়। এরপর গত ১৫ ডিসেম্বর রাজপরিবার জানায়, আগামী ১৯ মে এই জুটির বিয়ে সম্পন্ন হবে।রাজপরিবারে নতুন অতিথিআগামী এপ্রিল মাসেই এই রাজপরিবারে আসার কথা রয়েছে নতুন এক অতিথির। গত সেপ্টেম্বর মাসে জানানো হয়, প্রিন্স হ্যারির বড় ভাই প্রিন্স উইলিয়াম ও ডাচেস অব কেমব্রিজ ক্যাথরিনের ঘর আলো করে আসতে চলেছে তাঁদের তৃতীয় সন্তান। অক্টোবর মাসে আরেক ঘোষণায় জানানো হয়, এপ্রিলে জন্ম হতে পারে নবজাতকের।চাঁদে নিয়মিত যাতায়াতসবকিছু ঠিক থাকলে চাঁদে বসতি গড়ার স্বপ্নের গোড়াপত্তনও হবে এ বছরই। যুক্তরাষ্ট্রের সিলিকন ভ্যালির স্টার্টআপ ‘মুন এক্সপ্রেস’ বলেছে, ২০১৮ সালে তারা ‘নিশ্চিতভাবে’ চাঁদের বুকে মহাকাশযান অবতরণ করাবে। যদি এই অভিযান সফল হয়, তাহলে এবারই প্রথম কোনো বেসরকারি প্রতিষ্ঠানের মহাকাশযান পৃথিবীর একমাত্র উপগ্রহটি স্পর্শ করবে। প্রতিষ্ঠানটির চূড়ান্ত লক্ষ্য হলো চাঁদে নিয়মিত মানুষ পরিবহন এবং সেখান থেকে প্রাকৃতিক সম্পদ আহরণ। মুন এক্সপ্রেসের চেয়ারম্যান নবীন জৈন গত নভেম্বর মাসে সিএনবিসিকে বলেন, ‘আমরা ভালোভাবে এগিয়ে যাচ্ছি এবং আগামী বছরই (২০১৮ সাল) মহাকাশযান উৎক্ষেপণের আশা করছি।’ চাঁদের বুকে মানুষের প্রথম পা পড়ে ১৯৬৯ সালে।মাথাহীন রোবট বিড়াল
যাঁরা বিড়াল-কুকুর ভালোবাসেন, তাঁদের প্রায়ই বিপাকে পড়তে হয়। এমন সব ঝামেলা থেকে মুক্তি দিতে এ বছর আসছে মাথাহীন রোবট বিড়াল। জাপানের ইউকাই ইঞ্জিনিয়ারিং নামের একটি প্রযুক্তি-প্রতিষ্ঠান বিড়ালটি তৈরি করেছে। মাথা না থাকলেও এই বিড়াল প্রকৃত বিড়ালের মতোই নরম, পশমবহুল। লেজও নাড়ে। এর নাম কুবো। আরও সুখবর রয়েছে প্রযুক্তিপ্রেমীদের জন্য। আসছে রোবট বেবিসিটার। এই রোবট ঝিয়ের বিশেষত্ব হলো, এটি আঙুলের ছাপ নয়, কানের গঠন স্ক্যান করবে। ফলে নিরাপত্তাব্যবস্থা আরও জোরদার হবে।
ভালো কিছু চলচ্চিত্র২০১৮ সালটা অনবদ্য এক বছর হতে চলেছে চলচ্চিত্রপ্রেমীদের জন্য। এ বছর মুক্তি পাবে বেশ কয়েকটি ছবি, যা এরই মধ্যে আলোচনার সৃষ্টি করেছে। এর মধ্যে আগামী ফেব্রুয়ারিতে আসবে ব্ল্যাক প্যান্থার। একই মাসে মুক্তি পাবে ‘ফিফটি শেডস’ সিরিজের ফিফটি শেডস ফ্রিড। এরপর মে মাসে আসবে ‘অ্যাভেঞ্জার্স’ সিরিজের নতুন সিনেমা অ্যাভেঞ্জার্স: ইনফিনিটি ওয়ার। নিঃসন্দেহে এই ছবিটির জন্য অপেক্ষায় রয়েছেন অনেকে। এর আগে মার্চেই চলে আসবে আ রিঙ্কল ইন টাইম। জুনে মুক্তি পাবে জুরাসিক ওয়ার্ল্ড: ফলেন কিংডম।অ্যান্টার্কটিকা বাণিজ্যিক পরিবহন২০১৮ সাল থেকে আকাশপথে অ্যান্টার্কটিকায় বাণিজ্যিকভাবে যাত্রী পরিবহন শুরু হবে। আগ্রহী ব্যক্তিদের এখন পৃথিবীর সর্বদক্ষিণের এই এলাকাটায় বেড়াতে বা অভিযানে যেতে চার্টার্ড ফ্লাইট ভাড়া করতে হয়। ফলে খরচ বিবেচনায় অনেক আগ্রহীর জন্যই অ্যান্টার্কটিকা অভিযান প্রায় অসম্ভব। আকাশপথে বাণিজ্যিক এই পরিবহন শুরু করবে আর্জেন্টিনা কর্তৃপক্ষ।
স্মার্টফোন নিষিদ্ধস্মার্টফোনের যেমন উপকারিতা রয়েছে, একই সঙ্গে রয়েছে এর কিছু নেতিবাচক দিকও। গবেষকেরা বলেছেন, শিশুর মস্তিষ্কের জন্য স্মার্টফোন ক্ষতিকর। পড়ালেখা থেকে মনোযোগও কেড়ে নেয় এটি। এই কারণেই ফ্রান্সে আগামী সেপ্টেম্বর মাস থেকে প্রাথমিক স্কুলগুলোতে স্মার্টফোন ব্যবহার নিষিদ্ধের সিদ্ধান্ত কার্যকর করা হবে। প্রেসিডেন্ট এমানুয়েল মাখোঁ বলেছেন, দেশের ভবিষ্যৎ চিন্তা করে তিনি এই পদক্ষেপ নিতে চলেছেন।
টাইটানিক ভ্রমণ
১৯১২ সালের ১৫ এপ্রিল উত্তর আটলান্টিক মহাসাগরে ডুবে যায় সে সময়ের সবচেয়ে বড় যাত্রীবাহী জাহাজ টাইটানিক। যুক্তরাজ্যের সাউদাম্পটন থেকে যুক্তরাষ্ট্রের নিউইয়র্ক যাওয়ার পথে একটি হিমশৈলের সঙ্গে ধাক্কা লেগে দুর্ঘটনাটি ঘটে। এই দুর্ঘটনায় প্রায় দেড় হাজার মানুষ মারা যায়। টাইটানিকের ব্যাপারে আগ্রহী মানুষদের জন্য ২০১৮ সালে সুখবর আছে। মে মাস থেকে লন্ডনভিত্তিক পর্যটন-প্রতিষ্ঠান ব্লু মার্বেল প্রাইভেট টাইটানিক ভ্রমণের সুযোগ করে দেবে। এর জন্য অবশ্য জনপ্রতি গুনতে হবে এক লাখের বেশি মার্কিন ডলার। ব্লু মার্বেল প্রাইভেট কর্তৃপক্ষ বলেছে, আপাতদৃশ্যে অর্থের পরিমাণ বেশি হলেও তা আসলে টাইটানিকের যাত্রীরা যে ভাড়া দিয়ে জাহাজটিতে উঠেছিলেন, তার সমানই। কারণ, ১৯১২ সালে টাইটানিকের যাত্রীরা যে ভাড়া গুনেছিলেন, মুদ্রাস্ফীতির বিষয়টি মাথায় রাখলে তা তাঁদের নির্ধারিত ভাড়ার সমপরিমাণই হবে।
বিশ্বকাপ ফুটবলফুটবলপ্রেমীদের চার বছরের অপেক্ষারও অবসান ঘটবে এ বছর। আগামী জুনে শুরু হবে রাশিয়া বিশ্বকাপ। এদিকে রুশ ফুটবলে বর্ণবাদ, রাশিয়ায় সমকামীদের প্রতি বৈষম্য, ইউক্রেনের সংঘাতময় এলাকায় রুশ উপস্থিতিসহ বিভিন্ন অভিযোগ এবং ক্রিমিয়া ছিনিয়ে নেওয়ার ঘটনা, ইউক্রেনের পূর্বাঞ্চলে রুশ অভিযানসহ নানা বিতর্ক ২০১৮ সালের বিশ্বকাপ ফুটবলের সঙ্গে জড়িয়ে গেছে।টাইম ক্যাপসুলযুক্তরাষ্ট্রের টেক্সাসে ১৯৬৮ সালে হিলিয়াম টাইম কলাম মনুমেন্ট নির্মাণ করা হয়েছিল হিলিয়াম গ্যাস আবিষ্কারকে স্মরণীয় করে রাখতে। স্মৃতিস্তম্ভটি নির্মাণের শতবর্ষ আগে ১৮৬৮ সালে নিষ্ক্রিয় গ্যাস হিলিয়ামের সন্ধান মেলে। টেক্সাসে এই স্মৃতিস্তম্ভটি নির্মাণের কারণ হলো, এখানেই যুক্তরাষ্ট্রের সবচেয়ে বেশি হিলিয়াম উৎপাদন হয়। এবার আসা যাক টাইম ক্যাপসুলের বিষয়টিতে। হিলিয়াম টাইম কলাম মনুমেন্টে চারটি টাইম ক্যাপসুল রয়েছে। স্মৃতিস্তম্ভ নির্মাণের ২৫তম বছর, ৫০তম বছর, শততম বর্ষ ও সহস্রতম বর্ষে একটি করে ক্যাপসুল খোলা হয়। ১৯৯৩ সালে খুলেছে একটি  ক্যাপসুল। ২০১৮ সাল হলো হিলিয়াম আবিষ্কারের ১৫০তম এবং স্মৃতিস্তম্ভ নির্মাণের ৫০তম বর্ষ। কাজেই এ বছর খুলবে আরেকটি টাইম ক্যাপসুল।
