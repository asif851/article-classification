
ভারতীয় জনতা পার্টির (বিজেপি) সর্বভারতীয় সভাপতি রাজনাথ সিং বলেছেন, ‘বাংলাদেশ থেকে অত্যাচার করে মানুষ তাড়িয়ে দেওয়া হবে, এতে আমরা চুপ করে বসে থাকতে পারি না। ১৯৭১ সালের পর থেকে যারা ভারতে শরণার্থী হয়ে রয়েছে, তাদের বাংলাদেশে ফেরত পাঠানো হবে।’গতকাল শুক্রবার পশ্চিমবঙ্গের উত্তর ২৪ পরগনা জেলার নৈহাটিতে দলীয় প্রার্থী আর কে হান্ডার নির্বাচনী প্রচারে এসব কথা বলেন রাজনাথ সিং। তিনি বলেন, বিজেপি ক্ষমতায় এলে বাংলার জন্য বিশেষ আর্থিক প্যাকেজ দেওয়া হবে।রাজনাথ সিং প্রশ্ন তুলে বলেন, ‘মমতা বন্দ্যোপাধ্যায় কেন বিজেপির বিরুদ্ধে লড়ছেন? একসময় তো আমরা একসঙ্গে লড়াই করেছি বামফ্রন্টের বিরুদ্ধে।’ তিনি বলেন, পশ্চিমবঙ্গের চিটফান্ড ইস্যু নিয়ে রাজ্য সরকারের এগিয়ে আসা উচিত। সঠিক তদন্ত করে দোষী ব্যক্তিদের শাস্তি দেওয়া উচিত। তিনি বলেন, ৩৫ বছর ধরে সিপিএম এই রাজ্যকে শেষ করে দিয়েছে। মানুষ পরিবর্তন এনেছেন। এর পরও বাংলার মানুষ হতাশ। আড়াই বছর ধরে এই রাজ্যে কোনো উন্নয়ন হয়নি। শুধু সিপিএম আর তৃণমূলের কোন্দল চলেছে।রাজনাথ সিং বলেন, রবীন্দ্রনাথ, বঙ্কিমচন্দ্র, নজরুল, শরত্চন্দ্রের মতো অনেক মনীষী এই বাংলায় জন্মেছেন। কিন্তু যোগ্য সম্মান পাননি। বিজেপি ক্ষমতায় এলে পাঠ্যপুস্তকে এসব মনীষীর জীবনী ছাপা হবে।
