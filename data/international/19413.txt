
ভারতের বিজেপি শাসিত গুজরাট রাজ্য এবং কংগ্রেসশাসিত হিমাচল প্রদেশের বিধানসভা নির্বাচন সম্পন্ন হয়েছে। ৭ নভেম্বর হিমাচল প্রদেশের ৬৮টি আসনে ভোট নেওয়া হয়। ৯ ও ১৪ ডিসেম্বর গুজরাটের ১৮২টি আসনে দুই দফায় ভোট নেওয়া হয়। দুটি রাজ্যের ভোটের ফলাফল ঘোষণা করা হবে ১৮ ডিসেম্বর।
গতকাল বৃহস্পতিবার গুজরাট ও হিমাচলে দ্বিতীয় দফা ভোট নেওয়ার পর একযোগে বিভিন্ন সংবাদমাধ্যম ভোটারদের মতামত নিয়ে বুথ ফেরত সমীক্ষার ফলাফল প্রকাশ করে। একই সঙ্গে আগেই বুথফেরত সমীক্ষা করা হিমাচল প্রদেশেরও ফলাফল ঘোষণা করে। নির্বাচন কমিশনের নিষেধাজ্ঞা থাকায় ভোট গ্রহণ সম্পন্ন হওয়ার পরই ঘোষণা করা হয় বুথ ফেরত সমীক্ষার ফলাফল।
বুথ ফেরত সমীক্ষায় দুটি রাজ্যেই বিপুল ভোটে বিজেপির জয়লাভের ইঙ্গিত দেওয়া হয়েছে। বলা হয়, গুজরাটে ক্ষমতায় থাকছে বিজেপি আর হিমাচল প্রদেশে ক্ষমতা হারাচ্ছে কংগ্রেস। গুজরাটে অবশ্য প্রধানমন্ত্রী নরেন্দ্র মোদি একটানা তিনবার মুখ্যমন্ত্রী ছিলেন। এবার জয়লাভ করলে গুজরাটে ২০ বছর শাসনের নজির গড়বে বিজেপি।
গুজরাট বিধানসভায় রয়েছে ১৮২টি আসন। এনডিটিভি বলেছে, বিজেপি পাবে ১১২টি আসন এবং কংগ্রেস পাবে ৭০টি আসন। জি-নিউজ তাদের বুথ ফেরত সমীক্ষায় বলেছে, বিজেপি এই রাজ্যে পাবে ১১৭টি আসন আর কংগ্রেস পাবে ৬৪টি আসন। ইন্ডিয়া টুডে বলেছে, বিজেপি ১০৬ এবং কংগ্রেস পাবে ৭৫টি আসন। এবিপি-সিএসডিএস বলেছে, বিজেপি ১১৭ আর কংগ্রেস ৬৪। টাইমস নাউ-ভিএমআরের হিসেবে বলা হয়েছে, বিজেপি ১০৯ এবং কংগ্রেস পাবে ৭০টি। টাইমস অব ইন্ডিয়া অনলাইন-সিভোটার বলেছে, বিজেপি ১০৮ এবং কংগ্রেস পাবে ৭৪টি আসন। ইন্ডিয়া টুডে বলেছে, ৯৯-১১৩ বিজেপি এবং কংগ্রেস পাবে ৬৮-৭২টি আসন। আর টুডেজ চাণক্য তাদের বুথ ফেরত সমীক্ষায় বলেছে, বিজেপি পাবে ১৩৫টি আসন আর কংগ্রেস পাবে ৪৭টি আসন।
হিমাচল প্রদেশের ৬৮টি আসনেও বিপুলভাবে জিততে চলেছে বিজেপি। এবিপি নিউজ তাদের বুথ ফেরত সমীক্ষায় বলেছে, বিজেপি পাবে ৩৮টি এবং কংগ্রেস পাবে ২৯টি আসন। আজতক-এক্সিস তাদের হিসেবে বলেছে, বিজেপি পাবে ৪৭-৫৫ এবং কংগ্রেস পাবে ১৩-২০টি আসন। টাইমস অব ইন্ডিয়া অনলাইন বলেছে, বিজেপি ৪১ এবং কংগ্রেস ২৫টি আসন। ইন্ডিয়া টুডে বলেছে, বিজেপি ৪৭-৫৫, কংগ্রেস ১৩-২০টি আসন পাবে। সাহারা সময় বলেছে, বিজেপি ১১০-১২০ এবং কংগ্রেস ৬৫-৭৫টি আসন পাবে। আর টুডেজ চাণক্য বলেছে, বিজেপি পাবে ৫৫ আর কংগ্রেস পাবে ১৩টি আসন।
এই দুই রাজ্যে বিজেপি ক্ষমতায় এলে ভারতের ৩৬টি রাজ্য ও কেন্দ্রশাসিত অঞ্চলের বিধানসভায় বিজেপি ১৯টি রাজ্যের ক্ষমতায় আসবে।
