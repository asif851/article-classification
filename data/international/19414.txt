
ইতালিতে বাদামি রঙের ভালুকের একটি প্রজাতি হচ্ছে মার্সিকান ভালুক। এটি প্রায় বিলুপ্ত হওয়ার পথে। বিপন্ন প্রজাতির এই ভালুক পৃথিবীতে এখন ৫০টির মতো রয়েছে। এই ভালুককে তাই টিকিয়ে রাখতে বিশেষ যত্ন করা হয়। অথচ এর মধ্যেই ঘটে গেল অঘটন।
বিবিসির খবরে জানা যায়, বন্য প্রাণীদের গতিবিধি নজরে রাখার জন্য রেডিও কলার লাগানোর উদ্যোগ নেন ইতালির ন্যাশনাল পার্কের জীববিজ্ঞানীরা। ফাঁদ পাতা হয় বনে। ওই ফাঁদে এসে আটকা পড়ে মার্সিকান ভালুকটি। ওই সময় ভালুকটিকে অচেতন করার ব্যবস্থা নিলে ঘটে বিপত্তি। অচেতন করার একপর্যায়ে ছটফট করতে করতে মারা যায় বিরল প্রজাতির এই ভালুক।
বন্য প্রাণী সংরক্ষণ কর্মকর্তারা ঘটনাটিকে গুরুতর হিসেবে মন্তব্য করেছেন। তাঁরা বলছেন, এই প্রজাতির ভালুক বিলুপ্ত হয়ে যাচ্ছে। পৃথিবীতে এর সংখ্যা ৫০টির কমবেশি। এর মধ্যে আরও একটি কমে গেল। যে পদ্ধতিতে ভালুকটিকে ধরা হচ্ছিল, তা তদন্তের দাবি জানান তাঁরা।
গত বুধবার রাতে আবরুজ্জো, লাজিও এবং মোলাইস সংরক্ষিত এলাকায় বন্য প্রাণী ধরার জন্য টিউব ফাঁদ পাতা হয়। ইতালির গণমাধ্যমে বলা হয়েছে, কম বয়সী ভালুকটিকে ধরার উদ্দেশ্য ছিল না কর্তৃপক্ষের। তারা অন্য কোনো প্রাণীর জন্য ফাঁদটি পেতেছিল।
ন্যাশনাল পার্কের প্রেসিডেন্ট অ্যান্টোনিও কাররারা বলেন, ‘বন্য প্রাণী ধরার ক্ষেত্রে এই প্রথম আমরা অনুভূতিনাশক প্রক্রিয়ার প্রয়োজনীয়তার মুখোমুখি হই। ভালুকের ক্ষেত্রে ন্যূনতম ঝুঁকি হ্রাসের সম্পূর্ণ ব্যবস্থা থাকার পরও তা কাজে লাগেনি।’ তবে তিনি সহকর্মীদের প্রতি তাঁর পুরো আস্থা রয়েছে বলে জানান। তিনি বলেন, মৃত ভালুকটির ময়নাতদন্তে মৃত্যুর প্রকৃত কারণ উঠে আসবে।
