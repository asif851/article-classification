
ভারতের সংযুক্ত প্রগতিশীল মোর্চার (ইউপিএ) প্রধান সোনিয়া গান্ধী বলেছেন, জম্মু ও কাশ্মীরের মানুষ সহিংসতায় হতাশ। তারা শান্তি ও উন্নয়নের স্বাদ নিতে চায়।গতকাল বুধবার ভারতনিয়ন্ত্রিত কাশ্মীরের জম্মুতে এক সমাবেশে এ কথা বলেন সোনিয়া। একই সমাবেশে দেশটির প্রধানমন্ত্রী মনমোহন সিংও ভাষণ দেন। তিনি বলেন, সংলাপের মাধ্যমে সংকট উত্তরণের শক্তি ভারতের গণতন্ত্রে রয়েছে। জম্মুর বানিহাল থেকে কাশ্মীরের কাজিগুন্দ পর্যন্ত রেলপথের উদ্বোধন উপলক্ষে এ সমাবেশের আয়োজন করা হয়। সমাবেশে মনমোহন সিং বলেন, জম্মু ও কাশ্মীরের উন্নয়নে এই রেলসংযোগ সাহায্য করবে। এটা রাজ্যের উন্নয়নে নতুন যুগের সূচনা করবে। ১১ কিলোমিটার দীর্ঘ সুড়ঙ্গের মধ্যদিয়েযাওয়া এই রেলপথ কাশ্মীর উপত্যকা ও জম্মুকে যুক্ত করবে। এই গুরুত্বপূর্ণ রেলসংযোগের ফলে সড়কপথের দূরত্ব ১৮ কিলোমিটার কমবে। এই রেলওয়ে সুড়ঙ্গটি এশিয়ায় দ্বিতীয় দীর্ঘতম। কংগ্রেসের সভানেত্রী বলেন, কাশ্মীরের জনগণ সহিংসতায় হতাশ। তারা শান্তি ও উন্নয়ন চায়। রাজ্যের পঞ্চায়েত নির্বাচনে জনগণের স্বতঃস্ফূর্ত অংশগ্রহণই প্রমাণ করে, তারা শান্তি ও উন্নয়নের জন্য ব্যাকুল হয়ে আছে। তিনি আরও বলেন, ‘আমি জানি, এখানে মাঝেমধ্যেই বেদনাদায়ক ঘটনা ঘটে। কিন্তু সংলাপ ও আলোচনার মাধ্যমে সংকট উত্তরণের পথ আমাদের গণতন্ত্রে রয়েছে।’ অনুষ্ঠানে কাশ্মীরের মুখ্যমন্ত্রী ওমর আবদুল্লাহ, রাজ্যপাল এন এন ভোরা, কেন্দ্রীয় রেলমন্ত্রী মল্লিকার্জুন খারগে ও কেন্দ্রীয় স্বাস্থ্যমন্ত্রী গুলাম নবী আজাদ উপস্থিত ছিলেন। পতাকা নেড়ে নতুন লাইনে রেলযাত্রার উদ্বোধন করেন প্রধানমন্ত্রী। আইএএনএস।
