
আফগানিস্তানে সামরিক ঘাঁটিতে তালেবান হামলায় বিপুলসংখ্যক সেনার হতাহত হওয়ার ঘটনায় দেশটিতে আজ রোববার এক দিনের জাতীয় শোক পালন করা হচ্ছে।
আফগান প্রেসিডেন্ট আশরাফ গনি গতকাল শনিবার এই শোক ঘোষণা করেন। বার্তা সংস্থা রয়টার্সের প্রতিবেদনে এই তথ্য জানানো হয়।
গত শুক্রবার আফগানিস্তানের উত্তরাঞ্চলের মাজার-ই-শরিফ শহরের কাছে অবস্থিত একটি সেনাঘাঁটিতে সেনার ছদ্মবেশে হামলা চালায় তালেবান।
আফগান প্রতিরক্ষা মন্ত্রণালয়ের ভাষ্য, হামলায় শতাধিক সেনাসদস্য নিহত বা আহত হয়েছেন।
নাম প্রকাশ না করে দেশটির এক কর্মকর্তা বলেছেন, নিহত সেনার সংখ্যা অন্তত ১৪০ জন। আর আহত হয়েছেন অনেকেই।
অন্য কর্মকর্তারা বলেছেন, হতাহত সেনার সংখ্যা আরও বেশি হবে।
গতকাল ঘটনাস্থল পরিদর্শনে যান আফগান প্রেসিডেন্ট। এ সময় তিনি এক দিনের জাতীয় শোক ঘোষণা করেন।
আশরাফ গনি বলেন, নিহত সেনাদের স্মরণে আজ জাতীয় পতাকা অর্ধনমিত থাকবে।
উদ্ভূত পরিস্থিতি নিয়ে দেশটির জ্যেষ্ঠ নিরাপত্তা কর্মকর্তাদের সঙ্গে জরুরি বৈঠক করেছেন আশরাফ গনি। গুরুত্ব দিয়ে হামলার ঘটনা তদন্তের নির্দেশ দিয়েছেন তিনি।
এক বিবৃতিতে হামলার তীব্র নিন্দা করেছেন আফগান প্রেসিডেন্ট। এই হামলাকে কাপুরুষোচিত কাজ বলে অভিহিত করেছেন তিনি।
আফগান প্রতিরক্ষা মন্ত্রণালয় জানিয়েছে, শুক্রবারের হামলাটি কয়েক ঘণ্টাব্যাপী চলে। ঘাঁটির মসজিদ ও খাবারের জায়গায় অবস্থানরত সেনারা এই হামলার লক্ষ্য ছিলেন।
আফগান সেনা সূত্র বলছে, সেনাদের পাল্টা জবাবে হামলায় অংশ নেওয়া অন্তত ১০ জন তালেবান নিহত হয়েছে। একজনকে আটক করা হয়েছে।
 
