
ইউক্রেনের ব্যাপারে রাশিয়ার প্রেসিডেন্ট ভ্লাদিমির পুতিন ‘জালিম’ শাসকের মতো আচরণ করছেন বলে অভিযোগ করেছে যুক্তরাজ্য।বার্তা সংস্থা রয়টার্সের প্রতিবেদনে জানানো হয়, গতকাল রোববার এমন অভিযোগ করে দেশটি। ইউক্রেন-সংকট নিয়ে বলতে গিয়ে পুতিনকে নিয়ে এমন কড়া মন্তব্য করেন যুক্তরাজ্যের পররাষ্ট্রমন্ত্রী ফিলিপ হ্যামন্ড।ইউক্রেন-সংকট সমাধানে যুক্তরাজ্যের এগিয়ে আসাটা অপ্রাসঙ্গিক বলে দাবি করার বিষয়টি নাকচ করেছেন হ্যামন্ড। স্কাই নিউজকে তিনি বলেন, ‘রাশিয়ার সেনাবাহিনীকে পরাজিত করতে পারবে না ইউক্রেন, এটা বাস্তবিক অবস্থানও নয়। এ ক্ষেত্রে রাজনৈতিক সমাধান হতে হবে।’ইউক্রেন-সংকটের প্রেক্ষাপটে রুশ প্রেসিডেন্ট ভ্লাদিমির পুতিনের ভূমিকার কড়া সমালোচনা করে যুক্তরাজ্যের পররাষ্ট্রমন্ত্রী বলেন, ‘এই ব্যক্তি (পুতিন) আন্তর্জাতিক সীমান্তে সেনা পাঠিয়েছেন। এই একুশ শতকে অন্য একটি দেশের ভূখণ্ড দখল করে তিনি বিশ শতকের জালিম শাসকের মতো আচরণ করছেন। সভ্য জাতি এমন আচরণ করে না।’কিয়েভের বাহিনীকে অস্ত্র দেওয়ার কোনো পরিকল্পনা যুক্তরাজ্যের নেই বলে জানান ফিলিপ হ্যামন্ড।পূর্ব ইউক্রেনের রুশপন্থী বিদ্রোহীদের সমর্থন দেওয়ার বিষয়ে পশ্চিমা দেশ ও ইউক্রেনের অভিযোগ অস্বীকার করে আসছে রাশিয়া।
