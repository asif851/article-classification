
মালয়েশিয়ার প্রধানমন্ত্রী নাজিব রাজাকের পদত্যাগের দাবিতে গতকাল রোববার দ্বিতীয় দিনের মতো বিক্ষোভে উত্তাল ছিল রাজধানী কুয়ালালামপুর। তবে পদত্যাগ না করার সিদ্ধান্তে অটল প্রধানমন্ত্রী নাজিব। বিক্ষোভের আয়োজকদের বিরুদ্ধে ব্যবস্থা নেওয়া হবে বলে হুঁশিয়ারি দিয়েছেন উপপ্রধানমন্ত্রী জাহিদ হামিদি। খবর এএফপি, বিবিসি ও আল-জাজিরার।প্রধানমন্ত্রীর বিরুদ্ধে রাষ্ট্রীয় তহবিল থেকে ৭০ কোটি মার্কিন ডলার আত্মসাতের অভিযোগে গত শনিবার থেকে দুই দিনের বিক্ষোভ শুরু করে মানবাধিকার সংগঠন বেরসিহ (মালয় শব্দটির অর্থ ‘পরিষ্কার’)। বিক্ষোভে যোগ দিয়েছেন মালয়েশিয়ার সাবেক প্রধানমন্ত্রী মাহাথির মোহাম্মদও। গতকাল দ্বিতীয় দিনে সকাল থেকে বিক্ষোভকারীরা পরিকল্পনামতো হলুদ শার্ট পরে কুয়ালালামপুরের ইনডিপেনডেন্স স্কয়ারে নতুন করে জড়ো হতে থাকে। পুলিশ বিভিন্ন সড়কের মুখ অবরোধ করে ওই স্কয়ার ও এর আশপাশে যোগ দিতে বাধা দেয় বিক্ষোভকারীদের। আয়োজকদের দাবি, নানা বাধা উপেক্ষা করে অন্তত দুই লাখ মানুষ বিক্ষোভে যোগ দিয়েছে। যদিও পুলিশ বলছে, বিক্ষোভকারীর সংখ্যা ২৯ হাজার।পুলিশের কঠোর অবস্থান সত্ত্বেও প্রথম দিনের মতো দ্বিতীয় দিনেও বিক্ষোভ ছিল শান্তিপূর্ণ। গতকাল দুপুর পর্যন্ত অপ্রীতিকর কোনো ঘটনার খবর পাওয়া যায়নি। বিক্ষোভকারীরা নাজিব রাজাকের বিকৃত ছবি, কার্টুন ও তাঁর পদত্যাগের দাবিসংবলিত স্লোগান লেখা ব্যানার ও প্ল্যাকার্ড নিয়ে বিক্ষোভ করে। রোববার মধ্যরাত পর্যন্ত বিক্ষোভ চালিয়ে যাওয়ার কথা বলেছেন আয়োজকেরা। বিক্ষোভকারী আইনজীবী সাইমন টাম বলেন, ‘আমরা যত বেশি সম্ভব জনগণ জড়ো হয়ে প্রধানমন্ত্রীর পদত্যাগের দাবির বার্তা সরকারের কাছে পৌঁছে দিতে চাই।’শনিবার বিক্ষোভের প্রথম দিনেই হাজারো মানুষ রাজপথে নামে। ইনডিপেনডেন্স স্কয়ারে জড়ো হয়ে নাজিব রাজাকবিরোধী নানা স্লোগান দেয় তারা। সন্ধ্যার দিকে বিক্ষোভকারীর সংখ্যা কিছু কমে আসে। রাতেও ওই স্কয়ার ও এর আশপাশে ছিল অনেক বিক্ষোভকারী। রাতে আকস্মিকভাবে বিক্ষোভকারীদের সামনে হাজির হন সাবেক প্রধানমন্ত্রী মাহাথির মোহাম্মদ। তাঁকে দেখে উল্লাস প্রকাশ করে বিক্ষোভকারীরা। মাহাথির তাদের বিক্ষোভ চালিয়ে যাওয়ার আহ্বান জানান। গতকালও কুয়ালালামপুরের সেন্ট্রাল মার্কেট এলাকায় বিক্ষোভে যোগ দেন মাহাথির। এ সময় সাংবাদিকদের সঙ্গে আলাপকালে প্রধানমন্ত্রী নাজিবের পদত্যাগ দাবি করেন তিনি।মালয়েশিয়ার আরও কয়েকটি শহরে বিক্ষোভের খবর মিলেছে। মালাক্কা থেকে ১২ জনকে গ্রেপ্তার করেছে পুলিশ।মালয়েশিয়ার সরকারি গণমাধ্যমগুলো থেকে জানা যায়, পদত্যাগ না করার অবস্থানে অটল আছেন প্রধানমন্ত্রী নাজিব। তিনি বলেছেন, যারা হলুদ শার্ট পরে বিক্ষোভ করছে, তারা দেশের মুখে কালিমা লেপন করছে। নাজিব শুরু থেকেই তাঁর বিরুদ্ধে সব অভিযোগ অস্বীকার করে আসছেন।উপপ্রধানমন্ত্রী জাহিদ হামিদি বিক্ষোভের আয়োজকদের শাস্তির আওতায় আনার হুঁশিয়ারি দিয়ে বলেছেন, ‘তারা কী বলছে, আমরা সব শুনছি। তাদের বিরুদ্ধে রাষ্ট্রদ্রোহসহ বিভিন্ন আইনে অভিযোগ আনা হবে।’
