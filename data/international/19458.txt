
আফগানিস্তানের রাজধানী কাবুলে একটি ভোটার নিবন্ধন কেন্দ্রের বাইরে আত্মঘাতী বিস্ফোরণে অন্তত ৩১ জন নিহত হয়েছেন। আহত হয়েছে ৫৪ জন। আজ রোববার ভোটাররা যখন কেন্দ্রে পরিচয়পত্রের জন্য অপেক্ষা করছিলেন, তখন এ ঘটনা ঘটে।
রয়টার্সের খবরে জানা যায়, এরই মধ্যে ইসলামিক স্টেট (আইএস) নিজেদের মুখপাত্র ‘আমাক’-এ হামলার দায় শিকার করেছে। আমাক চ্যানেলের মাধ্যমে বিশ্বের বিভিন্ন স্থানে হামলার খবর প্রচার করে থাকে আইএস।
আগামী অক্টোবরে দেশটির সাধারণ নির্বাচন ও জেলা কাউন্সিল নির্বাচন।
দেশটির স্বরাষ্ট্র মন্ত্রণালয়ের মুখপাত্র নাজিব দানেশ বলেন, হামলাকারী ওই ব্যক্তি হেঁটে কেন্দ্রে আসে। তার শরীরে বিস্ফোরকভর্তি বন্ধনী বাঁধা ছিল। সেখানে কর্মকর্তারা ভোটারদের মধ্যে পরিচয়পত্র বিলি করছিলেন। তখনই হামলাকারী বিস্ফোরণটি ঘটায়।
জনস্বাস্থ্য মন্ত্রণালয়ের মুখপাত্র বলেন, আত্মঘাতী বিস্ফোরণে অন্তত ৩১ জন নিহত হয়েছেন। আহত হয়েছেন ৫৪ জন। এতে কয়েকটি গাড়ি ধ্বংস হয়ে যায়। আশপাশের অনেকগুলো ভবনের জানালার কাচ চুরমার হয়ে যায়। আশপাশের সড়ক ধ্বংসস্তূপে পরিণত হয়।
বিস্ফোরণের সময় ঘটনাস্থলের কাছে থাকা বশির আহমেদ নামের এক ব্যক্তি রয়টার্সকে বলেন, ‘ভোটার নিবন্ধন কেন্দ্রে অনেক নারী ও শিশু ছিল। প্রত্যেকে তাঁদের পরিচয়পত্র নিতে এসেছিলেন।’
কাবুলের পশ্চিমে দাস্ত-ই বারচি এলাকায় এ ঘটনা ঘটে। এলাকাটি সংখ্যালঘু শিয়া হাজারা সম্প্রদায় অধ্যুষিত। এলাকাটি বরাবরই আইএসের হামলার শিকার হয়ে আসছে।
 
