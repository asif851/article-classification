
ভারতের গুজরাট রাজ্য সরকার মুসলমানদের গরুর মাংস খেতে নিরুৎসাহিত করে বিলবোর্ড টাঙিয়েছে। এ ঘটনায় ক্ষুব্ধ মুসলিম ধর্মীয় নেতারা বলছেন, এতে সাম্প্রদায়িক সম্পর্ক ক্ষতিগ্রস্ত হতে পারে। খবর এএফপির।ভারতের প্রধানমন্ত্রী নরেন্দ্র মোদির নিজের রাজ্য গুজরাটে হিন্দু জাতীয়তাবাদী দল বিজেপি ক্ষমতাসীন। এ রাজ্যের আহমেদাবাদে ওই বিলবোর্ড টাঙানো হয়েছে। সেখানে লেখা হয়েছে, গরুর মাংস খেলে রোগ হতে পারে।ভারতের কট্টরপন্থী হিন্দুত্ববাদী সংগঠনগুলো গরু জবাই নিষিদ্ধ করার জন্য দীর্ঘদিন ধরেই চেষ্টা করছে। তবে গত বছরের মে মাসে বিজেপি কেন্দ্রের ক্ষমতায় আসার পর থেকে গরু রক্ষা আন্দোলন আরও জোরদার হয়েছে। তখন থেকে এ পর্যন্ত ভারতের কয়েকটি রাজ্যে গরু জবাই বন্ধ এবং মাংস বিক্রি বন্ধ করে দেওয়া হয়েছে।এ বিলবোর্ডের কঠোর সমালোচনা করেছেন আহমেদাবাদের প্রধান মসজিদের ইমাম সাব্বির আলম। তিনি বলেন, ‘এতে দুই সম্প্রদায়ের সম্প্রীতি নষ্ট হতে পারে।’
