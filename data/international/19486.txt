
যুক্তরাষ্ট্রের প্রেসিডেন্টের দায়িত্ব পারিবারিক ব্যবসা পরিচালনার মতো নয় বলে ডোনাল্ড ট্রাম্পকে হুঁশিয়ার করেছেন প্রেসিডেন্ট বারাক ওবামা। গতকাল রোববার এবিসি নিউজে দেওয়া এক সাক্ষাৎকারে ডোনাল্ড ট্রাম্পকে সতর্ক করে ওবামা বলেন, ‘হোয়াইট হাউস পরিচালনা করা কোনো পারিবারিক ব্যবসা চালানোর মতো নয়। শপথ নেওয়ার পর এই বিশ্বের সবচেয়ে বড় সংগঠনের দায়িত্ব আপনার।’
প্রেসিডেন্ট ওবামা আরও বলেন, প্রচারণা আর শাসনকাজ পরিচালনার মধ্যে বিস্তর পার্থক্য রয়েছে। বিশ্বের সব প্রান্তের মানুষ এবং সব পুঁজি ও আর্থিক বাজারে তাঁর (ট্রাম্প) কথার গুরুত্ব অনেক।
সাক্ষাৎকারে প্রেসিডেন্ট নির্বাচনে রাশিয়ার কথিত সাইবার হামলা নিয়ে গোয়েন্দা সংস্থাগুলোর প্রতিবেদন বিষয়ে কথা বলেন মার্কিন প্রেসিডেন্ট। তিনি বলেন, ওই সাইবার হামলাকে তিনি যথেষ্ট গুরুত্ব দেননি।
গোয়েন্দা মহলের ওপর বিশ্বাস রাখার গুরুত্ব নিয়ে ট্রাম্পের সঙ্গে আলোচনা হয়েছে বলে জানান ওবামা।
গত সপ্তাহে ট্রাম্প জানান, তিনি গোয়েন্দা সংস্থাগুলোর বড় সমর্থক। রাশিয়ার বিরুদ্ধে নিরাপত্তা ভঙ্গের প্রমাণ পেতে এক মাস ধরে গোয়েন্দা সংস্থাগুলোর প্রচেষ্টা নিয়ে কথা বলেন ট্রাম্প।
বিদায়ী বছরের ৮ নভেম্বর অনুষ্ঠিত প্রেসিডেন্ট নির্বাচনে জয়ী হন ডোনাল্ড ট্রাম্প। ২০ জানুয়ারি তিনি যুক্তরাষ্ট্রের প্রেসিডেন্ট পদে দায়িত্ব গ্রহণ করবেন।
