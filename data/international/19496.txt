
মালয়েশিয়ার যোগাযোগমন্ত্রী হিশামউদ্দিন হুসেইন বলেছেন, নিখোঁজ এমএইচ৩৭০ বিমানের কোনো হদিস না মেলায় অনুসন্ধানের কাজ ক্রমশ জটিল পর্যায়ে পৌঁছেছে। আজ শনিবার কুয়ালালামপুর বিমানবন্দরে সাংবাদিকদের তিনি এ কথা বলেন।এদিকে, এক সপ্তাহের মধ্যে উদ্ধারকাজ শেষ করা হবে বলে জানিয়েছে অস্ট্রেলীয় কর্তৃপক্ষ।হিশামউদ্দিন হুসেইন বলেন, ‘বিমানটি সন্ধানের ক্ষেত্রে যত ধরনের সম্ভাবনা দেখা দিয়েছিল, সব খতিয়ে দেখেছি আমরা। যতই দিন যাচ্ছে, উদ্ধারকাজ চালিয়ে যাওয়া দুরূহ হয়ে উঠছে।’ তিনি বলেন, ‘আমি বিশ্ববাসীর প্রতি আবেদন জানাই, আপনারা প্রার্থনা করুন আমরা যেন কিছু একটা খুঁজে পাই, যাতে করে কাজটা চালিয়ে যেতে পারি।’এএফপির খবরে বলা হয়, মালয়েশিয়ার কর্তৃপক্ষ সিদ্ধান্তহীনতায় ভুগছে, উদ্ধারকাজের বিষয়টি আদৌ তাঁদের চালিয়ে যাওয়া উচিত কি না। কেননা ভারত মহাসাগরের তলদেশে অনুসন্ধান চালিয়ে এখনো আশাপ্রদ কিছু পাওয়া যায়নি।ধারণা করা হয়, বিমানটি বিধ্বস্ত হয়ে অস্ট্রেলিয়ার পশ্চিমে ভারত মহাসাগরের গভীরে অতল জলে তলিয়ে গেছে। কিন্তু দফায় দফায় অনুসন্ধানের পরও বিমানটির ধ্বংসাবশেষের কোনো সন্ধান মেলেনি।
এদিকে, গত বৃহস্পতিবার অস্ট্রেলিয়ার প্রধানমন্ত্রী টনি অ্যাবট ক্ষুদ্র ডুবোজাহাজ দিয়ে নিখোঁজ বিমানটির ধ্বংসাবশেষের সন্ধানের জন্য এক সপ্তাহ সময় বেঁধে দিয়েছেন। এ সময়ের মধ্যে যদি তেমন কিছু খুঁজে পাওয়া না যায় তাহলে উদ্ধারকাজের আনুষ্ঠানিক সমাপ্তির দিকেই যাবেন তাঁরা।গত ৮ মার্চ ২৩৯ জন আরোহীসহ নিখোঁজ হয় এমএইচ৩৭০। দেড় মাসের বেশি সময় পেরিয়ে গেলেও এখনো এর কোনো হদিস মেলেনি।
 
