
আলোচনার ব্যাপারে যুক্তরাষ্ট্রের প্রেসিডেন্ট ডোনাল্ড ট্রাম্পকে ‘দিবাস্বপ্ন’ না দেখার পরামর্শ দিয়েছে উত্তর কোরিয়া। গতকাল শনিবার এ পরামর্শ দিয়ে দেশটির রাষ্ট্রীয় সংবাদ সংস্থা কেসিএনএতে একটি মতামত প্রকাশিত হয়েছে।
প্রেসিডেন্ট হিসেবে প্রথম এশিয়া সফরের উদ্দেশে গত শুক্রবার ওয়াশিংটন ডিসি ত্যাগ করেন ট্রাম্প। হাওয়াই থেকে রওনা হয়ে রোববার তিনি দুই দিনের সফরে জাপান পৌঁছাবেন। এরপর মঙ্গলবার দক্ষিণ কোরিয়া যাবেন। সেখান থেকে চীন, ভিয়েতনাম ও ফিলিপাইন যাবেন।
ট্রাম্পের এ সফরে আলোচনার প্রধান বিষয়বস্তু থাকবে উত্তর কোরিয়া ইস্যু ও বাণিজ্য। তবে এর আগেই গতকাল কেসিএনএতে প্রকাশিত মতামতে বলা হয়, আন্তর্জাতিক নিষেধাজ্ঞার মুখে পিয়ংইয়ং দমে যাবে এবং পারমাণবিক অস্ত্র কর্মসূচি পরিহার করবে—এমন ‘হাস্যকর ধারণা’ থেকে বেরিয়ে আসা উচিত যুক্তরাষ্ট্রের। এতে আরও বলা হয়, ‘আমাদের সঙ্গে পারমাণবিক অস্ত্র মুক্তকরণের বিষয়ে আলোচনার দিবাস্বপ্ন দেখা বন্ধ করাই ভালো হবে। দিবাস্বপ্ন দেখা বন্ধ করুন।’
হোয়াইট হাউস বলেছে, দক্ষিণ কোরিয়া সফরের সময় সে দেশের ন্যাশনাল অ্যাসেম্বলিতে বক্তব্য দেবেন ট্রাম্প এবং সবার জন্য যে হুমকি, তার সাধারণ সমাধানের আহ্বান জানাবেন।
এদিকে গতকাল প্রায় পাঁচ শ বিক্ষোভকারী সিউলের সড়কে নামেন। এসব বিক্ষোভকারীর অভিযোগ, কোরীয় উপদ্বীপকে ট্রাম্প যুদ্ধের কিনারে নিয়ে যাচ্ছেন। তাঁরা স্লোগান দেন, ‘ট্রাম্প না থাকলে যুদ্ধও থাকবে না’। এই স্লোগান লেখা ব্যানারও ছিল তাঁদের হাতে।
এই বিক্ষোভকারীদের কাছেই প্রায় এক শ ট্রাম্প-সমর্থক স্লোগান দেন,‘কোরিয়ায় স্বাগতম, ট্রাম্পে বিশ্বাস করি আমরা।’ 
