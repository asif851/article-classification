
ভারতের বিহার রাজ্যের বুদ্ধ গয়ার মহাবোধি মন্দির কমপ্লেক্সে বিস্ফোরণের ঘটনায় সন্দেহভাজন ছয়জনকে শনাক্ত করেছেন তদন্ত কর্মকর্তারা। সিসি টিভিতে ধারণ করা ভিডিও ফুটেজ পরীক্ষা করে তাদের শনাক্ত করা হয়েছে বলে পুলিশ কর্মকর্তারা গতকাল মঙ্গলবার জানিয়েছেন।মহাবোধি মন্দির কমপ্লেক্সে গত রোববার সকালে পরপর নয়টি বোমার বিস্ফোরণ ঘটে। এতে দুজন বৌদ্ধ সন্ন্যাসী আহত হন।মন্দিরে স্থাপিত সিসি টিভি ক্যামেরায় ধারণ করা ভিডিও ফুটেজ পরীক্ষা-নিরীক্ষার সঙ্গে সম্পৃক্ত একজন পুলিশ কর্মকর্তা বলেন, ‘আমরা ছয়জন সন্দেহভাজনকে শনাক্ত করেছি। এর মধ্যে একজন নারী। বিস্ফোরণের ঘটনার কয়েক ঘণ্টা আগে মন্দিরের ফটক ও প্রাচীরের কাছাকাছি অবস্থানে তাঁদের ঘোরাফেরার বিষয়টি ভিডিও ফুটেজে ধরা পড়েছে।’পুলিশ কর্মকর্তাদের ভাষ্যমতে, ভিডিও ফুটেজে দেখা গেছে, তিনজন সন্দেহভাজন অপ্রকাশিত একটি স্থান দিয়ে মন্দিরের আঙিনায় ঢোকে। অন্য দুজন মন্দিরের ফটকের কাছে একটি গাড়ির কাছে দাঁড়িয়ে ছিল। ওই গাড়িতে করেই তারা ঘটনাস্থলে আসে। তাদের মধ্যে একজন ছিল দীর্ঘদেহি, যার কাঁধে একটি ব্যাগ ছিল।তবে মন্দিরে যে ১৬টি সিসি টিভি ক্যামেরা ছিল, তার সবগুলোই নিম্নমানের। তাই পুলিশ কর্মকর্তারা ওই ব্যক্তিদের চেহারা সঠিকভাবে শনাক্ত করার ক্ষেত্রে সমস্যায় পড়েছেন। ভারতের জাতীয় তদন্ত সংস্থা (এনআইএ) ও গোয়েন্দা ব্যুরোর পাশাপাশি বিহারের পুলিশ বর্তমানে বুদ্ধ গয়া মন্দির ব্যবস্থাপনা কমিটির কার্যালয়ে ভিডিও ফুটেজ বিশ্লেষণে ব্যস্ত।একজন পুলিশ কর্মকর্তা জানান, ভিডিও ফুটেজের মাধ্যমে শনাক্ত করা সন্দেহভাজন ছয় ব্যক্তির সঙ্গে মন্দিরের ব্যবস্থাপনা কমিটির গত ছয় মাসে কাজ করা ছয়জন ব্যক্তির চেহারা মেলানোর চেষ্টা করা হচ্ছে। ব্যবস্থাপনা কমিটির সঙ্গে কাজ করা ওই ছয় ব্যক্তি বোমা বিস্ফোরণের ঘটনার পর থেকে বর্তমানে পলাতক বলেও জানান ওই কর্মকর্তা।পুলিশের মগাধ রেঞ্জের উপমহাপরিদর্শক এন এইচ খান বলেন, বিস্ফোরণের ঘটনার বেশ কিছু যোগসূত্র খুঁজে পাওয়া গেছে। তবে এনআইয়ের তদন্ত শেষ না হওয়া পর্যন্ত এগুলো প্রকাশ করা হবে না। আইএএনএস
