
ইউক্রেনের পূর্বাঞ্চলে গত মঙ্গলবার একটি সামরিক হেলিকপ্টার ভূপাতিত করার পর সেখানে অস্ত্রবিরতির কার্যকারিতা নিয়ে বিবদমান দুই পক্ষই সংশয় প্রকাশ করেছে৷ এর পরও অস্ত্রবিরতি বহাল রাখার ব্যাপারে রাশিয়ার প্রেসিডেন্ট ভ্লাদিমির পুতিন সহায়তা করবেন বলে আশা করছে ইউক্রেন৷এদিকে ইউক্রেনের পশ্চিমা-সমর্থিত নতুন প্রেসিডেন্ট পেত্রো পোরোশেঙ্কো রাশিয়ার সঙ্গে জরুরি সংলাপ শুরুর ব্যাপারে গতকাল বুধবার আগ্রহ প্রকাশ করেছেন৷ খবর এএফপি ও বিবিসির৷ইউক্রেনে কোনো অস্ত্রবিরতি নেই বলে মন্তব্য করেছেন রাশিয়াপন্থী বিচ্ছিন্নতাবাদী নেতা আলেক্সান্দর বোরোদাই৷ আর প্রেসিডেন্ট পোরোশেঙ্কো বলেছেন, বিদ্রোহীরা নিয়মিত অস্ত্রবিরতি লঙ্ঘন করছে৷ তাই এটি বাতিল করা হতে পারে৷রাশিয়াপন্থীদের দুর্গ হিসেবে পরিচিত স্লাভিয়ানস্ক শহরের বাইরে মঙ্গলবার বিচ্ছিন্নতাবাদী বন্দুকধারীদের হামলায় নয়জন সরকারি কর্মী প্রাণ হারিয়েছেন৷ শহরটিতে গতকাল সকালেও গোলাগুলির খবর পাওয়া গেছে বলে সংবাদমাধ্যম জানিয়েছে৷ইউক্রেন সংকটের কারণে ইউরোপের পূর্ব ও পশ্চিম অংশের সম্পর্ক স্নায়ুযুদ্ধ-পরবর্তী যুগে সবচেয়ে নাজুক অবস্থায় পৌঁছে গেছে৷ এটি পুনরুদ্ধারের জন্য সংলাপের ব্যাপারে পুতিন আগ্রহী বলে জানিয়েছে ক্রেমলিন৷ তবে ইউক্রেন ও যুক্তরাষ্ট্র অভিযোগ করছে, ইউক্রেনের বিদোহীদের অস্ত্র ও অন্যান্য সামরিক সহায়তা দিচ্ছে রাশিয়া৷ তবে মস্কো এ ধরনের অভিযোগ অস্বীকার করছে।ইউক্রেনে সেনা পাঠানোর প্রস্তাবে রাশিয়ার পার্লামেন্টে গতকাল ভোটাভুটি হয়েছে৷ প্রস্তাবের বিপক্ষে মাত্র একটি ভোট পড়েছে৷ সেনা পাঠাতে পুতিনকে সুযোগ দেওয়ার প্রস্তাবের পক্ষে ভোট দিয়েছেন ১৫৩ জন আইনপ্রণেতা৷
