
 
ইরাকের উত্তরের এক প্রাথমিক বিদ্যালয়ে আত্মঘাতী বোমা হামলায় আজ রোববার ১৪ জন শিক্ষার্থী ও স্কুলের প্রধান শিক্ষক নিহত হয়েছেন। পুলিশ ও হাসপাতালের কর্মকর্তাদের বরাত দিয়ে রয়টার্স জানায়, বোমা হামলাকারী বিদ্যালয়টির খেলার মাঠে বিস্ফোরক-ভর্তি ট্রাক চালিয়ে নিয়ে গিয়ে বিস্ফোরণ ঘটায়। তখন শিশুরা মাঠে খেলছিল।এ ঘটনার কিছুক্ষণ আগে তাল আফার নামের শহরটির থানায় একদল দুর্বৃত্ত বোমা হামলা চালায়। ইরাকের উত্তরের শহর মসুল থেকে ৭০ কিলোমিটার দূরের এ শহরটি সুন্নি মুসলমানদের শক্তিশালী ঘাঁটি হিসেবে পরিচিত। তবে থানার হামলায় কোনো প্রাণহানির ঘটনা ঘটেনি।তাল আফার শহরের মেয়র আবদুল আল আব্বাস রয়টার্সকে বলেন, ‘আমরা দুটো বড় হামলার মুখে পড়েছি। এতে অনেক প্রাণহানি হয়েছে।’এখন পর্যন্ত কেউ হামলার দায়িত্ব স্বীকার করেনি।তাল আফার শহরের অধিবাসীদের বেশির ভাগই তুর্কি শিয়া জনগোষ্ঠীর। সাম্প্রতিক বছরগুলোতে এ জনগোষ্ঠীর মানুষদের ওপর ব্যাপক অত্যাচার-নিপীড়ন চলছে। এক সরকারি কর্মকর্তা নাম গোপনের শর্তে বলেন, ‘হামলা দুটো যে আল-কায়েদা বাহিনী চালিয়েছে, সেটি পরিষ্কার।’গতকাল শনিবার দেশটির শিয়া জনগোষ্ঠীর মানুষদের ওপর চালানো বোমা হামলায় কমপক্ষে ৬০ জন নিহত হয়।এ বছর ইরাকজুড়ে সহিংসতায় ছয় হাজারের বেশি মানুষ প্রাণ হারিয়েছে। দেশটিতে ২০০৬-০৭ সাল থেকে সাম্প্রদায়িক সংঘাত ক্রমাগত বাড়ছে।
