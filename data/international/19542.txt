
ফিলিস্তিন-শাসিত গাজায় প্রায় এক মাস ধরে চলা ইসরায়েলি হামলার সময় সম্ভাব্য মানবাধিকার লঙ্ঘন ও যুদ্ধাপরাধ তদন্তে একটি আন্তর্জাতিক কমিশনের বিশেষজ্ঞদের নাম ঘোষণা করছে জাতিসংঘ।গতকাল সোমবার আল জাজিরা টেলিভিশনের অনলাইনে প্রকাশিত প্রতিবেদনে জানানো হয়, ওই কমিশন উভয় পক্ষের মানবাধিকার লঙ্ঘন ও যুদ্ধাপরাধ তদন্ত করবে।জাতিসংঘের বিবৃতিতে বলা হয়, চলতি বছরের ১৩ জুন থেকে সামরিক অভিযানের প্রেক্ষাপটে সব আন্তর্জাতিক মানবিক আইন ও মানবাধিকার আইনের লঙ্ঘন তদন্ত করবে স্বাধীন দলটি।এই দলটির নেতৃত্ব দেবেন আন্তর্জাতিক আইনের কানাডীয় অধ্যাপক উইলিয়াম শাবাস। অন্য সদস্যরা হলেন জাতিসংঘের অভিজ্ঞ মানবাধিকার বিশেষজ্ঞ সেনেগালের দাউদাউ দিয়েনি ও ব্রিটিশ-লেবানিস আইনজীবী আমাল আলুমুদ্দিন। তবে তদন্তে অংশ নিতে অপারগতা জানিয়েছেন আলুমুদ্দিন।প্যানেলকে ২০১৫ সালের মার্চের মধ্যে জাতিসংঘের মানবাধিকার পরিষদে প্রতিবেদন দিতে হবে।গতকাল ইসরায়েল এই তদন্ত নাকচ করেছে। একে তেল আবিব জাতিসংঘের মানবাধিকার কাউন্সিলের ‘ক্যাঙ্গারু কোর্ট’ বলে অভিহিত করেছে।তবে জাতিসংঘের এই সিদ্ধান্তকে স্বাগত জানিয়েছে হামাস। তদন্ত কমিশনকে দ্রুত কাজ শুরু করার আহ্বান জানিয়েছেন হামাসের মুখপাত্র সামি আবু জুহরি।গাজায় গত ৮ জুলাই শুরু হওয়া ইসরায়েলের বর্বর হামলায় এক হাজার ৯৩৮ জন ফিলিস্তিনি নিহত হয়েছে। আহত হয়েছে কয়েক হাজার মানুষ। হতাহত ব্যক্তিদের অধিকাংশই বেসামরিক নাগরিক।মিসরের মধ্যস্থতায় গত রোববার স্থানীয় সময় রাত ১০টা থেকে গাজায় ৭২ ঘণ্টার একটি যুদ্ধবিরতি কার্যকর হয়েছে।
