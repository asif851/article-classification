
ভারতের উত্তর প্রদেশে এক নির্বাচনী শোভাযাত্রায় কংগ্রেস পার্টির সহসভাপতি রাহুল গান্ধীকে লক্ষ্য করে জুতা নিক্ষেপের ঘটনা ঘটেছে। এ ঘটনায় একজনকে আটক করা হয়েছে। তাঁর নাম হরি ওম মিশ্রা। আজ সোমবার উত্তর প্রদেশের সীতাপুরে এ ঘটনা ঘটে।রাহুল গান্ধী এ ঘটনার জন্য দেশটিতে ক্ষমতাসীন বিজেপি এবং রাষ্ট্রীয় স্বয়ংসেবক সংঘকে (আরএসএস) দায়ী করেছেন।উত্তর প্রদেশের সীতাপুরে রাহুল গান্ধী তাঁর ঘোষিত ২ হাজার ৫০০ কিলোমিটারের ‘কিষান যাত্রা’ শীর্ষক শোভাযাত্রায় ছিলেন। আগামী বছর উত্তর প্রদেশে নির্বাচন উপলক্ষে ওই ‘কিষান যাত্রা’র আয়োজন করা হয়। এ সময় হরি ওম মিশ্র নামে ৩০ থেকে ৩৫ বছরের এক যুবক রাহুলের দিকে জুতা ছুড়ে মারেন। তবে তা রাহুলের গায়ে লাগেনি। পুলিশ হরি ওমকে জিজ্ঞাসাবাদ করছে।নিজেকে সাবেক সাংবাদিক পরিচয় দেওয়া হরি ওম মিশ্র বলেন, কাশ্মীরের উরিতে ১৮ জন ভারতীয় সেনা নিহত হওয়ার পর রাহুল তাদের প্রতি শ্রদ্ধা জানাননি।এ ঘটনার পর রাহুল গান্ধী বলেন, ‘আমি বিজেপি ও আরএসএসের উদ্দেশে বলছি, আমার দিকে আপনারা যতই জুতা ছুড়ে মারুন, আমি কিছু করব না।’
