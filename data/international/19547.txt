
কলম্বিয়ার পপতারকা শাকিরার স্প্যানিশ ভাষায় গাওয়া জনপ্রিয় গান ‘লোকা’ ডমিনিকা প্রজাতন্ত্রের এক সুরকারের লেখা গানের নকল বলে রায় দিয়েছেন যুক্তরাষ্ট্রের এক বিচারক। গানের স্বত্ব নিয়ে গত বুধবার দেওয়া হয় এ রায়। খবর এএফপি ও বিবিসির।৪০ পৃষ্ঠার রায়ে বিচারক এলভিন হেলারস্টাইন বলেন, আরিয়াস নামে পরিচিত ডমিনিকান গায়ক র্যা মন আরিয়াস ভাসকেজ গানটি লেখেন এবং সুর দেন। গত জুনে ১১ দিন ধরে চলা শুনানিতে আরিয়াস দাবি করেন, তিনি ১৯৯৬ থেকে ১৯৯৮ সালের মধ্যে গানটি লিখেছিলেন। আরিয়াস আদালতকক্ষে গানটি গেয়েও শোনান। তাঁর ওই গানের একটি ক্যাসেট আদালতে প্রমাণ হিসেবে উপস্থাপন করা হয়।আরিয়াসের সেই গানটি ডমিনিকায় বেশ জনপ্রিয় হয়ে ওঠে। পরে ‘এল কাটা’ নামে পরিচিত এডওয়ার্ড এডউইন বেলো পোউ নামের আরেক গায়ক গানটি গান ২০০৭ সালে। এডওয়ার্ড বেলো তখন গানটি তাঁর নিজের রচিত বলে দাবি করেছিলেন।২০১০ সালে শাকিরার অ্যালবাম সালে এল সোল বের হয়। এই অ্যালবামেই ‘লোকা’ গানটি রয়েছে। এটি ৫০ লাখ কপি বিক্রি হয়। গানটি বিলবোর্ডে শীর্ষ লাতিন গানের তালিকায় স্থান পায়। ইংরেজিতে অ্যালবামটি বের হয় দ্য সান কামস আউট নামে।বিচারক তাঁর রায়ে লিখেছেন, শাকিরার ‘লোকা’ গানটি যে এডওয়ার্ড বেলোর গানের অনুকরণ তাতে কোনো সন্দেহ নেই। তিনি আরও লিখেছেন, শাকিরার গান যেই-ই লিখুক, বেলো যেহেতু আরিয়াসের গানের নকল করেছিলেন তাই বলা যায়, শাকিরার গানও পরোক্ষভাবে আরিয়াসের গানেরই নকল।
