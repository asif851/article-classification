
যুক্তরাষ্ট্রের ওয়াশিংটন অঙ্গরাজ্যে দাবানল ছড়িয়ে পড়ার ঘটনায় প্রেসিডেন্ট বারাক ওবামা গতকাল শুক্রবার জরুরি অবস্থা ঘোষণা করেছেন।আজ এএফপির প্রতিবেদনে জানানো হয়, যুক্তরাষ্ট্রের খরাপীড়িত পশ্চিমাঞ্চলে ছড়িয়ে পড়া ভয়াবহ এই দাবানল নিয়ন্ত্রণে স্থানীয় দমকল কর্মীদের সহায়তায় অস্ট্রেলিয়া ও নিউজিল্যান্ড তাদের দমকল কর্মী পাঠিয়েছে।ওবামার ঘোষণায় উত্তর-পশ্চিমাঞ্চলের অঙ্গরাজ্যটির ত্রাণ তৎপরতায় সহায়তা দিতে কেন্দ্রীয় তহবিল থেকে অর্থ ছাড় দেওয়া হয়েছে। সেখানে অনেক জায়গায় আগুন নিয়ন্ত্রণের বাইরে চলে গেছে। গত বৃহস্পতিবার তিনজন দমকলকর্মী মারা যান।যুক্তরাষ্ট্রের ১০টি অঙ্গরাজ্যে এখন বড় ধরনের দাবানল দেখা দিয়েছে। এতে প্রায় ১৩ লাখ একর এলাকা পুড়েছে।ওয়াশিংটনসহ পশ্চিমাঞ্চলের অন্য অঙ্গরাজ্য থেকে এখনো অনেক বাসিন্দাদের সরিয়ে নেওয়া সম্ভব হয়নি। দমকলকর্মীরা আগুন নেভাতে তৎপর।
