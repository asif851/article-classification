
যুক্তরাষ্ট্রের কেন্দ্রীয় গোয়েন্দা সংস্থা (সিআইএ) দক্ষিণ কোরিয়ার গোয়েন্দা সংস্থাগুলোর যোগসাজশে উত্তর কোরিয়ার নেতা কিম জং-উনকে হত্যার ষড়যন্ত্র করছে। উত্তর কোরিয়ার রাষ্ট্রীয় গণমাধ্যমের প্রতিবেদনে এ অভিযোগ তোলা হয়েছে।
বিবিসির এক প্রতিবেদনে বলা হয়, উত্তর কোরিয়ার অভ্যন্তরীণ নিরাপত্তা মন্ত্রণালয় এক বিবৃতিতে বলেছে, জৈব-রাসায়নিক উপাদান দিয়ে হামলা চালানোর জন্য সিআইএ ও দক্ষিণ কোরিয়ার গোয়েন্দা সংস্থাগুলোর সমর্থনপুষ্ট একটি ‘সন্ত্রাসী চক্র’ ইতিমধ্যে উত্তর কোরিয়ায় প্রবেশ করেছে। বিষয়টি উত্তর কোরিয়া জেনে গেছে। ওই ‘সন্ত্রাসী চক্রকে’ উত্তর কোরিয়া খুঁজে বের করবে ও ‘নির্দয়ভাবে ধ্বংস’ করবে।
ওই অঞ্চলে তীব্র উত্তেজনার মধ্যে এবার কিম জং-উনকে হত্যার ষড়যন্ত্রের অভিযোগ তুলল উত্তর কোরিয়া। এ অভিযোগ-সংবলিত বিবৃতিটি প্রকাশ করেছে উত্তর কোরিয়ার রাষ্ট্রীয় বার্তা সংস্থা কেসিএনএ। বিবৃতিতে বলা হয়, সিআইএ ও দক্ষিণ কোরিয়ার গোয়েন্দা সংস্থাগুলো ‘ডিপিআরকের (ডেমোক্রেটিক পিপলস রিপাবলিক অব কোরিয়া) শীর্ষ নেতাকে হত্যার কদর্য ষড়যন্ত্রের নকশা’ করেছে।
বিবৃতিতে কিম জং-উনের নাম উল্লেখ করা হয়নি। তবে দেশটির শীর্ষ নেতা বলতে তাঁকেই বোঝানো হয়। বিবৃতিতে বলা হয়, হত্যার ষড়যন্ত্রে ‘তেজস্ক্রিয় ও ক্ষুদ্র বিষাক্ত পদার্থসহ জৈব রাসায়নিক উপাদান’ ব্যবহারের পরিকল্পনা রয়েছে। এসব উপাদান দিয়ে হামলা হলে ৬ থেকে ১২ মাস পর প্রতিক্রিয়া দেখা দিতে পারে।
বিবৃতিতে উত্তর কোরিয়ার অভ্যন্তরীণ নিরাপত্তা মন্ত্রণালয় জানায়, তারা ‘কিম’ নামের উত্তর কোরীয় এক ব্যক্তিকে শনাক্ত করেছে। ওই ব্যক্তি রাশিয়াতে কাজ করতেন। ওই সময় দক্ষিণ কোরিয়ার গোয়েন্দা সংস্থাগুলো তাঁকে ‘ঘুষ’ দিয়ে দুর্নীতিগ্রস্ত করে। তাঁকে বেশ কয়েকবার ঘুষ দেওয়া হয়। তাঁকে দেওয়া মোট ঘুষের পরিমাণ তিন লাখ ডলার। পিয়ংইয়ংয়ে ফেরার সময় সম্ভাব্য হামলা পদ্ধতির বিষয়ে তাঁকে বিস্তারিত দিকনির্দেশনা দেওয়া হয়।
যুক্তরাষ্ট্র ও দক্ষিণ কোরিয়ার বিরুদ্ধে হুমকি এবং বিদ্বেষপূর্ণ মন্তব্য প্রায়ই প্রচার করে থাকে উত্তর কোরিয়ার বার্তা সংস্থা কেসিএনএ। পিয়ংইয়ং এরই মধ্যে ষষ্ঠ পরমাণু পরীক্ষা চালানোর ঘোষণা দিয়েছে। সাম্প্রতিক সপ্তাহগুলোতে পশ্চিমা বিশ্বের সঙ্গে পরমাণু শক্তিধর উত্তর কোরিয়ার বাগ্‌যুদ্ধ আরও তীব্র হয়েছে।
এর জের ধরে ইতিমধ্যে দক্ষিণ কোরিয়ায় ক্ষেপণাস্ত্রবিরোধী প্রতিরক্ষাব্যবস্থা বসিয়েছে যুক্তরাষ্ট্র। পাশাপাশি সেখানে যুক্তরাষ্ট্র একটি যুদ্ধজাহাজ পাঠিয়েছে কোরীয় উপদ্বীপের উদ্দেশে। গত বুধবার মার্কিন পররাষ্ট্রমন্ত্রী রেক্স টিলারসন বলেন, তাঁরা উত্তর কোরিয়ার বিরুদ্ধে আবারও অবরোধ আরোপের প্রস্তুতি নিচ্ছেন।
