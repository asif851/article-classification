
মিয়ানমারে পুলিশ ও সেনাবাহিনীর বিরুদ্ধে সংখ্যালঘু রোহিঙ্গা মুসলিম নির্যাতনের অভিযোগ তদন্তে জাতিসংঘের মানবাধিকার কাউন্সিলের সিদ্ধান্ত গতকাল মঙ্গলবার নাকচ করে দিয়েছেন দেশটির নেত্রী অং সান সু চি।
গত মার্চে জাতিসংঘের এই কাউন্সিল মিয়ানমারের রাখাইন রাজ্যে রোহিঙ্গা মুসলিমদের হত্যা, ধর্ষণ ও অন্যান্য নিষ্ঠুর নির্যাতনের অভিযোগ নিয়ে প্রকৃত সত্য উদ্‌ঘাটনে দেশটিতে একটি মিশন পাঠাতে সম্মত হয়েছিল।
বেলজিয়াম সফরকালে গতকাল ব্রাসেলসে ইউরোপীয় ইউনিয়নের (ইইউ) কূটনৈতিক মিশনের প্রধান ফেডেরিকা মোঘারিনির সঙ্গে এক যৌথ সংবাদ সম্মেলনে হাজির হন সু চি। সে সময় জাতিসংঘের ওই তদন্ত মিশনের ব্যাপারে প্রশ্ন করা হলে তিনি বলেন, ‘আমরা এতে রাজি নই।’
মিয়ানমারের ক্ষমতাসীন দল ন্যাশনাল লিগ ফর ডেমোক্রেসির (এনএলডি) নেত্রী সু চি আরও বলেন, ‘জাতিসংঘের প্রস্তাবের সঙ্গে আমরা একমত নই এ জন্য যে, আমরা মনে করি না এটি বাস্তব অবস্থার সঙ্গে সংগতি রেখে করা হয়েছে।’
তবে সু চি যা-ই বলুন, মোঘারিনি জাতিসংঘের তদন্তে সহায়তা করার জন্য মিয়ানমারের প্রতি আহ্বান জানান। 
