
উত্তর কোরিয়া ও সিরিয়ার মধ্যে রাসায়নিক অস্ত্র বা এ-জাতীয় অস্ত্রের লেনদেন হয়ে থাকতে পারে বলে আশঙ্কা প্রকাশ করেছে দক্ষিণ কোরিয়া। তাই উত্তর কোরিয়ার রাসায়নিক অস্ত্রের প্রতি নজর দিতে গতকাল বৃহস্পতিবার আন্তর্জাতিক সম্প্রদায়ের প্রতি আহ্বান জানিয়েছে দেশটি।সিরিয়ায় সরকারি বাহিনী বিদ্রোহীদের বিরুদ্ধে রাসায়নিক অস্ত্রের হামলা করেছে—যুক্তরাষ্ট্র ও তার মিত্রদের এমন অভিযোগের মধ্যে উত্তর কোরিয়ার রাসায়নিক অস্ত্রের প্রসঙ্গ তুলল দক্ষিণ কোরিয়া।দক্ষিণ কোরিয়ার প্রতিরক্ষা মন্ত্রণালয়ের মুখপাত্র কিম মিন-সিউক সাংবাদিকদের বলেন, ‘আমরা মনে করি, রাসায়নিক অস্ত্রের ব্যাপারে সিরিয়ার সঙ্গে উত্তর কোরিয়ার যোগাযোগ রয়েছে।’ মুখপাত্র কিম মিন-সিউক আরও বলেন, ২০০৯ সালে বুসান বন্দরের অদূরে উত্তর কোরিয়ার একটি নৌযানে রাসায়নিক অস্ত্র থেকে আত্মরক্ষার যন্ত্রাংশের চালান আটক করে দক্ষিণ কোরিয়া।ওই বছরেরই শেষ দিকে গ্রিস উত্তর কোরিয়ার একটি জাহাজ থেকে ১৪ হাজার বিশেষ পোশাক উদ্ধার করে। ওই পোশাকও রাসায়নিক অস্ত্র থেকে রক্ষা পেতে ব্যবহার করার উপযোগী হয়। ধারণা করা হয়, ওই পোশাকের চালান সিরিয়ায় যাচ্ছিল।জাপানের সংবাদপত্র সানকেই শিম্বুন গত মাসে এক প্রতিবেদনে জানায়, উত্তর কোরিয়া কয়েক মাস আগে সিরিয়ায় গ্যাস মাস্ক (বিষাক্ত গ্যাস থেকে রক্ষা পাওয়ার বিশেষ মুখোশ) রপ্তানির চেষ্টা করেছে।দক্ষিণ কোরিয়ার মুখপাত্র কিম মিন-সিউক বলেন, দক্ষিণ কোরিয়া সিরিয়ার বিরুদ্ধে আন্তর্জাতিক অবরোধ আরোপের পক্ষে। আর সিরিয়া যদি সত্যিই রাসায়নিক অস্ত্র ব্যবহার করে থাকে তাহলে উত্তর কোরিয়া দামেস্কের কাছ থেকে ভুল বার্তা পাবে। এএফপি।
