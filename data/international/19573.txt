
করাচির পর এবার পাকিস্তানের পেশোয়ার বিমানবন্দরকে লক্ষ্যবস্তু করল অজ্ঞাত বন্দুকধারীরা৷ গত মঙ্গলবার রাতে একটি যাত্রীবাহী উড়োজাহাজ অবতরণকালে গুলি চালায় তারা৷ এতে এক নারী যাত্রী নিহত হয়েছেন৷ আহত হয়েছেন দুজন বিমানবালা৷ দেশটির উত্তর-পশ্চিমাঞ্চলে জঙ্গিবিরোধী সেনা অভিযানের মধ্যে এ হামলার ঘটনা ঘটল৷ খবর এএফপি ও ডনের৷পাকিস্তান ইন্টারন্যাশনাল এয়ারলাইনসের (পিআইএ) ওই ফ্লাইটটি গত মঙ্গলবার রাতে সৌদি আরবের জেদ্দা থেকে ১৭০ জনের বেশি যাত্রী নিয়ে দেশে ফেরে৷ পেশোয়ারের বাচা খান আন্তর্জাতিক বিমানবন্দরে অবতরণের সময় সেটি হামলার শিকার হয়৷ এ ঘটনার পর বিমানবন্দরে ফ্লাইট ওঠা-নামা বন্ধ হয়ে যায়৷ তবে গতকাল বুধবার বিমানবন্দরটিতে স্বাভাবিক কর্মকাণ্ড শুরুর ঘোষণা দেয় বেসামরিক বিমান চলাচল কর্তৃপক্ষ৷কর্তৃপক্ষ জানিয়েছে, অজ্ঞাতনামা বন্দুকধারীরা যখন উড়োজাহাজটিকে লক্ষ্য করে গুলি করে, তখন সেটি ভূপৃষ্ঠ থেকে পাঁচ হাজার ফুট ওপরে ছিল৷ উড়োজাহাজে আটটি গুলি লেগেছে। এর মধ্যে অন্তত একটি গুলি উড়োজাহাজের ইঞ্জিনে আঘাত করেছে৷ পাইলট অল্পের জন্য বেঁচে গেছেন৷ কারা এই হামলা চালিয়েছে, তা এখনো স্পষ্ট নয়৷পিআইএর মুখপাত্র মাসুদ তাজওয়ার বলেন, ‘বিমানবন্দরের বাইরে থেকে গুলি করা হয়েছে৷ এ ঘটনায় একজন নারী যাত্রী ও উড়োজাহাজের দুই বিমানবালা আহত হন৷ পরে নারী যাত্রী হাসপাতালে মারা যান৷’পেশোয়ারের জ্যেষ্ঠ পুলিশ কর্মকর্তা মোহাম্মদ ফয়সাল জানান, বিমানবন্দর থেকে কমবেশি পাঁচ কিলোমিটার দূর থেকে একে-৪৭ রাইফেল থেকে ওই আটটি গুিল ছোড়া হয় বলে ফরেনসিক প্রতিবেদনে দেখা গেছে৷ গুলিগুলো উড়োজাহাজটির পেছনের দিকে লেগেছে৷পুলিশ হামলাকারীদের খোঁজে বিমানবন্দরটির বাইরের একটি এলাকা ঘিরে রেখেছে৷ পাইলটের দক্ষতার প্রশংসা করেছে তারা৷ জ্যেষ্ঠ পুলিশ কর্মকর্তা নাজিব উর রহমান বলেন, ‘উড়োজাহাজটির পাইলট নিরাপদে অবতরণ করতে সক্ষম হয়েছেন৷ এটা তাঁর কৃতিত্ব৷’শেষ খবর পাওয়া পর্যন্ত কেউ এই হামলার দায় স্বীকার করেনি৷ তবে বন্দর নগর করাচিতে তেহরিক-ই-তালেবান পাকিস্তানের (টিটিপি) রক্তাক্ত হামলার দুই সপ্তাহের মাথায় এ ঘটনা ঘটল৷ ৮ জুনের ওই হামলায় ৩৬ জনের প্রাণহানি ঘটে৷করাচি বিমানবন্দরে হামলার পর গত ১৫ জুন দেশটির উত্তর-পশ্চিমাঞ্চলীয় পাহাড়ি এলাকা উত্তর ওয়াজিরিস্তানে তালেবানবিরোধী অভিযান শুরু করে সেনাবাহিনী৷ যুদ্ধবিমান, ট্যাংক ও কামানের সমন্বয়ে পরিচালিত অভিযানে এ পর্যন্ত সন্দেহভাজন তিন শতাধিক জঙ্গি নিহত হয়েছে বলে দাবি করেছে সেনাবাহিনী৷ এর মধ্যে সর্বশেষ বিমান হামলায় নিহত হয়েছে ৪৭ যোদ্ধা৷তালেবানের পাল্টা আক্রমণ শুরু: উত্তর ওয়াজিরিস্তানের স্পিনওয়াম গ্রামে মঙ্গলবার আত্মঘাতী হামলা চালিয়েছে তালেবান৷ এর মাধ্যমে ওই অঞ্চলে সেনা অভিযানের জবাবে পাল্টা আক্রমণ শুরু করল জঙ্গি সংগঠনটি৷ কর্মকর্তারা জানান, স্পিনওয়াম গ্রামের কাছে তল্লাশিচৌকির দিকে আসতে থাকা একটি গাড়ি আটকানোর চেষ্টা করেন নিরাপত্তাকর্মীরা৷ এ সময় হামলাকারী গাড়িতে রাখা বোমার বিস্ফোরণ ঘটালে দুজন নিরাপত্তাকর্মী ও একজন বেসামরিক লোক নিহত হন৷ এ নিয়ে সেনা অভিযান শুরুর পর ১২ জন নিরাপত্তাকর্মীর প্রাণহানি ঘটল৷
