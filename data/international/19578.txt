
রাশিয়ার নিরাপত্তা বাহিনী এফএসবি বলেছে, গোলযোগপূর্ণ উত্তর ককেশীয় অঞ্চলে দেশটির সেনা অভিযানে জঙ্গি সংগঠন ইসলামিক স্টেট (আইএস)-এর ‘আমির’ রুস্তম অ্যাসেলদেরভ নিহত হয়েছেন। গতকাল রোববার এফএসবি এক বিবৃতিতে এই দাবি করে। বিবৃতিতে বলা হয়, আইএসের ককেশীয় অঞ্চলের প্রধান অ্যাসেলদেরভ ও তাঁর চার ঘনিষ্ঠ সহযোগী নিহত হন। এএফএসবির ভাষ্যমতে, ৩৫ বছর বয়সী অ্যাসেলদেরভ ২০১৩ সালে রাশিয়ার দক্ষিণাঞ্চলের ভলগোগার্দ নগরে বিস্ফোরণ ঘটানোর সঙ্গে জড়িত ছিলেন। ওই বিস্ফোরণে ৩৪ জন নিহত হয়। তিনি ওই সময় অপর একটি ককেশীয় বিদ্রোহী সংগঠনের হয়ে যুদ্ধে লিপ্ত ছিলেন। এ ছাড়া ২০১২ সালে দাগেস্তান শহরে জোড়া গাড়ি বোমা বিস্ফোরণের সঙ্গেও তাঁর সংশ্লিষ্টতা ছিল। এতে ১৪ জন নিহত ও কমপক্ষে ১শ ২০ জন আহত হয়। যুদ্ধবাজ এই নেতা ২০১৪ সালের ডিসেম্বরে আইএস নেতা আবু বকর আল-বাগদাদির কাছে দীক্ষা নেন। আইএস অ্যাসেলদেরভকে ককেশীয় প্রদেশের নতুন গভর্নর নিয়োগ দেয়। তিনি শেখ আবু মোহাম্মদ আল-কাদারি নামেও পরিচিত। এরপর থেকে আইএস দাগেস্তানে পুলিশের ওপর বেশ কয়েকটি হামলার দায় স্বীকার করে। ২০১৫ সালে মার্কিন পররাষ্ট্র দপ্তর প্রকাশিত বিদেশি সন্ত্রাসীদের তালিকায় অ্যাসেলদেরভের নাম ছিল। রাশিয়া গত অক্টোবরে তাঁর অবস্থান সম্পর্কে তথ্য জানানোর জন্য ৭৮ হাজার ডলার পুরস্কার ঘোষণা করে।
