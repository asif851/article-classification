
৭১ জন আরোহী নিয়ে রুশ এয়ারলাইনসের একটি উড়োজাহাজ বিধ্বস্ত হয়েছে। রাশিয়ার মস্কো বিমানবন্দর থেকে উড্ডয়নের কিছুক্ষণ পর সারাতভ এয়ারলাইনসের ওই উড়োজাহাজটি বিধ্বস্ত হয়। দেশটির কর্মকর্তারা জানিয়েছেন, উড়োজাহাজটির আরোহীদের সবাই নিহত হয়েছেন। অভ্যন্তরীণ ওই ফ্লাইটটির গন্তব্য ছিল উরালের ওরস্ক শহর।
বিবিসির খবরে বলা হয়েছে, মস্কোর ৮০ কিলোমিটার দক্ষিণ-পূর্বে আরগুনোভোর কাছে উড়োজাহাজটি বিধ্বস্ত হয়েছে বলে রুশ গণমাধ্যমের খবরে বলা হয়েছে।
রুশ বার্তা সংস্থাগুলোর প্রতিবেদনে বলা হয়েছে, উড়োজাহাজটিতে ৬৫ জন যাত্রী ও ৬ জন ক্রু ছিলেন। আরগুনোভোর বিপুল এলাকাজুড়ে উড়োজাহাজটির ধ্বংসাবশেষ ছড়িয়ে পড়ে। মস্কোর দোমোদেদোভো বিমানবন্দর ত্যাগ করার দুই মিনিট পরই রাডার থেকে উড়োজাহাজটি নিখোঁজ হয়।
তদন্তকারীদের উদ্ধৃতি দিয়ে রাশিয়ার একটি অনলাইন সংবাদমাধ্যমে বলা হয়েছে, উড়োজাহাজের পাইলট যান্ত্রিক ত্রুটির কথা জানিয়ে জরুরি অবতরণের অনুরোধ জানিয়েছিলেন।
এ ঘটনায় রুশ প্রেসিডেন্ট ভ্লাদিমির পুতিন নিহত ব্যক্তিদের পরিবারের সদস্যদের প্রতি শোক জানিয়েছেন এবং দুর্ঘটনার কারণ জানতে তদন্তের ঘোষণা দিয়েছেন।
এক বছরের বেশি সময় পর বিশ্বে এই প্রথম বাণিজ্যিক যাত্রীবাহী কোনো উড়োজাহাজ বিধ্বস্ত হলো। ২০১৭ সালে আকাশপথ ছিল সবচেয়ে নিরাপদ। ওই বছর কোনো যাত্রীবাহী উড়োজাহাজ দুর্ঘটনার শিকার হয়নি।
 
