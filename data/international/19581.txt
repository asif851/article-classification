
নিজের তিন শিশুকে হত্যার দায়ে এক মাকে ২০ বছরের কারাদণ্ড দিয়েছেন অস্ট্রেলিয়ার আদালত। আজ মঙ্গলবার এই রায় দেওয়া হয়।
২০১৫ সালে মেলবোর্নে অ্যাকন গুদে নামের ওই নারী তাঁর চার শিশুসহ গাড়ি নিয়ে ইচ্ছাকৃতভাবে লেকের পানিতে ঝাঁপিয়ে পড়েন। এ ঘটনায় তাঁর তিন সন্তানের পানিতে ডুবে মৃত্যু হয়। হত্যার জন্যই এ ঘটনা ঘটানো হয় বলে মনে করেন আদালত। কী কারণে তিনি এ হত্যাকাণ্ড ঘটিয়েছেন, তা আদালতের কাছে এখনো পরিষ্কার না হলেও গভীর বিষণ্নতার প্রধান কারণ বলে মনে করা হচ্ছে।
নিহত শিশুদের মধ্য যমজ দুই শিশুর বয়স চার বছর ও আরেকজনের বয়স এক বছর। এ ঘটনায় গুদের ছয় বছর বয়সী এক সন্তান বেঁচে যায়।
গুদেকে হত্যা ও হত্যাচেষ্টা করার অপরাধে দণ্ড দেওয়া হয়েছে। আদালতে আইনজীবী লেক্স ল্যাসরে গুদেকে বলেন, ‘শিশুদের সঙ্গে আপনার বিশ্বাসঘাতকতাটি ছিল ভয়াবহ। মানুষ জানতে চায়, কেন এবং কীভাবে আপনি এমন একটি কাজ করলেন। আমার কাছে মনে হয়েছে, আপনার এই হত্যাকাণ্ডের অন্যতম কারণ হতাশা। এটি পরবর্তী সময়ে প্রতিহিংসায় রূপ নিয়েছে।’
নিহত তিন শিশুর বাবা জোসেফ মায়াং বলেন, গুদে সব সময় সন্তানদের জন্য মমতা দেখাতেন। কোনোভাবেই তাঁর পক্ষে সন্তানদের ইচ্ছাকৃতভাবে ক্ষতি করা সম্ভব নয়।
তবে বিবিসির প্রতিবেদনে বলা হয়, এক প্রত্যক্ষদর্শী পুলিশকে জানান, ওই মর্মান্তিক ঘটনার দিনই গুদে তাঁর সন্তানদের হত্যা করবেন বলে জানিয়েছিলেন।
আইনজীবী ল্যাসরে জানান, অস্ট্রেলিয়ায় একজন শরণার্থী হিসেবে আসেন গুদে। আফ্রিকার দক্ষিণ সুদানের বাসিন্দা ছিলেন। সেখানে গুদের চোখের সামনে তাঁর স্বামীকে হত্যা করা হয়। তিনি একটি অসম্ভব জটিল জীবন যাপন করতেন।
বিচারক বলেন, আঘাতমূলক চাপ, বিষণ্নতা এবং সুদানি সম্প্রদায় থেকে বিচ্ছিন্নতার অনুভূতি গুদেকে মারাত্মকভাবে মানসিক আঘাত করে। আর এ কারণেই এই হত্যাকাণ্ড ঘটিয়েছেন তিনি।
