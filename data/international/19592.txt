
পশ্চিমবঙ্গের কলকাতা পৌর করপোরেশন নির্বাচনে বিপুল ভোটে জয়ী হয়েছে তৃণমূল কংগ্রেস। তবে শিলিগুড়ি পৌর করপোরেশনে জয়ী হয়েছে বামফ্রন্ট।
১৪৪টি ওয়ার্ডের মধ্যে তৃণমূল জয়ী হয়েছে ১১৩টি ওয়ার্ডে। বামফ্রন্ট জয়ী হয় ১৬টি ওয়ার্ডে। আর কংগ্রেস ও বিজেপি জয়ী হয়েছে যথাক্রমে পাঁচটি ও সাতটি ওয়ার্ডে। আর স্বতন্ত্ররা পেয়েছেন তিনটি ওয়ার্ড।
১৮ এপ্রিল এই নির্বাচন অনুষ্ঠিত হয়। আজ সেই নির্বাচনের ফলাফল ঘোষণা করা হয়েছে। গত ২০১০ সালের সর্বশেষ করপোরেশন নির্বাচনে তৃণমূল জয়ী হয়েছিল ৯৫টি ওয়ার্ডে। আর বামফ্রন্ট ৩২ টি, কংগ্রেস ১০টি এবং বিজেপি জয়ী হয়েছিল তিনটি ওয়ার্ডে।
শিলিগুড়ি পৌর করপোরেশনে ৪৭ ওয়ার্ডের নির্বাচনে বামফ্রন্ট জয়ী হয়েছে ২৩টি ওয়ার্ডে। তৃণমূল ১৭, কংগ্রেস ৪, বিজেপি ২ এবং স্বতন্ত্র পেয়েছেন একটি ওয়ার্ড।
নির্বাচনের ফলাফল ঘোষণার পর রাজ্যের বিভিন্ন স্থানে বিক্ষিপ্ত সংঘর্ষ হয়েছে। উত্তর ২৪ পরগনা জেলার ভাটপাড়া পৌরসভায় এক স্বতন্ত্র প্রার্থী বুলবুল সরকার জয়ী হলে প্রতিপক্ষ তৃণমূলের লোকেরা ওই প্রার্থীর বাড়ি ভাঙচুর করে এবং আগুন ধরিয়ে দেয়।
