
পাকিস্তান-নিয়ন্ত্রিত কাশ্মীরের নিয়ন্ত্রণরেখা বরাবর ভিমবার সেক্টরে নতুন করে গুলি বিনিময়ের ঘটনা ঘটেছে। আজ মঙ্গলবার ভোরে এ ঘটনা ঘটে। পাকিস্তানের আন্তবাহিনী জনসংযোগ পরিদপ্তর (আইএসপিআর) এক বিবৃতির বরাত দিয়ে ডনের খবরে এসব তথ্য জানানো হয়।
আইএসপিআরের বিবৃতিতে বলা হয়, ভোর চারটার দিকে ভারত বিনা উসকানিতে গুলি করতে শুরু করে; যা দুই ঘণ্টাব্যাপী চলে।
পাকিস্তানি বাহিনী ভিমবার সেক্টরের বাগসার, ব্রো ও খানজার এলাকায় এসব গুলির ঘটনার উপযুক্ত জবাব দিয়েছে। তবে এ ঘটনায় কোনো পক্ষ থেকেই প্রাণহানির খবর পাওয়া যায়নি।
গত সোমবার আজাদ কাশ্মীরের নেজাপির, কাইলার এবং আজাদ কাশ্মীরের ইফতিখারাবাদ শহরের সীমান্তে বিচ্ছিন্নভাবে গুলি বিনিময়ের ঘটনা ঘটেছে।
গত ১৮ সেপ্টেম্বর ভারত-নিয়ন্ত্রিত কাশ্মীরের উরির সেনাছাউনিতে সন্ত্রাসী হামলায় ১৮ জন সেনা নিহত হয়। এ ঘটনায় পাকিস্তানকে দায়ী করে ভারত। তারপরই ২৯ সেপ্টেম্বর বৃহস্পতিবার ভারত পাকিস্তান-নিয়ন্ত্রিত কাশ্মীরের জঙ্গি আস্তানায় সার্জিক্যাল স্ট্রাইক বা সুনির্দিষ্ট লক্ষ্যবস্তুতে আঘাত হানার দাবি করে। তবে নিজেদের ভূখণ্ডে ভারতীয় হানার দাবি প্রত্যাখ্যান করলেও পাকিস্তান তাদের দুই সেনা নিহত হওয়ার কথা স্বীকার করে। এ ঘটনার পর দুই দেশের মধ্যে সংঘাতময় পরিস্থিতির সৃষ্টি হয়। এর দুই দিন পর গত শনিবার গুলিবর্ষণের ঘটনা ঘটে।
