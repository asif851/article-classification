
সোমবার সন্ধ্যার বিস্ফোরণের রেশ কাটতে না কাটতেই গতকাল মঙ্গলবার আবার বিস্ফোরণ ঘটল থাইল্যান্ডের রাজধানী ব্যাংককে। তবে গতকালের ওই বিস্ফোরণে কেউ হতাহত হয়নি।এদিকে থাইল্যান্ডের প্রধানমন্ত্রী প্রাইউথ শান-ওশা সোমবারের হামলাকে ‘এযাবৎকালের মধ্যে ভয়াবহ’ আখ্যায়িত করে জানিয়েছেন, ক্লোজড সার্কিট ক্যামেরায় (সিসি টিভি) ধরা পড়া দৃশ্য দেখে হামলাকারীকে শনাক্ত করা গেছে। হামলাকারী দেশের উত্তর-পূর্বাঞ্চলের সরকারবিরোধী অংশের একজন বলে ধারণা করা হচ্ছে। খবর এএফপি ও বিবিসির।পুলিশ জানায়, গতকাল স্থানীয় সময় বেলা একটার দিকে রাজধানীর সাফান তাকসিন বিটিএস স্কাইট্রেন স্টেশনের কাছের একটি খালে বিস্ফোরকটি ছোড়া হয়। স্টেশনের কাছের রেলসেতু থেকে খালের দিকে ছুড়ে দেওয়া হয়েছে ওই বিস্ফোরকটি। থাইরাথ টেলিভিশনে প্রচারিত ভিডিও ফুটেজে দেখা যায়, বিস্ফোরণের পরপরই খালের পানি ওপরের দিকে উপচে পড়ে। বিলাসবহুল সাংগ্রি লা হোটেল এবং ফরাসি দূতাবাসের কাছেই ওই স্টেশনটি। বিস্ফোরণের পর স্থানীয় ইয়ান্না থানার এক পুলিশ কর্মকর্তা বলেন, এ ঘটনায় কেউ নিহত বা আহত হয়নি। পুলিশ ঘটনাস্থলে আছে। কোন ধরনের বিস্ফোরক ব্যবহার করা হয়েছে, সেটি এখন অনুসন্ধান করে দেখা হচ্ছে।সোমবারের মতো গতকালের বিস্ফোরণের দায়ও কেউ স্বীকার করেনি। ব্যাংককের কেন্দ্রস্থলে সোমবার সন্ধ্যায় হিন্দু মন্দিরের সামনের রাস্তায় ভয়াবহ বিস্ফোরণে এ পর্যন্ত ২৩ জন নিহত হয়েছে। আহত হয় শতাধিক।এদিকে মন্দিরে হামলায় শোকবিহ্বল হয়ে পড়েছে ব্যাংককবাসী। হামলায় আহত ব্যক্তিদের রক্ত দিতে দীর্ঘ সারি চোখে পড়েছে গতকাল। রক্ত দিতে আসা এমন এই থাই নারী রাভিওয়ান বলছিলেন, ‘ব্যাংককের ভবিষ্যৎ নিয়ে আমি শঙ্কিত। এরপর কী ঘটবে তা জানি না।’
