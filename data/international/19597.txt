
অন্য সব দিনের মতো সেদিনও নিজের জিমে গিয়েছিলেন চন্তাল ভন। গত মঙ্গলবার ঘরের ছাদে একটি গর্ত দেখেন। সেখান থেকে ধুপ করে কিছু পড়ল বলেও মনে হয় তাঁর। তবে সেটি নিয়ে অতটা ভাবেননি। ভেবেছিলেন পসামেরা লুকিয়ে রয়েছে।
পসাম অনেকটা ইঁদুরের মতো দেখতে একধরনের স্তন্যপায়ী প্রাণী। অস্ট্রেলিয়া, নিউগিনি, যুক্তরাষ্ট্রের বিভিন্ন এলাকায় এদের দেখা যায়।
এনডিটিভির খবরে জানা যায়, চন্তালের জিমটির নাম বোকোওয়া। সেটি অস্ট্রেলিয়ার কুইন্সল্যান্ড রাজ্যের রকহ্যাম্পটনে। চন্তালের জিমে প্রায়ই পসাম দেখা যেত।
দুই দিন পর জিম থেকে পরিচ্ছন্নতাকর্মী চন্তাল ভনকে ভয়ংকর খবর দেন। জানান, জিমের ভেতরে মস্ত এক সাপ। আর ছাদের গর্ত থেকেই সেটি পড়েছে।
খবর পেয়ে চন্তাল ছুটে যান জিমে। সেখানে গিয়ে সাপটির ছবি তোলেন। দ্য মর্নিং বুলেটিন নামে একটি পত্রিকাকে বলেন, ‘আমি জানি না মঙ্গল থেকে বৃহস্পতিবার পর্যন্ত সাপটি কোথায় ছিল। কারণ, এই কদিন আমি জিমে কাজ করেছি। অন্যরাও এসেছে। হয়তো সাপটি কোথাও লুকিয়েছিল।’
সিকিউ নামে সাপ পুনর্বাসন একটি সংস্থার কাছে সাহায্য চান চন্তাল। তারাই এসে সাপটি নিয়ে যায়। তবে সাপটি নিয়ে যেতে তাদের কোনো সমস্যায় পড়তে হয়নি। কারণ, এটি অনেকটা মড়ার মতো পড়েছিল।
