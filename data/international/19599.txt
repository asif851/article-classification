
এক সপ্তাহের কম সময়ের ব্যবধানে দ্বিতীয়বার জনসমক্ষে এসেছেন কিউবার সাবেক নেতা ফিদেল কাস্ত্রো। প্রবীণ এই বিপ্লবীর সাম্প্রতিক সময়ে এত ঘন ঘন জনসমক্ষে আসার নজির নেই। খবর এএফপির।কিউবার রাষ্ট্রীয় মালিকানাধীন সংবাদপত্র গ্রানমা গত শনিবার ৮৮ বছর বয়সী কাস্ত্রোর কয়েকটি ছবি ছেপেছে। পত্রিকাটি জানিয়েছে, গত বৃহস্পতিবার তিনি দেশের সামরিক বাহিনীর শীর্ষ কর্মকর্তা ও সরকারি গুরুত্বপূর্ণ কর্মকর্তাদের সঙ্গে সাক্ষাৎ করেন। এগুলো তারই ছবি।একটি ছবিতে দেখা যায়, নীল-সাদা রঙের জ্যাকেট পরা ফিদেল কাস্ত্রো বৈঠকে সভাপতিত্ব করছেন। তাঁর দুই পাশে দাঁড়িয়ে দেশটির বিপ্লবী সশস্ত্র বাহিনীবিষয়ক মন্ত্রী জেনারেল লিওপোলোদো সিনত্রা ফ্রিয়াস ও স্বরাষ্ট্রমন্ত্রী আবেলার্দো কেলোমি ইবারা। পেছনে দাঁড়িয়ে আরও অনেকে।গ্রানমা পত্রিকার খবরে বলা হয়, বৃহস্পতিবারের ওই বৈঠকে কাস্ত্রো দ্রুত জনসংখ্যা বৃদ্ধি, জলবায়ু পরিবর্তনজনিত সমস্যা ও আন্তর্জাতিক সংঘাতগুলো কীভাবে নিত্যপ্রয়োজনীয় জিনিসপত্রের দামে প্রভাব ফেলছে, তা নিয়ে কথা বলেছেন।এর আগে ৪ জুলাই ফিদেল কাস্ত্রো জনসমক্ষে আসেন। ওই দিন তিনি একদল পনির বিশেষজ্ঞের সঙ্গে সাক্ষাৎ করেন।কিউবার সমাজতান্ত্রিক বিপ্লবে (১৯৫৩-৫৯) নেতৃত্ব দেওয়া ফিদেল কাস্ত্রো ১৯৫৯ সাল থেকেই টানা সমাজতান্ত্রিক দ্বীপরাষ্ট্রটির নেতৃত্বে ছিলেন। বয়স বৃদ্ধির সঙ্গে নানা শারীরিক সমস্যার কারণে ২০০৮ সালে নিজের ছোট ভাই রাউল কাস্ত্রোর হাতে দেশের ক্ষমতা ছেড়ে দেন ফিদেল কাস্ত্রো। এরপর থেকে তিনি খুব কমই জনসমক্ষে আসেন।
