
ফিলিস্তিনের গাজায় দুই হাজারের বেশি লোক নিহত হওয়ার পর অবশেষে মিসরের মধ্যস্থতায় হামাসের সঙ্গে শান্তি চুক্তিতে সম্মত হয়েছে ইসরায়েল।ফিলিস্তিনের কর্তাব্যক্তিদের বরাত দিয়ে রয়টার্সের খবরে বলা হয়, শিগগিরই চুক্তির ব্যাপারে আনুষ্ঠানিক ঘোষণা আসবে। তবে ইসরায়েলের পক্ষ থেকে তাত্ক্ষণিকভাবে এ বিষয়ে কোনো বক্তব্য পাওয়া যায়নি। এ ব্যাপারে জানতে চাইলে ইসরায়েলি প্রধানমন্ত্রী বেনিয়ামিন নেতানিয়াহুর এক মুখপাত্রের সঙ্গে যোগাযোগ করলেও তিনি মন্তব্য করতে রাজি হননি।গাজায় হামাসের মুখপাত্র সামি আবু জুহরি রয়টার্সকে বলেন, ‘দুই পক্ষের মধ্যে একটি চুক্তি হয়েছে। এখন মিসরের কায়রো থেকে ঘোষণার অপেক্ষায় আছি।’
গাজার অপর সংগঠন পপুলার রেজিস্ট্যান্ট কমিটিস (পিআরসি)-এর একজন মুখপাত্র জানান, দুই ঘণ্টার মধ্যে চুক্তির বিষয়ে ঘোষণা আসবে।
ফিলিস্তিনের কর্মকর্তারা জানান, কায়রোর মধ্যস্থতায় শান্তি আলোচনায় ফিলিস্তিন-ইসরায়েলের মধ্যকার সাত সপ্তাহের সহিংসতা বন্ধ, ইসরায়েল ও মিসরের সঙ্গে গাজার পারাপারের পথগুলো খুলে দেওয়া এবং ভূমধ্যসাগরে গাজা উপত্যকার লোকজনের মাছ ধরার পরিধি বিস্তৃত করতে ইসরায়েলের প্রতি আহ্বান জানানো হয়েছে।
কর্মকর্তারা আরও জানান, প্রাথমিকভাবে উল্লিখিত বিষয়গুলোর নিষ্পত্তি হলে এক মাস পরে গাজায় সমুদ্র বন্দর নির্মাণ এবং অধৃিকত পশ্চিম তীরে হামাসের বন্দিদের মুক্তি নিয়ে ইসরায়েলি ও ফিলিস্তিনিরা আলোচনায় বসবে।
গত ৮ জুলাই থেকে গাজায় শুরু হওয়া ইসরায়েলি বিমান ও স্থল হামলায় দুই হাজার ১২৯ ফিলিস্তিনি নিহত হয়েছে। এদের মধ্যে ৪৯০ শিশুও রয়েছে। অন্যদিকে হামাসের ছোড়া রকেটে ইসরায়েলের ৬৭ সেনা ও চার বেসামরিক ইসরায়েলি নিহত হয়েছে।
দেড় মাসের বেশি সময় ধরে চলা ইসরায়েলি হামলায় গাজা উপত্যকার হাজার হাজার বাড়ি ধ্বংস হয়েছে।
ফিলিস্তিনের মানবাধিকার সংগঠন দ্য প্যালেস্টিনিয়ান সেন্টার ফর হিউম্যান রাইটস (পিসিএইচআর) জানায়, সংঘর্ষের সময় ফিলিস্তিনের পাঁচ লাখ ৪০ হাজার মানুষ বাস্তুচ্যুত হয়েছে। স্কুল, মসজিদের মতো স্থানগুলোও ইসরায়েলি হামলার শিকার হয়েছে। 
