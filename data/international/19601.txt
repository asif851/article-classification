
পাকিস্তানের তালেবান জঙ্গিরা পেশোয়ারের স্কুলে হামলার মতো আরও হামলা চালানোর হুমকি দিয়েছে। সংবাদমাধ্যমের কাছে তারা কয়েকজন অস্ত্রধারী জঙ্গির ছবি পাঠিয়েছে। তালেবান বলেছে, ছবিতে যে অস্ত্রধারীদের দেখা যাচ্ছে তারাই গতকাল মঙ্গলবার স্কুলে হত্যাযজ্ঞ চালিয়েছে।আজ বুধবার টাইমস অব ইন্ডিয়া ও এনডিটিভির খবরে জানানো হয়, আজ ই-মেইলে তালেবানের পক্ষ থেকে হামলাকারীদের ওই ছবি ও একটি বিবৃতি পাঠানো হয়।বিবৃতিতে পাকিস্তান তালেবানের মুখপাত্র মোহাম্মদ খুরসানি বলেছেন, গতকাল তাঁরা পেশোয়ারে যে হামলা চালিয়েছেন তা ন্যায্য। কেননা পাকিস্তানের সেনাবাহিনী দীর্ঘদিন ধরে তালেবান–যোদ্ধাদের স্বজন ও সন্তানদের হত্যা করে আসছে। তিনি বলেন, এ ধরনের আরও হামলা চালানো হবে। হামলা থেকে রক্ষা পেতে পাকিস্তানের বেসামরিক নাগরিকদের দেশটির সেনাবাহিনীসংশ্লিষ্ট সব প্রতিষ্ঠান থেকে বেরিয়ে আসার পরামর্শ দেন তিনি।হামলাকারী জঙ্গিদের যে ছবিটি তালেবানের পক্ষ থেকে প্রকাশ করা হয়েছে, তাতে অস্ত্র হাতে ছয় ব্যক্তি ও তাঁদের মাঝে আরও একজনকে দাঁড়িয়ে থাকতে দেখা যায়। পেছনে সাদা রঙের একটি ব্যানার ঝোলানো। বিবৃতিতে বলা হয়, ছবিটি পাকিস্তানের আদিবাসী অধ্যুষিত এলাকায় তোলা।
