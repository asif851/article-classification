
দক্ষিণ আফ্রিকার অবিসংবাদিত নেতা নেলসন ম্যান্ডেলার স্ত্রী গ্রাসা ম্যাশেল বলেছেন, স্বামীর স্বাস্থ্য নিয়ে তাঁর সংশয় কমে গেছে। কারণ, তাঁর শরীর চিকিৎসায় ‘ইতিবাচকভাবে সাড়া’ দিয়ে যাচ্ছে।সাউথ আফ্রিকান ব্রডকাস্টিং করপোরেশনের (এসএবিসি) বরাত দিয়ে চীনা বার্তা সংস্থা সিনহুয়া গত শুক্রবার জানায়, গ্রাসা ম্যাশেল তাদের বলেছেন, ‘ম্যান্ডেলা চিকিৎসার প্রতি সাড়া দিয়ে যাচ্ছেন। আমি এটা বলতে পারি, এক সপ্তাহ আগেও ম্যান্ডেলাকে নিয়ে আমি যে সংশয়ে ছিলাম, আজ সেই সংশয় অনেক কমে গেছে।’এর আগে গত বুধ ও বৃহস্পতিবার পর পর ম্যান্ডেলাকে দেখতে হাসপাতালে যান দক্ষিণ আফ্রিকার প্রেসিডেন্ট জ্যাকব জুমা। তিনিও গ্রাসা ম্যাশেলের মতোই জানান, ম্যান্ডেলা চিকিৎসার প্রতি ইতিবাচক সাড়া দিচ্ছেন।ফুসফুসে নতুন করে সংক্রমণের কারণে গত ৮ জুন প্রিটোরিয়ায় মেডিক্লিনিক হার্ট হাসপাতালে নেওয়া হয় ম্যান্ডেলাকে। এর পর থেকে সেখানেই চিকিৎসাধীন ৯৪ বছর বয়সী ম্যান্ডেলা। আইএএনএস।
