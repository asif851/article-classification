
ভারতের লোকসভার নবম ও শেষ পর্যায়ের ভোট গ্রহণ আজ সোমবার শেষ হয়েছে। ভোটের ফল প্রকাশ হবে ১৬ মে, শুক্রবার।ভোট গ্রহণ শেষে শুরু হয়েছে বুথফেরত ভোটারের সমীক্ষা (এক্সিট পোল)। সমীক্ষায় দেখা যাচ্ছে, সদ্য সমাপ্ত নির্বাচনে বিজেপি নেতৃত্বাধীন জাতীয় গণতান্ত্রিক জোটের (এনডিএ) জয়জয়কার। এতে দেখা যাচ্ছে উত্তর প্রদেশ, গুজরাট, মহারাষ্ট্রসহ কয়েকটি বড় রাজ্যে বিজেপি বেশি আসন পেতে যাচ্ছে। এর অর্থ হলো ভারতের পরবর্তী প্রধানমন্ত্রী হতে যাচ্ছেন নরেন্দ্র মোদি। আর ক্ষমতাসীন কংগ্রেস নেতৃত্বাধীন সংযুক্ত প্রগতিশীল মোর্চার (ইউপিএ) ভরাডুবি এবার সময়ের ব্যাপার মাত্র।টাইমস নাউ এবং ওআরজির বুথফেরত সমীক্ষায় জানিয়েছে, ৫৪৩ আসনের মধ্যে এনডিএ জোট ২৪৯ আসন পাচ্ছে। কংগ্রেস নেতৃত্বাধীন ইউপিএ পাবে ১৪৮ আসন। অন্যান্য দলগুলো আসন পাবে ১৪৬টি।ইন্ডিয়া টুডে গ্রুপের এ বুথফেরত সমীক্ষায় দেখানো হয়েছে, এনডিএ জোট ২৭২টির বেশি আসন পাচ্ছে। ইউপিএ জোট পাবে ১১৫ আসন।
ভারতের আসনের দিক দিয়ে বড় উত্তর প্রদেশের ৮০ আসনের মধ্যে বিজেপি জোট ৫২, কংগ্রেস জোট ১০, বহুজন সমাজবাদী পার্টি ও সমাজবাদী পার্টি মিলে পাবে ১২টি আসন।নরেন্দ্র মোদির প্রদেশ গুজরাটের ২৬ আসনের মধ্যে বিজেপি ২২টি, কংগ্রেস জোট ৪টি আসন পাবে।৪৮ আসনের মহারাষ্ট্রে বিজেপি ২৭টি, কংগ্রেস ২১টি আসন পাবে।এদিকে বুথফেরত ভোটারের সমীক্ষার বরাত দিয়ে কলকাতা থেকে আমাদের প্রতিনিধি অমর সাহা জানাচ্ছেন, পশ্চিমবঙ্গে লোকসভা নির্বাচনে এবার আসন বাড়তে পারে তৃণমূল কংগ্রেসের। একই সঙ্গে আসন কমতে পারে বামফ্রন্ট ও কংগ্রেসের। আজ সন্ধ্যায় পশ্চিমবঙ্গের শেষ দফা লোকসভা নির্বাচনের পর এবিপি আনন্দ-এসি নিয়েলসনের এক যৌথ সমীক্ষায় এমন ইঙ্গিত দেওয়া হয়েছে। তাতে বলা হয়েছে, পশ্চিমবঙ্গেও ৪২টি আসনের মধ্যে তৃণমূল পেতে পারে ২৪টি আসন। এ ছাড়া বামফ্রন্ট ১২টি, কংগ্রেস ৫টি এবং বিজেপি একটি আসন পেতে পারে। ২০০৯ সালের সর্বশেষ লোকসভা নির্বাচনে তৃণমূল কংগ্রেস পেয়েছিল ১৯টি আসন। বামফ্রন্ট ১৫, কংগ্রেস ৬ এবং বিজেপি ও এসইউসিআই পেয়েছিল একটি করে আসন। টাইমস নাউ এবং ওআরজির আরেকটি বুথফেরত সমীক্ষায় জানিয়েছে, তৃণমূল ২০, বামফ্রন্ট ১৫, কংগ্রেস ৫ এবং বিজেপি ২টি আসন পেতে পারে।
