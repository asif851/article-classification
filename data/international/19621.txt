
ভারতের বিহার, উত্তর প্রদেশ, মধ্যপ্রদেশ, রাজস্থান, ঝাড়খন্ড, ছত্তিশগড় ও আসাম রাজ্যে জনসংখ্যা নিয়ন্ত্রণে পদক্ষেপ নিয়েছে দেশটির সরকার। এ ক্ষেত্রে চীনকে অনুসরণ করছে ভারত।
জনসংখ্যার দিক থেকে বিশ্বের দ্বিতীয় বৃহত্তম দেশ ভারত। বিশ্বের প্রথম দেশ চীন। ভারতে রয়েছে এখন ১২১ কোটি মানুষের বাস (২০১১ সালের জনগণনা অনুযায়ী)। এখন ভারতের প্রজনন গড় হার হলো ২ দশমিক ১ শতাংশ। দেশের ৩৬টি রাজ্য ও কেন্দ্রশাসিত অঞ্চলের মধ্যে ২৪টি রাজ্যই এই সূচকের নিচে অবস্থান করছে। আর পশ্চিমবঙ্গে এই সূচক হলো ১ দশমিক ৬ শতাংশ।
 ভারতের কেন্দ্রীয় স্বাস্থ্যমন্ত্রী জেপি নাড্ডা বলেছেন, দেশের যে যে প্রান্তে জন্মহার বেশি, সেই সব প্রান্তে বাড়তি নজর দেওয়া হবে। আর এসব পরিকল্পনা নেওয়া হবে ওই সাত রাজ্যের প্রশাসনের সঙ্গে যৌথভাবে। এই লক্ষ্যে গ্রামে গ্রামে জনবিস্ফোরণের নানা কুফলের দিক তুলে ধরা হবে। তুলে ধরা হবে জন্মনিয়ন্ত্রণের সুফলের দিক। পাশাপাশি জন্মনিয়ন্ত্রণের নানা সামগ্রী তুলে দেওয়া হবে পরিবারগুলোর মধ্যে।
চীনের মতো জনসংখ্যা নিয়ন্ত্রণে রাখাই ভারত সরকারের লক্ষ্য।
