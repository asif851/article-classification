
দায়িত্ব ছাড়ার ১০ দিনের মাথায় প্রথমবারের মতো নিজের উত্তরসূরি ডোনাল্ড ট্রাম্পের বিরুদ্ধে অবস্থান নিলেন সদ্য সাবেক মার্কিন প্রেসিডেন্ট বারাক ওবামা। ট্রাম্পের শরণার্থী নিষেধাজ্ঞাসংক্রান্ত নির্বাহী আদেশের সমালোচনা করে অভিবাসীদের পাশে দাঁড়ানোর ঘোষণা দিয়েছেন তিনি।গত সোমবার বারাক ওবামার মুখপাত্র কেবিন লুইস বলেছেন, শরণার্থী নিষেধাজ্ঞাসংক্রান্ত সিদ্ধান্তের বিরুদ্ধে মার্কিন নাগরিকেরা যেভাবে মাঠে নেমেছেন, তাতে ওবামা বেশ উচ্ছ্বসিত। অভিবাসী কমাতে ট্রাম্পের নির্বাহী আদেশের প্রতিবাদে যুক্তরাষ্ট্রজুড়ে বিক্ষোভ চলছে। সেদিকে ইঙ্গিত করে ওবামা বলেছেন, নাগরিকেরা তাঁদের সাংবিধানিক অধিকার প্রয়োগ করছেন। সমাবেশ করছেন। তাঁদের বক্তব্য জনপ্রতিনিধিদের মাধ্যমে তুলে ধরার চেষ্টা চালাচ্ছেন। যুক্তরাষ্ট্রের মূল্যবোধ যখন প্রশ্নবিদ্ধ, তখন এমনটাই হওয়া উচিত।বিবৃতিতে বলা হয়, ধর্ম বা বিশ্বাসের ভিত্তিতে কোনো মানুষের প্রতি বিদ্বেষ দেখানোর বিরুদ্ধে ওবামা।স্থানীয় সময় গতকাল সোমবার বারাক ওবামার মুখপাত্র কেবিন লুইস বলেছেন, অভিবাসী নিষেধাজ্ঞায় ট্রাম্পের নির্বাহী আদেশ বারাক ওবামার নির্বাহী আদেশের অনুরূপ—এমন প্রচারণা চলছে। ট্রাম্পের দাবি, ওবামা ২০১১ সালে বেশ কয়েকটি দেশের নাগরিকদের যুক্তরাষ্ট্রে প্রবেশ নিষিদ্ধ করেছিলেন। এ রকম প্রচারণায় আহত হয়েছেন ওবামা।ওবামার মুখপাত্র বলেন, ২০১১ সালে সাবেক প্রেসিডেন্ট বারাক ওবামার নির্বাহী আদেশে শুধু ইরাকি শরণার্থীর কথা বলা হয়েছিল। তবে সেখানে নিষেধাজ্ঞা জারি করা হয়নি। ওবামা কোনো মানুষের বিশ্বাস ও ধর্মের প্রতি বিদ্বেষ দেখানো নিয়ে মৌলিকভাবে দ্বিমত পোষণ করেন।
