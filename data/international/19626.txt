
ভোটার আইডি কার্ড না থাকলে স্বামীর সঙ্গে যৌন সংসর্গ না করতে নারীদের প্রতি আহ্বান জানিয়েছেন কেনিয়ার একজন নারী এমপি। তিনি বলেছেন, তাঁকে এই কৌশল নিতে হবে না। কারণ, তাঁর স্বামী ইতিমধ্যে ভোটার হিসেবে নিবন্ধিত হয়েছেন।আজ মঙ্গলবার বিবিসি অনলাইনের এক প্রতিবেদনে বলা হয়েছে, কেনিয়ার উপকূলীয় শহর মোমবাসার নারী প্রতিনিধি এমপি মিশি এমবোকো দেশটির নারীদের প্রতি এমন আহ্বান জানিয়েছেন। চলতি বছরের ৮ আগস্ট দেশটিতে জাতীয় নির্বাচন অনুষ্ঠিত হবে। এ লক্ষ্যে গতকাল সোমবার থেকে ভোটার নিবন্ধন শুরু হয়েছে। চলবে আগামী ১৭ ফেব্রুয়ারি পর্যন্ত।মিশি এমবোকো বলেন, ‘নারীরা, এই কৌশলটি আপনাদের প্রয়োগ করা উচিত। কারণ, এটাই সেরা কৌশল। ভোটার আইডি কার্ড না দেখানো পর্যন্ত স্বামীর সঙ্গে শারীরিক সংসর্গ বন্ধ রাখুন।’এই নারী এমপি বলেন, যৌনতা একটি শক্তিশালী অস্ত্র। যেসব পুরুষের ভোটার হিসেবে নিবন্ধনে অনীহা রয়েছে, এই অস্ত্র ব্যবহার করেই তাঁদের নিবন্ধন করাতে উৎসাহ দিতে হবে। তিনি বলেন, তিনি নিজে এই কৌশল নিলে তাঁর স্বামীকে যৌন সংসর্গ থেকে বঞ্চিত করা যাবে না। কারণ, তাঁর স্বামী ইতিমধ্যে ভোটার হিসেবে নিবন্ধিত হয়েছেন।প্রতিবেদনে বলা হয়েছে, দেশটির প্রেসিডেন্ট উহুরু কেনিয়াত্তা দ্বিতীয় দফায় প্রেসিডেন্ট নির্বাচিত হওয়ার প্রত্যাশা করছেন। প্রেসিডেন্ট কেনিয়াত্তা বিরোধী দল অরেঞ্জ ডেমোক্রেটিক মুভমেন্টসহ (ওডিএম) বিরোধী জোট-সমর্থিত প্রার্থীদের প্রতি চ্যালেঞ্জও ছুড়ে দিয়েছেন। ​এই দলের নেতা মিশি এমবোকো।মিশি এমবোকো বলেন, যদি সমর্থকেরা সবাই ভোটার হিসেবে নিবন্ধন করেন, তাহলে নির্বাচনে বিরোধী জোটের জয়লাভের সম্ভাবনা রয়েছে।কেনিয়ায় যেকোনো ঘটনায় যৌনতা বন্ধের আহ্বান জানানোর বিষয়টি স্বাভাবিক হিসেবে বিবেচিত। ২০০৯ সালে দেশটির সাবেক প্রেসিডেন্ট মাওই কিবাকি ও প্রধানমন্ত্রী রায়লা ওদিঙ্গা জোটের বিরোধ মিটমাটের দাবিতে সপ্তাহব্যাপী যৌনতা বন্ধের ডাক দিয়েছিলেন নারী অধিকার কর্মীরা।
