
পানির নিচে যে জায়গায় জন্মেছিল প্রাচীন উদ্ভিদটি, তা আজকের ইউরোপ। উদ্ভিদটির বৈজ্ঞানিক নাম মন্টসেশিয়া ভিডালি। পাপড়ি না থাকলেও এটি থেকে তৈরি হয়েছিল একটিমাত্র বীজসহ ফল। যুক্তরাষ্ট্রের বিজ্ঞানীদের ধারণা, এটিই ছিল সম্ভবত পৃথিবীর প্রথম সপুষ্পক উদ্ভিদ। খবর এএফপির।মার্কিন উদ্ভিদবিজ্ঞানীরা মন্টসেশিয়া ভিডালির এক হাজারের বেশি জীবাশ্ম বা ফসিল নিয়ে গবেষণা চালান। স্পেনের কয়েকটি হ্রদে প্রায় ১৩ কোটি বছর আগে এ ধরনের উদ্ভিদ জন্মাত বলে তাঁরা সিদ্ধান্তে পৌঁছেছেন। এ বিষয়ে একটি গবেষণা প্রতিবেদন প্রসিডিংস অব দ্য ন্যাশনাল অ্যাকাডেমি অব সায়েন্সেস সাময়িকীতে প্রকাশিত হয়েছে। এ গবেষণার আগ পর্যন্ত চীনা একটি উদ্ভিদ প্রজাতিকে (আরকিফ্রাক্টাস সাইনেনসিস) সবচেয়ে প্রাচীন সপুষ্পক উদ্ভিদ বলে মনে করতেন বিজ্ঞানীরা।মন্টসেশিয়া ভিডালি নামের উদ্ভিদটি বহুদিন ধরেই গবেষকদের পরিচিত। স্পেনের মধ্যাঞ্চলীয় আইবেরিয়ান রেঞ্জ থেকে এটির ফসিল প্রথম আবিষ্কার করা হয় অন্তত ১০০ বছর আগে। প্রায় একই সময়ে পিরেনিজ পর্বতমালার ফ্রান্স ও স্পেনের মধ্যবর্তী মন্তসেক রেঞ্জ এলাকায়ও উদ্ভিদটির ফসিল পাওয়া যায়। মার্কিন গবেষক দলটির প্রধান ডেভিড ডিলচার বলেন, মিঠা পানির উদ্ভিদটি দেখতে সামুদ্রিক ঘাসের মতো। তবে পানির নিচে এটির শিকড় সম্ভবত ওপরের দিকে থাকত।যুক্তরাষ্ট্রের কানেটিকাট বিশ্ববিদ্যালয়ের গবেষক ডোনাল্ড লেস বলেন, ‘প্রথম সপুষ্পক উদ্ভিদ’ সম্পর্কে বিজ্ঞানীরা যে ব্যাখ্যা দিয়েছেন, তা উদ্ভিদবিদ্যার একটি বড় রহস্য সম্পর্কে নতুন দিগন্ত খুলে দিয়েছে।
