
ফ্রান্সের রাজধানী প্যারিসের সড়ক থেকে অর্ধেক গাড়ি উঠিয়ে দিয়েছে দেশটির কর্তৃপক্ষ। গতকাল সোমবার এই পদক্ষেপ কার্যকর করা হয়।বার্তা সংস্থা এএফপির প্রতিবেদনে জানানো হয়, গত সপ্তাহজুড়ে প্যারিসের দূষণ-পরিস্থিতি তীব্র আকার ধারণ করার পরিপ্রেক্ষিতে এমন পদক্ষেপ নিয়েছে কর্তৃপক্ষ।এই পদক্ষেপের আওতায় লাইসেন্সের মেয়াদ শেষ হওয়ার পরও প্যারিস এবং এর শহরতলির সড়কে থাকা যানবাহন তুলে দেওয়া হয়েছে। আজ মঙ্গলবার থেকে বৈসাদৃশ্যপূর্ণ নম্বরের গাড়িও তুলে দেওয়া হবে।বায়ু বিশেষজ্ঞরা বলছেন, গতকালও ধোঁয়ার ঘনত্ব ছিল সতর্ক মাত্রার কাছাকাছি। আজ বৃষ্টির পূর্বাভাস দেওয়া হয়েছে। বৃষ্টি হলে বায়ু পরিষ্কার হতে পারে।দূষণের মাত্রা প্রকট আকার ধারণ করায় গত বছরও প্যারিসে যান চলাচলের ওপর বিধিনিষেধ আরোপ করা হয়েছিল।গত বুধবার শহরটি দূষিত ধোঁয়ায় আচ্ছন্ন হয়ে পড়ে। এর পরই সপ্তাহান্তে মেয়রের কার্যালয় থেকে দূষণ মোকাবিলায় যান চলাচলে বিধিনিষেধ আরোপ করার পদক্ষেপ নেওয়ার ঘোষণাটি আসে।প্যারিসের সড়কে এই নিয়ম কার্যকর করতে পুলিশের ৭৫০ জন সদস্য দায়িত্ব পালন করেছেন বলে স্থানীয় গণমাধ্যমে বলা হয়। দূষণ কমাতে অন্যান্য শহরের কর্তৃপক্ষও নানা ধরনের বিধি আরোপের উদ্যোগ নিচ্ছে।
