
পাকিস্তানের পররাষ্ট্রসচিব আইজাজ চৌধুরী বলেছেন, তাঁরা পরমাণু অস্ত্রভান্ডার গড়ে তুলেছেন শুধু ভারতের ‘আগ্রাসন ঠেকানোর’ জন্য। দেশটির প্রধানমন্ত্রী নওয়াজ শরিফের যুক্তরাষ্ট্র সফরের প্রাক্কালে মঙ্গলবার এক সংবাদ সম্মেলনে আইজাজ চৌধুরী বলেন, ‘আমাদের যুদ্ধ শুরু করার কোনো ইচ্ছা নেই।’ খবর এনডিটিভির।পাকিস্তান বলেছে, যুদ্ধের সময় দ্রুত পরমাণু হামলা চালানোর সুবিধার্থে ভারত জম্মু ও কাশ্মীর সীমান্তে অবকাঠামো নির্মাণ করছে। এ কারণেই তারা সম্ভাব্য হামলা ঠেকাতে উদ্যোগী হয়েছে। তবে পাকিস্তানের কৌশলগত পরমাণু পরিকল্পনার কারণে ভারতের পক্ষে হামলা চালানো সহজ হবে না।আইজাজ চৌধুরী বলেন, ভারত সামরিক বাহিনীর বিভিন্ন অংশের সামর্থ্য বাড়ানোর মাধ্যমে দু্ই দেশের মধ্যে সক্ষমতার বিরাট ব্যবধান সৃষ্টি করেছে। এর পরিপ্রেক্ষিতে কৌশলগত ও প্রতিরোধমূলক পরমাণু পরিকল্পনার দিকে অগ্রসর হওয়া ছাড়া পাকিস্তানের জন্য কোনো বিকল্প ছিল না। তিনি দাবি করেন, পাকিস্তানের পরমাণু পরিকল্পনার একটিই মাত্র লক্ষ্য ভারতের হামলা ঠেকিয়ে দেওয়া।’
