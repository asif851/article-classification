
কাশ্মীরের নিয়ন্ত্রণরেখা পেরিয়ে দুই জওয়ানকে হত্যা করে দেহ বিকৃত করার অভিযোগ তুলেছে ভারত। এ জন্য সরাসরি পাকিস্তানের বর্ডার অ্যাকশন টিমকে (ব্যাট) দায়ী করেছে ভারতীয় সেনা কর্তৃপক্ষ। অন্যদিকে পাকিস্তান পক্ষ মৃত সেনার অঙ্গচ্ছেদ করার অভিযোগ অস্বীকার করে বলেছে, তাদের সেনাবাহিনী অত্যন্ত পেশাদার। তারা কখনো কোনো সেনার সম্মানহানি করে না।ঘটনা নিয়ে ভারত ও পাকিস্তানের সেনাবাহিনীর ডিরেক্টর জেনারেল অব মিলিটারি অপারেশনস (ডিজিএমও) পর্যায়ে ‘হটলাইনে’ কথা হয়েছে।গতকাল মঙ্গলবার নিহত দুই ভারতীয় জওয়ানের শেষকৃত্য রাষ্ট্রীয় মর্যাদায় সম্পন্ন হয়। সরকারের পক্ষ থেকে বলা হয়েছে, এই ঘৃণ্য ঘটনার উপযুক্ত জবাব ভারত দেবে। প্রতিরক্ষামন্ত্রী অরুণ জেটলি অভিযোগ করে বলেছেন, মৃত সেনাদের দেহ বিকৃত করেছে ভারতের পড়শিরা। এমন বর্বরোচিত ঘটনা যুদ্ধের সময়ও ঘটে না। দুই শহীদের আত্মত্যাগ বিফলে যাবে না। পাকিস্তানকে এর মূল্য চুকাতে হবে।নিহত দুই জওয়ানের একজনের মেয়ে বলেছেন, ৫০ জন পাকিস্তানি সেনার মুণ্ডু কেটে তাঁর বাবার মৃত্যুর বদলা নিক ভারত।পাকিস্তানের সেনাপ্রধান জেনারেল কামার জাভেদ বাজওয়া গত রোববার জম্মু-কাশ্মীরের পুঞ্চ সেক্টর পরিদর্শন করেন। ভারতীয় সেনা কর্তৃপক্ষ বলেছে, এর পরের দিনই পাকিস্তানি সেনারা কৃষ্ণ ঘাঁটি সেক্টরে নিয়ন্ত্রণরেখা পেরিয়ে অন্তত ২০০ মিটার ভেতরে এসে হামলা চালায়। সীমান্তরক্ষী বাহিনীর (বিএসএফ) প্রেম সাগর ও শিখ রেজিমেন্টের নায়েব সুবেদার পরমজিৎ সিং নিহত হওয়ার পর ব্যাটের সেনারা তাঁদের দেহ বিকৃত করে।এরপরই ভারতের ডিজিএমও পাকিস্তানের সঙ্গে যোগাযোগ করে ভারতের ক্ষোভ ও উদ্বেগের কথা জানিয়ে দেন। নিয়ন্ত্রণরেখার কাছেই ব্যাটের প্রশিক্ষণ শিবির থাকার বিষয়েও উদ্বেগ প্রকাশ করা হয়।লোকসভা নির্বাচনের আগে ভারত পাকিস্তাননিয়ন্ত্রিত কাশ্মীরে ‘সার্জিক্যাল স্ট্রাইকের’ দাবি জানানোর পর একাধিকবার সীমান্তে সংঘর্ষের ঘটনা ঘটেছে। সন্ত্রাসীরাও বেশ কয়েকবার ভারতে আক্রমণ চালিয়েছে। ভারতীয় গোয়েন্দা সংস্থা ‘র’-এর কথিত চর কুলভূষণ যাদবের পাকিস্তানে ফাঁসির আদেশের পর দুই দেশের সম্পর্কের আরও অবনতি ঘটেছে। এই পরিস্থিতিতে দুই সেনানীর দেহ বিকৃতির ঘটনা ভারতীয় জনমনে প্রবল প্রতিক্রিয়া সৃষ্টি করেছে। ক্ষমতাসীন দল বিজেপির নেতারা আশ্বাস দিয়ে বলছেন, ভারত এর উপযুক্ত জবাব দেবে।পাকিস্তান সেনাবাহিনী ব্যাটের বিরুদ্ধে এর আগেও একাধিকবার ভারতীয় সেনাদের মৃতদেহ বিকৃত করার অভিযোগ উঠেছে।
 
