
দক্ষিণ আফ্রিকার বর্ণবাদবিরোধী লড়াইয়ের অবিসংবাদী নেতা প্রয়াত নেলসন ম্যান্ডেলার এমন সব উক্তি রয়েছে, যা অবিস্মরণীয়। সেই উক্তিগুলোর আলোকে আগামীকাল শুক্রবার ম্যান্ডেলার প্রথম মৃত্যুবার্ষিকী উপলক্ষে নির্মাণ করা হয়েছে একগুচ্ছ স্বল্পদৈর্ঘ্য চলচ্চিত্র। খবর ভ্যারাইটি ডট কমের।‘পাওয়ার অব ওয়ার্ডস’ বা ‘কথার শক্তি’ নামের এই প্রকল্পের মূল লক্ষ্য দক্ষিণ আফ্রিকার সাবেক প্রেসিডেন্ট ম্যান্ডেলার বিখ্যাত উক্তিগুলোকে নতুন বর্ণনার সঙ্গে একসুতোয় গাঁথা এবং তরুণ দর্শকদের মধ্যে ম্যান্ডেলার বাণী ছড়িয়ে দেওয়া।প্রকল্পটি নেলসন ম্যান্ডেলা ফাউন্ডেশন ও নিউইয়র্কভিত্তিক অলাভজনক প্রতিষ্ঠান ট্রিবেকা ফিল্ম ইনস্টিটিউটের যৌথ উদ্যোগের ফসল। এ প্রকল্পের আওতায় পাঁচজন চলচ্চিত্র নির্মাতা কাজ করেছেন। প্রথম প্রামাণ্যচিত্রটি এরই মধ্যে প্রদর্শিত হয়েছে। আ ফর্ক, আ স্পুন অ্যান্ড আ নাইট নামের এ প্রামাণ্যচিত্রটি তৈরি করেছেন পরিচালক মীরা নায়ার ও ট্রিবেকার জেসমিন ভেলেজ। এর উপজীব্য ম্যান্ডেলার ‘কঠিন সমস্যা কিছু মানুষকে ভেঙে দেয়, তবে বাকিদের গড়ে তোলে’—এই বিখ্যাত উক্তি। প্রামাণ্যচিত্রটিতে উগান্ডার এক কিশোরের জীবনের বাস্তব ঘটনা তুলে ধরা হয়েছে। ওই কিশোর একটি বস্তিতে বেড়ে উঠলেও পরে নিজের পরিশ্রমের গুণে প্রতিষ্ঠিত হয়।জেমস মার্শ ও ইভা ওয়েবার, নাবিল এলদারকিন, রামিন বাহরাইনি এবং হ্যাংক উইলিস টমাসের তৈরি প্রামাণ্যচিত্রগুলো এ সপ্তাহেই প্রদর্শিত হবে। এগুলোর মধ্যে অব দি আননোন নির্মিত হয়েছে ম্যান্ডেলার ‘দারিদ্র্য স্বাভাবিক নয়। এটা মানুষের সৃষ্টি, যাকে মানব-কর্মকাণ্ডের মাধ্যমে পরাভূত করা ও মুছে ফেলা যেতে পারে’—এই উক্তির আলোকে। ট্রুথ বুথ-এর ভিত্তি হচ্ছে ম্যান্ডেলার আরেক বিখ্যাত উক্তি ‘সত্যি কথাটা হচ্ছে, আমরা এখনো মুক্ত হইনি; আমরা মুক্ত হওয়ার এবং নিপীড়িত না হওয়ার অধিকার পাওয়ার স্বাধীনতা অর্জন করেছি মাত্র’। আরেকটি চলচ্চিত্রের নাম ক্যাপচার ল্যান্ড।ম্যান্ডেলার নাতি কিওয়েকু ম্যান্ডেলা বলেন, ২০০৯ সালে ট্রিবেকার তামির মোহাম্মদ তাঁকে বলেছিলেন, ম্যান্ডেলার সম্মানে যৌথ উদ্যোগে কিছু একটা করা যায় কি না। তবে একসঙ্গে অনেকগুলো চলচ্চিত্র নির্মিত হবে, এমন ধারণা তখন তাঁর খুব একটা পছন্দ হয়নি। কিন্তু ম্যান্ডেলার উক্তিগুলো নিয়ে তরুণ প্রজন্মের জন্য স্বল্পদৈর্ঘ্য চলচ্চিত্র তৈরির প্রস্তাবটি তাঁর মনে ধরে। এরপর ২০১৩ সালের এপ্রিল মাসে নিউইয়র্কের টাইমস স্কয়ারে ম্যান্ডেলাকে নিয়ে একটি ছোট ভিডিও প্রদর্শনের মাধ্যমে কাজ শুরু হয়। এরপর প্রকল্পটি ধীরে ধীরে আজকের এই পর্যায়ে এসেছে।
