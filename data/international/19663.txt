
ভারতের পশ্চিমবঙ্গ রাজ্যের বসিরহাটের দাঙ্গায় বাংলাদেশের জামায়াতের হাত রয়েছে বলে অভিযোগ করেছেন রাজ্যের মুখ্যমন্ত্রী মমতা বন্দ্যোপাধ্যায়। আজ সোমবার তিনি এ কথা বলেছেন।
বিজেপি সরকারের উদ্দেশে মমতা বলেন, ‘বাংলাদেশের সাতক্ষীরা থেকে জামায়াতের লোক কী করে ভারতে ঢুকল? সীমান্ত কারা খুলে দিয়েছিল, কেন খুলে দিয়েছিল?’
গত কয়েকদিন ধরেই মুখ্যমন্ত্রী মমতা বন্দ্যোপাধ্যায় অভিযোগ করে আসছিলেন, বাদুড়িয়া-বসিরহাটের দাঙ্গায় বাইরের লোকর হাত রয়েছে। তবে আজ রাষ্ট্রপতি নির্বাচনে ভোট দিয়ে বেরিয়ে আসার পর সাংবাদিকদের সরাসরিই বলেন, ওই দাঙ্গায় বাংলাদেশের জামায়াতের হাত রয়েছে। মুখ্যমন্ত্রী দাবি করেন, তাঁর সরকারের কাছে এই অভিযোগের সমর্থনে তথ্যপ্রমাণও রয়েছে।
মমতা বিজেপির বিরুদ্ধে অভিযোগ করেন, বিজেপি রাজ্যে অশান্তি তৈরির চেষ্টা করছে। সেই চেষ্টায় তারা সফল হবে না বলে তিনি মন্তব্য করেন।
২০১৪ সালে বর্ধমান জেলার খাগড়াগড়ে বিস্ফোরণের পরেই পশ্চিমবঙ্গে জামায়াতের কার্যকলাপ প্রথম প্রকাশ্যে এসেছিল। সেই ঘটনার তদন্ত করে ভারতের জাতীয় গোয়েন্দা সংস্থা এনআইএ জানতে পেরেছে যে, ভারতের তিন রাজ্যে জামায়াত তাদের সংগঠন তৈরি করেছিল।
