
ইউরোপীয় ইউনিয়ন (ইইউ) রাশিয়ার নাগরিক এবং কোম্পানির বিরুদ্ধে ব্যক্তিগত নিষেধাজ্ঞার মেয়াদ আরও ছয় মাস বৃদ্ধি করেছে। আগের নিষেধাজ্ঞার মেয়াদ আজ শুক্রবার শেষ হওয়ার কথা রয়েছে।
গতকাল বৃহস্পতিবার ব্রাসেলসে ইইউ কাউন্সিলের দেওয়া এক বিবৃতিতে এই খবর জানানো হয়।
ইইউর বিবৃতিতে বলা হয়, ইউক্রেনের আঞ্চলিক অখণ্ডতা, সার্বভৌমত্ব এবং স্বাধীনতার জন্য হুমকির প্রশ্নে আগামী ছয় মাসের জন্য এই নিষেধাজ্ঞার মেয়াদ বাড়ানো হলো। নতুন নিষেধাজ্ঞা ২০১৮ সালের ১৫ মার্চ পর্যন্ত কার্যকর থাকবে।
রুশ গণমাধ্যম জানায়, ইইউর নতুন মেয়াদের এই নিষেধাজ্ঞায় ১৪৯ জন রুশ ও ৩৮টি প্রতিষ্ঠানের নাম রয়েছে।রাশিয়া ও ইউক্রেনের রাশিয়াপন্থী কর্মকর্তাদের ওপর ভ্রমণ নিষেধাজ্ঞা আরোপ ও তাঁদের সম্পত্তি জব্দ করার ওপর নিষেধাজ্ঞা জারির কথা বলা হয়েছে।
২০১৪ সালে ক্রিমিয়ার পার্লামেন্টে এক গণভোটে রাশিয়ায় যোগ দেওয়া কারণে দেশটির ওপর নিষেধাজ্ঞা আরোপ করে ইইউ। এ নিষেধাজ্ঞার আওতায় রাশিয়ার তেল, আর্থিক ও প্রতিরক্ষা খাত রয়েছে।সূত্র: ইতর-তাস
 
