
যুক্তরাষ্ট্রের সুপরিচিত স্থাপত্য স্বাধীনতা ও গণতন্ত্রের প্রতীক স্ট্যাচু অব লিবার্টির মুণ্ডুপাত করছেন মার্কিন প্রেসিডেন্ট ডোনাল্ড ট্রাম্প—               এমন একটি আঁকা ছবি প্রচ্ছদে ব্যবহার করেছে প্রভাবশালী জার্মান সাময়িকী ডের স্পিগেল। বিষয়টি আলোচনার ঝড় তুলেছে।ডের স্পিগেল সাময়িকীর গতকাল শনিবারের সংখ্যার প্রচ্ছদে ছবিটি ব্যবহার করা হয়। ছবিতে দেখা যায়, ট্রাম্পের আদলের সুট-টাই পরা এক ব্যক্তির বাঁ হাতে রক্তাক্ত ছোরা। তার ডান হাতে স্ট্যাচু অব লিবার্টির ‘লেডি লিবার্টির’ ধড়হীন মাথা। কাটা মুণ্ডু থেকে রক্ত ঝরছে। ছবিটির নিচে লেখা, ‘আমেরিকা ফার্স্ট’ (সবার আগে আমেরিকা)। ছবির মানুষটির চুল ট্রাম্পের আদলে। মুখমণ্ডলে কোনো চোখ নেই।প্রচ্ছদের শিল্পী এডেল রড্রিগেজ ওয়াশিংটন পোস্টকে বলেন, ‘এটা গণতন্ত্রের শিরশ্ছেদকরণ, পবিত্র প্রতীকগুলোর শিরশ্ছেদকরণ।’ এডেল রড্রিগেজ ১৯৮০ সালে রাজনৈতিক শরণার্থী হিসেবে কিউবা থেকে যুক্তরাষ্ট্রে গিয়েছিলেন। তাঁর প্রচ্ছদটি টুইটার এবং জার্মানি ও আন্তর্জাতিক প্রচারমাধ্যমে ঝড় তুলেছে।জার্মানির ফ্রি ডেমোক্র্যাটস সদস্য ও ইউরোপীয় পার্লামেন্টের ভাইস প্রেসিডেন্ট আলেকজান্ডার গ্রাফ লাম্বসডরফ একে ‘রুচিহীন’ আখ্যা দিয়েছেন।জার্মানির সাম্প্রতিক উদার শরণার্থী নীতির ওপর ট্রাম্প ও তাঁর সহযোগীদের টানা নিন্দার পরিপ্রেক্ষিতে এ প্রচ্ছদ আঁকার ঘটনা ঘটল।
