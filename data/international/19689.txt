
মালয়েশিয়ার নিখোঁজ বিমানের অনুসন্ধানের জন্য ভারত মহাসাগরের দক্ষিণ অংশের সুনির্দিষ্ট ও আরও সংকীর্ণ একটি জায়গায় তল্লাশি শুরু হয়েছে। এ সপ্তাহের শুরুতে সাগরের তলদেশে উড়োজাহাজটির অবস্থানের ব্যাপারে বেশ কিছু গুরুত্বপূর্ণ সংকেত পায় উদ্ধারকারী দল। এর ভিত্তিতে বিশেষ একটি জায়গায় এবার উদ্ধারকাজ শুরু হয়েছে।
উদ্ধারকারী দলের সমন্বয়ক এয়ার চিফ মার্শাল অগাস হিউস্টন বলেছেন, ‘আমি এখন আশাবাদী যে শিগগিরই আমরা নিখোঁজ উড়োজাহাজের ধ্বংসাবশেষ উদ্ধার করতে পারব। এ জন্য আর বেশিদিন অপেক্ষা করতে হবে না।’
উদ্ধারকারী দলের সমন্বয়কারীকে উদ্ধৃত করে বিবিসি জানায়, আজ বৃহস্পতিবার সাগরের সুনির্দিষ্ট ওই জায়গায় ১৪টি বিমান ও ১৩টি জাহাজ অনুসন্ধান চালিয়ে যাচ্ছে। সাগরের ৫৭ হাজার ৯২৩ কিলোমিটার এলাকাজুড়ে তল্লাশি চলবে।
মালয়েশিয়া এয়ারলাইনসের এমএইচ৩৭০ উড়োজাহাজটি ২৩৯ জন আরোহী নিয়ে গত ৮ মার্চ রহস্যজনকভাবে নিখোঁজ হয়। কুয়ালালামপুর থেকে বেইজিংয়ের উদ্দেশে যাত্রা করার এক ঘণ্টা পরই রাডারের সঙ্গে এর যোগাযোগ বিচ্ছিন্ন হয়ে যায়। 
