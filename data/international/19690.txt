
দিল্লি বিধানসভা নির্বাচনে অরবিন্দ কেজরিওয়ালের আম আদমি পার্টি (এএপি) ৭০টির মধ্যে ৬৭টি বিধানসভা আসনে জয়ী হয়েছে।আম আদমি পার্টির এই সুনামির মধ্যেও ক্ষমতাসীন ভারতীয় জনতা পার্টির (বিজেপি) তিন ভাগ্যবান জিতেছেন তিনটি আসনে।দেশটির বেশির ভাগ সময় কেন্দ্রে ক্ষমতায় থাকা কংগ্রেস এবার কোনো আসন পায়নি। বিজেপির মুখ্যমন্ত্রী প্রার্থী পুলিশের সাবেক কর্মকর্তা কিরণ বেদি ও কংগ্রেসের অজয় মাকেন উভয়ই নিজ নিজ আসনে হেরেছেন শোচনীয়ভাবে।ওই তিন ভাগ্যবান হলেন, জগদীশ প্রধান, বিজেন্দ্রর কুমার এবং ওম প্রকাশ শর্মা। এই তিনজনকে বিজেপি এখন ‘ত্রিরত্ন’ বলেও ডাকতে পারে। দিল্লির মোস্তফাবাদ থেকে এএপির মো. ইউনুসকে হারিয়ে জয়ী হয়েছেন জগদীশ প্রধান। রোহিনী আসন থেকে বিজেন্দ্রর কুমার আম আদমি পার্টির সিএল গুপ্তা এবং কংগ্রেসের সুখবীর শর্মাকে হারিয়েছেন। আর বিশওয়াজ নগর থেকে ওম প্রকাশ শর্মা হারিয়েছেন এএপির অতুল গুপ্তা ও কংগ্রেসের নাসিব সিংকে।এর মধ্যে প্রধানমন্ত্রী নরেন্দ্র মোদি রোহিনী এবং বিশওয়াজ নগরে ভোটের আগে এই দুই প্রার্থীর পক্ষে সভা করেছিলেন।
