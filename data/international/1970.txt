
সাহিত্যে নোবেলজয়ী ব্রিটিশ লেখিকা ডোরিস লেসিং আর নেই। তাঁর বয়স হয়েছিল ৯৪।লেখিকার প্রকাশক হারপার কলিন্স এক বিবৃতিতে জানিয়েছেন, গতকাল রোববার ভোরে লন্ডনের বাড়িতে প্রশান্তির সঙ্গে শেষনিঃশ্বাস ত্যাগ করেছেন তিনি। মেয়ে জিন এবং দুই নাতনি সুজানা ও আনাকে রেখে গেছেন লেসিং।কৃতী এ লেখিকার সেরা সাহিত্যকর্মের মধ্যে রয়েছে দ্য গোল্ডেন নোটবুক, মেমোয়ার্স অব এ সারভাইভার ও দ্য সামার বিফোর দ্য ডার্ক। আজীবন সাহিত্যকর্মের জন্য ২০০৭ সালে সবচেয়ে বেশি বয়সী লেখক হিসেবে নোবেল সাহিত্য পুরস্কার পান ডোরিস লেসিং। তখন তাঁর বয়স ছিল ৮৮।লেসিংয়ের প্রথম উপন্যাস দ্য গ্রাস ইজ সিংগিং প্রকাশিত হয় ১৯৫০ সালে। তবে ১৯৬২ সালে প্রকাশিত গোল্ডেন নোটবুক দিয়ে খ্যাতি পান তিনি। ডোরিস লেসিংয়ের সাহিত্যকর্মের বিষয়বস্তুর মধ্যে রয়েছে আত্মজীবনী ধাঁচের আফ্রিকার জীবনের অভিজ্ঞতা, সামাজিক ও রাজনৈতিক সংগ্রাম, রোমাঞ্চকাহিনি ও বৈজ্ঞানিক কল্পকাহিনি। বিবিসি
