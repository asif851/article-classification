
ইরানের পরমাণু কর্মসূচি নিয়ে উচ্চ পর্যায়ের আলোচনায় সামান্য অগ্রগতি হয়েছে বলে দাবি করছে ইরান ও যুক্তরাষ্ট্র। তবে একটি চুক্তিতে পৌঁছাতে এখনো অনেক কাজ করতে হবে বলে তারা জানায়।গত বুধবার অস্ট্রিয়ার রাজধানী ভিয়েনায় ইরান ও যুক্তরাষ্ট্রের পররাষ্ট্রমন্ত্রী এবং ইউরোপীয় ইউনিয়নের বৈদেশিক নীতিবিষয়ক প্রধান ক্যাথরিন অ্যাস্টনের মধ্যে আলোচনার পর এ কথা জানানো হয়।বৈঠকে যুক্তরাষ্ট্র ও ইরান উভয় পক্ষই আগামী ২৪ নভেম্বরের নির্ধারিত সময়সীমার মধ্যেই একটি চুক্তিতে পৌঁছানোর ব্যাপারে একমত পোষণ করে। ইরানের পররাষ্ট্রমন্ত্রী মোহাম্মদ জাবেদ জারিফ বলেন, ‘আমাদের হাতে আর নির্ধারিত সময়সীমার মাত্র ৪০ দিন সময় আছে। তবে কোনো পক্ষই পূর্বনির্ধারিত সময়সীমা বাড়াতে চায় না।’নাম প্রকাশে অনিচ্ছুক একজন মার্কিন কর্মকর্তাও একই কথা বলেন। তিনি বলেন, ‘কোনো নির্ধারিত সময়সীমা কঠিন সিদ্ধান্তে পৌঁছাতে সহায়তা করে। এখানেও কঠিন সিদ্ধান্ত নিতে হবে। এবং আমরা সেটা করব।’ সেই লক্ষ্যে সব পক্ষই কঠোর পরিশ্রম করে যাচ্ছে এবং বিষয়টি অনেক জটিল বলে তিনি মন্তব্য করেন।মার্কিন পররাষ্ট্রমন্ত্রী জন কেরি গতকাল বৃহস্পতিবার সকালের দিকে ভিয়েনা ত্যাগ করলেও ইরানের পররাষ্ট্রমন্ত্রী এবং ক্যাথরিন অ্যাস্টন যুক্তরাষ্ট্র, রাশিয়া, ব্রিটেন, চীন, ফ্রান্স ও জার্মানির কর্মকর্তাদের সঙ্গে আলোচনা অব্যাহত রাখেন।বিশ্লেষকেরা বলছেন, একটি সুনির্দিষ্ট চুক্তিতে পৌঁছানোর ক্ষেত্রে সময়সীমা আবারও বাড়ানো হতে পারে। সেদিকে ইঙ্গিত করে রাশিয়ার পররাষ্ট্রমন্ত্রী সের্গেই লাভরভ বলেন, ‘নির্ধারিত সময়সীমা কোনো ঐশ্বরিক বিধান নয়।’ এর আগে গত বুধবার ইরানের পররাষ্ট্রমন্ত্রীও বলেছিলেন, সমঝোতায় পৌঁছাতে আরও সময়ের দরকার হতে পারে।
