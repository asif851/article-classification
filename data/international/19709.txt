
গ্রিসের জাকোন্তোস দ্বীপে মার্কিন এক পর্যটককে পিটিয়ে হত্যা করেছে দুর্বৃত্তরা। এ ঘটনায় এখন পর্যন্ত আটজনকে আটক করেছে পুলিশ। গত শুক্রবার স্থানীয় সময় রাত তিনটার দিকে দ্বীপটির একটি পানশালায় এ ঘটনা ঘটে।
নিহত মার্কিন পর্যটকের নাম বাকারি হেন্ডারসন। ২২ বছরের এই তরুণ যুক্তরাষ্ট্রের অ্যারিজোনা বিশ্ববিদ্যালয় থেকে সম্প্রতি স্নাতক পাস করেন। তাঁর মৃত্যুতে অ্যারিজোনা বিশ্ববিদ্যালয়ে সহপাঠীদের মধ্যে শোকের ছায়া নেমে আসে।
সিএনএনের প্রতিবেদনে বলা হয়, গত শুক্রবার বন্ধুদের সঙ্গে গ্রিসের ওই পানশালায় যান বাকারি। সেখানে এক ব্যক্তি তাঁদের ওপর চড়াও হলে মারামারি শুরু হয়। একপর্যায়ে নিরাপত্তারক্ষীরা তাঁদের পানশালা থেকে চলে যেতে বলেন। পরে তাঁরা রাস্তায় গিয়ে সংঘর্ষে লিপ্ত হন। আর এ সংঘর্ষে নিহত হন বাকারি।
এ ঘটনায় জড়িত সন্দেহে পুলিশ প্রথমে একজন সার্বিয়ার নাগরিক (৩২) ও একজন গ্রিসের নাগরিককে (৩৪) গ্রেপ্তার করে। পরে আরও ছয় সার্বিয়ান পর্যটককে আটক করে পুলিশ।
জাকোন্তোস হলো গ্রিসের মূল ভূখণ্ডের পশ্চিম উপকূলে একটি দ্বীপ—এই দ্বীপের সৈকত ও সমুদ্র-গুহা পর্যটকদের কাছে খুবই আকর্ষণীয়।
 
