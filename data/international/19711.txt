
ভারতের ওডিশা রাজ্যের সুন্দরগড় জেলার পামারা গ্রামের যুবক বাসুদেব টোপ্পার সঙ্গে পাশের দেবগিরি গ্রামের কনের ৪ মার্চ বিয়ে হয় ঘটা করে।
গত শনিবার বাসুদেবের বাড়িতে আসেন কনের তিন আত্মীয়। কনে তাঁদের মধ্যে একজনকে তুতো ভাই বলে পরিচয় দেন। দুপুরে খাওয়াদাওয়ার পর তুতো ভাইয়ের দুই বন্ধুকে নিয়ে ঘুরতে বের হন বাসুদেব। এরপর বাড়িতেই নববধূর সঙ্গে তুতো ভাইকে আপত্তিকর অবস্থায় দেখতে পান নতুন বউকে দেখতে আসা গ্রামের কয়েকজন বাসিন্দা। এরপর গ্রামবাসী তাঁদের হাতেনাতে ধরে ফেলেন। তাঁরা নববধূর কথিত তুতো ভাইকে প্রচণ্ড মারধর করেন। খবর পেয়ে বাড়িতে ফিরে আসেন বাসুদেব টোপ্পা। সব শুনে তিনি হতবাক হয়ে যান। তিনি তাঁর স্ত্রীর সঙ্গে ওই যুবকের সম্পর্কের কথা জানতে পারেন। তাঁর স্ত্রীও সম্পর্কের কথা স্বীকার করেন। বাড়ির অভিভাবকেরা তাঁকে জোর করে বিয়ে দেন বলে জানান।
এরপর বাসুদেব টোপ্পা নববিবাহিত স্ত্রীকে বিয়ে দেন তাঁর প্রেমিকের সঙ্গে। বাসুদেবের পরিবারও মেনে নেয় এই বিয়েকে। এই বিয়ের পর নববধূ বলেন, বাসুদেবের এই ঋণ তিনি কোনো দিনও শোধ করতে পারবেন না।
