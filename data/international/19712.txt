
ইরাকে জাতিগত সংকটের সমাধানের লক্ষ্যে গতকাল মঙ্গলবার নতুন পার্লামেন্টের সম্মিলিত অধিবেশন বসেছে। তবে বর্তমান সংকট নিয়ে অভিযোগ-পাল্টা অভিযোগের ফলে পার্লামেন্টে বিশৃঙ্খলা দেখা দেয়। কয়েকজন সদস্য পার্লামেন্ট থেকে ওয়াকআউটও করেন।এদিকে ইরাকের রাজধানী বাগদাদে মার্কিন দূতাবাসের নিরাপত্তা নিশ্চিত করতে আরও ২০০ সেনা মোতায়েনের নির্দেশ দিয়েছেন যুক্তরাষ্ট্রের প্রেসিডেন্ট বারাক ওবামা। খবর এএফপি ও রয়টার্সের।মার্কিন কংগ্রেসের উদ্দেশে লেখা এক চিঠিতে প্রেসিডেন্ট ওবামা বলেন, ‘বাগদাদের নিরাপত্তা পরিস্থিতি বিবেচনায় নিয়ে আমি সেখানে যুক্তরাষ্ট্রের দূতাবাস, পৃষ্ঠপোষক ব্যবস্থা ও বিমানবন্দরের নিরাপত্তা নিশ্চিত করতে আরও ২০০ সেনা পাঠানোর নির্দেশ দিয়েছি। মার্কিন নাগরিক ও সম্পত্তি রক্ষার জন্য এসব সেনা মোতায়েন করা হবে। তারা প্রয়োজনে লড়াইয়ের জন্যও প্রস্তুত থাকবে।’মার্কিন প্রতিরক্ষা দপ্তর জানায়, ইরাকে মার্কিন দূতাবাস ও নাগরিকদের নিরাপত্তার জন্য এর আগে পাঠানো সেনাদল গত রোববার বাগদাদে পৌঁছায়। সর্বশেষ আরও সেনা পাঠানোর ফলে তাদের মোট সংখ্যা হবে ৭০০। সুন্নিপন্থী ইসলামিক স্টেট অব দ্য ইরাক অ্যান্ড দ্য লেভান্টের (আইএসআইএল) জঙ্গিরা গত তিন সপ্তাহে ইরাকের উত্তরাঞ্চলের বেশ কয়েকটি এলাকা দখল করে। তারা সেখানে ‘খেলাফত’ প্রতিষ্ঠারও ঘোষণা দিয়েছে।ইরাকি পার্লামেন্টের অধিবেশন শুরু: গত এপ্রিলে নির্বাচিত পার্লামেন্টের প্রথম অধিবেশন শুরু হয়েছে গতকাল। বিশ্বনেতারা ও ধর্মীয় নেতারা জঙ্গিসংকট মোকাবিলায় ইরাকের বিভিন্ন গোষ্ঠীকে ঐক্যবদ্ধ হওয়ার আহ্বান জানালেও গতকাল পার্লামেন্টে দেখা গেছে ভিন্ন চিত্র। তাঁরা সাংবিধানিক বাধ্যবাধকতার কাজটিও পূরণ করতে পারেননি। পারেননি পার্লামেন্টের স্পিকার নির্বাচন করতে।এর আগে অধিবেশনে পার্লামেন্টের ভারপ্রাপ্ত স্পিকার মেহদি আল-হাফিদ আইনপ্রণেতাদের উদ্দেশে বলেন, দেশকে ‘সঠিক’ পথে চালিত করতে স্থিতিশীলতা ও নিরাপত্তা ফিরিয়ে আনা দরকার। ইরাকে এখন যে নিরাপত্তা বিপত্তি দেখা দিয়েছে, তা অবশ্যই বন্ধ করতে হবে।দেশকে নৈরাজ্য থেকে রক্ষার জন্য একটি সমন্বিত নতুন সরকার গঠনের লক্ষ্যে ইরাকি পার্লামেন্টের চলতি অধিবেশন শুরু হয়েছে। সুন্নি জঙ্গিরা ইরাকে ‘খিলাফত’ প্রতিষ্ঠার ঘোষণা দিয়েছে। গেরিলা যোদ্ধা আবু বকর আল-বাগদাদিকে ‘খলিফা’ উল্লেখ করে আইএসআইএলের জঙ্গিরা নিজেদের অধিকৃত এলাকায় ‘খিলাফত’ প্রতিষ্ঠার ঘোষণা দিয়েছে।স্বাধীনতার জন্য কুর্দিদের গণভোট হবে: ইরাকের কুর্দি সম্প্রদায় স্বাধীনতার জন্য কয়েক মাসের মধ্যেই গণভোটে অংশ নেবে। তাদের নেতা মাসুদ বারজানি গতকাল এই ঘোষণা দিয়েছেন। তিনি বলেন, ভোটের জন্য এখনই সঠিক সময়। কারণ, স্বঘোষিত ইসলামি রাষ্ট্র প্রতিষ্ঠার মাধ্যমে ইরাকে ইতিমধ্যেই বিভক্তি দেখা দিয়েছে।বারজানি বলেন, ‘কুর্দিস্তানে আমরা গণভোটের আয়োজন করব এবং জনগণের সিদ্ধান্তের প্রতি সম্মান জানাব। আমি গণভাটের তারিখ নির্ধারণ করতে পারছি না। অবশ্যই এতে কয়েক মাস লেগে যাবে।’
