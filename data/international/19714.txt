
জাতিসংঘের মহাসচিব বান কি মুন ইসরায়েল ও ফিলিস্তিনের মধ্যে উত্তেজনাকর পরিস্থিতি শান্ত করার চেষ্টা হিসেবে গতকাল মঙ্গলবার পূর্বঘোষণা ছাড়াই ওই অঞ্চল সফর করেন। দুই পক্ষের মধ্যে প্রায় তিন সপ্তাহ ধরে সহিংস বিরোধ চলছে। খবর এএফপির।ফিলিস্তিনি জনপদে ইসরায়েলি সামরিক অভিযানের জবাবে স্থানীয় তরুণেরা পাল্টা লড়াইয়ের হুমকি দিচ্ছে। ফিলিস্তিনি প্রেসিডেন্ট মাহমুদ আব্বাস সহিংসতা বর্জন করতে সবার প্রতি আহ্বান জানিয়েছেন।এ প্রেক্ষাপটে মধ্যপ্রাচ্য সফরে যাওয়ার আগে বান কি মুন শান্তিপূর্ণ বক্তব্য দিতে সবার প্রতি আহ্বান জানান। তিনি বলেন, ‘এই কঠিন সময়ে আসুন সবাই বলি, যথেষ্ট হয়েছে।’ইসরায়েলে ইহুদিদের ওপর সম্প্রতি ছুরিকাঘাতসহ কয়েকটি হামলা হয়েছে। এ অবস্থায় জার্মানিতে চলতি সপ্তাহেই ইসরায়েলি প্রধানমন্ত্রী বেনিয়ামিন নেতানিয়াহুর সঙ্গে মার্কিন পররাষ্ট্রমন্ত্রী জন কেরির বৈঠকের কথা রয়েছে।ইসরায়েলি বাহিনী গতকাল সহিংসতা দমনের নামে পশ্চিম তীরে একজন ফিলিস্তিনি বন্দীর বাড়ি গুঁড়িয়ে দিয়েছে এবং হামাসের এক জ্যেষ্ঠ নেতাকে গ্রেপ্তার করেছে।জেনেভায় ভাষণ দেবেন আব্বাস: ফিলিস্তিনি প্রেসিডেন্ট মাহমুদ আব্বাস আগামী সপ্তাহে জাতিসংঘের শীর্ষ মানবাধিকার পরিষদে ভাষণ দেবেন। জাতিসংঘের মুখপাত্র মিকেলে জাকেও গতকাল এ কথা জানিয়ে বলেন, এটা কোনো বিশেষ অধিবেশন নয়, বরং এক ঘণ্টার একটি সভা মাত্র। এর আগে এ ধরনের বিশেষ সভা হয়েছে মাত্র একবার।
