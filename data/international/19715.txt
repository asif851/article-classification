
ভারতের ক্ষমতাসীন জোট এনডিএর শরিক কট্টর হিন্দু জাতীয়তাবাদী দল শিবসেনার লোকসভার এক সদস্যের বিরুদ্ধে রোজাদার একজন কর্মীর মুখে জোর করে খাবার ঢুকিয়ে দেওয়ার অভিযোগ উঠেছে। আর এ ঘটনা নিয়ে ভারতীয় পার্লামেন্টের উভয় কক্ষে ব্যাপক হইচই হয়েছে। অবশ্য শিবসেনার পক্ষ থেকে এই অভিযোগকে মিথ্যা ও ভিত্তিহীন বলে উড়িয়ে দেওয়া হয়। খবর এনডিটিভি ও টাইমস অব ইন্ডিয়ার।মহারাষ্ট্র থেকে লোকসভার সদস্য নির্বাচিত শিবসেনার নেতা রাজন ভিচারে গত বৃহস্পতিবার নয়াদিল্লিতে মহারাষ্ট্র সরকারের অতিথি ভবনে এ ঘটনা ঘটান। ভিডিওচিত্রে দেখা যায়, রাজন ভিচারে অতিথি ভবনের কর্মী আরশাদ জুবায়েরের মুখে রুটি ঢুকিয়ে দেওয়ার চেষ্টা করছেন।এ ঘটনা নিয়ে গতকাল লোকসভার অধিবেশনের শুরুতেই ক্ষুব্ধ প্রতিক্রিয়া জানান কংগ্রেস, আরজেডি, তৃণমূল কংগ্রেস, এআইএডিএমকেসহ বেশ কয়েকটি দলের সদস্যরা।
