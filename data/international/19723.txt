
যুক্তরাষ্ট্রের প্রেসিডেন্ট নির্বাচনে ডেমোক্রেটিক পার্টির মনোনয়নপ্রত্যাশী হিলারি ক্লিনটন গত শনিবার অভিযোগ করেছেন, তাঁর দেশের বাণিজ্যিক ও রাষ্ট্রীয় গোপন তথ্য চুরি করছে চীন। খবর এএফপি ও বিবিসির।নিউ হ্যাম্পশায়ার অঙ্গরাজ্যে শনিবার এক নির্বাচনী প্রচার অভিযানে হিলারি বলেন, যুক্তরাষ্ট্রের প্রতিরক্ষা কাজে নিযুক্ত চুক্তিভিত্তিক কর্মীদের কাছ থেকে গোপন তথ্য চুরি করছে চীন। এভাবে তারা যুক্তরাষ্ট্রের বিপুল পরিমাণ সরকারি তথ্য সংগ্রহ করে সুবিধা নিতে চাইছে।সাবেক মার্কিন পররাষ্ট্রমন্ত্রী ও সাবেক ফার্স্ট লেডি হিলারি আরও বলেন, তিনি চীনের শান্তিপূর্ণ উত্থান দেখতে চান। কিন্তু যুক্তরাষ্ট্রকে এ ব্যাপারে ‘সম্পূর্ণ সজাগ’ থাকতে হবে। চীনের সামরিক বাহিনী দ্রুত শক্তিশালী হচ্ছে। তবে দেশটির কিছু কর্মকাণ্ডের ফলে যুক্তরাষ্ট্রের সঙ্গে চুক্তিবদ্ধ দেশগুলো হুমকির মুখোমুখি হচ্ছে, যেমন: ফিলিপাইন। কারণ, দেশটির সঙ্গে বিরোধপূর্ণ সীমানার মধ্যে কৃত্রিম দ্বীপ তৈরি করছে চীন।সরকারি তথ্য-উপাত্ত চুরির ঘটনায় চীনের বিরুদ্ধে মার্কিন কর্মকর্তারা অভিযোগ করেছেন। তাঁরা দাবি করেন, যুক্তরাষ্ট্র সরকারের বহু কম্পিউটারে অনধিকার প্রবেশ (হ্যাক) করে প্রায় ৪০ লাখ কর্মীর তথ্য চুরি করা হয়েছে।
