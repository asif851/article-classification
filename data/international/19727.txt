
দীর্ঘ আট বছর কোমায় (অচেতন ঘুমে) থাকার পর অবশেষে মারা গেলেন ইসরায়েলের সাবেক প্রধানমন্ত্রী অ্যারিয়েল শ্যারন। আজ শনিবার তিনি শেষনিঃশ্বাস ত্যাগ করেন বলে চিকিত্সকেরা নিশ্চিত করেছেন। আজ বিবিসি অনলাইনের এক খবরে এই তথ্য প্রকাশ করা হয়েছে। তাঁর বয়স হয়েছিল ৮৫ বছর।ইসরায়েলের রাজধানী তেল আবিবের শেবা মেডিকেল সেন্টারে দীর্ঘদিন চিকিত্সাধীন ছিলেন অ্যারিয়েল শ্যারন। ২০০৬ সালে স্ট্রোক করার পর তিনি কোমায় চলে যান। কৃত্রিম শ্বাস-প্রশ্বাস ও খাবার দিয়ে তাঁকে এত দিন বাঁচিয়ে রাখা হয়েছিল।গত বৃহস্পতিবার ওই হাসপাতাল থেকে জানানো হয়, কোমায় থাকা অবস্থায় হার্টফেল করায় সাবেক এই প্রধানমন্ত্রীর শারীরিক অবস্থার ক্রমেই অবনতি হচ্ছে।২০০১ সালে ইসরায়েলের প্রধানমন্ত্রী হন অ্যারিয়েল শ্যারন। প্রধানমন্ত্রী থাকা অবস্থায় তিনি অসুস্থ হয়ে হাসপাতালে ভর্তি হন। শ্যারন ইসরায়েলের সেনাবাহিনী ও রাজনীতিতে যতটা দক্ষ ছিলেন আবার ঠিক ততটাই বিতর্কিত ছিলেন তিনি।
