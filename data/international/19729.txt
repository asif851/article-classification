
কলকাতায় ট্রাফিক পুলিশকে চড় মারায় তৃণমূলের সাংসদ প্রসূন বন্দ্যোপাধ্যায়ের বিরুদ্ধে গ্রেপ্তারি পরোয়ানা জারি করেছেন আদালত। গতকাল শুক্রবার বিধাননগর মহকুমা বিচার বিভাগীয় ম্যাজিস্ট্রেট আদালত এ গ্রেপ্তারি পরোয়ানা জারি করেন। 
আগামী ১৭ জুলাইয়ের মধ্যে তাঁকে গ্রেপ্তার করে আদালতে হাজির করার জন্য পুলিশকে আদেশ দিয়েছেন আদালত। প্রসূন বন্দ্যোপাধ্যায় গত ১৪ জানুয়ারি কলকাতার ভিআইপি রোডের লেক টাউন এলাকায় ট্রাফিক আইন অমান্য করেন। এ সমময় ট্রাফিক পুলিশের একজন সদস্য তাঁকে বাধা দেন। এতে ক্ষিপ্ত হয়ে প্রসূন ওই ট্রাফিক পুলিশের গালে চড় মারেন। এর পর ট্রাফিক পুলিশের ওই সদস্য সাংসদের বিরুদ্ধে মামলা করেন। পুলিশ মাস খানেক আগে তদন্ত শেষে প্রসূন বন্দ্যোপাধ্যায়ের বিরুদ্ধে অভিযোগপত্র দেয়। এর পর গতকাল তাঁর বিরুদ্ধে গ্রেপ্তারি পরোয়ানা জারি করা হয়।
