
সিরিয়ার বিদ্রোহী-নিয়ন্ত্রিত পূর্ব আলেপ্পোর দিকে দ্রুত এগিয়ে যাচ্ছে দেশটির সেনাবাহিনী। আজ সোমবার বিবিসি অনলাইনের প্রতিবেদনে এই তথ্য জানানো হয়।সেনাবাহিনীর এই অভিযানের পরিপ্রেক্ষিতে হাজারো বেসামরিক মানুষ পূর্ব আলেপ্পো ছেড়ে পালাচ্ছে।সিরিয়ার সেনাবাহিনী গতকাল রোববার জাবাল বাদরো পুনর্দখল করে। এক দিন আগে তারা হানানো এলাকা পুনরায় দখল করে। সেনাবাহিনী আরও এলাকা পুনর্দখলের জন্য অগ্রসর হচ্ছে।বিভিন্ন প্রতিবেদনে জানানো হয়, অভিযানের পরিপ্রেক্ষিতে হাজারো বেসামরিক মানুষ পালানোর চেষ্টা করছে। তারা নিজেদের প্রাণ বাঁচানোর চেষ্টা করছে।পূর্ব আলেপ্পোয় এখনো প্রায় তিন লাখ মানুষ রয়ে গেছে বলে ধারণা করা হচ্ছে। সেখানে খাদ্য ও ওষুধের চরম সংকট দেখা দিয়েছে।পূর্ব আলেপ্পোয় ঠিক কী ঘটছে, তার স্পষ্ট চিত্র পাওয়া দুরূহ। তবে সেখানকার পরিস্থিতি সম্পর্কে নানা সূত্র থেকে তথ্য আসছে। সেসব তথ্যের সত্যতা নিরপেক্ষভাবে যাচাই করা সম্ভব হয়নি।
আলেপ্পোর এক শিশু তার টুইটারে লিখেছে, সেখানে বোমা হামলা হচ্ছে। তাদের বাড়িতেও বোমা পড়েছে।
পূর্ব আলেপ্পোর নিয়ন্ত্রণ নিতে সরকারি বাহিনী ১৫ নভেম্বর নতুন করে অভিযান শুরু করে।
যুক্তরাজ্যভিত্তিক সিরিয়ান অবজারভেটরি ফর হিউম্যান রাইটসের ভাষ্য, সেনাবাহিনীর এই অভিযানে দুই শতাধিক বেসামরিক মানুষ নিহত হয়েছে। নিহত ব্যক্তিদের মধ্যে নারী ও শিশুরা রয়েছে।
পুরো আলেপ্পোর নিয়ন্ত্রণ নিতে পারলে তা হবে প্রেসিডেন্ট বাশার আল-আসাদ সরকারের জন্য একটা বড় বিজয়।
