

ভারতের পূর্ব উপকূলে আঘাত হানা শক্তিশালী ঘূর্ণিঝড় হুদহুদ গতকাল রোববার রাতে দুর্বল হয়ে পড়েছে। ঘূর্ণিঝড়টি গভীর নিম্নচাপে পরিণত হয়েছে।আজ সোমবার আবহাওয়াবিদদের বরাত দিয়ে এনডিটিভি অনলাইনের খবরে এ তথ্য জানানো হয়।পাখির নামে নামকরণ হওয়া হুদহুদের প্রভাবে ওডিশা, ঝাড়খন্ড, বিহার এবং মধ্যপ্রদেশ ও পশ্চিমবঙ্গের অংশবিশেষে ভারী বৃষ্টি হতে পারে।ঘূর্ণিঝড়টি গতকাল বেলা সাড়ে ১১টার দিকে অন্ধ্র প্রদেশের উপকূলীয় তিনটি জেলায় আঘাত হানে। এতে গতকাল রাত ১১টা পর্যন্ত অন্ধ্র প্রদেশ ও ওডিশায় ছয়জনের মৃত্যুর খবর পাওয়া গেছে। ঘূর্ণিঝড় আঘাত হানার আগেই প্রায় চার লাখ মানুষকে নিরাপদ আশ্রয়ে সরিয়ে নেওয়া হয়েছে।হুদহুদের প্রভাবে ভারতের দক্ষিণ-পূর্বাঞ্চলীয় রাজ্য অন্ধ্রের উপকূলে ঘণ্টায় প্রায় ২০০ কিলোমিটার গতিতে বাতাস বইতে থাকে। প্রবল ঝড়-বৃষ্টিতে বিপর্যস্ত হয়ে পড়ে বিদ্যুৎ সরবরাহব্যবস্থা। ঘূর্ণিঝড় উপদ্রুত বিভিন্ন এলাকায় সড়ক ও রেলযোগাযোগ বিচ্ছিন্ন হয়ে যায়। ঘরবাড়ি ও ফসলের ব্যাপক ক্ষতি হয়। ২০ লাখ বাসিন্দার বন্দরনগর বিশাখাপট্টনাম ও এর আশপাশের এলাকার জনজীবন বিপর্যস্ত হয়ে পড়েছে। বিশাখাপট্টনামে বহু গাছপালা, বিদ্যুতের খুঁটি ও টেলিফোনের টাওয়ার ভেঙে পড়েছে। ঝড়ে বিশাখাপট্টনাম বিমানবন্দর মারাত্মক ক্ষতিগ্রস্ত হয়েছে। উড়োজাহাজের বেশ কিছু ফ্লাইট বাতিল করা হয়েছে। অন্ধ্র প্রদেশের মুখ্যমন্ত্রী চন্দ্রবাবু নাইডু বলেছেন, যোগাযোগব্যবস্থা বিচ্ছিন্ন হওয়ায় ক্ষয়ক্ষতির পরিমাণ নির্ণয় করা কঠিন হয়ে পড়েছে। এই ঘূর্ণিঝড়কে জাতীয় দুর্যোগ হিসেবে ঘোষণা করতে প্রধানমন্ত্রী নরেন্দ্র মোদির প্রতি আহ্বান জানিয়েছেন তিনি। একই সঙ্গে কেন্দ্র থেকে দুই হাজার কোটি রুপি ত্রাণসহায়তা প্যাকেজ ঘোষণারও অনুরোধ জানানো হয়েছে।
