
আটলান্টিক মহাসাগরের তলায় একটি অকেজো নৌযানে আটকা পড়েছিলেন নাইজেরীয় বাবুর্চি হ্যারিসন ওদজেগবা ওকেনে। ধীরে ধীরে ফুরিয়ে আসছিল থলেতে মজুত অক্সিজেন। অলৌকিক কিছুর জন্য ঈশ্বরের কাছে প্রার্থনা ছাড়া করার কিছু ছিল না। সেই অবস্থা থেকে প্রাণে রক্ষা পেয়েছেন ওকেনে।সাগরের গভীর অতলে তাপমাত্রা হিমাঙ্কের কাছাকাছি নেমে যেতে শুরু করেছিল। ওকেনের পরনে শুধু একটি অন্তর্বাস। নিশ্চিত মৃত্যুর মুখে তিনি উচ্চারণ করতে থাকেন বাইবেলের সেই স্তোত্র, যেটি তাঁর স্ত্রী খুদে বার্তার মাধ্যমে পাঠিয়েছিলেন: ‘ও ঈশ্বর, তোমার নামে, আমাকে রক্ষা করো...ঈশ্বর আমাকে বাঁচিয়ে রাখেন।’ঘটনাটি ছয় মাসের বেশি সময় আগের। সেই ওকেনেকে উদ্ধারের একটি ভিডিওচিত্র সম্প্রতি ছড়িয়ে পড়েছে ইন্টারনেটে। প্রায় ১০০ ফুট পানির নিচে ৭২ ঘণ্টা আটক থাকার পর মুক্তিলাভের বিষয়টিকে তিনি ঈশ্বরের করুণা বলেই মনে করেন। জ্যাকসন ফোর নামের ওই নৌযানে অবস্থানকারী অন্য ১১ নাবিকের সবারই মৃত্যু হয়েছিল।ডুবুরিরা চারটি লাশ উদ্ধার করার পর আরও তল্লাশি করছিলেন। এ সময় একটি হাত একজন ডুবুরিকে আঁকড়ে ধরে। সবাই ভয় পেয়ে যান। কিন্তু পরমুহূর্তেই তাঁরা ওকেনের জীবিত থাকার বিস্ময়কর ব্যাপারটি আবিষ্কার করে উল্লাসে মেতে ওঠেন। ওই উদ্ধার অভিযানে যুক্ত টনি ওয়াকার বলেন, ওকেনে যেখানে ছিলেন, সেখানে অক্সিজেনের মজুত ছিল। তবে সেটি ফুরিয়ে আসছিল। এপি।
