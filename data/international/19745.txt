
অন্তঃসত্ত্বা মায়েরা উচ্চমাত্রায় চর্বিযুক্ত খাবার খেলে তা অনাগত শিশুর মস্তিষ্কের গঠনে পরিবর্তন আনতে পারে। পরে ওই শিশু স্থূলতায়ও ভুগতে পারে। প্রাণীর ওপর পরিচালিত এক গবেষণায় এ তথ্য পাওয়া গেছে বলে আজ শনিবার বিবিসি অনলাইনে প্রকাশিত প্রতিবেদনে জানানো হয়েছে। যুক্তরাষ্ট্রের ইয়েল স্কুল অব মেডিসিনের একটি গবেষক দল ইঁদুরের ওপর গবেষণাটি চালায়। গবেষণায় দেখা গেছে, মা ইঁদুরের খাদ্যাভ্যাস অনাগত ইঁদুরছানার মস্তিষ্কের কাঠামো পরিবর্তন করে দিতে পারে। এই সূত্র ধরেই গবেষকেরা মনে করছেন, মানুষের ক্ষেত্রেও একই বিষয় প্রযোজ্য। গবেষকদের দাবি, ইঁদুরের ওপর পরিচালিত হলেও সংশ্লিষ্ট গবেষণাটিকে গুরুত্ব দেওয়ার যথেষ্ট কারণ রয়েছে। তবে অন্তঃসত্ত্বা মায়ের খাদ্যাভ্যাসের সঙ্গে শিশুর মস্তিষ্কের পরিবর্তনের বিষয়টি এখনো অপ্রমাণিত। ইঁদুরের ওপর পরিচালিত ওই গবেষণায় দেখা গেছে, সাধারণ খাবার গ্রহণকারীর তুলনায় উচ্চচর্বিযুক্ত খাবার গ্রহণকারী ইঁদুরের অনাগত বাচ্চার মস্তিষ্কের গুরুত্বপূর্ণ অংশের গঠন কাঠামোতে পরিবর্তন আনে। উচ্চচর্বিযুক্ত খাবার গ্রহণকারী মা ইঁদুরের বাচ্চারা অতিরিক্ত ওজনসম্পন্ন এবং ডায়াবেটিস টাইপ-২এ আক্রান্ত হয়।গবেষক টমাস হরভাথের ভাষ্য, ‘আমরা নিশ্চিতভাবে বিশ্বাস করি যে জীববিজ্ঞানের এসব মৌলিক প্রক্রিয়া মানুষের ওপর প্রভাব ফেলে। এর প্রভাবে শিশুরা মোটা হতে পারে।’
 
