
শরণার্থীশিবিরে সিরিয়ার আট শিশুর ওপর যৌন নিপীড়ন চালানোর দায়ে তুরস্কের এক ব্যক্তিকে ১০৮ বছরের কারাদণ্ড দিয়েছেন দেশটির একটি আদালত। গতকাল শনিবার গণমাধ্যমের প্রতিবেদনে এ কথা জানানো হয়েছে। এরদা ই নামের সাজাপ্রাপ্ত ওই ব্যক্তি সিরিয়ার সীমান্তের কাছে তুরস্কের দক্ষিণাঞ্চলের গাজিয়ানটেপ প্রদেশের নিজিপে শরণার্থীশিবিরে পরিচ্ছন্নতাকর্মী হিসেবে কাজ করতেন। বার্তা সংস্থা দোগানের প্রতিবেদনে বলা হয়েছে, তিনি দেড় থেকে ৫ লিরা (তুরস্কের মুদ্রা) দিয়ে শরণার্থী শিবিরের শৌচাগারে আট সিরীয় শিশুকে যৌন নিপীড়ন চালানোর দায়ে দোষী সাব্যস্ত হন। এএফপি
