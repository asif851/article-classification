
জঙ্গিগোষ্ঠী ইসলামিক স্টেটের (আইএস) অন্যতম নৃশংস জল্লাদ ইরাকে নিহত হয়েছেন। বিভিন্ন প্রতিবেদনের বরাতে নিউইয়র্ক পোস্ট এই তথ্য জানিয়েছে।
আইএসের নিহত জল্লাদের নাম আবু সায়েফ। গত রোববার ইরাকের উত্তর-পশ্চিমাঞ্চলে নিহত হন তিনি।
একদল অজ্ঞাত বন্দুকধারী সায়েফের গাড়ি লক্ষ্য করে অতর্কিতে হামলা চালায়। তারা নির্বিচারে গুলি ছোড়ে। হামলার পর বন্দুকধারীরা দ্রুত পালিয়ে যায়। গুলিতে এক সহচরসহ সায়েফ নিহত হন।
ক্যামেরার সামনে বড় তরবারি দিয়ে শতাধিক মানুষের শিরশ্ছেদ করে কুখ্যাতি অর্জন করেন সায়েফ। তিনি আইএসের অন্যতম জল্লাদ ছিলেন। তাঁর করা শিরশ্ছেদের ভিডিওচিত্র আইএসের প্রচারণায় ব্যবহৃত হতো।
স্থানীয় মিডিয়া অ্যাকটিভিস্ট আবদুল্লাহ আল-মাল্লাহর ভাষ্য, মসুল শহরের কাছে সায়েফের লাশ পাওয়া যায়। তিনি ও তাঁর সহচরকে কারা মেরেছে, তা বের করতে পারেনি আইএস।
সায়েফের নিহত হওয়ার তথ্যের সত্যতা নিশ্চিত করে ইরাকি সাংবাদিক মোহাম্মদ ইয়াবর বলেন, ইরাকের নাইনভেহতে আইএসের এক ভয়ংকর জল্লাদ ছিলেন সায়েফ। তিনি তাঁর বিশাল দেহ ও সুঠাম বাহুর জন্য পরিচিত ছিলেন। তিনি আইএসের প্রচারণামূলক ভিডিওর পরিচিত মুখ ছিলেন। সায়েফ ছিলেন আইএসের নৃশংসতার প্রতিচ্ছবি।
