
ভারতের প্রধানমন্ত্রী নরেন্দ্র মোদির জনপ্রিয়তা কমছে। ভারতের ইংরেজি সাময়িকী ইন্ডিয়া টুডের সাম্প্রতিক এক জনমত জরিপে এ তথ্য তুলে ধরা হয়েছে। জরিপে বলা হয়েছে, কংগ্রেস সভাপতি রাহুল গান্ধীর জনপ্রিয়তা বাড়ছে।
ইন্ডিয়া টুডের জরিপে দেখা গেছে, গত এক বছরে মোদির জনপ্রিয়তা কমেছে ১২ শতাংশ। পাশাপাশি রাহুল গান্ধীর জনপ্রিয়তা বেড়েছে ১০ শতাংশ। ২০১৪ সালের সর্বশেষ লোকসভা নির্বাচনে ৫৪৩ আসনের সংসদে মোদির দল বিজেপি পেয়েছিল ২৮২টি আসন। আর রাহুল গান্ধীর কংগ্রেস পেয়েছিল মাত্র ৪৪টি আসন।  ইন্ডিয়া টুডের জরিপে বলা হয়েছে, ভারতে নোট বাতিল এবং জিএসটি চালুর সিদ্ধান্তই মোদির জনপ্রিয়তা কমে যাওয়ার প্রধান কারণ। এ ছাড়া অন্য কারণগুলোর মধ্যে রয়েছে সাম্প্রদায়িকতার রাজনীতি, বেকার সমস্যা ও দ্রব্যমূল্য বৃদ্ধি। জরিপে এ কথাও বলা হয়েছে, এখন নির্বাচন হলে বিজেপির নেতৃত্বাধীন এনডিএ পেতে পারে ২৫৮টি আসন। যা মোট আসনের ৪০ শতাংশ। অন্যদিকে, কংগ্রেসের নেতৃত্বাধীন ইউপিএ পেতে পারে ২০২টি আসন, যা মোট আসনের ৩৮ শতাংশ।
এই জরিপে এ কথাও বলা হয়েছে, জনপ্রিয়তা কমলেও প্রধানমন্ত্রী হিসেবে পছন্দের তালিকার শীর্ষে এখনো আছেন মোদি। দ্বিতীয় স্থানে রাহুল গান্ধী আর তৃতীয় স্থানে প্রিয়াঙ্কা গান্ধী এবং চতুর্থ স্থানে উঠে এসেছে মমতা বন্দ্যোপাধ্যায়ের নাম। তবে নির্বাচন হতে এখনো এক বছরের বেশি সময় বাকি। এর মধ্যে যে মোদির জনপ্রিয়তায় আঘাত আসবে না, সেটা নিশ্চিত বলা যাচ্ছে না এখনই।
