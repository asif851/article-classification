
পশ্চিমবঙ্গে কলকাতার বড় বাজার অঞ্চলের জোড়াসাঁকো এলাকায় নির্মাণাধীন বিবেকানন্দ উড়ালসড়কটি ‘বড় ধরনের বোমার বিস্ফোরণে’ ভেঙে পড়ে থাকতে পারে ধারণা করে এই বিষয়ে তদন্তের দাবি জানিয়েছে নির্মাতা প্রতিষ্ঠান আইভিআরসিএল গ্রুপ। এদিকে জিজ্ঞাসাবাদের জন্য প্রতিষ্ঠানটির ছয় কর্মকর্তাকে আটক করেছে কলকাতা পুলিশ। 
উড়ালসড়কটি ভেঙে পড়ার এক দিন পর আজ শুক্রবার নির্মাতা প্রতিষ্ঠানের পক্ষ থেকে এই মন্তব্য করা হয়। উড়ালসড়ক ধসের ঘটনায় আজ নিহত মানুষের সংখ্যা বেড়ে ২৫ জনে পৌঁছেছে। উদ্ধারকাজে পশ্চিমবঙ্গকে সব ধরনের সহযোগিতা দেওয়ার আশ্বাস দিয়েছেন ভারতের প্রধানমন্ত্রী নরেন্দ্র মোদি।আজ নির্মাতা প্রতিষ্ঠানটির আইন উপদেষ্টা শীলা পেদ্দিন্তি বলেন, ‘উড়ালসড়কটি ভেঙে পড়ার পর গ্লাসগুলো চূর্ণবিচূর্ণ ছিল। এটা বড় ধরনের কোনো বিস্ফোরণের কারণেই হতে পারে।’এনডিটিভি অনলাইনের এক প্রতিবেদনে বলা হয়েছে, জিজ্ঞাসাবাদের জন্য উড়ালসড়কটির নির্মাতা প্রতিষ্ঠান আইভিআরসিএল গ্রুপের ছয়জন কর্মকর্তাকে আটক করে কলকাতায় নিয়ে যাওয়া হয়েছে। হায়দরাবাদ থেকে গতকাল সন্ধ্যায় কলকাতা পুলিশ তাঁদের আটক করে। উড়ালসড়ক ভেঙে পড়ার বিষয়ে আটককৃতদের একজন গতকাল বলেছিলেন, ‘সৃষ্টিকর্তার ইচ্ছাতেই এ ঘটনা ঘটেছে’।উড়ালসড়কের ধ্বংসস্তূপের নিচে আটকে পড়া লোকজনের উদ্ধারকাজ প্রায় শেষ পর্যায়ে। নাম প্রকাশ না করার শর্তে উদ্ধারকারী দলের একজন কর্মকর্তা বলেন, ‘উদ্ধারকাজ প্রায় শেষ পর্যায়ে। জীবিত আর কাউকে খুঁজে পাওয়ার কোনো সম্ভাবনা নেই।’হায়দরাবাদের নির্মাণ সংস্থা আইভিআরসিএল ভেঙে যাওয়া উড়ালসড়কটি নির্মাণ করছে। এর কাজ শুরু হয়েছিল ২০০৯ সালে। বাম সরকারের আমলে এই উড়ালসড়কের নির্মাণের জন্য দরপত্র আহ্বান করা হয়। ১৬৫ কোটি রুপি বাজেটে ১৮ মাসে নির্মাণকাজ শেষ করার কথা ছিল। কিন্তু বর্তমান তৃণমূল কংগ্রেস সরকারের আমলে এর নির্মাণকাজ শুরু হয়। এই সাত বছরে উড়ালসড়কটির মাত্র ৬০ শতাংশ কাজ শেষ হয়।
