
আগামী কয়েক সপ্তাহের মধ্যে কিউবায় ঐতিহাসিক সফরে যাবেন মার্কিন প্রেসিডেন্ট বারাক ওবামা। গতকাল বুধবার মার্কিন এক কর্মকর্তা এ তথ্য জানান।নাম না প্রকাশের শর্তে তিনি এএফপিকে বলেন, ‘আগামী কয়েক সপ্তাহের মধ্যে মার্কিন প্রেসিডেন্ট বারাক ওবামা কিউবাসহ লাতিন আমেরিকা সফরে যাবেন। আগামীকাল প্রশাসনের পক্ষ থেকে বিষয়টি নিশ্চিত করা হবে।’১৯৫৯ সালে কিউবা বিপ্লবের পর এই প্রথম ক্ষমতাসীন কোনো মার্কিন প্রেসিডেন্ট কিউবা সফরে যাচ্ছেন। সর্বশেষ ১৯২৮ সালে তৎকালীন মার্কিন প্রেসিডেন্ট ক্যালভিন কোলেজ কিউবা সফর করেন।এ ছাড়া গত মঙ্গলবার দুটি দেশের মধ্যে প্রতিদিন বাণিজ্যিক বিমান চলাচলের বিষয়ে চুক্তি সই হয়। কিউবার সমাজতান্ত্রিক বিপ্লবের পরিপ্রেক্ষিতে ১৯৬১ সালে দেশটির সঙ্গে যুক্তরাষ্ট্রের সম্পর্ক ছিন্ন হয়ে যায়।অর্ধশতাব্দীর বেশি সময় ধরে চলা শত্রুতা ভুলে দুই দেশের সম্পর্ক পুনঃপ্রতিষ্ঠার বিষয়ে ২০১৪ সালের ১৭ ডিসেম্বর ঘোষণা দেন মার্কিন প্রেসিডেন্ট বারাক ওবামা ও কিউবার প্রেসিডেন্ট রাউল কাস্ত্রো। এরপর গত ২০ জুলাই যুক্তরাষ্ট্র ও কিউবার পূর্ণাঙ্গ কূটনৈতিক সম্পর্ক আনুষ্ঠানিকভাবে যাত্রা শুরু করে। আরও  পড়ুন..যুক্তরাষ্ট্র ও কিউবা: খুলে যাচ্ছে বন্ধ দরজা
