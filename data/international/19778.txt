
নাইজেরিয়ার জঙ্গি ইসলামপন্থী সংগঠন বোকো হারাম প্রথমবারের মতো নাইজারের একটি শহরে গত শুক্রবার হামলা চালিয়েছে। এ সময় স্থানীয় সেনাদের জোরালো প্রতিরোধে অন্তত ১০৯ জন জঙ্গি নিহত হয়েছে। খবর এএফপি ও বিবিসির।নাইজেরিয়ার সীমান্তসংলগ্ন নাইজারের বোসো ও দিফা এলাকায় সেনাদের সঙ্গে বোকো হারাম জঙ্গিদের সংঘর্ষ হয়। নাইজারের প্রতিরক্ষামন্ত্রী মোহাম্মদ কারিজু বলেন, প্রতিরোধ অভিযানে ১০৯ জন জঙ্গি ছাড়াও চারজন সেনাসদস্য এবং একজন বেসামরিক লোক নিহত হন। আহত হন আরও ১৭ সেনা।নাইজেরিয়ার প্রতিবেশী দেশ চাদের সেনাবাহিনী সম্প্রতি বোকো হারামের বিরুদ্ধে লড়াইয়ে অগ্রণী ভূমিকায় অবতীর্ণ হয়েছে। শুক্রবার নাইজারের সেনাদের পাশাপাশি তারাও জঙ্গিবিরোধী লড়াইয়ে অংশ নেয়। নাইজারে নিযুক্ত চাদের শীর্ষ সেনা কর্মকর্তা জেনারেল ইয়াইয়া দাউদও ওই লড়াইয়ের সময় আহত হন।বোকো হারাম ছয় বছর ধরে নাইজেরিয়ার উত্তর-পূর্বাঞ্চলে বিদ্রোহী তৎপরতা চালাচ্ছে। তাদের বিরুদ্ধে আঞ্চলিক প্রতিরোধ গড়ে তোলার প্রয়াস বন্ধ করে দেওয়ার লক্ষ্যেই নাইজারে হামলা চালানো হয় বলে ধারণা করা হচ্ছে।
