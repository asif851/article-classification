
যুক্তরাষ্ট্রে যেতে আগ্রহী পাকিস্তানিদের ভিসার ওপর মার্কিন প্রেসিডেন্ট ডোনাল্ড ট্রাম্প নিষেধাজ্ঞা আরোপ করবেন বলে আশা করছেন পাকিস্তান-তেহরিক-ই-ইনসাফের চেয়ারম্যান ইমরান খান। ক্রিকেটার থেকে রাজনীতিকে বনে যাওয়া ইমরান মনে করেন, এই পদক্ষেপ পাকিস্তানি জনগণকে দেশের উন্নয়নে ভূমিকা রাখতে সহায়তা করবে।
গতকাল রোববার লাহোর থেকে ২৫০ কিলোমিটার দূরে সাহিওয়ালে দলীয় এক সমাবেশে ইমরান এ কথা বলেন। আজ সোমবার এনডিটিভির এক খবরে এ তথ্য জানানো হয়।
ইমরান খান বলেন, ‘শোনা গেছে যুক্তরাষ্ট্র প্রবেশে সম্প্রতি ট্রাম্পের দেওয়া নিষেধাজ্ঞার তালিকায় পাকিস্তানের নামও রয়েছে। আমি দোয়া করি, ট্রাম্প পাকিস্তানিদের ভিসা দেওয়া বন্ধ করে দিন। কারণ, আমি মনে করি, এটি হলে তা আমাদের দেশের উন্নয়নে ভূমিকা রাখবে।’
ইমরান পাশাপাশি ট্রাম্পকে ইরানের মতো জবাব দেওয়া যেতে পারেও বলে উল্লেখ করেন। বলেন, ‘ইরান যেমন বলেছে তাদের দেশে তারা কোনো মার্কিন নাগরিককে ভিসা দেবে না, তেমনটা আমরাও করতে পারি।’
চিকিৎসার জন্য পাকিস্তানের প্রধানমন্ত্রী নওয়াজ শরিফের দেশের বাইরে যাওয়ার প্রসঙ্গ টেনে ইমরান বলেন, মাথাব্যথা হলেও নওয়াজ শরিফ চিকিৎসা করাতে বিদেশে যান। যুক্তরাষ্ট্র যদি পাকিস্তানিদের ওপর এ ধরনের নিষেধাজ্ঞা আরোপ করে, তাহলে তিনি (নওয়াজ শরিফ) পাকিস্তান ও এর উন্নয়নে মন দেওয়ার সময় পাবেন।
ভারতে-পাকিস্তান সম্পর্ক বিষয়ে ইমরান বলেন, ‘আমি মোদি সাহেবকে (ভারতের প্রধানমন্ত্রী নরেন্দ্র মোদি) মনে করিয়ে দিতে চাই, প্রত্যেক পাকিস্তানি নওয়াজ শরিফের মতো কাপুরুষ-ভীরু নন। আমরা শান্তিপূর্ণ জাতি। এমনকি ভারতের বেশির ভাগ মানুষও পাকিস্তানের সঙ্গে যুদ্ধ চায় না।’
নওয়াজের সমালোচনা করে ইমরান বলেন, নিজের দুর্নীতি আড়াল করতে তিনি সন্তানদের পেছনে লুকিয়েছেন। বলেন, ‘নওয়াজ শরিফের মেয়ে মরিয়ম নওয়াজের প্রতি আমার সহানুভূতি রইল। কারণ, পানামা পেপারস কেলেঙ্কারিতে নওয়াজ শরিফের দুর্নীতির তথ্য বেরিয়ে এলে তিনি নিজেকে আড়াল করতে মেয়েকে সামনে নিয়ে এসেছেন।’
একই সঙ্গে ইমরান শেষনিশ্বাস পর্যন্ত নওয়াজ পরিবারের দুর্নীতির বিরুদ্ধে লড়ে যাওয়ার অঙ্গীকার করেন।
