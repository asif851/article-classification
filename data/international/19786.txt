
দুর্বৃত্তের হামলায় জখম তাইওয়ানি দম্পতির মধ্যে স্বামী ওয়াং লি চির জ্ঞান এখনো ফেরেনি। তবে তাঁর স্ত্রী লিলি হুয়ার অবস্থা কিছুটা ভালো। রাজধানীর অ্যাপোলো হাসপাতালের ডিউটি ম্যানেজার মফিদুল ইসলাম আজ শনিবার তাঁদের শারীরিক এই অবস্থার কথা জানিয়েছেন।
এদিকে ওই দম্পতির প্রতিষ্ঠান জিং জিং ইয়াং ইন্টারন্যাশনালের মহাব্যবস্থাপক সামির হাসিব প্রথম আলোকে বলেন, এ ঘটনায় তিনি বাদী হয়ে গতকাল রাতে একটি মামলা করেছেন। ঘটনার সময় ওয়াং ও লিলি দম্পতি যে দুজনকে চিনতে পেরেছিলেন তাঁরা এখনো গ্রেপ্তার হননি। তিনি আরও বলেন, বিমানের টিকিট না পাওয়ায় ওয়াং ও লিলি দম্পতির ছেলে-মেয়েরা এখনো বাংলাদেশে আসতে পারেননি। তবে আজ তাঁরা আসবেন।গত বৃহস্পতিবার রাতে উত্তরার বাসায় ঢুকে দুর্বৃত্তরা এই তাইওয়ানি দম্পতিকে কুপিয়ে গুরুতর জখম করে। দুর্বৃত্তরা যাওয়ার সময় বাসা থেকে ছয় লাখ টাকাও লুটে নিয়ে যায়। ঘটনার পর গাজীপুর থেকে জাহাঙ্গীর নামে একজনকে আটক করেছে পুলিশ।
পুলিশ জানায়, দুর্বৃত্তদের চুরিতে বাধা দেওয়ায় এবং চিনে ফেলায় এ হামলার ঘটনা ঘটেছে বলে প্রাথমিক তদন্তে জানা গেছে।
আরও পড়ুন..উত্তরায় বাসায় ঢুকে তাইওয়ানি দম্পতিকে কোপাল দুর্বৃত্তরা
