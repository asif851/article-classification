
ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের বাংলাদেশ সফরসঙ্গী ব্যবসায়ী শিবাজি পাঁজাকে গত শনিবার রাতে কলকাতা বিমানবন্দরের অভিবাসন দপ্তরের কর্মকর্তারা গ্রেপ্তার করেছেন। তবে গতকাল রোববার তাঁকে জামিনে মুক্তি দেওয়া হয়।মমতার সঙ্গেই একই বিমানে করে ঢাকা থেকে কলকাতা ফিরছিলেন তিনি। ১৯ ফেব্রুয়ারি দিল্লি পুলিশ একটি আর্থিক কেলেঙ্কারি মামলায় শিবাজির বিরুদ্ধে নজরদারি নোটিশ জারি করে। এই নোটিশের ফলে শিবাজির পাসপোর্টসংক্রান্ত নানা তথ্য চলে আসে বিভিন্ন বিমানবন্দরের অভিবাসন দপ্তরে।কলকাতা বিমানবন্দরে গ্রেপ্তার হওয়ার পরই অসুস্থ হয়ে পড়েন শিবাজি। এরপর তাঁকে নিয়ে যাওয়া হয় বিধাননগর মহকুমা সরকারি হাসপাতালে। সেখানে চিকিৎসার পর গতকাল সুস্থ হলে তাঁকে নিয়ে যাওয়া হয় ব্যারাকপুর মহকুমা বিচার বিভাগীয় ম্যাজিস্ট্রেটের আদালতে।
