
ফরাসি সম্রাট নেপোলিয়ন বোনাপার্টের এক গোছা চুলসহ বেশ কিছু ব্যবহার্য জিনিস অস্ট্রেলিয়ার একটি জাদুঘর থেকে চুরি গেছে। পুলিশের বরাত দিয়ে বার্তা সংস্থা এএফপি আজ মঙ্গলবার এ তথ্য জানায়।
ভিক্টোরিয়া রাজ্যের মর্নিংটন পেনিনসুলা ভবনের বাথরুমের জানালা ভেঙে এ চুরির ঘটনা ঘটে। ধারণা করা হচ্ছে, এটি পরিকল্পিত চুরি। আর চুরি সম্পন্ন হতে সময় লেগেছে মাত্র ১০ মিনিট।
বিবৃতিতে পুলিশ জানিয়েছে, দুষ্কৃতকারীর দল ভবনের ভেতরের ক্যাবিনেট খুলে অনেক মূল্যবান প্রত্নতাত্ত্বিক জিনিস নিয়ে গেছে। চুরি যাওয়া জিনিসের তালিকায় ছিল একটি আংটি, কাচের ফ্রেমে রাখা নেপোলিয়নের এক গোছা চুল, ১৮১৫ সালে নেপোলিয়নের ব্যবহার্য খোদাই করা খাতা ইত্যাদি। 
পুলিশ জানায়, গত বৃহস্পতিবার রাতের কোনো একসময় চোরের দল বাইরে থেকে জানালার পাটি খুলে বাথরুম দিয়ে জাদুঘরে ঢোকে। এরপর ১০ মিনিটের মধ্যেই কার্য সম্পাদন করে চম্পট দেয়।  
গোয়েন্দা সার্জেন্ট মাইকেল ল্যাম্ব মনে করছেন, চুরি যাওয়া জিনিসগুলো সম্ভবত ব্যক্তিগত সংগ্রহশালায় যাবে।
 
