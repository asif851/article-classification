
 
অ্যাপার্টমেন্টে লেগেছে আগুন। তৃতীয় তলা পর্যন্ত উঠে গেছে আগুনের শিখা। তৃতীয় তলার এক বাবা তাঁর বাচ্চাকে বাঁচাতে মরিয়া। শেষ পর্যন্ত তিনি জানালা দিয়ে ফেলে দিলেন শিশুটিকে।
তবে বাবার ওই প্রচেষ্টা ব্যর্থ হয়নি। শিশুটি প্রাণে বেঁচে গেছে। কেননা, নিচে থাকা ফায়ার সার্ভিসের এক কর্মী শিশুটিকে ধরে ফেলেন। এক দর্শক ঘটনাটির ভিডিও চিত্রও ধারণ করেছেন। ঘটনাটি ঘটেছে যুক্তরাষ্ট্রের জর্জিয়া অঙ্গরাজ্যের ডেকাব এলাকায়। ওই বাবাকেও নিরাপদে উদ্ধার করা হয়েছে।
শিশুটিকে বাঁচানো ফায়ার সার্ভিসের ওই কর্মীর নাম রবার্ট সাটন। তবে তিনি এর জন্য বাহবা নিতে চান না। রবার্ট সাটন ফক্স ফাইভ চ্যানেলকে বলেন, ‘শিশুটি অনেক ছোট। আমি তার বাবাকে “হেলপ, হেলপ” বলে চিৎকার করতে শুনলাম; এরপর দেখলাম শিশুটিকে তিনি জানালার বাইরে ধরে রেখেছেন। এরপর আমি কাজে নেমে পড়লাম। আমি যা করেছি, তা সেখানে থাকা ফায়ার সার্ভিসের অন্য কর্মীরাও করতে পারতেন।’ রবার্ট বলেন, শিশুটিকে ধরার মতো অবস্থানে থাকার জন্য তিনি ‘ধন্য’। এর জন্য কোনো বাহবা নিতে চান না উল্লেখ করে দুই সন্তানের বাবা রবার্ট বলেন, এটা সম্ভব হয়েছে তাঁর প্রশিক্ষণের কারণে। ওই মুহূর্তের চিত্র ক্যামেরায় ধারণ করেন ল্যারি কার্টার নামের এক ব্যক্তি। তিনি পানি-গ্যাস প্রভৃতির পাইপলাইন মেরামতের কাজ করেন। অগ্নিকাণ্ডের সময় তিনি ওই এলাকায় কাজ করছিলেন। ঘটনার বর্ণনা দিয়ে ল্যারি কার্টার বলেন, ‘হঠাৎ আমি এক ব্যক্তির চিৎকার শুনতে পাই। একপর্যায়ে আমি ওই ব্যক্তির হাতে শিশুটিকে ঝুলতে দেখি। আমার বুক তখন ধড়ফড় করছিল।...দেখলাম ফায়ার সার্ভিসের একজন কর্মী শিশুটিকে ধরে ফেলল। এটা দেখার মতো একটা বিষয় ছিল।’
ডেকাব কাউন্টির ফায়ার বিভাগের ক্যাপটেইন টম বারেল বলেন, তিনি উদ্ধারের ওই ভিডিওটি দেখেছেন। তিনি বলেন, ‘ফায়ার সার্ভিসের কর্মী হতে হলে যে কঠোর পরিশ্রম ও প্রশিক্ষণের মধ্য দিয়ে যেতে হয়—আশা করি এই ভিডিওটি দেখে মানুষ তা বুঝতে পারবে।’সূত্র: পিটিআই
