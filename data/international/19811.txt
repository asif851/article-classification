
সিরিয়ায় একটি মসজিদে বোমা বিস্ফোরণে আল-কায়েদা সমর্থিত সিরীয় জঙ্গিগোষ্ঠী নুসরা ফ্রন্টের এক নেতাসহ অন্তত ২৫ জন নিহত হয়েছেন। গত শুক্রবার সন্ধ্যায় উত্তর-পশ্চিম সিরিয়ার ইদলিব প্রদেশের আরিহা শহরে এ ঘটনা ঘটে। যুক্তরাজ্যভিত্তিক সিরীয় মানবাধিকার সংগঠন সিরিয়ান অবজারভেটরি ফর হিউম্যান রাইটস এ কথা জানিয়েছে। খবর এএফপি ও বিবিসির।সিরিয়ার অন্যতম কট্টরপন্থী গোষ্ঠীটির নেতা-কর্মীরা ইফতার করতে মসজিদটিতে সমবেত হয়েছিলেন। বোমা বিস্ফোরণের পেছনে কারা দায়ী সে বিষয়ে তাৎক্ষণিকভাবে নিশ্চিত হওয়া যায়নি। কেউ এর দায়িত্ব স্বীকার করেনি। তবে হামলার জন্য প্রতিদ্বন্দ্বী অপর কট্টরপন্থী বিদ্রোহী গোষ্ঠী ইসলামিক স্টেটকে (আইএস) দায়ী করেছে নুসরা ফ্রন্ট।অব্যাহত গৃহযুদ্ধ পর্যবেক্ষণ করে আসা সিরিয়ান অবজারভেটরির পরিচালক রামি আবদেল রহমান বলেছেন, বোমা বিস্ফোরণের ওই ঘটনায় বেশ কয়েকজন বেসামরিক মানুষও আহত হয়েছেন। তাঁদের মধ্যে কয়েকজনের অবস্থা গুরুতর। নিহতের সংখ্যা আরও বাড়তে পারে।মানবাধিকার সংগঠন সিরিয়ান রেভল্যুশন জেনারেল কমিশন জানিয়েছে, পশ্চিম আরিহা শহরের সালেম মসজিদে আল-নুসরা ফ্রন্টের সদস্যদের সঙ্গে ইফতারে কয়েক শ বেসামরিক লোক অংশ নেয়। পরে মাগরিবের নামাজ চলার সময় বিকট শব্দে বোমার বিস্ফোরণ ঘটে।
