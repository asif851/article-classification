
সাবেক মিস ইন্ডিয়া ও বলিউড অভিনেত্রী গুল পানাগ লোকসভা নির্বাচনে আম আদমি পার্টির (এএপি) হয়ে লড়বেন। গতকাল বৃহস্পতিবার দলটির পক্ষ থেকে এ ঘোষণা দেওয়া হয়।গুল পানাগ গতকালই অরবিন্দ কেজরিওয়ালের এএপিতে যোগ দেন। লোকসভা নির্বাচনে চণ্ডীগড় আসনে প্রতিদ্বন্দ্বিতা করবেন তিনি।গুল পানাগ ১৯৯৯ সালে মিস ইন্ডিয়ার মুকুট জেতেন। ফ্যাশনের জগতেও সুপরিচিত তিনি। এর মধ্যে আবার হলিউডে পা রেখেছেন। ৩৫ বছরের এই তারকা টুইটারেও সক্রিয়। সেখানে তাঁর অন্তত আট লাখ অনুসারী আছে। এবার তিনি সরাসরি রাজনীতিতে যুক্ত হলেন।এএপির পক্ষ থেকে আনুষ্ঠানিকভাবে তাঁর নাম ঘোষণার আগেভাগেই গুল পানাগ নির্বাচনী প্রচারণা শুরু করেন। গতকাল চণ্ডীগড় শহরে ভোটারদের উদ্দেশে তিনি বলেন, ‘বাড়ি আমার চণ্ডীগড়ে। এখানেই আমার জন্ম, বেড়ে ওঠা। আপনাদের মতো আমিও চাই পরিচ্ছন্ন রাজনীতি। আর এ জন্যই আমি রাজনীতিতে যুক্ত হয়েছি। আপনাদের কাছে আবেদন, কলুষমুক্ত রাজনৈতিক পরিবেশ সৃষ্টির এ লড়াইয়ে অংশ নিন।’ এনডিটিভি।
