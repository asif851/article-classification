
লেওনার্দো দা ভিঞ্চির অমর সৃষ্টি মোনালিসা নতুন করে এঁকেছিলেন শিল্পী মার্সেল দ্যুশ্যাম্প। তাতে মোনালিসার মুখে ছিল গোঁফ আর দাড়ি। পেনসিল দিয়ে ওই দাড়ি-গোঁফ এঁকেছিলেন দ্যুশ্যাম্প। সেই ছবি এবার বিক্রি হয়েছে সাড়ে সাত লাখ ডলারে। বাংলাদেশি টাকার অঙ্কে এটি দাঁড়ায় প্রায় ৬ কোটি টাকা। নিলামকারী প্রতিষ্ঠান সদেবি এ খবর নিশ্চিত করেছে।
বার্তা সংস্থা এএফপির খবরে বলা হয়েছে, মার্কিন সংগ্রাহক আর্থার ব্র্যান্ডের সংগ্রহ থেকে এ ছবিটি বিক্রি করা হয়েছে। ফ্রান্সের প্যারিসে গত শনিবার নিলাম অনুষ্ঠিত হয়।
মার্সেল দ্যুশ্যাম্পকে ধারণাগত শিল্পের জনক বলা হয়। এই ফরাসি শিল্পীর ছবিটির দাম ৪ বা ৬ লাখ ইউরো উঠবে বলে ধারণা করা হয়েছিল। তবে পরে তা থেকে দাম কিছুটা বেশিই ওঠে।
গত শনিবার বিক্রি হওয়া মোনালিসার ছবিটি ১৯৬৪ সালে আঁকা হয়েছিল।
দ্যুশ্যাম্পের আঁকা অন্যান্য শিল্পকর্মও নিলামে তোলা হয়। এর মধ্যে ‘বক্স ইন আ স্যুটকেস’ নামের একটি শিল্পকর্ম ৩ লাখ ১৯ হাজার ৫০০ ইউরোতে বিক্রি হয়েছে।
