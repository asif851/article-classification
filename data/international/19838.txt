
আগামী ১৫ সেপ্টেম্বর ৩০তম জন্মদিন। আর এবারের জন্মদিনে সম্ভবত সেরা উপহারটাই পেতে যাচ্ছেন ব্রিটিশ সিংহাসনের উত্তরাধিকারের সারিতে চতুর্থ প্রিন্স হ্যারি। প্রয়াত মা প্রিন্সেস ডায়ানার রেখে যাওয়া এক কোটি পাউন্ড উত্তরাধিকার সূত্রে পেতে যাচ্ছেন তিনি। খবর বিবিসির।১৯৯৭ সালে প্যারিসে এক সড়ক দুর্ঘটনায় নিহত হন প্রিন্সেস ডায়ানা। এরপর সিদ্ধান্ত হয়, তাঁর দুই ছেলে প্রিন্স উইলিয়াম ও প্রিন্স হ্যারি ২৫ বছর পূর্ণ হলে মায়ের সম্পদের একটা অংশ পাবেন। কিন্তু পরবর্তী সময়ে এই বয়সসীমা বাড়িয়ে ৩০ বছর করা হয়।আইন অনুযায়ী, পাঁচ বছর ধরে মায়ের সম্পদের লভ্যাংশ ভোগ করছেন প্রিন্স হ্যারি। কিন্তু ১৫ সেপ্টেম্বর তিনি সম্পূর্ণভাবে ওই সম্পদের অধিকারী হবেন।প্রিন্স হ্যারির এখনকার আয়-রোজগার বলতে সেনাবাহিনী থেকে বছরে পাওয়া ৪০ হাজার পাউন্ড। এ ছাড়া প্রপিতামহী রানি এলিজাবেথের রেখে যাওয়া ২০ লাখ পাউন্ডেরও অধিকারী তিনি।সম্পদের মালিক হতে না পারলেও প্রিন্স হ্যারি ইতিমধ্যে তাঁর মায়ের অলংকারের ভাগ পেয়েছেন। দুই ভাইয়ের মধ্যে ইতিমধ্যে ডায়ানার সব অলংকার ভাগ করে দেওয়া হয়েছে।
