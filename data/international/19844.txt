
চীন বড় ধরনের সামরিক কুচকাওয়াজের আয়োজন করার পরিকল্পনা নিয়েছে। এতে প্রধান অতিথি হিসেবে রাশিয়ার প্রেসিডেন্ট ভ্লাদিমির পুতিনকে আমন্ত্রণ জানানো হবে। আজ বুধবার বার্তা সংস্থা পিটিআই অনলাইনের খবরে জানানো হয়, গতকাল মঙ্গলবার চীনের কাছ থেকে ওই পরিকল্পনার ঘোষণা এসেছে।  ভারতের প্রধানমন্ত্রী নরেন্দ্র মোদির আমন্ত্রণে দেশটির সদ্যসমাপ্ত প্রজাতন্ত্র দিবসের কুচকাওয়াজে প্রধান অতিথি হিসেবে উপস্থিত ছিলেন মার্কিন প্রেসিডেন্ট বারাক ওবামা। গত রোববার তিন দিনের সফরে ভারত পৌঁছান তিনি। সফরে ভারত-মার্কিন সম্পর্ক এক অনন্য উচ্চতায় পৌঁছেছে। সূচিত হয়েছে নতুন এক অধ্যায়ের। এ ঘটনার পর এই অঞ্চলে ভারতের অন্যতম প্রতিদ্বন্দ্বী চীনের কাছ থেকে সামরিক কুচকাওয়াজ আয়োজনের ঘোষণাটি এল। একই সঙ্গে তারা ওই কুচকাওয়াজে মার্কিন প্রেসিডেন্ট ওবামার বৈশ্বিক প্রতিপক্ষ পুতিনকে প্রধান অতিথি হিসেবে আমন্ত্রণ জানানোর কথা বলল। চীনের রাষ্ট্রীয় গণমাধ্যমে বলা হয়েছে, দ্বিতীয় বিশ্বযুদ্ধ জয়ের ৭০তম বার্ষিকী উদযাপন উপলক্ষে চলতি বছরই বড় ধরনের একটি সামরিক কুচকাওয়াজ আয়োজন করবে বেইজিং। রাশিয়ার রাষ্ট্রীয় নেতারা ওই কুচকাওয়াজে অতিথি হিসেবে উপস্থিত থাকবেন বলে চীনের পররাষ্ট্র মন্ত্রণালয় নিশ্চিত করেছে। চীনের কোনো সামরিক কুচকাওয়াজে বিদেশি রাষ্ট্রের নেতাদের উপস্থিত থাকার এটাই হবে প্রথম ঘটনা। তবে চীনের পরিকল্পিত কুচকাওয়াজে পুতিন উপস্থিত থাকবেন কি না, এ ব্যাপারে এখনো নিশ্চিত হওয়া যায়নি। প্রজাতন্ত্র দিবস উপলক্ষে প্রতি ১০ বছর অন্তর সামরিক কুচকাওয়াজ করে চীন। ১৯৪৯ সালে চীন প্রজাতন্ত্র প্রতিষ্ঠিত হয়। সর্বশেষ ২০০৯ সালে এ কুচকাওয়াজ হয়েছে।
