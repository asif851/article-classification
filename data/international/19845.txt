
যুক্তরাষ্ট্রের ক্যালিফোর্নিয়া অঙ্গরাজ্যে সান ফ্রান্সিসকোর অদূরে ওকল্যান্ডে একটি ক্লাবে অগ্নিকাণ্ডে কমপক্ষে নয়জনের মৃত্যু হয়েছে।
স্থানীয় পুলিশ বিবিসিকে জানিয়েছে, স্থানীয় সময় শুক্রবার রাত সাড়ে ১১টার দিকে অকল্যান্ডের ওই ক্লাবে আগুন লাগে। ক্লাবটিতে কনসার্ট আয়োজনের প্রস্তুতি চলছিল।
ওই ইভেন্টের ফেসবুক পেজের তথ্য অনুযায়ী বেশ কয়েকজন লোক নিখোঁজ রয়েছেন। স্থানীয় সম্প্রচার মাধ্যমগুলো জানিয়েছে, কমপক্ষে ১৩ জন নিখোঁজ রয়েছেন। একটি সম্প্রচার মাধ্যম জানিয়েছে, প্রায় ৫০ জন লোক ভবনের ভেতরে ছিলেন।
সামাজিক গণমাধ্যমগুলোতে অগ্নিকাণ্ড নির্বাপণ বিভাগের দেওয়া ভিডিওতে দেখা যায়, ওই ভবনের ছাদে আগুন জ্বলছে। তিনটি ইউনিট আগুন নেভানোর কাজ করছে।
