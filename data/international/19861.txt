
পর্তুগাল ও স্পেনের পুলিশ তাজা আনারসের ভেতর লুকানো শত শত কেজি কোকেন উদ্ধার করেছে। এক একটি আনারস কেটে তার ভেতর বিশেষ কায়দায় লুকিয়ে লাতিন আমেরিকা থেকে ওই কোকেন আনা হচ্ছিল। এ ঘটনায় নয়জনের একটি চক্রকে গ্রেপ্তার করা হয়েছে।
বার্তা সংস্থা রয়টার্স জানিয়েছে, গত বুধবার পর্তুগাল ও স্পেনে চলমান তদন্তের অংশ হিসেবে জাহাজের কনটেইনারগুলো পরীক্ষা করা হয়। তখন ৭৪৫ কেজি কোকেন উদ্ধার ও ওই চক্রের কয়েকজনকে আটক করা হয়। ভেঙে ফেলা হয় আনারস থেকে কোকেন বের করার জন্য পাচারকারীদের তৈরি একটি পরীক্ষাগার।
পর্তুগিজ তদন্তকারী সংস্থাটির এক বিবৃতিতে বলা হয়েছে, সংঘবদ্ধ ওই আন্তর্জাতিক চক্রটি ইউরোপে বারবার বড় ধরনের কোকেন চালান আনছিল। ইউরোপে কোকেনসহ মাদকের অন্যতম ঢোকার পথ হচ্ছে ইবেরিয়ান পেনিনসুলা। লাতিন আমেরিকা বা উত্তর ও পশ্চিম আফ্রিকা থেকে এ চ্যানেল হয়ে কোকেন ইউরোপে ঢোকে।
 
