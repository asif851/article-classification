
জঙ্গিগোষ্ঠী ইসলামিক স্টেটের (আইএস) জ্যেষ্ঠ কমান্ডাররা সাম্প্রতিক মাসগুলোতে ইরাক ও সিরিয়া থেকে পালিয়ে লিবিয়ায় আশ্রয় নিয়েছেন। ক্রমবর্ধমান বিমান হামলায় চাপের মুখে সেখানে তাঁরা আশ্রয় নেন। লিবিয়ার মিসরাতা শহরের গোয়েন্দা প্রধান ইসমাইল শুকরি এ তথ্য নিশ্চিত করে বলেন, সম্প্রতি প্রচুরসংখ্যক বিদেশি যোদ্ধার আগমন ঘটেছে, যা দিন দিন বাড়ছে। লিবিয়ার প্রয়াত স্বৈরশাসক মুয়াম্মার গাদ্দাফির জন্মস্থল ও বাসভূমি সির্তে শহরের নিয়ন্ত্রণ গত বছরই আইএসের হাতে আসে। লিবিয়ার প্রতিদ্বন্দ্বী প্রশাসকদের মতভেদের কারণে সুবিধা পায়নি আইএসবিরোধী লড়াই। এ প্রেক্ষাপটে লিবিয়ায় আইএসের ক্রমবর্ধমান হুমকি প্রসঙ্গে আলোচনার জন্য গত মঙ্গলবার রোমে ২৩টি দেশের প্রতিনিধিরা আলোচনায় বসেন। প্রসঙ্গত, আইএস যোদ্ধারা গাদ্দাফির অনুগতদের সহায়তা পায় বলে মনে করা হয়।বিবিসি
