
আপাতত কারাগারে যেতে হচ্ছে না বলিউডের অভিনেতা সালমান খানকে। গতকাল শুক্রবার মুম্বাইয়ের হাইকোর্ট সালমানের বিরুদ্ধে দেওয়া নিম্ন আদালতের পাঁচ বছরের কারাদণ্ডাদেশ স্থগিত করেন। খবর হিন্দুস্তান টাইমস ও এএফপি।২০০২ সালে সালমানের গাড়িচাপায় এক ব্যক্তি নিহত হওয়ার ঘটনায় হওয়া মামলায় গত বুধবার তাঁকে পাঁচ বছরের কারাদণ্ডাদেশ দেন নিম্ন আদালত। ওই দিনই সালমান কারাদণ্ডাদেশের বিরুদ্ধে হাইকোর্টে আপিল করেন। গতকাল ওই আপিলের শুনানির দিন ধার্য ছিল।গতকাল মুম্বাই হাইকো​ের্টর একটি বেঞ্চের বিচারপতি অভয় থিপসে পাঁচ বছরের কারাদণ্ডাদেশ স্থগিত করে বলেন, ‘আমরা জুন বা জুলাই মাসে শুনানির তারিখ ঠিক করে দেখতে পারি তিনি (সালমান) আসলেই দোষী কি না।’ একই সঙ্গে তিনি কারাদণ্ডাদেশ দেওয়া আদালতে নতুন করে জামিন আবেদন করতে সালমানের প্রতি নির্দেশ দেন।বিশেষ কৌঁসুলি প্রদীপ ঘারাত সাংবাদিকদের জানান, আদালত সালমান খানের কারাদণ্ডাদেশ স্থগিত করে ৩০ হাজার রুপির বন্ডে নতুন করে জামিন আবেদন করার নির্দেশ দিয়েছেন। এর ফলে দুদিনের অন্তর্বর্তীকালীন জামিনে থাকা সালমানের জামিনের মেয়াদ আরও বাড়ল। নিম্ন আদালতের রায় স্থগিত থাকায় তাঁকে আপাতত কারাগারে যেতে হচ্ছে না বলেও জানান ওই কৌঁসুলি।হাইকোর্টের ওই নির্দেশের পর সালমান তাঁর আইনজীবীদের নিয়ে সংশ্লিষ্ট আদালতে গিয়ে জামিন আবেদনের আনুষ্ঠানিকতা শেষ করেন। তবে হাইকোর্টে শুনানির সময় আদালতে উপস্থিত ছিলেন না তিনি।সালমানকে আপাতত কারাগারে যেতে হচ্ছে না—আদালতের এমন সিদ্ধান্ত জানার পর সালমানের বাড়ির সামনে তাঁর ভক্তরা উল্লাস করেন।
মুম্বাইয়ে ২০০২ সালের ২৮ সেপ্টেম্বর রাতে সালমানের গাড়ি নিয়ন্ত্রণ হারিয়ে রাস্তার পাশের ফুটপাতে উঠে যায়। এতে ফুটপাতে শুয়ে থাকা এক ব্যক্তি নিহত ও দুই ব্যক্তি আহত হন। ওই ঘটনায় করা মামলায় অভিযোগ আনা হয়, সালমান মাতাল অবস্থায় গাড়ি চালাচ্ছিলেন। তাঁর কাছে লাইসেন্সও ছিল না। এসব অভিযোগের প্রমাণ পাওয়া গেছে উল্লেখ করে সালমানকে দোষী সাব্যস্ত করে গত বুধবার নিম্ন আদালত তাঁকে ওই শাস্তি দেন।
 
