
যুক্তরাষ্ট্রের ক্যালিফোর্নিয়া অঙ্গরাজ্যের লস অ্যাঞ্জেলেস নগরের উপকূলীয় শহর সান্তা মনিকায় গতকাল শুক্রবার বন্দুকধারীর গুলিতে পাঁচজন নিহত হয়েছে। এ ঘটনায় আরও অনেকে আহত হয়েছে। পরে পুলিশের গুলিতে ওই বন্দুকধারী নিহত হয়। আজ শনিবার বিবিসি অনলাইন ও সিএনএনের খবরে এ কথা জানানো হয়।
খবরে বলা হয়, কালো পোশাক ও গুলিরোধী জ্যাকেট পরা এক বন্দুকধারী গতকাল সান্তা মনিকা কলেজের কাছে এক বাড়িতে প্রথমে গুলি ছুড়তে শুরু করে। এ ঘটনায় নিহত দুই ব্যক্তি ওই বন্দুকধারীর বাবা ও ভাই বলে স্থানীয় একটি পত্রিকার খবরে জানানো হয়।
ওই দুজনকে হত্যার পর রাস্তায় নেমে আসে বন্দুকধারী। সেখানে প্রথমে চলন্ত একটি ব্যক্তিগত গাড়ি লক্ষ্য করে সে গুলি ছোড়ে। পরে আরেকটি ব্যক্তিগত গাড়ি থামিয়ে ওই গাড়ির নারী চালককে আগ্নেয়াস্ত্র দেখিয়ে সান্তা মনিকা কলেজের দিকে তাকে নিয়ে যেতে বাধ্য করে। কলেজে প্রবেশের পর দুটি গাড়ির যাত্রীকে লক্ষ্য করে গুলি ছোড়ে ওই বন্দুকধারী। তাদের মধ্যে একজন ঘটনাস্থলে মারা যায়। পরে কলেজের পাঠাগারের দিকে যাওয়ার পথে একজন নারীর মাথায় গুলি করে বন্দুকধারী। এরপর সে ওই কলেজের পাঠাগারের ভেতর প্রবেশ করে এলোপাতাড়ি গুলি ছোড়ে। তবে এতে কেউ হতাহত হয়নি। পরে খবর পেয়ে পুলিশ ঘটনাস্থলে গিয়ে গুলি ছুড়লে বন্দুকধারীর মৃত্যু হয়।
আহত অবস্থায় আশপাশের দুটি হাসপাতালে ছয়জনকে ভর্তি করার খবর পাওয়া গেছে। তাদের মধ্যে চিকিত্সাধীন অবস্থায় একজন মারা গেছে।
এ ঘটনার সময় কয়েক মাইল দূরে একটি রাজনৈতিক তহবিলে অর্থ সংগ্রহের অনুষ্ঠানে বক্তব্য দিচ্ছিলেন যুক্তরাষ্ট্রের প্রেসিডেন্ট বারাক ওবামা।
