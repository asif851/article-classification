
ভারতের সুপ্রিম কোর্ট গতকাল মঙ্গলবার এক রায়ে স্বস্তি দিয়েছেন ভারতের রাজনৈতিক দলগুলোকে। এতে বলা হয়েছে, দণ্ডিত না হয়ে পুলিশ হেফাজত বা কারাগারে থাকলেও ভারতের লোকসভা বা বিধানসভা নির্বাচনে অংশ নিতে পারবেন যেকোনো রাজনীতিক। অর্থাত্ পুলিশ হেফাজতে থাকা বা মামলা চলাকালীন কেউ কারাগারে বন্দী থাকলে তিনি সেখান থেকেই নির্বাচনে অংশ নিতে পারবেন ।
এর আগে গত ১০ জুলাই সুপ্রিম কোর্ট এক রায়ে বলেছিলেন, কারাগারে বা পুলিশি হেফাজতে থাকলে কোনো ব্যক্তি নির্বাচনে প্রতিদ্বন্দ্বিতা করতে পারবেন না। এই রায় পুনর্বিবেচনা করতে কেন্দ্রীয় সরকার সুপ্রিম কোর্টে আবেদন করে। তবে সেই আবেদন খারিজ করে দিয়ে গতকাল বিচারপতি এ কে পট্টনায়েক ও বিচারপতি এস জে মুখোপাধ্যায়ের সমন্বয়ে গঠিত ডিভিশন বেঞ্চ জানান, জনপ্রতিনিধিত্ব আইনের সংশোধনী ইতিমধ্যে ভারতীয় সংসদের উভয় কক্ষে পাস হয়েছে। এই সংশোধনী অনুযায়ী, দণ্ডিত না হওয়া পর্যন্ত যে কেউ নির্বাচন করতে পারবেন। ফলে এই বিষয়টি পুনর্বিবেচনার প্রয়োজন নেই বলে সুপ্রিম কোর্ট মত দিয়েছেন।
এর আগে সুপ্রিম কোর্ট গত ১০ জুলাই একটি রায় দেন। ওই রায়ের পরিপ্রেক্ষিতে এ বিষয়ে একটি সংশোধনী বিল পেশ করা হয় ভারতীয় সংসদে। সেই বিল ইতিমধ্যে লোকসভা ও রাজ্যসভায় পাস হয়েছে। সেই সংশোধনীতে পুলিশি হেফাজতে থাকা ব্যক্তির ভোটে দাঁড়ানোর অধিকার ফিরিয়ে দেওয়া হয়েছিল। মঙ্গলবার সেই সংশোধনী মেনে নিয়ে সুপ্রিম কোর্ট পুলিশ হেফাজতে থাকার সময় ভোটে দাঁড়ানোর সংশোধনীতে সম্মতি দিলেন।
