
নিজের প্রেমিক ও প্রেমিকের দুই বন্ধুর হাত থেকে সম্ভ্রম বাঁচাতে এক তরুণী ছাদ থেকে ঝাঁপ দিয়েছেন। সম্ভ্রম বাঁচলেও গুরুতর জখম হয়ে ওই তরুণী এখন হাসপাতালে চিকিৎসাধীন। ঘটনাটি ঘটেছে গত রোববার পশ্চিমবঙ্গের হাওড়ার লিলুয়ায়। তবে ধরা পড়েছেন অভিযুক্ত তিন যুবক।পুলিশ সূত্রে জানা গেছে, হুগলির রিষড়ার বাসিন্দা ওই তরুণীকে তাঁর প্রেমিক রোববার দুপুরে নিয়ে যান তাঁর এক বন্ধুর বাড়িতে। সেখানে আসেন তাঁদের আরও এক বন্ধু। ওই তরুণী পুলিশের কাছে বলেছেন, ওই বাড়িতে তিন যুবক মদ খেতে থাকেন। একপর্যায়ে তাঁরা তাঁকে ঘুমের ওষুধ মেশানো পানীয় খেতে দেন। এক পর্যায়ে তাঁরা ওই তরুণীকে ধর্ষণ করতে যান। তাঁদের হাত থেকে বাঁচতে তিনি দৌড়ে গিয়ে বাড়ির ছাদে ওঠেন। সেখানেও ওই তিন যুবক তাঁকে ধাওয়া করলে তিনি ছাদ থেকে ঝাঁপ দেন। এতে গুরুতর জখম হন তিনি। তাঁকে নিয়ে যাওয়া হয় স্থানীয় হাসপাতালে। এলাকাবাসী অবশ্য ওই তিন যুবককে ধরে তুলে দেয় পুলিশের হাতে।গতকাল হাওড়ার আদালত ওই তিন যুবকের ১৪ দিনের কারা হেফাজত মঞ্জুর করেন।
