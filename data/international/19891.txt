
বাংলাদেশে আশ্রয় নেওয়া রোহিঙ্গা শরণার্থীদের বিষয়ে উদ্বেগ জানিয়েছেন ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়। গতকাল শুক্রবার টুইটারে মমতা এ উদ্বেগ প্রকাশ করেন। 
এর আগে পশ্চিমবঙ্গ সরকার রাজ্যে থাকা রোহিঙ্গাদের বিতাড়িত করবে না বলে সিদ্ধান্তের কথা জানালেও তৃণমূল কংগ্রেস নেত্রী এই প্রথম রোহিঙ্গা প্রশ্নে মত জানালেন। সেই সঙ্গে তিনি বলেন, ‘আমি বিশ্বাস করি সাধারণ সব রোহিঙ্গাই সন্ত্রাসী নয়। সম্প্রতি জাতিসংঘ রাজনৈতিক মতপার্থক্য সরিয়ে রেখে বিপন্ন রোহিঙ্গা শরর্ণাথীদের দিকে সাহায্যের হাত বাড়িয়ে দিতে আবেদন জানানোর পাশাপাশি তাদের জন্য চলতি মানবিক সহায়তা কর্মসূচি সমর্থনের ডাক দিয়েছে।’পশ্চিমবঙ্গে বিভিন্ন মুসলিম সংগঠন রাজ্যের বিভিন্ন প্রান্তে রোহিঙ্গা নির্যাতনের প্রতিবাদে বিক্ষোভ ও প্রতিবাদ মিছিল করছে। ভারত সরকারের রোহিঙ্গাদের বিতাড়নের সিদ্ধান্তের বিরুদ্ধে সবাই সরব হয়েছেন। মমতার মন্ত্রিসভার সদস্য জামায়েত উলেমা হিন্দের প্রধান সিদ্দিকুল্লা চৌধুরী অবশ্য ইতিমধ্যেই সরব হয়েছেন। তিনি রোহিঙ্গা শরণার্থীদের জন্য ত্রাণ সংগ্রহও শুরু করবেন বলে জানিয়েছেন।
