
আফগানিস্তানের কুনদুজ শহরে হাসপাতালে বিমান হামলার নিন্দা জানিয়েছে জাতিসংঘ। ওই ঘটনাকে বিয়োগান্ত, অমার্জনীয়, এমনকি সম্ভাব্য অপরাধ হিসেবে অভিহিত করেছেন জাতিসংঘের মানবাধিকারবিষয়ক হাইকমিশনার জায়েদ রা’দ আল হুসেইন।
আজ রোববার বিবিসি অনলাইনের এক প্রতিবেদনে বলা হয়, গতকাল শনিবারের ওই হামলার পূর্ণাঙ্গ ও স্বচ্ছ তদন্ত দাবি করেছেন হাইকমিশনার জায়েদ রা’দ আল হুসেইন।
কৌশলগতভাবে গুরুত্বপূর্ণ কুনদুজ শহরের দখল নিয়ে আফগান সরকারি বাহিনীর সঙ্গে তালেবানের ব্যাপক লড়াই চলছে। তালেবানবিরোধী অভিযানে আফগান বাহিনীকে সহায়তা করতে মার্কিন বাহিনী গতকাল কুনদুজে বিমান হামলা চালায় বলে অভিযোগ রয়েছে।
আন্তর্জাতিক দাতব্য সংস্থা মেডিসিনস স্যানস ফ্রনটিয়ারস (এমএসএফ) জানিয়েছে, বিমান হামলায় তাদের ১২ জন কর্মী ও সাতজন রোগী নিহত হয়েছেন। গুরুতরভাবে আহত হয়েছেন অন্তত ৩৭ জন।
এমএসএফ বলছে, আন্তর্জাতিক জোট বাহিনী এই হামলা চালিয়েছে বলে প্রতীয়মান হচ্ছে। অন্যদিকে, ন্যাটো জোটও স্বীকার করে বলেছে, কুনদুজ শহরের ওই হাসপাতালে তাদের বাহিনী বিমান হামলা চালাতে পারে।
এদিকে, হাসপাতালে এই হামলায় হতাহতের ঘটনায় গভীর শোক প্রকাশ করেছেন মার্কিন প্রেসিডেন্ট বারাক ওবামা। তবে ঘটনাটি নিয়ে এখনই চূড়ান্ত কোনো মন্তব্য করতে চান না তিনি। এ জন্য মার্কিন প্রতিরক্ষা দপ্তরের নিজস্ব তদন্ত পর্যন্ত অপেক্ষা করবেন ওবামা।
গত সোমবার আকস্মিকভাবে কুনদুজ শহর দখল করে সেখানে নিজেদের পতাকা ওড়ায় তালেবান বাহিনী। তবে আফগান সরকার দাবি করছে, শহরটির নিয়ন্ত্রণ নিয়েছে সরকারি বাহিনী। যদিও শহরটির দখল নিয়ে এখনো তুমুল লড়াইয়ের খবর পাওয়া যাচ্ছে।
আরও পড়ুন:কুনদুজে হাসপাতালে মার্কিন বিমান হামলা
