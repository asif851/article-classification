
যুক্তরাষ্ট্র এমন এক দেশ, যেখানে কলেজ ও বিশ্ববিদ্যালয়ের চেয়ে কারাগারের সংখ্যা বেশি। ২০১৪ সালের হিসাবমতে, এ দেশে ডিগ্রি দেয় এমন কলেজ ও বিশ্ববিদ্যালয়ের সংখ্যা ৪ হাজার ৫৯৯। অন্যদিকে মোট কারাগারের সংখ্যা পাঁচ হাজারের বেশি।ওয়াশিংটন পোস্ট পত্রিকা জানিয়েছে, বিশ্বের যেকোনো দেশের তুলনায় যুক্তরাষ্ট্রে মাথাপিছু বন্দীর সংখ্যা বেশি—প্রতি লাখে ৭০৭ পূর্ণবয়স্ক পুরুষ বা নারী। এদের অধিকাংশই আফ্রিকান-আমেরিকান।যুক্তরাষ্ট্রে সরকারিভাবে পরিচালিত কারাগারের সংখ্যা ১ হাজার ৮০০। এসবের অধিকাংশই হয় ফেডারেল সরকার বা রাজ্য পর্যায়ের। কিন্তু এর বাইরেও রয়েছে প্রায় ৩ হাজার ২০০ স্থানীয় জেলা বা ছোট শহর পর্যায়ের জেল। এই দুই সংখ্যা যোগ করলে যুক্তরাষ্ট্রে কলেজ-বিশ্ববিদ্যালয়ের চেয়ে কারাগারের সংখ্যা ৪০০-এর বেশি।যুক্তরাষ্ট্রের ক্যালিফোর্নিয়া, অ্যারিজোনা ও ফ্লোরিডা অঙ্গরাজ্যে কারাগার ও বন্দীর সংখ্যা সর্বাধিক। অধিকাংশ ক্ষেত্রেই জনসংখ্যা কম, এমন রাজ্যে ও লোকালয়েই কারাগার বেশি। ফলে, এমন জনপদও আছে যার মোট জনসংখ্যার ২০ থেকে ৩০ শতাংশই কারাবন্দী। যেমন, নিউইয়র্ক রাজ্যের উত্তরে প্রায় ৩০ শতাংশ মানুষ কোনো না কোনো কারাগারে বন্দী। কারাগার ও বিশ্ববিদ্যালয়ের অনুপাতে অন্য সবাইকে ছাড়িয়ে গেছে পেনসিলভ্যানিয়ার কাম্বারল্যান্ড কাউন্টি। এই জেলার মোট জনসংখ্যা ২ লাখ ৩৫ হাজার। এখানে রয়েছে সাতটি কলেজ এবং ৪১টি কারাগার।বন্দীর সংখ্যার হিসাবেও যুক্তরাষ্ট্র বিশ্বে এক নম্বর। ২০০৮ সালের পরিসংখ্যান অনুসারে, বিশাল এ দেশে বিশ্বের মাত্র ৫ শতাংশ মানুষের বাস। অথচ বিশ্বের বন্দী জনসংখ্যার ২৫ শতাংশই যুক্তরাষ্ট্রে। বন্দীদের প্রায় ৫৮ শতাংশ হয় কৃষ্ণকায়, অথবা হিস্পানিক। শ্বেতকায়দের তুলনায় বন্দী কৃষ্ণকায়দের সংখ্যা ছয় গুণ বেশি।সাম্প্রতিক সময়ে যুক্তরাষ্ট্রে কারাগার ও বিচারব্যবস্থা নিয়ে ব্যাপক আলোচনা শুরু হয়েছে। প্রায় সর্বত্রই পুলিশ বাহিনীর সদস্যের বৃহদংশ শ্বেতকায়। অনেক ক্ষেত্রে কালো ও হিস্পানিকদের প্রতি তাদের ব্যবহার বৈষম্যমূলক।
