
১৮ বছর ধরে পেটের ভেতর একটি কাঁচি নিয়ে স্বাভাবিক জীবন যাপন করেছেন এক ব্যক্তি! এক অপারেশনের পর চিকিৎসক ভুল করে তাঁর পেটে কাঁচি রেখেই সেলাই করে দেন। এত দিন পর সেই কাঁচির অস্তিত্ব টের পেলেন তিনি। সম্প্রতি সফল এক অস্ত্রোপচারের মাধ্যমে ছয় ইঞ্চি আকারের সেই কাঁচি বের করা হয়েছে।
ঘটনাটি ভিয়েতনামের। ১৯৯৮ সালে এক সড়ক দুর্ঘটনার শিকার হন ভিয়েতনামের নাগরিক মা ভ্যান নিয়াহ। নিয়াহকে যেতে হয় চিকিৎসকের ছুরি-কাঁচির নিচে। তখন সফল অস্ত্রোপচারের পর সুস্থ হয়ে ওঠেন তিনি। স্বাভাবিকভাবে জীবন যাপন করতে থাকেন।
সেই অস্ত্রোপচারের পর প্রায় ১৮ বছর কেটে যায়। এত দিন কোনো সমস্যা বোধ করেননি ৫৪ বছর বয়সী নিয়াহ। তবে হঠাৎ করে কিছুদিন আগে পেটে ব্যথা হতে থাকে তাঁর। ছুটে যান চিকিৎসকের কাছে। আলট্রাসনোগ্রাফি করে চিকিৎসকেরা তাঁর পেটে কাঁচির অস্তিত্ব পান। তখনই নিয়াহ জানতে পারেন ১৮ বছর আগে চিকিৎসকের করা ভুলটি। সম্প্রতি তিন ঘণ্টা অস্ত্রোপচারের পর তাঁর পেট থেকে ছয় ইঞ্চি মাপের কাঁচি বের করা হয়। নিয়াহ এখন সুস্থ হয়ে উঠছেন।
সূত্র : এএফপি
