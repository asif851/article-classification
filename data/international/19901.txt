
ফিলিপাইনের দক্ষিণাঞ্চলে আঘাত হানা ‘তেমবিন’ ঝড়ের কারণে সৃষ্ট বন্যা ও ভূমিধসে ২০০ জনের বেশি লোকের মৃত্যু হয়েছে। এই শোক সামলে ওঠার আগেই একই এলাকায় অগ্নিকাণ্ডে অন্তত ৩৭ জনের প্রাণহানির খবর পাওয়া গেছে। গতকাল শনিবার সকালে দক্ষিণাঞ্চলের দাভাও শহরের একটি শপিং মলে অগ্নিকাণ্ডের এ ঘটনা ঘটেছে।
বিবিসি অনলাইনের খবরে বলা হয়েছ, শপিং মলের তিনতলায় আগুনের সূত্রপাত হয়েছে বলে প্রাথমিকভাবে ধারণা করা হচ্ছে। তবে এখন পর্যন্ত দুর্ঘটনার কারণ জানা যায়নি। ফায়ার সার্ভিসের কর্মীদের দীর্ঘক্ষণ চেষ্টার পর আগুন নিয়ন্ত্রণে এসেছে বলে স্থানীয় কর্তৃপক্ষ জানায়।
তৃতীয় তলায় বেশির ভাগই জামাকাপড় ও ফার্নিচারের দোকান বলে ফিলিপাইন স্টার ওয়েবকে শপিং মলের বিপণন ব্যবস্থাপক আবদুল্লাহ মুত্তালিব জানান।
ভাইস মেয়র পাওলো দুয়ার্তে বলেছেন, যাঁরা নিখোঁজ রয়েছেন, তাঁদের বাঁচার সম্ভাবনা নেই বললেই চলে। পাওলো দুয়ার্তে দেশটির প্রেসিডেন্ট দুয়ার্তের ছেলে। ইতিমধ্যে প্রেসিডেন্ট রদ্রিগো দুয়ার্তে ঘটনাস্থল পরিদর্শন করেছেন। তিনি শপিং মলে আটকে থাকা লোকজনের স্বজনদের সঙ্গে দেখা করেছেন। প্রেসিডেন্ট দুয়ার্তে একসময় এই শহরের মেয়র ছিলেন। বর্তমানে তাঁর মেয়ে সারা দুয়ার্তে মেয়র আর ছেলে পাওলো দুয়ার্তে ভাইস মেয়র পদে আছেন।
