
আন্তর্জাতিক সন্ত্রাসী সংগঠন আল-কায়েদা ভারতের প্রধানমন্ত্রী নরেন্দ্র মোদিকে ‘ইসলামের শত্রু’ হিসেবে দাঁড় করতে চায়। যুক্তরাষ্ট্রের সন্ত্রাসবিরোধী বিশেষজ্ঞ ও সিআইএর সাবেক বিশ্লেষক ব্রুস রাইডেল এমনটাই বলেছেন।
ইন্টারনেটে প্রকাশ করা এক ভিডিওবার্তায় আল-কায়েদার প্রধান আইমন আল জাওয়াহিরি ভারতীয় উপমহাদেশের জন্য সংগঠনের বিশেষ শাখা খোলার ঘোষণা দেন। জাওয়াহিরির ওই বার্তার সূত্র ধরে ব্রুস রাইডেল এই মত ব্যক্ত করেন। আজ শুক্রবার টাইমস অব ইন্ডিয়ার এক প্রতিবেদনে এ তথ্য জানানো হয়।
ব্রুস বলেন, ‘গত বুধবারের প্রকাশিত এই ভিডিওটি এই বছর আল-কায়েদার প্রধান আয়মান আল জাওয়াহিরির পক্ষ থেকে প্রচার করা প্রথম ভিডিও। আর এটিকে অবশ্যই গুরুত্বের সঙ্গে নেওয়া উচিত। আল-কায়েদা ভারতের প্রধানমন্ত্রী মোদিকে ইসলামের শত্রু হিসেবে দাঁড় করাতে চায়।’
গতকাল বার্তা সংস্থা রয়টার্সের এক প্রতিবেদনে বলা হয়, বুধবার আন্তর্জাতিক জঙ্গি সংগঠন আল-কায়েদার প্রধান আয়মান আল জাওয়াহিরির ৫৫ মিনিটের বক্তব্যের এক ভিডিও বার্তা অনলাইনে পোস্ট করা হয়। সেখানে তিনি আরবি ও উর্দু ভাষার মিশ্রণে কথা বলেন। ভিডিও বার্তায় জাওয়াহিরি সংগঠনটির ভারতীয় শাখা প্রতিষ্ঠার ঘোষণা দেন। নিশানায় আছে বাংলাদেশেরও নাম। তিনি বলেন, এই পদক্ষেপ ভারতীয় উপমহাদেশে ইসলামি আইনের প্রসার ও জিহাদের পতাকা সমুন্নত রাখবে।
ভারতীয় উপমহাদেশে আল-কায়েদার প্রতিষ্ঠাকে মিয়ানমার, বাংলাদেশ এবং ভারতের আসাম, গুজরাট, আহমেদাবাদ, জম্মু ও কাশ্মীরের মুসলমানদের জন্য ‘খুশির সংবাদ’ বলে অভিহিত করেন জাওয়াহিরি।
ভারতে নতুন সরকারকে বিষয়টি খুবই গুরুত্বের সঙ্গে নেওয়ার আহ্বান জানিয়ে রাইডেল বলেন, দিল্লির উচিত যুক্তরাষ্ট্র ও আফগানিস্তানের সঙ্গে তাদের সন্ত্রাসবিরোধী সহযোগিতা বৃদ্ধি করা। তিনি আরও বলেণ, ‘পাকিস্তানে আল-কায়েদার প্রধান ঘাঁটি। তার ওপর সংগঠনটির সঙ্গে লস্কর-ই-তৈয়বার ঘনিষ্ঠ যোগসূত্র রয়েছে। ফলে আল-কায়েদা ভারতের জন্য খুবই ভয়ের কারণ।’
২০০৮ সালের মুম্বাই হামলার পর ভারত ও যুক্তরাষ্ট্রের মধ্যে সন্ত্রাসবিরোধী সহযোগিতা উল্লেখযোগ্যভাবে বৃদ্ধি পেয়েছে।
যদিও যুক্তরাষ্ট্র জাওয়াহিরি ভিডিওটির সত্যতা এখনও নিশ্চিত করেনি। যুক্তরাষ্ট্রের পররাষ্ট্র মন্ত্রণালয়ের উপমুখপাত্র ম্যারি হার্ফ নিয়মিত সংবাদ ব্রিফিংয়ে বলেন, ‘আমরা এখনো ভিডিওটির যথার্থতা যাচাই করতে পারিনি। এ বিষয়ে আরও কোনো তথ্য পাওয়া যায় কি না, আমরা দেখছি। আমরা জাওয়াহিরির এই ঘোষণাকে আল-কায়েদার নতুন করে শক্তি অর্জন বলে মনে করছি না।’ম্যারি আরও বলেন, ‘আল-কায়েদা যেখানেই যুক্তরাষ্ট্রের জন্য হুমকি হয়ে দেখা দেবে, সেখানেই তাদের ঠেকাতে প্রতিশ্রুতিবদ্ধ আমরা। এবং সংগঠনটি যেন পুনরায় যুক্তরাষ্ট্রের জন্য হুমকি হয়ে দাঁড়াতে না পারে, সেটি নিশ্চিত করা হবে।’
হুমকি মনে করছে না যুক্তরাষ্ট্র
আল-কায়েদার ভারতীয় শাখা প্রতিষ্ঠার ঘোষণাকে হুমকি হিসেবে দেখছে না যুক্তরাষ্ট্র। এ ঘোষণা আন্তর্জাতিক জঙ্গি সংগঠনটির নতুন করে শক্তি অর্জনের ইঙ্গিত নয় উল্লেখ করে, আল-কায়েদাকে ভেঙে ফেলার প্রতিশ্রুতি পুনর্ব্যক্ত করেছে দেশটি।হোয়াইট হাউসে যুক্তরাষ্ট্রের জাতীয় নিরাপত্তা কাউন্সিলের মুখপাত্র ক্যাটলিন হেইডেন বলেছেন, ‘ভারতীয় উপমহাদেশে আল-কায়েদার শাখা প্রতিষ্ঠা ঘোষণার খবর আমরা জেনেছি। তবে এটাকে আমরা নতুন করে শক্তি অর্জনের ইঙ্গিত হিসেবে দেখছি না।’ এক প্রশ্নের জবাবে তিনি বলেন, ‘আল-কায়েদাকে ভেঙে ফেলতে যুক্তরাষ্ট্র বদ্ধপরিকর। আমরা এটা নিশ্চিত করতে চাই, সংগঠনটি আবারও মার্কিন নাগরিকদের জন্য হুমকি হয়ে দাঁড়াবে না।’২০০৮ সালে মুম্বাইয়ে সন্ত্রাসী হামলার পর যুক্তরাষ্ট্র ও ভারতের মধ্যে সন্ত্রাসবিরোধী সহযোগিতা বেড়েছে। আগামী মাসে ভারতীয় প্রধানমন্ত্রী নরেন্দ্র মোদীর ওয়াশিংটন সফরে যাওয়ার কথা। ধারণা করা হচ্ছে, মার্কিন প্রেসিডেন্ট বারাক ওবামার সঙ্গে মোদির বৈঠকে আল-কায়েদার ভারতীয় শাখার প্রতিষ্ঠার ঘোষণা প্রাধান্য পাবে।
