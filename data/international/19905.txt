
ভারতের সাবেক কেন্দ্রীয় মন্ত্রী কংগ্রেস সাংসদ শশী থারুরের স্ত্রী সুনন্দা পুষ্কর কি তাহলে খুনই হয়েছিলেন? মৃত্যুর ঠিক ১২ মাসের মাথায় প্রশ্নটি উঠল। কারণ, দিল্লি পুলিশ শেষ পর্যন্ত খুনের মামলা দায়ের করেছে। গতকাল মঙ্গলবার দিল্লির পুলিশ কমিশনার বি এস বাসসি এই খবর দিয়ে জানিয়েছেন, তাঁরা অজ্ঞাতপরিচয় ব্যক্তিদের বিরুদ্ধে এ মামলা দায়ের করেছেন।গত বছরের ১৭ জানুয়ারি দিল্লির একটি পাঁচতারা হোটেলে সুনন্দাকে মৃত অবস্থায় পাওয়া যায়।পুলিশ কমিশনার বলেন, দিল্লির অল ইন্ডিয়া ইনস্টিটিউট অব মেডিকেল সায়েন্সেসের (এইমস) মেডিকেল রিপোর্ট এই মৃত্যুকে অস্বাভাবিক বলেছে। বিষক্রিয়ায় তাঁর মৃত্যু হয়েছে।সুনন্দার মৃত্যু নিয়ে এক বছর আগে খুবই হইচই হয়। কারণ, তাঁর স্বামী শশী থারুর কংগ্রেসের গুরুত্বপূর্ণ নেতাই শুধু নন, সমাজের উঁচু স্তরে দুজনের আনাগোনা ছিল অবারিত। ভারতীয় ক্রিকেট প্রিমিয়ার লিগের (আইপিএল) কোচির মালিকানায় অনিয়ম নিয়ে শশী ও সুনন্দার বিরুদ্ধে অভিযোগ উঠেছিল। সেই বিতর্ক ধামাচাপা পড়লেও আচমকাই সুনন্দার মৃত্যু নানা প্রশ্নের জন্ম দেয়। মঙ্গলবার দিল্লির পুলিশ কমিশনারের এ সিদ্ধান্ত পুরোনো বিতর্ককে নতুনভাবে জাগিয়ে তুলল।বাসসি বলেছেন, এটা নিঃসন্দেহ যে, ৫২ বছরের সুনন্দার মৃত্যু স্বাভাবিক ছিল না। ঘটনার পর এই মামলায় বিভিন্ন সাক্ষীকে জেরা করা হয়েছে। খুনের মামলা দায়ের হওয়ায় এখন যাদের প্রয়োজন, সবাইকেই জেরা করা হবে।তাহলে কি শশী থারুরও নতুন করে জেরার আওতায় চলে আসছেন? পুলিশ কমিশনারের মন্তব্যের মধ্য দিয়ে এই জল্পনা মাথাচাড়া দিয়েছে।
