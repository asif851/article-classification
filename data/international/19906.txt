
পাকিস্তানের রাজনীতিতে নতুন ইতিহাস গড়লেন আসিফ আলী জারদারি। বেসামরিক প্রেসিডেন্ট হিসেবে টানা পাঁচ বছর দায়িত্ব পালন শেষে আজ রোববার তিনি আনুষ্ঠানিকভাবে পদত্যাগ করেন।এর আগে পাকিস্তানের কোনো নির্বাচিত প্রেসিডেন্ট পূর্ণ মেয়াদ ক্ষমতায় থাকতে পারেননি।প্রধান বিরোধী দল পাকিস্তান পিপলস পার্টির কো-চেয়ারম্যান আসিফ আলী জারদারি আজ জাঁকজমকপূর্ণ অনুষ্ঠানের মধ্য দিয়ে ইসলামাবাদের প্রেসিডেন্ট ভবন আইয়ান-এ-সদর ছাড়েন। এ সময় তাঁকে সশস্ত্র বাহিনীর পক্ষ থেকে সংবর্ধনা জানানো হয়। তিনি সামরিক কর্মকর্তাদের সঙ্গে করমর্দন করেন। প্রেসিডেন্ট ভবন থেকে তাঁর লাহোরের নিজ বাসভবন বিলাওয়াল হাউসে যাওয়ার কথা।আগামীকাল সোমবার জারদারির উত্তরসূরি হিসেবে মামনুন হুসাইনের শপথ নেওয়ার কথা রয়েছে।গতকাল শনিবার একটি রেডিও সাক্ষাত্কারে আসিফ জারদারি বলেন, তিনি তাঁর দল পিপিপিকে আবার শক্তিশালী অবস্থানে নেওয়ার জন্য কাজ করবেন। ভবিষ্যতে তাঁর প্রধানমন্ত্রী হওয়ার কোনো ইচ্ছা নেই বলেও তিনি জানান।
