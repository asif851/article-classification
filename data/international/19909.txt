
নেদারল্যান্ডস থেকে আসা ডিমে ক্ষতিকর পদার্থ থাকার বিষয়টি গত জুন মাস থেকেই জানত বেলজিয়াম। দেশটির খাদ্য নিরাপত্তাবিষয়ক সংস্থা বলছে, তদন্তের স্বার্থেই এ বিষয়ে কোনো তথ্য প্রকাশ করা হয়নি।
খাদ্য নিরাপত্তা সংস্থার মুখপাত্র ক্যাটরেইন স্ট্রাগিয়ার বলেন, ‘পোলট্রি খাতে ক্ষতিকর রাসায়নিক পদার্থ ফিপ্রোনিল থাকার বিষয়টি আমরা গত জুন থেকেই জানতাম। তখনো বিষয়টি বিশ্ববাসীর সামনে আসেনি। এ নিয়ে দ্রুত তদন্ত করতে থাকি। জালিয়াতির ব্যাপার থাকায় কৌঁসুলিকেও ব্যাপারটি জানানো হয়।’
ফিপ্রোনিল নামের ওই বিষাক্ত রাসায়নিক মানুষের শরীরে ঢুকলে কিডনি, লিভার ও থাইরয়েড গ্ল্যান্ডের ক্ষতি হতে পারে৷
বিবিসির খবরে জানা যায়, বেলজিয়াম, জার্মানি ও নেদারল্যান্ডসের সুপারমার্কেট থেকে সরিয়ে ফেলা হয়েছে ফিপ্রোনিলযুক্ত বিষাক্ত ডিম। সুপারমার্কেট চেইন আলডি জার্মানি থেকে আনা ডিম সরিয়ে ফেলেছে।
জার্মান কৃষিমন্ত্রী ক্রিশ্চিয়ান শ্মিট বিষয়টি নিয়ে উদ্বেগ প্রকাশ করেছেন। আগামীকাল সোমবার এ বিষয়ে বেলজিয়ামের কৃষিমন্ত্রীর সঙ্গে আলোচনায় বসবেন বলে তিনি জানান।
ইউরোপে ডিম এবং ডিমজাত খাদ্যের সবচেয়ে বড় রপ্তানিকারী দেশ নেদারল্যান্ডস। সারা বিশ্বে ডিম রপ্তানিকারী দেশগুলোর মধ্যে এটি একটি। প্রতিবছর প্রায় এক হাজার কোটির মতো ডিম উৎপাদন করে দেশটি৷ এর মধ্যে ৬৫ শতাংশই রপ্তানি হয় ইউরোপসহ বিশ্বের বিভিন্ন দেশে৷ তদন্তের স্বার্থে ইতিমধ্যে দেশটির ১৮০টি মুরগির খামার সাময়িকভাবে বন্ধ করে দেওয়া হয়েছে।
