
মিয়ানমারের সংখ্যালঘু রোহিঙ্গা জনগোষ্ঠীর ওপর দমনমূলক নির্যাতন-নিপীড়ন বন্ধে দেশটির নেত্রী অং সান সু চিকে তাঁর ‘নৈতিক মূল্যবোধ’-এর প্রয়োগ করতে বলেছেন ব্রিটিশ পররাষ্ট্রমন্ত্রী বরিস জনসন। মিয়ানমারে ঘটে চলা নৃশংসতাকে এ সময় ‘জঘন্য’ বলে আখ্যা দেন তিনি।
রাখাইনে সহিংসতায় ঘরবাড়ি ছেড়ে চলে আসা রোহিঙ্গাদের জন্য যুক্তরাজ্য ১ কোটি ১০ লাখ পাউন্ড দেবে বলে জানিয়েছিল। এরপর জানাল, অতিরিক্ত ২ কোটি ৫০ লাখ পাউন্ড দেবে তারা। এর পরপরই সু চিকে ব্যবস্থা নেওয়ার আহ্বান জানালেন বরিস জনজন। এর আগে গত সপ্তাহেও বরিস জনসন রোহিঙ্গাদের ওপর সহিংসতা বন্ধে সু চির প্রতি আহ্বান জানিয়েছিলেন।
মিয়ানমারে রোহিঙ্গাদের প্রতি নৃশংসতার জোরালো প্রমাণ সত্ত্বেও সু চির নীরব অবস্থানে তাঁর প্রতি আন্তর্জাতিক নিন্দার ঝড় উঠেছে। তিনি আবার নিউইয়র্কে অনুষ্ঠেয় জাতিসংঘ সাধারণ পরিষদের অধিবেশনেও যোগ দেবেন না বলে জানিয়েছেন। উদ্ভূত প্রেক্ষাপটে মার্কিন পররাষ্ট্রমন্ত্রী রেক্স টিলারসনের সঙ্গে লন্ডনে এক সংবাদ সম্মেলনে বরিস জনসন বলেন, দীর্ঘদিনের সামরিক জান্তার শাসনের পর গণতন্ত্রের নেত্রী অং সান সু চি মিয়ানমারের নেতৃত্ব দিচ্ছেন। এ জন্য সবাই তাঁর গুণমুগ্ধ বলে উল্লেখ করে ব্রিটিশ পররাষ্ট্রমন্ত্রী আরও বলেন, এখন সু চির উচিত রাখাইনে সহিংসতা বন্ধে তাঁর নৈতিক মূল্যবোধ ও কর্তৃত্ব প্রয়োগ করা। 
