
লোভনীয় খাবার দেখে জল আসে জিবে। খাবার খাওয়ার পর আসে তৃপ্তির ঢেকুর। কিন্তু মজাদার কোনো খাবার খাওয়ার পর জিহ্বা থেকে রক্ত ঝরার কথা কি কখনো কেউ শুনেছেন?যুক্তরাজ্যের লিংকনশায়ারের স্লিফোর্ড এলাকার লিটল ইতালি পিৎজা পারলারে এমনই বিশেষ ধরনের এক পিৎজা তৈরি করা হয়। এটি এমনই মারাত্মক ঝাল, যা খেলে আপনার জিহ্বা থেকে রীতিমতো রক্ত ঝরতে পারে। গতকাল শনিবার টাইমস অব ইন্ডিয়ার খবরে এ কথা জানানো হয়।‘ডেথ বাই পিৎজা’ নামের এই বিশেষ পিৎজাটিতে ত্রিনিদাদের ‘মরগুয়া স্করপিয়ন’ জাতের ২০টি মরিচ ব্যবহার করা হয়। এই বিশেষ জাতের মরিচটি পুলিশের মরিচের গুঁড়ার স্প্রের চেয়েও ঝাঁজালো। এটি এতই ঝাল যে খেয়ে হূদরোগেও আক্রান্ত হতে পারেন যে কেউ। শুধু ঝালই নয়, খাওয়ার ক্ষেত্রে আবার নির্দিষ্ট সময়ও বেঁধে দেওয়া আছে।ওই পারলারে বসে কেউ যদি ভয়ানক ঝাল এ পিৎজাটি চেখে দেখতে চান, তাহলে পুরো পিৎজাটি শেষ করতে তাঁকে সময় দেওয়া হবে মাত্র ৩০ মিনিট।
 

