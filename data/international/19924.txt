
নকল বন্দুক দিয়ে খেলা করার সময় ১২ বছরের এক শিশুকে গুলি করে হত্যা করেছে পুলিশ। যুক্তরাষ্ট্রের ক্লিভল্যান্ডে এ ঘটনা ঘটে। বিবিসি অনলাইনের খবরে জানানো হয়, পুলিশের তথ্যমতে প্রথমে ওই ছেলেটিকে দুই হাত ওপরে তুলতে বলা হয়। কিন্তু হাত না তোলায় একজন পুলিশ কর্মকর্তা গুলি ছোড়েন। ফোনে পুলিশকে একজন জানিয়েছিল, ছেলেটি বন্দুক দিয়ে সবাইকে ভয় দেখাচ্ছে। কিন্তু সেটি আসল না নকল, তা যাচাই না করেই পুলিশ গুলি ছোড়ে।
ঘটনাস্থলে ওই সময় যে দুজন পুলিশ কর্মকর্তা দায়িত্বে ছিলেন তাঁদের মধ্যে একজন স্থানীয় কর্মকর্তা ও আরেকজন ১০ বছরের অভিজ্ঞতাসম্পন্ন। ক্লিভল্যান্ডের উপপুলিশ প্রধান এড টোমবা বলেন, কোমরের বেল্ট থেকে ওই বন্দুক কেড়ে নেওয়ার পর ছেলেটিকে দুবার গুলি করা হয়। হাসপাতালে নেওয়ার পর সে মারা যায়। টোমবা বলেন, ছেলেটি কোনো হুমকি দেয়নি। কর্মকর্তাদের লক্ষ্য করে বন্দুকও তাক করেনি। তবু তাকে গুলি করা হয়। পুলিশ জানায়, নকল বন্দুকটি দেখতে একেবারে আসলের মতো ছিল।
