
আফগানিস্তানে আত্মঘাতী হামলাসহ পৃথক বোমা হামলায় কমপক্ষে ২২ জন নিহত হয়েছে। আজ সোমবার রাজধানী সকালে কাবুলে প্রথম হামলার ঘটনা ঘটে। সেখানে তালেবানের আত্মঘাতী বোমা হামলায় ১৪ জন নেপালি নিরাপত্তারক্ষী নিহত হয়।
মোটরসাইকেলবোমা হামলাটি হয় বাদাখশান প্রদেশের এক বাজারে। আফগানিস্তানে তালেবান জঙ্গি দমনে যুক্তরাষ্ট্র সামরিক শক্তি জোরদার করার ঘোষণা দেওয়ার এক দিন পর কাবুলে এটাই প্রথম তালেবান হামলা। আত্মঘাতী বোমা হামলার দায় স্বীকার করেছে তালেবান। দ্বিতীয় হামলার দায় এখন পর্যন্ত কেউ স্বীকার করেনি।
পুলিশ বলছে, আত্মঘাতী বোমা হামলাকারী সকাল ছয়টার কিছু আগে রাজধানীর জালালাবাদ শহরের দিকে মূল সড়কে হেঁটে আসে। বোমা হামলার ঘটনায় তীব্র নিন্দা করে দেশটির স্বরাষ্ট্র মন্ত্রণালয় জানিয়েছে, বোমা হামলায় ১৪ জন নিহত হয়েছে। তারা প্রত্যেকেই নেপালের নাগরিক। নাম প্রকাশ না করার শর্তে সংশ্লিষ্ট ব্যক্তি জানান, কাবুলে পশ্চিমা দেশের দূতাবাসগুলোতে নিরাপত্তার কাজে একটি বেসরকারি সংস্থা ওই নেপালি নিরাপত্তারক্ষীদের নিয়োগ দিয়েছিল। বোমা হামলার ঘটনায় নয়জন আহত হয়েছে। এর মধ্যে পাঁচজন নেপালি ও চারজন আফগান। সকালে উত্তর-পূর্বাঞ্চলীয় বাদাখশান প্রদেশের জনবহুল বাজারে বোমা হামলায় কমপক্ষে আটজন নিহত হয়েছে। আহত হয়েছে ১৮ জন। এটি ছিল মোটরসাইকেলবোমার বিস্ফোরণ।
