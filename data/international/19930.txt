
 
পাকিস্তানের নির্বাচনে সংখ্যাগরিষ্ঠ দল হিসেবে জয় পাওয়ার পর পাকিস্তান মুসলিম লিগের (পিএমএল-এন) সভাপতি নওয়াজ শরিফ বলেছেন,  তাঁর সরকার ভারতের সঙ্গে সম্পর্কের উন্নয়নে আগ্রহী এবং শপথ অনুষ্ঠানে তিনি ভারতের প্রধানমন্ত্রী মনমোহন সিংকে আমন্ত্রণ জানাবেন।
‘দ্য ডন’ জানায়, লাহোরের বাসভবনে বিদেশি সাংবাদিকদের সঙ্গে আলাপকালে আজ সোমবার নওয়াজ শরিফ নির্বাচনের ফল ও জনগণের রায় মেনে নিতে তেহরিক-ই-ইনসাফের প্রতি আহ্বান জানান। এ সময় তিনি বলেন, তাঁর সরকার সন্ত্রাস মোকাবিলায় জাতীয় পরিকল্পনা নেবে।
পিএমএল-এনের নেতা সানাউল্লাহ জহরির ওপর হামলার কথা উল্লেখ করে নওয়াজ বলেন, ‘এটা বলা ঠিক হবে না যে, পিএমএল-এন সন্ত্রাসের শিকার হয়নি।...সন্ত্রাস মোকাবিলায় নীতি নির্ধারণ করতে আমরা সব দলকে ডাকব।’
নওয়াজ বলেন, পিএমএল-এন সরকার জনগণের রায়ের প্রতি সম্মান দেখাবে। তিনি বলেন, এই সরকারের প্রধান লক্ষ্য হবে অর্থনৈতিক পুনর্জাগরণ।
পাকিস্তানের উত্তর-পশ্চিমাঞ্চলীয় উপজাতীয় এলাকায় যুক্তরাষ্ট্রের ড্রোন হামলা অব্যাহত রাখা প্রসঙ্গে সাংবাদিকদের প্রশ্নের জবাব দেন নওয়াজ। তিনি বলেন, তাঁর সরকার যুক্তরাষ্ট্রকে ড্রোন হামলা থেকে বিরত রাখার চেষ্টা করবে। আফগানিস্তান থেকে সেনা প্রত্যাহারে তাঁর সরকার যুক্তরাষ্ট্রকে সাহায্য করবে বলেও জানান তিনি।
পিএমএল-এনের প্রধান বলেন, তাঁর সরকারের প্রথম ১০০ দিনে সন্ত্রাস ও অর্থনীতির মতো প্রধান বিষয়গুলোতে নীতি নির্ধারণ করা হবে। তিনি আরও বলেন, তাঁর শাসনামলে পাকিস্তান হবে এশিয়ান টাইগার (এশিয়ার পরাশক্তি)।
