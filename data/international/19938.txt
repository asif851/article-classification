
ইরানের সাবেক প্রেসিডেন্ট আলী আকবর হাশেমি রাফসানজানি আর নেই। রোববার ৮২ বছর বয়সে তিনি মারা যান। গণমাধ্যমের খবরে বলা হচ্ছে, হৃদরোগে আক্রান্ত হয়ে তাঁর মৃত্যু হয়।ইরানের স্বাস্থ্য উপমন্ত্রীর বরাত দিয়ে সংবাদ সংস্থা ফার্স জানায়, রোববার হৃদরোগে আক্রান্ত হলে রাফসানজানিকে দ্রুত হাসপাতালে নেওয়া হয়। এক ঘণ্টারও বেশি সময় পর চিকিৎসকেরা জানান, সাবেক এই প্রেসিডেন্ট আর বেঁচে নেই।রাফসানজানির আত্মীয় ও তাঁর ঘনিষ্ঠজন হিসেবে পরিচিত হোসেইন মারাসি জানিয়েছেন, মঙ্গলবার তেহরানে রাফসানজানির দাফন হবে।ইরানের গুরুত্বপূর্ণ একপেডিয়েন্সি কাউন্সিলের (পার্লামেন্ট ও গার্ডিয়ান কাউন্সিলের বিরোধ মীমাংসার ক্ষমতাপ্রাপ্ত) প্রধান হিসেবে দায়িত্ব পালন করছিলেন রাফসানজানি। দায়িত্ব পালন করছিলেন ‘অ্যাসেম্বলি অব এক্সপার্ট’-এর সদস্য হিসেবেও। ‘অ্যাসেম্বলি অব এক্সপার্ট’ ইরানের সর্বোচ্চ নেতা নির্বাচন করে থাকে; যিনি দেশটির সর্বোচ্চ ক্ষমতাধর ব্যক্তি হন।
আশির দশক থেকেই ইরানের রাজনীতিতে অন্যতম ব্যক্তিত্ব ছিলেন রাফসানজানি। ১৯৮৯ সাল থেকে ১৯৯৭ সাল পর্যন্ত তিনি ইরানের প্রেসিডেন্ট হিসেবে দায়িত্ব পালন করেন। পরে ২০০৫ সালে প্রেসিডেন্ট নির্বাচনে প্রতিদ্বন্দ্বিতা করে মাহমুদ আহমাদিনেজাদের কাছে হেরে যান। ২০১৩ সালেও প্রেসিডেন্ট নির্বাচনে প্রতিদ্বন্দ্বিতা করতে চেয়েছিলেন রাফসানজানি। কিন্তু তাঁকে অযোগ্য প্রার্থী ঘোষণা করে কর্তৃপক্ষ।
রাফসানজানিকে ইরানে ১৯৭৯ সালের ইসলামি বিপ্লবের ‘অন্যতম খুঁটি’ হিসেবে বিবেচনা করা হলেও তিনি ‘বাস্তববাদী রক্ষণশীল’ হিসেবে পরিচিত ছিলেন। পশ্চিমাদের সঙ্গে ইরানের সম্পর্ক স্থাপন ও তা এগিয়ে নিয়ে যাওয়ায় গুরুত্বপূর্ণ ভূমিকা পালন করেন তিনি।
তবে ২০০৯ সাল থেকে রাফসানজানি ও তাঁর পরিবার কঠোর সমালোচনার মুখে পড়ে। তাঁর ছেলে মেহেদি রাফসানজানি দুর্নীতির অভিযোগে কারাগারে আছেন।
সূত্র: বিবিসি ও রয়টার্স।
