
গুজরাট রাজ্যের গান্ধীনগরে গতকাল শনিবার মনোনয়নপত্র দাখিল করলেন ভারতীয় জনতা পার্টির (বিজেপি) প্রবীণ নেতা লালকৃষ্ণ আদভানি। লোকসভা নির্বাচনে বিজেপির প্রধানমন্ত্রী পদপ্রার্থী ও গুজরাটের মুখ্যমন্ত্রী নরেন্দ্র মোদিকেও এ সময় পাশে পেলেন তিনি। এর মধ্য দিয়ে দলটির ঐক্যের একটা প্রদর্শনও হয়ে গেল।মনোনয়নপত্র দাখিলের আগে আদভানি সাংবাদিকদের সঙ্গে কথা বলেন। এ সময় তিনি মোদির ভূয়সী প্রশংসা করেন। আদভানি বলেন, ‘প্রধানমন্ত্রী হিসেবে মোদি একজন দক্ষ প্রশাসক হবেন, এতে আমার কোনো সংশয় নেই। প্রশাসক হওয়ার মতো রেকর্ড তাঁর রয়েছে।’ মোদিই দেশের পরবর্তী প্রধানমন্ত্রী হবেন বলেও মন্তব্য করেন তিনি।মোদি ও আদভানির মধ্যে সম্পর্ক কয়েক বছর ধরেই ভালো যাচ্ছিল না। তবে দলের স্বার্থের কথা বিবেচনা করে এই শীর্ষ দুই নেতা যে তাঁদের মতবিরোধ ভুলে গেছেন এবং আদভানির জন্য প্রচারণা চালাতে সবাই এককাট্টা হয়েছেন, সেই বার্তা দিতেই গতকাল ওই পরিকল্পনা নেওয়া হয়।
গত বছরের জুন মাসে মোদিকে বিজেপির নির্বাচনী প্রচারণাবিষয়ক প্রধান করার পর ক্ষুব্ধ হন আদভানি। ওই ঘটনার পর তিনি দলের সব পদ থেকে ইস্তফা দেন। এরপর গত সেপ্টেম্বর মাসে যখন লোকসভা নির্বাচনে বিজেপির প্রধানমন্ত্রী প্রার্থী নির্বাচনের বিষয়টি সামনে আসে, তখনো মোদিকে আটকানোর চেষ্টা করেন আদভানি। তবে সেখানেও তিনি হেরে যান। গান্ধীনগরে নির্বাচন করলে মোদি তাঁর জন্য কাজ করবেন না, এমন শঙ্কা থেকে আদভানি মধ্যপ্রদেশের ভোপাল থেকে নির্বাচন করার আগ্রহ প্রকাশ করেছিলেন। তবে শেষ পর্যন্ত তিনি গান্ধীনগর আসনেই মনোনয়নপত্র দাখিল করলেন।
আদভানির সম্পদ সাত কোটি রুপি: ভারতীয় জনতা পার্টির প্রবীণ নেতা এল কে আদভানি জানিয়েছেন, তিনি ও তাঁর পরিবারের সাত কোটি রুপির সম্পত্তি আছে। নির্বাচন কমিশনের কাছে দাখিল করা হলফনামায় তিনি এ তথ্য জানিয়েছেন। এ তথ্য অনুযায়ী ২০০৯ সালের সাধারণ নির্বাচনের হলফনামায় তাঁর সম্পদের পরিমাণ ছিল সাড়ে তিন কোটি রুপি। অর্থাৎ গত পাঁচ বছরে সম্পদ বেড়েছে দ্বিগুণ। গতকাল শনিবার তিনি গুজরাটের গান্ধীনগর লোকসভা আসনে নির্বাচনের মনোনয়নপত্র জমা দেন। এনডিটিভি ও টাইমস অব ইন্ডিয়া।
