
দুধ, মোড়কজাত পানি ও ভোজ্যতেলের ব্যাপারে ভারতজুড়ে সতর্কতা জারি করেছে দেশটির কেন্দ্রীয় খাদ্যনিরাপত্তা নিয়ন্ত্রক সংস্থা।
আজ মঙ্গলবার টাইমস অব ইন্ডিয়া অনলাইনের প্রতিবেদনে জানানো হয়, ভারতের খাদ্যনিরাপত্তা ও মান নিয়ন্ত্রণ কর্তৃপক্ষ (এফএসএসএআই) দেশটির সব রাজ্যকে দুধ, প্যাকেটজাত পানি ও ভোজ্যতেলের ব্যাপারে কড়া নজর রাখতে বলেছে।  সরকারি একটি সূত্র জানায়, খাদ্য নিরাপত্তা কমিশনারদের তাঁদের নজরদারি-কার্যক্রম বাড়াতে বলেছে এফএসএসএআই। এ ক্ষেত্রে প্যাকেটজাত খাদ্যপণ্যের ব্যাপারে তাঁদের বিশেষ গুরুত্ব দিতে বলা হয়েছে।
সারা দেশ থেকে এই ধরনের পণ্যের আরও নমুনা সংগ্রহ করতেও খাদ্য কমিশনারদের নির্দেশ দিয়েছে এফএসএসএআই। সংগ্রহ করা ওই নমুনা ব্যাপকভিত্তিক পরীক্ষার জন্য পাঠাতে বলা হয়েছে খাদ্য কমিশনারদের।
সরকারি সূত্রের ভাষ্য, সম্প্রতি এক বৈঠকে খাদ্য নিরাপত্তায় নিয়োজিত সংস্থাগুলোকে এ ব্যাপারে প্রয়োজনীয় নির্দেশনা দেওয়া হয়েছে।  ওই কর্মকর্তা বলেন, ‘বিশেষ করে দুধ, পানি ও ভোজ্যতেলের ব্যাপারে রাজ্যের খাদ্য বিভাগগুলোকে আরও সতর্ক ও নজরদারি কার্যক্রম বাড়াতে বলা হয়েছে।’
