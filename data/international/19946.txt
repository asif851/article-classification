
বিশ্বের সবচেয়ে বিত্তশালী বিল গেটসও এখনো রাস্তা থেকে ১০০ মার্কিন ডলারের একটি নোট কুড়িয়ে নেবেন। কিন্তু এক লাখ ডলারের কম খরচে কীভাবে বছর কাটিয়ে দেওয়া যায়, সে ব্যাপারে তাঁর কোনো পরামর্শ নেই।শীর্ষস্থানীয় প্রযুক্তিপণ্য নির্মাতা প্রতিষ্ঠান মাইক্রোসফটের সহপ্রতিষ্ঠাতা বিল গেটস বলেন, তিনি এই ৫৮ বছর বয়সেও লাফিয়ে চেয়ার ডিঙিয়ে যেতে পারেন, যদি সেটি আকারে ছোট হয়। আর তিনি রাতের খাবারের পর থালা-বাসন পরিষ্কার করতে পছন্দ করেন।সামাজিক সংবাদভিত্তিক ওয়েবসাইট রেডিট ডটকমে গত সোমবার এক অনলাইন আলাপচারিতায় (চ্যাট) বিল গেটস বিভিন্ন প্রশ্নের উত্তর দেন। এতে তাঁর ব্যক্তিগত স্বভাব-বৈশিষ্ট্য ও জীবনাচরণের বিভিন্ন দিক প্রকাশিত হয়। খেলাচ্ছলে ব্যক্তিগত দৃষ্টিভঙ্গির প্রকাশ ঘটিয়ে তিনি দানশীলতা, সরকারি হস্তক্ষেপ এবং মাইক্রোসফটের নবনিযুক্ত প্রধান নির্বাহী সত্য নাদেলার প্রতি সহযোগিতার সম্ভাব্য ধরন প্রভৃতি বিষয়ে কথা বলেন। তিনি বলেন, সত্য মাইক্রোসফটকে একটি নতুন রূপ দিতে পারেন। একজন নতুন ব্যক্তি পেছনে ফিরে পরিবর্তনে নতুন লক্ষ্যমাত্রা নির্ধারণ করে ভালোভাবে শুরু করতে পারেন।গেটস বলেন, তারুণ্যের ‘প্রাণপ্রাচুর্যময় সরল’ দিনগুলোর মতো তিনি কিছুদিন কর্মক্ষেত্রের বাইরে কাটাতে চান। আর কাজের এক-তৃতীয়াংশ তিনি দিতে চান মাইক্রোসফটের জন্য। বাকি দুই-তৃতীয়াংশ দাতব্য ফাউন্ডেশনের জন্য বরাদ্দ থাকবে। স্ত্রী মেলিন্ডাকে নিয়ে তিনি ওই দাতব্য প্রতিষ্ঠান চালান।সবচেয়ে বড় মানবহিতৈষী ব্যক্তি হওয়ার অভিপ্রায় নেই বলে জানান গেটস। কম্পিউটার ব্যবহারে গোয়েন্দা নজরদারি প্রসঙ্গে গেটস বলেন, বিষয়টি অত্যন্ত জটিল। তথ্য সুরক্ষা ও সংগ্রহের ব্যাপারে আস্থা থাকা প্রয়োজন। সন্ত্রাস ও অপরাধ দমনের দায়িত্ব সরকারের। তবে এ ব্যাপারে আরও স্বচ্ছতা প্রয়োজন। এএফপি।
