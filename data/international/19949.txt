
ভয়াবহ ভূমিকম্পে নিহত ব্যক্তিদের স্মরণে এক দিনের জাতীয় শোক পালন করছে ইতালি। আজ শনিবার বিবিসি অনলাইনের প্রতিবেদনে এই তথ্য জানানো হয়।
গত বুধবার ইতালির মধ্যাঞ্চলে রিখটার স্কেলে ৬ দশমিক ২ মাত্রার শক্তিশালী ভূমিকম্প আঘাত হানে। ওই ভূমিকম্পে অন্তত ২৭৮ জন নিহত হয়েছে। আহত হয়েছে প্রায় ৪০০ জন।
ভূমিকম্পে নিহত ব্যক্তিদের প্রতি শ্রদ্ধা দেখাতে আজ এক দিনের জাতীয় শোকে শামিল হয়েছে পুরো ইতালি। দেশজুড়ে জাতীয় পতাকা অর্ধনমিত রাখা হয়েছে।
দেশটির কর্মকর্তারা বলছেন, যতক্ষণ না পর্যন্ত নিশ্চিত হওয়া যাবে যে আর কেউ নিখোঁজ নেই, ততক্ষণ ধ্বংসস্তূপের ভেতরে তল্লাশি ও উদ্ধার অভিযান অব্যাহত থাকবে। তবে বারবার পরাঘাতের কারণে উদ্ধার তৎপরতা ব্যাহত হচ্ছে।
ভূমিকম্পে সবচেয়ে ক্ষতিগ্রস্ত এলাকাগুলোয় জরুরি অবস্থা জারি করেছে ইতালি।
পুনর্গঠনে পাঁচ কোটি ইউরো বরাদ্দের প্রতিশ্রুতি দিয়েছেন প্রধানমন্ত্রী মাত্তিও রেনজি।
