
নব্বইয়ের দশকের শেষের দিকে তৎকালীন মার্কিন প্রেসিডেন্ট বিল ক্লিনটনের সঙ্গে হোয়াইট হাউসের শিক্ষানবিশ মনিকা লিউনস্কির সম্পর্ক বিশ্বব্যাপী আলোচনার ঢেউ তুলেছিল। একই সময় হলিউড অভিনেত্রী এলিজাবেথ হার্লির সঙ্গেও সম্পর্কে জড়িয়েছিলেন ক্লিনটন, যা অজানাই থেকে গিয়েছিল। এমনটাই অভিযোগ করেছেন হলিউডের অভিনেতা টম সিজেমোর। অবশ্য, এ ধরনের দাবি নাকচ করে দিয়েছেন হার্লি। বিষয়টি নিয়ে তিনি মামলা করারও হুমকি দিয়েছেন।ওই সময় হার্লির সঙ্গে তাঁর সম্পর্ক ছিল বলে দাবি করা অভিনেতা সিজেমোরের একটি ভিডিও প্রকাশ করেছে রাডার অনলাইন। ভিডিওতে দেখা গেছে, সিজেমোর গর্ব করে তাঁর বন্ধুদের বলছেন, তিনিই ১৯৯৮ সালে প্রেসিডেন্ট ক্লিনটনের সঙ্গে অভিনেত্রী হার্লির পরিচিত করিয়ে দেন। ঘটনার দিন হোয়াইট হাউসে সেভিং প্রাইভেট রায়ান চলচ্চিত্রের প্রদর্শনী ছিল। এতে সিজেমোরও অভিনয় করেন। প্রদর্শনীর একপর্যায়ে প্রেসিডেন্ট ক্লিনটন সিজেমোরকে ডেকে নেন। ক্লিনটন তাঁকে জিজ্ঞাসা করেন: ‘লিজ হার্লির সঙ্গে কি তোমার চার বছর ধরে সম্পর্ক চলছে? এখনো কি তাঁর সঙ্গে তোমার সাক্ষাৎ হয়?’ সিজেমোর প্রেসিডেন্টকে নিশ্চিত করেন, এখন তাঁদের কোনো সম্পর্ক নেই। তখন ক্লিনটন তাঁর কাছে হার্লির ফোন নম্বর চান।ভিডিওতে সিজেমোর বলেন, পরে ক্লিনটন হার্লিকে ফোন করে বলেন, ‘এলিজাবেথ, আমি তোমার প্রেসিডেন্ট! আমি তোমাকে আনতে একটি বিমান পাঠিয়ে দিচ্ছি।’ পরে ক্লিনটন লস অ্যাঞ্জেলস থেকে হার্লিকে ওয়াশিংটনে আনতে একটি ব্যক্তিগত বিমান পাঠান। হার্লি চার দিন ওয়াশিংটনে অবস্থান করেন। ক্লিনটনের সঙ্গে হার্লির এক বছর সম্পর্ক ছিল।অভিযোগের ব্যাপারে টুইটারে জবাব দিয়েছেন অভিনেত্রী হার্লি। তিনি লিখেছেন, ‘আমার ও বিল ক্লিনটন নিয়ে এটি হাস্যকর ও অর্থহীন গল্প, যা একেবারেই অসত্য।’অভিনেত্রী হার্লির সঙ্গে সম্পর্কের ব্যাপারে সাংবাদিকেরা প্রশ্ন করলেও কোনো কথা বলছেন না সাবেক মার্কিন প্রেসিডেন্ট। দ্য টেলিগ্রাফ।
