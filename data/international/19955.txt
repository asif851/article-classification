
দক্ষিণ-পশ্চিম চীনের ইউনান প্রদেশে গতকাল রোববার ভয়াবহ ভূমিকম্প আঘাত হেনেছে। এতে অন্তত ৩৬৭ জনের মৃত্যু হয়েছে। আহত হয়েছে প্রায় দুই হাজার।নিখোঁজ রয়েছে কয়েক শ মানুষ।আশঙ্কা করা হচ্ছে, মৃতের সংখ্যা আরও বাড়তে পারে। খবর এএফপি ও বিবিসির।মার্কিন ভূতাত্ত্বিক সার্ভে (ইউএসজিএস) বলেছে, ভূমিকম্পটির মাত্রা ছিল ৬ দশমিক ১। স্থানীয় সময় বিকেল সাড়ে চারটায় আঘাত হানা এই ভূমিকম্পের কেন্দ্রস্থল ছিল প্রদেশের প্রত্যন্ত পাহাড়ি এলাকার প্রায় ১০ কিলোমিটার গভীরে। ভূমিকম্পের আঘাতে ইউনান প্রদেশের ওয়েনপিংয়ের ১১ কিলোমিটার দূরের পাহাড়ি এলাকায় হাজারো ঘরবাড়ি বিধ্বস্ত হয়।চীনের রাষ্ট্রীয় বার্তা সংস্থা শিনহুয়ার খবরে বলা হয়, উত্তর-পূর্ব ইউনান প্রদেশের লুদিয়ান কাউন্টিতে অন্তত ১২ হাজার ঘরবাড়ি বিধ্বস্ত হয়েছে। ওই এলাকায় অন্তত চার লাখ ৩৯ হাজার লোকের বসবাস।প্রদেশের কিয়াওজিয়া কাউন্টিতে সবচেয়ে বেশি ক্ষয়ক্ষতি হয়েছে বলে তাৎক্ষণিকভাবে ধারণা করা হয়। ভূমিকম্পটির কেন্দ্রস্থল ছিল লুদিয়ান কাউন্টির লংতাওসান এলাকায়। সেখানে যাওয়ার রাস্তাঘাট বন্ধ হয়ে পড়ায় উদ্ধারকর্মীদের ঘটনাস্থলে পৌঁছাতে বেগ পেতে হয়।লুদিয়ানের একজন বাসিন্দা বলেন, ‘হঠাৎ প্রচণ্ড ঝাঁকুনি শুরু হয়। বিদ্যুৎ চলে যায়। লোকজন প্রাণভয়ে দিগ্বিদিক ছুটতে থাকে। বাড়িঘর ছেড়ে দৌড়ে রাস্তায় নেমে আসে। এর মধ্যেই হুড়মুড় করে একের পর এক বহুতল ভবন মাটিতে মিশে যায়। নিজের চোখকেই বিশ্বাস হচ্ছিল না। এ এক নারকীয় দৃশ্য।’নিজের অভিজ্ঞতা বর্ণনা করতে গিয়ে একই এলাকার অন্য একজন বাসিন্দা বলেন, ‘জীবনে এমন ধ্বংসলীলা আমি আর দেখিনি। যেন যুদ্ধের পরের কোনো এলাকা। যেদিকে তাকাই, বিধ্বস্ত ঘরবাড়ি। মানুষজনের আর্ত চিৎকার শোনা যায়। আহতদের হাসপাতালে নেওয়া হচ্ছে। আর ধ্বংসস্তূপের নিচে আটকে পড়া মানুষদের উদ্ধারের চেষ্টা চলছে।’স্থানীয় কর্তৃপক্ষের বরাত দিয়ে শিনহুয়া জানিয়েছে, লুদিয়ান কাউন্টিতে তাৎক্ষণিকভাবে ১২২ জনের মৃত্যুর খবর পাওয়া যায়। নিখোঁজ রয়েছে আরও অন্তত ১৮০ জন। আহত হয়েছে অন্তত এক হাজার ৩০০ জন।রাষ্ট্রীয় গণমাধ্যমে ঘোষণা করা হয়, আড়াই হাজার সেনাসদস্য উদ্ধার তৎপরতায় যোগ দেন। এ ছাড়া প্রাদেশিক সরকারের ৩৯২ জন উদ্ধারকর্মী কাজ করছেন। স্বেচ্ছাসেবীও রয়েছেন কয়েক শ। তবে এলাকাটিতে প্রবল বর্ষণজনিত কারণে উদ্ধার তৎপরতা ব্যাহত হয়।ভূমিকম্পে ক্ষতিগ্রস্ত এলাকায় সরকার তাৎক্ষণিকভাবে দুই হাজার তাঁবু, ভাঁজ করা যায় এমন তিন হাজার বিছানা, তিন হাজার লেপ-তোশক ও তিন হাজার কোট পাঠায়।রাষ্ট্রীয় প্রচারমাধ্যম সিসিটিভির খবরে বলা হয়েছে, এটি ইউনানে গত ১৪ বছরের মধ্যে সবচেয়ে শক্তিশালী ভূমিকম্প। ২০০৮ সালের মে মাসে ইউনানের কাছের সিচুয়ানে ৮ মাত্রার ভূমিকম্পে কয়েক হাজার মানুষের প্রাণহানি ঘটেছিল। ১৯৭০ সালে ইউনান প্রদেশে ৭ দশমিক ৭ মাত্রার ভূমিকম্প আঘাত হেনেছিল। তখন ১৫ হাজার মানুষের মৃত্যু হয়েছিল।
