
গণধর্ষণের দায়ে আফগানিস্তানে আজ বুধবার পাঁচজনকে ফাঁসিতে ঝুলিয়ে মৃত্যুদণ্ড কার্যকর করা হয়েছে। সম্প্রতি চার নারীকে গণধর্ষণের ঘটনাটি দেশটিতে ব্যাপক তোলপাড় সৃষ্টি করেছিল।
বিবিসির অনলাইনের খবরে জানানো হয়, কাবুলের পূর্বাঞ্চলে পুল-ই-চরকি কারাগারে ওই পাঁচজনের মৃত্যুদণ্ড কার্যকর করা হয়।
চলতি বছরের আগস্ট মাসে আফগানিস্তানের পাঘমান জেলায় গণধর্ষণের ঘটনাটি ঘটে। পরিবারসহ ওই চার নারী একটি বিয়ের অনুষ্ঠানে গিয়েছিলেন। সেখান থেকে ফেরার পথে ১০ জন দুর্বৃত্ত তাঁদের গাড়ির গতিরোধ করে। প্রথমে তাঁদের কাছে থাকা মালামাল লুট করে তারা। এরপর ওই নারীরা গণধর্ষণের শিকার হন। এ ঘটনা দেশজুড়ে জনরোষ সৃষ্টি করলে দ্রুত বিচার ট্রাইব্যুনালের মাধ্যমে মাত্র দুই সপ্তাহের মধ্যে এ মামলার রায় দেওয়া হয়। আজ রায় কার্যকর করা হলো।
