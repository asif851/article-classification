
তুরস্কে সেনা অভ্যুত্থানচেষ্টায় জড়িত ৭৫৪ জনকে আটক করা হয়েছে। দেশটির সরকারি সংবাদ সংস্থা আনাতোলিয়ার বরাত দিয়ে বার্তা সংস্থা এএফপির খবরে এ তথ্য জানানো হয়।
একজন তুর্কি কর্মকর্তা বলছেন, সেনাবাহিনীর ২৯ জন কর্নেল ও পাঁচজন জেনারেলকে অপসারণ করা হয়েছে। অভ্যুত্থানচেষ্টার সময় সহিংসতায় নিহত হয়েছে ৬০ জন।
গতকাল শুক্রবার গভীর রাতে তুর্কি সেনাবাহিনীর একাংশ অভ্যুত্থানের চেষ্টা চালায়। দেশটির প্রেসিডেন্ট রিসেপ তাইয়েপ এরদোয়ানের আহ্বানে সাড়া দিয়ে ক্ষমতাসীন জাস্টিস অ্যান্ড ডেভেলপমেন্ট পার্টির (একেপি) শত শত সমর্থক রাস্তায় নামে। সেনাবাহিনীর সঙ্গে সংঘর্ষ চলে আঙ্কারা ও ইস্তাম্বুলে। আকাশে উড়তে থাকে যুদ্ধবিমান। প্রেসিডেন্ট ভবনের কাছে বিমান হামলা ও পার্লামেন্টের কাছে বিস্ফোরণ হয়। তবে ইস্তাম্বুলে বিমানবন্দরে পৌঁছে পরিস্থিতি নিয়ন্ত্রণে বলে জানিয়েছেন এরদোয়ান। এর মধ্যেই দেশটিতে ভারপ্রাপ্ত সেনাপ্রধান হিসেবে উমিত দুনদারকে নিয়োগ দেওয়া হয়েছে।
দেশটির এনটিভি টেলিভিশনে প্রচারিত ফুটেজে দেখা গেছে, বেশ কিছু সেনা ইস্তাম্বুলের বসফোরাস সেতুতে আত্মসমর্পণ করছে।
