
সংবাদ পরিবেশনের নেশায় সাংবাদিকেরা নানান ধরনের খবর সংগ্রহ করে থাকেন। বন্যা, জলোচ্ছ্বাস, দুর্ঘটনা, যুদ্ধবিধ্বস্ত বধ্যভূমি থেকে খবর পরিবেশন করাই তাঁর নেশা ও পেশা। কিন্তু নিজের বিয়ে সরাসরি টেলিভিশনে লাইভ প্রচার বোধ হয় আগে কেউ করেননি। খবরের মূল আকর্ষণ নববধূকে করা প্রশ্ন। অভিনব সংবাদ পরিবেশনের সময় বুম হাতে স্ত্রীকে প্রশ্ন, কেমন লাগছে আপনার?
গত সপ্তাহে পাকিস্তানের রাজাবাঁধে বেশ ধুমধাম করে প্রেমিকাকে বিয়ে করেন হান্নান বুখারি নামের এক টেলিভিশন সাংবাদিক। বিয়ের দিনেও অফিস থেকে ছুটি নেননি। অন্য কাজের পাশাপাশি নিজের বিয়ের অনুষ্ঠান সরাসরি সম্প্রচার করেন তিনি। বুম নিয়ে ক্যামেরার সামনে বিয়ের সাজেই দাঁড়িয়ে যান বুখারি।
বুম নিয়ে ক্যামেরার সামনে বিয়ের সাজেই দাঁড়িয়ে বুখারি বলেন, ‘আজ আমার বিয়ে। আমার ভীষণ খুশির দিন। প্রেম করে আমরা বিয়ে করছি। আমার হবু স্ত্রীর কাছেও দিনটি বিশেষ একটি দিন।’ কনের পছন্দের স্পোর্টস কার, বাইক নিয়েও বিয়েবাড়িতে হাজির হন বুখারি। কেমন লাগছে, জবাবে কনের উত্তর, ‘সে খুবই খুশি। আর কিছু বলতে পারবেন না।’ হয়তো খুশির চোটে অথবা হঠাৎ সরাসরি সম্প্রচারে কনের এমন অবস্থা হতে পারে। কনের পছন্দের প্রায় সবকিছু নিয়েই বিয়েবাড়িতে আসেন বর বুখারি। কনের ইচ্ছা পূরণের যথাসাধ্য চেষ্টা করে যাওয়া বুখারিকে ধন্যবাদ দেন কনে। বিয়ের আয়োজন সম্পর্কে জানতে চাওয়া হলে লাজুক উত্তরে কনের জবাব, ‘আমার প্রথম ইচ্ছে পূরণ করার জন্য খুব ভালো লাগছে। সারা জীবন এভাবেই আপনাকে পাশে পেতে চাই।’
প্রেমের জন্য কনেকে রাজি করাতে বুখারির প্রায় তিন-চার বছর লেগেছে। এরপরই বিয়ে। আর বিয়েতে মেয়ের পছন্দের প্রায় সবকিছুই তিনি করতে চেয়েছেন।
পাকিস্তানের স্থানীয় টেলিভিশন চ্যানেল সিটি ফোরটিওয়ানের সাংবাদিক হান্নান বুখারি এ সময় কনের মা-বাবা ও স্বজনদেরও সাক্ষাৎকার নেন। আপনাদের কেমন লাগছে? উত্তরে প্রায় সবার জবাব, তাঁরা নতুন কিছুই পেলেন।
হান্নান বুখারির বিয়ে সরাসরি সম্প্রচার করা এই ভিডিও চ্যানেলের পক্ষ থেকে ইউটিউবে আপলোড করা হয়। এরপরই পরই তা ছড়িয়ে পড়ে। সামাজিক যোগাযোগের মাধ্যম ফেসবুক ও টুইটারে ভিডিওটি অনেকেই শেয়ার দেন। সামাজিক মাধ্যমে নানান মন্তব্যও এসেছে। সোমবার পর্যন্ত ভিডিওটি প্রায় দুই লাখের বেশিবার দেখা হয়েছে। তথ্যসূত্র: ডন অনলাইন
