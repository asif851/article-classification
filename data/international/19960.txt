
হিলারি ক্লিনটনের বিরুদ্ধে মামলা করা হবে বলে যে হুমকি দিয়েছিলেন ডোনাল্ড ট্রাম্প—সেই অবস্থান থেকে সরে এসেছেন তিনি। এখন হিলারির বিরুদ্ধে মামলা করতে চান না যুক্তরাষ্ট্রের এই নবনির্বাচিত প্রেসিডেন্ট। এমনকি হিলারির ফাঁস হওয়া ইমেইল বার্তা নিয়েও আর ঘাঁটাঘাঁটি করতে চান না। মঙ্গলবার ট্রাম্পের প্রচারণা ব্যবস্থাপক এ কথা জানিয়েছেন। খবর ওয়াশিংটন পোস্টের।হিলারির ইমেইল ফাঁস ও পারিবারিক ফাউন্ডেশনের প্রসঙ্গ টেনে নির্বাচনী প্রচারণার বিভিন্ন সময়ে তাঁর বিরুদ্ধে মামলা করার হুমকি দিয়েছিলেন ট্রাম্প। ৮ নভেম্বর হিলারিকে হারিয়ে প্রেসিডেন্ট নির্বাচিত হন ট্রাম্প।মার্কিন টিভি নেটওয়ার্ক এমএসএনবিসির সঙ্গে সাক্ষাৎকারে ট্রাম্পের প্রচার ব্যবস্থাপক কেলিয়ান কনওয়ে জানান, হিলারির বিরুদ্ধে মামলা না করার সিদ্ধান্ত নিয়েছেন ডোনাল্ড ট্রাম্প। তিনি বলেন, এই সিদ্ধান্তের ফলে রাজনৈতিক ও আইনগতভাবে একটি অসাধারণ সুযোগ তৈরি হলো। প্রেসিডেন্টের তরফ থেকে কোনো ধরনের চাপ ছাড়াই অ্যাটর্নি জেনারেল এবং এফবিআই বিষয়টি তদন্ত করতে পারবে।কনওয়ে বলেন, এখন বিষয়টি ভিন্নভাবে দেখছেন ট্রাম্প। তিনি বলেন, ‘আমি মনে করি প্রচারণার সময় তিনি যা-ই বলুন না কেন, এখন তিনি কোনো অভিযোগ মাথায় নিয়ে এগোতে চাইবেন না। যুক্তরাষ্ট্রের প্রেসিডেন্ট হিসেবে তার এখন অনেক কাজ করার আছে।’
