
৩০ বছরের মধ্যে সবচেয়ে বেশি ফুঁসে উঠেছে প্যারিসের সিন নদী। বন্যার পানি এই নগরের পাতালরেলের কাছাকাছি চলে গেছে।বন্যায় দেশটিতে ১৮ ফুট উঁচু জলোচ্ছ্বাস দেখা দিয়েছে। এ কারণে ল্যুভ ও অর্সে জাদুঘর সাময়িকভাবে বন্ধ করে দেওয়া হয়েছে। সেখান থেকে মূল্যবান সব শিল্পকর্ম সরিয়ে নেওয়া হচ্ছে।
সিন নদীর পানি ৬ দশমিক ৫ মিটার উঁচুতে পৌঁছেছে। বিশেষজ্ঞদের ধারণা, চলতি সপ্তাহে পানি আর সরবে না। আবহাওয়ার পূর্বাভাস বলছে, প্যারিসে আরও বৃষ্টি হবে।
ফ্রান্স, ইউক্রেনসহ ইউরোপের কেন্দ্রস্থলে ভারী বৃষ্টিতে সৃষ্ট বন্যায় কমপক্ষে ১৫ জনের প্রাণহানি ঘটেছে। এর মধ্যে ফ্রান্সে দুজন মারা গেছে। জার্মানির দক্ষিণাঞ্চলে ১০ জন মারা গেছে। সেখানকার বেশ কয়েকটি অঞ্চল ক্ষতিগ্রস্ত হয়েছে।
রোমানিয়ায় দুজন ও বেলজিয়ামে একজন মারা গেছে। অস্ট্রিয়া, নেদারল্যান্ডস ও পোল্যান্ডেও বন্যা হয়েছে। হাজার হাজার লোককে নিরাপদ জায়গায় সরিয়ে নেওয়া হয়েছে।
প্যারিসের ক্লুনি, লা সর্বোন ও সান শেল পাতাল রেলস্টেশনগুলো বন্ধ করে দেওয়া হয়েছে। সেতু বন্ধ করে দেওয়া হয়েছে। নৌকা চলাচলও নিষিদ্ধ।
সিন নদীর কাছেই পার্ক ও সমাধিক্ষেত্র রয়েছে। বন্যায় সেগুলো তলিয়ে যেতে পারে বলে আশঙ্কা করা হচ্ছে।
