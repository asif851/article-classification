
চিলির নোবেলজয়ী কবি পাবলো নেরুদা ক্যানসারে মারা যাননি। শুক্রবার আন্তর্জাতিক চিকিৎসকেরা বিষয়টি নিশ্চিত করেছেন। তবে তিনি কীভাবে মারা গেছেন, তা নিশ্চিত করা যায়নি এখনো।কবি, রাজনীতিবিদ ও কূটনীতিক নেরুদা ১৯৭৩ সালে ৬৯ বছর বয়সে মারা যান। তাঁর মৃত্যুর দুই সপ্তাহ আগে অগাস্তো পিনোচেট সামরিক অভ্যুত্থানের মাধ্যমে ক্ষমতায় আসেন। নেরুদা ছিলেন চিলির কমিউনিস্ট পার্টির সদস্য। সেই সময়ের চিলির প্রেসিডেন্ট সালভেদর আয়েন্দের সঙ্গেও বেশ ঘনিষ্ঠ সম্পর্ক ছিল তাঁর। ১৯৭৩ সালে সামরিক অভ্যুত্থানের মধ্য দিয়ে ক্ষমতাচ্যুত করা হয় তাঁকে।পাবলো নেরুদার গাড়িচালক ম্যানুয়েল আরায়া আগে থেকেই দাবি করে আসছিলেন, ক্যানসারে মারা যাননি এই নোবেল বিজয়ী সাহিত্যিক। বরং তাঁকে সিক্রেট সার্ভিস এজেন্টরা বিষপ্রয়োগে হত্যা করেছে।নেরুদা প্রোস্টেট ক্যানসারে ভুগছিলেন। কিন্তু এ কারণে তিনি মৃত্যুঝুঁকিতে ছিলেন না। তাঁর মৃত্যুতে তৃতীয় কোনো পক্ষের হাত থাকার সম্ভাবনা আগে থেকেই করা হচ্ছিল।এএফপি জানিয়েছে, এ নিয়ে এক সংবাদ সম্মেলনে বিশেষজ্ঞ প্যানেলের চিকিৎসক অরেলিও লুনা বলেন, তাঁরা শতভাগ নিশ্চিত, তাঁর মৃত্যুসংক্রান্ত নথিতে (ডেথ সার্টিফিকেট) যে কারণ উল্লেখ করা হয়েছে, তা ঠিক নয়। ডেথ সার্টিফিকেটে তাঁর মৃত্যুর প্রকৃত কারণ উল্লেখ ছিল না। তবে সরকারি বিবৃতিতে উল্লেখ করা হয়, তিনি ক্যানসারে মারা যান।বিশেষজ্ঞ চিকিৎসকেরা বলেন, আদালতের নির্দেশে ২০১৩ সালে নেরুদার দেহাবশেষ উত্তোলন করে পরীক্ষা-নিরীক্ষা করা হয়। এতে বিষাক্ত পদার্থের উপস্থিতি পাওয়া গেছে। এখন ওই পদার্থ পরীক্ষা করা হবে।
১৯৭৩ থেকে ১৯৯০ সাল পর্যন্ত ১৭ বছর চিলি শাসন করেন পিনোচেট। অভিযোগ রয়েছে, এ সময়ে কয়েক হাজার বামপন্থী কর্মী এবং বিরোধী মতের লোকজনকে তিনি হত্যা করেন। তিনি ২০০৬ সালে ৯১ বছর বয়সে মারা যান।
