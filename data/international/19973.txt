
নাইজেরিয়ায় একটি মসজিদে জোড়া বোমা বিস্ফোরণে অন্তত ৩০ জন নিহত হয়েছে। আহত হয়েছে অনেকে। আজ শুক্রবার বিবিসি অনলাইনের প্রতিবেদনে এ তথ্য জানানো হয়।
দেশটির উত্তর-পূর্বাঞ্চলীয় মাইদুগুরি শহরে গতকাল বৃহস্পতিবার সন্ধ্যায় নামাজের সময় এ ঘটনা ঘটে।
নাইজেরিয়ার জাতীয় জরুরি ব্যবস্থাপনা সংস্থার পক্ষ থেকে জানানো হয়, মুলাই শহরতলির একটি মসজিদের ভেতরে প্রথমে এক আত্মঘাতী বোমা হামলাকারী তাঁর কাছে থাকা বোমা ফাটায়। লোকজন হুড়মুড়িয়ে বের হওয়ার সময় দ্বিতীয় বোমাটি বিস্ফোরিত হয়।  ইসলামপন্থী জঙ্গিগোষ্ঠী বোকো হারাম প্রায়ই শহরটিতে হামলা চালায়। গতকালের হামলার দায় এখন পর্যন্ত কোনো গোষ্ঠী স্বীকার করেনি।
