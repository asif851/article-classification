
প্রচণ্ড গরম ও ঝোড়ো আবহাওয়ায় অস্ট্রেলিয়ায় দাবানল ভয়াবহ আকার ধারণ করেছে। দাবানলের কারণে বহু গবাদিপশুর মৃত্যু হয়েছে এবং ঘরবাড়ির ব্যাপক ক্ষয়ক্ষতি হয়েছে। তবে ক্ষয়ক্ষতি হলেও এখন পর্যন্ত কারও মৃত্যুর সংবাদ পাওয়া যায়নি।
বার্তা সংস্থা এএফপি ও বিবিসি অনলাইনের প্রতিবেদনে বলা হয়, নিউ সাউথ ওয়েলসয়ের উপকূলীয় এলাকা টাথরায় ৭০টি বাড়ি ধ্বংস হয়ে গেছে। ভিক্টোরিয়া রাজ্যে ৪০ হাজার হেক্টর জমি ক্ষতিগ্রস্ত হয়েছে। ধারণা করা হচ্ছে, দাবানলে এই এলাকায় কয়েক শ গবাদিপশুর মৃত্যু হয়েছে। ১৮টি খামার ধ্বংস হয়ে গেছে।
স্কাই নিউজকে দেওয়া এক সাক্ষাৎকারে এনএসডব্লিউ রুরাল ফায়ার সার্ভিসের কমিশনার শেইন ফিটজসিমনস বলেন, গতকাল বিকেল পর্যন্ত টাথরা এলাকার পরিস্থিতি ভয়াবহ আকার ধারণ করেছে। প্রচণ্ড গরম, শুষ্ক বায়ু ও জোরালো ঝোড়ো হাওয়ার কারণে পরিস্থিতি খারাপ হয়েছে।
কর্তৃপক্ষ বলছে, সিডনি শহর থেকে ৪৫০ কিলোমিটার দক্ষিণে অবস্থিত টাথরায় দাবানলে শ্বাস নিতে কষ্ট হওয়ায় চারজনকে চিকিৎসা দেওয়া হয়েছে। ফায়ার সার্ভিসের একজন কর্মী আহত হয়েছেন।
টাথরার স্থানীয় লোকজন জানান, পুরু ও কালো ধোয়া চারদিকে। তাঁরা জানান, প্রয়োজনীয় সামান্য কিছু জিনিস নিয়ে এলাকা ছেড়েছে সবাই। এখানে প্রায় ১ হাজার ৬০০ মানুষের বাস।
