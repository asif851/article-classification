
যুক্তরাষ্ট্রের পশ্চিমের কয়েকটি অঙ্গরাজ্যে প্রচণ্ড তাপপ্রবাহ চলছে। সেখানকার তাপমাত্রা এত বেশি যে তা বিশ্বের সর্বকালের জানা রেকর্ডকে ছাপিয়ে যাওয়ার আশঙ্কা দেখা দিয়েছে।
অ্যারিজোনা অঙ্গরাজ্যের ফিনিক্সে গত শুক্রবার তাপমাত্রা মাপা হয় ৪৭ ডিগ্রি সেলসিয়াস (১১৬ ডিগ্রি ফারেনহাইট)। একই দিন ক্যালিফোর্নিয়ার মরু এলাকা ডেথ ভ্যালিতে তাপমাত্রা ছিল ৫১ ডিগ্রি সেলসিয়াস। চলতি সপ্তাহের শেষ পর্যন্ত এই তীব্র দাবদাহ অব্যাহত থাকতে পারে।
অসহনীয় তাপপ্রবাহ থেকে বাঁচতে সংশ্লিষ্ট সব অঙ্গরাজ্যের শহরগুলোয় শীতলীকরণ কেন্দ্র খোলা হচ্ছে। কর্মকর্তারা আশঙ্কা করছেন, দাবদাহের কারণে বিমান পরিবহনে বিলম্ব ঘটতে পারে। অধিকাংশ বড় আকারের উড়োজাহাজই অবশ্য ৫২ ডিগ্রি সেলসিয়াস পর্যন্ত তাপমাত্রার মধ্যে চলাচলে সক্ষম।
আবহাওয়ার পূর্বাভাসে বলা হয়েছে, আজ রোববার ডেথ ভ্যালির তাপমাত্রা ৫৩ ডিগ্রি সেলসিয়াসের ওপরে পৌঁছাতে পারে। ১০০ বছর আগে ১৯১৩ সালের ১০ জুলাই পূর্ব ক্যালিফোর্নিয়ার এই স্থানেই বিশ্বের এযাবৎকালের সর্বোচ্চ তাপমাত্রা রেকর্ড করা হয়; তা ছিল ৫৭ ডিগ্রি সেলসিয়াস।
একটি মার্কিন বিমান পরিবহন সংস্থার মুখপাত্র বলেন, তাঁদের প্রতিষ্ঠান  ফিনিক্সের তাপমাত্রার ওপর ‘ঘনিষ্ঠ নজর’ রাখবে।
অ্যারিজোনার স্কটসডেল এলাকার বাসিন্দা মাইকেল ফেডো বিবিসিকে বলেন, তাপমাত্রা বেড়ে যাওয়ায় তাঁর পরিবারের সদস্যরা ঘরের বাইরে কম সময়ই থাকছে।
যুক্তরাষ্ট্রের ন্যাশনাল ওয়েদার সার্ভিস লাস ভেগাসসহ পশ্চিমের কিছু কিছু এলাকায় আগামীকাল সোমবার পর্যন্ত তাপপ্রবাহ-সংক্রান্ত সতর্কতা জারি করেছে। পশ্চিমাঞ্চলের কলোরাডো, ইউটাহসহ পাঁচটি অঙ্গরাজ্যের কোনো কোনো স্থানে সপ্তাহান্ত পর্যন্ত ৩৭ ডিগ্রি সেলসিয়াসের ওপরে তাপমাত্রা অব্যাহত থাকতে পারে বলেও জানানো হয়েছে। বিবিসি।
