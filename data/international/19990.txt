
জার্মানির একটি শহরে পথচারীদের ওপর গাড়ি তুলে দেওয়ার ঘটনা ঘটেছে। শনিবার দেশটির পশ্চিমাঞ্চলের মুয়েনস্টার শহরে এ ঘটনা ঘটে। এতে কয়েকজন নিহত ও প্রায় ৩০ জন আহত হয়েছে বলে স্থানীয় কর্তৃপক্ষ জানিয়েছে। তবে হতাহত ব্যক্তিদের নির্দিষ্ট সংখ্যা জানাতে পারেনি পুলিশ। প্রাথমিকভাবে এ ঘটনাকে হামলা বলে মনে করা হচ্ছে।
বিবিসির খবরে বলা হয়েছে, পুলিশের একজন নারী মুখপাত্র জানিয়েছেন, পথচারীদের ওপর গাড়ি তুলে দেওয়ায় সন্দেহভাজনসহ কয়েকজন নিহত হয়েছেন। স্থানীয় কর্তৃপক্ষ বলছে, মুয়েনস্টার শহরের কায়াপেনকার্ল স্ট্যাচুর কাছে এই ঘটনা ঘটে। স্থানীয় বাসিন্দাদের ওই এলাকা এড়িয়ে চলার পরামর্শ দিয়েছে পুলিশ।
ডিপিএ নিউজ এজেন্সির বরাত দিয়ে বার্তা সংস্থা এএফপির খবরে বলা হয়েছে, পুলিশ হতাহতের নির্দিষ্ট সংখ্যা জানাতে পারেনি। এ ছাড়া এই ঘটনাটি হামলা নাকি দুর্ঘটনা, সেটিও এখনো নিশ্চিত হতে পারেনি পুলিশ। আঞ্চলিক পুলিশ বিভাগের পক্ষ থেকে এক টুইট বার্তায় লেখা হয়েছে, ‘মৃত্যু ও আহত হওয়ার ঘটনা ঘটেছে। আমরা ঘটনাস্থলে আছি।’ এ নিয়ে জল্পনা না করার আহ্বানও জানিয়েছে জার্মানির পুলিশ।
তবে জার্মানির স্থানীয় স্পিগেল ম্যাগাজিনের খবরে বলা হয়েছে, কর্তৃপক্ষ প্রাথমিকভাবে এ ঘটনাকে হামলা বলে মনে করছে। তবে এখনো আনুষ্ঠানিকভাবে এটি ঘোষণা করা হয়নি।
গত ২০১৬ সালের ডিসেম্বর মাসে জার্মানির রাজধানী বার্লিনের ক্রিসমাস মার্কেটে লরি দিয়ে হামলা চালানো হয়েছিল। ওই ঘটনায় ১২ জন নিহত হয়েছিল।
