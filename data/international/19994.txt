
পর্যটক ভিসা ছাড়া অন্য সব ধরনের ভারতীয় ভিসার আবেদন ১ ফেব্রুয়ারি থেকে ‘ইন্ডিয়ান ভিসা অ্যাপ্লিকেশন সেন্টার’ বা আইভিএসিতে গিয়ে সরাসরি জমা দেওয়া যাবে। আজ বৃহস্পতিবার আইভিএসি থেকে পাঠানো এক বিজ্ঞপ্তিতে এ তথ্য জানানো হয়। এর আগে অনলাইনে ফরম পূরণের পর একটি তারিখ দেওয়া হতো। শুধু সেই তারিখে আবেদন ফরম আইভিএসিতে গিয়ে জমা দেওয়া যেত। আইভিএসসি পাঠানো বিজ্ঞপ্তিতে জানানো হয়, ১ ফেব্রুয়ারি থেকে ঢাকার গুলশান, মতিঝিল ও ধানমন্ডি এবং খুলনার একটি সেন্টারে সরাসরি গিয়ে ফরম জমা দেওয়া যাবে। তবে পর্যটক ভিসার জন্য আগের পদ্ধতিই বহাল থাকবে। অবশ্য গত ১ জানুয়ারি থেকে ঢাকায় শুধু চিকিৎসা ভিসার জন্য সরাসরি আবেদন নেওয়া হচ্ছিল। কয়েক মাস আগেই সব ধরনের ভিসার আবেদন সরাসরি গ্রহণ করা হচ্ছিল চট্টগ্রাম ও রাজশাহীতে ভারতীয় ভিসা আবেদন কেন্দ্রে। বিজ্ঞপ্তিতে জানানো হয়, https: //www. indianvisaonline. gov এই ঠিকানায় অনলাইন আবেদন ফরম পূরণ করে আবেদন ফরমের একটি কপিসহ ভিসা প্রসেসিং ফি ও প্রয়োজনীয় সব কাগজপত্র নিয়ে উল্লিখিত যেকোনো একটি কেন্দ্রে আবেদনকারীকে উপস্থিত হতে হবে। ছাপানো আবেদন ফরমের ওপরে বাম পাশে যে তারিখটি উল্লেখ থাকবে (ওয়েব রেজিস্ট্রেশন তারিখ) তার চার দিনের মধ্যেই সেন্টারে উপস্থিত হতে হবে। যেকোনো কার্যদিবসের সকাল নয়টা থেকে বেলা একটা পর্যন্ত এ আবেদন ফরম জমা দেওয়া যাবে বলে বিজ্ঞপ্তিতে জানানো হয়।
