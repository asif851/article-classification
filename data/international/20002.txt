
আফগানিস্তানের কান্দাহার বিমানবন্দরে জঙ্গি হামলা হয়েছে। এতে বেশ কয়েক জন হতাহত হয়।
আজ বুধবার বিবিসি অনলাইনের প্রতিবেদনে জানানো হয়, সুরক্ষিত ওই বিমানবন্দরে হামলার দায় স্বীকার করেছে তালেবান।
বার্তা সংস্থা এএফপির প্রতিবেদনে জানানো হয়, প্রচণ্ড সংঘর্ষে ১৫০ জন আফগান ও বিদেশি সেনা নিহত হয়েছে বলে দাবি তালেবানের। তাদের ওই দাবি নিরপেক্ষ কোনো সূত্র থেকে যাচাই করা যায়নি।
কর্মকর্তাদের বরাত দিয়ে বিবিসি জানিয়েছে, গোলাগুলিতে নয়জন নিহত ও ২০ জন আহত হয়েছে। হতাহত ব্যক্তিদের মধ্যে তালেবান জঙ্গি, সেনাসদস্য ও বেসামরিক লোকজন রয়েছে।
হামলার বিবরণ নিয়ে বিভিন্ন ধরনের তথ্য পাওয়া যাচ্ছে। হামলার সবশেষ পরিণতিও স্পষ্ট নয়।
ওই বিমানবন্দর চত্বরে আফগান ও ন্যাটো বাহিনীর সদর দপ্তর রয়েছে।
প্রাদেশিক সরকারের মুখপাত্র শামিম খোপালওয়াক বলেন, হামলাকারীরা বিমানবন্দর চত্বরের প্রথম ফটক ভেঙে ভেতরে প্রবেশ করতে সক্ষম হয়। বেশ কয়েকজন হামলাকারী এই হামলায় অংশ নেয়।
কর্মকর্তাদের ভাষ্য, হামলাকারীরা ভেতর থেকে তীব্র প্রতিরোধের মুখে পড়ে।
