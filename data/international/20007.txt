
ভারতের দিল্লিতে চলন্ত বাসে মেডিকেলের ছাত্রীকে গণধর্ষণের ঘটনায় এক কিশোরের মামলার রায় আজ শনিবার ঘোষণা করা হতে পারে। ১৭ বছর বয়সী ওই কিশোরের বিচার চলছে দেশটির কিশোর আদালতে।ওই কিশোরের বিরুদ্ধে ধর্ষণ, হত্যা, প্রমাণ ধ্বংস করাসহ বেশ কয়েকটি অভিযোগ আনা হয়েছে। বিবিসি অনলাইনের খবরে এ কথা জানানো হয়।অভিযোগ প্রমাণিত হলে তাকে অপরাধ সংশোধন কেন্দ্রে তিন বছর কাটাতে হবে।গত বছরের ১৬ ডিসেম্বর দিল্লিতে চলন্ত বাসে ২৩ বছর বয়সী এক মেডিকেল-ছাত্রী গণধর্ষণের শিকার হন। ২৯ ডিসেম্বর সিঙ্গাপুরে চিকিত্সাধীন অবস্থায় তাঁর মৃত্যু হয়। এ মর্মান্তিক ঘটনার পর দিল্লিসহ দেশটির বিভিন্ন স্থানে ধর্ষণের বিরুদ্ধে সোচ্চার হয়ে ওঠে সাধারণ মানুষ।জনরোষের মুখে ঘটনার কয়েক দিন পর বাসের চালকসহ পাঁচজনকে গ্রেপ্তার করা হয়। চলতি বছরের ১১ মার্চ তিহার জেলে থাকা অবস্থায় প্রধান আসামি বাসচালক রাম সিং মারা যান। আত্মহত্যার কারণে তাঁর মৃত্যু হয়ে থাকতে পারে বলে আশঙ্কা করা হয়।
অভিযুক্ত কিশোরসহ বাকি চারজনের বিরুদ্ধে মামলা চলছে। দোষী সাব্যস্ত হলে প্রাপ্তবয়স্ক তিনজনের ফাঁসি হতে পারে।
 
