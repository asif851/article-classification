
ভারতের তামিলনাড়ু রাজ্যের সদ্য সাবেক মুখ্যমন্ত্রী জয়রাম জয়ললিতার জামিনের আবেদনের ওপর শুনানি ৭ অক্টোবর পর্যন্ত মুলতবি করেছেন কর্ণাটক হাইকোর্টের অবকাশকালীন বেঞ্চ। এর অর্থ, দুর্নীতির দায়ে দণ্ডিত জয়ললিতাকে আপাতত কারাগারেই থাকতে হচ্ছে। গত মঙ্গলবার প্রধান বিচারপতির বিশেষ আদেশের প্রেক্ষাপটে কর্ণাটক হাইকোর্টের অবকাশকালীন বেঞ্চ জামিন আবেদনের শুনানি করতে রাজি হন। গতকাল বুধবার বেঞ্চ বলেন, নিয়মিত বেঞ্চে এ আবেদনের শুনানি হওয়া উচিত। এরপর শুনানি ৭ অক্টোবর পর্যন্ত মুলতবি করা হয়। প্রতিবাদে জয়ললিতার সমর্থক আইনজীবীরা আদালতের বাইরে অবস্থান নেন। টাইমস অব ইন্ডিয়া
