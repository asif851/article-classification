
মিয়ানমারের সেনা অভিযান থেকে বাঁচতে পালিয়ে আসা রোহিঙ্গাদের উদ্ধারে এগিয়ে আসছে ভূমধ্যসাগরে কাজ করা মাল্টাভিত্তিক একটি সংস্থা। সংস্থাটি এত দিন মূলত লিবিয়া থেকে ভূমধ্যসাগর হয়ে ইউরোপে পাড়ি দেওয়া অভিবাসীদের বাঁচাতে কাজ করে এসেছে।
দ্য ফিনিক্স নামের উদ্ধারকারী জাহাজের মাধ্যমে এত দিন সংস্থাটি অন্তত ৪০ হাজার অভিবাসীকে সাগর থেকে উদ্ধার করেছে বলে জানিয়েছে। সংস্থাটির নাম ‘দ্য মাইগ্র্যান্ট অফশোর এইড স্টেশন’। এটি ২০১৪ সাল থেকে ভূমধ্যসাগরে অভিবাসীদের উদ্ধারের কাজ করে আসছে। এবার তারা তাদের কাজের স্থান পরিবর্তন করতে চলেছে।
মাল্টা থেকে সংস্থাটি তাদের উদ্ধারকারী জাহাজ দ্য ফিনিক্সকে পাঠাচ্ছে বঙ্গোপসাগরে। জাহাজটির প্রায় তিন সপ্তাহের মতো সময় লাগবে মিয়ানমারের কাছে পৌঁছাতে। আর সেখানে গিয়ে তারা রোহিঙ্গা গোষ্ঠীকে যতদূর সম্ভব মানবিক সহায়তা ও প্রয়োজনীয় সাহায্য দেবে।
