
দক্ষিণ আফ্রিকার সাবেক প্রেসিডেন্ট প্রয়াত নেলসন ম্যান্ডেলার বাড়ির উত্তরাধিকারী হওয়ার চেষ্টায় ব্যর্থ হয়েছেন তাঁর সাবেক স্ত্রী উইনি ম্যান্ডেলা। আদালত তাঁর এ-সংক্রান্ত একটি আবেদন গতকাল বৃহস্পতিবার নাকচ করে দিয়েছেন।ম্যান্ডেলার সাবেক স্ত্রী উইনি মাদিকিজেলা-ম্যান্ডেলা স্বামীর যেসব সম্পত্তির মালিকানা নিজের বলে দাবি করছিলেন, সেগুলো প্রয়াত নেতার নিজের গ্রাম কুনুতে অবস্থিত। উইনি ম্যান্ডেলা ২০১৪ সালে আদালতে করা আবেদনে যুক্তি দেখান, প্রচলিত আইন অনুসারে কুনু গ্রামে ম্যান্ডেলার বাড়িসহ অন্যান্য সম্পত্তির উত্তরাধিকারী তিনিই। তবে দেশটির একটি উচ্চ আদালত গতকাল ওই আবেদন নাকচ করে দেন। নেলসন ম্যান্ডেলা তাঁর কুনু গ্রামের সম্পত্তি মৃত্যুর আগেই পরিবারের বিভিন্ন সদস্যের নামে উইল করে দিয়েছিলেন। তবে ৩৮ বছরের বিবাহিত জীবনের পর ১৯৯৬ সালে বিচ্ছেদ ঘটানোর পর উইনি ম্যান্ডেলাকে এই উইলের বাইরে রাখেন তিনি।
