
প্রেসিডেন্ট দিলমা রুসেফের পদত্যাগের দাবিতে গতকাল রোববার ব্রাজিলজুড়ে হাজার হাজার বিক্ষোভকারী রাস্তায় নেমে বিক্ষোভ করেছে।
বিক্ষোভকারীরা দিলমা ও তাঁর দল বামপন্থী ওয়ার্কার্স পার্টির বিরুদ্ধে ব্যাপক দুর্নীতি অভিযোগ এনেছে। একই সঙ্গে গত ২৫ বছরের মধ্যে দেশটির অর্থনীতির চরম দুরবস্থার জন্যও তাঁর সরকারকে দায়ী করেছে।
বার্তা সংস্থা এএফপির খবরে বলা হয়, রাজধানী ব্রাসিলিয়ায় সমবেত বিক্ষোভকারীরা জাতীয় সংগীত গাইছিল আর ‘দিলমা তুমি চলে যাও’ বলে স্লোগান দিচ্ছিল। একই চিত্র ছিল রিও ডি জেনেরিও, সাও পাওলোসহ ব্রাজিলের অন্য শহরগুলোতেও। অনেকেই ব্রাজিলের ফুটবল দলের হলুদ রঙের জার্সি পড়ে বিক্ষোভে যোগ দেয়।
আয়োজকদের দাবি, গতকাল দেশজুড়ে মোট ১৯ লাখ নাগরিক বিক্ষোভে অংশ নিয়েছে। তবে পুলিশের দাবি, বিক্ষোভকারীর সংখ্যা ছিল মাত্র সাড়ে তিন লাখ। সাও পাওলোর বিক্ষোভে অংশ নিয়ে বিক্ষোভের আয়োজক সংগঠন ‘ভেম প্রা রুয়া’-এর নেতা রোজেরিও চেকুয়ার বলেন, ‘দুর্নীতি আমরা আর সইতে পারছি না। আইনসভা কংগ্রেসের যদি ন্যূনতম বোধ-বিবেচনা থাকে, তা হলে তারা দিলমাকে অভিশংসনের সিদ্ধান্ত নেবে।’
বিবিসি অনলাইনের খবরে বলা হয়েছে, দিলমার বিরুদ্ধে এটাই প্রথম বিক্ষোভ নয়। এর আগে তাঁর বিরুদ্ধে চলতি বছরের মার্চ ও এপ্রিলে বিক্ষোভ হয়েছে। সেসময়ও হাজার হাজার বিক্ষোভকারী বিক্ষোভে অংশ নেয়।
ব্রাসিলিয়ায় গতকালের বিক্ষোভে যোগ দেওয়া অবসরপ্রাপ্ত প্রকৌশলী এলিনো এলভিস ডি মোরায়েস বলেন, ‘আমরা পরিবর্তন চাই। মানুষ রাস্তায় না নামলে পরিবর্তন অসম্ভব।’
দ্বিতীয় মেয়াদে প্রেসিডেন্ট হওয়ার এক বছরও পূর্তি হয়নি দিলমার। এর মধ্যেই তাঁর বিরুদ্ধে বিক্ষোভ শুরু হয়েছে। তাঁর জনপ্রিয়তা নেমে এসেছে এক অঙ্কের ঘরে।
আগামী বছর রিও ডি জেনেরিওতে গ্রীষ্মকালীন অলিম্পিক হওয়ার কথা। এ অবস্থায় ব্রাজিলের জন্য আরও কঠিন দিন আসছে বলে ধারণা করা হচ্ছে।
দেশটির রাষ্ট্রীয় মালিকানাধীন তেল কোম্পানি পেট্রোব্রাস নিয়ে দিলমা ও তাঁর দল বড় ধরনের আর্থিক কেলেঙ্কারি ঘটিয়েছে বলে সাধারণ নাগরিকদের অভিযোগ। একই সঙ্গে তাদের অভিযোগ, এক দশক ধরে ব্রাজিলের অর্থনীতি ঊর্ধ্বমুখী থাকলেও এখন তা নিম্নমুখী হচ্ছে। অর্থনীতির এই অবস্থা দেশটির মধ্যবিত্তকে উদ্বিগ্ন করে তুলছে।
