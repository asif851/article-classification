
একটি আন্তমহাদেশীয় ক্ষেপণাস্ত্রের সফল পরীক্ষা চালিয়েছে বলে দাবি করেছে উত্তর কোরিয়া। তাদের নেতা কিম জং উন পরীক্ষাটি তত্ত্বাবধান করেন। তিনি পরীক্ষার সাফল্যে ব্যাপক সন্তুষ্ট।
উত্তর কোরিয়ার রাষ্ট্রীয় সংবাদ সংস্থা কেসিএনএর প্রতিবেদনে জানানো হয়, ক্ষেপণাস্ত্রটি ভূমি থেকে ভূমিতে উৎক্ষেপণযোগ্য। এটি মধ্য থেকে দূরপাল্লার আন্তমহাদেশীয় ক্ষেপণাস্ত্র।
উত্তর কোরিয়া গতকাল রোববার ক্ষেপণাস্ত্রটির পরীক্ষা চালায় বলে বিবিসি অনলাইনের প্রতিবেদনে জানানো হয়।
দক্ষিণ কোরিয়ার প্রতিরক্ষা মন্ত্রণালয়ের ভাষ্য, পশ্চিমাঞ্চলীয় নর্থ পিয়ঙ্গান প্রদেশের বাঙ্গিয়ন বিমানঘাঁটি থেকে গতকাল সকালে জাপান সাগরের দিকে (পূর্ব সাগর) উত্তর কোরিয়া ওই ক্ষেপণাস্ত্র ছুড়ে মারে। এটি প্রায় ৫০০ কিলোমিটার দূরে গিয়ে সাগরেই আঘাত হানে।
সিউল বলছে, নতুন মার্কিন প্রেসিডেন্ট ডোনাল্ড ট্রাম্পের প্রতিক্রিয়া যাচাই করার লক্ষ্যেই পিয়ংইয়ং উসকানিমূলকভাবে এই ক্ষেপণাস্ত্রের পরীক্ষা চালিয়েছে।
উত্তর কোরিয়ার সবশেষ এই ক্ষেপণাস্ত্র পরীক্ষার নিন্দা জানিয়েছে আন্তর্জাতিক সম্প্রদায়।
বিষয়টি নিয়ে আলোচনার জন্য জাতিসংঘ নিরাপত্তা পরিষদের জরুরি বৈঠক ডাকার অনুরোধ জানিয়েছে যুক্তরাষ্ট্র, জাপান ও দক্ষিণ কোরিয়া।
সংবাদ সংস্থা কেসিএনএর ভাষ্য, উত্তর কোরিয়া পুকগুকসং-২ নামের ক্ষেপণাস্ত্রের পরীক্ষা চালিয়েছে। এটি নতুন ধরনের কৌশলগত অস্ত্র। এই ক্ষেপণাস্ত্রটি পারমাণবিক যুদ্ধাস্ত্র বহনে সক্ষম।
কেসিএনএ জানায়, কিম জং উন নিজে পরীক্ষাটি তত্ত্বাবধান করেন। পরীক্ষার ফলাফলে তিনি সন্তুষ্টি প্রকাশ করেছেন।
কেসিএনএ বলছে, গতকাল যে ক্ষেপণাস্ত্রটির পরীক্ষা চালানো হয়, তা উত্তর কোরিয়ার বহরে প্রচণ্ড শক্তি যুক্ত করেছে।
ট্রাম্প শপথ নেওয়ার পর পিয়ংইয়ং প্রথম কোনো ক্ষেপণাস্ত্রের পরীক্ষা চালাল। জবাবে ট্রাম্প যুক্তরাষ্ট্রের গুরুত্বপূর্ণ মিত্র ও উত্তর কোরিয়ার বৈরীভাবাপন্ন দেশ জাপানের প্রতি শতভাগ সমর্থনের প্রতিশ্রুতি দিয়েছেন।
আরও পড়ুন:ক্ষেপণাস্ত্রের পরীক্ষা চালাল উত্তর কোরিয়া
