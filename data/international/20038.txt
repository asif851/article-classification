
ভারতের পরবর্তী রাষ্ট্রপতি নির্বাচনে দেশের রাজনৈতিক দলগুলো এখন পর্যন্ত নিজেদের পছন্দের প্রার্থীর নাম ঘোষণা করেননি। তবে এরই মধ্য কয়েকজন ফরম কিনেছেন। তবে একজন প্রার্থীকে নিয়ে আগ্রহ তৈরি হয়েছে। কারণ, তিনি একজন ‘চা-ওয়ালা’।
ভারতের বর্তমান প্রধানমন্ত্রী নরেন্দ্র মোদি একসময় চায়ের দোকানে কাজ করছিলেন। তাই তাঁকে ‘চা-ওয়ালা’ প্রধানমন্ত্রী বলা হয়। মোদি নিজমুখে সে কথা বলেছেনও। সেই পথ ধরে এবার ভারতে রাষ্ট্রপতির দৌড়েও নামলেন আরেক ‘চা-ওয়ালা’। ইতিমধ্যেই মনোনয়ন জমা দিয়েছেন তিনি। তাঁর নাম আনন্দ সিং কুশওয়া।
মধ্যপ্রদেশের গোয়ালিওরের চা-বিক্রেতা আনন্দ সিং কুশওয়া। তিনি কোনো বড় চা ব্যবসায়ী নন। সামান্য একজন চা-বিক্রেতা। ১৭ জুলাই পরবর্তী প্রেসিডেন্ট নির্বাচনে ভোটের লড়াইয়ের জন্য তিনি মনোনয়ন কিনেছেন। এ নিয়ে চতুর্থবার রাষ্ট্রপতি পদের জন্য মনোনয়নপত্র কিনে জমা দিলেন ৪৯ বছর বয়সী আনন্দ কুশওয়া। এর আগে উপরাষ্ট্রপতি, পার্লামেন্টে সদস্য নির্বাচনসহ তিনি মোট ২০টি নির্বাচনে লড়েছেন। তবে, ১৯৯৪ সালের পর থেকে প্রতিটি নির্বাচনে অংশ নিয়েছেন এবং হেরেছেন এই চা বিক্রেতা।
আনন্দ সিং কুশওয়া এবারের নির্বাচন নিয়ে বেশ আশাবাদী। তিনি এ জন্য উত্তর প্রদেশের এমপি এবং এমএলএর সঙ্গে যোগাযোগ রেখে চলেছেন। তিনি বলেন, ‘উত্তর প্রদেশের যাঁরা প্রেসিডেন্ট নির্বাচনে ভোট দেবেন, তাঁদের সঙ্গে আমি নিয়মিত যোগাযোগ করে চলেছি। আমি অতীতে জয়ের জন্য পর্যাপ্ত ভোট পাইনি, কিন্তু এবার আসা করছি।’
রাষ্ট্রপতি পদে নির্বাচনে মনোনয়নের জন্য ৫০ জন ভোটারের সমর্থন দরকার। তা নিয়েই মনোনয়নপত্র জমা দিতে হয়।
কুশওয়া বললেন, ‘একজন চা বিক্রেতা যদি ভারতের প্রধানমন্ত্রী হতে পারেন, তবে কেন আরেকজন চা-ওয়ালা রাষ্ট্রপতি হতে পারবেন না!’
‘চা-ওয়ালা’ কুশওয়ার কোনো গাড়ি নেই। সাইকেলেই চড়েই চলছে নির্বাচনের জোরদার প্রচার চালাচ্ছেন তিনি। নির্বাচনে লড়াই করার জন্য প্রতিদিন অর্থও জমাচ্ছেন তিনি। ২০১৪ সালে লোকসভা নির্বাচনের সময় জমা দেওয়া হলফনামা অনুসারে কুশওয়ার কাছে স্থাবর ও অস্থাবর মিলিয়ে মোট সম্পত্তির পরিমাণ ১৫ হাজার রুপি।
ভারতের পরবর্তী প্রেসিডেন্ট নির্বাচনে ভোট গ্রহণ হবে ১৭ জুলাই। গণনা ২০ জুলাই। প্রার্থী মনোনয়নের শেষ তারিখ ২৮ জুন। আর প্রার্থিতা প্রত্যাহারের জন্য ১ জুলাই পর্যন্ত সময় পাওয়া যাবে। নির্বাচন সামনে রেখে কয়েকজনের নাম শোনা গেলেও রোববার পর্যন্ত সরকারি কিংবা বিরোধী দল কেউই তাদের পছন্দের প্রার্থীর নাম ঘোষণা করেনি। তথ্যসূত্র: ইন্ডিয়া ডট কম।
আরও পড়ুন...রাষ্ট্রপতি নির্বাচনে প্রার্থিতার খবরকে উড়িয়ে দিলেন সুষমারাষ্ট্রপতি পদে প্রার্থিতা নিয়ে কংগ্রেস-বিজেপি দূরত্ব রয়েই গেল
 
