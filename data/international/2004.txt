
যুক্তরাষ্ট্রের প্রেসিডেন্ট নির্বাচনে ডেমোক্রেটিক পার্টির মনোনয়নপ্রত্যাশী হিলারি ক্লিনটনের বিরুদ্ধে ফৌজদারি অভিযোগ আনার সুপারিশ করা হবে না। দেশটির কেন্দ্রীয় তদন্ত সংস্থা এফবিআই এ ঘোষণা দিয়েছে। এর মধ্য দিয়ে হিলারির ই-মেইল বিতর্ক নিয়ে আইনি অনিশ্চয়তার অবসান হলো।
মার্কিন প্রেসিডেন্ট বারাক ওবামার প্রথম মেয়াদে মার্কিন পররাষ্ট্রমন্ত্রী হয়েছে দায়িত্ব পালন করেন হিলারি ক্লিনটন। ওই সময়ে তিনি ব্যক্তিগত সার্ভার ব্যবহার করে রাষ্ট্রীয় গোপন তথ্য ই-মেইলে সরকারের সংশ্লিষ্ট কর্মকর্তাদের সঙ্গে আদান-প্রদান করেন। বিষয়টি নিয়ে তদন্তও করা হয়।এফবিআইয়ের পরিচালক জেমস কমে বলেন, হিলারি ক্লিনটনের বিরুদ্ধে ফৌজদারি অভিযোগ আনার মতো ‘যুক্তিসংগত বিষয় নেই’। তিনি বলেন, হিলারি ও সংশ্লিষ্ট কর্মকর্তাদের আইন লঙ্ঘনের অপচেষ্টা ছিল—এমন তথ্য-প্রমাণও পাওয়া যায়নি। তবে সাবেক পররাষ্ট্রমন্ত্রী ওই সময় ই-মেইলে গোপন তথ্য আদান-প্রদানের ক্ষেত্রে ‘অত্যন্ত অসাবধান’ ছিলেন।
এফবিআইয়ের এই সিদ্ধান্তের ফলে হিলারির ই-মেইল বিতর্কের অবসান হলো। এখন তিনি নির্বাচনী প্রচারণায় পুরোপুরি মনোযোগ দিতে পারবেন বলে মনে করেন পর্যবেক্ষকেরা।
