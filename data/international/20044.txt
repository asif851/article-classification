
মালয়েশিয়ার নিখোঁজ যাত্রীবাহী বিমান অনুসন্ধানে স্যাটেলাইট পরিচালনাকারী একটি প্রতিষ্ঠানের উদ্যোগে প্রায় ৩০ লাখ মানুষ যোগ দিয়েছে।আজ মঙ্গলবার বার্তা সংস্থা এএফপির প্রকাশিত প্রতিবেদনে জানানো হয়, ডিজিটাল গ্লোব নামের স্যাটেলাইট পরিচালনাকারী একটি প্রতিষ্ঠান এ উদ্যোগ নিয়েছে। এ ধরনের অনুসন্ধান ‘ক্রাউড সোর্সিং’ নামে পরিচিত। এ ধরনের অনুসন্ধানের ক্ষেত্রে এটাই সবচেয়ে বড় বলে দাবি করা হচ্ছে।প্রতিষ্ঠানটি গতকাল সোমবার দাবি করেছে, তাদের অনুসন্ধান এলাকার পরিসর এখন ২৪ হাজার বর্গকিলোমিটার। অনুসন্ধান প্রচেষ্টায় প্রতিদিনই নতুন নতুন ছবি যুক্ত হচ্ছে। এর মধ্যে ভারত মহাসাগরও রয়েছে।প্রতিষ্ঠানটির দাবি, ১১ মার্চ থেকে স্যাটেলাইটের মাধ্যমে বিমান অনুসন্ধানের কাজ শুরু করেছে তারা। উচ্চ প্রযুক্তির পাঁচটি স্যাটেলাইট থেকে পাওয়া ছবি পরীক্ষার জন্য তারা জনসাধারণের প্রতি আহ্বান জানায়। এতে ব্যাপক সাড়া পাওয়া যায়। ৩০ লাখেরও বেশি স্বেচ্ছাসেবক এই প্রকল্পে অংশ নিয়েছেন।এদিকে মার্কিন নৌবাহিনীর একটি জাহাজ অনুসন্ধান কার্যক্রম থেকে প্রত্যাহার করে নেওয়া হচ্ছে। পেন্টাগনের কর্মকর্তারা গতকাল এ তথ্য জানিয়েছেন।১০ দিন ধরে নিখোঁজ রয়েছে মালয়েশিয়া এয়ারলাইনসের যাত্রীবাহী একটি বিমান। এমএইচ৩৭০ ফ্লাইটটি ২৩৯ জন আরোহী নিয়ে ৭ মার্চ রাতে নিখোঁজ হয়। কুয়ালালামপুর থেকে যাত্রার এক ঘণ্টা পর এটি যোগাযোগ বিচ্ছিন্ন হয়ে যায়।বিমানটিকে খুঁজে বের করতে চিরুনি অভিযান চলছে। এতে সর্বশেষ ২৬টি দেশ অংশ নিচ্ছে বলে মালয়েশিয়া কর্তৃপক্ষ বলেছে। স্থল, নৌ ও আকাশপথে চালানো হচ্ছে এ অভিযান।
