
ভারতের প্রথম হিজড়া বা তৃতীয় লিঙ্গের মানুষ মানবী বন্দ্যোপাধ্যায় একটি কলেজের অধ্যক্ষ পদে নিয়োগ পেয়েছেন। পশ্চিমবঙ্গের কৃষ্ণনগর মহিলা কলেজের অধ্যক্ষ হিসেবে ৯ জুন থেকে তিনি কাজ শুরু করবেন। দেশটির শিক্ষা মন্ত্রণালয়ের পদস্থ কর্মকর্তার বরাত দিয়ে গতকাল বুধবার দ্য হিন্দু পত্রিকা এ খবর প্রকাশ করেছে। পশ্চিমবঙ্গ রাজ্যের শিক্ষা বিভাগের কলেজে অধ্যক্ষ পদের নিয়োগ-সংক্রান্ত কমিটির চেয়ারম্যান দীপক কুমার কর বলেন, ‘কৃষ্ণনগর মহিলা কলেজের অধ্যক্ষ করা হয়েছে মানবী বন্দ্যোপাধ্যায়কে। গত ২০ বছরের বেশি সময় থেকে মানবী কলেজে শিক্ষকতা করছেন। তাঁর প্রয়োজনীয় প্রশাসনিক অভিজ্ঞতাও আছে। তিনি (মানবী) নিয়ম অনুযায়ী যথাযথ প্রক্রিয়ায় অধ্যক্ষ পদে নিয়োগ পেয়েছেন।’কলেজের অধ্যক্ষ পদে মানবী বন্দ্যোপাধ্যায়ের নিয়োগে ভারতের তৃতীয় লিঙ্গের সবাই খুশি। এ নিয়োগ দেওয়ায় তাঁরা রাজ্য সরকারের প্রশংসাও করেছেন। গত বছর ভারতের সুপ্রিম কোর্ট এক আদেশে হিজড়াদের পূর্ণ নাগরিক হিসেবে স্বীকৃতি দেন।
