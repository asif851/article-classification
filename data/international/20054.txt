
জাপানের দক্ষিণাঞ্চলীয় ফুকোওকা এলাকার একটি হাসপাতালে আজ শুক্রবার সকালে আগুনে পুড়ে ১০ জন ব্যক্তি মারা গেছে। নিহত ১০ জনের মধ্যে আটজন রোগী এবং দুজন ওই হাসপাতালের কর্মচারী। বিবিসি অনলাইনের খবরে এ কথা জানানো হয়।
আগুন লাগার সময় হাসপাতালটিতে বৃদ্ধ রোগীসহ অন্তত ১৭ জন ছিলেন। এ ঘটনায় কমপক্ষে পাঁচজন দগ্ধ হয়েছে। তাঁদের অনেকেরই অবস্থা আশঙ্কাজনক।
খবরে বলা হয়, গতকাল স্থানীয় সময় রাত আড়াইটার দিকে চারতলা ভবনটির নিচতলায় আগুনের সূত্রপাত হয়। দ্রুতই আগুন ছড়িয়ে পড়ে। দুই ঘণ্টা চেষ্টার পর ভোরে আগুন নেভাতে সক্ষম হন ফায়ার সার্ভিসের কর্মীরা।
দেশটির এক পুলিশ কর্মকর্তার বরাত দিয়ে বিবিসি জানায়, আগুন লাগার কারণ এখনো জানা যায়নি। এ বিষয়ে দ্রুতই তদন্ত করা হবে।
