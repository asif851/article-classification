
মার্কিন প্রেসিডেন্ট নির্বাচনে ডেমোক্র্যাট পার্টির প্রার্থী হিলারি ক্লিনটনের পক্ষে ভোট চেয়ে বেড়াচ্ছেন বারাক ওবামা ও ফার্স্ট লেডি মিশেল ওবামা। কিন্তু ওবামারই এক সৎভাই হিলারির পক্ষে নয়, প্রতিদ্বন্দ্বী রিপাবলিকান পার্টির ডোনাল্ড ট্রাম্পের পক্ষে।
ওবামার এই ভাইয়ের নাম মালিক ওবামা। কেনিয়ায় জন্ম হলেও মার্কিন এই নাগরিক এখন রাজধানী ওয়াশিংটন ডিসিতে থাকেন। আজ বুধবার রাতে লাসভেগাসে হিলারি ও ট্রাম্পের তৃতীয় এবং শেষ বিতর্ক অনুষ্ঠিত হবে। সেখানে ট্রাম্পের অতিথি হিসেবে উপস্থিত থাকবেন মালিক।
মালিক ভাই ওবামার নেতৃত্ব গুণের ব্যাপারে খুব একটা খুশি নন। গত জুলাইয়ে তিনি ট্রাম্পকে ভোট দেওয়ার ঘোষণা দেন। মালিক ট্রাম্প সম্পর্কে রয়টার্সকে বলেছেন, ‘তিনি হৃদয় থেকে কথা বলেন। তিনি সোজাসাপটা কথা বলেন।’
যুক্তরাষ্ট্র থেকে মুসলিমদের বের করে দেওয়া প্রসঙ্গে ট্রাম্পের বিতর্কিত প্রস্তাবের ব্যাপারে মালিক কোনো সমস্যা দেখেন না। তিনি বলেন, ‘আমি অবশ্যই একজন মুসলমান। কিন্তু আপনি আপনার চারপাশে থাকা মানুষকে শুধু ইসলামের নামে হত্যা করতে পারেন না। ট্রাম্পের বিরুদ্ধে উত্থাপিত নারী কেলেঙ্কারির অভিযোগও উড়িয়ে দেন মালিক।
ওবামার চেয়ে তিন বছরের বড় মালিক।
