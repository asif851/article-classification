
এক দিন আগে হোয়াইট হাউসে নৈশভোজে ভারতীয় প্রধানমন্ত্রী নরেন্দ্র মোদিকে আমন্ত্রণ জানিয়েছিলেন মার্কিন প্রেসিডেন্ট বারাক ওবামা। ভারতের প্রধানমন্ত্রীর সঙ্গে ঐক্যের বহিঃপ্রকাশ ছিল সেই নৈশভোজ। পরদিন, অর্থাৎ শুক্রবার সেই ওবামা উপমহাদেশের ভয়াবহ পরমাণু হুমকি প্রশমনে ভারত-পাকিস্তানের প্রতি তাগিদ দিলেন।ওয়াশিংটনে দুই দিনের আন্তর্জাতিক পরমাণু নিরাপত্তা শীর্ষ সম্মেলন শুরু হয় গত বৃহস্পতিবার। সম্মেলনের শেষ দিন শুক্রবার ওবামা বলেন, পরমাণুক্ষেত্রে ভারত ও পাকিস্তানকে আরও উন্নতি করতে হবে। তারা সামরিক শক্তি সঞ্চয় করছে। কিন্তু তারা ভুল পথে যাচ্ছে না, সে বিষয়ে আমাদের নিশ্চিত হতে হবে।’ভারতের প্রধানমন্ত্রী নরেন্দ্র মোদি যোগ দিলেও লাহোরে সাম্প্রতিক ভয়াবহ জঙ্গি হামলার কারণে পাকিস্তানের প্রধানমন্ত্রী নওয়াজ শরিফ এবার এ সম্মেলনে যোগ দেননি। পাকিস্তানে জঙ্গিবাদের প্রসারের পরিপ্রেক্ষিতে সে দেশের পরমাণু অস্ত্রসম্ভার বেহাত হওয়ার আশঙ্কা নিয়ে আন্তর্জাতিক মহলে উদ্বেগ রয়েছে।কয়েকটি দেশে পরমাণু অস্ত্রের বিস্তার ঘটছে, এ কথা উল্লেখ করে ওবামা এ বিষয়ে গভীর উদ্বেগ প্রকাশ করেন। তিনি বলেন, যেসব দেশ ছোট আকারের পরমাণু অস্ত্র তৈরি করছে, সেসব দেশ থেকে তা চুরি হয়ে যাওয়ার আশঙ্কা রয়েছে।মার্কিন প্রেসিডেন্ট বলেন, আইএসের মতো সন্ত্রাসী গোষ্ঠীগুলোর ‘পাগলা মানুষদের’ পারমাণবিক অস্ত্র বা ‘ডার্টি বোমা’ অর্জন রুখতে অধিকতর সহযোগিতা গড়ে তুলতে হবে।এবার চতুর্থবারের মতো আয়োজিত হলো পরমাণু নিরাপত্তা শীর্ষ সম্মেলন। ছয় বছর আগে প্রথম ওয়াশিংটনে এই সম্মেলনের আয়োজন হয়। তখন নবীন প্রেসিডেন্ট ওবামাই এর আয়োজন করেছিলেন। সেই আয়োজনে মার্কিন প্রেসিডেন্ট পরমাণু অস্ত্রমুক্ত একটি বিশ্বের রূপরেখা তুলে ধরেছিলেন। আগামী বছরের জানুয়ারিতে প্রেসিডেন্ট পদ থেকে বিদায় নেবেন ওবামা। তাই এবারেরটি ছিল তাঁর শেষ সম্মেলন।
