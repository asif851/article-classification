
পাপুয়া নিউগিনিতে আজ মঙ্গলবার শক্তিশালী এক ভূমিকম্প আঘাত হেনেছে। রিখটার স্কেলে এর তীব্রতা ছিল ৭ দশমিক ৪। বিশেষজ্ঞরা এ ঘটনায় সুনামির আশঙ্কা করছেন। যুক্তরাষ্ট্রের ভূতাত্ত্বিক জরিপ দপ্তর বলছে, নিউ ব্রিটেনের কোকোপো শহর থেকে ১৩৩ কিলোমিটার দক্ষিণ-দক্ষিণ পশ্চিমে এই ভূমিকম্পের উৎপত্তিস্থল। খবর এএফপির।
যুক্তরাষ্ট্রের ভূতাত্ত্বিক জরিপ আরও জানায়, ভূমিকম্পের পর সেখানে আবার দ্বিতীয় দফায় ৫.৯ তীব্রতার ভূকম্পন হয়।
প্রশান্ত মহাসাগরীয় সুনামি সতর্কতা কেন্দ্র জানিয়েছে, ভূমিকম্পের পর উপকূলীয় এলাকার ৩০০ কিলোমিটারের মধ্যে সুনামি আঘাত হানতে পারে।
অস্ট্রেলিয়ার ভূবিজ্ঞান বিভাগের জ্যেষ্ঠ বিশেষজ্ঞ জোনাথন বাথগেট জানান, ওই এলাকায় সুনামি আঘাত করতে পারে। তবে প্রতিবেশী দেশ অস্ট্রেলিয়া ও নিউজিল্যান্ডে এর কোনো প্রভাব পড়বে না।
