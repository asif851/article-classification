
যাচাই না করে কোনো তথ্য প্রকাশ করা যাবে না বলে জানিয়েছে মালদ্বীপ কর্তৃপক্ষ। গতকাল সোমবার গণমাধ্যমের প্রতি জারি করা মালদ্বীপ পুলিশ সার্ভিসের এক বিবৃতিতে বলা হয়, গণমাধ্যমে ভুল তথ্য প্রচারিত হলে দেশের সংকট কাটাতে চলমান তদন্তপ্রক্রিয়া বাধাগ্রস্ত হতে পারে।প্রেসিডেন্ট আবদুল্লাহ ইয়ামিন সম্প্রতি ১৫ দিনের জন্য জরুরি অবস্থা জারি এবং সুপ্রিম কোর্টের এক বিচারপতিসহ প্রধান বিচারপতিকে গ্রেপ্তারের পরই দেশটিতে নতুন করে সংকট দেখা দেয়। এর আগে গত সপ্তাহে মালদ্বীপের সুপ্রিম কোর্ট সন্ত্রাসবাদে জড়িত থাকার অভিযোগে বিরোধী দলের কারাবন্দী নয়জন নেতাকে মুক্তির আদেশ দেন। ইয়ামিনের সরকার আদালতের এ আদেশ প্রত্যাখ্যান করলে শুরু হয় রাজনৈতিক সংকট। দেশটির প্রেসিডেন্ট আবদুল্লাহ ইয়ামিনকে অপসারণে এগিয়ে আসতে ভারত ও যুক্তরাষ্ট্রের প্রতি আহ্বান জানান নাশিদ। পরে নয়জন রাজনীতিককে মুক্তির আদেশ প্রত্যাহার করে নেন মালদ্বীপের সর্বোচ্চ আদালত। পুলিশের বিবৃতিতে বলা হয়, বর্তমানে কারাবন্দী বিচারক আলী হামিদ ও বিচারিক প্রশাসক হাসান সাঈদ হোসেনের বিরুদ্ধে অভ্যুত্থান চেষ্টার অভিযোগ প্রমাণিত হয়েছে। তাঁদের কাছ থেকে বিপুল অর্থ উদ্ধার করা হয়েছে। এ পর্যন্ত ৩০ জনকে জিজ্ঞাসাবাদ ও আটজনকে গ্রেপ্তার করা হয়েছে। এদিকে, প্রেসিডেন্ট আবদুল্লাহ ইয়ামিনের সরকার তাৎক্ষণিক এক বিবৃতিতে জানিয়েছে, তাঁরা পুলিশের নির্দেশ মেনে চলবেন।
