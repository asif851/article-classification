
পাকিস্তানের রাজধানী ইসলামাবাদে একটি আদালত ভবনে হামলা চালিয়েছেন অজ্ঞাত বন্দুকধারীরা। এতে একজন বিচারকসহ অন্তত ১১ জন নিহত হয়েছেন। আহত হয়েছেন অন্তত ২৫ জন।‘দ্য ডন’ পত্রিকার অনলাইনে প্রকাশিত প্রতিবেদনে জানানো হয়, আজ সোমবার ইসলামাবাদের এফ-৮ এলাকায় অবস্থিত জেলা জজ আদালতে অজ্ঞাত ব্যক্তিরা বন্দুক ও হাত গ্রেনেড নিয়ে হামলা চালায়। এতে অতিরিক্ত দায়রা জজ রাফাকাত আওয়ানসহ ১১ জন নিহত হন। তবে হামলার দায় এখনো কেউ স্বীকার করেনি।পুলিশ কর্মকর্তারা জানিয়েছেন, এক আসামিকে আদালতে আনার পর তাঁর সহযোগীরা তাঁকে ছিনিয়ে নেওয়ার চেষ্টা করেন। এসময় এই হামলা শুরু হয়।পুলিশ ও প্রত্যক্ষদর্শীরা জানিয়েছেন, আদালতের ভেতরে দুটি বিস্ফোরণের ঘটনা ঘটেছে। একটি বিস্ফোরণ হয়েছে এক বিচারপতির চেম্বারের কাছে। আরেকটি বিস্ফোরণ হয়েছে অপর একটি অফিসের বাইরে।
ঘটনার সময় আদালত প্রাঙ্গণে উপস্থিত আইনজীবীদের মধ্যে আতঙ্ক ছড়িয়ে পড়ে। তাঁরা নিরাপদ আশ্রয়ের খোঁজে ছুটতে থাকেন।ঘটনার পর আদালত প্রাঙ্গণে পুলিশ ও বিশেষ বাহিনী মোতায়েন করা হয়েছে।
