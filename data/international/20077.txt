
আন্তর্জাতিক চাপ ও অভ্যন্তরীণ অস্থিতিশীলতার মধ্যে মালদ্বীপে আজ শনিবার সকাল থেকে দ্বিতীয় দফায় প্রেসিডেন্ট নির্বাচন শুরু হয়েছে। আজ স্থানীয় সময় সকাল সাড়ে সাতটায় দেশটির ভোট কেন্দ্রগুলোতে ভোট নেওয়া শুরু হয়েছে। টাইমস অব ইন্ডিয়ার খবরে এ কথা জানানো হয়।
চলতি মাসের ৯ তারিখ অনুষ্ঠিত প্রথম দফার নির্বাচনে মোহাম্মদ নাশিদ সর্বোচ্চ ৪৬ দশমিক ৯৩ শতাংশ ভোট পান। তবে প্রয়োজনীয় ৫০ শতাংশ ভোট না পাওয়ায় তাঁকে দ্বিতীয় দফার এ নির্বাচনে লড়তে হচ্ছে। এ নির্বাচনে নাশিদের প্রতিদ্বন্দ্বী আবদুল্লাহ ইয়ামেন। প্রথম দফা নির্বাচনে তিনি পেয়েছেন ২৯ দশমিক ৭৩ শতাংশ ভোট।
দেশটির নির্বাচন কমিশনের কর্মকর্তা আইশাথ রিমা জানান, সাড়ে সাতটা থেকে শুরু হওয়া এ নির্বাচন চলবে টানা সাড়ে আট ঘণ্টা, অর্থাত্ বিকেল চারটা পর্যন্ত। এ সাড়ে আট ঘণ্টার নির্বাচনে দুই প্রতিদ্বন্দ্বীর মধ্যে যেকোনো একজনকে প্রেসিডেন্ট হিসেবে বেছে নিতে হবে। আর এ কঠিন কাজটি করবেন দুই লাখ ৩৯ হাজার ভোটার।
মালদ্বীপের প্রথম অবাধ নির্বাচনে জয়ী নেতা মোহাম্মদ নাশিদ ২০১২ সালে এক অভ্যুত্থানে ক্ষমতাচ্যুত হন। এর পর থেকে দেশটিতে রাজনৈতিক অস্থিরতা চলে আসছে।
গত সেপ্টেম্বরে অনুষ্ঠিত প্রথমবারের নির্বাচনের ফলাফল সর্বোচ্চ আদালত বাতিল করার পর নির্বাচনের নতুন তারিখ ঘোষণা করা হয়। তবে ভোটার তালিকা নিয়ে জটিলতার জের ধরে ওই নির্বাচনও স্থগিত করে দেয় দেশটির পুলিশ। শেষ মুহূর্তে প্রার্থীরা চলতি সপ্তাহের শুরুতে সমঝোতায় পৌঁছান এবং ভোটার তালিকায় সই করেন। আদালতের আদেশে বলা হয়েছিল, ভোটার তালিকায় সব প্রার্থীর সই থাকলেই কেবল নির্বাচন হতে পারবে।
গত ৭ সেপ্টেম্বর প্রথম দফার নির্বাচনের ফলাফল বাতিল হওয়ার পর থেকে মালদ্বীপের ওপর প্রচণ্ড আন্তর্জাতিক চাপ আসে। ছয় সপ্তাহ পরে দ্বিতীয়বার নির্বাচন অনুষ্ঠানের ঘোষণা দেওয়া হলেও আদালতের নির্দেশনার যুক্তি দিয়ে ভোটের দিন তা স্থগিত করে দেয় পুলিশ বাহিনী। এসব জটিলতার মধ্য দিয়ে ৯ নভেম্বর প্রথম দফার প্রেসিডেন্ট নির্বাচন অনুষ্ঠিত হয়।
