
বিরোধী দলের আন্দোলনের মুখে নির্বাচন কমিশনে (ইসি) সংস্কারের ঘোষণা দিয়েছেন মালয়েশিয়ার প্রধানমন্ত্রী নাজিব রাজাক। সম্প্রতি অনুষ্ঠিত সাধারণ নির্বাচনে ব্যাপক কারচুপি হয়েছে—বিরোধী জোটের এ অভিযোগের মুখে গতকাল শনিবার এ ঘোষণা দেন তিনি।
প্রধানমন্ত্রী নাজিব বলেন, সরকারি ও বিরোধী দলের সমন্বয়ে পার্লামেন্টের একটি স্বাধীন বিশেষ কমিটি গঠন করা হবে। ওই কমিটি ইসির কাজের ওপর নজরদারি করবে। নাজিব আরও বলেন, ‘আমি উপলব্ধি করতে পারছি জনগণের একটা অংশ আমাদের নির্বাচনী প্রক্রিয়াকে আরও শক্তিশালী দেখতে চায়। জাতীয় ঐক্যের স্বার্থে আমি তাই নির্বাচনী প্রক্রিয়া সংস্কারের ঘোষণা দিচ্ছি।’ তবে কী ধরনের সংস্কার আনা হচ্ছে, এ বিষয়ে বিস্তারিত কিছু জানাননি প্রধানমন্ত্রী রাজাক।
নাজিব রাজাকের এ ঘোষণাকে মূল বিরোধী জোট সতর্কতার সঙ্গে স্বাগত জানিয়েছে। তবে ইসির পদত্যাগের দাবিতে তারা অটল রয়েছে। পাশাপাশি নির্বাচনী ফলাফল চ্যালেঞ্জ করে মামলা দায়েরের প্রস্তুতি নিচ্ছে। 
গত ৫ মে অনুষ্ঠিত নির্বাচনে নাজিবের নেতৃত্বাধীন জোট ন্যাশনাল ফ্রন্ট পার্লামেন্টের ২২২টির মধ্যে ১৩৩টি আসনে জয়লাভ করে। সাবেক প্রধানমন্ত্রী আনোয়ার ইব্রাহিমের নেতৃত্বাধীন মূল বিরোধী জোট পিপলস অ্যালায়েন্স ভোটে ব্যাপক কারচুপির অভিযোগে বিক্ষোভ করে আসছে এই জোট।
পিপলস অ্যালায়েন্সের অভিযোগ, ইসি ৫৬ বছর ধরে ক্ষমতাসীন ন্যাশনাল ফ্রন্ট জোটের পক্ষে কাজ করছে। এ অভিযোগ অস্বীকার করেছে ইসি।
বিরোধী দলের জ্যেষ্ঠ রাজনীতিবিদ লিম কিট সিয়াং বলেছেন, ইসির সংস্কারের এ ঘোষণা ইতিবাচক। জনগণের আস্থা অর্জন করতে হলে ইসির শীর্ষ কর্মকর্তাদের অবশ্যই পদত্যাগ করতে হবে। এএফপি ও রয়টার্স।
