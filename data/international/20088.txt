
কলম্বিয়ার রাজধানী বোগোটায় একটি শপিং মলে নারীদের শৌচাগারে বিস্ফোরণে তিন নারী নিহত হয়েছেন। এ ঘটনায় আহত হয়েছেন ১১ জন। গতকাল শনিবারের এই বিস্ফোরণকে সন্ত্রাসী হামলা বলছে কর্তৃপক্ষ।
বোগোটার মেয়র এনরিক পেনালোসা বলেন, নিহত তিন নারীর মধ্যে একজন ফরাসি। ২৩ বছরের ওই নারী শহরের দক্ষিণে একটি স্কুলে স্বেচ্ছাসেবী হিসেবে কাজ করতেন। বাকি দুজনের বয়স ২৭ ও ৩১। তবে তাঁরা কোন দেশের, তা এখনো নিশ্চিত হওয়া যায়নি।
শহরের সেন্ট্রো অ্যান্দিনো মলে এই হামলার ঘটনা কাপুরুষোচিত বলে মন্তব্য করেছেন মেয়র এনরিক।
কর্তৃপক্ষ জানায়, শপিং মলটির নারীদের শৌচাগারে একটি ছোট আকারের বিস্ফোরণ ঘটানো হয়। আজ রোববার আন্তর্জাতিক বাবা দিবস উপলক্ষে গতকাল সন্ধ্যায় সেখানে প্রচুর লোক এসেছিল। কেন এ ঘটনা ঘটানো হয়েছে বা কারা দায়ী, তা এখনো জানা যায়নি।
