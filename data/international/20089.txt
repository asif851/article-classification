
নিজেদের ক্ষতি স্বীকার করেও ভারতের বিরুদ্ধে পাকিস্তান ছায়াযুদ্ধ চালিয়ে যাচ্ছে। নিয়ন্ত্রণরেখা থেকে তারা এখন বেশি নজর দিয়েছে আন্তর্জাতিক সীমান্তে। ভারতের সেনাপ্রধান দলবীর সিং সুহাগ গতকাল মঙ্গলবার এ অভিযোগ করেন। তিনি আরও বলেন, সীমান্তে প্রতিপক্ষ সক্রিয় হয়ে ওঠায় দেশের সামনে নতুন বিপদ ও চ্যালেঞ্জ উপস্থিত।সেনা দিবস উপলক্ষে রাজধানীতে মানেকশ কেন্দ্রে প্রথামাফিক সাংবাদিকদের সঙ্গে কথা বলেন সেনাপ্রধান দলবীর সিং। তাঁর বক্তব্যের সিংহভাগই ছিল পাকিস্তানকেন্দ্রিক। সেনাপ্রধান বলেন, এত কিছুর পরও পাকিস্তানে সন্ত্রাসী অবকাঠামো অপরিবর্তিত রয়েছে। দুই দশক আগে যে ছায়াযুদ্ধ তারা শুরু করেছিল, তা এখনো অব্যাহত।দলবীর সিং বলেন, গত বছর ভারতের সেনা ও সীমান্তরক্ষীরা ১১০ জন জঙ্গিকে ধরেছিল। সম্প্রতি জম্মু সীমান্তে পাকিস্তানের সংঘর্ষবিরতি লঙ্ঘনের ঘটনা থেকে বোঝা যাচ্ছে তারা কতটা মরিয়া।জঙ্গিরা কেন নিয়ন্ত্রণরেখা থেকে সরে এসে আন্তর্জাতিক সীমান্তে নজর দিয়েছে, সেনাপ্রধান এর ব্যাখ্যাও দেন। তিনি বলেন, সাধারণত যেসব অঞ্চল দিয়ে সন্ত্রাসীরা এ দেশে ঢোকে, সেই অঞ্চলগুলোর ওপর নজরদারি ইদানীং বাড়ানো হয়েছে। ফলে পাকিস্তানি বাহিনীর গোলাগুলির আড়ালে তারা আন্তর্জাতিক সীমান্তকে ব্যবহার করতে চাইছে।সেনাবাহিনীর আধুনিকীকরণের প্রয়োজনীয়তার বিষয়টিও উল্লেখ করেন দলবীর। তিনি বলেন, বাহিনী নিত্যনতুন চ্যালেঞ্জের মুখোমুখি হচ্ছে। আধুনিকীকরণ অত্যন্ত প্রয়োজনীয়। জম্মু-কাশ্মীর ও উত্তর-পূর্বাঞ্চলে সেনাবাহিনীর বিরুদ্ধে মানবাধিকার লঙ্ঘনের অভিযোগ প্রসঙ্গে সেনাপ্রধান বলেন, মানবাধিকার লঙ্ঘনের বিষয়ে বাহিনী ‘জিরো টলারেন্স’ নীতি নিয়েছে। প্রতিটি অভিযোগই গুরুত্ব দিয়ে দেখার নির্দেশ দেওয়া হয়েছে।
