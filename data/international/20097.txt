
ভারতে সরকারি সিদ্ধান্ত গ্রহণের ক্ষেত্রে দীর্ঘসূত্রতা কমাতে নতুন নির্দেশ জারি হয়েছে। এখন থেকে কোনো ফাইল চার স্তরের বেশি ঘুরবে না বলে বিভিন্ন বিভাগকে নির্দেশ দিয়েছেন দেশটির মন্ত্রিপরিষদ সচিব। আজ শুক্রবার টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, জ্যেষ্ঠ সচিবদের সঙ্গে প্রধানমন্ত্রী নরেন্দ্র মোদির বৈঠকের পরদিন গত বৃহস্পতিবার নতুন এই নির্দেশ জারি করেছেন মন্ত্রিপরিষদ সচিব অজিত শেঠ।নির্দেশ অনুসারে, প্রথমে শাখা কর্মকর্তার কাছ থেকে ফাইল যাবে উপসচিবের কাছে। সেখান থেকে যুগ্ম সচিবের কাছে। এরপর সচিবের টেবিল হয়ে সংশ্লিষ্ট দপ্তরের মন্ত্রীর কাছে। কোনো বিষয়ে অধস্তন কর্মকর্তারা সিদ্ধান্ত নিতে ব্যর্থ হলে ফাইল সরাসরি যাবে মন্ত্রিপরিষদ সচিব বা প্রধানমন্ত্রীর দপ্তরে।মন্ত্রিপরিষদ সচিব একই সঙ্গে বিভিন্ন বিভাগকে আবেদনপত্রের আকৃতি ছোট করারও নির্দেশ দিয়েছেন। আবেদনপত্রের আকৃতি যথাসম্ভব এক পৃষ্ঠার মধ্যে রাখতে কর্মকর্তাদের বলা হয়েছে। ‘উন্নত কাজের সংস্কৃতি’ ও সেবার মানের দিকে লক্ষ্য রেখে মোদি সরকারের পক্ষ থেকে এসব পদক্ষেপ নেওয়া হয়েছে বলে কর্মকর্তার জানিয়েছেন।
