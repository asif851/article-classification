
সিরিয়ার পররাষ্ট্রমন্ত্রী ওয়ালিদ মুয়াল্লেম জানিয়েছেন, বিদ্রোহীদের সঙ্গে বন্দিবিনিময় করতে সরকার প্রস্তুত। গত শুক্রবার রাশিয়ার মস্কোয় এ ঘোষণা দেন ওয়ালিদ। সিরিয়া সংকট নিরসনে এ ঘোষণাকে রাশিয়ার আরেকটি সাফল্য হিসেবে দেখা হচ্ছে। এর আগে মস্কোর মধ্যস্থতায় সিরিয়া তাদের রাসায়নিক অস্ত্র ধ্বংস করতে রাজি হয়।সিরিয়ার বিবদমান বিদ্রোহী পক্ষগুলো সরকারের সঙ্গে শান্তি আলোচনায় অংশ নেবে কি না, তা নিয়ে তুরস্কে আলোচনা শুরুর প্রাক্কালে এ ঘোষণা এল। গতকাল শনিবার আলোচনা শুরুর কথা ছিল। আর আগামী বুধবার সুইজারল্যান্ডে সরকার ও বিরোধীদের মধ্যে শান্তি আলোচনা শুরুর কথা রয়েছে।বন্দিবিনিময়ে সরকার প্রস্তুত বলে জানালেও বিস্তারিত কিছু জানাননি ওয়ালিদ। তবে বিদ্রোহী পক্ষগুলোর একাংশ শান্তি আলোচনার আগে বন্দিবিনিময়ের শর্ত দিয়েছিল।মস্কোয় রাশিয়ার পররাষ্ট্রমন্ত্রী সের্গেই লাভরভের সঙ্গে বৈঠক শেষে ওয়ালিদ বলেন, ‘বন্দিবিনিময় চুক্তির পক্ষে সিরিয়ার অবস্থান লাভরভের কাছে তুলে ধরেছি। বন্দিবিনিময় করতে এবং এ লক্ষ্য পূরণে পদক্ষেপ গ্রহণে রাজি আছি।’সরকার সুইজারল্যান্ডে শান্তি আলোচনায় শীর্ষ পর্যায়ের প্রতিনিধিদল পাঠানোর পরিকল্পনা করছে বলেও জানিয়েছেন মুয়াল্লেম। মার্কিন পররাষ্ট্রমন্ত্রী জন কেরি সিরিয়ার বিদ্রোহীদের প্রতি শান্তি আলোচনা বর্জন না করার আহ্বান জানিয়েছেন। এএফপি।
