
তাঁরা হতাশ, আতঙ্কিত, বিক্ষুব্ধ। তাই স্বতঃস্ফূর্ত হয়েই সড়কে নেমেছেন। মুহুর্মুহু স্লোগান দিচ্ছেন। বিক্ষোভকারীদের কণ্ঠে শোনা গেল, ‘ট্রাম্প আমাদের প্রেসিডেন্ট নয়।’
রিপাবলিকান পার্টির ডোনাল্ড ট্রাম্প প্রেসিডেন্ট নির্বাচিত হওয়ায় যুক্তরাষ্ট্রের বিভিন্ন শহরে গতকাল বুধবার বিক্ষোভ-সমাবেশ হয়েছে। প্রতিবাদী এসব বিক্ষোভ-সমাবেশ থেকে ট্রাম্পবিরোধী আওয়াজ উঠেছে। সিএনএন অনলাইনের প্রতিবেদনে এই তথ্য জানানো হয়।
বোস্টন, লস অ্যাঞ্জেলেস, নিউইয়র্ক, আটলান্টা, অস্টিন, টেক্সাস, শিকাগো, ডেনভার, ফিলাডেলফিয়া, অরেগন, সানফ্রান্সিসকো, সিয়াটল, ওয়াশিংটনে বিক্ষোভ-সমাবেশ হওয়ার খবর পাওয়া গেছে।
বিভিন্ন স্থানে অনুষ্ঠিত বিক্ষোভ-সমাবেশে হাজারো মানুষ অংশ নেন। নানা শ্রেণি, পেশা ও বয়সের নারী-পুরুষ এসব বিক্ষোভে অংশ নিয়ে ট্রাম্পের প্রতি তাঁদের অনাস্থার কথা জানিয়ে দেন।
হোয়াইট হাউসের কাছেও বিক্ষোভকারীদের জড়ো হতে দেখা গেছে।
বিক্ষোভকারীরা ট্রাম্পবিরোধী নানা স্লোগান লেখা প্ল্যাকার্ড বহন করেন। তাঁরা চিৎকার করে স্লোগান দেন। বলেন, ‘ট্রাম্প আমাদের প্রেসিডেন্ট নয়’, ‘ট্রাম্পকে চাই না’।
বিক্ষোভ-সমাবেশে ট্রাম্পের অভিবাসননীতি, মুসলিমবিদ্বেষ, বর্ণবিদ্বেষ, নারী নিগ্রহসহ অন্যান্য বিতর্কিত বিষয় তুলে আনেন প্রতিবাদকারীরা। তাঁরা বলেন, ট্রাম্পের মতো লোকের প্রেসিডেন্ট নির্বাচিত হওয়ার ঘটনায় তাঁরা বিস্মিত, ব্যথিত, ভীত। এটা তাঁরা মানতে পারছেন না।
প্রতিবাদ-সমাবেশে কোথাও কোনো সহিংসতার ঘটনা ঘটেছে বলে খবর পাওয়া যায়। এ ছাড়া বিক্ষোভকারীদের আটক বা গ্রেপ্তারের কোনো তথ্য মেলেনি।
বিক্ষোভের বিষয়ে ট্রাম্প শিবিবের কাছ থেকে তাৎক্ষণিকভাবে কোনো মন্তব্য পাওয়া যায়নি।

