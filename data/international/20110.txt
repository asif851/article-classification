
রাশিয়ার প্রেসিডেন্ট ভ্লাদিমির পুতিন বলেছেন, তিনিও চান, মিসরের সেনাপ্রধান ও প্রতিরক্ষামন্ত্রী ফিল্ড মার্শাল আবদেল ফাত্তাহ আল-সিসি প্রেসিডেন্ট প্রার্থী হোন।গতকাল বৃহস্পতিবার মস্কোতে সিসির সঙ্গে বৈঠকে এ কথা বলেন পুতিন। ২০০ কোটি ডলারের অস্ত্রচুক্তি নিয়ে ওই বৈঠক হয়।রাশিয়ার সঙ্গে নতুন করে এত বড় অঙ্কের অস্ত্রচুক্তির ফলে ধারণা করা হচ্ছে, দীর্ঘদিনের মিত্র ওয়াশিংটন থেকে মিসরের সহায়তা আগের তুলনায় কমে আসছে। তাই তিনি রাশিয়ার দিকে ঝুঁকছেন।ঊর্ধ্বতন রুশ কর্মকর্তাদের সঙ্গে বৈঠকে যোগ দিতে সিসি ও মিসরের পররাষ্ট্রমন্ত্রী নাবিল ফাহমি গত বুধবার মস্কো পৌঁছান। গতকাল তাঁরা পুতিন ছাড়াও পররাষ্ট্রমন্ত্রী ও প্রতিরক্ষামন্ত্রীর সঙ্গে বৈঠক করেন।মিসরে গণতান্ত্রিক উপায়ে নির্বাচিত প্রথম প্রেসিডেন্ট মোহাম্মদ মুরসিকে গত জুলাইয়ে ফিল্ড মার্শাল সিসির নেতৃত্বে সেনাবাহিনী ক্ষমতাচ্যুত করে। আগামী মধ্য এপ্রিলে অনুষ্ঠেয় প্রেসিডেন্ট নির্বাচনে সিসি যে প্রার্থী হচ্ছেন, তা এখন অনেকটা নিশ্চিত। মস্কোর কূটনীতিক সূত্র গতকাল জানায়, আলোচনায় মিসরে রুশ সমরাস্ত্র সরবরাহের বিষয়ের ওপর সবচেয়ে বেশি গুরুত্ব দেওয়া হয়। তবে আঞ্চলিক নিরাপত্তা এবং দ্বিপক্ষীয় অর্থনৈতিক ও বাণিজ্য বিষয় নিয়েও কথা হয়। এ বিষয়ে বিস্তারিত আর কিছু জানানো হয়নি।মিসরের সেনাপ্রধান সিসি বলেন, ‘আমাদের এ সফরের মধ্য দিয়ে সামরিক ও প্রযুক্তি ক্ষেত্রে মস্কো ও কায়রোর সহায়তার এক নতুন দ্বার উন্মোচিত হলো।’মুরসিকে উৎখাতের জেরে মিসরে বার্ষিক সামরিক সহায়তার পরিমাণ কমিয়ে দেয় ওয়াশিংটন। এই প্রেক্ষাপটে মিসরের সঙ্গে সম্পর্কোন্নয়নের চেষ্টা করছে মস্কো। এএফপি ও বিবিসি।
