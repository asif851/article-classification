
সামাজিক যোগাযোগের মাধ্যম ফেসবুকে ক্ষুদ্র জাতিসত্তার এক নারীর নগ্ন ছবি পোস্ট করার অভিযোগে ভারতের উত্তর প্রদেশের মুখ্যমন্ত্রী যোগী আদিত্যনাথ ও আসামের বিজেপি সাংসদ রামপ্রসাদ শর্মার বিরুদ্ধে মামলা হয়েছে।  আজ বৃহস্পতিবার কলকাতার গণমাধ্যমে বলা হয়েছে, আসামের গুয়াহাটির মহকুমা বিচার বিভাগীয় বিচারকের আদালতে করা এই মামলায় বিচারক ক্ষুদ্র জাতিসত্তার ওই নারীর জবানবন্দি রেকর্ড করেছেন। প্রায় ১০ বছর আগে ওই নারীর নগ্ন ছবি ফেসবুকে পোস্ট করা হয়।  ওই নারীর অভিযোগ, ২০০৭ সালের ২৪ নভেম্বর গুয়াহাটির বেলতলায় ‘আদিবাসী স্টুডেন্টস অ্যাসোসিয়েশন অব আসাম’-এর বিক্ষোভ চলাকালে তাঁকে নগ্ন করে নির্যাতন করা হয়। তিনি কোনো রাজনৈতিক দলের হয়ে আন্দোলনে যোগ দেননি। কিন্তু এসব বিষয় না জেনে ফেসবুকে তাঁর ওই নগ্ন ছবি পোস্ট করেন আদিত্যনাথ ও রামপ্রসাদ শর্মা।
আসাম পুলিশের বিশেষ শাখার অতিরিক্ত ডিরেক্টর জেনারেল বলেছেন, ফেসবুকের যে অ্যাকাউন্ট থেকে ওই ছবি পোস্ট করা হয়েছিল, তা ভুয়া। আদিত্যনাথের নাম দিয়ে সেটি খোলা হয়েছিল।  বিজেপি সাংসদ রামপ্রসাদ শর্মা বলেছেন, ‘ওই নারীকে বিবস্ত্র করে নিগ্রহ করার ঘটনা ওই দিন ঘটেছিল। তিনি এখনো সুবিচার পাননি। আমি সোশ্যাল মিডিয়ায় ছবিটি এই জন্য শেয়ার করেছিলাম যেন সবাই ওই ঘটনার কথা জানতে পারেন। দোষীরা যেন শাস্তি পায়।’
