
রাশিয়ার মস্কোতে নিযুক্ত যুক্তরাষ্ট্রের কূটনীতিক রায়ান ফোগলকে সিআইএর এজেন্ট আখ্যা দিয়ে তাঁকে দেশ থেকে বের করে দিয়েছে রাশিয়া। দেশটির নিরাপত্তা বাহিনীর এক সদস্যকে দলভুক্তির চেষ্টার বিষয়টি তাদের কাছে ধড়া পড়লে তারা এ ব্যবস্থা নেয়। রায়ান গত রোববার মস্কো ছাড়েন বলে জানিয়েছে রাশিয়ার টেলিভিশন চ্যানেল এনটিভি। তারা দেশটির সারামেটেয়ভ আন্তর্জাতিক বিমানবন্দর থেকে নেওয়া রায়ানের ছবি সম্প্রচার করে। এএফপি।
 
পুলিশ নিহত
পাকিস্তানের আফগান সীমান্তবর্তী উপজাতি অধ্যুষিত বাজাউর জেলায় বন্দুকধারীদের গুলিতে পোলিও টিকাদান কর্মীদের নিরাপত্তায় থাকা পুলিশের একজন সদস্য নিহত হয়েছেন। স্থানীয় প্রশাসনের কর্মকর্তা সুহাইল আহমেদ খান বার্তা সংস্থা এএফপিকে জানান, স্থানীয় পোলিও টিকা সরবরাহ কেন্দ্রে যাওয়ার পথে টিকাদান কর্মীদের একটি দলকে লক্ষ্য করে বন্দুকধারীরা গুলি ছোড়ে। এএফপি।
 
আত্মঘাতী হামলা
আফগানিস্তানের উত্তরাঞ্চলের বাঘলান প্রদেশের রাজধানী পুল-ই-কুমরির প্রাদেশিক ভবনের বাইরে গতকাল সোমবার একটি আত্মঘাতী বোমা হামলায় এক জ্যেষ্ঠ রজনীতিবিদ ও পুলিশের সাত সদস্যসহ ১৪ জন নিহত ও নয়জন আহত হয়েছেন। হামলাকারীর শরীরে ছিল পুলিশের পোশাক। এএফপি।
 
গায়ে আগুন
পুলিশ মালামাল কেড়ে নেওয়ার পর সৌদি আরবে রাস্তার পাশের এক সবজি ও ফল বিক্রেতা নিজের গায়ে আগুন ধরিয়ে দেন। পরদিন হাসপাতালে মারা যান তিনি। রিয়াদে গত বুধবার এ ঘটনা ঘটে। গতকাল দেশটির একজন মানবাধিকারকর্মী এ তথ্য জানিয়ে বলেন, অনুমতি ছাড়াই রাস্তার পাশে ফল ও সবজি বিক্রি করায় পুলিশ মুসা আহমেদ আল-হারিসি নামের ওই বিক্রেতার মালামাল বাজেয়াপ্ত করে। এর প্রতিবাদে বুধবার সন্ধ্যায় পেট্রল ঢেলে নিজের গায়ে অগুন ধরিয়ে দেন মুসা। এএফপি।
