
ভেনেজুয়েলার বামপন্থী প্রেসিডেন্ট নিকোলা মাদুরোকে হত্যার ষড়যন্ত্রে লিপ্ত থাকার অভিযোগে কলম্বিয়ার ডানপন্থী আধা-সামরিক বাহিনীর নয় সদস্যকে গ্রেপ্তার করা হয়েছে।
ভেনেজুয়েলার স্বরাষ্ট্রমন্ত্রী মিগুয়েল রদ্রিগুয়েজ সোমবার বলেন, গ্রেপ্তার হওয়া ব্যক্তিদের রাজধানী কারাকাসে গিয়ে প্রেসিডেন্ট মাদুরোকে হত্যার ষড়যন্ত্র কার্যকর করার নির্দেশ দেওয়া হয়।
কয়েক বছর ক্যানসারে ভুগে জনপ্রিয় বামপন্থী নেতা হুগো চাভেজ মৃত্যুবরণ করলে গত এপ্রিলে ভেনেজুয়েলার প্রেসিডেন্ট নির্বাচন অনুষ্ঠিত হয়। এতে জয়ী হন তাঁর মনোনীত উত্তরসূরি মাদুরো।
গত মে মাসে প্রেসিডেন্ট মাদুরো অভিযোগ করেন, কলম্বিয়ার সাবেক প্রেসিডেন্ট আলভারো উরিবের নেতৃত্বে সে দেশের কিছু রাজনৈতিক নেতা তাঁকে হত্যার ষড়যন্ত্র করছেন। তিনি তখন বলেছিলেন, ‘উরিবে একজন ঘাতক। তাঁর ষড়যন্ত্রের সঙ্গে ভেনেজুয়েলার ডানপন্থীরাও জড়িত।’
তবে হুগো চাভেজের সমালোচক উরিবে এ অভিযোগ নাকচ করে দিয়েছেন। বিবিসি।
