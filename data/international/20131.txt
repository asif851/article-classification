
ছোট্ট তিন বছরের শিশুটি বিরল এক রোগে আক্রান্ত। শিশুটির মা-বাবা, চিকিৎসক সবাইকে ধাঁধায় ফেলেছে ওর রোগটা। ও কাঁদলে চোখ দিয়ে রক্ত ঝরে। এমনকি ওর কান, মুখ, নাকসহ শরীরের বিভিন্ন অঙ্গ দিয়েও রক্ত ঝরে ।
অহনা আফজাল নামের এই শিশু ভারতের হায়দরাবাদের বাসিন্দা। ১৬ মাস আগে যখন ওর নাক দিয়ে রক্ত ঝরল, ডাক্তাররা জানালেন, অনেক জ্বরের জন্য এমনটা হয়েছে। তবে অহনার এক বছর বয়সে প্রথম এই সমস্যা শুরু হয়, সে সময় নিউমোনিয়া হয়েছিল ওর। বর্তমানে শরীরের বিভিন্ন অঙ্গ দিয়ে এমনিতেই রক্ত ঝরছে অহনার।
চিকিৎসক শিরিসা জানান, অহনা সম্ভবত হেমাটোড্রোসিস নামক একটি বিরল রোগে আক্রান্ত। আর এই রোগের লক্ষণ হলো শরীরের ঘামের সঙ্গে রক্ত ঝরে। অহনার শরীরের বিভিন্ন অঙ্গ থেকে ঘাম হিসেবে ঝরছে রক্ত। চিকিৎসায় রক্ত-ঘাম ঝরা কিছুটা কমিয়ে আনা গেলেও পুরোপুরি সারবে কি না, তা এখনো বলা যাচ্ছে না। দেশের বিভিন্ন হাসপাতাল থেকে পরামর্শ নিচ্ছেন তাঁরা।
চিকিৎসকদের কাছে এ রোগের নজির খুব বেশি নেই। বর্তমানে হাসপাতালে ভর্তি আছে অহনা। বিভিন্ন চিকিৎসায় রক্ত ঝরা কমলেও পুরোপুরি সারবে কি না, তা এখনো বলা যাচ্ছে না।
অহনার বাবা মোহাম্মদ আফজাল বলেন, ‘যখন আমি চিকিৎসকদের প্রশ্ন করি এই রোগ সারবে কি না, তাঁরা কোনো উত্তর দিতে পারেননি। মেয়ের চিকিৎসায় সহায়তার জন্য আমি রাজ্য ও কেন্দ্রীয় সরকারের কাছে আবেদন জানাচ্ছি।’
চিকিৎসাবিজ্ঞানের তথ্যমতে, চরম মানসিক দুশ্চিন্তা ও আতঙ্ক থেকে রক্তজালিকা ফেটে ঘামের সঙ্গে রক্ত ঝরে। ভারতে এর আগেও এমন রোগী শনাক্ত হয়। তবে এই রোগে মৃত্যুর আশঙ্কা কম। সূত্র: টাইমস অব ইন্ডিয়া অনলাইন।
