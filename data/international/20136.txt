
মিয়ানমারের স্টেট কাউন্সেলর অং সান সু চি যখন গৃহবন্দী, তখন তাঁকে পুরস্কারটি দিয়ে সম্মানিত করেছিল আয়ারল্যান্ডের ডাবলিন শহরের কর্তৃপক্ষ। রোহিঙ্গাদের ওপর নির্যাতন-নিপীড়ন বন্ধে সু চির ভূমিকার প্রতিবাদ হিসেবে সেই পুরস্কারটিই এবার প্রত্যাহার করে নেওয়া হয়েছে।আইরিশ সংবাদমাধ্যমের খবরে বলা হয়েছে, গত বুধবার ডাবলিন শহরের কাউন্সিলররা সু চিকে দেওয়া ‘ফ্রিডম অব দ্য সিটি অব ডাবলিন’ পুরস্কারটি প্রত্যাহার করে নেওয়ার প্রশ্নে ভোট দেন। সরকারি সংবাদমাধ্যম আরটিই বলেছে, ওই ভোটে ৫৯টি ভোট পুরস্কার প্রত্যাহার করে নেওয়ার পক্ষে পড়ে। বাকি তিন ভোটের দুটি পড়ে বিপক্ষে। একজন কাউন্সিলর ভোট দেওয়া থেকে বিরত থাকেন।গত আগস্টে মিয়ানমারের রাখাইনে সন্ত্রাস দমনের নামে অভিযান শুরু করে দেশটির নিরাপত্তা বাহিনী। এরপর থেকে ৬ লাখ ২০ হাজারের বেশি রোহিঙ্গা প্রাণ বাঁচাতে সীমান্ত পাড়ি দিয়ে বাংলাদেশে আশ্রয় নিয়েছে। এই রোহিঙ্গাদের সবাই অভিযোগ করেছে, মিয়ানমারের সেনারা হত্যা, ধর্ষণ ও রোহিঙ্গাদের বাড়িঘরে অগ্নিসংযোগ করেছে। এই দমন-পীড়নের মধ্যেও নীরব থাকেন শান্তিতে নোবেল পুরস্কার বিজয়ী অং সান সু চি। এ ঘটনায় আন্তর্জাতিক অঙ্গনে ব্যাপক সমালোচনার মুখে পড়েন তিনি।আয়ারল্যান্ডের সংবাদপত্র আইরিশ ইনডিপেনডেন্টকে ডাবলিনের কাউন্সিলর সিয়েরান পেরি বলেন, রোহিঙ্গাদের ওপর এই দমন-পীড়ন আর চলতে দেওয়া যায় না।বিখ্যাত আইরিশ সংগীত ব্যক্তিত্ব বব গেলডফ সু চির বিরুদ্ধে প্রতিবাদ হিসেবে ‘ফ্রিডম অব দ্য সিটি অব ডাবলিন’ ফিরিয়ে দেওয়ার এক মাস পর এই পদক্ষেপ নিল শহরটির কর্তৃপক্ষ।এর আগে গত অক্টোবরে অক্সফোর্ড সিটি কাউন্সিল ১৯৯৭ সালে দেওয়া সু চির ‘ফ্রিডম অব দ্য সিটি’ অ্যাওয়ার্ড প্রত্যাহার করে নেয়।
