
সাবেক মার্কিন প্রেসিডেন্ট বিল ক্লিনটন ও মনিকা লিওনস্কির যৌন কেলেঙ্কারি আবার আলোচনায় উঠে এসেছে। তবে এবারের আলোচনার মূল কেন্দ্রে আছেন বিল ক্লিনটনের স্ত্রী হিলারি ক্লিনটন।
সম্প্রতি প্রকাশিত পুরোনো নথিপত্রের বরাত দিয়ে সংবাদমাধ্যমগুলো বলেছে, বিল ক্লিনটন মনিকার সঙ্গে তাঁর যৌন সম্পর্কের কথা নিজে স্বীকার করার আগমুহূর্ত পর্যন্ত হিলারির ধারণা ছিল মনিকা মিথ্যা বলেছেন।
১৯৯৮ সালে মনিকা অভিযোগ করার পরপরই হিলারি তাঁর ঘনিষ্ঠ বান্ধবী ডিয়ানে ব্লেয়ারের সঙ্গে এ নিয়ে কথা বলেন। ওই সময় হিলারি তাঁর বান্ধবী ব্লেয়ারকে বলেছিলেন, ‘প্রকৃত অর্থে’ মনিকার সঙ্গে তাঁর স্বামীর কোনো যৌন সম্পর্কই হয়নি। এ সময় হিলারি মনিকাকে তাচ্ছিল্যভরে একজন ‘আত্মরতিতে নিমগ্ন লুনি টুন’ (লুনি টুন হচ্ছে একটি আমেরিকান অ্যানিমেটেড কমেডি সিরিজ) হিসেবে আখ্যায়িত করেন।
২০০০ সালে ডিয়ানে ব্লেয়ার মারা যান। হিলারির সঙ্গে তাঁর সেই সময়ের কথোপকথন সম্প্রতি দ্য ওয়াশিংটন ফ্রি বেকন ওয়েবসাইটে প্রকাশিত হয়।
নথিপত্র অনুযায়ী, স্বামী বিল ক্লিনটনের সঙ্গে প্রেমের খবর চাউর হওয়ার পরই মনিকাকে ‘উন্মাদ ব্যক্তি’ হিসেবে মনে করতেন হিলারি ক্লিনটন।
ক্লিনটন-মনিকার পরকীয়ার খবর জানাজানি হওয়ার পরই হিলারিকে পাশে বসিয়ে এক সংবাদ সম্মেলনে ক্লিনটন বলেন, ‘আমি মনিকার সঙ্গে কোনো শারীরিক সংসর্গে জড়াইনি।’ এরপর ক্লিনটন নিজে মনিকার সঙ্গে সম্পর্কের কথা স্বীকার করেন। এ বিষয়ে হিলারি পরবর্তী সময়ে তাঁর আত্মজীবনীতে লিখেছেন, মনিকার ব্যাপারটি নিয়ে মিথ্যা বলা এবং পরে ক্লিনটনের অভিশংসনের মুখে পড়ায় তিনি হতবাক হয়ে যান এবং তাঁর মন ভেঙে যায়। তবে রাজনৈতিক পদস্খলন, বিল ক্লিনটনের একাকিত্বের ঝুঁকি ইত্যাদির আশঙ্কা থেকে তিনি সে সময় স্বামীকে সমর্থন দিয়ে গেছেন।
মনিকা লিওনস্কি অভিযোগ করেছিলেন, ওভাল অফিসে বিল ক্লিনটনের সঙ্গে তাঁর মোট নয়বার যৌন সংসর্গ হয়। এ অভিযোগে ক্লিনটনকে শেষ পর্যন্ত অভিশংসনের মুখে পড়তে হয়েছিল। 
 
