
ইয়েমেন সীমান্ত-সংলগ্ন সৌদি আরবের আসির প্রদেশের একটি মসজিদে গতকাল বৃহস্পতিবার আত্মঘাতী বোমা হামলায় অন্তত ১৩ জন নিহত হয়েছেন। দক্ষিণ-পশ্চিমাঞ্চলীয় আসির প্রদেশের আবহা শহরের ওই মসজিদটি ছিল একটি আধা সামরিক বাহিনীর। সৌদি আরবের স্বরাষ্ট্র মন্ত্রণালয়ের এক মুখপাত্র এ কথা জানান। খবর রয়টার্স ও এএফপির।আসির প্রদেশে গতকালের এ হামলা সৌদি নিরাপত্তা বাহিনীর ওপর সাম্প্রতিক সময়ের হামলাগুলোর মধ্যে সবচেয়ে ভয়াবহ। গত কিছুদিনে সুন্নিপ্রধান দেশটিতে বোমা হামলার কয়েকটি ঘটনা ঘটেছে। বেশির ভাগ হামলার দায় স্বীকার করেছে ইরাক ও সিরিয়ার বিশাল এলাকা দখল করে খেলাফত রাষ্ট্রের ঘোষণা দেওয়া জঙ্গি সুন্নি সংগঠন ইসলামিক স্টেট (আইএস)।গতকালের বোমা হামলায় অন্তত নয়জন আহত হয়েছেন বলেও জানানো হয়েছে। এঁদের মধ্যে তিনজনের অবস্থা আশঙ্কাজনক ছিল। রাষ্ট্রনিয়ন্ত্রিত টেলিভিশন আল ইকবারিয়ায় প্রচারিত সংবাদে প্রথমে ১৭ জন সেনাসদস্য নিহত হয়েছেন বলে জানানো হয়েছিল।স্বরাষ্ট্র মন্ত্রণালয়ের মুখপাত্র বলেন, হামলার শিকার মসজিদটি স্পেশাল ইমার্জেন্সি ফোর্স নামের নিরাপত্তা বাহিনীর স্থানীয় সদর দপ্তরে অবস্থিত। নিহত ব্যক্তিদের মধ্যে ১০ জনই ওই বাহিনীর সদস্য। বাকি তিনজন সেখানে কর্মরত শ্রমিক। বোমা হামলার সময় তাঁরা নামাজ আদায় করছিলেন।স্বরাষ্ট্র মন্ত্রণালয়ের মুখপাত্র বলেন, হামলাস্থলে শরীরের অঙ্গপ্রত্যঙ্গ ছড়িয়ে-ছিটিয়ে থাকতে দেখা যায়।তাৎক্ষণিকভাবে কেউ ওই হামলার দায় স্বীকার করেনি। সৌদি কর্তৃপক্ষও এই হামলা কারা চালিয়েছে, তা নিয়ে কোনো মন্তব্য করেনি। স্বরাষ্ট্র মন্ত্রণালয়ের ওই মুখপাত্র বলেন, এত দ্রুত এ বিষয়ে মন্তব্য করা যায় না।গত জুলাই মাসের মাঝামাঝি রাজধানী রিয়াদের একটি কারাগারের কাছে নিরাপত্তা বাহিনীর চৌকিতে গাড়িবোমা হামলায় একজন চালক নিহত হন। ওই হামলায় পুলিশের দুই সদস্যও আহত হন। গত ৩ জুলাই আইএস-কর্মীদের ধরতে অভিযানের সময় এক সৌদি পুলিশ সদস্য নিহত হন। অভিযানে তিনজনকে গ্রেপ্তার করা হয় এবং ঘটনাস্থল থেকে আইএসের পতাকা পাওয়া যায়।গত মে মাসে সৌদি আরবে শিয়া সম্প্রদায়ের মসজিদে দুটি আত্মঘাতী বোমা হামলায় ২৫ জন নিহত হন। আইএস হামলা দুটি চালিয়েছিল বলে দাবি করে। সৌদি আরবের পূর্বাঞ্চলীয় শহর কাতিফে প্রথম হামলায় ২১ জন নিহত হন। এক সপ্তাহ পরেই দাম্মামের আরেকটি মসজিদে বোমা হামলায় নিহত হন চারজন।মধ্যপ্রাচ্যের আরেক দেশ কুয়েতে গত জুন মাসে শিয়াদের একটি মসজিদে হামলায় ২৭ জন নিহত হয়। ওই হামলারও দায় স্বীকার করেছিল আইএস।গোলায় নিহত সৌদি সেনা: সৌদি আরবের দক্ষিণাঞ্চলে ইয়েমেন সীমান্তে গত বুধবার মধ্যরাতে গোলার আঘাতে এক সৌদি সেনা নিহত হন। ইয়েমেনে সৌদি আরবের নেতৃত্বাধীন বাহিনীর এক বিবৃতিতে গতকাল এ কথা জানানো হয়। ইয়েমেনের ক্ষমতাচ্যুত প্রেসিডেন্ট আবেদ রাব্বো মনসুর হাদির সরকারের সমর্থনে সৌদি আরবের নেতৃত্বাধীন এই বাহিনী ইয়েমেনের হুতি শিয়া বিদ্রোহীদের সঙ্গে লড়াই করছে। ইয়েমেন সীমান্তবর্তী সৌদি ভূখণ্ডে দিন দিন গোলার আঘাতে মৃতের সংখ্যা বাড়ছে।
