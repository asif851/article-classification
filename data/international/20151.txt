
আল-কায়েদার সাবেক প্রধান নিহত ওসামা বিন লাদেনের সন্ধানদাতা চিকিৎসক শাকিল আফ্রিদির সাবেক এক আইনজীবী নিহত হয়েছেন। পাকিস্তানের উত্তর-পশ্চিমাঞ্চলীয় পেশোয়ার শহরে গতকাল মঙ্গলবার বন্দুকধারীদের গুলিতে নিহত হন তিনি। খবর বিবিসির।ওই আইনজীবীর নাম সামিউল্লাহ আফ্রিদি। বাসায় ফেরার পথে অজ্ঞাত বন্দুকধারীরা তাঁর গাড়ি লক্ষ্য করে গুলি চালালে তিনি আহত হয়ে পরে মারা যান। তালেবানের অন্তত দুটি গোষ্ঠী সামিউল্লাহকে হত্যার দায় স্বীকার করেছে।লাদেনকে মার্কিন বাহিনীর হাতে ধরিয়ে দেওয়া শাকিলের পক্ষে মামলা চালাচ্ছিলেন সামিউল্লাহ। তবে জঙ্গিদের কাছ থেকে হুমকি পাওয়ার পর সাময়িকভাবে এই আইনজীবী পাকিস্তান থেকে পালিয়ে যান এবং গত বছর এ মামলায় লড়াই করা বন্ধ করে দেন।শাকিল তাঁর বিরুদ্ধে ৩৩ বছরের কারাদণ্ডের এক রায়ের বিরুদ্ধে আপিল করেছেন। নিজের এলাকা উপজাতি অধ্যুষিত খাইবারে জঙ্গিগোষ্ঠী লস্কর-ই-ইসলামের সঙ্গে সহযোগিতা করার দায়ে তাঁকে এই দণ্ড দেওয়া হয়।
