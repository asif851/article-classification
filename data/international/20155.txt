
যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্পকে ‘পরিপক্ব’ হতে বলেছেন দেশটির বর্তমান ভাইস প্রেসিডেন্ট জো বাইডেন।
আজ শুক্রবার বিবিসি অনলাইনের প্রতিবেদনে এই তথ্য জানিয়ে বলা হয়, মার্কিন গোয়েন্দাদের আক্রমণ করার জন্য ট্রাম্পের সমালোচনা করেছেন বাইডেন।
যুক্তরাষ্ট্রের প্রেসিডেন্ট নির্বাচন প্রভাবিত করতে রুশ হ্যাকিংয়ের অভিযোগের বিষয়ে আজ ট্রাম্পকে ব্রিফিং করবেন গোয়েন্দারা।
রুশ হ্যাকিংয়ের বিষয়ে মার্কিন গোয়েন্দাদের দাবির বিষয়ে আগে থেকেই সন্দেহ প্রকাশ করে আসছেন ট্রাম্প। একই সঙ্গে তিনি গোয়েন্দাদের সমালোচনাও করেছেন।
মার্কিন গোয়েন্দাদের ওপর আস্থা না রাখায় ট্রাম্পের সমালোচনা করে বাইডেন বলেছেন, একজন হবু প্রেসিডেন্টর জন্য এটা ‘পুরোপুরি মূঢ়তা’।
পিবিএস নেটওয়ার্ককে দেওয়া সাক্ষাৎকারে ট্রাম্পকে খোঁচা দিতে গিয়ে বাইডেন বলেন, ভাবসাবে মনে হয়, পদার্থের অধ্যাপকের চেয়ে ছাত্র বেশি জানে।
টুইটারে ট্রাম্পের নিয়মিত আক্রমণাত্মক বক্তব্য সম্পর্কে কী ভাবেন, জানতে চাইলে বাইডেন বলেন, ‘পরিপক্ব হও ট্রাম্প, পরিপক্ব হও। এখন পরিপক্ব হওয়ার সময়। কারণ, তুমি প্রেসিডেন্ট। এটা কিছু করার সময়। তোমার কী আছে, তা দেখাও।’
