
একজন মানুষ ঠিক কত বছর বাঁচে! বড়জোর ১০০ বছর। অথচ থাইল্যান্ডে প্রতারণার দায়ে এক ব্যক্তিকে ১৩ হাজার ২৭৫ বছরের কারাদণ্ডাদেশ দিয়েছেন দেশটির একটি আদালত।
বিবিসি অনলাইনের প্রতিবেদনে বলা হয়, পুদিত কিট্টিথরাদিলক নামের ৩৪ বছর বয়সী ওই ব্যক্তি প্রায় ৪০ হাজার মানুষের সঙ্গে প্রতারণা করে অর্থ আত্মসাৎ করায় গতকাল শুক্রবার তাঁর এই সাজা ঘোষণা করেন আদালত। তবে তিনি দোষ স্বীকার করায় আদালত সাজা অর্ধেক কমিয়ে ৬ হাজার ৬৩৭ বছর কারাভোগ করার নির্দেশ দেন।
প্রতিবেদনে বলা হয়, পুদিত অতিরিক্ত মুনাফার প্রলোভন দেখিয়ে একটি স্কিমের আওতায় তাঁর প্রতিষ্ঠানে বিনিয়োগ করতে বলেছিলেন। প্রায় ৪০ হাজার মানুষ সেই ফাঁদে পা দিয়ে ১৬০ মিলিয়ন ডলারের বেশি অর্থ বিনিয়োগ করে। কিন্তু অতিরিক্ত মুনাফা না দিয়ে পুদিত সেই অর্থ আত্মসাৎ করে ফেলেন।
প্রতিবেদনে বলা হয়, আদালতে পুদিতের বিরুদ্ধে এ ধরনের ২ হাজার ৬৫৩টি প্রতারণার অভিযোগ আনা হয়। গত আগস্টে পুদিতকে গ্রেপ্তার করা হয়। তিনি ব্যাংককের রিমান্ড কারাগারে আছেন। তিনি জামিন নিতে অস্বীকৃতি জানিয়েছিলেন।
আদালতে কৌঁসুলি বলেন, পুদিত বিভিন্ন ধরনের সেমিনারে হাজির হয়ে কৌশলে মানুষকে তাঁর প্রতিষ্ঠানে বিনিয়োগ করতে প্রলুব্ধ করতেন। তিনি আবাসন, সৌন্দর্য, ব্যবহৃত গাড়ি ও রপ্তানি ব্যবসায় বিনিয়োগকারী অতিরিক্ত মুনাফা দেওয়ার লোভ দেখিয়ে অর্থ হাতিয়ে নিতেন। এ ছাড়া নতুন গ্রাহক নিয়ে আসলে আরও অতিরিক্ত অর্থ দেওয়ার কথাও জানান তিনি।
প্রতিবেদনে বলা হয়, পুদিত তাঁর বিরুদ্ধে আনা অভিযোগ স্বীকার করেছেন। আদালত তাঁর দুটি প্রতিষ্ঠানকে ২০ মিলিয়ন ডলার করে জরিমানা করেছেন। এ ছাড়া বছরে ৭ দশমিক ৫ শতাংশ হারে মুনাফাসহ ২ হাজার ৬৫৩ জন প্রতারিত গ্রাহককে ১৭ মিলিয়ন ডলার ক্ষতিপূরণ দিতে পুদিত ও তাঁর প্রতিষ্ঠানকে নির্দেশ দিয়েছেন।
