
আনন্দ-উচ্ছ্বাস ও বিপুল উৎসাহ-উদ্দীপনার মধ্য দিয়ে সারা বিশ্ব স্বাগত জানাল খ্রিষ্টীয় ২০১৪ সালকে। সবার আগে নববর্ষ উদ্যাপিত হয় নিউজিল্যান্ডের অকল্যান্ডে। আর অস্ট্রেলিয়ার সিডনি হারবার ব্রিজের আশপাশে ছিল আতশবাজির দৃষ্টিনন্দন উপস্থাপনা। একই ধরনের উদ্যাপন ছিল যুক্তরাজ্যের রাজধানী লন্ডনের টেমস নদীর পাড়ে এবং বিশ্বের অন্যান্য শহরে।যুক্তরাষ্ট্রের নিউইয়র্কের টাইমস স্কয়ারে প্রতিবছরের মতো এবারও বল ফেলে নববর্ষকে স্বাগত জানানো হয়। সুপ্রিম কোর্টের বিচারপতি সোনিয়া সোটোমায়ার একটি বিশেষ বোতাম চেপে ওই বলটি টাইমস স্কয়ারের ছাদে ফেলে উৎসবের সূচনা করেন।রাশিয়ার রাজধানী মস্কোয় প্রেসিডেন্টের দপ্তর ক্রেমলিনের ওপর দর্শনীয় আতশবাজি ছড়িয়ে নববর্ষ উদ্যাপন করা হয়। দেশটির ভলগোগ্রাদ শহরে একাধিক আত্মঘাতী হামলার বিষয়টি মাথায় রেখে মস্কোর রেড স্কয়ারে বাড়তি নিরাপত্তাব্যবস্থা রাখা হয়েছিল।সংযুক্ত আরব আমিরাতের দুবাই শহরে আতশবাজি ছড়িয়ে দেওয়া হয়েছিল সমুদ্র উপকূল থেকে ৫০ কিলোমিটার দূর পর্যন্ত। বিশ্বের সর্বোচ্চ ভবন বুর্জ খলিফা ছিল ওই প্রদর্শনীর কেন্দ্রস্থল।ব্রাজিলের বিখ্যাত কোপাকাবানা সৈকতে আলোকসজ্জার পাশাপাশি প্রেমিক যুগলদের সমুদ্রস্নানের মধ্য দিয়ে পালিত হয় নববর্ষ উৎসব। পূর্ব এশিয়ার বেইজিং, জাকার্তা ও সিঙ্গাপুর সিটির মতো শহরেও ছিল উৎসবের বিশেষ আয়োজন। হংকংয়ের ভিক্টোরিয়া হারবারে ছিল আতশবাজির সমারোহ।ইউক্রেনের রাজধানী কিয়েভের ইনডিপেনডেন্স স্কয়ারে প্রায় এক লাখ মানুষ সমবেত হয়ে জাতীয় সংগীত পরিবেশন করে নববর্ষ উদ্যাপনের পাশাপাশি ইউরোপীয় ইউনিয়নে (ইইউ) অন্তর্ভুক্তির জোরালো দাবি জানায়। আর পশ্চিম ইউরোপের বার্লিন ও প্যারিসের মতো শহরগুলোতে ছিল নববর্ষ উৎসবের বাহারি আয়োজন।দক্ষিণ আফ্রিকায় নববর্ষে ম্যান্ডেলাকে স্মরণ: ২০১৩ সালকে বিদায় জানাতে কেপটাউন শহরে বিপুলসংখ্যক পর্যটক ভিড় করেন। এবারই প্রথম দক্ষিণ আফ্রিকার জনগণ তাঁদের প্রিয় নেতা নেলসন ম্যান্ডেলাকে ছাড়া নববর্ষকে স্বাগত জানায়।এ সময় তাঁকে বিশেষভাবে স্মরণ করা হয়। তাঁকে নিয়ে নির্মিত একটি ত্রিমাত্রিক (থ্রিডি) ভিডিওচিত্র সম্প্রচার ও আতশবাজি ছড়িয়ে উদ্যাপিত হয় নববর্ষ উৎসব। ওই ভিডিওতে ছিল শান্তি ও বন্ধুত্বের জয়গান। এ ছাড়া শহরের সিটি হলে আয়োজিত বিশেষ অনুষ্ঠানে ম্যান্ডেলাকে নিয়ে নৃত্য ও সংগীত পরিবেশন করা হয়।বর্ণবাদবিরোধী আন্দোলনের নন্দিত নেতা ও দক্ষিণ আফ্রিকার প্রথম কৃষ্ণাঙ্গ প্রেসিডেন্ট নেলসন ম্যান্ডেলা ৯৫ বছর বয়সে গত ৫ ডিসেম্বর চিরবিদায় নেন। বিবিসি ও এএফপি।
