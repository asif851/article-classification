
প্রভাবশালী মার্কিন দৈনিক ‘দ্য ওয়াশিংটন পোস্ট’ বিক্রি হয়ে গেল। অনলাইন প্রতিষ্ঠান আমাজন ডটকমের প্রতিষ্ঠাতা জেফরি পি বেজোস ২৫ কোটি ডলার দিয়ে পত্রিকাটির মালিকানা কিনে নিয়েছেন। এর মধ্য দিয়ে গত আট দশকের পারিবারিক মালিকানার অবসান ঘটল ‘ওয়াশিংটন পোস্ট’-এর।
পত্রিকাটির প্রধান নির্বাহী ডোনাল্ড গ্রাহাম গতকাল সোমবার ‘দ্য ওয়াশিংটন পোস্ট’ পত্রিকার প্রধান কার্যালয়ে মালিকানা বদলের এ খবরটি প্রকাশ করেন।
যুক্তরাষ্ট্রের মিডিয়া জগতে প্রভাবশালী ‘দ্য ওয়াশিংটন পোস্ট’ গত আট দশকে বহু তারকা সাংবাদিকের জন্ম দিয়েছে। যুক্তরাষ্ট্রের ইতিহাসে একবারই প্রেসিডেন্টের পদত্যাগের ঘটনা ঘটে। ওয়াটার গেট কেলেঙ্কারির কারণে ১৯৭৪ সালে প্রেসিডেন্ট রিচার্ড নিক্সনকে পদত্যাগ করতে হয়। ‘দ্য ওয়াশিংটন পোস্ট’ পত্রিকাই ওয়াটার গেট কেলেঙ্কারির সংবাদ প্রথম প্রকাশ করেছিল।
মার্কিন সমাজে তিন প্রজন্মের প্রভাবশালী পত্রিকা ‘দ্য ওয়াশিংটন পোস্ট’। ১৯৯৩ সালে পত্রিকাটির গ্রাহকসংখ্যা ছিল প্রায় ১০ লাখ। বৈরী বাস্তবতায় এই সংখ্যা এখন অর্ধেকে নেমে এসেছে। ইন্টারনেটসহ প্রযুক্তিগত পরিবর্তন সামাল দিতে হিমশিম খাচ্ছিল পত্রিকাটি। বিজ্ঞাপনেও ভাটা পড়েছে ব্যাপক। আর্থিক ক্ষতির কারণে গত কয়েক বছরে পত্রিকাটির ব্যাপক কর্মী ছাঁটাই করা হয়। ব্যয় সামাল দিতে বন্ধ করে দেওয়া হয় বহু শাখা ও ব্যুরো অফিস।
গ্রাহাম পরিবারের কাছ থেকে মালিকানা গ্রহণের সংবাদ প্রকাশের পর জেফরি বেজোস বলেন, ‘পরিবর্তনের মধ্য দিয়ে, নানা পরীক্ষা-নিরীক্ষার মধ্য দিয়ে আমাদের এগিয়ে যেতে হবে।’ ‘দ্য ওয়াশিংটন পোস্ট’ পত্রিকার প্রভাব এবং দায়-দায়িত্বের কথা উল্লেখ করে তিনি বলেন, ‘পত্রিকাটির ভূমিকা এবং অঙ্গীকার অপরিবর্তিত থাকবে।’
অনলাইনে বই বিক্রি করার সাম্রাজ্য মনে করা হয় আমাজন ডটকমকে। মাত্র দুই দশকে জেফরি বেজোস অনলাইন বাণিজ্যের এ সাম্রাজ্য প্রতিষ্ঠা করে সফলতা দেখিয়েছেন। বিশাল অর্থবিত্তের মালিক জেফরি বেজোসের মালিকানা গ্রহণের মধ্য দিয়ে ‘দ্য ওয়াশিংটন পোস্ট’ পত্রিকায় কী পরিবর্তন আসে, তা দেখার অপেক্ষায় যুক্তরাষ্ট্রসহ বিশ্বের সংবাদপত্রসেবীরা।
