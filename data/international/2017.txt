
 
পাকিস্তানে করাচিতে তিনতলা একটি ভবন ধসে কমপক্ষে তিনজন নিহত হয়েছেন। এ ঘটনায় আহত হয়েছেন অনেকে। আজ মঙ্গলবার ভোরে শহরের লিয়াকতাবাদে এ দুর্ঘটনা ঘটে।
জিও টিভির খবরে জানা যায়, ভবনের ধ্বংসাবশেষ থেকে চারজনকে আহত অবস্থায় উদ্ধার করা হয়েছে। তাঁদের স্থানীয় হাসপাতালে চিকিৎসা দেওয়া হচ্ছে। ঘটনাস্থলে উদ্ধারকর্মীরা কাজ করছেন। ধ্বংসাবশেষের নিচে আরও মানুষ চাপা পড়ে থাকতে পারে বলে আশঙ্কা করা হচ্ছে।
একজন প্রত্যক্ষদর্শী জিও টিভিকে জানান, ওই ভবনে কমপক্ষে ২০ জন মানুষ বসবাস করেন। কয়েক দিনের বৃষ্টির কারণে ভবনটি ক্ষতিগ্রস্ত হয়। ভবনের ইটগুলো ভেঙে পড়েছিল বলে জানান তিনি।
ডেপুটি মেয়র আরশাদ ভোরা ঘটনাস্থলে পৌঁছেছেন। তিনি বলেন, ঝুঁকির আশঙ্কায় উদ্ধারকাজে ভারী যন্ত্রপাতি ব্যবহার করা হচ্ছে না।
