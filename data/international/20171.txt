
যুক্তরাষ্ট্রের নিউইয়র্কে এক চিকিৎসকের স্বাস্থ্য পরীক্ষা করে প্রাণঘাতী ইবোলা ভাইরাস শনাক্ত করা হয়েছে। তিনি ডক্টরস উইদাউট বর্ডারের সেবামূলক কর্মকাণ্ডের সঙ্গে যুক্ত। নিউইয়র্ক টাইমসের বরাত দিয়ে আজ শুক্রবার রয়টার্সের এক খবরে জানানো হয়, ক্রেগ স্পেনসার (৩৩) নামের ওই চিকিৎসক পশ্চিম আফ্রিকার দেশ গিনিতে একটি জনসেবামূলক প্রতিষ্ঠানে কাজ করতেন। সবচেয়ে বেশি ইবোলায় আক্রান্ত তিনটি দেশের মধ্যে গিনি একটি। এ ব্যাপারে গতকাল বৃহস্পতিবার ডক্টরস উইদাউট বর্ডারের পক্ষ থেকে দেওয়া এক বিবৃতিতে জানানো হয়, স্পেনসারের গায়ে প্রচণ্ড জ্বর ও অন্ত্রে জ্বালাপোড়া ইত্যাদি উপসর্গ দেখা দিয়েছে।
নিউইয়র্ক সিটি শারীরিক ও মানসিক স্বাস্থ্য বিভাগ জানায়, নিরাপত্তা পোশাক পরা বিশেষ প্রশিক্ষণপ্রাপ্ত একটি দল স্পেনসারকে তাঁর ম্যানহাটনের ফ্ল্যাট থেকে বেলভিউ হাসপাতালে নিয়ে গেছে। প্রাথমিক পরীক্ষায় তিনি ইবোলা আক্রান্ত হয়েছে বলে ধরা পড়েছে। প্রাথমিক পরীক্ষার ফলাফলের ব্যাপারে নিশ্চিত হতে যুক্তরাষ্ট্রের রোগ নির্ণয় ও নিবারণ কেন্দ্র আরও পরীক্ষা করবে।
৮ অক্টোবর ইবোলা আক্রান্ত টমাস এরিক ডানকান নামের লাইবেরিয়ার এক নাগরিক টেক্সাসের ডালাস হাসপাতালে চিকিৎসাধীন অবস্থায় মারা যান। তাঁকে শুশ্রূষা দেওয়া দুই নার্স এ ভাইরাসে আক্রান্ত হন।
