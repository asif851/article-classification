
মিসরের ইসলামপন্থী সংগঠন মুসলিম ব্রাদারহুড এবং এর আওতাধীন সব এনজিওকে আজ সোমবার নিষিদ্ধ ঘোষণা করেছেন দেশটির আদালত। একই সঙ্গে সংগঠনটির স্থাবর-অস্থাবর সব সম্পত্তি জব্দ করার নির্দেশ দেওয়া হয়েছে। মিসরের দৈনিক আল আহরাম এ খবর জানিয়েছে।আল আহরাম-এর সংবাদে বলা হয়েছে, বামপন্থী তাগাম্মু পার্টির করা একটি আবেদনের পরিপ্রেক্ষিতে কায়রোর আদালত এই রায় দেন।রায়ে বিচারক বলেন, মুসলিম ব্রাদারহুড, এর এনজিও এবং সংগঠনটি থেকে উদ্ভূত যেকোনো শাখা সংগঠনের ক্ষেত্রে এই রায় প্রযোজ্য হবে।রায়ে সরকারকে সংগঠনটির সব সম্পত্তি জব্দ করতে এবং আপিল আবেদনের শুনানি না হওয়া পর্যন্ত ওই সম্পত্তি দেখভালের জন্য একটি প্রশাসনিক প্যানেল গঠন করতে নির্দেশ দেওয়া হয়েছে।মুসলিম ব্রাদারহুডের পক্ষ থেকে বলা হয়েছে, তারা আগামী এক মাসের মধ্যে আদালতের এই রায়ের বিরুদ্ধে আপিল করবে।মুসলিম ব্রাদারহুডের রাজনৈতিক শাখা ফ্রিডম অ্যান্ড জাস্টিস পার্টির পক্ষ থেকে নির্বাচিত প্রেসিডেন্ট মোহাম্মদ মুরসি ক্ষমতাচ্যুত হওয়ার পর মুসলিম ব্রাদারহুডের শীর্ষস্থানীয় প্রায় সব নেতাকেই ক্ষমতাসীন সামরিক সরকার গ্রেপ্তার করেছে।
