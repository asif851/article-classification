
বাড়িতে বসে রংবেরঙের জরি আর বল দিয়ে ক্রিসমাস ট্রি সাজাচ্ছিলেন এক নারী। হঠাৎ চোখে পড়ল, গাছের পাতা জড়িয়ে নিশ্চিন্তে চুপচাপ বসে আছে একটি সাপ। ভয়ে হাত-পা ঠান্ডা হয়ে গেল। একটু পরেই তিনি চিৎকার শুরু করেন।অস্ট্রেলিয়ার মেলবোর্নের ভিক্টোরিয়া এলাকার একটি বাড়িতে গতকাল রোববার এ ঘটনা ঘটে।বিবিসির খবরে জানা যায়, কিছুক্ষণ চেঁচামেচির পর মাথা ঠান্ডা হয় ওই নারীর। পা টিপে টিপে ঘর থেকে বেরিয়ে যান। তোয়ালে দিয়ে বাইরের দরজার ফাঁকটুকু বন্ধ করে দেন। এরপর ফোন করেন সাপুড়ে বেরি গোল্ডস্মিথকে।
কিছুক্ষণের মধ্যেই চলে আসেন গোল্ডস্মিথ। জানান, সাপটি অস্ট্রেলিয়ার উপকূলবর্তী অঞ্চলের বাসিন্দা। টাইগার নামে এই সাপ লম্বায় এক মিটার। খুবই বিষধর।
গোল্ডস্মিথের ধারণা, সাপটি সম্ভবত খোলা জানালা দিয়ে ঢুকে পড়ে। এরপর ক্রিসমাস ট্রিতে আশ্রয় নেয়।
গোল্ডস্মিথ আরও বলেন, সাপটি দেখার পর ওই নারী যথেষ্ট শান্ত ছিলেন। এ কারণেই সাপটি ধরে বনে ছেড়ে দেওয়া সম্ভব হয়েছে।
অদ্ভুত অদ্ভুত জায়গা থেকে সাপ খুঁজে পাওয়ার অভিজ্ঞতা আছে গোল্ডস্মিথের। তিনি জুতোর ভেতর, কাপড় ধোয়ার মেশিন, কুকুরের ঘর, বিড়ালের বাক্স, শৌচাগার, রান্নাঘরের বাক্স, এমনকি বইয়ের তাক থেকেও সাপ ধরেছেন।
