
ভারতের মেঘালয় রাজ্যের সবুজ পাহাড়ের কোলে গড়ে উঠছে এক শিক্ষাপ্রতিষ্ঠান। নাম ইউনিভার্সিটি অব সায়েন্স অ্যান্ড টেকনোলজি (ইউএসটিএম)। ইতিমধ্যেই দেশ-বিদেশের শিক্ষার্থীরা ভিড় করছেন সেখানে।
বিশ্ববিদ্যালয়ের আচার্য মাহাবুবুল হক বলেন, বিশাল এলাকা নিয়ে তিনি গড়ে তুলতে চাইছেন শিক্ষার সাম্রাজ্য। ইতিমধ্যেই বিজ্ঞান ও সমাজ বিজ্ঞানের বিভিন্ন বিভাগ সুনামের সঙ্গে চলছে। চার হাজার ৭০ ছাত্র-ছাত্রী এখানে পড়াশোনা করছে।
বিশ্ববিদ্যালয়ের জনসংযোগ কর্মকর্তা রাণী দাস জানালেন, বিশ্ববিদ্যালয় ক্যাম্পাসটিকে আরও আধুনিক করার চেষ্টা চলছে। গুরুত্ব দেওয়া হচ্ছে শিক্ষকদের মানোন্নয়নে। তাদের নিয়মিত বিদেশে পাঠানো হয় অধিকতর শিক্ষার জন্য।
সম্প্রতি উত্তর-পূর্ব ভারতের বিভিন্ন গণমাধ্যমের প্রতিনিধিদের শিক্ষার বিস্তারে এক গোলটেবিল বৈঠকে আমন্ত্রণ জানিয়েছিল বিশ্ববিদ্যালয় কর্তৃপক্ষ। সেখানে বিশ্ববিদ্যালয়ের আচার্য মাহাবুবুল হক প্রথম আলোকে বলেন, ‘বাংলাদেশের সঙ্গে বাস্তবসম্মত ও বৈজ্ঞানিক দৃষ্টিভঙ্গিতে আমরা সম্পর্কের উন্নতিতে বিশ্বাসী। তাই এই বিষয়ে কেউ দীর্ঘমেয়াদি বা স্বল্পমেয়াদি গবেষণা করতে চাইলে আমরা সব রকম সহযোগিতার জন্য প্রস্তুত।’
মাহাবুবুল হক বলেন, সার্কভুক্ত দেশগুলোর মধ্যে বাংলাদেশকেই তাঁরা বেশি গুরুত্ব দিচ্ছেন। ঢাকা বিশ্ববিদ্যালয় ছাড়াও অন্যান্য বাংলাদেশি শিক্ষাপ্রতিষ্ঠানের সঙ্গে তাঁরা নিয়মিত যোগাযোগ রাখছেন। তাঁরা চাইছেন, বাংলাদেশের ভালো ও মেধাবী শিক্ষার্থীরা এখানে পড়তে আসুক।
জনসংযোগ কর্মকর্তা জানালেন, বাংলাদেশি শিক্ষার্থীদের জন্য বিশেষ সহায়তা কেন্দ্র রয়েছে তাদের। ক্যাম্পাসে ছাত্র-ছাত্রীদের থাকা-খাওয়ার বন্দোবস্তও আছে।
