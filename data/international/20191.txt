
ভারতের ছয়টি ধর্মীয় সম্প্রদায়কে সংখ্যালঘু সম্প্রদায়ের স্বীকৃতি দিয়েছে কেন্দ্রীয় সরকার। এসব সম্প্রদায় হচ্ছে মুসলিম, শিখ, বৌদ্ধ, খ্রিষ্টান, পার্শি ও জৈন। গতকাল বুধবার ভারতীয় পার্লামেন্টের লোকসভায় তৃণমূল সাংসদ পার্থ প্রতীম রায়ের এক প্রশ্নের জবাবে কেন্দ্রীয় সংখ্যালঘু উন্নয়নবিষয়ক মন্ত্রী মুখতার আব্বাস নকভি এ তথ্য জানিয়েছেন।
নকভি বলেন, ইহুদিসহ আরও কয়েকটি সম্প্রদায় সংখ্যালঘু সম্প্রদায়ের স্বীকৃতি পাওয়ার জন্য আবেদন জানিয়েছে। তাদের আবেদন বিবেচনাধীন। মন্ত্রী বলেন, ‘ন্যাশনাল কমিশন ফর মাইনরটিস’-এ এই সম্প্রদায়ের প্রতিনিধিরা শীর্ষপদে রয়েছেন।  গতকাল কর্ণাটক বিধানসভা নির্বাচনের আগে গতকাল বুধবার কর্ণাটকের দুটি সম্প্রদায়কে উপজাতি সম্প্রদায়ের তালিকায় অন্তর্ভুক্ত করেছে কেন্দ্রীয় সরকার। কেন্দ্রীয় মন্ত্রিসভার বৈঠকে গতকাল ‘পরিবার’ ও ‘তলোয়ার’ সম্প্রদায়কে তফসিলি উপজাতির তালিকায় অন্তর্ভুক্ত করা হয়। কর্ণাটক সরকার অনেক আগেই এই দুই সম্প্রদায়কে তফসিলি উপজাতি সম্প্রদায়ের তালিকায় অন্তর্ভুক্ত করতে কেন্দ্রীয় সরকারের কাছে প্রস্তাব পাঠিয়েছিল। এদিন সেই প্রস্তাবের অনুমোদন দিয়েছে কেন্দ্রীয় সরকার।
রাজ্য সরকার এদিনই জানিয়ে দিয়েছে, কর্ণাটক সরকারের কাছ থেকে এখনই ওই দুই সম্প্রদায়ের মানুষজন তফসিলি উপজাতির প্রশংসাপত্র সংগ্রহ করতে পারবে।
