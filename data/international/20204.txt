
 
ভারতের রাজস্থানের একটি প্রত্যন্ত গ্রামে গিয়েছিলেন দেশটির কেন্দ্রীয় অর্থ প্রতিমন্ত্রী অর্জুন রাম মেঘওয়াল। সেখানে মোবাইলের নেটওয়ার্ক ঠিকমতো কাজ করছিল না। তাই কিছুতেই মোবাইল ফোনে কথা বলতে পারছিলেন না প্রতিমন্ত্রী। অগত্যা মই বেয়ে গাছ উঠে নেটওয়ার্ক পান তিনি। এভাবেই মোবাইলে কাজের কথা সারেন।
গতকাল রোববার প্রতিমন্ত্রী অর্জুন রাম মেঘওয়ালের নিজের সংসদীয় এলাকা রাজস্থানের বিকানিরের ধুলিয়া গ্রামে এই ঘটনা ঘটে। ভারতের গণমাধ্যমের প্রতিবেদনে এ তথ্য জানানো হয়।
প্রতিমন্ত্রী ধুলিয়ায় একটি সভা করতে গিয়েছিলেন। এ সময় তিনি গ্রামবাসীর নানা অভিযোগ শুনছিলেন। একপর্যায়ে এক গ্রামবাসী স্থানীয় হাসপাতালের অব্যবস্থার কথা তোলেন। তখন প্রতিমন্ত্রী সেখানকার শীর্ষ স্বাস্থ্য কর্মকর্তাকে ফোন করতে যান। কিন্তু তিনি কিছুতেই মোবাইলে নেটওয়ার্ক পাচ্ছিলেন না। ফলে কথা বলাও সম্ভব হচ্ছিল না।
মোক্ষম এই সুযোগে প্রতিমন্ত্রীকে এক গ্রামবাসী বলেন, এলাকাটিতে মোবাইলের নেটওয়ার্ক সহজে পাওয়া যায় না। এটি নিত্যনৈমিত্তিক ঘটনা।
আরেক জন বলেন, একটু উঁচুতে, গাছে উঠলেই নেটওয়ার্ক পাওয়া যায়।
সমস্যা সমাধানের এমন উপায় বাতলানোর পরই ঘটনাস্থলে একটি মই আনা হয়। গাছে মই ঠেকিয়ে ওপরে উঠে যান প্রতিমন্ত্রী। কিছুক্ষণের মধ্যে সত্যি সত্যি নেটওয়ার্ক পেয়ে যান তিনি। এই অবস্থায় স্বাস্থ্য কর্মকর্তাকে ফোন করে কথা বলেন প্রতিমন্ত্রী।
ঘটনার পর গ্রামে অবিলম্বে মোবাইল টাওয়ার বসানোর নির্দেশ দেন কেন্দ্রীয় অর্থ প্রতিমন্ত্রী। বরাদ্দ করেন ১৩ লাখ রুপি।
প্রতিমন্ত্রী বলেছেন, ছোটবেলা থেকেই গাছে ওঠার অভ্যাস নেই তাঁর। তাই মই দিয়ে গাছে উঠতে হয়েছে।
