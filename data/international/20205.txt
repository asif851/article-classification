
যুক্তরাষ্ট্রের প্রেসিডেন্ট ডোনাল্ড ট্রাম্প প্রশাসনের নতুন উপদেষ্টা ইভানকা ট্রাম্পের বর্তমান সম্পদের পরিমাণ পাঁচ কোটি ডলার। এ ছাড়া ট্রাম্পের আন্তর্জাতিক হোটেল ব্যবসায় তাঁর রয়েছে ৫০ লাখের বেশি শেয়ার। গতকাল শুক্রবার হোয়াইট হাউস থেকে প্রকাশিত ট্রাম্প প্রশাসনের উপদেষ্টাদের আর্থিক বিবরণীর নথি থেকে এ তথ্য জানা গেছে।
নথিতে দেখা যায়, ইভানকা ট্রাম্প ও তাঁর স্বামী জ্যারেড কুশনারের সম্পদের পরিমাণ একত্রে ২৪ কোটি থেকে ৭৪ কোটি ডলার। এ ছাড়া ট্রাম্প আন্তর্জাতিক হোটেল ব্যবসায় তাঁদের শেয়ারের পরিমাণ ১০ লাখ থেকে ৫০ লাখ ডলার।
প্রকাশিত হওয়া নথির বিষয়ে হোয়াইট হাউস জানায়, এখানে উপদেষ্টাদের যে আর্থিক বিবরণী প্রকাশ করা হয়েছে, তা তাঁর বর্তমান সম্পদের পরিমাণ নয়। এটি হচ্ছে, যেদিন তাঁরা সরকারি পদে যোগ দেন, ওই দিন পর্যন্ত তাঁদের আর্থিক হিসাব।
সেই হিসাবে ইভানকার যে সম্পদ বিবরণী দেওয়া হয়েছে, তা মাত্র দুই দিন আগের। গত বৃহস্পতিবার সরকারি পদ ও পদবি পেয়েছেন প্রেসিডেন্ট ডোনাল্ড ট্রাম্পের বড় মেয়ে ইভানকা ট্রাম্প। তবে ইভানকার স্বামী জ্যারেড কুশনার অনেক আগেই ট্রাম্প প্রশাসনের সঙ্গে যুক্ত হয়েছেন। এবার প্রেসিডেন্টের সহকারী উপদেষ্টা হিসেবে হোয়াইট হাউসে রাষ্ট্রীয় দায়িত্ব পালন করবেন ইভানকা। তবে এ জন্য কোনো বেতন পাবেন না তিনি। এর আগে সরকারি পদে না থেকেও হোয়াইট হাউসে ইভানকাকে আলাদা অফিস দেওয়ার ঘোষণা দেওয়া হয়। এ বিষয়ে সে সময় তুমুল বিতর্ক দেখা দেয়। সে কারণে এবার ইভানকাকে প্রেসিডেন্টের অবৈতনিক সহকারী হিসেবে নিয়োগ দেওয়া হলো।
হোয়াইট হাউসের জ্যেষ্ঠ কর্মকর্তাদের এই আর্থিক বিবরণী চেয়েছে এথিকস রেগুলেশন। এই আর্থিক বিবরণী অনলাইনেও প্রকাশ করেছে বিভিন্ন গণমাধ্যম।
নথিতে দেখা যায়, যেদিন ইভানকা সরকারি পদে যোগ দেন, সেদিন তাঁর সম্পদের পরিমাণ পাঁচ কোটি ডলার। এ ছাড়া ট্রাম্পের আন্তর্জাতিক হোটেল ব্যবসায় ইভানকার শেয়ারের পরিমাণ ৫০ লাখ থেকে আড়াই কোটি ডলার। অন্যদিকে জ্যারেড কুশনারের ৫৪ পৃষ্ঠার যে বিবরণী প্রকাশ করা হয়েছে, তাতে দেখা গেছে, ২৬৭টি কোম্পানিতে পদস্থ কর্মকর্তা হিসেবে আছেন কুশনার। অবশ্য এখন অনেকগুলোতেই কোনো পদে নেই তিনি। গত বছর আবাসন খাতের ব্যবসা থেকে কোটি কোটি ডলার আয় করেছেন কুশনার। ৩৬ বছর বয়সী কুশনার পররাষ্ট্রনীতিবিষয়ক জ্যেষ্ঠ উপদেষ্টা পদে রয়েছেন।
তবে বার্তা সংস্থা রয়টার্স বলছে, জ্যেষ্ঠ কর্মকর্তাদের যে আর্থিক বিবরণী দেওয়া হয়েছে, তার মধ্যে ২৫ শতাংশ কর্মকর্তাদের আর্থিক বিবরণী ‘অত্যন্ত জটিল’। অর্থাৎ হিসাব যা দেখাচ্ছে, তার থেকেও তাঁরা অনেক ধনী।
ইভানকা ট্রাম্পের ব্যক্তিগত ফ্যাশন ব্র্যান্ডের ব্যবসা রয়েছে। ট্রাম্পের দায়িত্ব গ্রহণের পর থেকেই ইভানকা ও জ্যারেড কুশনার দম্পতিকে নিয়ে বিভিন্ন প্রশ্ন উত্থাপিত হচ্ছে দেশটির জনগণের মনে। ট্রাম্প পরিবারের রাজনৈতিক ও ব্যবসায়িক কার্যক্রমের মধ্যে কোনো পরিষ্কার সীমানা আছে কি না, এ বিষয়েও তৈরি হয়েছে বিভিন্ন বিতর্ক।
