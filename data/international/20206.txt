
বিজেপির প্রধানমন্ত্রী প্রার্থী নরেন্দ্র মোদিকে কেটে টুকরো টুকরো করার হুমকি দেওয়ার অভিযোগে কংগ্রেস মনোনীত লোকসভা নির্বাচনের প্রার্থী ইমরান মাসুদকে গ্রেপ্তার করেছে পুলিশ।বার্তা সংস্থা পিটিআই প্রকাশিত প্রতিবেদনে জানানো হয়, আজ শনিবার ভোররাতে নিজ বাসভবন থেকে গ্রেপ্তার হন মাসুদ। সম্প্রতি মোদির বিরুদ্ধে হিংসাত্মক বক্তব্য দেওয়ার অভিযোগে উত্তর প্রদেশের সাহারানপুরের কংগ্রেস মনোনীত প্রার্থী ইমরান মাসুদের বিরুদ্ধে গতকাল ফৌজদারি অভিযোগ দায়ের করে পুলিশ। ওই মামলায় আজ তাঁকে গ্রেপ্তার করা হয়।সাহারানপুরে কংগ্রেসের এক নির্বাচনী সমাবেশে মাসুদের দেওয়া বক্তব্যের ভিডিও সম্প্রতি ইন্টারনেটে প্রকাশিত হয়। ওই ভিডিওতে দেখা যায়, মাসুদ বলেন, ‘মোদি যদি উত্তর প্রদেশকে গুজরাট বানানোর চেষ্টা করেন, আমরা তাঁকে কেটে টুকরো টুকরো করব। কাউকে হত্যা করতে বা হামলা করতে আমি ভীত নই। আমি মোদির বিরুদ্ধে লড়াই কবর। তিনি (মোদি) উত্তর প্রদেশকে গুজরাট মনে করছেন। গুজরাটে মাত্র ৪ শতাংশ মুসলমান আছে। এখানে আছে ৪২ শতাংশ।’
মাসুদের বক্তব্যের সঙ্গে সংশ্লিষ্টতা থেকে দলকে দূরে সরিয়ে রেখেছে কংগ্রেস। মৌখিকসহ সব ধরনের সহিংসতার বিপক্ষে দলের অবস্থান ব্যক্ত করা হয়েছে।
এদিকে মাসুদ গ্রেপ্তার হওয়ার কয়েক ঘণ্টা পর সাহারানপুরে আজকের নির্বাচনী সমাবেশ বাতিল করেছেন কংগ্রেসের ভাইস প্রেসিডেন্ট রাহুল গান্ধী।
মাসুদের দেওয়া বক্তব্যের তীব্র নিন্দা জানিয়েছে বিজেপি।
নিজের দেওয়া বক্তব্যের জন্য পরে ক্ষমতা চেয়েছেন মাসুদ। তিনি বলেছেন, শব্দ চয়নে তাঁর আরও সচেতন হওয়া উচিত ছিল।
