
ভারতে ২০১৯ সালে অনুষ্ঠেয় লোকসভা নির্বাচনে বিজেপিকে ক্ষমতা থেকে উৎখাতের ডাক দিয়েছে বিজেপি-বিরোধী রাজনৈতিক দল। আজ রোববার বিহারের রাজধানী পাটনার রাষ্ট্রীয় জনতা দলের সুপ্রিমো লালুপ্রসাদ যাদবের ডাকে বিজেপি-বিরোধী এক মহাসমাবেশে এই ডাক দেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। এই সমাবেশে মমতা, জনতা দল (সংযুক্ত) নেতা শারদ যাদব, সমাজবাদী পার্টির নেতা ও উত্তর প্রদেশের সাবেক মুখ্যমন্ত্রী অখিলেশ যাদব, দিল্লির মুখমন্ত্রী ও আম আদমি পার্টির নেতা অরবিন্দ কেজরিওয়াল, কেন্দ্রীয় কংগ্রেস নেতা গুলাম নবী আজাদসহ বিরোধী একাধিক দলের নেতা যোগ দেন। সমাবেশে মমতা বলেন, ‘সত্তরের দশকে সাবেক প্রধানমন্ত্রী ইন্দিরা গান্ধী জরুরি অবস্থা জারি করে বিপাকে পড়েছিলেন। আর এবার নোটবন্দী করে বিপাকে পড়েছেন প্রধানমন্ত্রী নরেন্দ্র মোদি। এই নোটবন্দীকে কেন্দ্র করে দিল্লির গদি থেকে উচ্ছেদ করতে হবে মোদিকে।’ মমতা বলেন, ২০১৪ সালে ক্ষমতায় এসে মোদি বলেছিলেন, দেশে আচ্ছা দিন আসছে। তিন বছর কেটে গেলেও মানুষ আচ্ছা দিন দেখতে পায়নি। উল্টো মৃত্যু হয়েছে ১২ হাজার কৃষকের। মমতা এদিন সারদা ও নারদ কেলেঙ্কারি মামলার প্রসঙ্গ তুলে একহাত নেন বিজেপিকে। মমতা বলেন, ‘কেন্দ্রে এখন এই দল চলছে অফ দ্য এজেন্সি, ফর দ্য এজেন্সি এবং বাই দ্য এজেন্সির সৌজন্যে। তাই কথায় কথায় আমাদের সাংসদদের জেলে পুরে দিচ্ছে।’ সারদা ও নারদ দুর্নীতি মামলায় জড়িয়েছে তৃণমূল সাংসদ, মন্ত্রী, বিধায়ক এবং নেতাদের নাম।
