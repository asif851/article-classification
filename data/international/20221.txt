
মার্কিন নির্বাচনে প্রতিপক্ষ ডেমোক্রেটিক প্রেসিডেন্ট প্রার্থী হিলারি ক্লিনটনের দিকে নতুন অভিযোগ ছুড়েছেন রিপাবলিকান প্রার্থী ডোনাল্ড ট্রাম্প। গতকাল শনিবার তিনি চ্যালেঞ্জ ছুড়ে বলেন, প্রেসিডেন্ট নির্বাচনের দ্বিতীয় বিতর্কে হিলারি কোনো মাদক বা মাদকজাতীয় ওষুধ সেবন করেছিলেন।
এএফপির খবরে জানা যায়, পরের বিতর্কের আগে হিলারি মাদকসেবন করেছেন কি না, তা পরীক্ষা করার প্রস্তাব দিয়েছেন ট্রাম্প। আগামী বুধবার লাস ভেগাসে দুই প্রার্থীর মধ্যে চূড়ান্ত বিতর্ক অনুষ্ঠিত হওয়ার কথা।
যুক্তরাষ্ট্রের নির্বাচনে রিপাবলিকান প্রেসিডেন্ট প্রার্থী ডোনাল্ড ট্রাম্পের বিরুদ্ধে একের পর এক অভিযোগ আসছে। নারীদের নিয়ে তাঁর অশ্লীল ভিডিও প্রচারের পর কয়েকজন নারী ট্রাম্পের বিরুদ্ধে যৌন হয়রানির অভিযোগ আনেন। সর্বশেষ আরও দুজন নারী ট্রাম্পের বিরুদ্ধে যৌন হয়রানির অভিযোগ এনেছেন। তাঁদের দুজনেরই অভিযোগ, ট্রাম্প তাঁদের শ্লীলতাহানির চেষ্টা করেছিলেন। তবে ট্রাম্প গত শুক্রবার বলেছেন, বিরোধীদের ইন্ধনে সংবাদমাধ্যম ও প্রতিষ্ঠিত রাজনীতিবিদেরা একজোট হয়ে তাঁর বিরুদ্ধে কুৎসা রটাচ্ছেন।
