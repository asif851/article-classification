
মার্কিন প্রেসিডেন্ট ডোনাল্ড ট্রাম্পের কন্যা ইভাঙ্কা ট্রাম্প হোয়াইট হাউসে ব্যক্তিগত অফিস পেতে যাচ্ছেন। তবে প্রেসিডেন্টের নির্বাহী ক্ষমতাবলে হোয়াইট হাউসের পশ্চিম অংশে নিজের কাজ পরিচালনার জন্য জায়গা পেলেও ট্রাম্প প্রশাসন কোনো পদ বা বেতন কোনোটাই পাবেন না ইভাঙ্কা।
দেশটির প্রশাসনিক কর্মকর্তাদের বরাত দিয়ে বিবিসির খবরে এ কথা বলা হয়েছে। তিনি হোয়াইট হাউসের ওয়েস্ট উইংয়ে কাজ করবেন। 
প্রশাসনিক কর্মকর্তারা জানিয়েছেন, হোয়াইট হাউসে অবস্থান ও কাজ করলেও ডোনাল্ড ট্রাম্পের ৩৫ বছর বয়সী এই কন্যা কেবল শ্রেণিবদ্ধ তথ্যের প্রবেশাধিকারই পাবেন।
মার্কিন সংবাদমাধ্যম পলিটিকোর সঙ্গে আলাপকালে ইভাঙ্কার অ্যাটর্নি বলেন, ‘ইভাঙ্কার ভূমিকা হবে তাঁর পিতাকে বিভিন্ন বিষয়ে পরামর্শ প্রদান করা।’
ইভাঙ্কা ট্রাম্পের ব্যক্তিগত ফ্যাশন ব্র্যান্ডের ব্যবসা রয়েছে। তাঁর স্বামী জ্যারেড কুশনার ইতিমধ্যে ট্রাম্প প্রশাসনের ঊর্ধ্বতন উপদেষ্টা হিসেবে কাজ করছেন। তবে এই দম্পতিকে নিয়ে বিভিন্ন প্রশ্ন উত্থাপিত হচ্ছে দেশটির মার্কিন জনগণের মনে। ট্রাম্প পরিবারের রাজনৈতিক ও ব্যবসায়িক কার্যক্রমের মধ্যে কোনো পরিষ্কার সীমানা আছে কি না, এ বিষয়েও বিতর্কের সৃষ্টি হয়েছে।
এর মধ্যে গত জানুয়ারিতে ক্ষমতা গ্রহণের পর ডোনাল্ড ট্রাম্পের সঙ্গে বিশ্বনেতাদের সাক্ষাৎ অনুষ্ঠানের প্রায় প্রতিটিতেই উপস্থিত ছিলেন ইভাঙ্কা। কানাডার প্রধানমন্ত্রী জাস্টিন ট্রুডো এবং জার্মান চ্যান্সেলর আঙ্গেলা ম্যার্কেলের সঙ্গেও একান্ত আলাপচারিতায় অংশ নেন এই ট্রাম্প কন্যা। তবে কানাডার প্রধানমন্ত্রী জাস্টিন ট্রুডোর দিকে মুগ্ধ নয়নে তাকানোর ছবি ওই সময় ভাইরাল হয়েছিল।
 
