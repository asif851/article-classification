
ভারতীয় জনতা পার্টি (বিজেপি) হুমকি দিয়েছে, কেন্দ্রীয় রেলমন্ত্রী পবন কুমার বানসাল ও আইনমন্ত্রী অশ্বিনী কুমার পদত্যাগ না করা পর্যন্ত পার্লামেন্টে কোনো বিল উত্থাপন করতে দেওয়া হবে না।
গতকাল মঙ্গলবার বিজেপির নেতা গোপীনাথ মুন্ডে বলেন, দুই মন্ত্রীর (বানসাল ও অশ্বিনী) পদত্যাগ বা অব্যাহতির ব্যাপারে নিশ্চিত না হওয়া পর্যন্ত পার্লামেন্টের কার্যক্রমে বিজেপির অংশ নেওয়ার প্রশ্নই ওঠে না। সুষ্ঠু আলোচনার মাধ্যমে এ বিষয়ের নিষ্পত্তির পরই জাতীয় খাদ্যনিরাপত্তা বিল ও ভূমি অধিগ্রহণ বিল নিয়ে আলোচনা হতে পারে।
জাতীয় খাদ্যনিরাপত্তা ও ভূমি অধিগ্রহণ-সংক্রান্ত গুরুত্বপূর্ণ দুটি বিল পার্লামেন্টে শিগগিরই পাস হওয়ার কথা রয়েছে। তবে রেলওয়ে কেলেঙ্কারি ও কয়লাখনি কেলেঙ্কারির ঘটনায় ওই দুই মন্ত্রীর পদত্যাগের বিষয়টি নিশ্চিত না হওয়া পর্যন্ত বিজেপি এসব বিলের বিরোধিতা করবে। লালকৃষ্ণ আদভানির নেতৃত্বে দলটির পার্লামেন্টারি কমিটির বৈঠকে এ সিদ্ধান্ত হয়। দলটির নেতারা বিষয়টি নিয়ে স্পিকার মীরা কুমারের সঙ্গেও দেখা করবেন।
রেলওয়ে বোর্ডের একটি নিয়োগের ব্যাপারে বিপুল অঙ্কের অর্থ ঘুষ নেওয়ার অভিযোগে বানসালের ভাগনে বিজয় সিংলাকে গ্রেপ্তারের পর থেকেই সরকারের তীব্র সমালোচনা করে আসছে বিজেপি। তবে বানসাল নিজেকে নির্দোষ দাবি করেন। এ ছাড়া অশ্বিনী কুমার কয়লাখনি কেলেঙ্কারিতে জড়িত বলে অভিযোগ রয়েছে।
সরকারকে চাপের মুখে রেখে দুই মন্ত্রীর পদত্যাগের ব্যাপারে অটল অবস্থান নিয়েছে বিজেপি। পিটিআই।
