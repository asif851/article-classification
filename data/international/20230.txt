

মালির একটি পর্যটনকেন্দ্রে সন্ত্রাসী হামলা হয়েছে। হামলায় দুই ব্যক্তি নিহত হয়েছেন। দেশটির নিরাপত্তামন্ত্রী এই তথ্য জানিয়েছেন।
আজ সোমবার বিবিসি অনলাইনের প্রতিবেদনে জানানো হয়, পর্যটনকেন্দ্রটি পশ্চিমা নাগরিকদের কাছে বেশ জনপ্রিয়।
মালির নিরাপত্তামন্ত্রী সালিফ ত্রাওরে বার্তা সংস্থা এএফপিকে বলেন, ‘এটা জঙ্গি হামলা। হামলার পর মালির বিশেষ বাহিনী তৎপরতা চালায়। জিম্মিরা ছাড়া পেয়েছেন। তবে দুঃখজনকভাবে এই হামলায় দুজন নিহত হয়েছেন।’
লা কামপেমেন্ট কাঙ্গাবা নামের বিলাসবহুল পর্যটনকেন্দ্রটি রাজধানী বামাকো থেকে পূর্ব দিকে অবস্থিত।
হামলায় অংশ নেওয়া অন্তত চারজন হামলাকারী নিরাপত্তা বাহিনীর গুলিতে নিহত হয়েছে বলে জানায় দেশটির কর্তৃপক্ষ।
নিরাপত্তামন্ত্রী বলেন, ‘আমরা দুই হামলাকারীর মরদেহ উদ্ধার করেছি। অপর দুজনের মরদেহ খোঁজ করছি।’
হামলাকারীদের মধ্যে একজনের কাছে একটি মেশিনগান ও বিস্ফোরকভর্তি বোতল পাওয়া গেছে।
হামলার ঘটনায় দুজন আহত হয়েছেন। তাঁদের মধ্যে একজন বেসামরিক নাগরিক রয়েছেন।
মালির নিরাপত্তা মন্ত্রণালয়ের এক মুখপাত্র বার্তা সংস্থা রয়টার্সকে বলেন, পর্যটনকেন্দ্রটি থেকে অন্তত ৩২ জন অতিথিকে উদ্ধার করা হয়েছে।
বেশ কয়েক বছর ধরে জঙ্গিদের বিরুদ্ধে লড়াই করছে মালির সরকার।
 
