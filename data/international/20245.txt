
আপসের পথে হাঁটতে শুরু করেছেন যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্প। জানিয়েছেন, বর্তমান প্রেসিডেন্ট বারাক ওবামার সর্বজনীন স্বাস্থ্যবিমা পুরোপুরি বাতিল করবেন না। বরং এর কিছু অংশ সংশোধন করবেন।ওয়ালস্ট্রিট জার্নালকে আজ শনিবার দেওয়া এক সাক্ষাৎকারে ট্রাম্প এ কথা বলেছেন। নির্বাচনের আগে তিনি বলেছিলেন, দায়িত্বগ্রহণের পর ওবামাকেয়ার বাতিল করাই হবে তাঁর প্রথম কাজ।হোয়াইট হাউসে গত বৃহস্পতিবার বারাক ওবামার সঙ্গে দেখা করেন ট্রাম্প। ওই বৈঠক এবং ওবামার পরামর্শ নিয়ে ওয়ালস্ট্রিটের সঙ্গে আলোচনা করেছেন ট্রাম্প। তিনি জানান, বৈঠকে স্বাস্থ্যবিমা পুরোপুরি বাতিল না করতে ওবামা পরামর্শ দিয়েছেন।
ওয়ালস্ট্রিট জার্নালকে ট্রাম্প জানান, ওবামার পরামর্শ তিনি গুরুত্বসহকারে বিবেচনা করবেন। তিনি আরও বলেন, ওবামার স্বাস্থ্যবিমার বৈষম্য দূর করাসংক্রান্ত বিষয় ও মা-বাবার স্বাস্থ্য পরিকল্পনায় সন্তানদের অন্তর্ভুক্ত রাখার বিষয়গুলো তাঁর পছন্দ। তিনি দেশের জনগণকে ঐক্যবদ্ধ করতে চান। এমন দেশ চান, যেখানে সবাই একে অন্যকে ভালোবাসবে।
