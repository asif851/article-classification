
যুক্তরাষ্ট্রের ফ্লোরিডায় সজোরে আঘাত হানতে পারে হারিকেন ম্যাথিউ। আটলান্টিক মহাসাগরের উপকূলীয় শহরগুলো ঝুঁকির মধ্যে রয়েছে। সেখান থেকে বাসিন্দাদের সরিয়ে নেওয়ার নির্দেশ দেওয়া হয়েছে। ফ্লোরিডার গভর্নর রিক স্কট এই হারিকেনকে ভয়াবহ বলে মন্তব্য করেছেন।
সাগরের উপকূলীয় এলাকায় বৃষ্টি হচ্ছে। ঘণ্টায় ১৩০ মাইল বেগে বাতাস বয়ে যাচ্ছে। জ্যাকসনভিল, ফ্লোরিডা, সাভানা, জর্জিয়াসহ বড় বড় শহর থেকে কমপক্ষে ৩০ লাখ বাসিন্দাকে সরে যেতে বলা হয়েছে। ডেটোনা সাগরসৈকতে কাল শনিবার সকাল পর্যন্ত কারফিউ জারি করা হয়েছে। প্রেসিডেন্ট বারাক ওবামা ফ্লোরিডা, জর্জিয়া ও সাউথ ক্যারোলাইনায় জরুরি অবস্থা জারির ঘোষণা দিয়েছেন। ফ্লোরিডায় ৯০ হাজার ঘরবাড়ি ও ব্যবসাকেন্দ্র বিদ্যুৎ-সংযোগবিচ্ছিন্ন হয়ে পড়েছে।ফ্লোরিডার বোকা রাতোন উপকূলের ৯৬৫ কিলোমিটার এলাকা প্লাবিত হয়েছে। চার্লেসটন, সাউথ ক্যারোলাইনার উত্তরের ওই এলাকাগুলো সমুদ্রের পানি ও ভারী বৃষ্টিতে প্লাবিত হয়েছে।
হাইতিতে হারিকেন ম্যাথিউয়ের আঘাতে তিন শতাধিক প্রাণহানি হয়েছে বলে এএফপির খবরে জানানো হয়েছে। আজ শুক্রবার সকালে যুক্তরাষ্ট্রের দক্ষিণ-পূর্বাঞ্চলের দিকে ধেয়ে যাচ্ছে চার মাত্রার হারিকেন ম্যাথিউ।
