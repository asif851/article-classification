
প্লেবয় ম্যাগাজিনে হরহামেশাই ছাপা হতো নারীর নগ্ন ছবি। এ জন্য ম্যাগাজিনটির জনপ্রিয়তাও ছিল বেশ। হলিউডের মেরিলিন মুনরো থেকে শুরু করে হালের ভারতের তারকা শার্লিন চোপড়ার নগ্ন কাভার ছবি ছাপা হয়েছে ম্যাগাজিনটিতে। তবে মার্কিন এই ম্যাগাজিনটি আর নারীর নগ্ন কোনো ছবি ছাপবে না বলে সিদ্ধান্ত নিয়েছে। তবে আবেদনময়ী ছবি ছাপা হবে। নিউইয়র্ক টাইমসের এক প্রতিবেদনে এ কথা বলা হয়েছে। বিসিসির খবরে জানানো হয়, পত্রিকাটির মালিক পক্ষ থেকে বলা হয়েছে, ‘এখন ইন্টারনেটের কারণে নগ্নতা বিষয়টি বড্ড সেকেলে হয়ে গেছে। আর পর্নোগ্রাফিও এখন আর ব্যবসায়িকভাবে লাভজনক ব্যাপার নয়। তাই এই সিদ্ধান্ত।’ প্লেবয় ম্যাগাজিন বিক্রির সাম্প্রতিক পরিসংখ্যান থেকে দেখা গেছে, ১৯৭০ সালে ম্যাগাজিনটির প্রচারসংখ্যা ছিল ৫৬ লাখ কপি। এখন সেই সংখ্যা নেমে এসেছে মাত্র আট লাখে। তবে, বিশ্বের অন্যতম জনপ্রিয় এই ম্যাগাজিনটি ভবিষ্যতে নারীদের নগ্ন ছবি না ছাপলেও, আবেদনময়ী ছবি ছাপবে। নিউ ইয়র্ক টাইমসের বরাত দিয়ে বিবিসির খবরে বলা হয়েছে, গত মাসে পত্রিকার মালিক পক্ষের সঙ্গে প্লেবয় ম্যাগাজিনের বর্তমান প্রধান সম্পাদক হিউ হেফনারের এক বৈঠক হয়েছে। সেই বৈঠকেই সিদ্ধান্ত নেওয়া হয় আর নগ্ন কোনো নারীর ছবি তারা ছাপবে না। ১৯৫৩ সালে প্রতিষ্ঠিত ম্যাগাজিনটির বর্তমান প্রধান নির্বাহী স্কট ফ্লানডার্স বলেন, ‘দীর্ঘদিনের আলোচনার পর আমরা এ সিদ্ধান্ত নিয়েছি।’
 
