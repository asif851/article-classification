
নাইজেরিয়ায় একটি শহরের প্রায় ৫০০ শিশু নিখোঁজ রয়েছে বলে অভিযোগ পাওয়া গেছে। তাদের বয়স ১১ বছরের মধ্যে।আজ বুধবার বিবিসি অনলাইনের প্রতিবেদনে জানানো হয়, দেশটির উত্তর-পূর্বাঞ্চলীয় দামাসাক শহরে এ ঘটনা ঘটেছে।জঙ্গি সংগঠন বোকো হারামের কাছ থেকে শহরটি পুনরুদ্ধার করার পর সেখানকার এক সাবেক বাসিন্দা প্রায় ৫০০ জন শিশু নিখোঁজ হওয়ার অভিযোগটি করেন।নাইজেরিয়ার বোর্নো রাজ্যের প্রধান শহর মাইদুগুরি থেকে ২০০ কিলোমিটার দূরে অবস্থিত দামাসাক বাণিজ্যিক শহর হিসেবে পরিচিত। সম্প্রতি প্রতিবেশী নাইজার ও চাদের সেনারা বোকো হারামের কয়েক মাসের দখলের অবসান ঘটিয়ে শহরটি মুক্ত করে।শহর পুনরুদ্ধারের পর সেখানকার সাবেক এক বাসিন্দা বার্তা সংস্থা রয়টার্সের কাছে অভিযোগ করেন, বোকো হারামের জঙ্গিরা পালিয়ে যাওয়ার সময় ওই শিশুদের সঙ্গে নিয়ে গেছে।বোর্নো রাজ্যের উত্তরের প্রতিনিধিত্বকারী এক সিনেটর বলেন, শহরটির কয়েক শ শিশু নিখোঁজ রয়েছে।এর আগে শহরটি পুনরুদ্ধার করার এক সপ্তাহ পর সেখানকার একটি সেতুর নিচে ৭০টি লাশ পাওয়া যায়। উদ্ধার করা লাশ বেশির ভাগেরই গলা কাটা ছিল।নাইজেরিয়ায় একটি ইসলামি রাষ্ট্র প্রতিষ্ঠার লক্ষ্যে ২০০৯ সাল থেকে উত্তর-পূর্বাঞ্চলে সশস্ত্র বিদ্রোহ শুরু করে বোকো হারাম। এক বছর আগে থেকে তারা বিভিন্ন এলাকা দখল করা শুরু করে। কিছুদিন ধরে প্রতিবেশী চাদ, নাইজার ও ক্যামেরনের সেনাবাহিনী নাইজেরিয়ার সেনাবাহিনীর সঙ্গে মিলে বোকো হারামের বিরুদ্ধে লড়াই করছে।
