
প্রচলিত বিবাহপদ্ধতির বাইরে গিয়ে নারীদের সন্তান নেওয়ার উপায় সম্পর্কে আলোচনা করে শাস্তির মুখে পড়েছেন মিসরীয় একজন টিভি উপস্থাপক। আল-নাহার টিভির উপস্থাপক দোওয়া সালাহকে তিন বছরের কারাদণ্ড দেওয়া হয়েছে।
বিবিসি অনলাইনের খবরে বলা হয়, অনুষ্ঠানে উপস্থাপক দোওয়া সালাহ দর্শকদের জিজ্ঞেস করেন, তাঁরা কেউ বিয়ের আগে যৌনতা নিয়ে ভাবছেন কি না। সেই সঙ্গে তিনি প্রস্তাব করেন, একজন নারী চাইলে খুব অল্প সময়ের জন্য বিয়ে করে সন্তান ধারণ করতে পারেন। সন্তানসম্ভবা হওয়ার পর আবার বিচ্ছেদ করতে পারেন। অন্তঃসত্ত্বা নারীর মতো পোশাক পরে এ অনুষ্ঠান উপস্থাপনা করেন তিনি।
সালাহ প্রস্তাব করেন, একটি স্বল্পমেয়াদি বিয়েতে অংশ নেওয়ার জন্য সেই পুরুষকে প্রয়োজনে অর্থ প্রদান করা যেতে পারে। এ সময় তিনি পশ্চিমা বিশ্বে ‘স্পার্ম ডোনেশন’-এর অনুমোদিত পদ্ধতির কথাও উল্লেখ করেন। কিন্তু মিসরে এটা বৈধ নয়। সালাহর এ ধরনের বক্তব্য সুস্থ সামাজিক বন্ধনের অন্তরায় বলে অভিযোগ তোলা হয়। আর এ জন্য তাঁকে দোষী সাব্যস্ত করে তিন বছরের কারাদণ্ড দেওয়া হয়েছে। কারাদণ্ডের পাশাপাশি সালাহকে ক্ষতিপূরণ হিসেবে ১০ হাজার মিসরীয় পাউন্ড (৪৩০ পাউন্ড) জরিমানা করা হয়েছে। আদালতের এই রায়ের বিপক্ষে আপিলের সুযোগ রয়েছে দোওয়া সালাহর। সালাহর বিরুদ্ধে আইনগত পদক্ষেপ নেওয়ার আগেই তাঁকে উপস্থাপনার কাজ থেকে তিন মাসের জন্য বরখাস্ত করা হয়েছিল।
প্রতিবেদনে বলা হয়েছে, এ অনুষ্ঠানের ধারণা ‘মিসরীয় সামাজিক জীবনের জন্য হুমকি’ বলে মনে করে কর্তৃপক্ষ। মিসরীয় সমাজে বিয়ের আগে যৌন সম্পর্ক গুরুতরভাবে অগ্রহণযোগ্য হিসেবে গণ্য করা হয়।
