
পাকিস্তানে দেশটির সেনাবাহিনী বিশেষ অভিযান চালিয়ে ৩২ জনকে হত্যা করেছে। সেনাবাহিনীর দাবি, নিহত লোকজনের সবাই জঙ্গি। আজ শুক্রবার পাকিস্তানের আফগান সীমান্তবর্তী উপজাতীয় অঞ্চল খাইবারের তিরাহ এলাকায় এ হামলা চালায় সেনাবাহিনী। খবর এএফপির।তালেবান জঙ্গিরা একটি স্কুলে হামলা চালিয়ে ১৪৮ জনকে হত্যা করার কয়েক দিন পর এ অভিযান চালানো হলো। পাকিস্তান সেনাবাহিনী এক বিবৃতিতে এ কথা জানিয়েছে।বিবৃতিতে বলা হয়েছে, ‘জঙ্গিরা তিরাহ থেকে পাক-আফগান সীমান্তের দিকে অগ্রসর হচ্ছে, এমন খবর পেয়ে নিরাপত্তা বাহিনীর সদস্যরা উরমাগাই ও স্পুর্তোক এলাকায় তাদের ওপর অতর্কিত হামলা চালায়। এ সময় উভয় প‌ক্ষের মধ্যে গুলিবিনিময়ে ৩২ জঙ্গি নিহত হয়।’বিবৃতিতে আরও বলা হয়, এ ঘটনায় নিরাপত্তা বাহিনীর তিন সদস্য আহত হয়েছেন।পাকিস্তানের উত্তর–পশ্চিমাঞ্চলীয় নগর পেশোয়ারের স্কুলে তালেবান জঙ্গিদের হত্যাযজ্ঞের পর সরকার ও সামরিক বাহিনী আবারও তালেবান জঙ্গিদের পরাজিত করার সংকল্প করে।তালেবান বন্দুকধারীরা মঙ্গলবার পেশোয়ারের আর্মি পাবলিক স্কুলে হামলা চালিয়ে ১৩২ শিশুসহ ১৪৮ জনকে নির্মমভাবে হত্যা করে। এটা দেশটিতে সবচেয়ে ভয়াবহ সন্ত্রাসী হামলার ঘটনা।জঙ্গি গোষ্ঠীটি জানায়, উত্তর ওয়াজিরিস্তানে চলমান সামরিক অভিযানের প্রতিশোধ নিতেই এ হামলা চালানো হয়েছে। সেনাসদস্যরা জঙ্গিদের পাশাপাশি তাদের পরিবারের সদস্যদেরও হত্যা করে।আরও হামলা চালানো হবে বলে জঙ্গিরা হুমকি দিয়েছে।
