
ফিলিস্তিনি তদন্তকারীরা গতকাল শুক্রবার বলেছেন, ইয়াসির আরাফাতের মৃত্যুর ঘটনায় ‘একমাত্র সন্দেহভাজন’ হচ্ছে ইসরায়েল। তাঁর মৃত্যু বার্ধক্যজনিত বা অসুস্থতার কারণে নয়; সেটা স্বাভাবিক মৃত্যুও ছিল না।তেজস্ক্রিয় পদার্থ পোলোনিয়ামের বিষক্রিয়ায় ফিলিস্তিনি নেতা আরাফাতের মৃত্যু হয়েছে—বিদেশি গবেষণাগারের পরীক্ষায় তা মোটামুটি নিশ্চিত হওয়ার পরিপ্রেক্ষিতে এ মন্তব্য করলেন তাঁরা।তবে একটি রুশ প্রতিবেদনের বরাত দিয়ে ফিলিস্তিনি তদন্তকারীরাই বলেছেন, আরাফাত যে পোলোনিয়ামের বিষক্রিয়াতেই মারা গেছেন—এ তত্ত্ব সমর্থনে যথেষ্ট তথ্য-উপাত্ত নেই।ফিলিস্তিনি তদন্ত দলের প্রধান তৌফিক তিরাবি গতকাল পশ্চিম তীরের রামাল্লায় এক সংবাদ সম্মেলনে বলেন, ‘আমরা বলছি, ইয়াসির আরাফাতকে হত্যার ঘটনায় ইসরায়েলই প্রধান এবং একমাত্র সন্দেহভাজন। আমরা কারণ অনুসন্ধানে একটি পুঙ্খানুপুঙ্খ তদন্ত চালানো অব্যাহত রাখব।’তিরাবি জানান, তাঁরা সুইজারল্যান্ডের বিজ্ঞানীদের অনুসন্ধানের ফল খতিয়ে দেখেছেন। গত বুধবার প্রকাশিত ওই অনুসন্ধানে বিষক্রিয়ায় আরাফাতের মৃত্যুর ধারণাটিকে ‘মধ্যম মাত্রায়’ সমর্থন করা হয়েছে।এর আগে গত বৃহস্পতিবার আরাফাত ‘হত্যা’র ঘটনায় একটি আন্তর্জাতিক তদন্ত দাবি করেন ফিলিস্তিনি নেতারা।ফিলিস্তিন মুক্তি সংগঠনের (পিএলও) জ্যেষ্ঠ নেতা ওয়াজেল আবু ইউসেফ বলেন, ‘তদন্তের ফল প্রমাণ করে, আরাফাতকে পোলোনিয়াম দিয়ে বিষক্রিয়া করানো হয়েছে। এ বস্তুটি কোনো ব্যক্তির হাতে নয়, কিছু রাষ্ট্রের মালিকানায় রয়েছে। তার মানে এ অপরাধ ঘটানো হয়েছে কোনো একটি রাষ্ট্রের মাধ্যমে।’২০০৪ সালের ১১ নভেম্বর ফ্রান্সে মৃত্যুর আগে এক মাস ধরে অসুস্থ ছিলেন আরাফাত। এদিকে রুশ বিশেষজ্ঞদের একটি প্রতিবেদনের সিদ্ধান্তের বরাত দিয়ে ফিলিস্তিনি তদন্তকারী আবদুল্লাহ বশির গতকাল বলেন, আরাফাত পোলোনিয়ামের বিষক্রিয়াতেই মারা গেছেন—এ তত্ত্ব সমর্থনে যথেষ্ট তথ্য-উপাত্ত নেই। কেননা, সমন্বিত প্রতিবেদন থেকে যে ফল পাওয়া গেছে, তা এ সিদ্ধান্তকে সমর্থন করার জন্য যথেষ্ট নয় যে, পোলোনিয়াম-২১০-ই মৃত্যু ঘটানোর মতো তীব্র মাত্রার তেজস্ক্রিয় উপসর্গ তৈরি করেছে। তবে সুইস এবং রুশ উভয় প্রতিবেদনেই আরাফাতের দেহাবশেষে ‘প্রচুর পরিমাণে’ তেজস্ক্রিয় আইসোটোপ পাওয়া গেছে বলে জানিয়েছেন তিনি।আরাফাতের স্ত্রী সুহা আরাফাতও বলেছেন, তাঁর স্বামীকে হত্যা করা হয়েছে এ বিষয়ে তাঁর কোনো সন্দেহ নেই। তবে অনেকেই এ মৃত্যুর জন্য ইসরায়েলের দিকে আঙুল তুললেও বিবিসিকে সুহা বলেন, ‘আমি কাউকে দোষারোপ করতে পারি না। সবাই ইসরায়েলকে দুষতে চায়। তবে আমি হুট করেই কোনো সিদ্ধান্তে পৌঁছাতে পারি না।’আল-জাজিরা টিভির একটি প্রতিবেদনে আরাফাতের বস্ত্রে পোলোনিয়ামের অস্তিত্ব থাকার তথ্য প্রকাশিত হওয়ার পর ২০১২ সালের নভেম্বরে পরীক্ষার জন্য কবর থেকে তাঁর দেহাবশেষ তুলে নমুনা সংগ্রহ করেন সুইস, ফরাসি ও রুশ বিশেষজ্ঞরা। এএফপি ও রয়টার্স।
