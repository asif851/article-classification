
পাল্টা পদক্ষেপ হিসেবে ভেনেজুয়েলার তিন কূটনীতিককে বহিষ্কার করেছে যুক্তরাষ্ট্র।
ভেনেজুয়েলা গতকাল মঙ্গলবার যুক্তরাষ্ট্রের তিন কূটনীতিককে বহিষ্কার করা হবে বলে ঘোষণা করে।প্রেসিডেন্ট নিকোলাস মাদুরো ওই কূটনীতিকদের ৪৮ ঘণ্টার মধ্যে ভেনেজুয়েলা ত্যাগ করতে বলেন।তাঁদের বিরুদ্ধে নাশকতার অভিযোগ তোলা হয়েছে।
আজ বুধবার আল জাজিরা টেলিভিশনের অনলাইনে প্রকাশিত প্রতিবেদনে জানানো হয়, পাল্টা পদক্ষেপ হিসেবে ভেনেজুয়েলার তিন কূটনীতিককে বহিষ্কার করেছে যুক্তরাষ্ট্র। মার্কিন সরকার গতকাল মঙ্গলবার ভেনেজুয়েলার ওই কূটনীতিকদের ৪৮ ঘণ্টার মধ্যে যুক্তরাষ্ট্র ত্যাগ করতে সময়সীমা বেঁধে দিয়েছে।
মার্কিন পররাষ্ট্র দপ্তর বলেছে, ‘এটা দুঃখজনক যে ভিত্তিহীন অভিযোগে ভেনেজুয়েলা সরকার আবারও মার্কিন কূটনীতিকদের বহিষ্কারের সিদ্ধান্ত নিয়েছে। এই পদক্ষেপের পাল্টা জবাব দেওয়া দরকার।’
নিকোলাস মাদুরো বলেছেন, প্রমাণ আছে যে ওই তিন মার্কিন কূটনীতিক গত সেপ্টেম্বরের গোড়ার দিকে বৈদ্যুতিক গ্রিডে ‘নাশকতার’ সঙ্গে জড়িত।
তবে এখনো আনুষ্ঠানিকভাবে কূটনীতিক বহিষ্কারের ঘোষণা দেয়নি ভেনেজুয়েলা। নিকোলাস মাদুরো সান্তা আনা শহরে এক সরকারি অনুষ্ঠানের সময় এ ঘোষণা দিয়ে বলেন, ‘ভেনেজুয়েলা থেকে বাড়ি চলে যাও! ইয়াংকিরা।’
 
