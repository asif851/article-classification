
যুক্তরাষ্ট্রের নিউইয়র্ক নগরের সাবেক মেয়র ও শতকোটিপতি ব্যবসায়ী মাইকেল ব্লুমবার্গ জানিয়েছেন, আসন্ন প্রেসিডেন্ট নির্বাচনে তিনি স্বতন্ত্র প্রার্থী হিসেবে লড়বেন না। সীমিত আকারে জয় সম্ভব হলেও প্রেসিডেন্ট নির্বাচিত হওয়ার জন্য যে পরিমাণ সমর্থন প্রয়োজন, তাঁর পক্ষে তা সংগ্রহ করা সম্ভব হবে না। এ ছাড়া ব্লুমবার্গ মনে করেন, তিনি প্রতিদ্বন্দ্বিতা করলে সবচেয়ে লাভবান হবেন ডোনাল্ড ট্রাম্প। সেই সম্ভাবনা ঠেকাতেই তিনি প্রতিদ্বন্দ্বিতা থেকে সরে দাঁড়াচ্ছেন।ব্লুমবার্গভিউজ ওয়েবসাইটে এক নিবন্ধে একসময়ের জনপ্রিয় মেয়র ব্লুমবার্গ জানান, কয়েক মাস ধরে অনেকেই তাঁকে স্বতন্ত্র প্রার্থী হিসেবে প্রতিদ্বন্দ্বিতা করতে উৎসাহ জুগিয়েছেন। অন্য প্রতিদ্বন্দ্বী প্রার্থীদের যোগ্যতার বিষয়ে সন্দেহের কারণেই তিনিও নিজের প্রার্থিতার বিষয়ে অনুসন্ধান চালান। কিন্তু এখন নিশ্চিত যে, তিনি প্রার্থী হলে ডোনাল্ড ট্রাম্প অথবা টেড ক্রুজ—এই দুই রিপাবলিকান প্রার্থীর একজন হোয়াইট হাউস দখল করবেন। তিনি উভয়েরই প্রার্থিতার বিরোধী।ব্লুমবার্গ অত্যন্ত কঠোর ভাষায় ট্রাম্পের রাজনৈতিক অবস্থানের সমালোচনা করেন। ‘এর আগে তাঁর মতো বিভেদমূলক ও ক্ষতিকর নির্বাচনী প্রচারণা আর কেউ করেছেন বলে আমার জানা নেই’, বলেছেন এই সাবেক মেয়র।মাইকেল ব্লুমবার্গের এই সিদ্ধান্ত নিঃসন্দেহে ডেমোক্রেটিক পার্টির দুই প্রার্থী—হিলারি ক্লিনটন ও বার্নি স্যান্ডার্সের জন্য সুখবর। ডেমোক্রেটিক পার্টির একসময়ের সমর্থক, সামাজিক প্রশ্নে উদারনৈতিক হিসেবে পরিচিত ব্লুমবার্গ নির্বাচনে অংশ নিলে অনেক স্বতন্ত্র ভোট তাঁর বাক্সেই পড়ত।ট্রাম্পকে আটকানোর নতুন পরিকল্পনা: এ পর্যন্ত মোট ১০টি অঙ্গরাজ্যে প্রাইমারি নির্বাচনে জয়ী ডোনাল্ড ট্রাম্পই শেষ পর্যন্ত রিপাবলিকান পার্টির প্রার্থী মনোনীত হতে পারেন, সেই সম্ভাবনায় উদ্বিগ্ন দলটির শীর্ষ নেতৃত্ব তাঁকে ঠেকানোর নানা পথ খোঁজা শুরু করেছেন। সাবেক প্রেসিডেন্ট পদপ্রার্থী মিট রমনি খোলামেলাভাবেই বলেছেন, জুলাই মাসে দলের কনভেনশনে ট্রাম্পকে ঠেকানো সম্ভব। এ জন্য কনভেনশন যদি বিভক্ত হয়ে পড়ে, তবুও দলকে সেই ঝুঁকি গ্রহণ করতে হবে। কারণ, তা না হলে শুধু নভেম্বরের নির্বাচনে হোয়াইট হাউস নয়, সিনেটেও রিপাবলিকান নিয়ন্ত্রণ হারাতে হবে।রিপাবলিকান নেতৃত্ব মনে করেন, ট্রাম্পের বিরুদ্ধে অন্য দুই প্রার্থী—সিনেটর রুবিও ও সিনেটর ক্রুজের সাঁড়াশি আক্রমণের ফল পাওয়া শুরু হয়েছে। গত সপ্তাহের নির্বাচনে ট্রাম্প ক্রুজের কাছে দুটি রাজ্যে পরাজিত হয়েছেন। অন্যদিকে রুবিও মিনেসোটা ছাড়াও মার্কিন নিয়ন্ত্রণাধীন ভূখণ্ড পুয়ের্তোরিকোতে জয় পেয়েছেন। নির্ভরযোগ্য সূত্রের উদ্ধৃতি দিয়ে ওয়াশিংটন পোস্ট পত্রিকা জানিয়েছে, ট্রাম্পের বিজয় যে অনিবার্য, সে বিশ্বাসে চিড় ধরতে শুরু করেছে। পত্রিকাটি জানিয়েছে, পুরো রিপাবলিকান এস্টাবলিশমেন্ট ও দাতারা যদি আগামী দুই-তিন সপ্তাহ তাঁদের সব মনোযোগ ট্রাম্পের দুর্বল দিকগুলোর ওপর নিক্ষেপ করেন, তা হলে পরবর্তী প্রাইমারি নির্বাচনে ট্রাম্প বিপর্যয়ের মুখে পড়তে পারেন।এই রণকৌশলের ভিত্তিতে রিপাবলিকান ‘সুপার পলিটিক্যাল অ্যাকশন কমিটিগুলো’ ইতিমধ্যে টিভি ও বেতারে ট্রাম্পবিরোধী বিজ্ঞাপন প্রচার শুরু করেছে।
