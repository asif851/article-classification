
বেনজির ভুট্টো হত্যা মামলায় পাকিস্তানের সাবেক সেনাশাসক পারভেজ মোশাররফের গৃহবন্দিত্বের মেয়াদ আরও ১৪ দিন বাড়িয়েছেন সন্ত্রাসবিরোধী আদালত।
সরকারপক্ষের আইনজীবী চৌধুরী আজহার বার্তা সংস্থা এএফপিকে গতকাল মঙ্গলবার জানিয়েছেন, ইসলামাবাদের ওই আদালত মোশাররফের জামিন আবেদন ২০ মে পর্যন্ত মুলতবি রেখেছেন। আর বিচার বিভাগীয় রিমান্ড ২৮ মে পর্যন্ত বাড়ানো হয়েছে। ওই দিন শুনানি আবার শুরু হবে। মোশাররফের আইনজীবী শুনানিতে উপস্থিত না থাকতে পারায় আদালত এ মুলতবি আদেশ দেন। 
রাষ্ট্রপক্ষের প্রধান আইনজীবী চৌধুরী জুলফিকার আলী গুলিতে নিহত হওয়ার পর এটিই ছিল এ মামলায় প্রথম শুনানি। আদালতে যাওয়ার পথে ৩ মে তাঁকে গুলি করে হত্যা করা হয়।
বেনজির হত্যার ষড়যন্ত্রের অভিযোগের বিচারের পর মোশাররফকে জরুরি অবস্থার সময়ে ২০০৭ সালে বিচারকদের পদচ্যুত করা ও ২০০৪ সালে বেলুচ নেতা হত্যার অভিযোগে বিচারের সম্মুখীন হবেন। এএফপি।
