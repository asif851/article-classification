
ভারতের অর্থমন্ত্রী পি চিদাম্বরমকে লক্ষ করে ২০০৯ সালে জুতা ছুড়ে মেরেছিলেন জারনাইল সিং। তাঁকেই আসন্ন লোকসভা নির্বাচনে মনোনয়ন দিয়েছে আলোচিত রাজনৈতিক দল আম আদমি পার্টি (এএপি)।আগামী এপ্রিল বা মে মাসে অনুষ্ঠেয় নির্বাচনে প্রতিদ্বন্দ্বিতার জন্য গত রোববার ২০ জন প্রার্থীর নাম ঘোষণা করেছে এএপি। অরবিন্দ কেজরিওয়ালের নেতৃত্বে দলটি গত ডিসেম্বরে অনুষ্ঠিত দিল্লির বিধানসভা নির্বাচনে ২৮টি আসনে জয়ী হয়ে কংগ্রেসের সমর্থনে সরকার গঠন করে। মাত্র ৪৯ দিন পর মুখ্যমন্ত্রী অরবিন্দ কেজরিওয়াল পদত্যাগ করেন। দিল্লিতে রাষ্ট্রপতির শাসন জারি এবং মুখ্যমন্ত্রী ও তাঁর মন্ত্রিসভার সদস্যদের পদত্যাগপত্র গৃহীত হয়েছে বলে গতকাল সোমবার লে. গভর্নর নাজিব জংয়ের কার্যালয় থেকে জানানো হয়েছে।আসন্ন লোকসভা নির্বাচনে এএপি বড় সাফল্যের আশা করছে। এএপির প্রার্থী হিসেবে জারনাইল সিং ওয়েস্ট দিল্লির একটি আসন থেকে নির্বাচনে লড়বেন। তিনি ২০০৯ সালে তৎকালীন স্বরাষ্ট্রমন্ত্রীর উদ্দেশে জুতা নিক্ষেপ করে আলোচিত হন। তখন সাংবাদিক হিসেবে কাজ করতেন জারনাইল।জারনাইল জানান, ১৯৮৪ সালে শিখবিরোধী দাঙ্গায় কংগ্রেস নেতাদের ভূমিকা নিয়ে চিদাম্বরমের মন্তব্য মেনে নিতে পারেননি তিনি। তাই তিনি ‘প্রতীকী প্রতিবাদ’ হিসেবে জুতা ছুড়েছিলেন, চিদাম্বরমকে আঘাত করেননি।জারনাইল আরও বলেন, তিনি গত বছরের মে মাস থেকে এএপির সঙ্গে যুক্ত। বর্তমানে তিনি একজন ফ্রিল্যান্স সাংবাদিক হিসেবে কাজ করছেন। তিনি ইতিমধ্যে শিখবিরোধী দাঙ্গার ওপর তিনটি বই লিখেছেন। নির্বাচনে তিনি দিল্লির পশ্চিমাঞ্চলে শিখ সম্প্রদায় অধ্যুষিত এলাকায় জনসমর্থন আদায়ের চেষ্টা করবেন। পিটিআই ও জি নিউজ।
