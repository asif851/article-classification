
ফের ছয় বছরের জন্য রাশিয়ার প্রেসিডেন্ট হচ্ছেন ভ্লাদিমির পুতিন। গতকাল রোববার ভোটগ্রহণ শেষে বুথফেরত জরিপে এমন তথ্য পাওয়া গেছে।বিবিসির খবরে বলা হয়েছে, ৭৩ দশমিক ৯ শতাংশ ভোট পেয়েছেন পুতিন। তিনি সহজেই হারিয়েছেন তাঁর প্রতিদ্বন্দ্বীদের।
এবার প্রেসিডেন্ট পুতিনের স্লোগান ‘শক্তিমান প্রেসিডেন্ট, শক্তিশালী রাশিয়া’। তিনি নির্বাচন সামনে রেখে কোনো টিভি বিতর্কে তিনি অংশ নেননি। টিভিতে দেখানো হয়নি তাঁর নির্বাচনী প্রচারাভিযানের নতুন কিছু। এরপরও জনমত জরিপগুলো বলছে, ৭০ শতাংশ ভোট পেতে চলেছেন পুতিন। পুতিনের এবারের প্রতিদ্বন্দ্বী সাতজন। তাঁদের মধ্যে রয়েছেন বামপন্থী ধনকুবের পাভেল গ্রুদিনিন, সাবেক টিভি উপস্থাপক কেসেনিয়া সোবচাক। কিন্তু তাঁদের কেউই ৮ শতাংশের বেশি ভোট পাবেন না—জনমত জরিপগুলোর আভাস ছিল এমনই।
রাশিয়ার বিভিন্ন অঞ্চলে স্থানীয় সময় সকাল আটটায় ভোটগ্রহণ শুরু হয়। রাত আটটা পর্যন্ত একটানা চলে। রাশিয়ার দূরপ্রাচ্যের এলাকাগুলোতে সবার আগে ভোটগ্রহণ শেষ হয়।
সাধারণ রুশদের পাশাপাশি দেশটির তারকাদের ভোট দেওয়া মুহূর্তের অনেক ছবি ও ভিডিও রুশ গণমাধ্যম ও সামাজিক যোগাযোগমাধ্যমে ছড়িয়ে পড়েছে। রুশ শিক্ষা ব্যবস্থাপক ভ্লাদিমির কোৎসারের জন্ম রাশিয়ার সাইবেরীয় শহর ইরকুৎস্কে, ১৯৪১ সালে। অনেক বছর ধরে বাস করছেন মস্কোয়। ৭৭ বছর বয়সী ভ্লাদিমির কোৎসার মস্কোর একটি কেন্দ্রে ভোট দেওয়া শেষে সেই ছবি ফেসবুকে শেয়ার করেন।
