
ইয়েমেনের সংকট নিরসনের লক্ষে গতকাল সোমবার দেশটির রাজধানী সানায় জাতিসংঘের দূতের মধ্যস্থতায় পুনরায় আলোচনা শুরু হয়েছে। তবে গতকালই এক পক্ষ আলোচনা থেকে বেরিয়ে যায়। খবর এএফপির।সভা পরিত্যাগ করা নাসেরাইট দলের প্রধান আবদুল্লাহ নুমান সাংবাদিকদের বলেন, ‘আমরা আর আলোচনার টেবিলে ফিরছি না।’ নুমান অভিযোগ করেন, গত শুক্রবার ক্ষমতা নেওয়া হুতি বিদ্রোহীদের ঘোষিত ‘সাংবিধানিক কাউন্সিলের’ ওপর ভিত্তি করে আলোচনার জন্য হুতিরা চাপ প্রয়োগ করছে। তিনি আরও অভিযোগ করেন, হুতিরা সুন্নি ইসলামি দল আল-ইসলাহ এবং নাসেরাইট দলের বিরুদ্ধে ব্যবস্থা নেওয়ার হুমকি দিচ্ছে।আল-ইসলাহের সমর্থকেরা হুতিদের বিরুদ্ধে যুদ্ধে অংশ নেন। নাসেরাইট এবং আল-ইসলাহ উভয় দলই হুতিদের ক্ষমতা দখলকে প্রত্যাখ্যান করেছে এবং তারা রাজনৈতিক আলোচনায় ফেরত আসার আহ্বান জানিয়েছে।গত শুক্রবার পার্লামেন্ট ভেঙে দিয়ে ‘প্রেসিডেন্সিয়াল কাউন্সিল’ গঠন করে হুতি মিলিশিয়ারা। পশ্চিমা সমর্থিত প্রেসিডেন্ট আবেদরাব্বো মানসুর হাদি এবং প্রধানমন্ত্রী খালিদ বাহাহ গত মাসে পদত্যাগ করার পর ক্ষমতায় যে শূন্যতা তৈরি হয়, তা পূরণ করতেই ওই পদক্ষেপ নেওয়া হয়েছে বলে হুতিরা জানায়।গত রোববার জাতিসংঘের দূত জামাল বেনোমার শান্তিপূর্ণ সমাধানের জন্য ঐকমত্য অর্জনে সব দলকে দায়িত্ব নেওয়ার আহ্বান জানিয়েছিলেন বেনোমার।
