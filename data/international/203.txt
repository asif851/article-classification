
ভারতের জম্মু শহরের একটি কারাগারে হামলায় আহত পাকিস্তানি নাগরিক সানাউল্লাহ গতকাল বৃহস্পতিবার সকালে হাসপাতালে মারা গেছেন। গত শুক্রবার ওই কারাগারের এক বন্দীর হামলায় গুরুতর আহত হয়েছিলেন তিনি।
চণ্ডীগড়ের পিজিআইএমইআর হাসপাতালের চিকিৎসকেরা জানান, সানাউল্লাহ গতকাল ভোর ছয়টা ৫৬ মিনিটে মারা গেছেন। হাসপাতালের এক বিবৃতিতে দাবি করা হয়, সানাউল্লাহকে বাঁচাতে চিকিৎসকেরা সর্বোচ্চ চেষ্টা চালিয়েছেন।
চিকিৎসকেরা জানান, মৃত্যুর আগের দিন সকালে সানাউল্লাহর কিডনি অকেজো হয়ে পড়লে তাঁর ডায়ালাইসিস করা হয়। ৩ মে হামলার পর থেকেই তিনি গভীর নিদ্রাচ্ছন্ন (কোমা) ছিলেন। গতকাল সকালে তাঁর মরদেহের ময়নাতদন্ত করা হয়েছে।
চণ্ডীগড় প্রশাসকের উপদেষ্টা কে কে শর্মা বলেন, ‘সানাউল্লাহর মৃত্যুর খবর জম্মু ও কাশ্মীর সরকারকে জানানো হয়েছে। হাইকমিশনের সঙ্গে আলোচনা করে তাঁর মরদেহ জম্মু ও কাশ্মীর বা পাকিস্তান পাঠানো হবে।’ তিনি আরও বলেন, ‘এ ব্যাপারে আমরা শিগগিরই সিদ্ধান্তে পৌঁছাতে পারব। সানাউল্লাহ জম্মু ও কাশ্মীরের কারাগারে বন্দী। সেখানকার আইন অনুযায়ী তাঁর মরদেহ হস্তান্তরের ব্যবস্থা নেওয়া হবে।’
