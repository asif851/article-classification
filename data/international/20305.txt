
একটি-দুটি নয়। অর্থ আর অলংকারে ঠাসা ১৬০টি স্যুটকেস ও ব্যাগ লুকানোর চেষ্টা করছিলেন আর্জেন্টিনার সাবেক উপমন্ত্রী হোসে লোপেজ। হাতেনাতে ধরাও পড়েছেন।গত মঙ্গলবার বুয়েনস এইরেসের কাছে লোপেজ ব্যাগ ও স্যুটকেসগুলো একটি খ্রিষ্টান আশ্রমের প্রাচীরের ওপারে ছুড়ে ফেলার চেষ্টা করেন। এ সময়ই ধরা পড়েন। এগুলোতে ৯০ লাখেরও বেশি ডলার ছিল।তবে লোপেজের আইনজীবী আর্জেন্টিনার জনপ্রিয় সংগীতশিল্পী ও মডেল ফের্নান্দা হেরারা বলেন, লোপেজ মানসিকভাবে অসুস্থ। তিনি অলীক কল্পনার জগতে বাস করেন। গ্রেপ্তারের পর অ্যাম্বুলেন্সে করে তাঁকে নিয়ে যাওয়ারও পরামর্শ দেন।শারীরিক পরীক্ষার পর চিকিৎসকেরা বলছেন অন্য কথা। তাঁরা বলছেন, মানসিক চাপ ও উচ্চরক্তচাপ ছাড়া লোপেজের আর কোনো সমস্যা নেই।গতকাল বৃহস্পতিবার আদালতে অবশ্য লোপেজ অস্বাভাবিক আচরণ করছিলেন। নিজেই নিজের মাথায় আঘাত করছিলেন। চিৎকার করে কোকেন চাইছিলেন।খ্রিষ্টান ওই আশ্রমের বাসিন্দা একজন নান বলেন, লোপেজ প্রায়ই তাঁদের এখানে আসতেন। সহায়তাও দিতেন। লোপেজকে তাঁরা একজন ভালো মানুষ হিসেবে চেনেন। আরেকজন নান জানান, পুলিশ ধরে নিয়ে যাওয়ার সময় লোপেজ বলছিলেন ওই অর্থ তিনি আশ্রমে সাহায্য করার জন্য চুরি করেছিলেন।
কোত্থেকে, কীভাবে লোপেজ এত বিপুল অর্থ, অলংকার ও দামি ঘড়ি চুরি করলেন, তা নিয়ে অনুসন্ধান চলছে। লোপেজের চুরি করা অর্থ ও অলংকার গুনতে তদন্তকারীদের প্রায় ২২ ঘণ্টা সময় লেগেছে।
লোপেজ আর্জেন্টিনার সর্বশেষ দুই প্রেসিডেন্ট নেসতর কির্চনার ও ক্রিশ্চিনা কির্চনারের উপ গণপূর্তমন্ত্রী ছিলেন। তিনি প্রায় ১২ বছর মন্ত্রিপরিষদের সদস্য হিসেবে দায়িত্ব পালন করেন।
