
চীনে বার্ড ফ্লুতে আক্রান্ত হয়ে দুই মাসে ৭২ জনের মৃত্যু হয়েছে। গত বছরের মোট সংখ্যার তুলনায় এই সংখ্যাটি অনেক বেশি।সরকারি সূত্র জানায়, শুধু গত মাসে চীনে অন্তত ১৪০ জন এইচ-৭এন-৯ এভিয়ান ইনফ্লুয়েঞ্জায় আক্রান্ত হয়। তাদের মধ্যে ৪১ জনের মৃত্যু হয়েছে। গত বছর আক্রান্ত হয় প্রায় ১৪৪ জন। তাদের মধ্যে ৪৬ জনের মৃত্যু হয়।চীনের জাতীয় পরিবার পরিকল্পনা কমিশন জানায়, চলতি বছর দেশটিতে অন্তত ২২৬ জন এইচ-৭এন-৯ ইনফ্লুয়েঞ্জায় আক্রান্ত হয়েছে।আশঙ্কা করা হচ্ছে, মানুষ থেকে মানুষে এই ভাইরাস ছড়িয়ে পড়লে তা ভয়াবহ আকার ধারণ করবে। সারা বিশ্বে এই ভাইরাসের সংক্রমণ ছড়িয়ে পড়বে। তবে এই আশঙ্কা উড়িয়ে দিয়ে বিশ্ব স্বাস্থ্য সংস্থা (ডব্লিউএইচও) বলেছে, এখনো মানুষ থেকে মানুষের শরীরে এই ভাইরাসের সংক্রমণের কোনো তথ্য পাওয়া যায়নি। সংস্থার চীনের প্রতিনিধি বারনার্ড সোয়ার্তল্যান্ডার গত মাসে সাংবাদিকদের বলেন, এই সংক্রমণ মৌসুমি, ঋতু পরিবর্তনজনিত কারণে ঘটছে। এতে উদ্বিগ্ন হওয়ার কিছু নেই।ওই কর্মকর্তা আরও বলেন, শীতকালে সাধারণত বার্ড ফ্লুর ভাইরাসের প্রাদুর্ভাব দেখা দেয়। এই মৌসুমে মানুষের রোগ প্রতিরোধক্ষমতাও থাকে কম।বিশেষজ্ঞরা বলছেন, চলতি বছর এইচ-৭এন-৯ ইনফ্লুয়েঞ্জা সংক্রমণের হার বেশি।হংকংয়ে ইতিমধ্যে ছয়জন এইচ-৭এন-৯ ইনফ্লুয়েঞ্জায় আক্রান্ত হয়েছে বলে গত সপ্তাহে কর্তৃপক্ষ জানায়। এ ছাড়া কম্বোডিয়ায় বার্ড ফ্লুতে ১১ বছর বয়সী আরও এক শিশুর মৃত্যু হয়েছে বলে গতকাল সোমবার হাসপাতালের কর্মকর্তারা জানিয়েছেন। এ নিয়ে চলতি বছর দেশটিতে তিনটি শিশুর মৃত্যু হলো। এএফপি।
