
রোহিঙ্গা অনুপ্রবেশের ঘটনায় উদ্বিগ্ন ভারতের ত্রিপুরা রাজ্যের পুলিশ প্রশাসন। সীমান্তে কাঁটাতারের বেড়ার পাশাপাশি দেশটির সীমান্তরক্ষী বাহিনীর (বিএসএফ) কড়া নজরদারি এড়িয়ে কীভাবে অনুপ্রবেশ বাড়ছে, সেটাই ভাবাচ্ছে পুলিশ ও প্রশাসনিক কর্তাদের।
গতকাল বৃহস্পতিবার খোয়াই জেলার তেলিয়ামুড়ায় একটি বাস থেকে ১৮ জন রোহিঙ্গা অনুপ্রবেশকারীকে গ্রেপ্তার করেছে পুলিশ।
তেলিয়ামুড়া থানার ভারপ্রাপ্ত আধিকারিক তাপস দেব জানান, আগরতলা থেকে গুয়াহাটিগামী বাস থেকে তিন পরিবারের ১৮ জন রোহিঙ্গাকে তাঁরা গ্রেপ্তার করেন। রোহিঙ্গাদের মধ্যে চারজন শিশু।
তাপস দেব আজ শুক্রবার সাংবাদিকদের জানান, ধরা পড়া রোহিঙ্গারা বাংলাদেশ থেকে ভারতে অনুপ্রবেশ করেছে। তারা গুয়াহাটি হয়ে দিল্লি যাওয়ার পরিকল্পনা করেছিল। তাদের আজ আদালতে তোলা হবে।
ভারতে বেআইনিভাবে অনুপ্রবেশের কারণে গ্রেপ্তার ব্যক্তিদের বিরুদ্ধে মামলা করা হচ্ছে। খোয়াই জেলার পুলিশ সুপার (এসপি) কৃষ্ণেন্দু চক্রবর্তী মুঠোফোনে প্রথম আলোকে বলেন, ‘প্রাথমিক তদন্তে জানা গেছে, তাঁরা সবাই চট্টগ্রাম থেকে ভারতে অনুপ্রবেশ করেছে। বাসে গুয়াহাটি হয়ে দিল্লির বিকাশ নগর যাওয়ার উদ্দেশ্যে রওনা হয়েছিল তারা।’
খোয়াইয়ের এসপি জানান, ধৃত লোকজনকে জেরা করে পুলিশ জানতে পেরেছে, দিল্লির বিকাশ নগরে আরও বেশ কিছু রোহিঙ্গা অনুপ্রবেশকারী রয়েছে।
বাংলাদেশ সীমান্তবর্তী ত্রিপুরায় এর আগে আরও ১৪ জন রোহিঙ্গা অনুপ্রবেশকারী ধরা পড়ে। তারাও ট্রেনে গুয়াহাটি হয়ে দিল্লি যাওয়ার পরিকল্পনা করেছিল।
রোহিঙ্গা অনুপ্রবেশের ব্যাপারে ভারতের স্বরাষ্ট্র মন্ত্রণালয় অনেক আগেই ত্রিপুরাকে সতর্ক করে দেয়। বিএসএফও তার পরিপ্রেক্ষিতে টহলদারি বাড়ায়। এরপরও রোহিঙ্গাদের অনুপ্রবেশ রাজ্য সরকারের চিন্তা বাড়িয়ে দিয়েছে।
