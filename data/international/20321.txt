
পাকিস্তানের প্রধানমন্ত্রী নওয়াজ শরিফ বলেছেন, তাঁরা এমন দিনের অপেক্ষায় আছেন যে দিন গোটা কাশ্মীর পাকিস্তানভুক্ত হবে। ভারতনিয়ন্ত্রিত জম্মু-কাশ্মীরে চলমান বিক্ষোভে নিরাপত্তা বাহিনীর হাতে সম্প্রতি বহু মানুষ হতাহত হওয়ার ঘটনা প্রসঙ্গে তিনি গতকাল শুক্রবার এ কথা বলেন।
পাকিস্তাননিয়ন্ত্রিত কাশ্মীরের রাজধানী মুজাফফরাবাদে স্থানীয় নির্বাচনে জয়ী নওয়াজের দলের এক প্রার্থীর জনসভায় ভাষণ দিচ্ছিলেন তিনি। নওয়াজ এ সময় বলেন, ‘কাশ্মীরে যারা স্বাধীনতাসংগ্রামের জন্য আত্মত্যাগ করছে, তাদের ভুললে চলবে না। তাদের স্বাধীনতা আন্দোলন থামবে না। এটা সফল হবেই। তাদের প্রতি আমাদের দোয়া রইল। আমরা সেই দিনের অপেক্ষায়, যেদিন গোটা কাশ্মীর পাকিস্তানভুক্ত হবে।’
এর আগে রাজধানী ইসলামাবাদে গতকাল পাকিস্তানের নিরাপত্তা কাউন্সিলের উচ্চপর্যায়ের এক বৈঠকে ভারতনিয়ন্ত্রিত কাশ্মীরে নিরাপত্তা বাহিনীর ‘পাশবিক নির্যাতনের’ নিন্দা করেন নওয়াজ শরিফ। সেখানে সেনাপ্রধান জেনারেল রাহিল শরিফও উপস্থিত ছিলেন। সভায় প্রধানমন্ত্রী শরিফ বলেন, কাশ্মীরে যা হয়েছে, একটি সভ্য সমাজে তা হতে পারে না।
সভায় কাশ্মীর সমস্যাকে ভারত তাদের অভ্যন্তরীণ বিষয় বলে যে দাবি করে সে বিষয়ে বলা হয়, ‘এটি তথ্যগত দিক থেকে অসত্য, আইনত অসমর্থনযোগ্য এবং আন্তর্জাতিক আইনেরও পরিপন্থী।’
সভায় নওয়াজ শরিফ বলেন, ‘ভারত অধিকৃত কাশ্মীরের মানুষের কণ্ঠ রোধ করতে পারবে না।...জম্মু-কাশ্মীরের মানুষের জন্য আমরা কূটনৈতিক, রাজনৈতিক এবং নৈতিক সমর্থন আগেও দিয়েছি। এ ধরনের সহায়তা অব্যাহত থাকবে।’
 
