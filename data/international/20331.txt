
বিজ্ঞানমনস্ক লেখক ও ব্লগার অভিজিৎ রায়ের স্ত্রী রাফিদা আহমেদ বলেছেন, ধর্মনিরপেক্ষতা ও বিজ্ঞানের পক্ষে কথা বলে যাবেন তিনি।যুক্তরাষ্ট্রে চিকিৎসাধীন রাফিদা বিবিসির নিউজআওয়ারকে এ কথা বলেছেন। গতকাল মঙ্গলবার বিবিসি অনলাইনের প্রতিবেদনে এ তথ্য জানানো হয়।গত ২৬ ফেব্রুয়ারি রাতে অমর একুশে বইমেলা থেকে বের হওয়ার পর ঢাকা বিশ্ববিদ্যালয়ের টিএসসির কাছে সোহরাওয়ার্দী উদ্যানসংলগ্ন ফুটপাতে খুন হন মুক্তমনা ব্লগের প্রতিষ্ঠাতা ও লেখক অভিজিৎ রায়। আহত হন তাঁর স্ত্রী রাফিদা আহমেদ। তিনি যুক্তরাষ্ট্রের একটি হাসপাতালে চিকিৎসাধীন। অভিজিৎ যুক্তরাষ্ট্রে একটি প্রতিষ্ঠানের সফটওয়্যার প্রকৌশলী ছিলেন।বিবিসিকে রাফিদা বলেন, বাংলাদেশে মৌলবাদ গভীরভাবে শিকড় গেড়েছে।নৃশংস হামলায় স্বামীর মৃত্যুর পরও নিজেদের বিশ্বাসের কথা বলে যাওয়ার ব্যাপারে দৃঢ় প্রত্যয় জানিয়েছেন রাফিদা। তিনি বলেন, ‘যে কারণে অভিজিৎ মারা গেছেন, আমি চুপ করে থাকব না।’রাফিদা জানিয়েছেন, তিনি ধীর ধীরে সেরে উঠছেন। তবে হামলার মাত্র কিছু স্মৃতি তাঁর মনে আছে।রাফিদা বলেন, ‘কোনো না কোনোভাবে ওই ঘটনার বিষয়ে আমার স্মৃতি পুরোপুরি থমকে গেছে।’অভিজিৎ হত্যাকাণ্ডের ১৩তম দিন পার হয়েছে গতকাল মঙ্গলবার। তবে এ ঘটনায় দৃশ্যমান কোনো অগ্রগতি নেই। এখন পর্যন্ত হত্যাকারীদেরও শনাক্ত করতে পারেনি পুলিশ। হত্যা মামলার কোনো অগ্রগতি না থাকায় অভিজিতের পরিবার ক্ষোভ প্রকাশ করেছে।
