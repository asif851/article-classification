
ফিলিস্তিনি এক কিশোরকে গতকাল বুধবার অপহরণের পর হত্যা করা হয়েছে। তিন ইসরায়েলি কিশোরকে অপহরণ ও হত্যার প্রতিশোধ হিসেবে এই হত্যাকাণ্ড ঘটানো হয়েছে বলে মনে করা হচ্ছে। খবর এএফপির।গত ১২ জুন দখলকৃত পশ্চিম তীরে ঘোরাঘুরির সময় নিখোঁজ হয় তিন ইসরায়েলি কিশোর। গত সোমবার তিন ইসরায়েলি কিশোরের মৃতদেহ উদ্ধার করা হয়। গত মঙ্গলবার তাদের সমাহিত করা হয়েছে। হামাসকে এই তিন কিশোরকে হত্যার চড়া মূল্য দিতে হবে বলে ইসরায়েলি কর্তৃপক্ষ হুমকি দেওয়ার এক দিন পর ফিলিস্তিনি কিশোর খুন হলো।ইসরায়েলি সেনাবাহিনীর বেতারকেন্দ্র জানায়, পূর্ব জেরুজালেমের বেইত হানিয়া এলাকায় ঘোরাঘুরি করার সময় গতকাল সকালে ওই ফিলিস্তিনি কিশোর অপহৃত হয়। তাকে জোরপূর্বক একটি গাড়িতে তুলে নিয়ে যায় অজ্ঞাত কিছু লোক। খবর পাওয়ার পর তল্লাশি অভিযান শুরু হয়। এক ঘণ্টার মধ্যেই শহরের পশ্চিমাঞ্চলীয় গিভাত শাউল এলাকার একটি জঙ্গল থেকে ওই কিশোরের মরদেহ উদ্ধার করে পুলিশ।এ খবর ছড়িয়ে পড়ার পর ক্ষুব্ধ ফিলিস্তিনিরা গতকাল ওই কিশোরের বাড়ির বাইরে জড়ো হয়। একপর্যায়ে পুলিশ ও বিক্ষোভকারীদের মধ্যে সংঘর্ষ বাঁধে  ।
