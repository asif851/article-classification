
কলকাতার বেকার হোস্টেল থেকে বঙ্গবন্ধু শেখ মুজিবুর রহমানের আবক্ষ ভাস্কর্য সরিয়ে দেওয়ার দাবি নাকচ করে দিয়েছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। তিনি বলেছেন, ‘বঙ্গবন্ধু দুই বাংলার কাছেই শ্রদ্ধেয় ও স্মরণীয়। তাঁর স্মৃতি সংরক্ষণে কেউ প্রতিরোধ তৈরি করতে চাইলে কঠোর ব্যবস্থা নেওয়া হবে।’গত বুধবার মমতা আরও বলেছেন, ‘ঐতিহ্যের কোনো ইজারা হয় না। মুক্তিযুদ্ধ আমাদের প্রেরণা। বঙ্গবন্ধুর স্মৃতি শ্রদ্ধার সঙ্গে সংরক্ষণ করাই আমাদের কর্তব্য। এর কোনো রকম বিরোধিতাকে বরদাশত করা হবে না।’অল বেঙ্গল মাইনরিটি ইয়ুথ ফেডারেশন নামের একটি সংগঠন সম্প্রতি বেকার হোস্টেল থেকে বঙ্গবন্ধুর ভাস্কর্য সরিয়ে ফেলার দাবি জানায়। সংগঠনটির সাধারণ সম্পাদক মহম্মদ কামরুজ্জামান এক বিবৃতিতে বলেন, ‘বেকার হোস্টেল থেকে বঙ্গবন্ধুর ভাস্কর্য সরিয়ে অন্য কোনো সরকারি স্থানে বসানো হোক। কারণ ইসলাম ধর্মে ভাস্কর্য স্থাপনের স্বীকৃতি নেই। বেকার হোস্টেল মুসলিম শিক্ষার্থীদের থাকার জন্য। তাই হোস্টেলের ভেতরে কোনো ইসলামবিরোধী কাঠামো গড়া অন্যায়।’
