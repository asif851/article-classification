
হংকংয়ের সরকারি দপ্তরের বাইরে গতকাল রোববার গণতন্ত্রপন্থী আন্দোলনকারীদের কাঁদানে গ্যাসের শেল ছুড়ে ছত্রভঙ্গ করে দিয়েছে পুলিশ। রাজনৈতিক সংস্কারের দাবিতে সপ্তাহব্যাপী আন্দোলনের পর হাজার হাজার বিক্ষোভকারী সেখানে অবস্থান নিয়েছিল। পুলিশ কয়েক ডজন বিক্ষোভকারীকে গ্রেপ্তার করেছে। সংঘর্ষের পরও রাতে কয়েক শ বিক্ষোভকারী সেখানে অবস্থান করছিল। খবর বিবিসি ও রয়টার্সের।চীনের অধীন আধা স্বায়ত্তশাসিত এ ভূখণ্ডে নতুন নেতা নির্বাচনের ক্ষেত্রে বেইজিংয়ের বিধিনিষেধ বাতিল করার দাবিতে গণতন্ত্রপন্থীরা আন্দোলন করে যাচ্ছে। তারা বিষয়টি নিয়ে কর্তৃপক্ষের সঙ্গে নতুন করে আলোচনার দাবি জানিয়েছে।হংকংয়ের প্রধান প্রশাসনিক কর্মকর্তা সিওয়াই লিউং আন্দোলনকারীদের সঙ্গে আলোচনার প্রতিশ্রুতি দিয়েছেন। পাশাপাশি তিনি ‘অবৈধ’ বিক্ষোভে অংশ না নিতে জনগণের প্রতি আহ্বান জানিয়েছেন। তিনি বলেন, ২০১৭ সালে নির্ধারিত সময়েই হংকংয়ের নতুন প্রধান প্রশাসনিক কর্মকর্তার নির্বাচন হবে।চীনের হংকং ও ম্যাকাও-সংক্রান্ত দপ্তরের একজন মুখপাত্র বলেন, হংকংয়ের সরকার আইন অনুযায়ী যেভাবে সেখানকার বিক্ষোভ মোকাবিলা করছে, তাতে চীনের কেন্দ্রীয় সরকারের পূর্ণ সমর্থন রয়েছে।
