
ভারতের কেন্দ্রীয় মন্ত্রী অনন্ত কুমার হেগড়ে গত রোববার কর্ণাটকে ব্রাহ্মণ যুবা পরিষদ আয়োজিত এক সমাবেশে বলেছেন, প্রয়োজনে দেশের সংবিধান বদলে দেওয়া হবে। ধর্মনিরপেক্ষতাকে কটাক্ষ করে মন্ত্রী বলেন, ‘যাঁদের নিজেদের রক্ত সম্পর্কে কোনো শ্রদ্ধা নেই, তাঁরাই হলেন ধর্মনিরপেক্ষ।’মন্ত্রীর এই বক্তব্যকে উদ্ধৃত করে দ্য নিউ ইন্ডিয়ান এক্সপ্রেস লিখেছে, ‘ধর্মনিরপেক্ষতার যখন প্রশ্ন ওঠে, তখন অনেকেই দেশের ধর্মনিরপেক্ষ সংবিধানের কথা বলেন। হ্যাঁ, আমাদের সংবিধানে ধর্মনিরপেক্ষতার কথা রয়েছে। আমরা দেশের সংবিধানকে শ্রদ্ধা করি। কিন্তু এই সংবিধান বারবার সংশোধন করা হয়েছে। ভবিষ্যতেও তা হবে। আমরাই ভবিষ্যতে সেই সংবিধান পরিবর্তন করব।’মন্ত্রী হেগড়ে একহাত নেন দেশের ধর্মনিরপেক্ষ শক্তিকে। বলেন, ‘যাঁরা নিজেদের ধর্মনিরপেক্ষ বলে দাবি করেন, তাঁদের নিজেদের বংশপরিচয় ও ঐতিহ্য সম্পর্কে কোনো শ্রদ্ধা নেই। কেউ যদি নিজেকে হিন্দু, মুসলিম বা খ্রিষ্টান বলেন, তাহলে আমার কোনো আপত্তি নেই। কিন্তু নিজেকে ধর্মনিরপেক্ষ বললেই বিপদ।’এই মন্তব্যের পর রাজনৈতিক মহলে সমালোচনা শুরু হয়েছে। কর্ণাটকের কংগ্রেস-দলীয় মুখ্যমন্ত্রী সিদ্ধারামাইয়া বলেছেন, ‘অনন্ত কুমারের মতো নিচে নামতে পারব না আমরা। আমরা আমাদের সংস্কৃতি সম্পর্কে অবহিত। উনি একজন কেন্দ্রীয় মন্ত্রী হয়ে ধর্মীয় বিদ্বেষ ছড়াচ্ছেন।’
