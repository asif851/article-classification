
ছোট্ট একটা খাবার দোকানে ছোট্ট টেবিল আর বসার জন্য প্লাস্টিকের সস্তা টুল। সেই টেবিলে রাখা ঠান্ডা বিয়ার, রাইস নুডলসসহ কিছু খাবার। সস্তায় দুপুরের খাবার সেরে ফেলার জন্য বেশ উপযুক্ত আয়োজন। বহু সাধারণ মানুষ এভাবেই দুপুরের খাবার সারেন। তবে এমন আয়োজনে যদি বিশ্বের অন্যতম ক্ষমতাধর রাষ্ট্রপ্রধান মার্কিন প্রেসিডেন্ট বারাক ওবামা দুপুরের খাবার সারেন, তবে তো একটু নড়েচড়ে বসতেই হয়!ওয়াশিংটন পোস্ট জানাচ্ছে, ভিয়েতনাম সফরে গিয়ে গত সোমবার এমনটা ঘটিয়েছেন প্রেসিডেন্ট ওবামা। প্রেসিডেন্টের সঙ্গে দুপুরের খাবারের সঙ্গী হয়েছিলেন তারকা শেফ ও উপস্থাপক অ্যান্থনি বুর্দেইন। এই দুজনের খাওয়ার চিত্র সিএনএনের ভ্রমণ ও খাবারসংক্রান্ত অনুষ্ঠান ‘পার্টস আননোন’-এ প্রচারের জন্য রেকর্ড করা হয়েছে।প্রেসিডেন্ট ও উপস্থাপক খাবার টেবিলে বান, চা আর বিয়ার নিয়ে কথা বলেন। এ বছরের সেপ্টেম্বরে এটি প্রচার করা হতে পারে। তবে তারকা শেফ অ্যান্থনি বুর্দেইন সামাজিক যোগাযোগমাধ্যম টুইটারে প্রেসিডেন্টের সঙ্গে তাঁর খাওয়ার ছবি পোস্ট করেছেন। লিখেছেন, বান চাসহ প্রেসিডেন্টের সঙ্গে দুপুরের খাবারের খরচ মাত্র ছয় ডলার।
