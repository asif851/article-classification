
পাকিস্তানের সাবেক প্রধানমন্ত্রী ইউসুফ রাজা গিলানিসহ পাকিস্তান পিপলস পার্টির (পিপিপি) শীর্ষস্থানীয় দুই নেতার বিরুদ্ধে গ্রেপ্তারি পরোয়ানা জারি হয়েছে। গতকাল বৃহস্পতিবার দেশটির কেন্দ্রীয় দুর্নীতিবিরোধী আদালত অজামিনযোগ্য এই পরোয়ানা জারি করেন। খবর ডন অনলাইনের।গিলানি বাদে পিপিপির অন্য নেতা হলেন মাখদুম আমিন ফাহিম। সাবেক বাণিজ্যমন্ত্রী ফাহিম পিপিপির জ্যেষ্ঠ ভাইস চেয়ারম্যান হিসেবে দায়িত্ব পালন করছেন। দুজনকে গ্রেপ্তার করে আগামী শুনানিরদিন আদালতে হাজির করতে পুলিশকে নির্দেশও দিয়েছেন আদালত।বাণিজ্য উন্নয়ন কর্তৃপক্ষের (টিডিএপি) কোটি কোটি রুপি কেলেঙ্কারির সঙ্গে জড়িত উল্লেখ করে ১২টি নতুন মামলাসহ এই দুই নেতার বিরুদ্ধে আদালতে অভিযোগপত্র দাখিল করে দেশটির কেন্দ্রীয় তদন্ত সংস্থা (এফআইএ)। গিলানি ও ফাহিম ছাড়াও টিডিএপির সাবেক ও বর্তমান কয়েকজন জ্যেষ্ঠ কর্মকর্তার বিরুদ্ধে এসব মামলায় অর্থ কেলেঙ্কারিসহ বিভিন্ন দুর্নীতির যোগসাজশের অভিযোগ আনা হয়েছে। অভিযোগে বলা হয়, তাঁরা ভুয়া প্রতিষ্ঠানের নামে কোটি কোটি রুপি বাণিজ্য ভর্তুকি অনুমোদন করেছেন। এর আগে গত বুধবার করাচিতে সাবেক কেন্দ্রীয় মন্ত্রী অসিম হোসাইনকে আটক করে পুলিশ হেফাজতে নেওয়া হয়। তিনি পাকিস্তানের সাবেক প্রেসিডেন্ট আসিফ আলী জারদারির ঘনিষ্ঠ সহযোগী।
