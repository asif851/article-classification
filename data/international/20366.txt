
জঙ্গিরা ইরাকের সবচেয়ে বড় তেল শোধনাগারে গতকাল বুধবার ভোরে হামলা চালিয়েছে৷ তারা মর্টার ও মেশিনগান নিয়ে দুই দিক থেকে আক্রমণ চালায়৷ রাজধানী বাগদাদ থেকে প্রায় ২১০ কিলোমিটার উত্তরে সালাহউদ্দিন প্রদেশের বাইজি নামক স্থানে৷ খবর এএফপি ও রয়টার্সের৷রাষ্ট্রীয় মালিকানাধীন নর্থ অয়েল কোম্পানির একজন জ্যেষ্ঠ ব্যবস্থাপক বলেন, ওই শোধনাগারের কয়েকটি ভবনে সুন্নিপন্থী আইএসআইএস জঙ্গিরা হামলা চালায়৷ এ সময় তাদের সঙ্গে নিরাপত্তা বাহিনীর ব্যাপক সংঘর্ষ হয়৷ পরিশোধিত তেলভর্তি কয়েকটি ট্যাংকে তখন আগুন ধরে যায়৷ স্থানীয় কর্মীরা ঘটনাস্থল ছেড়ে পালিয়ে যান৷ শোধনাগারিটর কার্যক্রম বন্ধ করে দেওয়া হয়েছে৷ ইতিমধ্যে সেটির ৭৫ শতাংশ জঙ্গিদের দখলে চলে গেছে৷এদিকে জঙ্গিরা মসুলসহ কয়েকটি শহর ইতিমধ্যে দখল করে নিয়েছে৷ রাজধানী বাগদাদের দিকে অগ্রসর হতে থাকা বিদ্রোহীদের প্রতিহত করতে সরকারি বাহিনী একাধিক বিমান হামলা চালিয়েছে৷ পশ্চিমাঞ্চলীয় আনবার প্রদেশের রামাদি শহরেও লড়াইয়ের খবর পাওয়া গেছে৷ ইরাকের প্রধানমন্ত্রী নুরি আল-মালিকি সুন্নি ও কুর্দি নেতাদের সঙ্গে নিয়ে গত মঙ্গলবার রাষ্ট্রীয় টেলিভিশনের মাধমে জাতীয় ঐক্য প্রতিষ্ঠার আহ্বান জানান৷ এ ছাড়া তিনি শিয়া মুসলিম মিলিশিয়া বাহিনী গঠনের ব্যাপারে প্রকাশ্যে অনুমোদন দিয়েছেন বলেও খবর প্রকাশিত হয়েছে৷ তিনি অভিযোগ করেন, সৌদি সরকার ইরাকের সুন্নি জঙ্গিদের মদদ দিচ্ছে৷ইরাকের সরকারি বাহিনী উত্তরাঞ্চলের গুরুত্বপূর্ণ শহর তাল আফার পুনর্দখলের দাবি করেছে৷ জঙ্গিরা সোমবার শহরটির নিয়ন্ত্রণ নিয়েছিল৷ তাদের দমনে ব্যর্থতার অভিযোগ এনে সামরিক বাহিনীর চার কর্মকর্তাকে বরখাস্ত করেছেন প্রধানমন্ত্রী মালিকি৷এদিকে বাগদাদের শিয়া-অধ্যুষিত এলাকাগুলোতে নিয়মিত বোমা হামলা হচ্ছে৷ বড় ধরনের সংকটের আশঙ্কায় বিত্তশালীরা খাদ্যসহ নিত্যপ্রয়োজনীয় বিভিন্ন দ্রব্য মজুত করতে শুরু করেছে৷জাতিসংঘের হুঁশিয়ারি: জঙ্গিদের উত্থান এবং বাগদাদের দিকে অগ্রসরের ঘটনায় ইরাকে ভাঙন দেখা দিতে পারে বলে হুঁশিয়ার করে দিয়েছে জাতিসংঘ৷ বাগদাদে নিযুক্ত জাতিসংঘের দূত নিকোলায় ম্লাদেনভ ইরাকের সার্বভৌমত্ব ও ভৌগোলিক অখণ্ডতার ভবিষ্যৎ নিয়ে সংশয় প্রকাশ করেছেন৷ ইরাক সংকটের প্রভাবে আঞ্চলিক স্থিতিশীলতা ব্যাহত হতে পারে বলেও তিনি সতর্ক করে দেন৷ এদিকে ইরাকে কর্মরত মার্কিন দূতাবাসকর্মীদের নিরাপত্তা দিতে যুক্তরাষ্ট্র প্রায় ২৭৫ জন সেনা মোতায়েন করেছে৷ মার্কিন প্রতিরক্ষা দপ্তরের মুখপাত্র রিয়ার অ্যাডমিরাল জন কির্বি বলেন, ইরাকি সেনারা শিয়া স্বেচ্ছাসেবীদের সহায়তায় বাগদাদের আশপাশে সুন্নি জঙ্গিদের মোকাবিলা করছে৷ তারা রাজধানীর প্রতিরক্ষার ব্যাপারে আত্মবিশ্বাসী৷‘ইরাকে গৃহযুদ্ধ শুরু হতে পারে’: ইরাক গৃহযুদ্ধের ঝুঁকি রয়েছে বলে গতকাল হুঁশিয়ারি দিয়েছে সৌদি অারব৷ দেশটির পররাষ্ট্রমন্ত্রী প্রিন্স সউদ আল-ফয়সাল জেদ্দা শহরে ইসলামি দেশগুলোর প্রতিনিধিদের এক বৈঠকে বলেন, ইরাকে অস্থিতিশীলতার পরিণামে আঞ্চলিক অনিশ্চয়তা দেখা দিতে পারে৷ দেশটির এই সংকটের জন্য নুরি আল-মালিকি সরকারের ‘জাতিগত বিভক্তি নীতিই’ দায়ী৷ইরাকে শিয়া পবিত্র স্থানগুলো রক্ষা করবে ইরান: ইরানের প্রেসিডেন্ট হাসান রুহানি গতকাল ইরাক সীমান্তবর্তী খোররামাবাদ শহরে এক বক্তব্যে বলেন, ইরাকে শিয়া সম্প্রদায়ের পবিত্র স্থান ও উপাসনালয় রক্ষায় যা যা করতে হয়, সবই করবে ইরান৷ প্রিয় কারবালা, নাজাফ, কাধিমিয়া ও সামারার সুরক্ষায় ইরান প্রয়োজনীয় সব উদ্যোগ নেবে৷
