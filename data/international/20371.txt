
দক্ষিণ-পশ্চিম পাকিস্তানের বেলুচিস্তান প্রদেশের রাজধানী কোয়েটায় দুই সাংবাদিকসহ তিনজনকে হত্যা করেছে বন্দুকধারীরা। গত বৃহস্পতিবার একটি অনলাইন বার্তা সংস্থার কার্যালয়ে ঢুকে তারা এই হত্যাকাণ্ড চালায়। সরকারি কর্মকর্তারা এ কথা জানিয়েছেন। খবর এএফপির।বেলুচিস্তান প্রদেশের স্বরাষ্ট্রসচিব আকবর হুসেইন দুররানি জানান, একজন বন্দুকধারী কোয়েটা ইন্টারন্যাশনাল নিউজ নেটওয়ার্ক নামে বার্তা সংস্থাটির কার্যালয়ে ঢুকে এলোপাতাড়ি গুলি চালাতে থাকে। এতে ওই প্রতিষ্ঠানের ব্যুরোপ্রধান ইরশাদ মাস্তই ও হিসাবরক্ষক ঘটনাস্থলেই মারা যান। আহত অবস্থায় হাসপাতালে নেওয়ার পর মারা যান আরেক সাংবাদিক। নগর পুলিশের প্রধান আবদুল রাজ্জাক চীমা এই ঘটনা ও নিহতের কথা নিশ্চিত করেছেন। এ ঘটনার দায় এখনো কেউ স্বীকার করেনি।গণমাধ্যম পর্যবেক্ষণবিষয়ক আন্তর্জাতিক প্রতিষ্ঠান রিপোর্টার্স উইদাউট বর্ডারসের (আরএসএফ) গত ফেব্রুয়ারিতে প্রকাশ করা প্রতিবেদন অনুযায়ী সাংবাদিকদের জন্য পাকিস্তান এখন বিশ্বের সবচেয়ে বিপজ্জনক দেশ।
