
আগরতলা-আখাউড়া সীমান্তে ভারতের সীমান্তরক্ষী বাহিনী (বিএসএফ) ও বাংলাদেশের সীমান্তরক্ষী বাহিনী বর্ডার গার্ড বাংলাদেশের (বিজিবি) যৌথ কুচকাওয়াজ দেখতে দিন দিন দর্শক বাড়ছে। ভারতের ত্রিপুরা রাজ্যের পর্যটকেরাও ভিড় করছেন উভয় দেশের জাতীয় পতাকা নামাতে আয়োজিত প্রতিদিনের ওই কুচকাওয়াজ দেখতে।
সম্প্রতি ভারত সরকার এই স্থলবন্দরের পরিকাঠামো উন্নয়নের সিদ্ধান্ত নিয়েছে। তাই আজ রোববার ত্রিপুরা সরকারের প্রিন্সিপাল সেক্রেটারি লোকরঞ্জন সরেজমিনে এসেছিলেন সীমান্ত পরিদর্শনে। সাংবাদিকদের সঙ্গে কথা না বললেও তিনি উভয় বাহিনীর কুচকাওয়াজ উপভোগ করেন। এদিনও সীমান্তের দুই পারে বহু মানুষ কুচকাওয়াজ উপভোগ করেন।বিএসএফ জানিয়েছে, প্রতিদিনই দর্শক বাড়ছে। অবকাঠামোর উন্নতি হলে দর্শক আরও বাড়বে।
