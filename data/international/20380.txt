
ভারতের পশ্চিমবঙ্গে নির্বাচনের আগে পক্ষপাতহীনভাবে কাজ না করার অভিযোগে একজন জেলা প্রশাসক ও পাঁচজন পুলিশ সুপারকে বদলির নির্দেশ দিয়েছে সে দেশের নির্বাচন কমিশন। তবে রাজ্যের মুখ্যমন্ত্রী মমতা ব্যানার্জি কমিশনের এই নির্দেশ মানবেন না বলে সাফ জানিয়ে দিয়েছেন বলে টাইমস অব ইন্ডিয়ার খবরে বলা হয়েছে।
ওই ছয় কর্মকর্তা সরকারি দলের পক্ষে কাজ করায় নির্বাচন কমিশন তাঁদের বিরুদ্ধে অভিযোগ আনে। গত শনিবার ও গতকাল রোববার ভারতের মুখ্য নির্বাচন কমিশনার ভি এস সম্পত নির্বাচন কমিশনের একটি ফুল বেঞ্চ নিয়ে পশ্চিমবঙ্গে যান। তাঁরা রাজ্যের বিভিন্ন স্বীকৃত দলের প্রতিনিধিদের সঙ্গে রোববার বৈঠকও করেন। এ সময় বিভিন্ন রাজনৈতিক দলের পক্ষ থেকে মুখ্য নির্বাচন কমিশনারের কাছে অভিযোগ জানানো হয়।মুখ্য নির্বাচন কমিশনার দিল্লিতে গিয়ে আজ কমিশনের কর্মকর্তাদের সঙ্গে এক বৈঠকে পশ্চিমবঙ্গের ওই ছয় শীর্ষ কর্মকর্তাকে সরিয়ে দেওয়ার নির্দেশ দেন। এই ছয় কর্মকর্তা হলেন উত্তর ২৪ পরগনার জেলা প্রশাসক সঞ্জয় বনসল, বীরভূমের পুলিশ সুপার অলোক রাজোরিয়া, বর্ধমানের পুলিশ সুপার সৈয়দ মির্জা, পশ্চিম মেদিনীপুরের পুলিশ সুপার ভারতী ঘোষ, মালদহের পুলিশ সুপার রাজেশ যাদব এবং মুর্শিদাবাদের পুলিশ সুপার হুমায়ুন কবির।
আমি কাউকে সরাব না
নির্বাচন কমিশন ছয় নির্বাচনী কর্মকর্তাকে বদলির সিদ্ধান্ত নেওয়ার পরিপ্রেক্ষিতে মমতা বলেন, ‘আমার দায়িত্ব থাকা অবস্থায় কাউকে সরানোর নির্বাচন কমিশনের সিদ্ধান্তের চ্যালেঞ্জ জানাই।’ তিনি বলেন, ‘কোনো আলোচনা ছাড়া নির্বাচন কমিশন কী করে কর্মকর্তাদের বদলি ও নতুন নাম ঘোষণা করে? আপনারা (ইসি) শুধু কংগ্রেসের কথা শুনবেন...কংগ্রেস ও বিজেপিকে জেতাতে। আপনাদের অবশ্যই আমার পদত্যাগপত্র নিতে হবে। আমি কাউকেই সরাব না।’
