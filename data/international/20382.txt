
দীর্ঘ নির্বাচনী প্রচারণা আর শীর্ষস্থানীয় নেতাদের সঙ্গে অবিরাম বৈঠকে যেন রণক্লান্ত নরেন্দ্র মোদি৷ শুধু তা-ই নয়, প্রচণ্ড ব্যস্ততার কারণে গত কয়েক মাসে বিধায়কদের সঙ্গে বসারও সুযোগ পাননি বিজেপির প্রধানমন্ত্রী পদপ্রার্থী৷ অবশেষে গতকাল মঙ্গলবার গান্ধীনগরে বিধায়কদের নিয়ে বসলেন ভারতের সম্ভাব্য প্রধানমন্ত্রী৷ওই বৈঠকে গুজরাট বিধানসভার বিজেপিদলীয় সব সদস্য উপস্থিত ছিলেন৷ বৈঠকে মোদি প্রধানমন্ত্রী হয়ে দিল্লিতে চলে গেলে গুজরাটের মুখ্যমন্ত্রী কে হবেন, তা নিয়ে আলোচনা হয়?সূত্র জানায়, গুজরাটের পরবর্তী মুখ্যমন্ত্রী হিসেবে আনিন্দবেন প্যাটেলের নাম চূড়ান্ত করা হয়েছে৷ প্রশাসনিক অভিজ্ঞতা ও বিধানসভায় জ্যেষ্ঠতার বিচারে বেশির ভাগ বিধায়ক তাঁর পক্ষেই মত দিয়েছেন৷ তিনি অতীতে শিক্ষা, অর্থ, নারী ও শিশু উন্নয়ন মন্ত্রণালয়ের মতো গুরুত্বপূর্ণ দপ্তর সামলেছেন৷ তা ছাড়া, বিজেপি গুজরাট রাজ্যের প্রথম নারী মুখ্যমন্ত্রী হিসেবে আনিন্দবেনকে নিয়োগের সুযোগও হাতছাড়া করতে চাইছে না৷গুজরাটের মুখ্যমন্ত্রী পদে এই লড়াইয়ে আরও কয়েকজন বিবেচনায় এসেছিলেন৷ তাঁরা হলেন: নিতিনভাই প্যাটেল, সৌরভ প্যাটেল, আরসি ফালদু, সুরেন্দ্র প্যাটেল, পরসত্তম রুপালা, বাজুভাই বালা ও বিক্ষুভাই দালসানিয়া৷ তবে আরএসএসের সঙ্গে ঘনিষ্ঠতার কারণে বিজেপির জ্যেষ্ঠ নেতা বিক্ষুভাই দালসানিয়ার নামটাই বেশি উচ্চারিত হয়েছিল৷ জি নিউজ৷
