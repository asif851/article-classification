
উত্তর কোরিয়ায় আটক মালয়েশিয়ার নয় নাগরিক দেশে ফিরেছেন। গত মাসে কুয়ালালামপুরে কিম জং নাম হত্যার ঘটনাকে কেন্দ্র করে দুই দেশের মধ্যে বিরোধ চলতে থাকে। এতে দুই দেশ একে অপরের নাগরিকদের দেশ ত্যাগে নিষেধাজ্ঞা জারি করে।
নিহত কিম জং নাম উত্তর কোরিয়ার শীর্ষ নেতা কিম জং উনের সৎভাই। এ হত্যার ঘটনায় উত্তর কোরিয়া জড়িত বলে বিশ্বব্যাপী কানাঘুষা রয়েছে।আজ শুক্রবার সকালে মালয়েশিয়ার নয় নাগরিকের ঘরে ফেরার ঘটনায় কুয়ালালামপুর এয়ারপোর্টে গণমাধ্যমকর্মীদের বিশাল উপস্থিতি ছিল। ওই নয়জন তাঁদের আত্মীয়স্বজনদের সঙ্গে দেখা করেছেন। মালয়েশিয়ার পররাষ্ট্রমন্ত্রী আনিফান আমান উত্তর কোরিয়া থেকে মুক্ত নাগরিকদের এয়ারপোর্টে অভ্যর্থনা জানান। মুক্ত নয় নাগরিকের মধ্যে উত্তর কোরিয়ায় নিযুক্ত মালয়েশিয়া দূতাবাসের কাউন্সিলর মোহাম্মদ নুর আজরিন মো. জেইন, দূতাবাস কর্মী ও তাঁদের পরিবার রয়েছেন।
কাউন্সিলর বলেন, ‘পিয়ংইয়ং যখন আমাদের উত্তর কোরিয়া ছাড়তে নিষেধাজ্ঞা জারি করল, তখন আমরা খুবই উদ্বিগ্ন হয়ে পড়েছিলাম, যেখানে আমরা কোনো অন্যায় করিনি।’ তিনি বলেন, ‘উত্তর কোরিয়া কর্তৃপক্ষ আমাদের সেভাবে কোনো হয়রানি করেনি। আমরা স্বাভাবিক জীবনযাত্রা চালিয়ে যাওয়ার ব্যাপারে নিশ্চয়তা পেয়েছিলাম।’
গত ১৩ ফেব্রুয়ারি কুয়ালালামপুর এয়ারপোর্টে কিম জং নামকে ইনজেকশনের মাধ্যমে বিষ প্রয়োগ করে হত্যা করা হয়। উত্তর কোরিয়া সে সময় ময়নাতদন্ত ছাড়াই মরদেহ ফেরত নেওয়ার দাবি করে। তবে মালয়েশিয়া তা প্রত্যাখ্যান করায় পিয়ংইয়ং ক্ষুব্ধ প্রতিক্রিয়া জানায়।মালয়েশিয়া কর্তৃপক্ষ জানায়, মালয়েশিয়ার মাটিতে এ হত্যাকাণ্ড সংঘটিত হওয়ায় মরদেহের ময়নাতদন্ত করার অধিকার রয়েছে তাদের। শুধু কিমের পরিবারের কাছেই তারা মরদেহ হস্তান্তর করতে পারে।
