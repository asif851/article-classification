
লিবিয়ার রাজধানী ত্রিপোলির একটি কারাগার থেকে বের হওয়ার পর সাবেক গোয়েন্দাপ্রধান আবদুল্লাহ আল-সেনুসির মেয়ে অপহূত হয়েছেন। অজ্ঞাতপরিচয় বন্দুকধারীরা আনোদ আবদুল্লাহ আল-সেনুসিকে অপহরণ করে বলে কর্মকর্তারা বলছেন।লিবিয়ার বিচারমন্ত্রী সালাহ আল-মারঘানি বলেন, আনোদকে গত সোমবার আল-রায়োমি কারাগার থেকে পুলিশ পাহারায় বের করে আনা হয়। পুলিশ পাহারায় তাঁকে ত্রিপোলি বিমানবন্দরে নেওয়ার পথে একদল বন্দুকধারী আকস্মিক হামলা চালিয়ে তাঁকে অপহরণ করে।গত বছরের অক্টোবরে ভুয়া পাসপোর্ট নিয়ে লিবিয়ায় প্রবেশের দায়ে সেনুসিকে ১০ মাসের কারাদণ্ড দেওয়া হয়। সাজার মেয়াদ পূর্ণ হলে সোমবারই তাঁকে কারাগার থেকে মুক্তি দেওয়া হয়।লিবিয়ার প্রয়াত নেতা মুয়াম্মার গাদ্দাফির শাসনকালে সংঘটিত অপরাধে ভূমিকা রাখার দায়ে আনোদের বাবা আবদুল্লাহ আল-সেনুসিকে কারাবন্দী করা হয়। গত বছর বাবার সঙ্গে কারাগারে দেখা করার উদ্দেশ্যে লিবিয়া গেলে আনোদকে গ্রেপ্তার করে পুলিশ। বিবিসি।
