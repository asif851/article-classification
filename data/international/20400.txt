
বলিউডের ছবি ‘ডলি কি ডোলি’-এর কথা মনে আছে? যে ছবিতে ডলি নামের মেয়েটি একেকজন বিত্তবান পাত্রকে বিয়ে করে অর্থ-স্বর্ণালংকার লুটে নিয়ে চম্পট দেয়! ভারতে বাস্তবেও এমন এক ডলির দেখা মেলার খবর জানিয়েছে টাইমস অব ইন্ডিয়া।
মেয়েটির নাম মেঘা, বয়স ২৮ বছর। তাঁর বিরুদ্ধে অভিযোগ, তিনি এ পর্যন্ত ১১ জন বিত্তবান পাত্রকে বিয়ে করে তাঁদের অর্থ-স্বর্ণালংকার লুটে পালিয়েছেন। তবে তিনি অবশ্য চারটি বিয়ের কথা স্বীকার করেছেন উত্তর প্রদেশের নয়ডায় পুলিশের হাতে ধরার পড়ার পর।
স্বভাবতই প্রশ্ন জাগে—কীভাবে ধরা পড়লেন মেঘা? টাইমস অব ইন্ডিয়ার প্রতিবেদনে বলা হয়েছে, গত অক্টোবরে কোচির লরেন জাস্টিন নামের এক ব্যক্তি থানায় মামলা ঠুকেন। সেখানে তিনি অভিযোগ করেন, তাঁর স্ত্রী মেঘা ১৫ লাখ রুপি মূল্যের স্বর্ণালংকার নিয়ে উধাও হয়ে গেছেন। বিষয়টি নিয়ে তদন্ত শুরু করে কেরালা পুলিশ। গতকাল শনিবার নয়ডা পুলিশের সহায়তায় কেরালা পুলিশ মেঘা, তাঁর বোন প্রাচী ও বোনের স্বামী দেবেন্দ্র শর্মাকে গ্রেপ্তার করে।
কেরালা পুলিশের পরিদর্শক সুনীল বলেন, মেঘা যথেষ্ট সুন্দরী। এটি কাজে লাগিয়ে তিনি বিয়ের বাজারে একটু পিছিয়ে থাকা পাত্রদের (শারীরিকভাবে প্রতিবন্ধী, কালো, বিবাহবিচ্ছেদ হওয়া) বেছে নেন। বিয়ের পর সুযোগের অপেক্ষায় থাকেন। মোক্ষম সুযোগ পেলে খাবারের সঙ্গে চেতনানাশক মিশিয়ে সম্পদ নিয়ে চলে যান।
পুলিশের কাছে মেঘা দাবি করেন, তাঁর বাড়ি মধ্যপ্রদেশের ইন্দোরে। তিনি জাস্টিনসহ চারজনকে বিয়ে করার কথা জানান। তবে তাঁদের সঙ্গে তিনি প্রতারণা করেননি বলেও দাবি করেন।
