
যুক্তরাজ্যের প্রধানমন্ত্রী ডেভিড ক্যামেরন আগামী অক্টোবর নাগাদ পদত্যাগ করবেন বলে ঘোষণা দিয়েছেন। ইইউতে যুক্তরাজ্যের থাকা না-থাকা নিয়ে গণভোটে ত্যাগে ইচ্ছুক জনতা জয়লাভের পর আজ শুক্রবার তিনি এ ঘোষণা দেন। ইইউতে যুক্তরাজ্যের থাকা না-থাকা নিয়ে অনেক দিন ধরেই বিতর্ক চলে আসছে। বিষয়টি যে যুক্তরাজ্যের জন্য অর্থনৈতিক যন্ত্রণা হয়ে দাঁড়াবে, এ ব্যাপারে তিনি আগেই সতর্ক করেছিলেন। কিন্তু তাঁর এই সতর্কতা উপেক্ষিত হয়েছে। গণভোটের রায়ে ত্যাগে ইচ্ছুক ব্যক্তিরা জয়ী হওয়ার পর প্রধানমন্ত্রী ক্যামেরন তাঁর লন্ডনের সরকারি বাসভবন ডাউনিং স্ট্রিটে সাংবাদিকদের বলেন, ‘আমি মনে করি না পরবর্তী গন্তব্যে দেশকে নিয়ে যেতে চালকের ভূমিকায় থাকা আমার জন্য ঠিক হবে।’ তবে পরবর্তী কয়েক মাস দেশের হাল শক্ত করে ধরার অঙ্গীকার করেন ক্যামেরন। তিনি বলেন, অক্টোবরের শুরুতে নতুন একজন নেতা দায়িত্ব নেবেন।
