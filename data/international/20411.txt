
ফ্রান্সের রাজধানী প্যারিসে ল্যুভর জাদুঘরে হামলার চেষ্টা করেছেন এক ব্যক্তি। তবে নিরাপত্তার দায়িত্বে থাকা সেনাসদস্যের গুলিতে ওই ব্যক্তি আহত হয়েছেন। ফরাসি প্রধানমন্ত্রী এই হামলাকে ‘সন্ত্রাসী প্রকৃতির’ বলে উল্লেখ করেছেন।
বিবিসির প্রতিবেদনে বলা হয়, শুক্রবার এক ব্যক্তি ধারালো চাপাতি হাতে ‘আল্লাহু আকবার’ বলে হামলার উদ্দেশ্যেই ল্যুভর জাদুঘরের বিপণি বিতানে ঢোকার চেষ্টা করে। এ সময় নিরাপত্তাকর্মীরা তাকে ঠেকানোর চেষ্টা করে।
পুলিশ জানিয়েছে, হামলার চেষ্টাকারী ওই ব্যক্তিকে লক্ষ্য করে নিরাপত্তাকর্মীরা পাঁচটি গুলি ছোড়ে। একটি গুলি ওই ব্যক্তির পেটে বিদ্ধ হয়। তাঁকে হাসপাতালে নেওয়া হয়েছে। তাঁর কাছ থেকে পাওয়া দুটি ব্যাগ তল্লাশি করে বিস্ফোরক বা এ ধরনের কিছু পাওয়া যায়নি। তবে এ ঘটনায় জড়িত সন্দেহে আরেক ব্যক্তিকে গ্রেপ্তার করা হয়েছে। হামলার ঘটনার সময় এক সেনা মাথায় আঘাত পেয়েছেন।
এদিকে ওই ঘটনার সময় ল্যুভর জাদুঘরে আড়াই শ জন দর্শনার্থী ছিলেন। তল্লাশি চালিয়ে একে একে দর্শনার্থীদের বের করে দেওয়া হয়।
ফ্রান্সের প্রধানমন্ত্রী বার্নার্ড কেজেনাভ এই হামলার চেষ্টার নিন্দা জানিয়েছেন। তিনি হামলার চেষ্টার ধরনকে ‘সন্ত্রাসী প্রকৃতির’ বলে উল্লেখ করেছেন।
বিশ্বসেরা অসংখ্য শিল্পকর্মের সংগ্রহ রয়েছে ল্যুভর জাদুঘরে। বিশ্বে সবচেয়ে বেশি দর্শনার্থীর সমাগম ঘটে থাকে এই জাদুঘরে।
২০১৫ সালে প্যারিসে হামলার পর ফ্রান্স সবচেয়ে সতর্ক অবস্থায় রয়েছে। ওই বছরের নভেম্বরে অস্ত্রধারী ও আত্মঘাতী বোমা হামলাকারীদের ধারাবাহিক হামলায় ১৩০ জন নিহত হন। ওই ঘটনার দায় স্বীকার করে ইসলামিক স্টেট (আইএস)।
