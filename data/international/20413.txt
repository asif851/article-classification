
কংগ্রেস সভানেত্রী সোনিয়া গান্ধীর ‘জাতীয়তা’ নিয়ে পরোক্ষে প্রশ্ন তুলে পুরোনো বিতর্ক ফের উসকে দিয়েছেন বিজেপির প্রধানমন্ত্রী পদপ্রার্থী নরেন্দ্র মোদি। সোনিয়া রাজনীতিতে আসার পর প্রতিটি লোকসভা নির্বাচনের আগে কোনো না কোনোভাবে এ বিষয় তোলার চেষ্টা হয়। এবার এ প্রশ্ন তুললেন খোদ প্রধানমন্ত্রী প্রার্থী।অরুণাচল প্রদেশে গতকাল সোমবার এক নির্বাচনী জনসভায় মোদি বলেন, ‘দেশের মানুষের দেশপ্রেমের সনদ সোনিয়ার কাছ থেকে নেওয়ার প্রয়োজন নেই।’ তিনি প্রশ্ন তোলেন, ‘কার নির্দেশে ইতালীয় নাবিকেরা দেশে ফিরে গিয়েছিল? সুপ্রিম কোর্ট হস্তক্ষেপ না করলে ওই দুই খুনিকে দেশে ফেরত এনে বিচার করা যেত না।’সোনিয়ার বিরুদ্ধে হঠাৎ এভাবে আক্রমণের কারণ আগের দিন রোববার দিল্লিতে তাঁর (সোনিয়ার) নির্বাচনী ভাষণ। ওই ভাষণে মোদির নাম উল্লেখ না করে সোনিয়া বলেন, কেউ কেউ দেশপ্রেমের ঢাক বাজাতে শুরু করেছেন। কিন্তু তাঁরা ধর্মনিরপেক্ষতার মূল্যবোধে বিশ্বাস করেন না।মোদি গতকাল সোনিয়ার নামোল্লেখ করেই বলেন, তিনি যা বলেছেন, তা দেশের ১২৫ কোটি মানুষের অপমান।ইতালির দুই নাবিক গত বছর ভারতের কেরালা উপকূলে ভারতীয় দুই জেলেকে গুলি করে হত্যার পর তাঁদের আটক করা হয়। দুই নাবিক ইতালির নির্বাচনে ভোট দিয়ে আবার ফিরে আসার প্রতিশ্রুতি দিয়ে সুপ্রিম কোর্টে আবেদন জানালে আদালত তা মঞ্জুর করেন। কিন্তু নির্বাচনের পর দুই নাবিক ভারতে ফিরতে অস্বীকার করেন। তখন সুপ্রিম কোর্ট নয়াদিল্লিতে নিযুক্ত ইতালির রাষ্ট্রদূতের ভারতত্যাগে নিষেধাজ্ঞা জারি করেন। বাধ্য হয়ে দুই নাবিককে ভারতে ফেরত পাঠায় ইতালি। তাঁদের বিচার চলছে।
