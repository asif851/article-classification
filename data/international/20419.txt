
যুক্তরাষ্ট্রের প্রেসিডেন্ট নির্বাচনে ডেমোক্রেটিক পার্টির মনোনীত প্রার্থী হিলারি ক্লিনটনের নির্বাচনী প্রচারণা-বিষয়ক তথ্যে সাইবার হামলা হয়েছে। ডেমোক্রেটিক পার্টির বিভিন্ন প্রতিষ্ঠানে চালানো সাইবার হামলার অংশ হিসেবে প্রেসিডেন্ট নির্বাচনে হিলারির প্রচারণা-বিষয়ক তথ্য হ্যাক করা হয়েছে। এ জন্য রাশিয়ার দিকে অভিযোগ ছুড়েছে নির্বাচনী প্রচার কমিটি।এএফপি ও বিবিসির খবরে ডেমোক্রেটিক পার্টির পক্ষ থেকে জানানো হয়, ডেমোক্রেটিক ন্যাশনাল কমিটি ও ডেমোক্রেটিক কংগ্রেসনাল ক্যাম্পেইন কমিটির সঙ্গে জড়িত কিছু ডেটা হ্যাক করা হয়েছে। হিলারির নির্বাচনী প্রচার নিয়ে বিশ্লেষণধর্মী ডেটার ওপর হ্যাকাররা হামলা চালিয়েছে।হিলারির নির্বাচনী প্রচার কমিটির অভিযোগ, রাশিয়ার সরকারের কিছু এজেন্ট এই সাইবার হামলা চালিয়েছে। তাদের আশঙ্কা, রাশিয়া মার্কিন প্রেসিডেন্ট নির্বাচনকে প্রভাবিত করার চেষ্টা করছে।
রাশিয়া সরকার এই অভিযোগ অস্বীকার করেছে। এ রকম অভিযোগ তোলায় নিন্দা জানিয়েছে দেশটি।
যুক্তরাষ্ট্রের কেন্দ্রীয় তদন্ত সংস্থা (এফবিআই) বলছে, হ্যাকিংয়ের অভিযোগ নিয়ে তদন্ত চলছে।
হিলারির নির্বাচনী প্রচারের মুখপাত্র নিক মেরিল এক বিবৃতিতে বলেন, নির্বাচনী প্রচারে ব্যবহৃত তাঁদের দলের কম্পিউটারগুলো সাইবার নিরাপত্তা বিশেষজ্ঞ দিয়ে যাচাইবাছাই করা হচ্ছে।
ডেমোক্রেটিক পার্টির সম্মেলন শুরু হওয়ার আগে সাইবার বিশেষজ্ঞেরা জানিয়েছিলেন, রুশ হ্যাকাররা ডেমোক্রেটিক পার্টির ডেটাবেইসে ঢুকতে সক্ষম হয়েছে। ই-মেইল প্রকাশ হওয়ার পর ডেমোক্রেটিক পার্টির পক্ষ থেকে অভিযোগ করা হয়, ট্রাম্পকে সাহায্য করার জন্যই রুশ সরকার এ কাজে মদদ জুগিয়েছে। অন্ততপক্ষে দুটি রুশ সাইবার ফার্ম এই অনুপ্রবেশের পেছনে রয়েছে বলে সাইবার নিরাপত্তা নিয়ে কাজ করেন এমন একাধিক বিশেষজ্ঞ নিশ্চিত করেন।
