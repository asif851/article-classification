
ভারতের নির্বাচন কমিশন গতকাল বুধবার দেশটির পাঁচটি রাজ্য বিধানসভার নির্বাচনের সূচি ঘোষণা করেছে। আগামী মাসে শুরু হয়ে তা শেষ হবে মার্চে। সম্প্রতি প্রধানমন্ত্রী নরেন্দ্র মোদি ৫০০ ও ১০০০ রুপির যে নোট বাতিল করেছেন, সে বিষয়ে ভোটারদের সমর্থন যাচাইয়ের পরীক্ষা হবে এ নির্বাচন।প্রধান নির্বাচন কমিশনার নাসিম জাইদি সাংবাদিকদের বলেন, ভারতের সবচেয়ে জনবহুল রাজ্য উত্তর প্রদেশ বিধানসভার নির্বাচন আগামী ১১ ফেব্রুয়ারি শুরু হবে। নির্বাচন শেষ হবে ৮ মার্চ। অন্য যেসব রাজ্যে নির্বাচন হবে সেগুলো হলো গোয়া, মণিপুর, পাঞ্জাব ও উত্তরাখন্ড। পাঁচ রাজ্যেরই ভোট গণনা শুরু হবে ১১ মার্চ।প্রধানমন্ত্রী মোদি উত্তর প্রদেশ রাজ্যে তাঁর দলকে জেতাতে এরই মধ্যে ব্যাপক প্রচার শুরু করেছেন। করেছেন বেশ কয়টি সভা-সমাবেশ। ভারতে দুর্নীতি রোধে উচ্চমূল্যের নোট বাতিল করার পদক্ষেপকে তিনি এ নির্বাচনে কেন্দ্রীয় ইস্যু বানিয়েছেন।২০১৪ সালে অনুষ্ঠিত সাধারণ নির্বাচনে বিপুলভাবে জয়লাভের পর প্রধানমন্ত্রী মোদির দল ভারতীয় জনতা পার্টি (বিজেপি) ও এর শরিকেরা ভারতের ২৯টি রাজ্যের মধ্যে ১৪টির বিধানসভায় ক্ষমতাসীন দল হিসেবে নিজেদের প্রতিষ্ঠা করেছে। অন্য রাজ্যগুলোতে বিরোধী কংগ্রেস ও আঞ্চলিক দলগুলো ক্ষমতাসীন।
