
রাশিয়ার একটি বিমান আকাশে উড্ডয়নের কিছুক্ষণ পর রাডার থেকে ‘অদৃশ্য’ হয়ে গেছে। রুশ গণমাধ্যমের বরাত দিয়ে আজ রোববার বিবিসি অনলাইনের প্রতিবেদনে এই তথ্য জানানো হয়।
খবরে বলা হয়, কৃষ্ণ সাগরের তীরবর্তী অবকাশ শহর সোচি থেকে বিমানটি আকাশে উড্ডয়ন করে। উড্ডয়নের অল্প সময়ের ব্যবধানে বিমানটি রাডার থেকে অদৃশ্য হয়ে যায়।
দেশটির জরুরি মন্ত্রণালয়ের একটি সূত্রের উদ্ধৃতি দিয়ে খবরে বলা হয়, টিইউ-১৫৪ উড়োজাহাজটি নিখোঁজ হয়েছে।  উড়োজাহাজটিতে ৭০ থেকে ১০০ জনের মতো আরোহী থাকার খবর পাওয়া যাচ্ছে।
অসমর্থিত খবরে বলা হচ্ছে, বিমানটি রুশ প্রতিরক্ষা মন্ত্রণালয়ের। বিমানটি সোচি থেকে সিরিয়ার লাতাকিয়া প্রদেশে যাচ্ছিল।
বিমান নিখোঁজ হওয়ার এই খবরের বিষয়ে রুশ কর্মকর্তারা এখন পর্যন্ত কোনো মন্তব্য করেননি।
একটি সূত্রের বরাত দিয়ে রুশ বার্তা সংস্থা ইন্টারফ্যাক্স জানিয়েছে, স্থানীয় সময় ভোর ৫টা ২০ মিনিটে বিমানটি আকাশে ওড়ে। ২০ মিনিটের মাথায় বিমানটি রাডার থেকে অদৃশ্য হয়ে যায়।
রাশিয়ার একটি রাষ্ট্রীয় টিভি চ্যানেলের খবরে বলা হয়, নিখোঁজ বিমানের খোঁজ চলছে।
