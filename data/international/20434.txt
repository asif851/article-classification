
পাকিস্তানে সরকার পতনের আন্দোলনে নামা ইমরান খানের দল পাকিস্তান তেহরিক-ই-ইনসাফে (পিটিআই) তীব্র মতান্তরের ঘটনা ঘটেছে। প্রভাবশালী ডন পত্রিকায় গতকাল রোববার প্রকাশিত এক প্রতিবেদনে বলা হয়, পিটিআইয়ের প্রার্থী হিসেবে খাইবার পাখতুনখাওয়া (কেপি) প্রদেশ থেকে নির্বাচিত ১৩ জন জাতীয় পরিষদের সদস্য (এমএনএ) আলাদা জোট গঠন করেছেন। খবর ডন, পিটিআই ও জিয়ো নিউজের।খবরে বলা হয়, জাতীয় পরিষদ থেকে পদত্যাগের বিষয়ে দলীয় প্রধান ইমরানের নির্দেশ না মেনে কেপির এমএনএরা এই জোট করেছেন। জাতীয় পরিষদে পিটিআইয়ের মোট আসন ৩৪টি।পিটিআইয়ের শীর্ষ পর্যায়ের একজন নেতা জানান, আলাদা জোট করা ১৩ জন মিলে পেশোয়ার থেকে নির্বাচিত এমএনএ গুলজার খানকে নেতা নির্বাচিত করেছেন। গুলজার বর্তমানে পেশোয়ারের একটি হাসপাতালে চিকিৎসাধীন। পদত্যাগ করতে রাজি না হওয়া পিটিআইয়ের একজন এমএনএ ক্ষুব্ধ কণ্ঠে বলেন, ‘একদিকে জাতীয় পরিষদের সদস্যদের পদত্যাগ করতে বলা হয়েছে, অন্যদিকে কেপির সরকারে পিটিআইএর থাকার সিদ্ধান্ত হয়েছে। এটা ইমরানের সুবিধাবাদী আচরণ।’ তিনি বলেন, পিটিআইয়ের নেতারা কেপির সরকার থেকে পদত্যাগ না করলে তাঁরাও জাতীয় পরিষদ থেকে পদত্যাগ করবেন না।স্পিকারের কাছে দলীয় এমএনএদের পদত্যাগপত্র জমা দিয়েছিলেন পিটিআইয়ের ভাইস প্রেসিডেন্ট শাহ মেহমুদ কোরেশি। এ বিষয়ে তিনি বলেন, কতটি পদত্যাগপত্র জমা দিয়েছেন, তা গুনে দেখেননি। তবে দেশের বাইরে থাকায় দুই থেকে তিনজন এমএনএর পদত্যাগপত্র জমা দেওয়া হয়নি।‘নয়া পাকিস্তানের’ আগে বিয়েও নয়: এদিকে পিটিআই প্রধান ইমরান খান বলেছেন, ‘নয়া পাকিস্তানের’ আগে তিনি এমনকি বিয়ের কথাও চিন্তা করছেন না। নওয়াজ সরকারের পতনের দাবিতে ইসলামাবাদে অবস্থান নেওয়া নেতা-কর্মীদের উদ্দেশে গতকাল দেওয়া বক্তৃতায় ইমরান এ কথা বলেন। এর আগে এক ভাষণে বিয়ে নিয়ে দেওয়া প্রশ্ন জাগানো বক্তব্যের ব্যাখ্যা দিয়ে এ কথা বলেন তিনি।ইমরান বলেন, পিটিআই নেতা-কর্মীদের আটকে রাখতে চারপাশে কনটেইনার জড়ো করে সরকার টিকে থাকতে পারবে না। প্রধানমন্ত্রী নওয়াজ শরিফের উদ্দেশে তিনি বলেন, ‘নওয়াজ, আপনার সময় শেষ। আপনি নয়া পাকিস্তান প্রতিষ্ঠা করা আটকে রাখতে পারবেন না।’পিটিআই প্রধানের গতকাল রাত সাড়ে আটটায় আবার বক্তৃতা দেওয়ার কথা ছিল। তিনি দাবি করেছিলেন, ওই বক্তৃতার পর সারা দেশে সরকারবিরোধী আন্দোলন ছড়িয়ে পড়বে। ইমরান দাবি করেন, শিগগিরই দুজন রাজনীতিক তাঁর দলে যোগ দিচ্ছেন।শাহবাজের পদত্যাগের গুঞ্জন: প্রধানমন্ত্রী নওয়াজের ভাই ও পাঞ্জাবের মুখ্যমন্ত্রী শাহবাজ শরিফ তাঁর পদত্যাগের খবরকে গুজব বলে উড়িয়ে দিয়েছেন। গতকাল স্থানীয় গণমাধ্যমের খবরে বলা হয়, দুই ভাইয়ের মধ্যে বৈঠকে শাহবাজের পদত্যাগের ব্যাপারে সিদ্ধান্ত হয়েছে। কিন্তু এ খবর নাকচ করে দেন শাহবাজ।
