
ভারতের কেরালায় কোচিন শিপইয়ার্ডে অগ্নিকাণ্ড ও বিস্ফোরণে অন্তত পাঁচজন নিহত এবং আহত হয়েছেন আরও ১১ জন। আজ মঙ্গলবার সকালে এ ঘটনা ঘটে।
শিপইয়ার্ড সূত্রে জানা যায়, সকাল ১০টার দিকে একটি জাহাজে ২০ জন কাজ করছিলেন। এ সময় ডক ভেজেল থেকে বিস্ফোরণের শব্দ শোনা যায়। শুকনা জাহাজে মেরামতের সময় ট্যাংকে বিস্ফোরণে দুর্ঘটনাটি ঘটে।
এনডিটিভি জানিয়েছে, শিপইয়ার্ডে মঙ্গলবার ছিল বন্ধের দিন। তাই নিয়মিত শ্রমিকরা সেখানে ছিলনে না। বিস্ফোরণের সময় দৈনিক ও চুক্তিভিত্তিক শ্রমিকেরা কাজ করছিলেন। বর্তমানে পরিস্থিতি নিয়ন্ত্রণে রয়েছে বলেও জানায় পুলিশ।
পুলিশ বলছে, অগ্নিকাণ্ড ও বিস্ফোরণের কারণ জানতে আরও তদন্ত করা প্রয়োজন। তীব্র ধোঁয়ায় শ্রমিকদের মৃত্যু হয়েছে বলে প্রাথমিক তদন্তে বলা হচ্ছে।
শিপইয়ার্ডটি ১৯৭৮ সালে কাজ শুরু করে। এটি ভারতের সবচেয়ে পুরাতন ও বৃহত্তম জাহাজ নির্মাণ এবং রক্ষণাবেক্ষণ কারখানা। বিস্ফোরণের ঘটনা তদন্তের নির্দেশ দিয়েছেন কেন্দ্রীয় নৌপরিবহনমন্ত্রী নিতিন গাদকারি। একই সঙ্গে আহতদের প্রয়োজনীয় চিকিৎসা সেবা দিতে সংশ্লিষ্টদের নির্দেশ দেন তিনি। এক টুইট বার্তায় মন্ত্রী জানান, কোচিন শিপইয়ার্ডে অপ্রত্যাশিত বিস্ফোরণে তিনি ব্যথিত। ভুক্ত-ভোগীদের পরিবারের প্রতি গভীর সমবেদনাও জানান তিনি।
