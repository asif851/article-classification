
ইন্তিফাদার (গণ-অভ্যুত্থান) ডাক দেওয়ার পর গতকাল বুধবার সপ্তম দিনের মতো ফিলিস্তিনের গাজা ও পশ্চিম তীরে বিক্ষোভ হয়েছে। ফিলিস্তিনি বিক্ষোভকারীদের ধরতে এবার সাদাপোশাকের পুলিশ নামিয়েছে ইসরায়েলি কর্তৃপক্ষ।
এর পাশাপাশি হামলা অব্যাহত রয়েছে। গতকালও গাজায় ফিলিস্তিনি স্বাধীনতাকামী দল হামাসের স্থাপনায় বিমান হামলা চালিয়েছে ইসরায়েলি বাহিনী। এতে অন্তত তিনজন আহত হয়েছেন। এ ছাড়া মঙ্গলবার রাতে পশ্চিম তীরে অভিযান চালিয়ে হামাসের বেশ কয়েকজন জ্যেষ্ঠ নেতাকে গ্রেপ্তার করেছে ইসরায়েলি বাহিনী।
ইসরায়েলি কর্তৃপক্ষ অবশ্য গতকাল জানিয়েছে, পশ্চিম তীরে এক ইসরায়েলিকে অপহরণ পরিকল্পনার অভিযোগে তারা হামাসের তিন নেতাকে আটক করেছে।
ফিলিস্তিন রেড ক্রিসেন্ট জানিয়েছে, বিক্ষোভের ষষ্ঠ দিন মঙ্গলবার পর্যন্ত তারা পশ্চিম তীর এবং গাজায় ১ হাজার ৭৯৫ জনকে সেবা দিয়েছে, যাঁরা ইসরায়েলি বাহিনীর হাতে আহত হয়েছেন। এ ছাড়া বিক্ষোভকারীদের ওপর ইসরায়েলি হামলায় এ পর্যন্ত অন্তত ছয়জন ফিলিস্তিনি নিহত হয়েছেন।
জেরুজালেমকে ইসরায়েলের রাজধানী হিসেবে ট্রাম্পের স্বীকৃতির পরিপ্রেক্ষিতে গতকাল তুরস্কের ইস্তাম্বুলে বসেছে মুসলমান সংখ্যাগরিষ্ঠ দেশগুলোর সংস্থা ওআইসির বিশেষ সম্মেলন। ট্রাম্পের ঘোষণার জবাবে জেরুজালেমকে ফিলিস্তিনের রাজধানী হিসেবে স্বীকৃতি দেওয়ার জন্য মুসলিম দেশগুলোর প্রতি আহ্বান জানান তুরস্কের প্রেসিডেন্ট রিসেপ তাইয়েপ এরদোয়ান।
গতকাল বিক্ষোভ হয়েছে গাজায় এবং পশ্চিম তীরের রামাল্লা এবং বেইত আলে। সেখানে সাধারণ বিক্ষোভকারীদের পাশাপাশি জাতীয় পতাকা হাতে নামেন আইনজীবীরা। তাঁরা ইসরায়েলি বাহিনীর দিকে ইটপাটকেল নিক্ষেপ করেন এবং রাস্তায় অগ্নিসংযোগ করেন।
এদিকে বিক্ষোভকারীদের ধরতে সেনাবাহিনীর পাশাপাশি সাদাপোশাকের পুলিশ নামিয়েছে ইসরায়েলি কর্তৃপক্ষ। রামাল্লায় ওই সাদাপোশাকের পুলিশেরা বিক্ষোভকারীদের সঙ্গে মিশে যায় তাদের বেশে। পরে সুযোগ বুঝে বিক্ষোভকারীদের জাপটে ধরে এবং নিরাপত্তা বাহিনীর সশস্ত্র সদস্যদের কাছে তুলে দেয়।
৬ ডিসেম্বর ইসরায়েলকে জেরুজালেমের রাজধানী হিসেবে স্বীকৃতি দেন ট্রাম্প। এরপর থেকে বিশ্বব্যাপী নিন্দার ঝড় উঠেছে। বিক্ষোভ ছড়িয়ে পড়েছে বিভিন্ন দেশে।
গতকাল বিক্ষোভ হয়েছে ফিলিপাইনের রাজধানী ম্যানিলা এবং ইন্দোনেশিয়ার জাকার্তায় মার্কিন দূতাবাসের সামনে।
ইসরায়েলি কর্তৃপক্ষ জানিয়েছে, মঙ্গলবার রাতে গাজার দক্ষিণে হামাস নিয়ন্ত্রিত এলাকা থেকে ইসরায়েলের ভূখণ্ডে ‘রকেট’ হামলা চালায়। এর জবাবে হামাস স্থাপনায় হামলা চালানো হয়।
মুখ খুললেন সৌদি বাদশা
জেরুজালেম ইস্যুতে অবশেষে নীরবতা ভাঙলেন সৌদি বাদশা সালমান। তিনি ইস্তাম্বুলে ওআইসি সম্মেলন এড়িয়েছেন। তবে গতকাল রাজধানী রিয়াদে সৌদি পরামর্শ পরিষদে এক বৈঠকে বলেন, পূর্ব জেরুজালেমকে রাজধানী করার অধিকার রয়েছে ফিলিস্তিনের।
