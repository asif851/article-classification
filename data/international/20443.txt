
মালয়েশিয়ায় ফাস্ট ফুডের দোকানগুলোকে ‘হট ডগ’-এর নাম বদলে ফেলতে বলেছে দেশটির ধর্মীয় অনুশাসনবিষয়ক সরকারি একটি দপ্তর। দ্য মালয়েশিয়ান ইসলামিক ডেভেলপমেন্ট ডিপার্টমেন্ট নামের ওই দপ্তর বলেছে, নাম না বদলালে দোকানগুলো হট ডগ বিক্রির জন্য অপরিহার্য ‘হালাল সনদ’ না-ও পেতে পারে।দপ্তরটি বলেছে, মুসলমান পর্যটকদের কাছ থেকে পাওয়া অভিযোগের ভিত্তিতে তারা এই নির্দেশ দিয়েছে। এই দপ্তরের পরিচালক সিরাজুদ্দিন সুহাইমি বলেন, নামটি বিভ্রান্তি সৃষ্টি করতে পারে। তিনি বলেন, ‘ইসলামে কুকুরকে নাপাক হিসেবে বিবেচনা করা হয়। এ কারণে নামটি হালাল সনদের সঙ্গে সম্পৃক্ত করা যাবে না।’স্থানীয় গণমাধ্যমের ভাষ্যমতে, মালয়েশিয়ার হালাল খাদ্যের নীতিমালা অনুসারে, হালাল খাবার এবং হালাল কৃত্রিম স্বাদের খাবারের নামের ক্ষেত্রে ইসলামে হারাম বা নিষিদ্ধ হিসেবে বিবেচিত ‘হ্যাম’, ‘বেকন’, ‘বিয়ার’, ‘রাম’—এ জাতীয় নাম সমার্থক শব্দ হিসেবেও ব্যবহার করা যাবে না।
অবশ্য মালয়েশিয়ার পর্যটন এবং সংস্কৃতিমন্ত্রী নাজরি আজিজ নতুন এই আদেশের সমালোচনা করে এটিকে ‘নির্বোধ এবং সেকেলে’ ধারণা বলেছেন। তিনি বলেন, ‘এটি ইংরেজি ভাষা থেকে এসেছে। দয়া করে আমাদের নির্বোধ এবং সেকেলে বানাবেন না।’
আদেশটি মালয়েশিয়ার সামাজিক যোগাযোগ মাধ্যমে ব্যাপক বিদ্রূপ এবং সমালোচনার জন্ম দিয়েছে। 
