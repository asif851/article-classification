
নতুন একগুচ্ছ রাজনৈতিক স্লোগান প্রকাশ করেছেন চীনের প্রেসিডেন্ট শি জিনপিং। এতে চারটি ক্ষেত্রে নিবিড়ভাবে কাজ করার কথা বলা হয়েছে। এ কারণে একে বলা হচ্ছে ‘ফোর কম্প্রিহেনসিভস’। এর মধ্যে রয়েছে অধিকতর সমৃদ্ধিশালী চীন গড়ে তোলা ও নিবিড় সংস্কার সাধনের আহ্বানের মতো বিষয়। খবর বিবিসির।চীনা রাষ্ট্রীয় গণমাধ্যম প্রেসিডেন্ট জিনপিংয়ের নতুন স্লোগান ঘোষণাকে উদ্যাপন করেছে বড় পরিসরে। পিপলস ডেইলি প্রথম পৃষ্ঠায় ছাপা এক সম্পাদকীয়তে বলেছে, এই স্লোগানগুলোর ‘বিরাট গুরুত্ব’ রয়েছে।চীনা নেতাদের স্লোগান প্রকাশের বিষয়টি নতুন কিছু নয়। চীনকে বদলে দেওয়ার পেছনে গুরুত্বপূর্ণ ভূমিকা রেখেছে নেতাদের আলোচিত সব স্লোগান। জিনপিংয়ের পূর্বসূরিরাও ক্ষমতায় থাকার সময় এভাবে স্লোগান প্রকাশ করেছেন। এর মধ্যে আছে হু জিনতাওয়ের ‘থ্রি সুপ্রিমস’ ও জিয়াং জেমিনের ‘থ্রি রিপ্রেজেন্টস’।জিনপিং পাঁচ বছর আগে দেওয়া এক ভাষণে রাজনৈতিক পরিভাষাকে ‘ফাঁকা বুলি’ বলে সমালোচনা করেছিলেন। অবশ্য তিনিই ২০১৩ সালে দেশের প্রেসিডেন্টের দায়িত্ব নেন ‘চীনা স্বপ্ন’ দেখিয়ে। তবে অনেকেই বলে থাকেন, এখন পর্যন্ত এই ধারণাকে খারাপভাবে সংজ্ঞায়িত করা হয়েছে।প্রেসিডেন্ট জিনপিংয়ের ‘ফোর কমপ্রিহেনসিভস’কে সংক্ষেপে তুলে ধরেছে পিপলস ডেইলি। সেগুলো হলো, নিবিড়ভাবে একটি মাঝারি মানের সমৃদ্ধ সমাজ বিনির্মাণ, সংস্কারকাজকে জোরদার করা, আইন অনুসারে নিবিড়ভাবে শাসনকাজ পরিচালনা করা এবং দলকে (চীনা কমিউনিস্ট পার্টি) কঠোরতার সঙ্গে পরিচালনা করা।এই চারটির মধ্যে প্রথম তিনটি চীনা নেতাদের জন্য নতুন কোনো বিষয় নয়। তবে চতুর্থটিকে চলমান দুর্নীতিবিরোধী অভিযানের ব্যাপারে সুনির্দিষ্ট ইঙ্গিত বলে মনে করা হচ্ছে। প্রেসিডেন্ট জিনপিং আগে থেকেই এই দুর্নীতিবিরোধী অভিযান চালিয়ে আসছেন। এর আওতায় এরই মধ্যে ক্ষমতাসীন দলের বেশ কয়েকজন জ্যেষ্ঠ নেতা দুর্নীতিবিরোধী তদন্তের ফাঁদে পড়েছেন। বিশ্লেষকদের ভাষ্য, এই দুর্নীতিবিরোধী অভিযানের উদ্দেশ্য আসলেই দুর্নীতি দমন, না জিনপিংয়ের রাজনৈতিক প্রতিদ্বন্দ্বীদের সরিয়ে দেওয়া, তা বলা মুশকিল।
