
থাইল্যান্ডে নববর্ষের ছুটিতে সড়ক দুর্ঘটনায় প্রায় ৪৮০ জন নিহত হয়েছে। আজ বৃহস্পতিবার দেশটির কর্মকর্তারা এ তথ্য জানান। তথাকথিত ওই ‘বিপজ্জনক সাত দিনে’ মদ্যপ অবস্থায় গাড়ি চালানোর বিষয়ে জান্তার কঠোর হুঁশিয়ারি সত্ত্বেও এই দুর্ঘটনার হার ২৫ শতাংশ বেড়েছে।থাইল্যান্ডে বেশ কিছু সড়ক বিশ্বের সবচেয়ে প্রাণঘাতী সড়কগুলোর মধ্যে রয়েছে। নতুন বছরের ছুটি উপলক্ষে শহরে কাজ করে—এমন লাখো শ্রমিক নিজ নিজ বাড়ি ফেরেন। এতে সড়কে তখন অনেক চাপ থাকে।থাইল্যান্ডের জান্তা সরকার ২০১৪ সালে ক্ষমতা দখলের পর থেকে মদ্যপ অবস্থায় গাড়ি চালানো ঠেকাতে একের পর এক কঠোর ব্যবস্থা নিয়েছে। এর মধ্যে অপরাধীদের কঠোর শাস্তি দেওয়ার বিষয়টি রয়েছে। চালকদের মর্গে নিয়ে দুর্ঘটনায় নিহত ব্যক্তিদের লাশ দেখাতে বাধ্য করা হয়।দেশটির স্বরাষ্ট্র মন্ত্রণালয়ের দুর্যোগ প্রতিরোধ বিভাগের তথ্যমতে, এক সপ্তাহে (২৯ ডিসেম্বর থেকে ৪ জানুয়ারি) সড়ক দুর্ঘটনায় ৪৭৮ জন নিহত হয়েছে। গত বছর একই সময়ে এ সংখ্যা ছিল ৩৮০ জন।উপস্বরাষ্ট্রমন্ত্রী সুথি মার্কবোন বলেন, এসব দুর্ঘটনার প্রধান কারণ হলো...মদ্যপ অবস্থায় গাড়ি চালানো ও বেপরোয়া গতি। এ সময়ের মধ্যে ৩ হাজার ৯১৯টি সড়ক দুর্ঘটনা ঘটে, যার অধিকাংশই মোটরসাইকেল দুর্ঘটনা।
