
যুক্তরাষ্ট্রে একটি প্রতিষ্ঠানের সালাদের প্যাকেটে মরা বাদুড় পাওয়া গেছে। ফ্লোরিডার একটি দোকানে মরা বাদুড়সহ ওই সালাদ বিক্রি হয়েছে। ঘটনাটি বেশ আলোড়ন তুলেছে দেশটিতে। 
মার্কিন স্বাস্থ্য কর্মকর্তারা এখন বের করতে চাইছেন কীভাবে মরা বাদুড় প্যাকেটজাত সালাদে ঢুকে পড়েছে। দেশটির রোগ নিয়ন্ত্রণ ও সুরক্ষা কেন্দ্র (সিডিসি), ফ্লোরিডা স্বাস্থ্য বিভাগ এবং মার্কিন খাদ্য ও ওষুধ প্রশাসন এখন এ ঘটনা তদন্ত করছে। ইতিমধ্যে তারা আলোচিত ওই সালাদের প্যাকেটটি দোকান থেকে তুলে নিয়েছে।
গত শনিবার সিডিসির এক বিবৃতিতে বলা হয়েছে, দুই ব্যক্তি বলেছেন, তাঁরা ওই সালাদের কিছুটা খেয়ে ফেলেছেন। তাঁদের দ্রুত সংক্রামক ব্যাধির চিকিৎসা নিতে বলা হয়েছে। বাদুড়টিকে সিডিসির সংক্রামক ব্যাধির গবেষণাগারে পরীক্ষা-নিরীক্ষার জন্য পাঠানো হয়েছে। পরীক্ষার ফল যদি পজিটিভ হয়, তাহলেও সংক্রমিত প্রাণী খেয়ে সাধারণত কারও সংক্রমণের শিকার হওয়ার কথা নয়। কারণ, ভাইরাস সংক্রমিত প্রাণী দেহের বাইরে বেশিক্ষণ বেঁচে থাকতে পারে না। সিডিসি জানিয়েছে, মরা বাদুড়সহ সালাদ খেয়ে ফেলা ওই দুই ব্যক্তি জানিয়েছেন, তাঁরা সুস্থ আছেন। সংক্রমিত হওয়ার কোনো লক্ষণও নেই তাঁদের। এ পরিস্থিতিতে সংক্রমণের ঝুঁকি থাকার আশঙ্কা খুবই কম, কিন্তু একেবারে নেই বলেও উড়িয়ে দেওয়া যায় না।
এদিকে সালাদ প্রস্তুতকারক প্রতিষ্ঠান ফ্রেশ এক্সপ্রেস তাদের প্যাকেটজাত এই সালাদ প্রত্যাহার করে নিয়েছে। ওই সালাদ দেশটির দক্ষিণ-পূর্বাঞ্চলের অঙ্গরাজ্যগুলোতে ওয়ালমার্টে শুধু দেওয়া হয়েছিল। ওয়ালমার্ট তাদের র‍্যাক থেকে সালাদের অন্যান্য প্যাকেটও সরিয়ে ফেলেছে। এই সালাদ কেউ কিনে থাকলে তা ফেলে দিতে এবং না খাওয়ার পরামর্শ দেওয়া হয়েছে। অর্থ ফেরত পেতে তা দোকানে ফেরত দিতে বলা হয়েছে এবং সালাদ প্রস্তুতকারী প্রতিষ্ঠান ফ্রেশ এক্সপ্রেস কনজ্যুমার রেসপন্স সেন্টারে যোগাযোগ করার পরামর্শ দেওয়া হয়েছে।প্যাকেটজাত আর কোনো সালাদে বাদুড় থাকার কোনো খবর পায়নি সিডিসি। বাজার থেকে প্রত্যাহার করে নেওয়া সালাদ যাঁরা ইতিমধ্যে খেয়ে ফেলেছেন ও তাতে প্রাণী-জাতীয় কিছু পাননি, তাঁরা ঝুঁকিতে নেই এবং তাঁদের স্বাস্থ্য বিভাগে যোগাযোগ করারও প্রয়োজন নেই বলে জানিয়েছে সিডিসি। এএফপি।
