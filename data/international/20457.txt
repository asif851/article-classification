
দুনিয়ার বড় বড় অনেক সিদ্ধান্তের কেন্দ্রবিন্দু মার্কিন প্রেসিডেন্টের আবাসিক দপ্তর হোয়াইট হাউস। শিক্ষাদীক্ষা আর বিদ্যাবুদ্ধিতে পাকা সব বাঘা কর্মকর্তা সেখানে কাজ করেন। তাঁদের বেতন-ভাতাও বেশ লোভনীয়। প্রেসিডেন্টের বেতনের বাইরে এসব কর্মকর্তার মধ্যে সবচেয়ে বেশি বেতন পান কে?
মার্কিন প্রেসিডেন্ট বারাক ওবামার শীর্ষস্থানীয় ২২ জন উপদেষ্টার প্রত্যেকে বেশ মোটা অঙ্কের বেতন-ভাতা পান। বাংলাদেশি মুদ্রায় তা বছরে এক কোটি ৩১ লাখ ৫৯ হাজার টাকা (এক লাখ ৭২ হাজার ২০০ ডলার)। তবে তাঁদের বাইরেও রয়েছেন আরেক ব্যক্তি, যিনি উপদেষ্টাদের চেয়েও ৩০ শতাংশ বেশি বেতন পান। কে তিনি?সেই ব্যক্তি চিফ স্টাফ ডেনিস ম্যাকডোনাফ নন। ওবামার জ্যেষ্ঠ উপদেষ্টা ও ঘনিষ্ঠ বন্ধু ভ্যালেরি জ্যারেট নন। অভিবাসন সংস্কার কার্যক্রমের তদারককারী সিসিলিয়া মুনোজ নন। অভ্যন্তরীণ নিরাপত্তা (হোমল্যান্ড সিকিউরিটি) ও সন্ত্রাসবিরোধী উপদেষ্টা লিসা মোনাকোও নন। তাহলে কে? হোয়াইট হাউসে বর্তমানে ৪৬০ জন কর্মকর্তা-কর্মচারী আছেন। গতকাল শুক্রবার হোয়াইট হাউসের কর্মীদের বেতন-ভাতাসংক্রান্ত একটি প্রতিবেদন প্রকাশিত হয়। ওই প্রতিবেদন অনুসারে, হোয়াইট হাউসের কর্মীদের বার্ষিক বেতন বাংলাদেশি মুদ্রায় ২৮৯ কোটি ৬২ লাখ ১০ হাজার টাকা (তিন কোটি ৭৯ লাখ ডলার)। এতে দেখা গেছে, কর্মীদের মধ্যে সবচেয়ে বেশি বেতন পান সেথ হুইলার। তিনি জাতীয় অর্থনৈতিক পরিষদের (ন্যাশনাল ইকোনমিক কাউন্সিল) জ্যেষ্ঠ উপদেষ্টা। ওবামার হাউজিং ফিন্যান্সের কৌশল প্রণয়ন করেন তিনি। হোয়াইট হাউসের বার্ষিক প্রতিবেদন অনুযায়ী হুইলারের বার্ষিক বেতন এক কোটি ৭১ লাখ ৯৩ হাজার ৯০০ টাকা (দুই লাখ ২৫ হাজার ডলার)।
প্রতিবেদন অনুযায়ী, ন্যাশনাল ইকোনমিক কাউন্সিলের পরিচালক জেন স্পারলিংয়ের চেয়েও বেশি বেতন পান হুইলার। স্পারলিংয়ের বার্ষিক বেতন এক কোটি ৩১ লাখ ৫৯ হাজার টাকা (এক লাখ ৭২ হাজার ২০০ ডলার)।
দেশটির ভাইস প্রেসিডেন্ট জো বাইডেনের বার্ষিক বেতন এক কোটি ৭৬ লাখ ২৯ হাজার ৪০০ টাকা (দুই লাখ ৩০ হাজার ৭০০ ডলার)। আর প্রেসিডেন্ট ওবামার বার্ষিক বেতন তিন কোটি পাঁচ লাখ ৬৬ হাজার ৯০০ টাকা (চার লাখ ডলার)।
