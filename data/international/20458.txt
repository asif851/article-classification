
রুশ পররাষ্ট্রমন্ত্রী সের্গেই লাভরভ বলেছেন, সৌদি আরবের সঙ্গে জ্বালানি খাতে সহযোগিতার জন্য রাশিয়া প্রস্তুত রয়েছে। গতকাল রোববার জেদ্দায় সৌদি আরবের পররাষ্ট্রমন্ত্রী আদেল আল-জুবায়েরের সঙ্গে দ্বিপক্ষীয় বৈঠক শেষে তিনি এসব কথা বলেন।
রুশ গণমাধ্যমকে সের্গেই লাভরভ বলেন, ‘সৌদি আরবের বাদশা সালমান বিন আবদুল আজিজ আল-সৌদ জ্বালানি খাতে আমাদের সহযোগিতার বিষয়ে সন্তোষ প্রকাশ করেছেন। রাশিয়ার সরকারও এ খাতে দুই দেশের সহযোগিতাকে অধিক গুরুত্ব দিচ্ছে।’রুশ পররাষ্ট্রমন্ত্রী আরও বলেন, ‘আমাদের অর্থনৈতিক প্রতিষ্ঠানগুলো রাশিয়া ও সৌদি আরবের জ্বালানি, শিল্প, কৃষিসহ অন্যান্য সম্ভাবনাময় খাতে রিয়াদের সঙ্গে যৌথ প্রকল্প গড়ে তুলতে প্রস্তুত রয়েছে।সম্প্রতি রাশিয়া ও সৌদি আরবের মধ্যে সম্পর্ক আরও ঘনিষ্ঠ হয়ে উঠেছে। জ্বালানি বাজারে পরস্পরের প্রতি সহযোগিতা বাড়াতে দুই দেশ গত বছর একটি চুক্তি সই করে। চুক্তি অনুযায়ী, ২০১৮ সালের মার্চ পর্যন্ত তেলের উত্তোলন সীমিত রাখবে বিশ্বের অন্যতম তেল উৎপাদনকারী এই দুই দেশ। এ সময়ে ১৮ লাখ ব্যারেল তেল উত্তোলনেই সম্মত রয়েছে রাশিয়া ও সৌদি আরব। সূত্র: ইতার-তাস।
 
