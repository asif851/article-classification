
মিসরে এবার রাজধানী কায়রোর একটি পুলিশ একাডেমির কাছে বিস্ফোরণের ঘটনা ঘটেছে। গতকাল শনিবারের এ বিস্ফোরণে কেউ হতাহত না হলেও জঙ্গি তৎপরতা ভয়াবহ রূপ নেওয়ারই ইঙ্গিত মনে করা হচ্ছে একে।স্বৈরশাসক হোসনি মোবারকের বিরুদ্ধে জনগণের বিপ্লবের বার্ষিকীতে পাল্টাপাল্টি কর্মসূচির মধ্যে ওই বিস্ফোরণের ঘটল।গত শুক্রবারই কায়রোয় পুলিশ সদর দপ্তরসহ তিনটি স্থানে দফায় দফায় বোমা বিস্ফোরণে ছয়জনের মৃত্যু হয়। আল-কায়েদার আদর্শে অনুপ্রাণিত একটি সংগঠন ওই হামলার দায় স্বীকার করেছে। এ ছাড়া শুক্রবার কট্টর ইসলামপন্থী বিক্ষোভকারীদের সঙ্গে পুলিশ ও নিরাপত্তা বাহিনীর সংঘর্ষে নিহত হয়েছেন ১৪ জন।স্বরাষ্ট্র মন্ত্রণালয় জানিয়েছে, গতকাল সকালে উত্তর কায়রোয় পুলিশ একাডেমির বাইরে বিস্ফোরণ ঘটে। এতে হতাহত হওয়ার খবর পাওয়া যায়নি। স্বৈরশাসক হোসনি মোবারকের বিরুদ্ধে গণবিপ্লবের তৃতীয় বার্ষিকী উপলক্ষে প্রতিদ্বন্দ্বী রাজনৈতিক পক্ষগুলো পাল্টাপাল্টি সমাবেশের ঘোষণা দেওয়ায় এমন হামলা আরও ঘটতে পারে বলে আশঙ্কা করা হচ্ছে।জঙ্গিগোষ্ঠী আনসার বায়াত আল-মাকদিস (জেরুজালেমের সমর্থক) হামলার দায় স্বীকার করেছে। তারা অনলাইনে প্রকাশিত এক বার্তায় ‘শত্রুদের সদর দপ্তর ও নিরাপত্তাকেন্দ্রগুলো’ থেকে মুসলমানদের দূরে থাকার আহ্বানও জানিয়েছে। গত বছর সংগঠনটি মিসরের স্বরাষ্ট্রমন্ত্রীকে হত্যার লক্ষ্যে পরিচালিত একটি ব্যর্থ হামলার দায় স্বীকার করেছিল। তবে মিসরের সেনা-সমর্থিত বর্তমান সরকার এবং দেশটির সব রাষ্ট্রীয় এবং বেশির ভাগ বেসরকারি গণমাধ্যম প্রতিষ্ঠান এসব হামলার জন্য ক্ষমতাচ্যুত প্রেসিডেন্ট মুরসির সংগঠন নিষিদ্ধঘোষিত মুসলিম ব্রাদারহুডকে দায়ী করে।কায়রোতে প্রতিদ্বন্দ্বী রাজনৈতিক গোষ্ঠীগুলোর ২৫ জানুয়ারির সমাবেশ নিয়ে উদ্বেগ থাকায় আগে থেকেই নিরাপত্তাব্যবস্থা জোরদার করা হয়। মোতায়েন করা হয় অতিরিক্ত পুলিশ ও সেনাসদস্য। পাশাপাশি আকাশ থেকে হেলিকপ্টার দিয়ে পরিস্থিতির ওপর নজরদারি করা হয়।টানা ১৮ দিনের বিক্ষোভ কর্মসূচির অংশ হিসেবে মুরসির সমর্থকেরা গতকাল কায়রোর বিভিন্ন মসজিদ থেকে মিছিল বের করার ঘোষণা দেওয়ায় পুলিশ আগে থেকেই শহরটির প্রধান চত্বরগুলো ঘিরে রাখে। পাশাপাশি দিনটি উপলক্ষে সরকারের পক্ষ থেকেও পাল্টা কর্মসূচির আহ্বান জানানো হয়েছিল।মোবারকের পতনের পর মিসরের প্রথম গণতান্ত্রিক নির্বাচনে জয়ী হয়ে প্রেসিডেন্ট হন ইসলামপন্থী মোহাম্মদ মুরসি। গত বছরের জুলাই মাসে সেনাবাহিনী তাঁকে উৎখাত করে। এএফপি ও রয়টার্স।
 
