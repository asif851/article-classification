
এইচআইভি-এইডস রোগীর প্রথম সন্ধান মেলে আফ্রিকার বর্তমান কঙ্গো প্রজাতন্ত্রের রাজধানী কিনশাসা শহরে। আর ঘটনাটি ঘটে গত শতাব্দীর বিশের দশকে। বিজ্ঞানীদের একটি আন্তর্জাতিক দল এ দাবি করেছেন। তাঁরা বলছেন, জনসংখ্যা বৃদ্ধি, শারীরিক সম্পর্ক ও রেলপথের বিস্তারের কারণে দ্রুত ছড়িয়ে পড়ে প্রাণঘাতী রোগটি। খবর বিবিসির।
যুক্তরাজ্যের অক্সফোর্ড ও বেলজিয়ামের লুভেন বিশ্ববিদ্যালয়ের বিজ্ঞানীদের দলটি সায়েন্স সাময়িকীতে প্রকাশিত এক প্রতিবেদনে এইডসের উৎপত্তি নিয়ে এ নতুন তথ্য তুলে ধরেন। এতে বলা হয়, এইচআইভি-এইডসের সূত্রপাত হওয়ার এলাকা চিহ্নিত করতে বিজ্ঞানীরা ‘ভাইরাসের প্রত্নতত্ত্ব’ ব্যবহার করেন। তাঁরা আর্কাইভে রাখা এইচআইভির নানা নমুনার জেনেটিক কোড বিশ্লেষণ করে এর উৎস খুঁজে পান। এইচআইভির ‘বংশলতিকা’ পুনর্গঠন করে এর ‘পূর্বপুরুষ’ খোঁজার চেষ্টা করা হয়।
সংশ্লিষ্ট বিজ্ঞানীরা এইচআইভি-এইডস দ্রুত ছড়িয়ে পড়ার কারণও খোঁজার চেষ্টা করেছেন। প্রতিবেদনে তাঁরা বলেছেন, যৌন-বাণিজ্য বেড়ে যাওয়া, দ্রুতগতিতে জনসংখ্যা বৃদ্ধি এবং হাসপাতাল-ক্লিনিকে একই সিরিঞ্জ দিয়ে একাধিক রোগীকে ইনজেকশন দেওয়াই সম্ভবত এইচআইভি দ্রুত ছড়িয়ে পড়ার কারণ। তাঁদের মতে, আরেকটি সম্ভাব্য কারণ ঔপনিবেশিক শাসক বেলজিয়ামের সহায়তায় স্থাপিত রেলপথ। ট্রেনে কিনশাসা শহর দিয়ে বিশের দশকে বছরে অন্তত ১০ লাখ মানুষ যাতায়াত করতেন। এটি আশপাশের অঞ্চলে এইচআইভি দ্রুত ছড়াতে ভূমিকা রেখেছে।
আফ্রিকা মহাদেশে এইচআইভির দীর্ঘ ইতিহাস থাকলেও ঠিক কোথায় এর উৎপত্তি তা নিয়ে নানা বিতর্ক রয়েছে। এ ভাইরাসের প্রতিষেধক আবিষ্কারের চেষ্টা এখনো সফল হয়নি। তবে চিকিৎসায় উন্নতির কারণে এইডস রোগীদের তুলনামূলক সুস্থভাবে বেঁচে থাকার সময়সীমা অনেক বেড়েছে।
