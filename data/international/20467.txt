
যুক্তরাষ্ট্রের প্রেসিডেন্ট বারাক ওবামা তাঁর স্ত্রী মিশেল ওবামাকে আসন্ন জন্মদিন উপলক্ষে ব্যতিক্রমধর্মী এক উপহার দিয়েছেন। এ উপহার হচ্ছে একান্ত নিজস্ব কিছু সময়।বড়দিনের ছুটি কাটাতে দুই সপ্তাহের জন্য সপরিবারে হাওয়াই অঙ্গরাজ্যে গিয়েছিলেন বারাক ওবামা। ছুটি শেষ। দুই মেয়েকে নিয়ে গত শনিবার রাতে হোয়াইট হাউসের পথে রওনা হন। গতকাল রোববার সকালেই রাজধানীতে পৌঁছানোর কথা তাঁদের।ফার্স্ট লেডি মিশেলকে প্রেসিডেন্ট হাওয়াই দ্বীপে একা রেখে এসেছেন নিজের মতো করে সময় কাটাতে। মিশেলের ৫০তম জন্মদিন উপলক্ষে এই বিশেষ উপহার দিয়েছেন ওবামা; যাতে বন্ধুদের সঙ্গে নিজের মতো করে সময় কাটাতে পারেন মিশেল। তাঁর এ সময়ে ভাগ বসাবে না কেউ। স্বামী ওবামা তো ননই, এমনকি দুই মেয়েও না। হোয়াইট হাউস কর্তৃপক্ষ এ তথ্য জানিয়েছে। হাওয়াই দ্বীপে ছুটি কাটানোর সময় নির্ভার ওবামা গলফ খেলেন। স্ত্রী ও দুই মেয়ের সঙ্গে ঘরোয়াভাবে উদ্যাপন করেন বড়দিন। রয়টার্স।
