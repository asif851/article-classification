
জরিমানা হিসেবে এই মুহূর্তে ১০ কোটি রুপি জমা না দিলে আরও ১৩ মাস কারাবাস করতে হবে ভারতের তামিলনাড়ু রাজ্যের প্রয়াত মুখ্যমন্ত্রী জয়ললিতার ছায়াসঙ্গী শশীকলা নটরাজনকে। দেশটির সুপ্রিম কোর্ট এই আদেশ দিয়েছেন।
গতকাল মঙ্গলবার টাইমস অব ইন্ডিয়ার খবরে জানানো হয়, হিসাববহির্ভূত সম্পত্তি রাখার মামলায় এখন কর্ণাটকের রাজধানী বেঙ্গালুরুর পারাপ্পানা আগ্রাহারা কারাগারে আছেন শশীকলা। এই মামলায় সাজা পাওয়া শশীকলাকে আগামী চার বছর এই কারাগারেই কাটাতে হবে। এখন তার সঙ্গে যুক্ত হয়েছে জরিমানা।
পারাপ্পানা আগ্রাহারা কারাগারের তত্ত্বাবধায়ক কৃষ্ণ কুমার এক বিবৃতিতে বলেছেন, সুপ্রিম কোর্টের নির্দেশ অনুযায়ী শশীকলাকে ১০ কোটি রুপি জরিমানা দিতে হবে। ওই জরিমানা দিতে ব্যর্থ হলে তাঁর কারাবাসের মেয়াদ আরও ১৩ মাস বেড়ে যাবে।
খবরে জানানো হয়, একই মামলায় ২০১৪ সালের সেপ্টেম্বরে নিম্ন আদালতের রায়ে শশীকলা ২১ দিন কারাবাস করেন। সে কারণেই এখন তাঁকে চার বছরের মধ্যে মোট ৩ বছর ১১ মাস জেলে থাকতে হবে। এই মামলায় একই কারাগারে আছেন শশীকলার আত্মীয় সুধাকরণ ও ইলাবরসি।
 
