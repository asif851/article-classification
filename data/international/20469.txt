
ইরানে ক্ষেপণাস্ত্র প্রতিরক্ষাব্যবস্থার সরবরাহ শুরু করতে গতকাল সোমবার এক ডিক্রি জারি করেছে রাশিয়া। সেই সঙ্গে তেলের বিনিময়ে দেশটিতে পণ্যের জোগান দেওয়াও শুরু করেছে মস্কো।এর মধ্য দিয়ে ইরানের ওপর থেকে আন্তর্জাতিক নিষেধাজ্ঞা প্রত্যাহারের পর নানা সুবিধা আদায়ের দৌড়ে নিজেকে এগিয়ে রাখারই ইঙ্গিত দিল রাশিয়া। অন্যদিকে এ ঘটনায় ক্ষুব্ধ প্রতিক্রিয়া জানিয়েছে ইহুদি রাষ্ট্র ইসরায়েল। খবর রয়টার্স ও এএফপির।তেহরানের পরমাণু কর্মসূচি সীমিত করা প্রসঙ্গে চলতি মাসে রাশিয়াসহ ছয় বিশ্বশক্তি ও ইরান একটি অন্তর্বর্তীকালীন চুক্তিতে উপনীত হওয়ার প্রেক্ষাপটে মস্কো এ পদক্ষেপ নিল।ক্রেমলিন বলেছে, রুশ প্রেসিডেন্ট ভ্লাদিমির পুতিন ইরানকে অত্যাধুনিক এস-৩০০ রকেটবিধ্বংসী ক্ষেপণাস্ত্র প্রতিরক্ষাব্যবস্থা সরবরাহে স্ব-আরোপিত নিষেধাজ্ঞা তুলে নিতে এক ডিক্রি সই করেছেন। পশ্চিমাদের চাপে রাশিয়া ২০১০ সালে এই ব্যবস্থা সরবরাহ-সংক্রান্ত এক চুক্তি বাতিল করেছিল। পরবর্তী সময়ে এটি দুই দেশের সম্পর্কে বড় ধরনের অস্বস্তির বিষয় হয়ে ওঠে।এক রুশ সরকারি কর্মকর্তা জানান, একটি বিনিময় চুক্তির আওতায় রাশিয়া অপরিশোধিত তেলের বিনিময়ে ইরানে খাদ্যশস্য, সরঞ্জাম ও নির্মাণ উপকরণ সরবরাহও শুরু করে দিয়েছে।ইসরায়েলের ক্ষোভ: প্রেসিডেন্ট পুতিনের ডিক্রি জারিতে তীব্র ক্ষোভ ও নিন্দা জানিয়েছে ইসরায়েল। এর আগে ইরানের সঙ্গে ছয় বিশ্বশক্তির অন্তর্বর্তীকালীন চুক্তিতে উপনীত হওয়ার কারণেও ক্ষুব্ধ প্রতিক্রিয়া জানিয়েছিল দেশটি।ইসরায়েলের গোয়েন্দাবিষয়ক মন্ত্রী জুভাল স্টেইনিৎজ গতকাল এক বিবৃতিতে বলেন, পরমাণু চুক্তির মধ্য দিয়ে ইরানকে যে বৈধতা দেওয়া হয়েছে, রাশিয়ার এ পদক্ষেপ সেটারই প্রত্যক্ষ ফল।
