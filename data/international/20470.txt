
আফগানিস্তানের ভাইস প্রেসিডেন্ট আবদুল রশিদ দোস্তামের বিরুদ্ধে যৌন নিপীড়নের অভিযোগ এনেছেন দেশটির এক জ্যেষ্ঠ কর্মকর্তা। আজ বুধবার বিবিসি অনলাইনের প্রতিবেদনে এ তথ্য জানানো হয়।
ওই আফগান কর্মকর্তার ভাষ্য, গত মাসের শেষের দিকে তাঁকে সহিংস উপায়ে অপহরণ ও যৌন নিপীড়ন করেন ভাইস প্রেসিডেন্ট।
দোস্তামের বিরুদ্ধে গুরুতর অভিযোগটি এনেছেন তাঁর নিজ প্রদেশ জোওজজানের সাবেক গভর্নর আহমেদ এসচি।
অভিযোগকারীর ভাষ্য, তাঁকে দোস্তামের বাড়িতে পাঁচ দিন আটকে রাখা হয়। এ সময় ভাইস প্রেসিডেন্ট ও অন্য ১০ জন ব্যক্তি তাঁর ওপর হামলা-নিপীড়ন চালান।
অভিযোগ অস্বীকার করেছেন দোস্তাম। এই অভিযোগকে ‘প্ররোচনা’ হিসেবে বর্ণনা করেছেন তিনি।
দোস্তামের ভাষ্য, তিনি নন, আফগান গোয়েন্দা সংস্থা এসচিকে আটক করে।
দোস্তামের এক মুখপাত্র বিবৃতিতে দাবি করেন, বিরোধীদের অর্থায়নের অভিযোগে এসচিকে আটক করে আফগান নিরাপত্তা বাহিনী।
এসচি বা দোস্তামের দাবি নিরপেক্ষভাবে যাচাই করা যায়নি।
অভিযোগের পূর্ণাঙ্গ তদন্তের প্রতিশ্রুতি দিয়েছে আফগান প্রেসিডেন্টের দপ্তর।
উজবেক জাতিসত্তার দোস্তাম একজন সাবেক যুদ্ধবাজ নেতা। আফগান গৃহযুদ্ধে তাঁর বিরুদ্ধে নৃশংসতার অভিযোগ রয়েছে। ২০১৪ সালে আফগানিস্তানের জাতীয় ঐক্যের সরকারে যোগ দেন তিনি।
