
যুক্তরাষ্ট্রের পুরোনো মিত্র ফিলিপাইন এবার রাশিয়ার সঙ্গে সামরিক মহড়ার পরিকল্পনা করছে। রাশিয়ার নৌবাহিনীর দুটি জাহাজ ম্যানিলায় বিরল যাত্রাবিরতি করেছে। ফিলিপাইনের প্রেসিডেন্ট রদ্রিগো দুতার্তের যুক্তরাষ্ট্রের দূরত্ব সৃষ্টির পরিপ্রেক্ষিতে এ ঘটনা ঘটল।রাশিয়ার নৌবাহিনীর ডেপুটি কমান্ডার রিয়ার অ্যাডমিরাল এদুওয়ার্দ মিখাইলভ গতকাল মঙ্গলবার মহড়ার পরিকল্পনার কথা জানিয়ে বলেন, এই যৌথ সামরিক মহড়ায় সমুদ্রে জলদস্যুতা ও সন্ত্রাসবাদ প্রতিরোধের ওপর গুরুত্ব দেওয়া হবে। এ দুটি বিষয়কেই এ অঞ্চলের জন্য সবচেয়ে বড় নিরাপত্তাগত উদ্বেগ বলে উল্লেখ করেন তিনি।ম্যানিলায় নোঙর ফেলা রুশ ডেস্ট্রয়ার অ্যাডমিরাল ট্রিবাটসের পাশে দাঁড়িয়ে এদুওয়ার্দ মিখাইলভ স্থানীয় সাংবাদিকদের বলেন, ‘আমরা খুবই নিশ্চিত যে ভবিষ্যতে আপনাদের সঙ্গে এ ধরনের মহড়ায় অংশ নেব। এটা হতে পারে কেবল কৌশলগত। কিংবা কিছু যুদ্ধের অস্ত্রসরঞ্জামও ব্যবহৃত হতে পারে।’রাশিয়ার নৌবাহিনীর কর্মকর্তা এদুওয়ার্দ মিখাইলভ এ সময় দক্ষিণ চীন সাগরে চীন ও মালয়েশিয়ার সঙ্গে যৌথ সামরিক মহড়ার সম্ভাবনার কথাও উল্লেখ করেন। তিনি বলেন, ‘আমরা সত্যিই আশা করছি, দক্ষিণ চীন সাগরে অল্প কয়েক বছরের মধ্যে পরীক্ষামূলকভাবে এ মহড়া শুরু হবে। কেবল রাশিয়া ও ফিলিপাইন নয়, এর সঙ্গে চীন ও মালয়েশিয়াও থাকবে।’ফিলিপাইন নৌবাহিনীর কর্মকর্তা কমোডর ফ্রান্সিসকো কাবুদাও বলেন, রাশিয়ার কোনো সামরিক নৌযানের ফিলিপাইনে নোঙর করার মাত্র তৃতীয় ঘটনা এটি।যুক্তরাষ্ট্রের সাবেক উপনিবেশ ফিলিপাইন গত কয়েক দশক থেকেই দেশটির অন্যতম গুরুত্বপূর্ণ ও বিশ্বস্ত মিত্র। দেশ দুটি একটি প্রতিরক্ষা চুক্তিতেও আবদ্ধ। কিন্তু ফিলিপাইনের ক্ষমতায় আসার মাত্র ছয় মাসেই স্বঘোষিত সমাজতন্ত্রী দুতার্তে তাঁর দেশের পররাষ্ট্র ও সামরিক জোটের পাল ঘুরিয়ে দেন চীন ও রাশিয়ার দিকে। গত বছরের অক্টোবরে বেইজিং সফরের সময় তিনি রাশিয়া ও চীনের সঙ্গে সম্পর্ক আরও ঘনিষ্ঠ করার আশা প্রকাশ করেন।
