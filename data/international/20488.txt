
সফরের আগে
মিয়ানমারে গতকাল শুক্রবার ২০ জনেরও বেশি রাজবন্দীকে মুক্তি দেওয়া হয়েছে। প্রেসিডেন্ট থেইন সেইন ঐতিহাসিক সফরে যুক্তরাষ্ট্রের উদ্দেশে দেশ ছাড়ার কয়েক ঘণ্টা আগে তাঁদের মুক্তি দেওয়া হয়। প্রেসিডেন্টের একজন মুখপাত্র টুইটারে বলেন, ‘ব্যাপক অংশগ্রহণমূলক রাজনৈতিক প্রক্রিয়ার’ ব্যাপারে প্রেসিডেন্টের দৃঢ় সংকল্পের অংশ হিসেবে এটি করা হয়েছে। বন্দীদের রাজনৈতিক সুবিধা আদায়ের হাতিয়ার হিসেবে ব্যবহারের অভিযোগ অস্বীকার করেন তিনি। এএফপি।
 
নিবন্ধন বেড়েছে
লাতিন আমেরিকার বৃহত্তম অর্থনীতির দেশ ব্রাজিলে গত আট বছরে আগ্নেয়াস্ত্র নিবন্ধনের হার অনেক বেড়েছে বলে এক গবেষণায় দেখা গেছে। পুলিশের তথ্য অনুযায়ী, বৈধ আগ্নেয়াস্ত্রের সংখ্যা ২০০৪ সালের পাঁচ হাজার ১৬১ থেকে গত বছর সাড়ে ৩১ হাজারে ওঠে। আগ্নেয়াস্ত্রের কারণে মৃত্যুহারের দিক থেকে বিশ্বে ব্রাজিলের অবস্থান সপ্তম। বিবিসি।
 
সম্ভাব্য তিন কারণ
গত মাসে যুক্তরাষ্ট্রের টেক্সাসে ঘটা সার কারখানার বিস্ফোরণের সম্ভাব্য তিনটি কারণ চিহ্নিত করা হয়েছে। তদন্তকারী কর্মকর্তারা বলেছেন, ইচ্ছাকৃত অগ্নিসংযোগ, বৈদ্যুতিক সরঞ্জামের ত্রুটি, এমনকি গলফ খেলার গাড়ির (বাগি) ত্রুটিপূর্ণ ব্যাটারি থেকে ওই বিস্ফোরণ ঘটে থাকতে পারে। গত ১৭ এপ্রিল ওয়েস্ট ফার্টিলাইজার নামের এক কোম্পানির ওই কারখানায় প্রচণ্ড বিস্ফোরণে ১৫ জন নিহত ও দুই শতাধিক লোক আহত হন। বিবিসি।
 
রুবির সাক্ষ্য
অপ্রাপ্তবয়স্ক মেয়ের সঙ্গে ইতালির সাবেক প্রধানমন্ত্রী সিলভিও বেরলুসকোনির শারীরিক সম্পর্কের মামলায় গতকাল শুক্রবার আদালতে সাক্ষ্য দিয়েছেন সংশ্লিষ্ট মেয়েটি। কারিমা এল-মাহারুগ নামের মরক্কোর বংশোদ্ভূত ওই নর্তকী ‘রুবি’ নামে বেশি পরিচিত। অভিযোগ রয়েছে, বেরলুসকোনি রুবির সঙ্গে অর্থের বিনিময়ে সম্পর্ক করার সময় তাঁর বয়স ছিল মাত্র ১৭। দুজনেই অভিযোগের সত্যতা অস্বীকার করেছেন। এএফপি।
