
ইরানের সর্বোচ্চ নেতা আয়াতুল্লাহ আলী খামেনিকে ‘মধ্যপ্রাচ্যের নতুন হিটলার’ বলে আখ্যা দিয়েছেন সৌদি আরবের প্রভাবশালী যুবরাজ মোহাম্মদ বিন সালমান। গত বৃহস্পতিবার নিউইয়র্ক টাইমস পত্রিকায় প্রকাশিত সাক্ষাৎকারে তিনি খামেনিকে এ আখ্যা দেন।
বৈরী দেশ দুটির মধ্য ক্রমবর্ধমান বাগ্‌যুদ্ধের ধারাবাহিকতায় যুবরাজ মোহাম্মদ এই উত্তেজনাকর মন্তব্য করলেন। সিরিয়া, ইয়েমেনসহ এতদঞ্চলে পরস্পরের প্রতিদ্বন্দ্বী পক্ষকে সমর্থন জুগিয়ে আসছে সুন্নি মুসলিম-অধ্যুষিত সৌদি আরব ও শিয়া সংখ্যাগরিষ্ঠ ইরান।
সৌদি আরবের যুবরাজ ও প্রতিরক্ষামন্ত্রী মোহাম্মদ বিন সালমান সাক্ষাৎকারে এমন ইঙ্গিতও দেন যে, আয়াতুল্লাহ আলী খামেনির অধীন ইরান যেভাবে আঞ্চলিক ‘আধিপত্য বিস্তার করে চলেছে’, তা প্রতিহত করতে হবে। যুবরাজকে উদ্ধৃত করে পত্রিকাটি বলেছে, ‘আমরা ইউরোপ থেকে এ শিক্ষাই পেয়েছি, আত্মতুষ্টি কাজে আসে না। আমরা ইরানে “নতুন হিটলার” দেখতে চাই না; যাতে ইউরোপ ও মধ্যপ্রাচ্যে সংঘটিত ঘটনাবলির পুনরাবৃত্তি না ঘটে।’
সম্প্রতি সৌদি মিত্র সাদ আল-হারিরির প্রধানমন্ত্রীর পদ থেকে সরে যাওয়ার ঘোষণা ও এর জন্য ইরান-সমর্থিত হিজবুল্লাহ গোষ্ঠীকে অভিযুক্ত করে মন্তব্য করার পর সৌদি-ইরান সম্পর্কের তিক্ততা আরও বেড়ে যায়। অবশ্য অতিসম্প্রতি সৌদি আরব থেকে দেশে ফিরে সাদ হারিরি তাঁর পদত্যাগের বিষয়টি স্থগিত করেন।
সাদ হারিরি তাঁর পদত্যাগের কারণ হিসেবে লেবাননের হিজবুল্লাহর প্রভাব ও তাঁর জীবনাশঙ্কার কথা উল্লেখ করেছিলেন। তবে হিজবুল্লাহ ওই অভিযোগ অস্বীকার করে।  
