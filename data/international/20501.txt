
সৌদি আরবের নেতৃত্বাধীন ৩৪টি দেশের সন্ত্রাসবাদবিরোধী জোটে নিজেদের নাম দেখতে পেয়ে বিস্ময় প্রকাশ করেছে পাকিস্তান। সাংবাদিকদের সঙ্গে আলাপকালে দেশটির পররাষ্ট্রসচিব আইজাজ চৌধুরী বলেন, জোটের সদস্য দেশগুলোর নামের তালিকায় পাকিস্তানের নাম দেখে তিনি বিস্মিত। আজ বুধবার পাকিস্তানের ডন অনলাইনের প্রতিবেদনে এ তথ্য জানানো হয়।পাকিস্তানের পররাষ্ট্রসচিব বলেন, এ বিষয়টি নিয়ে তিনি ইতিমধ্যে সৌদি আরবে নিযুক্ত পাকিস্তানের রাষ্ট্রদূতের সঙ্গে কথা বলেছেন। ওই রাষ্ট্রদূতকে সৌদি সরকারের সঙ্গে কথা বলে বিষয়টি স্পষ্ট করতে বলেছেন তিনি।পাকিস্তান সরকারের আরেকজন জ্যেষ্ঠ কর্মকর্তা জানিয়েছেন, ওই জোটে অন্তর্ভুক্ত করে পাকিস্তানের নাম প্রকাশ করার আগে ইসলামাবাদের সঙ্গে এ বিষয়ে কোনো আলোচনাই করা হয়নি।ডনের প্রতিবেদনে বলা হয়, সৌদি আরব এমনটা এই প্রথম করেনি। দেশটি এর আগে ইয়েমেনে অভিযান চালানোর সময় অভিযান পরিচালনাকারী জোটের সদস্য হিসেবে পাকিস্তানের নাম ঘোষণা করেছিল। এমনকি জোটের মিডিয়া সেন্টারেও পাকিস্তানের পতাকা প্রদর্শন করেছিল। কিন্তু পাকিস্তান ইয়েমেন অভিযানে যোগ দেয়নি।ওই প্রতিবেদনে আরও বলা হয়, এটা পাকিস্তান সরকারের নীতি যে, জাতিসংঘের শান্তিরক্ষা মিশন ছাড়া দেশের বাইরে কোথাও সেনা মোতায়েন করবে না। অতীতে যুক্তরাষ্ট্রের নেতৃত্বাধীন আ​ইএসবিরোধী জোটে যোগ দিতে মার্কিন আহ্বান দুবার প্রত্যাখ্যান করে ইসলামাবাদ। এ বিষয়ে গত মাসে পাকিস্তান সেনাবাহিনীর মুখপাত্র লেফটেন্যান্ট জেনারেল অসিম বাজউয়া বলেছিলেন, ‘দেশের বাইরে গিয়ে কোথাও সম্পৃক্ত হওয়ার কোনো ইচ্ছা পাকিস্তান সেনাবাহিনীর নেই।’
সৌদি আরব গতকাল মঙ্গলবার ​এক বিবৃতিতে জানায়, ইরাক, সিরিয়া, লিবিয়া, মিসর ও আফগানিস্তানে সন্ত্রাসবাদবিরোধী লড়াইয়ে সমন্বয় এবং সমর্থনের জন্য জোট গঠন করা হয়েছে। সৌদি আরবের নেতৃত্বাধীন নতুন এই জোটের সদর দপ্তর হবে ​রিয়াদ।বিবৃতিতে আরও জানানো হয়, ওই জোটভুক্ত দেশগুলো হলো সৌদি আরব, বাহরাইন, বাংলাদেশ, বেনিন, চাদ, কোমোরোস, আইভরি কোস্ট, জিবুতি, মিসর, গ্যাবন, গিনি, জর্ডান, কুয়েত, লেবানন, লিবিয়া, মালয়েশিয়া, মালদ্বীপ, মালি, মরক্কো, মৌরিতানিয়া, নাইজার, নাইজেরিয়া, পাকিস্তান, ফিলিস্তিন, কাতার, সেনেগাল, সিয়েরা লিওন, সোমালিয়া, সুদান, টোগো, তিউনিসিয়া, তুরস্ক, সংযুক্ত আরব আমিরাত ও ইয়েমেন। ইন্দোনেশিয়াসহ আরও ১০টি মুসলিম দেশ এই জোটকে সমর্থন করেছে।
 
অারও পড়ুন :-
সন্ত্রাসবিরোধী সৌদি জোটে যোগ দিচ্ছে বাংলাদেশ
