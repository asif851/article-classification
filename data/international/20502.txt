
মুয়াম্মার গাদ্দাফি যুগের নেতা বা কর্মকর্তাদের রাজনৈতিক পদে থাকা নিষিদ্ধ করে একটি আইন পাস করেছে লিবিয়ার পার্লামেন্ট। এই আইনের ফলে প্রধানমন্ত্রী আলী জিদানসহ সরকারের শীর্ষস্থানীয় কর্মকর্তাদের অনেকেই পদ হারাতে পারেন। মানবাধিকার সংগঠনগুলো বলেছে, পদক্ষেপটি ঢালাওভাবে নেওয়া হয়েছে।
আইনটির সমর্থনে গাদ্দাফিকে উত্খাতে লড়াই করা মিলিশিয়া বাহিনী বিচার ও পররাষ্ট্র মন্ত্রণালয় ঘেরাওয়ের এক সপ্তাহের মাথায় জেনারেল ন্যাশনাল কংগ্রেসে (জিএনসি) এ ভোটাভুটি অনুষ্ঠিত হলো। ওই মিলিশিয়ারা ঘোষণা দিয়েছিল, আইনটি পাস না হওয়া পর্যন্ত তারা ঘেরাও কর্মসূচি প্রত্যাহার করবে না।
২০০ আসনের পার্লামেন্টে ১৬৪ জন এমপি আইনটির পক্ষে ভোট দিয়েছেন। বিপক্ষে দিয়েছেন মাত্র চারজন। আইনটি পাস হওয়ার জন্য দুই-তৃতীয়াংশ ও একটি ভোটই যথেষ্ট ছিল। এই আইন বাস্তবায়নে এখন একটি বিশেষ কমিশন গঠন করা হবে।
নতুন আইনের আওতায় ১৯৬৯ থেকে ২০১১ সাল পর্যন্ত সরকারের শীর্ষ পদে দায়িত্ব পালনকারী কেউ সরকারি দায়িত্ব পালন করতে পারবেন না। তবে এটা স্পষ্ট নয় যে, এই নিষেধাজ্ঞা কত দিন স্থায়ী হবে। 
হিউম্যান রাইটস ওয়াচের কর্মকর্তা সারাহ লিয়াহ হুইটসন এক বিবৃতিতে বলেছেন, ‘আইনটি খুব বেশি ভাসা ভাসা। গাদ্দাফির চার দশকের শাসনামলে কখনো কাজ করে থাকা যে কেউ হয়তো এর আওতায় পড়বেন।’
২০১১ সালের ১১ অক্টোবর সিরতে এক অভিযানে নিহত হন সাবেক একনায়ক গাদ্দাফি। বিবিসি।
