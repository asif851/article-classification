
প্রধানমন্ত্রী নরেন্দ্র মোদিকে সরাসরি আক্রমণ করে কংগ্রেস সহসভাপতি রাহুল গান্ধী বিহারে নির্বাচনী অভিযান শুরু করলেন। পশ্চিম চম্পারন জেলার রামনগরে এক জনসভায় আজ শনিবার তিনি বলেন, স্যুট-বুটে মোড়া মোদি এখন শুধুই স্যুট-বুট পরা লোকজনের সঙ্গে মেশেন, কথা বলেন। চাষিদের কথা ভাবার কোনো সময়ই তাঁর নেই। মিথ্যে আশ্বাস দেওয়ায়ও তাঁর জুড়ি নেই। প্রমাণ করেছেন, তিনি একজন ‘ফেকু’।বিহারে কংগ্রেস আরজেডি ও জেডির (ইউ) জোটসঙ্গী হলেও এই জনসভায় ওই দুই দলের শীর্ষ নেতারা হাজির ছিলেন না। দুই দলের ব্যাখ্যা, প্রার্থী মনোনয়ন নিয়ে তাঁরা ব্যস্ত। রাহুল অবশ্য বুঝিয়ে দিয়েছেন, মোদি-সরকারের ‘কৃষকবিরোধী জমিনীতিই’ হতে চলেছে তাঁর দলের প্রধান হাতিয়ার।আগামীকাল রোববার দিল্লিতে রামলীলা ময়দানে কিসান মহাসম্মেলনের আয়োজন করেছে কংগ্রেস। সেখানে কংগ্রেস কীভাবে মোদি সরকারকে আক্রমণ করবে, তারই ইঙ্গিত রাহুল আজ রামনগরের জনসভায় দিয়ে গেলেন।রাহুল বলেন, কৃষকদের জমি কেড়ে নেওয়ার সব ব্যবস্থা মোদি করেছিলেন। কংগ্রেস সেই বিল আটকে দিয়েছে। আজ যে জমির দাম লাখ টাকা, কাল তা কোটি টাকা হবে। উন্নয়নের নামে সেই জমি ছিনিয়ে নেওয়ার সব ব্যবস্থা হয়ে গিয়েছিল। রাহুল জানতে চান, মোদি বলেছিলেন কালোটাকা দেশে এনে সবার ব্যাংক অ্যাকাউন্টে ১৫ লাখ করে দেবেন, কৃষকদের ন্যূনতম সহায়ক মূল্য দ্বিগুণ করবেন, দুই কোটি লোককে চাকরি দেবেন। দিয়েছেন কি? জনতা জবাব দেয় ‘না’। রাহুল বলেন, মিথ্যা আশ্বাস দিতে তাঁর জুড়ি নেই। উনি ‘ফেকু’।
রাহুল লোকসভায় মোদি-সরকারকে ‘স্যুট-বুটের সরকার’ বলে অভিহিত করেছিলেন। রামনগরের জনসভায় সেই কথা নতুনভাবে বলার আগে তিনি প্রধানমন্ত্রীর অতীত নিয়েও সন্দেহ প্রকাশ করেন। বলেন, ‘উনি নাকি চা বিক্রি করতেন। সত্যি কি না, জানি না। তখন কুর্তা পরতেন। এখন ১৫ লাখ টাকার স্যুট পরেন। আর স্যুট-বুট পরা লোকজনের সঙ্গেই মেশেন, তাদের কথাই ভাবেন।’
রাহুলের জনসভায় এক ব্যক্তি এয়ারগান নিয়ে ঢুকতে চেয়েছিলেন। তাঁকে পুলিশ আটক করে।
