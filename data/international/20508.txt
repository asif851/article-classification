
‘তিন হাজারের বেশি যে জঙ্গিরা রয়েছে, সবাইকে ৪৮ ঘণ্টার মধ্যে ফাঁসিতে ঝোলাতে হবে।’ গত বুধবার এক টুইটার বার্তার এমন কথা লিখেছেন পাকিস্তানের সেনা প্রধান জেনারেল রাহিল শরিফ। বা​র্তাটি প্রধানমন্ত্রী নওয়াজ শরিফের উদ্দেশে লেখা। পাকিস্তানের শীর্ষ পর্যায়ের ব্যক্তিদের মধ্যে রাহিলকে সবচেয়ে প্রভাবশালী বলে গণ্য করা হয়। এ নিয়ে অবশ্য বিতর্ক রয়েছে।
সেনা প্রধানের এমন বার্তার একদিন পরই লস্কর-ই-তাইয়েবার কমান্ডার জাকি-উর রহমান লাখভি জামিনে ছাড়া পান।
আজ শুক্রবার টাইম অব ইন্ডিয়া অন লাইনের খবরে জানানো হয়, জেনারেল রাহিল শরিফ তালেবানের বিপক্ষে অবস্থান নিয়েছেন। তিনি তালেবানের সঙ্গে সমঝোতায় না গিয়ে মারমুখো ভূমিকায়। আগে তালেবানকে ভারতের মতো প্রতিদ্বন্দ্বীর বিরুদ্ধে লাগাতে ‘কৌশলগত সম্পদ’ হিসেবে মনে করত সেনাবাহিনী। রাহিল এ ব্যাপারে সেনাবাহিনীর দৃষ্টিভঙ্গিতে পরিবর্তন এনেছেন।পেশোয়ারের স্কুলে বর্বরাচিত হামলার পর রাহিল বলেন, ‘যথেষ্ট হয়েছে। যাঁরা সন্ত্রাসীদের পক্ষে কথা বলবে, এখন তাঁদের বিরুদ্ধে কঠোর ব্যবস্থা নেওয়া হবে।’
