
.
কানাডার সাধারণ নির্বাচনে উদারপন্থী নেতা জাস্টিন ট্রুডো জয়লাভ করেছেন। গতকাল সোমবারের নির্বাচনে ক্ষমতাসীন প্রধানমন্ত্রী স্টিফেন হারপারকে বিপুল ভোটে হারিয়েছেন লিবারেল পার্টির এই নেতা। এর মাধ্যমে নয় বছর পর কানাডায় রক্ষণশীল দলের পতন হয়েছে। খবর এএফপির।
জাস্টিন ট্রুডোর বাবা সাবেক প্রধানমন্ত্রী পিয়েরে ট্রুডো বেশ জনপ্রিয় ছিলেন। জাস্টিনও এমন জনপ্রিয় হবেন বলে তাঁর সমর্থকেরা আশা করছেন।
কানাডার অনেক নাগরিক এই নির্বাচনকে হারপারের ব্যবস্থাপনা রীতির ওপর একটি গণভোট বলে মনে করছেন। একপেশে শাসনের অভিযোগ তুলে অনেকে সমালোচনাও করেন তাঁর। তবে দেশের অর্থনীতি সঠিক পথে ফিরিয়ে আনতে সংগ্রাম করে যাচ্ছিলেন হারপার। ট্রুডোর নির্বাচনী প্রচারের অন্যতম অঙ্গীকার ছিল উচ্চবিত্তের জন্য কর বাড়ানো ও মধ্যবিত্তের জন্য কর কমানো। ট্রুডো কানাডায় নতুন পরিবর্তন আনার কথা বলেছেন।
ইলেকশন কানাডা বলছে, হাউস অব কমন্সে সংখ্যাগরিষ্ঠ আসনে জয় পেয়েছে ট্রুডোর দল। ৩৩৮টি আসনের মধ্যে ১৮০ টিরও বেশি আসনে জয়ী লিবারেল পার্টি।
প্রাথমিক ফলাফলে দেখা গেছে, অন্টারিও, কুয়েবেক ও পশ্চিমাঞ্চলের প্রদেশগুলোতে লিবারেল দল ভালো করেছে। আটলান্টিকের উপকূলীয় প্রদেশগুলোতে লিবারেল পার্টি ৩২টি আসনে জয় পেয়েছে। এ অঞ্চলে তাঁদের জনপ্রিয়তা আগে থেকেই। এবার তা আরও বেড়েছে।
কানাডার সাবেক ও জনপ্রিয় প্রধানমন্ত্রী পিয়েরে ট্রুডোকে আধুনিক কানাডার জনক মনে করা হয়। জনগণের কাছে ছেলে জাস্টিন ট্রুডোর প্রতিশ্রুতি হলো তাঁর দল কানাডায় কেবল সরকারের পরিবর্তন আনবে না। ভালো সরকার দেবে। গতকাল রাতে বিজয়ী ভাষণে ট্রুডো বলেন, কানাডা আগে যেমন উদারপন্থী ছিল, এখন আবার সে রকম হয়ে যাচ্ছে। তিনি বলেন, এখন কানাডায় সত্যিকারের বদল আসবে।

