
রাশিয়ায় চার বছরের এক শিশুকে নিয়ে সামাজিক যোগাযোগমাধ্যমে ব্যাপক আলোচনা শুরু হয়েছে। রাজধানী মস্কোর বাসিন্দা এই রুশ মেয়েশিশু বেল্লা দেভিয়াতকিনা আটটি বিদেশি ভাষায় অনর্গল কথা বলতে পারে।সম্প্রতি রাশিয়ার রাষ্ট্রীয় টিভি চ্যানেলের একটি রিয়েলিটি শোতে ওই শিশু বিদেশি ভাষায় তার পারদর্শিতা প্রমাণ করেছে। বেল্লা রুশ, ইংরেজি, জার্মান, ফরাসি, স্প্যানিশ, ইতালিয়ান, চায়নিজ ও আরবি ভাষায় কথা বলতে পারে।সংবাদমাধ্যমে দেওয়া সাক্ষাৎকারে বেল্লার মা-বাবা জানান, তার বয়স যখন মাত্র দুই বছর, তখন থেকেই সে রুশ ভাষার পাশাপাশি ইংরেজি ভাষা শিখতে শুরু করে। সে খেলার ছলেই শিখতে বেশি পছন্দ করে। ভাষার প্রতি তার আগ্রহ বাড়তে থাকায় ধীরে ধীরে যোগ হতে থাকে নতুন বিদেশি ভাষা। চার বছরে মাথায় এখন সে আটটি ভাষায় পারদর্শিতা প্রমাণ করেছে।টিভিতে সম্প্রচারিত অনুষ্ঠানে দেখা যায়, আটটি দেশের প্রতিনিধিত্বকারী আটজনের সঙ্গে ওই শিশু অত্যন্ত সাবলীল ভঙ্গিতে কথা বলছে। শুধু বলতে পারাই নয়, বড় পর্দায় তাকে যখন প্রশ্ন পড়তে দেওয়া হয়, তা-ও সে পড়ে শোনায়। অনুষ্ঠানের উপস্থাপকের অনুরোধে স্প্যানিশ ভাষায় একটি গান গেয়ে শোনায় বেল্লা। তার এই অসাধারণ প্রতিভা দেখে রীতিমতো অবাক হতে থাকেন বিচারকসহ উপস্থিত দর্শকেরা।ওই অনুষ্ঠানের ভিডিও সামাজিক যোগাযোগমাধ্যম, বিশেষ করে ইউটিউবে ভাইরাল হয়েছে। এক দিনেই তা এক কোটির বেশিবার দেখা হয়েছে। ইতিমধ্যে তাকে নিয়ে ডেইলি মেইল, টেলিগ্রাফ, নিউইয়র্ক টাইমসসহ বিভিন্ন সংবাদমাধ্যম প্রতিবেদন ছেপেছে।
