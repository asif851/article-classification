
২০০৮ সালে ভারতের মুম্বাইয়ে সন্ত্রাসী হামলার অন্যতম সন্দেহভাজন পরিকল্পনাকারী এবং হাফিজ সাঈদকে গৃহবন্দী অবস্থা থেকে মুক্তি দেওয়ার আদেশ দিয়েছেন পাকিস্তানের একটি আদালত।
এনডিটিভির খবরে বলা হয়েছে, হাফিজ সাঈদ পাকিস্তানভিত্তিক উগ্রবাদী সংগঠন লস্কর-ই-তাইয়েবার অন্যতম প্রতিষ্ঠাতা। তিনি পাকিস্তানের ইসলামি সংগঠন জামায়াত উদ দাওয়ার (জেইউডি) প্রধান। তাঁকে সন্ত্রাসী ঘোষণা করে তাঁর মাথার মূল্য এক কোটি ডলার ঘোষণা করেছিল যুক্তরাষ্ট্র।
পাকিস্তানের আদালতের এ সিদ্ধান্ত প্রতিবেশী দুই দেশের মধ্যকার সম্পর্কে আরও উত্তেজনা বাড়িয়ে দেবে বলে মনে করা হচ্ছে। পাঞ্জাব সরকার মঙ্গলবার হাফিজ সাঈদকে প্রাদেশিক রিভিউ আদালতে হাজির করেছিল। এতে বিচারক ছিলেন লাহোর হাইকোর্টের বিচারক। সরকার তাঁর আটকাদেশ আরও তিন মাস বাড়ানোর আবেদন করেছিল আদালতের কাছে। কর্তৃপক্ষ আদালতে জানিয়েছিল, যদি হাফিজ সাঈদকে মুক্তি দেওয়া হয় তাহলে পাকিস্তানের ওপর আন্তর্জাতিক নিষেধাজ্ঞা আসতে পারে। কিন্তু আদালত তাঁর আদেশে বলেছেন, হাফিজ সাঈদের বিরুদ্ধে যদি অন্য কোনো মামলার পরোয়ানা না থাকে, তবে তাঁকে মুক্তি দিতে হবে।
রয়টার্স জানিয়েছে, বৃহস্পতিবার মুম্বাইয়ে সন্ত্রাসী হামলার অন্যতম সন্দেহভাজন পরিকল্পনাকারী হাফিজ সাঈদকে মুক্তি দেওয়া হতে পারে। আদালতের বিশেষ কৌঁসুলি বলেছেন, এ সিদ্ধান্তে তিনি ‘বোকা’ বনে গেছেন।
গত জানুয়ারিতে হাফিজ সাঈদ ও তাঁর চার সহযোগীকে সন্ত্রাসবিরোধী আইনে আটক করা হয় ৯০ দিনের জন্য। পরে দুবার আটকাদেশ বাড়ানো হয়।
