
 ভারত-নিয়ন্ত্রিত জম্মু ও কাশ্মীরে আজ বৃহস্পতিবার ভোরে উগ্রপন্থীদের হামলায় তিন সৈন্য নিহত হয়েছেন। সৈন্যদের পাল্টা আক্রমণে নিহত হয়েছেন দুই বিচ্ছিন্নতাবাদীও।
এনডিটিভি অনলাইনের প্রতিবেদনে জানানো হয়, কাশ্মীরের কুপওয়াড়ার চোকিবল এলাকার সেনাছাউনিতে এই সন্ত্রাসী হামলা চালানো হয়। হামলায় একজন মেজর, এক কমিশন অফিসার ও এক জওয়ান নিহত হন। আজ বৃহস্পতিবার ভোররাত চারটা নাগাদ অত্যাধুনিক অস্ত্রে সজ্জিত চার আত্মঘাতী উগ্রপন্থীর একটি দল অতর্কিতে এই সেনাশিবিরে হামলা চালায়। নিয়ন্ত্রণরেখা থেকে পাঁচ কিলোমিটার দূরে থাকা এই সেনাশিবিরে হামলা হয়। প্রায় চার ঘণ্টা ধরে গোলাগুলি চলে।
এই ঘটনায় আহত হয়েছেন ছয়জন সৈন্য। সৈন্যদের পাল্টা গুলিতে নিহত হয়েছেন দুই বিচ্ছিন্নতাবাদীও। বাকি দুজনের খোঁজে চিরুনি তল্লাশি শুরু হয়েছে গোটা এলাকায়। ধারণা করা হচ্ছে, বিচ্ছিন্নতাবাদীরা জৈশ-ই-মহম্মদের সদস্য। তবে এটি আত্মঘাতী হানা কি না, সে বিষয়ে কোনো মন্তব্য করা হয়নি সেনার তরফ থেকে।
