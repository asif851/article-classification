
যুক্তরাষ্ট্রের দক্ষিণ ক্যালিফোর্নিয়ার উপকূলে পাইপ ফেটে অপরিশোধিত তেল ছড়িয়ে পড়ায় অঙ্গরাজ্যটিতে জরুরি অবস্থা জারি করা হয়েছে। ক্যালিফোর্নিয়ার গভর্নর জেরি ব্রাউন গত বুধবার এ জরুরি অবস্থা জারি করেন। খবর বিবিসির। সান্তা বারবারা উপকূলে গত মঙ্গলবার পাইপ ফাটার বিষয়টি ধরা পড়ে বলে জানিয়েছে কর্তৃপক্ষ। ওই পাইপলাইনটি দিয়ে ঘণ্টায় ৮৪ হাজার গ্যালন তেল প্রবাহিত হয়। ফাটল ধরা পড়ার পর তেল ছড়িয়ে পড়া বন্ধ করতে অন্তত তিন ঘণ্টা সময় লাগে।পাইপ ফেটে এক লাখ গ্যালনের বেশি তেল উপকূলের ১৪ কিলোমিটার জুড়ে ছড়িয়ে পড়েছে বলে মনে করা হচ্ছে। এতে হুমকির মুখে পড়েছে এই এলাকার জীববৈচিত্র্য। তেল পরিষ্কার করতে কত সময় লাগবে তা জানাতে পারেনি কর্তৃপক্ষ। গর্ভনর জেরি ব্রাউন বলেছেন, ‘উপকূল রক্ষায় সম্ভাব্য সবকিছু আমরা করব।’
