
লিবিয়ার বেনগাজিতে মার্কিন কনস্যুলেটে ২০১২ সালের সন্ত্রাসী হামলার ঘটনায় তখনকার মার্কিন পররাষ্ট্রমন্ত্রী হিলারি ক্লিনটনের ভাবমূর্তি নষ্ট হওয়ার আশঙ্কা করেছিলেন তাঁর সহযোগীরা। গত শুক্রবার প্রকাশিত হিলারির বিভিন্ন ইমেইলে এ তথ্য রয়েছে। বিতর্কের প্রেক্ষাপটে মার্কিন কেন্দ্রীয় গোয়েন্দা সংস্থা এফবিআই হিলারির ইমেইলের প্রথম কিস্তি প্রকাশ করেছে। খবর রয়টার্সের।পররাষ্ট্রমন্ত্রীর দায়িত্বে থাকার সময় হিলারি ক্লিনটন সরকারি ইমেইলের পরিবর্তে ব্যক্তিগত ইমেইল ঠিকানা ব্যবহার করেছিলেন, সম্প্রতি এমন তথ্য প্রকাশ পাওয়ায় সমালোচনার মুখে পড়েন। তিনি আগামী বছর অনুষ্ঠিতব্য মার্কিন প্রেসিডেন্ট নির্বাচনে ডেমোক্রেটিক পার্টির মনোনয়নপ্রত্যাশী বলে বিষয়টি খুবই গুরুত্ব পাচ্ছে।বেনগাজির হামলায় লিবিয়ায় যুক্তরাষ্ট্রের রাষ্ট্রদূতসহ তিন নাগরিক নিহত হয়েছিলেন। প্রকাশিত ইমেইলে জানা যাচ্ছে, ওই হামলার ব্যাপারে হিলারি নিজের ব্যক্তিগত ইমেইল অ্যাকাউন্টের মাধ্যমে অনেক তথ্য পেয়েছিলেন। এফবিআই ওই সব তথ্য ‘গোপন’ বলেই চিহ্নিত করে রেখেছিল।ব্যক্তিগত ইমেইলের মাধ্যমে সরকারি সংবেদনশীল তথ্য আদানপ্রদানের বিবরণ প্রকাশ হওয়ায় হিলারির সমালোচনায় নতুন মাত্রা যোগ হওয়ার আশঙ্কা রয়েছে।তবে মার্কিন পররাষ্ট্র দপ্তরের মুখপাত্র মেরি হার্ফ বলেন, এফবিআইয়ের চিহ্নিত করা গোপন তথ্যের পরিমাণ মাত্র দুটি বাক্যেরও কম।বিরোধী দল রিপাবলিকান পার্টির আইনপ্রণেতাদের অভিযোগ, বেনগাজির হামলায় ইসলামি জঙ্গিদের জড়িত থাকার ব্যাপারটি যথেষ্ট গুরুত্ব দিয়ে বিবেচনা করা হয়নি। এর দায় হিলারির ওপরই পড়ে। তবে এফবিআইয়ের প্রকাশ করা ইমেইলগুলো ওই অভিযোগকে সমর্থন করবে বলে মনে হয় না।এফবিআই প্রথম দফায় ২৯৬টি ইমেইল প্রকাশ করেছে। ২০০৯ থেকে ২০১৩ সাল পর্যন্ত পররাষ্ট্রমন্ত্রী পদে থাকার সময় হিলারির আদান-প্রদান করা মোট ৫৫ হাজার পৃষ্ঠা ইমেইল প্রকাশ করার সিদ্ধান্ত হয়েছে। আগামী কয়েক মাসে বাকিগুলো প্রকাশিত হবে।
