
ধরুন, স্বপ্নের আইফেল টাওয়ার দেখতে গেছেন। হঠাৎ লক্ষ করলেন, একটি বাঘ আপনার দিকে তাকিয়ে রয়েছে অথবা রাস্তায় ঘোরাঘুরি করছে। কেমন হবে? অনেকটা এ রকমই ঘটেছে ফ্রান্সের প্যারিসের ফিফটিন ডিসট্রিক্টে। জায়গাটি আইফেল টাওয়ারের দক্ষিণে।
গতকাল শুক্রবার খাঁচা থেকে বেরিয়ে রাস্তায় চলে আসে একটি বাঘ। অবশ্য কারও কোনো ক্ষতি করার আগেই বাঘটিকে গুলি করে মেরে ফেলা হয়।
বাঘটির মালিক বোরমান সার্কাস নামের একটি প্রতিষ্ঠান। মাত্র কয়েক দিন আগেই প্যারিসে এসেছে প্রতিষ্ঠানটি। আগামী ৩ ডিসেম্বর থেকে তাদের প্রদর্শনী শুরু হওয়ার কথা রয়েছে। এমন অবস্থায় গতকাল সার্কাসের খাঁচা থেকে বেরিয়ে যায় ২০০ কেজি ওজনের বাঘটি। এরপর প্যারিসের রাস্তায় ঘোরাঘুরি শুরু করে সে। আইফেল টাওয়ারের দক্ষিণে দিকের রাস্তায় বাঘটি দেখে জরুরি বিভাগে খবর দেয় স্থানীয়রা। তাৎক্ষণিকভাবে ট্রাম চলাচল বন্ধ করে দেওয়া হয়। তবে কারও কোনো ক্ষতি করতে পারেনি বাঘটি। সার্কাসের লোকজনই শটগানের গুলি দিয়ে বাঘটিকে মেরে ফেলে।
একজন প্রত্যক্ষদর্শী বলেন, ‘এটা ছিল সত্যিই বিশাল একটি বাঘ। আমরা দুই-তিনটি গুলির শব্দ শুনলাম। এরপর দেখতে পেলাম, পুলিশ একটি ট্রাকের দিকে এগিয়ে যাচ্ছে।’
পরে পুলিশের পক্ষ থেকে এক টুইটার বার্তায় বলা হয়, ‘বাঘটি ছুটে গিয়েছিল, কিন্তু বিপদ কেটে গেছে।’
কীভাবে বাঘটি খাঁচা থেকে বের হয়ে গিয়েছিল, তা এখনো জানা যায়নি। পুরো ঘটনাটির তদন্ত করে দেখছে পুলিশ। জিজ্ঞাসাবাদের জন্য সার্কাস মালিককে হেফাজতে নেওয়া হয়েছে। সূত্র: বিবিসি অনলাইন।
