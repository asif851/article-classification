
ভারতে হিন্দু জাতীয়তাবাদী দল ভারতীয় জনতা পার্টি (বিজেপি) দেশের ক্ষমতা নেওয়ার পরপরই কাশ্মীর নিয়ে শুরু হয়ে গেছে জোর বিতর্ক৷ জম্মু ও কাশ্মীরের মুখ্যমন্ত্রী ওমর আবদুল্লাহ গত মঙ্গলবার সরকারকে হুঁশিয়ার করে দিয়ে বলেন, সংবিধানে দেওয়া কাশ্মীরের ‘বিশেষ মর্যাদা’ বাতিল করা হলে কাশ্মীর ভারতের সঙ্গে থাকবে না৷ এর জবাবে বিজেপির আদর্শিক পরামর্শদাতা সংগঠন রাষ্ট্রীয় স্বয়ংসেবক সংঘের (আরএসএস) এক নেতা গতকাল বুধবার বলেছেন, কাশ্মীর কী ওমরের ‘বাপের তালুক’? খবর এনডিটিভি ও টাইমস অব ইন্ডিয়ার৷নরেন্দ্র মোদির নেতৃত্বে বিজেপি সরকার গঠনের এক দিনের মাথায় মঙ্গলবার কাশ্মীর বিতর্কটা উসকে দিয়েছিলেন প্রধানমন্ত্রীর কার্যালয়বিষয়ক প্রতিমন্ত্রী জিতেন্দ্র সিং৷ ওই দিন তিনি এক বিবৃতিতে বলেন, সংবিধানের ৩৭০ অনুচ্ছেদের বিষয়ে আলোচনা শুরু করতে সরকার প্রস্তুত৷ওই বিবৃতির পর জম্মু ও কাশ্মীর সরকারের পক্ষ থেকে কড়া প্রতিক্রিয়া আসবে, এমনটাই ধরে নেওয়া হয়েছিল৷ কেননা, সংবিধানের ৩৭০ অনুচ্ছেদে জম্মু ও কাশ্মীরকে বিশেষ স্বায়ত্তশাসিত রাজ্যের মর্যাদা দেওয়া হয়েছে৷ ওই অনুচ্ছেদে বলা হয়েছে, প্রতিরক্ষা, পররাষ্ট্রনীতি, যোগাযোগসহ কয়েকটি বিষয় বাদে অন্য যেকোনো আইন রাজ্যটিতে প্রয়োগ করতে হলে ভারতীয় পার্লামেন্টকে অবশ্যই রাজ্য সরকারের সঙ্গে মতৈক্য প্রতিষ্ঠা করেই তা করতে হবে৷ মূলত এসব শর্তেই জম্মু ও কাশ্মীর ভারতের সঙ্গে যোগ দিয়েছিল৷প্রতিমন্ত্রী জিতেন্দ্রের বিবৃতির তাৎক্ষণিক প্রতিক্রিয়ায় মুখ্যমন্ত্রী ওমর ওই দিনই এক টুইটার বার্তায় কড়া ভাষায় প্রতিবাদ জানান৷ তিনি বলেন, ‘মোদির সরকার হয়তো ভুলে গেছে, ৩৭০ অনুচ্ছেদ না থাকলে, কাশ্মীর আর ভারতের অংশ থাকবে না৷’ এ হুঁশিয়ারির পর জিতেন্দ্র সিংয়ের বরাত দিয়ে গণমাধ্যমের খবরে বলা হয়, ৩৭০ অনুচ্ছেদ নিয়ে তাঁর বিবৃতি ভুলভাবে উপস্থাপন করা হয়েছে৷ এ নিয়ে বিতর্ক করা একেবারেই ভিত্তিহীন৷তবে ভিত্তিহীন বলেও বিতর্ক ঠেকানো যায়নি৷ মুখ্যমন্ত্রী ওমর আনুষ্ঠানিকভাবেই বলে দিয়েছেন, ৩৭০ অনুচ্ছেদ নিয়ে যে বিতর্ক তোলা হয়েছে, সে ব্যাপারে মোদির কেন্দ্রীয় সরকারকে ব্যাখ্যা দিতে হবে৷ তিনি গতকাল সাংবাদিকদের বলেন, ৩৭০ অনুচ্ছেদের বিষয়টি নিয়ে আবার আলোচনা শুরু হওয়া মানে, ভারতের সঙ্গে জম্মু-কাশ্মীরের যোগ দেওয়ার বিষয়টি নিয়ে আলোচনা শুরু হওয়া৷মুখ্যমন্ত্রীর এসব মন্তব্যের জবাব দিয়েছেন কট্টর হিন্দুত্ববাদী সংগঠন আরএসএসের জাতীয় নির্বাহী সদস্য রাম মাধব৷ এক টুইটার বার্তায় তিনি বলেন, ‘জম্মু ও কাশ্মীর ভারতের অংশ থাকবে না? ওমর কী কাশ্মীরকে তাঁর বাপের তালুক মনে করছেন? ৩৭০ থাক বা না থাক, জম্মু ও কাশ্মীর ভারতের অবিচ্ছেদ্য অংশ আছে এবং সব সময়ই থাকবে৷’
