
ভাবা যায়! মাত্রই গুলিবিদ্ধ কেউ একের পর এক সেলফি তুলে অনলাইনে দিচ্ছেন। এমনই এক কাণ্ড করেছেন বিশ বছর বয়সী আমেরিকান শিক্ষার্থী ইসাক মার্টিনেজ। গত বুধবার অ্যারিজোনা অঙ্গরাজ্যে এক হামলায় কাঁধে গুলিবিদ্ধ হন তিনি। এরপর চিকিৎসকের কাছে যাওয়ার চেষ্টা নয়, বরং একের পর এক রক্তাক্ত ছবি অনলাইনে পোস্ট করেছেন তিনি। ওই ছবিতে তাঁকে কাঁধে গুলিবিদ্ধ অবস্থায় দেখা যায়।অ্যারিজোনায় ওই হামলার ঘটনায় এক ব্যক্তি নিহত হন, আহত হন আরও পাঁচজন। ইসাক আহত ব্যক্তিদের একজন। তিনি ঘটনার পর সেখানেই থেকে যান, এরপর একের পর রক্তাক্ত ও হাস্যোজ্জ্বল ছবি অনলাইনে পোস্ট করতে থাকেন। এরপর হাসপাতালের বিছানা থেকেও বেশ কয়েকটি ছবি পোস্ট করেন তিনি। ফক্স নিউজের এক সংবাদে এ তথ্য জানা গেছে।অনলাইনে দেওয়া ছবির সঙ্গে ইসাক লেখেন, ‘একটু এদিক সেদিক হলে আমার ধমনি ফুটো হয়ে যেত।’এখানেই শেষ নয়। হাসপাতাল থেকে ছাড়া পাওয়ার পরও নিজের অবস্থা নিয়ে বেশ কয়েকটি ছবি দেন তিনি। ওইখানে তিনি লেখেন ‘আমি আনন্দিত যে খুব বেশি ক্ষতি হয়নি, আরও বড় কোনো দুর্ঘটনা ঘটতে পারত।’
ওই হামলার ঘটনায় জড়িত সন্দেহে রায়ান গিরক্স নামের এক ব্যক্তিকে আটক করা হয়েছে।
