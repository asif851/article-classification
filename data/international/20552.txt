
ভারতের কংগ্রেস পার্টির প্রধানমন্ত্রী পদপ্রার্থী রাহুল গান্ধী তাঁর প্রতিদ্বন্দ্বী ভারতীয় জনতার পার্টির (বিজেপি) নরেন্দ্র মোদিকে নারীদের সম্মান করার আহ্বান জানিয়েছেন। আজ শনিবার ভারতের উত্তর প্রদেশের বারানসি শহরে নির্বাচনী প্রচারের সময় তিনি এ আহ্বান জানান।রাহুল বলেন, ‘জনাব মোদি, দয়া করে আপনার পোস্টারটি বদলান। বলেন যে আপনি নারীদের সম্মান করবেন এবং গুজরাটের নারীদের কাছে পুলিশ পাঠানো বা ফোনের আলাপন রেকর্ড করা বন্ধ করবেন। তাঁদের শক্তি দেওয়ার প্রয়োজন নেই, খানিকটা সম্মান দেন। ’নরেন্দ্র মোদির বিরুদ্ধে অভিযোগ রয়েছে, তিনি গুজরাটে এক নারীর পেছনে পুলিশের কর্মকর্তাদের লাগিয়ে গোয়েন্দাগিরি করিয়েছেন। ওই অভিযোগের কথা উল্লেখ করে রাহুল গান্ধী আজ এসব কথা বলেন।বিজেপির প্রধানমন্ত্রী পদপ্রার্থী নরেন্দ্র মোদি চলমান লোকসভা নির্বাচনে বারানসি আসন থেকে লোকসভার সদস্যপদের জন্য লড়ছেন। কিছুদিন আগে রাহুল গান্ধীর আসন আমেথি শহরে নরেন্দ্র মোদি নির্বাচনি প্রচার চালান। এর জবাবে আজ মোদির আসন বারানসিতে ‘রোড শো’ করেন রাহুল। এ সময় বেনারস হিন্দু বিশ্ববিদ্যালয়ের প্রতিষ্ঠাতা ও স্বাধীনতা সংগ্রামী মদন মোহন মালভিয়োর ভাস্কর্যে শ্রদ্ধা নিবেদন করেন তিনি।
বিশ্বের সবচেয়ে বৃহত্ গণতান্ত্রিক দেশ ভারতে শেষ দফার নির্বাচন অনুষ্ঠিত হবে আগামী সোমবার। এদিন বারানসিসহ মোট ৪১টি আসনে ভোট গ্রহণ হবে। খবর এনডিটিভির।
