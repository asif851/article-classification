
ভূমিকম্প বিধ্বস্ত নেপালে ছয়টি মেডিকেল টিম ও প্রয়োজনীয় ত্রাণসামগ্রী পাঠিয়েছে বাংলাদেশ। প্রধানমন্ত্রী শেখ হাসিনার নির্দেশে বাংলাদেশ বিমান বাহিনীর একটি কার্গো বিমান সি-১৩০ আজ রোববার নেপালের রাজধানী কাঠমান্ডুতে পৌঁছেছে। খবর বাসসের।
প্রধানমন্ত্রীর প্রেস সচিব এ কে এম শামীম চৌধুরী বাসসকে জানান, পররাষ্ট্র মন্ত্রণালয়ের একজন প্রতিনিধি ও বিমানবাহিনীর ক্রুসহ ৩৪ সদস্যের এই দলটি ওষুধ, তাঁবু, শুকনা খাবার, পানি, কম্বল এবং অন্যান্য ত্রাণসামগ্রী নিয়ে গেছেন।ত্রাণসামগ্রী বিতরণের পর প্রয়োজনীয় স্বাস্থ্যসেবা দিতে বিশেষজ্ঞ মেডিকেল টিমটি নেপালে থেকে যাবে।
হিমালয় কন্যা নেপালে গতকাল শনিবার শক্তিশালী ভূমিকম্প আঘাত হানে। রিখটার স্কেলে ওই ভূমিকম্পের মাত্রা ছিল ৭ দশমিক ৮। নেপালের পুলিশের বরাত দিয়ে আজ রোববার বার্তা সংস্থা রয়টার্স জানায়, সর্বশেষ পাওয়া তথ্য অনুযায়ী নিহতের সংখ্যা ১ হাজার ৯০০ জন ছাড়িয়েছে। আহত হয়েছে ৪ হাজার ৬২৫ জন। নিহতের সংখ্যা বাড়ার আশঙ্কা করা হচ্ছে।
নেপালে ৮০ বছরের বেশি সময়ের মধ্যে সবচেয়ে ভয়াবহ ভূমিকম্প এটি। এতে দেশটি লন্ডভন্ড হয়ে গেছে। এই ভূমিকম্পে ভারত ও চীনেও হতাহতের ঘটনা ঘটেছে। ভারতে ৪৪ জন নিহত হয়েছে।
ভূমিকম্পের কারণে বিশ্বের সর্বোচ্চ পর্বতশৃঙ্গ মাউন্ট এভারেস্টে তুষারধসের ঘটনা ঘটেছে। এতে অন্তত ১৭ জন নিহত হয়েছে। আহত হয়েছে অনেকে।
