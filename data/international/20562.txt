
কাদামাটির রাস্তা থেকে পিছলে পাশের নদীতে পড়ে গিয়েছিল গাড়িটি। ডুবে যাচ্ছিল। ভেতরে তিন ছেলেমেয়ে নিয়ে এক মা ছিলেন। বাঁচল কেবল আট বছরের ছোট্ট মেয়েটি। অন্যরা চলে গেল।
আজ সোমবার বিবিসির খবরে জানা যায়, অস্ট্রেলিয়ায় নিউ সাউথ ওয়েলসের টামবালগাম এলাকায় এ দুর্ঘটনা ঘটে।
ছোট্ট মেয়েটির নাম ক্লো কাবিলো। সে জানাল, সিট বেল্ট খুলে দম নেওয়ার জন্য সে ওপরে আসার চেষ্টা চালায়। এরপর কোনোমতে ভেসে থাকে। দুর্ঘটনার সময় ক্লোর বাবা গাড়িতে ছিলেন না। বাবা ম্যাট কাবিলো বলেন, ‘মেয়ের জন্য আমাকে শক্ত থাকার চেষ্টা করতে হবে।’
দুর্ঘটনায় গাড়ির মধ্যে থাকা ক্লোর মা স্টেফেনি কিং (৪৩), ১১ বছরের বোন এলা জেন ও সাত বছরের ভাই জ্যাকোব মারা যায়।
ক্লোর ভাষ্য, সে মা ও ভাইবোনকে খুব ভালোবাসত। তাদের সে কখনো ভুলবে না।
ওয়েন স্টার্লিং নামে স্থানীয় পুলিশ কর্মকর্তা সেভেন নিউজ টিভি চ্যানেলের সাংবাদিকদের বলেন, ‘মারা যাওয়ার আগে মা অন্তত একজন সন্তানকে গাড়ির বাইরে বের করে দিতে চেয়েছিলেন। আর সে ছিল ক্লো। আমার কোনো সন্দেহ নেই যে সন্তানদের বাঁচানোর চেষ্টা না করলে মা এখনো বেঁচে থাকতেন।’
গত বছরের মার্চ মাসে আয়ারল্যান্ডের দুনেগাল উপকূলে একটি গাড়ি ডুবে যায়। সেখানেও দুর্ঘটনা থেকে কেবল চার মাসের একটি শিশু বেঁচে যায়।
