
ভারতের প্রধানমন্ত্রী নরেন্দ্র মোদি তাঁর শাসনের তিন বছর পূর্ণ করেছেন। গত তিন বছরে তাঁর জনপ্রিয়তায় এতটুকু ভাটা পড়েনি; বরং তা বাড়ছে। বেশির ভাগ ভোটার ইন্দিরা গান্ধীর চেয়ে মোদিকে সেরা প্রধানমন্ত্রী মনে করেন। এই মুহূর্তে লোকসভার নির্বাচন হলে ৩৪২টি আসনে জয়ী হবে বিজেপির নেতৃত্বাধীন জাতীয় গণতান্ত্রিক জোট বা এনডিএ। ৫৪৩ আসনের লোকসভায় বিজেপি একাই পাবে ২৮৪টি আসন।
টাইমস নাউ ও ভিএমআরের এক যৌথ সমীক্ষায় এই তথ্য উঠে এসেছে। তিন বছরে মোদির জনপ্রিয়তা এবং এই মুহূর্তে নির্বাচন হলে কারা ক্ষমতায় আসবে—এ-সংক্রান্ত প্রশ্ন নিয়ে করা সমীক্ষাটির ফলাফল আজ বুধবার কলকাতার সংবাদপত্রে প্রকাশিত হয়েছে।
সমীক্ষায় বলা হয়, এই মুহূর্তে লোকসভার নির্বাচন হলে এনডিএর ভোট বাড়বে ৯ শতাংশ।
সমীক্ষা অনুযায়ী, এখন ভোট হলে কংগ্রেস পেতে পারে ৫৮টি আসন। ২০১৪ সালে তারা পেয়েছিল ৪৪টি আসন।
সমীক্ষায় বলা হয়, পশ্চিমবঙ্গে শাসক দল তৃণমূল কংগ্রেসের ভোট কমবে ৩ শতাংশ। ২০১৪ সালের লোকসভা নির্বাচনে তারা পেয়েছিল ৪০ শতাংশ ভোট। অন্যদিকে ভোট বাড়বে বিজেপির। ২০১৪ সালে বিজেপি পেয়েছিল ১৭ শতাংশ। এখন তা বেড়ে দাঁড়াবে ৩৩ শতাংশ। ভোট কমবে সিপিএমের। ২০১৪ সালে তারা পেয়েছিল ৩০ শতাংশ ভোট। এখন তা কমে দাঁড়াবে ১৭ শতাংশ।
সমীক্ষা অনুযায়ী, প্রধানমন্ত্রী হিসেবে মোদিকে পছন্দ করেন ৬০ শতাংশ ভোটার। আর রাহুল গান্ধীকে পছন্দ করেন ১১ শতাংশ ভোটার। অন্যদিকে অরবিন্দ কেজরিওয়ালকে পছন্দ করেন ৩ দশমিক ৬৪ শতাংশ ভোটার।
দেশের ৩১ শতাংশ ভোটার মনে করেন, ভারতের সেরা প্রধানমন্ত্রী নরেন্দ্র মোদি। আর ২৩ শতাংশ ভোটার মনে করেন, ইন্দিরা গান্ধীই হলেন দেশটির সেরা প্রধানমন্ত্রী।
