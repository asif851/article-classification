
আবারও অসংসদীয় ভাষা ব্যবহার করেছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। ভারতের কমিউনিস্ট পার্টির (সিপিআইএম) উদ্দেশে তিনি এবার ঝাল ঝেড়েছেন।
জলপাইগুড়িতে গত মঙ্গলবার সিপিআইএমের এক শোভাযাত্রায় সারদা কেলেঙ্কারিতে মমতা বন্দ্যোপাধ্যায়ের জড়িত থাকার বিষয়টি নিয়ে আলোচনা হয়। পশ্চিমবঙ্গের সাবেক মুখ্যমন্ত্রী বুদ্ধদেব ভট্টাচার্য এবং জ্যেষ্ঠ নেতা বিমান বসু মমতাকে ইঙ্গিত করে বলেন, সারদা কেলেঙ্কারি নিয়ে কেন্দ্রীয় গোয়েন্দা সংস্থার মমতাকে জিজ্ঞাসাবাদ করা উচিত। ওই ঘটনার ব্যাপারে মমতা সব জানেন বলে অভিযোগ করেন তাঁরা।
এনডিটিভিতে প্রকাশিত এক খবরে বলা হয়, এর জবাব দিতে গিয়ে মমতা বন্দ্যোপাধ্যায় আজ ক্ষুব্ধ হয়ে বলেন, পশ্চিমবঙ্গের আগের সরকার কোনো কাজ করতে পারেনি। আর এখন যাঁরা পরিবর্তন আনতে চান, তাঁদের পেছনে তাঁরা ‘বাঁশ’ দেওয়ার চেষ্টা করছেন।
মমতা বন্দ্যোপাধ্যায় বলেন, দার্জিলিং ও জঙ্গলমহলে সিপিআইএম শান্তি ফেরাতে পারেনি। কাজ করতে না পেরে এখন অন্যদের ‘বাঁশ’ দিতে চায় সিপিআইএম।
মমতা আরও বলেন, ‘বাঁশ জঙ্গলে জন্মায়। বাঁশ দিয়ে ঘর বানাতে হয়। আর সেই বাঁশ তারা এখন ধাওয়া দেওয়ার কাজে ব্যবহার করছে। তারা আসলে জানে না যে কী করা দরকার।’খেপে গিয়ে এবারই প্রথম মমতা এই ভাষা ব্যবহার করলেন না। এর আগেও তিনি এ ঘটনা ঘটিয়েছেন। সারদা কেলেঙ্কারিতে জড়িত থাকার অভিযোগে রাজ্যসভার সদস্য সৃঞ্জয় বোস গ্রেপ্তার হওয়ার পরে গত ২২ নভেম্বর মমতা বাঁশ দেওয়ার কথা বলেন। কলকাতায় অনুষ্ঠিত এক শোভাযাত্রায় বিরোধী দলকে উদ্দেশ করে তিনি বলেন, ‘সৃঞ্জয়কে গ্রেপ্তার করে তারা আমাকে বাঁশ দেওয়ার চেষ্টা করেছে।’
