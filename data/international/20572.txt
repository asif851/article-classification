
সন্ত্রাসী হামলার হুমকির মুখে জার্মানির জনপ্রিয় ফেস্টিভ্যাল ‘রক অ্যাম রিং’য়ের সব কার্যক্রম আপাতত বন্ধ ঘোষণা করেছেন আয়োজকেরা। জার্মানির নুরেমবার্গ স্টেডিয়ামে গতকাল শুক্রবার এই কনসার্ট শুরু হওয়ার কথা ছিল। এ উপলক্ষে স্টেডিয়ামে হাজারো মানুষ জড়ো হন। তবে তাঁদের সবাইকে উৎসবস্থল ত্যাগ করার পরামর্শ দেওয়া হয়।
আয়োজকদের পক্ষ থেকে এক ঘোষণায় বলা হয়, সন্ত্রাসী হামলার হুমকির কারণে পুলিশের পক্ষ থেকে এই উৎসব বন্ধ করার পরামর্শ দেওয়া হয়েছে। তাই সবাইকে শান্ত ও সুশৃঙ্খলভাবে চলে যেতে অনুরোধ করা হচ্ছে। পরে আয়োজকেরা এক ফেসবুক বার্তায় জানান, আজ শনিবার এই উৎসবের উদ্বোধনের আশা করছেন তাঁরা।
বিবিসির প্রতিবেদনে বলা হয়, গতকাল উৎসব ছেড়ে চলে যেতে বলায় শ্রোতাদের মধ্যে অসন্তোষ দেখা যায়। অনেকে হাত-পা ছুড়ে, চিৎকার করে ক্ষোভ প্রকাশ করেন।
টুইটারেও ক্ষোভ ঝাড়েন এই উৎসবের অনেক ভক্ত। রিক ফ্লুকার নামের এক ভক্ত টুইট করে লেখেন, রক অ্যাম রিংয়ের দর্শকেরা প্রথম দিনই প্রতারিত হয়েছেন, হয়তো পুরো উৎসবেই হতে হবে।
এবার ছিল জার্মানির গ্রীষ্মকালীন জনপ্রিয় উৎসব এই ‘ওপেন এয়ার মিউজিক কনসার্টে’র ৩০তম আসর। এবার ৮৫ হাজার দর্শকের উপস্থিতি আশা করা হচ্ছিল। সাধারণত প্রতি জুনের ২ থেকে ৪ তারিখ পর্যন্ত এই উৎসব চলে।
