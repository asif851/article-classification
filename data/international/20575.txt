
মার্কিন কংগ্রেসের একটি প্যানেল গত সোমবার পাকিস্তানের নারীদের জন্য বৃত্তির সংখ্যা বৃদ্ধিসংক্রান্ত একটি প্রকল্পের প্রস্তাব অনুমোদন করেছে। প্রস্তাবিত প্রকল্পের নাম রাখা হয়েছে পাকিস্তানের নারী আন্দোলনের কর্মী মালালা ইউসুফজাইয়ের নামে। এরপর প্রস্তাবটির পক্ষে-বিপক্ষে ভোটাভুটির জন্য প্রতিনিধি পরিষদে পাঠানো হয়। নিউইয়র্কের ডেমোক্র্যাট কংগ্রেসম্যান গ্র্যাস মেং বলেন, ‘আমি প্রস্তাবের পক্ষে ভোট দিয়েছি।’ তিনি মালালা ইউসুফজাই আইনের সহ-উদ্যোক্তা। তিনি বলেন, ‘প্রত্যেকের কলেজে শিক্ষা লাভের অধিকার রয়েছে। এই অধিকার প্রতিষ্ঠায় প্রকল্পটি গুরুত্বপূর্ণ ভূমিকা রাখবে। আশা করি, প্রস্তাবটি পাস হবে।’ এই প্রকল্পের আওতায় পাকিস্তানের প্রত্যন্ত অঞ্চলের সুবিধাবঞ্চিত অনেক কলেজ শিক্ষার্থী বৃত্তি পাবে। ডন।
 
