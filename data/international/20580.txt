
সবাইকে চমকে দিয়ে নিজের ভাইস প্রেসিডেন্ট হিসেবে হিউলিট প্যাকার্ড কোম্পানির সাবেক প্রধান নির্বাহী কার্লি ফিওরিনার নাম ঘোষণা করেছেন যুক্তরাষ্ট্রের রিপাবলিকান দলের প্রেসিডেন্ট পদপ্রার্থী সিনেটর টেড ক্রুজ। বাছাইপর্বের নির্বাচনে তিনি ডোনাল্ড ট্রাম্পের বেশ পেছনে পড়ে আছেন। মঙ্গলবার পূর্বাঞ্চলের যে পাঁচ অঙ্গরাজ্যে বাছাই ভোট অনুষ্ঠিত হয়, তার একটিতেও জয়লাভ করেননি। প্রচারণার জন্য প্রয়োজনীয় অর্থেও টান পড়েছে। এমন অবস্থায় একটু নাটুকে কায়দায়ই ভাইস প্রেসিডেন্ট প্রার্থীর নাম জানালেন ক্রুজ।যুক্তরাষ্ট্রে গত চল্লিশ বছরে এই প্রথম কোনো প্রেসিডেন্ট পদপ্রার্থী দলীয় মনোনয়ন পাওয়ার আগেই তাঁর ‘রানিং মেট’-এর নাম ঘোষণা করলেন। বুধবার ইন্ডিয়ানাপোলিসে দেওয়া সেই ঘোষণায় ক্রুজ ফিওরিনাকে ‘বিদুষী, যোগ্য ও অভিজ্ঞ’ হিসেবে বর্ণনা করেন।উল্লেখ্য, ফিওরিনা নিজে মনোনয়নের প্রতিযোগিতায় অবতীর্ণ হয়ে, কোনো জনসমর্থন সংগ্রহে ব্যর্থ হয়ে সরে দাঁড়ান এবং ক্রুজের পক্ষে প্রচারাভিযানে অংশ নেন।অধিকাংশ বিশেষজ্ঞ একমত, মঙ্গলবারের নির্বাচনে নিদারুণভাবে পরাস্ত হওয়ার পর নিজের নির্বাচনী অভিযান প্রাসঙ্গিক রাখার জন্যই ক্রুজ এই নাটকীয় ঘোষণার কৌশল বেছে নিয়েছেন। আগামী মঙ্গলবার ইন্ডিয়ানাতে পরবর্তি প্রাইমারি নির্বাচন, তাতে জিততে ব্যর্থ হলে তাঁর প্রার্থিতা চালিয়ে যাওয়া কঠিন হবে। ইতিপূর্বে জন কেইসিকের সঙ্গে এক চুক্তিতে তিনি ভোট ভাগাভাগির এক বন্দোবস্তে আসার চেষ্টা করেন। এই বন্দোবস্ত অনুযায়ী কেইসিকের ইন্ডিয়ানাতে প্রচার না করার কথা। কিন্তু নিজের সমর্থকদের ক্রুজের পক্ষে ভোট দেওয়ার অনুরোধ করতে অস্বীকার করেছেন কেইসিক। এ অবস্থায় ক্রুজ আশা করছেন, ফিওরিনাকে ভাইস প্রেসিডেন্ট প্রার্থী হিসেবে বেছে নেওয়ায় এই অঙ্গরাজ্যে রিপাবলিকান পার্টির নারী সমর্থকদের মধ্যে বাড়তি উৎসাহের সঞ্চারে সক্ষম হবেন তিনি।ক্রুজের ঘোষণার প্রতিক্রিয়ায় ডোনাল্ড ট্রাম্প পরিহাসের সুরে বলেছেন, এই প্রথম মনোনয়ন-প্রক্রিয়া থেকে বাদ পড়ে যাওয়া একজন প্রার্থী নিজের ভাইস প্রেসিডেন্টের নাম ঘোষণা করলেন। তিনি বলেন, ‘ভাইস প্রেসিডেন্টের নাম ঘোষণা করলে কী হবে, ক্রুজ তো জিতবে না! অঙ্কের হিসাবে তার জেতা অসম্ভব।’
