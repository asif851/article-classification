
মালয়েশিয়া এয়ারলাইনসের উড়োজাহাজটি ভূপাতিত হওয়ার পর ইউক্রেনকে কেন্দ্র করে রুশ-মার্কিন বৈরিতা নতুন মাত্রা পেয়েছে। সেই পরিপ্রেক্ষিতে এবার যুক্তরাষ্ট্র অভিযোগ করেছে, ইউক্রেন সীমান্তে দেশটির সামরিক বাহিনীর অবস্থান লক্ষ্য করে গোলা ছুড়েছে রাশিয়া। ইউক্রেনের পূর্বাঞ্চলের রুশপন্থী বিচ্ছিন্নতাবাদীদের ‘ভারী ও শক্তিশালী রকেট লঞ্চার দেওয়ারও পরিকল্পনা করছে’ মস্কো। খবর বিবিসি, এএফপি ও রয়টার্সের।ইউক্রেনের পূর্বাঞ্চলে মালয়েশিয়া এয়ারলাইনসের উড়োজাহাজ বিধ্বস্ত হওয়ার এক সপ্তাহ পর মার্কিন পররাষ্ট্র দপ্তর থেকে এসব অভিযোগ তোলা হলো। ওই উড়োজাহাজও ইউক্রেনের রুশপন্থী বিচ্ছিন্নতাবাদীরা মস্কোর কাছ থেকে পাওয়া ক্ষেপণাস্ত্র দিয়ে হামলা চালিয়ে ভূপাতিত করে বলে অভিযোগ যুক্তরাষ্ট্রের।মার্কিন পররাষ্ট্র দপ্তরের মুখপাত্র ম্যারি হার্ফ গত বৃহস্পতিবার সাংবাদিকদের বলেন, রাশিয়া ইউক্রেনের পূর্বাঞ্চলে গোলা ছুড়েছে। এ ঘটনার ‘কিছু গোয়েন্দা তথ্য’ ও সাক্ষ্যপ্রমাণ ওয়াশিংটনের হাতে রয়েছে। তবে এসব তথ্যপ্রমাণ বিস্তারিত প্রকাশ করা হবে না।এদিকে ইউক্রেনের সামরিক বাহিনী অভিযোগ করেছে, বৃহস্পতিবার ‘রাশিয়ার দিক থেকে’ দোনেস্ক অঞ্চলের কয়েকটি জায়গায় ও লুগানস্ক বিমানবন্দরের কাছে রকেট হামলা চালানো হয়েছে।মার্কিন প্রেসিডেন্ট বারাক ওবামা ইউক্রেনে উড়োজাহাজ বিধ্বস্ত হওয়ার ঘটনাস্থলে তদন্তকারীদের শর্তহীন প্রবেশাধিকার দাবি করেছেন। বিষয়টি নিয়ে বৃহস্পতিবার অস্ট্রেলিয়ার প্রধানমন্ত্রী টনি অ্যাবোট ও নেদারল্যান্ডসের প্রেসিডেন্ট মার্ক রুটের সঙ্গে টেলিফোনে কথা বলেন তিনি।এদিকে ইউক্রেনের খারকিভ থেকে আরও কিছু মরদেহ গতকাল শুক্রবার নিজ নিজ দেশে পাঠানো হয়েছে। খারকিভে আনুষ্ঠানিকভাবে শেষবিদায় জানানোর সময় সেখানে নেদারল্যান্ডস ও অস্ট্রেলিয়ার পররাষ্ট্রমন্ত্রী উপস্থিত ছিলেন।ইউক্রেনের প্রধানমন্ত্রীর পদত্যাগ: ইউক্রেনের ক্ষমতাসীন জোট থেকে কয়েকটি দল সমর্থন প্রত্যাহার করায় বৃহস্পতিবার পদত্যাগ করেছেন প্রধানমন্ত্রী আর্সেনি ইয়াৎসেনুক। পরে মন্ত্রিসভা উপপ্রধানমন্ত্রী ভলোদিমির গ্রোসিম্যানকে ভারপ্রাপ্ত প্রধানমন্ত্রীর দায়িত্ব দিয়েছে।
