
ভারতের সাবেক প্রধানমন্ত্রী ও প্রখ্যাত অর্থনীতিবিদ মনমোহন সিং আবার অধ্যাপনায় ফিরছেন। দীর্ঘ ১০ বছর ভারতের প্রধানমন্ত্রী হিসেবে দায়িত্ব পালন করেন তিনি। বর্তমানে তাঁর বয়স ৮৩ বছর। 
মনমোহন সিং ১৯৫৪ সালে ভারতের পাঞ্জাব বিশ্ববিদ্যালয় থেকে অর্থনীতিতে এমএ পাস করেন। পরে তিনি এই বিশ্ববিদ্যালয়ে প্রভাষক হিসেবে যোগ দেন। ১৯৬৬ সালে তিনি অধ্যাপনা ছেড়ে চলে যান যুক্তরাষ্ট্রে। সেখানে তিনি জাতিসংঘের বাণিজ্য ও উন্নয়ন দপ্তরে ইকোনমিক অ্যাফেয়ার্স অফিসার হিসেবে যোগ দেন। পরে তিনি ভারতে এসে ১৯৮২ সালে ভারতের রিজার্ভ ব্যাংকের গভর্নর হন। এরপর ১৯৮৫ সালে তিনি প্লানিং কমিশনের ডেপুটি চেয়ারম্যান হন। ১৯৯১ সালে ভারতের অর্থমন্ত্রী হন তিনি। ১৯৯৮ থেকে ২০০৪ পর্যন্ত তিনি ছিলেন ভারতের রাজ্যসভার বিরোধী দলের নেতা। আর ২০০৪ সাল থেকে ২০১৪ সাল পর্যন্ত তিনি ছিলেন কংগ্রেস সরকারের প্রধানমন্ত্রী। পাঞ্জাব বিশ্ববিদ্যালয়ের সাবেক এই ছাত্র মনমোহনকে ওই বিশ্ববিদ্যালয়ের ‘জওহরলাল নেহরু’ চেয়ার গ্রহণের জন্য অনুরোধ জানালে তিনি তাতে সায় দেন। পাঞ্জাব বিশ্ববিদ্যালয়ের উপাচার্য অরুণ কুমার গ্রোভার বলেন, সাবেক প্রধানমন্ত্রী মনমোহন সিং ছাত্রছাত্রীদের পড়াতে রাজি হয়েছেন। এই খবর বিশ্ববিদ্যালয়ে ছড়িয়ে পড়লে শিক্ষার্থীদের মধ্যে খুশির হাওয়া বইতে শুরু করেছে।
