
ভেনেজুয়েলার রাজধানী কারাকাসে সরকারবিরোধীদের আয়োজিত গণভোটে গুলিতে নিহত হয়েছেন এক নারী। গতকাল রোববার অনানুষ্ঠানিক ওই গণভোটের আয়োজন করা হয়। প্রেসিডেন্ট নিকোলা মাদুরো এই গণভোটকে অবৈধ বলে উল্লেখ করেছেন।
কারাকাসের একটি কেন্দ্রে ভোট দিতে এসেছিলেন ওই নারী। হঠাৎ মোটরসাইকেলে করে এক দুর্বৃত্ত ভোটের লাইনে দাঁড়িয়ে থাকা মানুষের ওপর গুলি চালাতে শুরু করে। এতে ঘটনাস্থলেই ওই নারী নিহত হন। এ ঘটনায় আহত হয়েছেন তিনজন। এ সময় লাইনে দাঁড়িয়ে থাকা লোকজন আতঙ্কে দিগ্‌বিদিক ছোটাছুটি করতে থাকেন, অনেকে পালিয়ে পাশের পাশের গির্জায় আশ্রয় নেন। নিহত নারীর নাম জিওমারা সোলেদাদ স্কট (৬১) পেশায় সেবিকা।
সংবিধান সংশোধনের প্রশ্নে লাতিন আমেরিকার এই দেশটির বিরোধী দলগুলো একতরফাভাবে এই গণভোটের আয়োজন করেছে। ভেনেজুয়েলা ছাড়াও বিশ্বব্যাপী ১০০টি দেশে এই ভোট গ্রহণের আয়োজন করা হয়। ক্ষমতাসীন দল সংবিধান সংশোধনের জন্য নতুন একটি পার্লামেন্ট গঠন করতে পারে কি না, সেই ব্যাপারে জনমত যাচাই করাই এই অনানুষ্ঠানিক গণভোটের উদ্দেশ্য। গণভোটে আরেকটি প্রশ্ন ছিল, ২০১৮ সালে মাদুরোর মেয়াদ শেষ হওয়ার আগে নতুন নির্বাচন দেওয়া উচিত কি না।সূত্র: বিবিসি
