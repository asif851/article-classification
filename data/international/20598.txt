
যুক্তরাজ্যে শিশুদের জন্য একটি অ্যানিমেশন থিম পার্কে চাকরির বিজ্ঞাপন দেখে নকশাকার হিসেবে চাকরির আবেদন করেছে ছয় বছর বয়সী এক শিশু। আবেদনে সে লিখেছ, ‘এই চাকরির জন্য আমি-ই যোগ্য। কারণ, এ বিষয়ে আমার বিস্তর অভিজ্ঞতা আছে।’
বিবিসি অনলাইনের প্রতিবেদনে বলা হয়, সম্প্রতি যুক্তরাজ্যের লেগোল্যান্ড উইন্ডসর অ্যানিমেশন থিম পার্ক নকশাকার পদে চাকরির বিজ্ঞাপন দেয়। ওই বিজ্ঞাপন দেখেই হ্যাম্পশায়ারের ওয়াটারলুভিলের বাসিন্দা স্ট্যানলি বোলান্ড নামের ছয় বছর বয়সী শিশুটি হাতে লিখে ওই পদে আবেদন পাঠায়।
প্রতিবেদনে বলা হয়, স্ট্যানলির হাতে লেখা চাকরির আবেদন পেলেও প্রতিষ্ঠানটি তাকে বয়সের কারণে চাকরি দেয়নি। তবে তাকে একদিনের জন্য প্রতিষ্ঠানে গিয়ে অন্য নকশাকারদের সঙ্গে থেকে কাজ দেখার সুযোগ দেওয়া হয়েছে।
লেগোল্যান্ড উইন্ডসর অ্যানিমেশন থিম পার্কের কর্মকর্তা পলা লাফটন বলেন, ‘স্ট্যানলির চাওয়াকে গুরুত্ব দেওয়া হয়েছে। আমাদের বিশ্বাস, এটা তাকে উৎসাহ দেবে।’
প্রতিবেদনে বলা হয়, চলতি বছরের শুরুর দিকে প্রতিষ্ঠানটি চাকরির জন্য বিজ্ঞাপন দেয়। অ্যানিমেশন চরিত্র তৈরির নকশাকার পদের ওই বিজ্ঞাপনে বেশ কিছু অভিজ্ঞতা চাওয়া হয়েছিল। এ ছাড়া প্রার্থীদের লেগোর প্রতি আগ্রহ থাকতে হবে। বিজ্ঞাপনে বলা হয়েছিল, যোগ্য প্রার্থীর চাকরি নিশ্চিত হলে সম্মানজনক বার্ষিক বেতন, ২০ দিন ছুটি ও লেগো কিটসের ওপর ৪০ শতাংশ হারে ছাড় দেওয়া হবে। এই বিজ্ঞাপন দেখেই স্ট্যানলি আবেদন করে।
হাতে লেখা আবেদনপত্রে স্ট্যানলি লিখেছে, ‘প্রিয়, আমার ছয় বছর বয়স। আমি লেগো খুব ভালোবাসি এবং আমার এক বক্স লেগো আছে। আমার ভাই যাতে সেগুলো নিতে না পারে সে কারণে লুকিয়ে রাখি। এই চাকরির জন্য আমি-ই যোগ্য। কারণ, এ বিষয়ে আমার বিস্তর অভিজ্ঞতা আছে। ভালোবাসা জানবেন। ইতি, স্ট্যানলি।’
স্ট্যানলির এই আবেদনপত্রের জবাব দিয়েছে লেগোল্যান্ড উইন্ডসর অ্যানিমেশন থিম পার্ক কর্তৃপক্ষ। জবাবে তারা বলেছে, ‘লেগোর প্রতি ভালোবাসা একজন নকশাকার হওয়ার প্রথম ধাপ। অবশ্যই তুমি একদিন এই চাকরির জন্য যোগ্য প্রার্থী হবে। আগে স্কুলের পড়াশোনা শেষ করে ফেল। এই সময়ের মধ্যে আমরা তোমাকে একদিন এই প্রতিষ্ঠানে আসার প্রস্তাব দিচ্ছি। একদিন এসে আমাদের অন্য নকশাকারদের সঙ্গে থেকে তুমি আরও অভিজ্ঞতা নিতে পার।’
প্রতিবেদনে বলা হয়, প্রস্তাবে সাড়া দিয়ে স্ট্যানলি একদিন ওই থিম পার্কে গিয়েছিল। সেখানে পলা লাফটন তাকে ঘুরে ঘুরে সব দেখিয়েছে। নকশাকাররা কীভাবে লেগো পরীক্ষা, সংস্কার ও নতুন করে তৈরি করে, তা দেখেছে সে।
থিম পার্ক ঘুরে এসে স্ট্যানলি বলেছে, ‘লেগোল্যান্ডে পুরো একটা দিন অসম্ভব ভালো কেটেছে। সেখানে অনেক কিছু শিখেছি। স্কুলের বন্ধুদের কাছে এই গল্প না করা পর্যন্ত শান্তি পাচ্ছে না। আর তাদের দেখা পাওয়া পর্যন্ত এই অপেক্ষাও করতে ইচ্ছে করছে না।’
