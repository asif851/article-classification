
তামিলনাড়ুতে শাসক দল এআইএডিএমকের দুই পক্ষের মধ্যে সমঝোতার আলোচনা চলার মধ্যেই ভিকে শশীকলা ও তাঁর ভাইপো টিটিভি দিনাকরণকে সরিয়ে দেওয়ার সিদ্ধান্ত হয়েছে। গত মঙ্গলবার রাতে এ সিদ্ধান্ত হয়েছে। এ ঘটনাকে ‘ধর্মযুদ্ধের প্রথম বিজয়’ বলে অভিহিত করেছেন রাজ্যের সাবেক মুখ্যমন্ত্রী ও পনিরসেলভম।জনপ্রিয় মুখ্যমন্ত্রী জয়ললিতার মৃত্যুর পর থেকে তাঁর এআইএডিএমকে দলে অন্তঃকোন্দল চলছে। বিবদমান কোনো পক্ষই জয়ললিতার ঘনিষ্ঠ বান্ধবী শশীকলা বা তাঁর আত্মীয় দিনাকরণকে চাইছে না। বরং সমঝোতার ওপরই সবাই জোর দিচ্ছে। দুই পক্ষের মধ্যে মুখ্যমন্ত্রীর পদ, দলীয় প্রধানের পদসহ বিভিন্ন বিষয় নিয়ে আলোচনা চলছে। উভয় পক্ষই নিজেদের দাবিতে অটল।ও পনিরসেলভম বলেছেন, পরবর্তী পদক্ষেপ হিসেবে শশীকলার অনুগত যে পক্ষটি তাঁর বিরুদ্ধে বিদ্রোহ করেছিল, তিনি সেটির সঙ্গে আলোচনা করবেন।মুখ্যমন্ত্রী হওয়ার পরপরই আদালতের নির্দেশে দুর্নীতির দায়ে কারাগারে যেতে হয়েছে শশীকলাকে। তবে যাওয়ার আগে নিজের অনুসারী ই পলানিসামীকে মুখ্যমন্ত্রীর পদে বসিয়ে যান। আর ভাইপো দিনাকরণকে করেন দলের উপপ্রধান।তবে চাপের মুখে থাকা দিনাকরণ এখন বলছেন, ‘দল ও সরকারের স্বার্থে’ নিজ থেকেই সরে যেতে রাজি আছেন তিনি। গতকাল দলের আইনপ্রণেতাদের সঙ্গে এক সভায় এ মন্তব্য করেন দিনাকরণ।এদিকে সমঝোতা আলোচনায় পনিরসেলভমের দাবি, তাঁকে আবার মুখ্যমন্ত্রীর পদে ফিরিয়ে নিতে হবে। একই সঙ্গে দলীয় প্রধানের পদটিও চাইছেন তিনি। ই পলানিসামীকে তাঁরা উপমুখ্যমন্ত্রী হিসেবে মেনে নিতে রাজি আছে। তবে এআইএডিএমকের বেশির ভাগ আইনপ্রণেতার সমর্থন পেয়েছেন বর্তমান মুখ্যমন্ত্রী পলানিসামী। মুখ্যমন্ত্রীর পদ ছাড়তে নারাজ তিনি।প্রয়াত জয়ললিতার অত্যন্ত ঘনিষ্ঠ শশীকলা দল ও সরকারে নিজের প্রভাব বাড়াতে সচেষ্ট হয়েছিলেন। দলের উচ্চপদ দিয়েছিলেন ভাইপো দিনাকরণকে। এই দিনাকরণকেই একসময় দল থেকে বহিষ্কার করেছিলেন জয়ললিতা।
 
