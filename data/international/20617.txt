
শেষ পর্যন্ত বুথফেরত সমীক্ষার ফলাফলই প্রায় সত্য হতে যাচ্ছে। সম্প্রতি অনুষ্ঠিত হওয়া ভারতের পাঁচ রাজ্যের বিধানসভা নির্বাচনের চার রাজ্যের ভোট আজ রোববার গণনা শুরু হয়েছে। মিজোরাম রাজ্যের ভোট গণনা হবে সোমবার। ওই রাজ্যগুলোতে বিপুল ভোটে জিততে চলেছে বিজেপি।আজকের ভোট গণনা হচ্ছে দিল্লি, রাজস্থান, মধ্যপ্রদেশ ও ছত্তিশগড় রাজ্যের। ইতিমধ্যে দিল্লির ফলাফল প্রায় এসে গেছে। দিল্লিতে দীর্ঘ ১৫ বছর পর ক্ষমতা হারাতে চলেছে কংগ্রেস। আর একই সঙ্গে দিল্লিতে উত্থান ঘটেছে অরবিন্দ কেজরিওয়ালের নতুন দল আম আদমি পার্টির। বুথফেরত সমীক্ষায়ও আভাস দেওয়া হয়েছিল দিল্লি, রাজস্থান, ছত্তিশগড় ও মধ্যপ্রদেশে জিততে চলেছে বিজেপি। তবে সর্বশেষ খবর অনুযায়ী ছত্তিশগড় রাজ্যে কংগ্রেস এবং বিজেপির মধ্যে হাড্ডাহাড্ডি লড়াই চলছে।৪ ডিসেম্বর শেষ হয়েছে ভারতের পাঁচ রাজ্যের বিধানসভা নির্বাচন। আগামী এপ্রিল-মে মাসে অনুষ্ঠেয় ভারতের লোকসভা নির্বাচনের আগে এই নির্বাচন ভারতের রাজনীতিতে যথেষ্ট গুরুত্ব বহন করেছে। রাজ্য পাঁচটি হলো দিল্লি¬, মধ্যপ্রদেশ, রাজস্থান, ছত্তিশগড় ও মিজোরাম।পর্যায়ক্রমে এই পাঁচ রাজ্যের নির্বাচন শুরু হয় গত ১১ নভেম্বর থেকে। এখন অবশ্য মধ্যপ্রদেশ ও ছত্তিশগড় রাজ্যে ক্ষমতায় রয়েছে বিজেপি। দিল্লি, রাজস্থান ও মিজোরামে রয়েছে কংগ্রেস। এই পাঁচ রাজ্যের ৬৩০টি বিধানসভা আসনে নেওয়া হয়েছে ভোট। মধ্যপ্রদেশ বিধানসভায় রয়েছে ২৩০টি আসন।আর অন্যান্য বিধানসভায় রয়েছে যথাক্রমে রাজস্থানে ২০০, ছত্তিশগড়ে ৯০, দিল্লিতে¬ ৭০ ও মিজোরামে ৪০ আসন। দিল্লি¬তে কংগ্রেস ১৫ বছর ধরে ক্ষমতায়। মধ্যপ্রদেশ ও ছত্তিশগড়ে ১০ বছর ধরে ক্ষমতায় বিজেপি। রাজস্থানে ২০০৮ সাল থেকে ক্ষমতায় কংগ্রেস। মিজোরামে ক্ষমতায় কংগ্রেস জোট। যদিও মধ্যপ্রদেশ ও ছত্তিশগড়ে বিজেপির একচ্ছত্র আধিপত্য ভাঙতে এবার আদাজল খেয়ে নেমেছিল কংগ্রেস। অন্যদিকে দিল্লি ও রাজস্থানে কংগ্রেসের দুর্গ ভেঙে ফেলার জন্যও আপ্রাণ চেষ্টা করেছে বিজেপি।
দিল্লি¬: সর্বশেষ ফলাফলে দিল্লি বিধানসভার ৭০ আসনের মধ্যে ৩১টি আসনে বিজেপি, ১৩টি আসনে কংগ্রেস, ২৪টি আসনে আম আদমি পার্টি এবং অন্যরা দুটি আসতে জিততে চলেছে।রাজস্থান: রাজস্থানের ২০০টি আসনের মধ্যে বিজেপি ১২৫, কংগ্রেস ২৮ এবং অন্যরা ২২টি আসনে এগিয়ে রয়েছে।মধ্যপ্রদেশ: মধ্য প্রদেশের ২৩০টি আসনের মধ্যে এখন ১২৬টি আসনে বিজেপি, ২৮টি আসনে কংগ্রেস এবং ২২টি আসনে অন্যরা এগিয়ে রয়েছে।ছত্তিশগড়: ছত্তিশগড়ের ৯০টি আসনের মধ্যে এখন পর্যন্ত গণনায় দেখা গেছে এখানে হাড্ডাহাড্ডি লড়াই চলছে। কংগ্রেস ২৯টি এবং বিজেপি ২৭টি আসনে এগিয়ে আছে। আর মিজোরামে ফলাফল ঘোষিত হবে আগামীকাল সোমবার।
