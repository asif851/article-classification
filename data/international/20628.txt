
তুরস্কের ইস্তাম্বুলে পার্ক ধ্বংস করে বিপণিবিতান নির্মাণ পরিকল্পনার প্রতিবাদে বিক্ষোভের চতুর্থ দিন ছিল গতকাল সোমবার। তুরস্কের প্রেসিডেন্ট আবদুল্লাহ গুল ও প্রধানমন্ত্রী রিসেপ তাইয়েপ এরদোয়ান বিক্ষোভকারীদের শান্ত হওয়ার আহ্বান জানিয়েছেন। প্রেসিডেন্ট আবদুল্লাহ গুল বলেছেন, সরকার তাঁদের ‘বার্তা’ পেয়েছে। তবে প্রধানমন্ত্রী এরদোয়ান এই বিক্ষোভকে উগ্রপন্থীদের কাজ বলে আখ্যা দিয়েছেন। বিক্ষোভকারীদের এই আন্দোলন উদ্যানের একাংশ বিনষ্ট করার প্রতিবাদে শুরু হলেও পরে তা প্রধানমন্ত্রী ও তাঁর ইসলামপন্থী জাস্টিস অ্যান্ড ডেভেলপমেন্ট পার্টির (একেপি) বিরুদ্ধে ছড়িয়ে পড়ে। কিছু বিক্ষোভকারী গতকাল সকালে একে পার্টির কার্যালয়ে আগুন ধরিয়ে দেয়। বার্তা সংস্থা দোয়ানের এক খবরে বলা হয়, বন্দরনগর ইজমিরে বিক্ষোভকারীরা একে পার্টির কার্যালয়ে রাতভর থেমে থেমে বোমা ছুড়ে মারে। গতকাল সকালে প্রধানমন্ত্রীর কার্যালয় অভিমুখে বিক্ষোভ মিছিল পুলিশ কাঁদানে গ্যাস ছুড়ে ছত্রভঙ্গ করে দেয়। এএফপি ও রয়টার্স।
