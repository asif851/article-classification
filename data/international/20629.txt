
মেক্সিকোর উত্তর-পূর্বাঞ্চলীয় বুরোস অঞ্চলে কয়েক হাজার সুরক্ষিত গুহাচিত্রের সন্ধান মিলেছে। এখনো বয়স নির্ধারণ করা না হলেও গবেষকেরা বলেছেন, গুহাচিত্রগুলো স্যান কার্লোস পার্বত্যাঞ্চলে অন্তত তিনটি প্রাচীন শিকারি-সংগ্রাহক গোষ্ঠীর অস্তিত্বের ইঙ্গিত দেয়। প্রত্নতত্ত্ববিদেরা আটটি ভিন্ন জায়গা থেকে সুরক্ষিত অবস্থায় মোট চার হাজার ৯২৬টি গুহাচিত্র পেয়েছেন। এসব ছবিতে লাল, হলুদ, কালো ও সাদা রঙে মানুষ, পশুপাখি ও কীটপতঙ্গ এবং আকাশের পাশাপাশি বিমূর্ত দৃশ্যও ফুটে উঠেছে। কেবল একটি গুহার ভেতরেই এক হাজার ৫৫০টি ছবি পাওয়া গেছে। মেক্সিকান ন্যাশনাল ইনস্টিটিউট অব অ্যানথ্রোপলজি অ্যান্ড হিস্ট্রির প্রত্নতত্ত্ববিদ গুস্তাভো রামিরেস বলেন, গুহাচিত্রগুলোর আশপাশে সমকালীন কোনো জিনিসপত্র পাওয়া যায়নি। এসব গুহাচিত্রকে অত্যন্ত গুরুত্বপূর্ণ মনে করা হচ্ছে। কারণ, এগুলো সংশ্লিষ্ট অঞ্চলে প্রাক্-হিস্পানিক জনগোষ্ঠীর উপস্থিতির ইঙ্গিত দেয়। এত দিন পর্যন্ত মনে করা হতো, সেখানে কোনো বসতি ছিল না। বিবিসি।
