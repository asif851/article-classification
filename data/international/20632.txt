
পাকিস্তানের সাবেক প্রধানমন্ত্রী ইউসুফ রাজা গিলানির বিরুদ্ধে জামিন অযোগ্য গ্রেপ্তারি পরোয়ানা জারি করেছেন দেশটির একটি দুর্নীতি দমন আদালত৷ গতকাল বৃহস্পতিবার জারিকৃত ওই গ্রেপ্তারি পরোয়ানায় পাকিস্তান পিপলস পার্টির (পিপিপি) জ্যেষ্ঠ নেতা মাখদুম আমিন ফাহিমেরও নাম আছে৷ খবর ডন নিউজের৷পাকিস্তানের বাণিজ্য উন্নয়নবিষয়ক সংস্থা টিডিএপির অার্থিক অনিয়মবিষয়ক এক মামলায় উপস্থিত না থাকায় গিলানি ও ফাহিমের বিরুদ্ধে আদালত ওই গ্রেপ্তারি পরোয়ানা জারি করেন৷ পাকিস্তানের কেন্দ্রীয় তদন্ত ব্যুরো এফআইএ ওই মামলা দায়ের করে৷ ফাহিম ওই সময় বাণিজ্যমন্ত্রী ছিলেন৷আদালত এর আগে গিলানি ও ফাহিমের কাছে আদালতে উপস্থিত থাকার জন্য তিনবার নোটিশ পাঠিয়েছেন৷ তবে তাঁরা আদালতে হাজির না হওয়ায় তাঁদের বিরুদ্ধে গ্রেপ্তারি পরোয়ানা জারি করা হয়৷
