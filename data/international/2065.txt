
রাষ্ট্রদ্রোহ মামলায় গতকাল সোমবার শুনানি চলাকালে পাকিস্তানের সাবেক স্বৈরশাসক পারভেজ মোশাররফকে আদালতে হাজির হওয়া থেকে অব্যাহতি দেওয়া হয়েছে। পরে আজ মঙ্গলবার পর্যন্ত শুনানি মুলতবি করেন বিশেষ আদালত। সেই সঙ্গে আজকের মধ্যে মোশাররফের চিকিৎসাসংক্রান্ত প্রতিবেদন দেওয়ার জন্য নির্দেশ দেন আদালত।সকালে বিচারপতি ফয়সাল আরবের নেতৃত্বে তিন সদস্যের বেঞ্চে মোশাররফের বিরুদ্ধে রাষ্ট্রদ্রোহ মামলার শুনানি শুরু হয়। শুনানি চলাকালে বিচারপতি আরব আইনজীবী আনোয়ার মনসুরকে তাঁর মক্কেল মোশাররফের আদালতে অনুপস্থিতির পক্ষে বক্তব্য দাখিল করতে বলেন। মনসুর আদালতে জানান, তিনি তাঁর মক্কেলের সঙ্গে সাক্ষাৎ করতে পারেননি। তাই আদালতে মোশাররফের অনুপস্থিত থাকার বিষয়ে তাঁর কাছেকোনো তথ্য নেই। পরে আদালত আজ পর্যন্ত শুনানি মুলতবি ঘোষণা করেন। গতকাল গণমাধ্যমকর্মীদের আদালতে ঢুকতে দেওয়া হয়নি। ডন।
