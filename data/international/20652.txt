
দিল্লিতে চলন্ত বাসে মেডিকেলের ছাত্রীকে গণধর্ষণের ঘটনায় দোষী সাব্যস্ত চারজনের মৃত্যুদণ্ড বহাল রেখেছেন ভারতের দিল্লি হাইকোর্ট। আজ বৃহস্পতিবার বিচারপতি রিভা ক্ষেত্রপাল ও প্রতিভা রানীর সমন্বয়ে গঠিত একটি ডিভিশন বেঞ্চ এ আদেশ দেন।
২০১২ সালের ১৬ ডিসেম্বর দিল্লিতে চলন্ত বাসের চালকসহ ছয়জন ধর্ষণ করে মেডিকেল কলেজছাত্রী দামিনীকে (প্রতীকী নাম)। ধর্ষকদের মধ্যে একজন কিশোরও ছিল। ধর্ষণের পর ওই ছয়জন দামিনী ও তাঁর বন্ধুকে বাস থেকে ছুড়ে ফেলে দেয়। পরে চিকিত্সাধীন অবস্থায় সিঙ্গাপুরের মাউন্ট এলিজাবেথ হাসপাতালে দামিনীর মৃত্যু হয়।
এ ঘটনার পর ধর্ষকদের বিচারের দাবিতে ভারতজুড়ে ব্যাপক বিক্ষোভ হয়। ঘটনার বিচারে গঠিত আদালত ২০১৩ সালের ১৩ সেপ্টেম্বর দোষী সাব্যস্ত মুকেশ, অক্ষয় ঠাকুর, পবন গুপ্ত ও বিনয় শর্মাকে মৃত্যুদণ্ড দেন। বাকি দুজনের একজনকে দিল্লির তিহার জেলে মৃত অবস্থায় পাওয়া যায়। অভিযুক্ত কিশোরটিকে ২০১৩ সালের ৩১ আগস্ট তিন বছরের জন্য কিশোর সংশোধনাগারে পাঠানো হয়।
