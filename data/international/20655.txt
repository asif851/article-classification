
 
সাড়াজাগানো ওয়েবসাইট উইকিলিকসের প্রতিষ্ঠাতা জুলিয়ান অ্যাসাঞ্জের ভবিষ্যত্ নির্ধারণে যুক্তরাজ্যের সঙ্গে ১৭ জুন আলোচনায় বসতে পারে ইকুয়েডর।
গতকাল সোমবার বার্তা সংস্থা রয়টার্সের এক প্রতিবেদনে বলা হয়, ইকুয়েডরের পররাষ্ট্রমন্ত্রী রিকার্দো পাতিনো এক টুইটার বার্তায় এ তথ্য জানিয়েছেন।
পাতিনো বলেন, ‘লন্ডনের ইকুয়েডর দূতাবাসে অ্যাসাঞ্জের প্রবেশের এক বছর পর ১৭ জুন আমি আবার ব্রিটিশ পররাষ্ট্রমন্ত্রী উইলিয়াম হেগের সঙ্গে সাক্ষাত্ করব। আশা করছি, এ বৈঠকে অ্যাসাঞ্জের রাজনৈতিক আশ্রয়ের বিষয়ে একটা সমাধান আসবে।’
এর আগে গতকাল যুক্তরাজ্যের পররাষ্ট্র মন্ত্রণালয়ের পক্ষ থেকে জানানো হয়, অ্যাসাঞ্জের ভবিষ্যত্ নির্ধারণে ইকুয়েডরের সঙ্গে আলোচনায় বসার কথা বিবেচনা করছে দেশটি।
ব্রিটিশ পররাষ্ট্র মন্ত্রণালয়ের একজন মুখপাত্র গতকাল বলেন, চলতি মাসের শেষের দিকে ইকুয়েডরের পররাষ্ট্রমন্ত্রী পাতিনো লন্ডন সফর করার সময় হেগের সঙ্গে দেখা করতে চেয়েছেন। মন্ত্রণালয় বিষয়টি ইতিবাচক মনোভাব নিয়ে বিবেচনা করছে। আশা করা হচ্ছে, অ্যাসাঞ্জের বিষয়ে কূটনৈতিক সমাধানে পাতিনোর সফর ভূমিকা রাখবে।
বিষয়টি অ্যাসাঞ্জকে নিয়ে দুই দেশের চলমান কূটনৈতিক অচলাবস্থা অবসানের প্রথম লক্ষণ হিসেবে মনে করা হচ্ছে।
অ্যাসাঞ্জ গত বছরের জুনে লন্ডনের ইকুয়েডরের দূতাবাসে আশ্রয় নিয়ে আছেন। দূতাবাস থেকে বের হলে অ্যাসাঞ্জকে গ্রেপ্তার করা হবে বলে গত বছর ঘোষণা দেয় যুক্তরাজ্য সরকার। সুইডেনে এক নারী অ্যাসাঞ্জের বিরুদ্ধে যৌন হয়রানির অভিযোগ এনেছেন। ধারণা করা হচ্ছে, গ্রেপ্তারের পর বিচারের জন্য অ্যাসাঞ্জকে সুইডেনে প্রত্যর্পণ করা হতে পারে।
