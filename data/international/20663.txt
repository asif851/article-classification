
যুক্তরাষ্ট্রের একটি প্রমোদতরী সে দেশ থেকে কিউবা যাচ্ছে। গত ৫০ বছরের বেশি সময়ের মধ্যে এই প্রথম কিউবা যাচ্ছে কোনো মার্কিন প্রমোদতরী। আজ সোমবার বিবিসি অনলাইনের প্রতিবেদনে এই তথ্য জানানো হয়।
প্রায় ৭০০ জন আরোহী নিয়ে অ্যাডনি নামের মার্কিন প্রমোদতরীটি ইতিমধ্যে যুক্তরাষ্ট্রের মিয়ামি থেকে কিউবার উদ্দেশে রওনা হয়েছে।
প্রমোদতরীটির আজ সোমবার কিউবার রাজধানী হাভানায় পৌঁছার কথা।
আধা শতাব্দীর বেশি সময়ের বৈরিতার অবসানের পর গত বছরের জুলাইয়ে যুক্তরাষ্ট্র ও কিউবার মধ্যে কূটনৈতিক সম্পর্ক পুনঃস্থাপিত হয়। তবে দুই দেশের মধ্যে ভ্রমণ ও বাণিজ্যে স্নায়ুযুদ্ধকালের বেশ কিছু নিষেধাজ্ঞা এখনো প্রত্যাহার হয়নি।
দ্বীপরাষ্ট্রটি থেকে সমুদ্রপথে নিজেদের নাগরিকদের গমন এবং বাইরে থেকে আগমনের ওপর কিউবা কিছু নিষেধাজ্ঞা প্রত্যাহার করলে সে দেশে মার্কিন প্রমোদতরী যাওয়ার বিষয়ে অগ্রগতি হয়।
প্রমোদতরীটির পরিচালনা প্রতিষ্ঠান মার্কিন কোম্পানি কার্নিভ্যাল। ফ্লোরিডা ও কিউবার মধ্যে প্রমোদতরী চলাচলের জন্য তাদের অনুমতি দিয়েছে যুক্তরাষ্ট্র ও কিউবা সরকার।
