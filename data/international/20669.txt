
ভারতের প্রধানমন্ত্রী নরেন্দ্র মোদির রাজ্য গুজরাটে এবার নির্মাণ করা হয়েছে মোদি মন্দির। গুজরাটের রাজধানী আহমেদাবাদ শহর থেকে ১৩০ মাইল দূরে রাজকোট গ্রামে এই মন্দিরে স্থাপন করা হয়েছে মোদির পাথরের মূর্তি। আগামী রোববার মূর্তিটি উন্মোচন করা হবে।ওই গ্রামের প্রধান মানসুখ থোমার ফোনে দ্য হিন্দুকে বলেন, ‘আমরা প্রথমে মোদিজির ছবি বসিয়ে পূজা করতাম। এখানে সর্বত্র মহাত্মা গান্ধী ও সর্দার বল্লবভাই প্যাটেলেরও স্মৃতিস্তম্ভ রয়েছে। আমি মনে করি, মোদিজির ক্ষেত্রেও এমনটি থাকা উচিত।’স্থানীয় ৩৫০ জন যুবক নিয়ে গঠিত ওম যুব গ্রুপ নামের একটি সংস্থা মূর্তিটি তৈরি করতে প্রায় ১ লাখ ৭০ হাজার রুপি অনুদান দিয়েছে।মন্দির নির্মাণে বড় অঙ্কের অর্থ দান করেছেন রমেশ উন্ধদ নামের এক ব্যক্তি। তিনি টাইমস অব ইন্ডিয়াকে জানান, প্রধানমন্ত্রীর মূর্তি বানাতে প্রায় চার বছর সময় লেগেছে। তিনি বলেন, ‘মূর্তি তৈরিতে খরচ হয়েছে ১ লাখ ৬৫ হাজার রুপি। আমরা তিন–চার বছর ধরে অনেক শিল্পীকে দিয়ে মোদির মূর্তি বানানোর চেষ্টা করেছি। কিন্তু কেউই হুবহু বানাতে পারেননি। পরে আমরা ওডিশা থেকে শিল্পী আনিয়ে এ মূর্তি তৈরি করাই।’গ্রামপ্রধান মানসুখ জানান, প্রতিদিন সকাল ছয়টায় ও সন্ধ্যা সাতটায় মন্দিরে আরতি হয়।
ওম যুব গ্রুপের একজন মাগানভাই পাতৌদি টাইমস অব ইন্ডিয়াকে বলেন, প্রতিদিন দেড় শ থেকে ৩০০ জন ভক্ত মন্দিরে আসেন। সকালের দিকে ভক্তদের সংখ্যা কম থাকলেও বিকেলের দিকে বাড়তে থাকে।
