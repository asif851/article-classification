
ভারতের মেঘালয় রাজ্যে ফের কংগ্রেসেরই সরকার হবে। রাজ্যের সংসাক বিধানসভা কেন্দ্রে নিজের মনোনয়নপত্র পেশের পর গতকাল মঙ্গলবার এমনই দাবি করলেন কংগ্রেস-শাসিত রাজ্যটির মুখ্যমন্ত্রী মুকুল সাংমা।
উত্তর-পূর্ব ভারতের এ পাহাড়ি রাজ্যের বিধানসভার ভোট হবে ২৭ ফেব্রুয়ারি।
৬০ সদস্যের মেঘালয় বিধানসভার মনোনয়নপত্র দাখিলের শেষ দিন আজ বুধবার। কংগ্রেস ৬০টি আসনেই প্রতিদ্বন্দ্বিতা করছে। মুখ্যমন্ত্রী মুকুল সাংমা সংসাক ছাড়াও আমপতি কেন্দ্র থেকে ভোটে লড়বেন। আজই তাঁর আমপতিতে মনোনয়ন দাখিল করার কথা। এই কেন্দ্র থেকেই টানা পাঁচবার জিতেছেন বর্তমান মুখ্যমন্ত্রী।
গতকালই কংগ্রেসের তরফে চূড়ান্ত প্রার্থী তালিকা প্রকাশ করা হয়। এবারও জেতার বিষয়ে তাঁরা আশাবাদী। মুখ্যমন্ত্রী তথা কংগ্রেস নেতা মুকুল সাংমার দাবি, উন্নয়নের কারণেই জিতবে কংগ্রেস।
মেঘালয়ে এবার বিজেপি লড়ছে ৪৭টি আসনে। লড়াইতে রয়েছে আঞ্চলিক দল এনপিপি। বিজেপির সঙ্গে এনপিপির গোপন সমঝোতার অভিযোগ তুলেছে কংগ্রেস। তবে উভয় দলই সেই অভিযোগ অস্বীকার করেছে।
মেঘালয়ে এখন পর্যন্ত ২৯৭ জন প্রার্থী মনোনয়নপত্র দাখিল করেছেন। গতকালই জমা পড়ে ১৫৩টি মনোনয়নপত্র।
একই সঙ্গে চলছে নাগাল্যান্ডের ভোটপ্রক্রিয়াও। নাগাল্যান্ডে জোট বদলিয়ে এনডিপিপির সঙ্গে জোট করেছে বিজেপি। বিজেপি নিজে লড়ছে ২০টি আসনে। বাকি ৪০টিতে এনডিপিপি। আর কংগ্রেস লড়ছে ২৩টি আসনে।এ ছাড়া লড়াইতে আছে ক্ষমতাসীন এনপিএফ, এনপিপি, জেডি (ইউ), এনসিপিসহ একাধিক দল।
উত্তর-পূর্ব ভারতের আরেক রাজ্য নাগাল্যান্ডে মোট আসন ৬০। সেখানেও ভোট ২৭ ফেব্রুয়ারি। মনোনয়ন দাখিলের শেষ দিন আজই।
