
পাকিস্তানের নারীশিক্ষা আন্দোলনের কর্মী শান্তিতে এ বছরের নোবেলজয়ী মালালা ইউসুফজাই মার্কিন প্রেসিডেন্ট বারাক ওবামাকে বলেছে, তিনি (ওবামা) বিশ্বকে বদলে দিতে পারেন। এ জন্য তাঁকে শুধু অন্য দেশগুলোকে অস্ত্রের পরিবর্তে দিতে হবে বই। মালালা নিজেই গত মঙ্গলবার যুক্তরাষ্ট্রে এক অনুষ্ঠানে এ কথা জানিয়েছে।কনিষ্ঠতম নোবেলজয়ী মালালা মঙ্গলবার ফিলাডেলফিয়ায় ফোর্বস সাময়িকীর আয়োজনে ‘অনূর্ধ্ব-৩০ সামিট’ শীর্ষক এক সম্মেলনে বক্তব্য দেয়। যুক্তরাষ্ট্রের ন্যাশনাল কনস্টিটিউশন সেন্টারের বার্ষিক লিবার্টি মেডেল পুরস্কার নিতেই ফিলাডেলফিয়ায় গিয়েছিল মালালা। স্বাধীনতার পক্ষে কাজ করা ব্যক্তিদের স্বীকৃতিস্বরূপ প্রতিবছর এ পুরস্কার দেওয়া হয়।অনুষ্ঠানে মালালা বলে, সম্প্রতি মার্কিন প্রেসিডেন্ট ওবামার সঙ্গে তার সাক্ষাৎ হয়েছে। ওই সাক্ষাতে সে নিজের বিভিন্ন চিন্তাভাবনা ওবামার কাছে তুলে ধরেছে। মালালা বলে, ‘(প্রেসিডেন্ট ওবামার কাছে) আমার বার্তা ছিল একেবারে সাধারণ। আমি বলেছি, বন্দুক না পাঠিয়ে বই পাঠান। অস্ত্রশস্ত্র না পাঠিয়ে শিক্ষক পাঠান।’ ওবামাকে মালালা আরও বলেছে, যুক্তরাষ্ট্র অস্ত্রের পেছনে যে অর্থ ব্যয় করে, তা বৈশ্বিক শিক্ষার জন্য ব্যয় করলেই পরিবর্তন আসবে। শিক্ষার মাধ্যমে সন্ত্রাসবাদ মোকাবিলা করাই সবচেয়ে ভালো উপায়।এসব কথার জবাবে ওবামা কী বলেছেন তা প্রকাশ করেনি মালালা। এ বিষয়ে প্রশ্ন করা হলে, মৃদু হেসে সে বলে, জবাব ‘সব সময়ই রাজনৈতিক’ হয়।লিবার্টি মেডেল গ্রহণ: পরে মালালা যুক্তরাষ্ট্রের ন্যাশনাল কনস্টিটিউশন সেন্টারের দেওয়া লিবার্টি মেডেল গ্রহণ করে। চরম প্রতিকূল অবস্থায়ও নারীশিক্ষার পক্ষে সরব ভূমিকা পালনের জন্য সম্প্রতি তাকে এ বছরের লিবার্টি মেডেল পুরস্কারের জন্য মনোনীত করা হয়।এদিকে গতকাল বুধবারই মালালার কানাডায় যাওয়ার কথা ছিল। টরন্টোতে এক অনুষ্ঠানের মাধ্যমে তাকে কানাডার সম্মানসূচক নাগরিকত্ব দেওয়া হবে।
