
আন্তর্জাতিক জঙ্গিগোষ্ঠী ইসলামিক স্টেটের (আইএস) সদস্যরা রাশিয়ার একটি সামরিক হেলিকপ্টার সিরিয়ায় গুলি করে ভূপাতিত করেছে। এতে নিহত হয়েছেন বিমানটির দুই পাইলট। স্থানীয় গণমাধ্যমকে উদ্ধৃত করে রাশিয়ার সামরিক বাহিনী এ তথ্য জানিয়েছে।
বিবিসি অনলাইনের খবরে বলা হয়েছে, এমআই-২৫ সামরিক হেলিকপ্টারটিতে ছিলেন দুই রুশ পাইলট রিয়াফাগাত খাবিবুলিন ও ইয়েভজেনি দলগিন। গত শুক্রবার সিরিয়ার প্রাচীন নগরী পালমিরার পূর্বাঞ্চলে সামরিক হেলিকপ্টারটি গুলি করে ভূপাতিত করা হয়। সিরিয়া সরকারের অনুরোধে আইএসবিরোধী অভিযানে যুক্ত ছিলেন এই সামরিক হেলিকপ্টারটির পাইলটেরা।
জঙ্গিদের অনলাইনভিত্তিক তৎপরতা পর্যবেক্ষণকারী মার্কিন ওয়েবসাইট সাইট ইনটেলিজেন্স জানিয়েছে, আইএস এ ঘটনার দায় স্বীকার করেছে।
রাশিয়ার সামরিক বাহিনী এক বিবৃতিতে বলেছে, আইএসবিরোধী অভিযানে অংশ নিতে সিরিয়ার সামরিক বাহিনীর কাছ থেকে অনুরোধ পেয়েছিলেন এই দুই পাইলট। অভিযান পরিচালনা করে ফেরার পথে সন্ত্রাসী হামলার শিকার হন তাঁরা। দুই পাইলটই রাশিয়ার রাষ্ট্রীয় সম্মাননার জন্য মনোনীত হয়েছেন।
২০১৫ সালের সেপ্টেম্বরে সিরিয়ায় বাশার আল-আসাদ সরকারের সমর্থনে রাশিয়া দেশটিতে আইএসবিরোধী অভিযান শুরুর পর থেকে এ পর্যন্ত ১২ রুশ সেনা নিহত হয়েছেন।
