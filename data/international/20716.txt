
ভারতীয় ক্রিকেটের অন্যতম সফল অধিনায়ক ও ক্রিকেট অ্যাসোসিয়েশন অব বেঙ্গলের প্রেসিডেন্ট সৌরভ গাঙ্গুলীকে হত্যার হুমকি দেওয়ার ঘটনায় সন্দেহভাজন হিসেবে একজনকে গ্রেপ্তার করেছে পুলিশ।
আজ শুক্রবার ভারতীয় গণমাধ্যম জি নিউজের এক প্রতিবেদনে বলা হয়েছে, অভিযোগ পাওয়ার চার দিনের মাথায় মেদিনীপুর শহর থেকে আজ সকালে নির্মাল্য সামন্ত নামের এক যুবককে গ্রেপ্তার করা হয়েছে।
গত ৫ জানুয়ারি চিঠি পাঠিয়ে সৌরভ গাঙ্গুলীকে হত্যার হুমকি দেওয়া হয়। ওই চিঠিতে সৌরভের উদ্দেশে বলা হয়েছে, ‘আপনি যদি মেদিনীপুরে যান, তাহলে জীবন নিয়ে ফিরতে পারবেন না।’ সাবেক এই অধিনায়ক চিঠিটি হাতে পাওয়া মাত্রই কলকাতার ঠাকুরপুকুর থানায় অভিযোগ দায়ের করেন। এ ছাড়া কলকাতার পুলিশ কমিশনার ও জেলা পুলিশ সুপারকে বিষয়টি জানান সৌরভ।
ডেকান ক্রনিকলের এক প্রতিবেদনে বলা হয়েছে, আজ শুক্রবার সকালে পুলিশ পশ্চিম মেদিনীপুরে অভিযান চালিয়ে নির্মাল্য সামন্তকে গ্রেপ্তার করেছে। পেশায় সংবাদপত্র বিক্রেতা নির্মাল্য পশ্চিম মেদিনীপুরের অরবিন্দ নগরের বাসিন্দা। জিজ্ঞাসাবাদের জন্য তাঁকে কলকাতার ঠাকুরপুকুর থানায় নিয়ে আসা হয়েছে।
প্রতিবেদনে বলা হয়, প্রাথমিক তদন্তে পুলিশ জানতে পেরেছে, মেদিনীপুরে তৃণমূল কংগ্রেসের বিধায়ক আশিস চক্রবর্তীর সঙ্গে গ্রেপ্তার নির্মাল্যর ব্যক্তিগত শত্রুতা রয়েছে। ১৯ জানুয়ারি মেদিনীপুরের বিদ্যাসাগর বিশ্ববিদ্যালয়ে ক্রীড়া অনুষ্ঠানের আয়োজক বিধায়ক আশিস চক্রবর্তী। তাঁর আমন্ত্রণে সেখানে সৌরভ গাঙ্গুলীর উপস্থিত থাকার কথা ছিল। পুলিশের ভাষ্য, গ্রেপ্তার নির্মাল্য ভেবেছিলেন, ওই অনুষ্ঠানে সৌরভ গাঙ্গুলী উপস্থিত হলে আশিস চক্রবর্তীর সুনাম বেড়ে যেত। এ কারণেই তিনি ওই ঘটনা ঘটিয়েছিলেন।
