
নিউজিল্যান্ডের অকল্যান্ডে আজ সোমবার ওয়ার্ল্ড মাস্টার্স গেমসে ১০০ মিটার স্প্রিন্টে অংশ নিয়ে সোনা জিতেছেন ১০১ বছর বয়সী ভারতীয় নারী মান কাউর।
বার্তা সংস্থা এএফপির প্রতিবেদনে জানানো হয়, ১০০ মিটার স্প্রিন্ট শেষ করতে কাউর ১ মিনিট ১৪ সেকেন্ড সময় নেন।  ১০০ বছর বা তার বেশি বয়সী ক্যাটাগরির এই ইভেন্টে কাউরই একমাত্র প্রতিযোগী ছিলেন। এই বয়সে ১০০ মিটার স্প্রিন্টে অংশ নিয়ে সবার নজর কাড়েন তিনি। কুড়ান অভিনন্দন। কারণ, ঘড়ির কাঁটার সঙ্গে পাল্লা দিয়ে দৌড়ানো নয়, বরং প্রতিযোগিতায় অংশগ্রহণই ছিল কাউর জন্য গুরুত্বপূর্ণ বিষয়।  দৌড় শেষ করার পর কাউরের চোখে-মুখে বিজয়ের হাসি ফোটে। তিনি উচ্ছ্বাসিত ভঙ্গিতে ‘ভি’ চিহ্ন দেখান। পরিবারের সদস্য ও শুভাকাঙ্ক্ষীরা তাঁকে অভিনন্দন জানান।
কাউরকে গলায় যখন স্বর্ণপদক পরিয়ে দেওয়া হয়, তখন খুশিতে আত্মহারা হন তিনি।
দোভাষীর মাধ্যমে কাউর সাংবাদিকদের বলেন, তিনি প্রতিযোগিতা উপভোগ করেছেন। অনেক অনেক খুশি তিনি।
কাউর বলেন, তিনি দৌড়ে আরও অংশ নেবেন। দৌড় ছাড়বেন না। থামবেন না।
ওয়ার্ল্ড মাস্টার্স গেমসে ২০০ মিটার স্প্রিন্ট, শট পুট ও বর্শা নিক্ষেপে কাউর অংশ নেবেন।
ক্রীড়ার এই আসরে কাউরকে পেয়ে উচ্ছ্বাস প্রকাশ করেছেন আয়োজকেরা।
ওয়ার্ল্ড মাস্টার্স গেমস ২০১৭-এর প্রধান নির্বাহী জিন্নাহ উটেন বলেন, ‘সবার জন্য ক্রীড়া’—এই দর্শনের বাস্তব উদাহরণ কাউর।
