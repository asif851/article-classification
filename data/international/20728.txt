
সিরিয়ায় বিমান হামলা চালিয়ে জঙ্গিগোষ্ঠী ইসলামিক স্টেটের (আইএস) নিয়ন্ত্রণাধীন দুই শতাধিক তেলের ট্রাক ধ্বংস করেছে যুক্তরাষ্ট্র। আজ মঙ্গলবার বিবিসি অনলাইনের প্রতিবেদনে এই তথ্য জানানো হয়।
মার্কিন সেনাবাহিনীর ভাষ্য, সপ্তাহান্তে উত্তর-পূর্ব সিরিয়ায় ওই বিমান হামলা চালানো হয়। এতে আইএসের নিয়ন্ত্রণে থাকা ২৩৮ টির বেশি তেলের ট্রাক ধ্বংস হয়েছে।
তেল উৎপাদনের একটি স্থানে ওই ট্রাকগুলো তেল ভরার অপেক্ষায় একসঙ্গে থামানো (পার্ক) ছিল বলে ধারণা করা হচ্ছে। ওই অবস্থায় ট্রাকগুলোর ওপর বিমান হামলা হয়।
মার্কিন সেনাবাহিনীর ভাষ্য, হামলার আগে ট্রাকগুলো থেকে বেসামরিক চালকদের সরিয়ে দিতে বার কয়েক সতর্কতামূলক গুলি ছোড়া হয়। এরপর ট্রাকগুলো ধ্বংস করা হয়। এ ঘটনায় বেসামরিক লোকজনের হতাহত হওয়ার কোনো খবর পাওয়া যায়নি।
মার্কিন প্রতিরক্ষা দপ্তর জানিয়েছে, তারা ওই বিমান হামলার ভিডিওচিত্র প্রকাশ করবে।
সিরিয়ায় দখল করা তেলক্ষেত্র আইএসের আয়ের একটা বড় উৎস।
