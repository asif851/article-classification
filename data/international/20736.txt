
ভারতে কংগ্রেস দলের সহসভাপতি রাহুল গান্ধীকে দেশের পার্লামেন্টে বিরোধীদলীয় নেতা হিসেবে চান তাঁর দলের নেতাদের অনেকেই৷ তবে রাহুল নিজে এ বিষয়ে খুব আগ্রহী নন৷এদিকে গতকাল শনিবার সন্ধ্যায় কংগ্রেসের সংসদীয় দলের বৈঠকে সোনিয়া গান্ধীকে পুনরায় দলের চেয়ারপারসন নির্বাচিত করা হয়৷ খবর টাইমস অব ইন্ডিয়া ও এনডিটিভির৷ভারতীয় কংগ্রেসের নেতৃত্বস্থানীয় ব্যক্তিরা মনে করেন, দুঃসময়ে রাহুলেরই দলের প্রধান হওয়া উচিত৷ রাহুল বিরোধীদলীয় নেতা হলে নরেন্দ্র মোদির মোকাবিলা করার সুযোগ পাবেন৷ দলের এই অংশে আছেন দিগ্বিজয় সিং ও বিরাপ্পা মৌলির মতো নেতারা৷নাম প্রকাশ না করার শর্তে কংগ্রেসের এক সাধারণ সম্পাদক বলেন, তাঁর মতে রাহুলেরই বিরোধীদলীয় নেতা হওয়া উচিত৷ এতে তিনি ও দল উভয়ই উপকৃত হবে৷ অনেক নেতার মতে, সোনিয়ারই পার্লামেন্টে বিরোধীদলীয় নেতা হওয়া উচিত৷ কারণ, কংগ্রেসের প্রায় সবার কাছেই সোনিয়ার গ্রহণযোগ্যতা আছে৷ তবে কমলনাথের মতো কংগ্রেসের কোনো প্রবীণ নেতাও ওই পদে মনোনীত হতে পারেন৷
