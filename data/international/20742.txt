
কংগ্রেস সভানেত্রী সোনিয়া গান্ধী, সহসভাপতি রাহুল গান্ধীসহ শীর্ষ ছয় কংগ্রেস নেতাকে জালিয়াতি ও বিশ্বাসভঙ্গের অভিযোগে আগামী ৭ অাগস্ট আদালতে হাজির হওয়ার নির্দেশ দেওয়া হয়েছে৷ দিল্লির মহানগর হাকিম গোমতী মানোচা গতকাল বৃহস্পতিবার এই নির্দেশ দেন৷ভারতীয় জনতা পার্টির (বিজেপি) নেতা সুব্রমানিয়ান স্বামী কংগ্রেস নেত্রী সোনিয়া ও তাঁর ছেলের বিরুদ্ধে সম্পত্তি হাতানো ও তছরুপের অভিযোগ আনেন৷ সেই অভিযোগের সারবত্তা রয়েছে মন্তব্য করে আদালত এই নির্দেশ দেন৷কংগ্রেস সূত্রে জানানো হয়েছে, যাঁদের বিরুদ্ধে অভিযোগ, তাঁদের কাছে আদালতের নির্দেশ এখনো পৌঁছায়নি৷ মামলা নিয়ে দলীয় নেতৃত্ব চিন্তাভাবনা করছে৷ প্রয়োজনীয় ব্যবস্থা নেওয়া হবে৷মামলার মূলে রয়েছে ন্যাশনাল হেরাল্ড সংবাদপত্র গোষ্ঠী৷ ১৯৩৮ সালে জওহরলাল নেহরু এই সংবাদপত্র প্রতিষ্ঠা করেন৷ ২০০৮ সালে তা বন্ধ হয়ে যায়৷ স্বামীর অভিযোগ, হেরাল্ড গোষ্ঠীর সম্পত্তির পরিমাণ প্রায় দুই হাজার কোটি রুপি৷ সোনিয়া-রাহুলেরা তা হাতিয়ে নিতে উদ্যোগী৷ এ জন্য রাহুল ইয়ং ইন্ডিয়া নামে একটি সংস্থা তৈরি করেন৷ মাত্র ৫০ লাখ টাকায় তাঁরা হেরাল্ডের সম্পত্তি নিতে চান৷ দিল্লির হেরাল্ড হাউসের একটা বড় অংশ তাঁরা ভারত সরকারের পাসপোর্ট ডিভিশনকে ভাড়া দিয়েছেন, যা কিনা আইনত তাঁরা পারেন না৷স্বামীর আরও অভিযোগ, হেরাল্ড গোষ্ঠীকে কংগ্রেস ৯০ কোটি রুপির শর্ত ছাড়া ধার দিয়েছিলেন, যা কিনা কোনো রাজনৈতিক দল আইনত করতে পারে না৷ স্বামী এসব অভিযোগ প্রথম করেছিলেন ২০১২ সালে৷ সে সময় রাহুল একটি চিঠিতে অভিযোগগুলো অসত্য, ভিত্তিহীন ও সম্মানহানিকর বলে উল্লেখ করেছিলেন৷ তিনি মামলার হুমকিও দিয়েছিলেন৷কংগ্রেসের পক্ষ থেকে তখন বলা হয়েছিল, ন্যাশনাল হেরাল্ড পত্রিকা পুনরুজ্জীবনে দল সুদহীন ধার দিয়েছিল৷ তাতে বাণিজ্যিক কোনো স্বার্থ ছিল না৷ এবার স্বামী মামলা করে দেওয়ায় কংগ্রেস নেতৃত্বকে তার জবাব দিতে হবে৷সোনিয়া ও রাহুল ছাড়াও ৭ অাগস্ট আদালতে হাজির হতে আরও চার কংগ্রেস নেতাকে সমন জানানো হয়েছে৷ তাঁরা হলেন দলের কোষাধ্যক্ষ মোতিলাল ভোরা, অস্কার ফার্নান্দেজ, সুমন দুবে ও শ্যাম পিত্রোদা৷ কংগ্রেস সূত্রের খবর, দল এই সমনের বিরুদ্ধে উচ্চ আদালতে যেতে পারে৷
