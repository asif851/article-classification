
এমন ধরনের চুরি মনে হয় খুব একটা দেখা যায় না। চুরি করতে গিয়ে কেই–বা রান্না করে খায়? সম্প্রতি এমন অদ্ভুত ঘটনাই ঘটিয়েছেন যুক্তরাষ্ট্রের এক চোর। আর পুরো চুরির ঘটনা ভিডিও হয়ে যায় গোপন ক্যামেরায়।
এনডিটিভি অনলাইনের খবরে বলা হয়েছে, মিসিসিপি অঙ্গরাজ্যের জ্যাকসনে ইঅ্যান্ডএল বারবিকিউ রেস্তোরাঁয় বহু কষ্ট করে ছাদ কেটে ঢোকেন এক চোর। ভেতরে ঢুকে হামাগুড়ি দিয়ে এগোতে থাকেন তিনি। দেখলে মনে হতে পারে ‘মিশন ইম্পসিবল’ ছবির কোনো দৃশ্য। রেস্তোরাঁয় পয়সা খুঁজতে খুঁজতে একটু যেন খিদেই পেয়ে যায় তাঁর। কতগুলো রুটি নিয়ে বসে যান স্যান্ডুইচ বানাতে। মাংস গ্রিল করে, সঙ্গে কিছু আলু ভাজাও তৈরি করেন তিনি। এভাবেই তৈরি করে ফেলেন রাতের খাবার।
ভিডিওতে দেখা যায়, তৈরি করা খাবারগুলো ব্যাগভর্তি করে নেন চোরটি। তবে বেচারা ছাদের ছোট গর্ত দিয়ে ফেরত যাওয়ার সময় আটকে যায় তাঁর খাবারভর্তি ব্যাগ। অগত্যা সব ফেলেই চলে যান তিনি।
আর পুরো ঘটনা ধরা পড়ে রেস্তোরাঁর গোপন ক্যামেরায়। চোরের এমন কাণ্ড থেকে কিছুটা মজাই পেয়েছে রেস্তোরাঁ কর্তৃপক্ষ। সামাজিক যোগাযোগমাধ্যমে এ ভিডিও পোস্ট করা হয়। পাঠকেরা চোরটিকে ‘বিশ্বের নিকৃষ্টতম চোর’ বলে উপাধি দিয়েছে।
কর্তৃপক্ষ জানায়, এই ঘটনায় রেস্তোরাঁর ছাদ ফুটো করায় হাজার ডলারের ক্ষতি হয়েছে তাদের।
