
চিরবিদায় নিলেন প্রখ্যাত সাহিত্যিক নবারুণ ভট্টাচার্য।গতকাল বৃহস্পতিবার বিকেলে ভারতের কলকাতার ঠাকুরপুকুর ক্যানসার হাসপাতালে তিনি শেষনিঃশ্বাস ত্যাগ করেন। নবারুণ ভট্টাচার্য কিছুদিন ধরে অন্ত্রের ক্যানসারে ভুগছিলেন। তাঁর বয়স হয়েছিল ৬৬ বছর।১৯৯৩ সালে হারবার্ট উপন্যাসের জন্য সাহিত্য একাডেমি সম্মান পেয়েছিলেন নবারুণ ভট্টাচার্য। এ উপন্যাসকে ভিত্তি করে নাটক এবং চলচ্চিত্রও নির্মিত হয়েছিল।নবারুণ ভট্টাচার্যের উল্লেখযোগ্য অন্য সাহিত্যকর্মের মধ্যে রয়েছে কাঙাল মালসাট, লুদ্ধক, হালাল ঝান্ডা ও অন্যান্য, মহাজনের আয়না, ফ্যাতাড়ু, রাতের সার্কাস, আনাড়ির নারীজ্ঞান ইত্যাদি। ‘এই মৃত্যু উপত্যকা আমার দেশ না’ তাঁর অন্যতম আলোচিত কবিতা।প্রখ্যাত অভিনেতা বিজন ভট্টাচার্য ও কথাসাহিত্যিক মহাশ্বেতা দেবীর একমাত্র সন্তান ছিলেন নবারুণ ভট্টাচার্য। তাঁর জন্ম ১৯৪৮ সালের ২৩ জুন পশ্চিমবঙ্গের মুর্শিদাবাদ জেলার বহরমপুরে।
