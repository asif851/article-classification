
যুক্তরাজ্য থেকে স্বাধীন হতে ফার্স্ট মিনিস্টার নিকোলা স্টার্জনের নতুন গণভোট গ্রহণের আহ্বানে সমর্থন জানিয়েছে স্কটল্যান্ডের পার্লামেন্ট। যুক্তরাজ্যের প্রধানমন্ত্রী থেরেসা মে ব্রেক্সিট প্রক্রিয়ার সূচনা করার প্রাক্কালে গতকাল মঙ্গলবার স্কটিশ পার্লামেন্ট ৬৯-৫৯ ভোটে এ সিদ্ধান্ত নেয়।গত বছরের গণভোটে স্কটল্যান্ডের ৬২ শতাংশ ভোটারই ইউরোপীয় ইউনিয়ন জোট থেকে যুক্তরাজ্যের বেরিয়ে যাওয়ার বিপক্ষে মত দেয়।স্কটিশ ফার্স্ট মিনিস্টার নিকোলা স্টার্জন পার্লামেন্টের রায়ের পর বলেন, ‘আমি আশা করি যুক্তরাজ্যের সরকার এই পার্লামেন্টের ইচ্ছাকে সম্মান দেখাবে।’ নিকোলা স্টার্জন এখন গণভোট আয়োজনের জন্য আনুষ্ঠানিক আবেদন জানাবেন। এ জন্য তাঁকে ব্রিটিশ পার্লামেন্টের অনুমোদন নিতে হবে।এদিকে আজ বুধবারই ইউরোপীয় ইউনিয়ন থেকে বেরিয়ে যাওয়ার প্রক্রিয়া শুরু করবেন প্রধানমন্ত্রী থেরেসা মে।
