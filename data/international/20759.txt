
ভারতের স্বাধীনতা আন্দোলনের বিপ্লবী নেতা নেতাজি সুভাষ চন্দ্র বসুর বিষয়ে আজ শুক্রবার ৬৪টি গোপন নথি প্রকাশ করেছে পশ্চিমবঙ্গ সরকার। আজ টাইমস অব ইন্ডিয়া অনলাইনের প্রতিবেদনে জানানো হয়, প্রথমে নেতাজির পরিবারের কাছে ওই নথিগুলো হস্তান্তর করা হয়েছে। এ ছাড়া কলকাতার পুলিশ জাদুঘরে তা প্রদর্শনের জন্য রাখা হয়েছে। নথি প্রকাশের আগে সূত্র জানায়, নেতাজি কমপক্ষে ১৯৬৪ সাল পর্যন্ত বেঁচে ছিলেন বলে যথেষ্ট আনুষঙ্গিক তথ্য-প্রমাণ ওই গোপন নথিতে থাকতে পারে। সম্ভবত ১৯৬৪ সালের ফেব্রুয়ারির কোনো এক সময় নেতাজি ভারতে ফিরে আসতে পারেন বলে ষাটের দশকে এক মার্কিন গোয়েন্দা প্রতিবেদনে উল্লেখ করা হয়। তখন তাঁর বয়স হতো ৬৭ বছর।
