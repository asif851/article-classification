

পণ বা যৌতুকের দাবি দাওয়া নয়, বিয়ের খাবারের মেন্যুতে খাসির মাংসের বিরিয়ানির বদলে পরিবেশিত হয়েছিল মুরগির বিরিয়ানি। তুচ্ছ এই কারণ নিয়ে অবশেষে ভেঙে গেছে বিয়ে। শুধু তা-ই নয়, বিয়ের আসরে এই নিয়ে দুই পরিবারের মধ্যে ধুন্ধুমার কাণ্ড বেঁধে যায়। ঘটনাটি ঘটেছে ভারতের বেঙ্গালুরুতে।
ইন্ডিয়া টাইমসের খবরে বলা হয়, সাইফুল্লাহ ও ইয়াসমিন তাজের কেজি হাললি মসজিদে বিয়ে ছিল গত সোমবার। এ উপলক্ষে বিয়ের আগের রাতে ফ্রেজার টাউন এলাকায় গোল্ডেন হ্যারিটেজ শাদি মহলে দুই পরিবারের পক্ষ থেকে এক অনুষ্ঠানের আয়োজন করা হয়।
দ্য হিন্দুর প্রতিবেদন অনুযায়ী, অনুষ্ঠানে কনের পরিবারের পক্ষ থেকে অন্যান্য খাবারের সঙ্গে তৈরি করা হয় ৩০ কেজি মুরগির বিরিয়ানি। কিন্তু বরপক্ষের লোকজন মুরগির মাংস না খাওয়ার কারণে তারা খাসির মাংসের বিরিয়ানি চায়। এ নিয়ে এক পর্যায়ে উভয় পক্ষে কথা-কাটাকাটি শুরু হয়। সেখানে মুরব্বিরা হস্তক্ষেপ করলেও বিষয়টি সুরাহা হয়নি। আর এ অবস্থা দেখে বিয়ের কনে অনেকটা আতঙ্কগ্রস্ত হয়ে পড়েন। তাঁর মনে হয়, তুচ্ছ বিষয় নিয়ে যদি এমন হয়, তাহলে ভবিষ্যতে তাঁর সঙ্গে কী হবে। একপর্যায়ে তিনি এই বিয়ে বন্ধ করে দেওয়ার অনুরোধ করেন। পরে তাঁর পরিবারও তাঁর সঙ্গে একমত পোষণ করে।
এ ঘটনায় বরপক্ষ সমস্যা সমাধানের চেষ্টা না করে বরং কনেকে দেওয়া দেনমোহর ফেরত নেয়। এদিকে এ ঘটনায় কনের পরিবারের পক্ষ থেকে কেজিহাল্লি থানায় লিখিত অভিযোগ করা হয়েছে।
