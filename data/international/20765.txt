
বিক্ষোভকারীদের সঙ্গে আলোচনার আগ্রহ দেখিয়েছেন তুরস্কের প্রধানমন্ত্রী রিসেপ তাইয়েপ এরদোয়ান। আজ বুধবার এই আলোচনা হতে পারে বলে উপপ্রধানমন্ত্রী বুয়েন্ত আরেঞ্চ জানিয়েছেন। প্রধানমন্ত্রী এরদোয়ান পাশাপাশি সতর্ক করে দিয়ে বলেছেন, সরকারবিরোধী বিক্ষোভ আর বরদাশত করা হবে না।
এদিকে পুলিশ গতকাল ইস্তাম্বুলের তাকসিম স্কয়ারে বিক্ষোভকারীদের সরিয়ে দিতে ব্যাপক অভিযান চালায়।
আল জাজিরা টেলিভিশনের খবরে বলা হয়, চলমান সংকট নিয়ে মন্ত্রিসভার বৈঠক শেষে গতকাল আঙ্কারায় সাংবাদিকদের সঙ্গে কথা বলেন উপপ্রধানমন্ত্রী বুয়েন্ত আরেঞ্চ।
এর আগে ক্ষমতাসীন জাস্টিস অ্যান্ড ডেভেলপমেন্ট পার্টির (একেপি) সংসদীয় কমিটির বৈঠকে প্রধানমন্ত্রী এরদোয়ান বলেন, তুরস্কের ভাবমূর্তি ও অর্থনীতিকে ইচ্ছাকৃতভাবে ধ্বংস করার ষড়যন্ত্রের অংশ হিসেবে সরকারবিরোধী বিক্ষোভ করা হচ্ছে। এএফপি ও বিবিসি।
