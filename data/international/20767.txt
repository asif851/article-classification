
যৌন কেলেঙ্কারির ঘটনায় ফেঁসে অস্ট্রেলিয়ার উপপ্রধানমন্ত্রী বার্নাবি জয়েস পদত্যাগের ঘোষণা দিয়েছেন। আগামী সোমবার পদত্যাগ করবেন বলে আজ শুক্রবার তিনি ঘোষণা দেন।যৌন হেনস্তা এবং সাবেক এক সহকর্মীর সঙ্গে প্রণয়ের ঘটনা নিয়ে সমালোচনার পরিপ্রেক্ষিতেই এই পদত্যাগের ঘোষণা দিলেন জয়েস। তাঁর সেই সাবেক সহকর্মী এখন সন্তানসম্ভবা।প্রধানমন্ত্রী ম্যালকম টার্নবুলের সরকারে জয়েসের দল ন্যাশনাল পার্টি জোটসঙ্গী। জয়েস আজ তাঁর পদত্যাগের ঘোষণা দিয়ে বলেন, ‘আগামী সোমবার আমি ন্যাশনাল পার্টির প্রধান ও অস্ট্রেলিয়ার উপপ্রধানমন্ত্রীর পদ থেকে পদত্যাগ করব।’ দুই সপ্তাহজুড় জয়েসের বিরুদ্ধে সমালোচনার ঝড় উঠেছে অস্ট্রেলিয়ার গণমাধ্যমে। পদত্যাগের ঘোষণা দিয়ে জয়েস বলেন, ‘এসব সমালোচনার একটা অবসান হওয়া উচিত। ভিকি (তাঁর প্রেমিকা), তাঁর অনাগত সন্তান, আমার মেয়ে ও ন্যাটের (স্ত্রী) জন্য এটা জরুরি।’প্রেমিকার সঙ্গে সম্পর্কের কথা স্বীকার করলেও যৌন হেনস্তার অভিযোগ অস্বীকার করেছেন জয়েস।উপপ্রধানমন্ত্রী জয়েসের বিরুদ্ধে এসব অভিযোগ নিয়ে সমালোচনায় যোগ দেন প্রধানমন্ত্রী টার্নবুলও।
