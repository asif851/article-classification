
শিগগিরই মুখোমুখি হতে যাচ্ছেন যুক্তরাষ্ট্রের প্রেসিডেন্ট বারাক ওবামা ও কিউবার প্রেসিডেন্ট রাউল কাস্ত্রো। শুক্রবার ও শনিবার পানামায় একটি সম্মেলনে মিলিত হবেন দুই আমেরিকার ৩৫টি দেশের নেতা। ওই সম্মেলনেই মুখোমুখি হবেন এ দুই দেশের ওবামা ও রাউল। তাঁদের এ সাক্ষাৎ দুদেশের মধ্যে জমে থাকা বরফ গলাতে আদৌ সক্ষম হবে কি না, এটাই এখন বিরাট প্রশ্ন।বৃহস্পতিবার এএফপিতে প্রকাশিত এক প্রতিবেদনে জানানো হয়, কিউবায় সমাজতান্ত্রিক বিপ্লবের পর যুক্তরাষ্ট্রের সঙ্গে দেশটির সম্পর্কের অবনতি হতে শুরু করে। দ্বিতীয় বিশ্বযুদ্ধের পর স্নায়ুযুদ্ধকালীন সময়ে দুদেশের সম্পর্কের চূড়ান্ত অবনতি ঘটে। সন্ত্রাসবাদের পৃষ্ঠপোষক হিসেবে যুক্তরাষ্ট্র যেসব দেশকে তালিকাভুক্ত করেছে, এর মধ্যে কিউবাও রয়েছে। দুদেশের দূরত্ব কমাতে চলতি বছরের জানুয়ারি থেকে দ্বিপক্ষীয় আলোচনা শুরু হয়েছে। চলমান এ আলোচনায় সন্ত্রাসী তালিকা থেকে কিউবার নাম বাদ দেওয়ার বিষয়টি তো থাকছেই, দু পক্ষের মধ্যে যেসব বিষয়ে মতবিরোধ রয়েছে, এসবও গুরুত্ব পাবে বলে ধারণা করা হচ্ছে।হোয়াইট হাউস এ সপ্তাহে আভাস দিয়েছে, হাভানার নাম সন্ত্রাসী-তালিকা থেকে বাদ দেওয়া উচিত কি না, এ ব্যাপারে সরকারকে পররাষ্ট্র মন্ত্রণালয়ের পরামর্শ দেওয়ার বিষয়টি চূড়ান্ত পর্যায়ে রয়েছে।মার্কিন পররাষ্ট্র দপ্তর জানায়, সম্মেলন চলাকালে কিউবার পররাষ্ট্রমন্ত্রী ব্রুনো রদ্রিগেজের সঙ্গে সাক্ষাৎ করতে পারেন মার্কিন পররাষ্ট্রমন্ত্রী জন কেরি। তবে ওবামা ও রাউলের সাক্ষাতের সম্ভাবনা থাকলেও তাঁরা দ্বিপক্ষীয় বৈঠকে না-ও বসতে পারেন বলে হোয়াইট হাউসের কর্মকর্তারা জানান।
যুক্তরাষ্ট্র ও কিউবার সম্পর্কের বরফ গলার ক্ষেত্রে প্রতিবন্ধকতা সৃষ্টি করতে পারে ভেনেজুয়েলা ইস্যু। কিউবার সবচেয়ে ঘনিষ্ঠ মিত্র ভেনেজুয়েলাকে জাতীয় নিরাপত্তা ঝুঁকি হিসেবে ঘোষণা করে অবরোধ আরোপ করেছে যুক্তরাষ্ট্র। যুক্তরাষ্ট্রকে এ সিদ্ধান্ত বাতিলে বাধ্য করতে ভেনেজুয়েলার এক কোটি নাগরিকের সই সংগ্রহ করে সম্মেলনে জমা দেওয়ার পরিকল্পনা করছেন দেশটির প্রেসিডেন্ট নিকোলা মাদুরো। সম্মেলনে এটি বড় ধরনের বিভক্তি সৃষ্টিকারী বিষয়ে পরিণত হতে পারে বলে মন্তব্য করেছেন বিল ক্লিনটনের শাসনামলের পররাষ্ট্র নীতিবিষয়ক উপদেষ্টা টেড পিকন।
এর আগে ২০১৩ সালে দক্ষিণ আফ্রিকার জোহানেসবার্গে নেলসন ম্যান্ডেলার স্মরণসভায় ওবামা ও রাউল ক্স্ত্রোর সংক্ষিপ্ত সাক্ষাৎ হয়। ওই সময় এ দুই নেতা করমর্দন করেছিলেন।
