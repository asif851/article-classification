
সৌদি আরবের বাদশা আবদুল্লার আদেশে স্থূলতায় আক্রান্ত এক তরুণ ১৫০ কিলোগ্রাম (কেজি) ওজন কমিয়েছেন। আজ বুধবার টাইমস অব ইন্ডিয়ার খবরে বলা হয়, ৬১০ কেজি ওজনের সৌদি তরুণ খালিদ বিন মোহসেন শারি চিকিত্সার জন্য গত আগস্টে জাঝান প্রদেশের এক হাসপাতালে ভর্তি হন। সে সময় তাঁর স্থূলতায় উদ্বিগ্ন হয়ে বাদশা তাঁকে ওজন কমানোর আদেশ দেন এবং রিয়াদের এক হাসপাতালে ভর্তি হওয়ার নির্দেশ দেন।অবশেষে গত সোমবার ওজন কমানোর চিকিত্সা করাতে রিয়াদের এক হাসপাতালে নেওয়া হয় শারিকে। তাঁকে অ্যাম্বুলেন্সে তুলতে ব্যবহার করা হয় একটি ফোর্কলিফট ও রিয়াদের হাসপাতালে নিতে হয় সৌদি বিমান বাহিনীর বিমানে করে। হাসপাতালে তাঁকে শোয়ার জন্য যুক্তরাষ্ট্রে তৈরি বিশেষ বিছানা দেওয়া হয়। সৌদি আরবের দক্ষিণাঞ্চলের প্রদেশ জাঝানের তরুণ শারি নিজের শরীরের ভার নিজেই তুলতে পারতেন না। তাঁর বয়স প্রায় ২০ বছর।এক সৌদি বার্তা সংস্থা জানায়, কিং ফাহাদ মেডিকেল সিটির ২১ জন বিশেষজ্ঞের একটি দল জরুরি পুষ্টি চিকিত্সা ও অস্ত্রোপচারের মাধ্যমে শারির ওজন ১৫০ কেজি কমাতে সক্ষম হয়। চিকিত্সক দলটির প্রধান আ’দ আল কাহতানি জানান, শারি চিকিত্সায় খুব দ্রুত সাড়া দিচ্ছেন এবং তাঁর মানসিক অবস্থারও উন্নতি হচ্ছে। আরও একটি অস্ত্রোপচারের পর শারি স্বাভাবিক জীবনে ফিরে যেতে পারবেন বলে তিনি আশা প্রকাশ করেন।
 
