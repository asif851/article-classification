
ভারতের তিন রাজ্যে নির্বাচনের পর প্রতিবেশী পাকিস্তানের সঙ্গে আলোচনা শুরু হতে পারে—এমন আশা প্রকাশ করেছেন পাকিস্তানের পরিকল্পনা ও উন্নয়নমন্ত্রী আহসান ইকবাল। আজ ভয়েস অব আমেরিকার সঙ্গে এক সাক্ষাৎ​কারে এ কথা বলেন ইকবাল। তিনি বলেন, আগামী মার্চের মধ্যে ভারতের কয়েকটি রাজ্যের নির্বাচন শেষ হবে। এরপর ভারতের সঙ্গে আলোচনার জন্য অনুকূল পরিবেশ সৃষ্টি হবে। এক প্রশ্নের জবাবে ইকবাল বলেন, ‘আমাদের নির্বাচনে ভারত কোনো ইস্যু নয়। কেউ ভারতকে নিয়ে কথা বলে না। তবে ভারতের নির্বাচনে পাকিস্তান এখনো একটি স্পর্শকাতর ইস্যু। তাই ভারতে নির্বাচন শুরু হলে ক্ষমতাসীন দল পাকিস্তান প্রশ্নে কঠোর অবস্থান নেয়।’ মন্ত্রী ইকবাল বলেন, ‘আমাদের একটি বিষয়ে ভাবতে হবে। তাহলো, ভারত ও পাকিস্তান দুটি দেশকেই পাশাপাশি বাস করতে হবে। আমরা আমাদের ভৌগোলিক অবস্থানের পরিবর্তন করতে পারব না। আমাদের অবশ্যই শান্তির শর্তগুলো নিয়ে ভাবতে হবে।’ আহসান ইকবাল বলেন, পাকিস্তানের প্রধানমন্ত্রী নওয়াজ শরিফ শান্তি চান। ভারত ও পাকিস্তানের সঙ্গে স্থায়ী শান্তির জন্য চেষ্টা করেছেন তিনি। এ অঞ্চলের উন্নয়ন নির্ভর করে এ দেশগুলোর মধ্যে শান্তিপূর্ণ অবস্থানের ওপর।
