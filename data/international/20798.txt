
তুরস্কের সেনাবাহিনীতে নারী অফিসারদের হিজাব পরায় যে নিষেধাজ্ঞা ছিল, তা তুলে নেওয়া হয়েছে। এর ফলে এখন থেকে দেশটির সেনাবাহিনীর নারী অফিসাররা চাইলে হিজাব পরতে পারবেন। গতকাল বুধবার রাষ্ট্রীয় সংবাদমাধ্যম আনাদোলু নিউজ এজেন্সি এ খবর জানিয়েছে।তুরস্ক সাংবিধানিকভাবে ধর্মনিরপেক্ষ দেশ। এত দিন দেশটির সেনাবাহিনীতে হিজাব পরায় নিষেধাজ্ঞা ছিল। প্রতিরক্ষা মন্ত্রণালয়ের নেওয়া সাম্প্রতিক সিদ্ধান্ত সেনাবাহিনীর সদর দপ্তর ও শাখা কার্যালয়গুলোতে কাজ করা নারী কর্মকর্তাদের ক্ষেত্রে প্রযোজ্য হবে। তাঁরা সেনা পোশাক ও টুপির রঙের সঙ্গে মিলিয়ে হিজাব পরতে পারবেন। তবে হিজাবে পুরো মুখ ঢেকে ফেলা যাবে না।তুরস্কের ক্ষমতাসীন জাস্টিস অ্যান্ড ডেভেলপমেন্ট পার্টি (একেপি) অনেক দিন ধরেই সেনাবাহিনীতে হিজাব পরার ক্ষেত্রে নিষেধাজ্ঞা তুলে নেওয়ার দাবি জানিয়ে আসছিল।
