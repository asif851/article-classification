
রাশিয়ায় একটি যাত্রীবাহী বিমান অবতরণের সময় বিধ্বস্ত হয়েছে। এতে ৫০ জন নিহত হয়েছে। আজ রোববার কাজান শহরের প্রধান বিমানবন্দরে এই দুর্ঘটনা ঘটে। রয়টার্স এ খবর জানিয়েছে।
রাশিয়ার ইমার্জেন্সি মিনিস্ট্রি বলেছে, বোয়িং ৭৩৭ বিমানটিতে মোট ৪৪ জন যাত্রী এবং ৬ জন ক্রু ছিলেন। তাঁদের সবাই নিহত হয়েছেন। ওই মন্ত্রণালয় জানিয়েছে, মস্কোর দেমোদেদোভো বিমানবন্দর থেকে বিমানটি ছেড়ে আসে। এটি মুসলিম অধ্যুষিত অঞ্চল তাতারাস্তানের রাজধানী কাজানের প্রধান বিমানবন্দরে নামছিল। বিমানটি অবতরণের সময় রানওয়েতে আঘাত করে। এর পর পরই বিমানে আগুন ধরে যায় এবং সেটি বিষ্ফোরিত হয়। দুর্ঘটনার পরপরই বিমানবন্দরটি বন্ধ ঘোষণা করা হয়। 
