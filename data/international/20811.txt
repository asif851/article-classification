
দক্ষিণ কোরিয়ার সাংবিধানিক আদালত দেশটির প্রেসিডেন্ট পার্ক গিউন-হেকে বরখাস্ত করেছেন।
বার্তা সংস্থা এএফপির প্রতিবেদনে জানানো হয়, দুর্নীতির কেলেঙ্কারির জেরে প্রেসিডেন্ট গিউন-হেকে পার্লামেন্টের করা অভিশংসনের পক্ষে আজ শুক্রবার রায় দিয়েছেন দেশটির সর্বোচ্চ আদালত।
সাংবিধানিক আদালত তাঁর রায়ে বলেছেন, গিউন-হের কর্মকাণ্ড গণতন্ত্রের চেতনা ও আইনের শাসনের গুরুতর ক্ষতি করেছে। প্রেসিডেন্ট গিউন-হেকে বরখাস্ত করা হলো।
গিউন-হের অভিশংসনের পক্ষে সাংবিধানিক আদালত রায় দেওয়ায় দেশটিতে দুই মাসের মধ্যে পরবর্তী প্রেসিডেন্ট নির্বাচনের আয়োজন করা হবে।
গত বছরের ডিসেম্বরে গিউন-হের অভিশংসনের পক্ষে ভোট দেন দেশটির আইনপ্রণেতারা। দুর্নীতির কেলেঙ্কারির ঘটনায় গণ-আন্দোলনের মুখে তাঁর বিরুদ্ধে এই ব্যবস্থা নেওয়া হয়।
পার্লামেন্টে গিউন-হের অভিশংসনের পক্ষে ভোট পড়ার পর থেকে প্রধানমন্ত্রী হওয়া কিও-আন ভারপ্রাপ্ত প্রেসিডেন্ট হিসেবে দায়িত্ব পালন করছেন।
 
