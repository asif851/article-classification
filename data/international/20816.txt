
বিশ্বজুড়ে প্রতি ১০ জনে একজনের মৃত্যুর কারণ ধূমপান। নতুন এক গবেষণায় এই তথ্য উঠে এসেছে। আজ বৃহস্পতিবার বিবিসি অনলাইনের প্রতিবেদনে এ কথা জানানো হয়।
গবেষণা প্রতিবেদনটি চিকিৎসা সাময়িকী ‘দ্য ল্যানসেট’-এ প্রকাশিত হয়েছে।
প্রতিবেদন অনুসারে, ধূমপানে মৃত্যুর অর্ধেকই ঘটছে চারটি দেশে। দেশগুলো হলো চীন, ভারত, যুক্তরাষ্ট্র ও রাশিয়া।
প্রতিবেদনে সতর্ক করে বলা হয়েছে, দশকের পর দশক ধরে তামাক নিয়ন্ত্রণ নীতির পরও ধূমপায়ীর সংখ্যা বাড়ছে।
গবেষকেরা বলছেন, তামাক কোম্পানিগুলো আগ্রাসীভাবে, বিশেষ করে উন্নয়নশীল দেশগুলোয় নতুন বাজার খোঁজায় ধূমপানে মৃত্যুর হার আরও বাড়তে পারে।
২০১৫ সালের হিসাব অনুযায়ী, বিশ্বে প্রতি চারজন পুরুষের মধ্যে একজন এবং প্রতি ২০ জন নারীর মধ্যে একজন ধূমপান করছেন।
জ্যেষ্ঠ লেখক ইমানুয়েলা গাকিডো বলেন, স্বাস্থ্যের ওপর তামাকের ক্ষতিকর প্রভাবের বিষয়ে দীর্ঘদিন ধরে সুস্পষ্ট প্রমাণ রয়েছে। ধূমপান এখনো অকাল মৃত্যু ও প্রতিবন্ধিতার দ্বিতীয় সর্বোচ্চ ঝুঁকির কারণ হিসেবে রয়ে গেছে।
