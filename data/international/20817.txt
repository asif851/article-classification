
ট্যাংক নিয়ে তুরস্কের রাজধানী আঙ্কারার রাস্তায় নেমে গেছে সেনাবাহিনীর একাংশ। অভ্যুত্থানচেষ্টায় তাদের সমর্থনে আকাশে জঙ্গিবিমান। রাষ্ট্রীয় প্রচারমাধ্যম নিয়ন্ত্রণে নিয়ে মার্শাল ল জারির ঘোষণা দিয়েছে অভ্যুত্থানকারীরা। সেই অবস্থায় তাদের রুখতে দেশের জনগণকে রাস্তায় নামতে বললেন প্রেসিডেন্ট রিসেপ তাইয়েপ এরদোয়ান। এই বার্তা তিনি ছড়িয়ে দিলেন নিজের স্মার্টফোনে ধারণ করা এক ভিডিওর মাধ্যমে।গত শুক্রবার রাতে সেনাবাহিনীর একদল সদস্য যখন অভ্যুত্থান ঘটানোর চেষ্টা করে, তখন আঙ্কারা থেকে সাড়ে ৬০০ কিলোমিটার দূরে উপকূলীয় মারমারিস শহরে অবকাশ যাপনে ছিলেন এরদোয়ান। বিদ্রোহী সৈন্যরা অভ্যুত্থানের পর ফেসবুকসহ মুঠোফোনের নানা অ্যাপ বন্ধ করে রাজধানী ও দেশটির সবচেয়ে বড় শহর ইস্তাম্বুলের বাসিন্দাদের ইন্টারনেট যোগাযোগ বন্ধ করে দেয়। তখন এরদোয়ান নিজের অ্যাপল আইফোনের ফেস টাইম অ্যাপ ব্যবহার করে একটি বক্তব্য রেকর্ড করেন। এতে তিনি অভ্যুত্থান ঠেকাতে জনগণকে রাজপথে নামতে বলেন। অভ্যুত্থানের পর এটিই ছিল এরদোয়ানের প্রথম প্রকাশ্যে আসা।মুঠোফোনে ধারণ করা এরদোয়ানের ওই ভিডিও বার্তা সিএনএনের তুর্কি ভাষায় প্রচারিত টেলিভিশন চ্যানেলে দেখানো হয়। টেলিভিশনের সংবাদ পাঠক টেলিভিশনের ক্যামেরা আইফোনের সামনে রেখে তা প্রচার করেন।বক্তব্যে এরদোয়ান বলেন, ‘জনগণের প্রতি আহ্বান জানাচ্ছি, রাস্তায় নামুন এবং তাদের জবাব দিন। তাদের কাছে ট্যাংক-কামান থাকতে পারে, কিন্তু জনগণের চেয়ে বড় কোনো শক্তি নেই। আমি আঙ্কারায় আসছি।’এরদোয়ানের এই বক্তব্যের পরই অবস্থা পাল্টে যায়। হাজার হাজার মানুষ রাস্তায় নেমে আসে এবং বিদ্রোহীদের দখল করা জায়গায় নিজেদের অবস্থান নেয়।
