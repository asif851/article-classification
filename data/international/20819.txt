
একটি-দুটি নয়, সন্তান চাই চারের অধিক! তবেই দম্পতি পাবেন আর্থিক পুরস্কার। এমনই ঘোষণা দিয়েছে ভারতের খ্রিষ্টান অধ্যুষিত মিজোরামের ব্যাপ্টিস্ট চার্চ। কারণ, মিজো উপজাতির মানুষের সংখ্যা নাকি কমছে!
সরকারি তথ্য অনুযায়ী, মিজোরামে জনসংখ্যা বৃদ্ধির হার বর্তমানে ২৩ দশমিক ৪৮। এক দশক আগে এই হার ছিল ২৯ দশমিক ৮ শতাংশ। জনসংখ্যা বৃদ্ধির হার কমে যাওয়ায় মিজোদের সংখ্যা নাকি কমছে! এ অবস্থায় ব্যাপ্টিস্ট চার্চ অব মিজোরাম এবং প্রেস বিটেরিয়ান চার্চ মিজো উপজাতি দম্পতিদের কাছে বেশি সন্তান নেওয়ার আহ্বান করেছে। সন্তান বেশি না হলে নাকি গ্রামীণ ব্রু বা চাকমা উপজাতিরা তাঁদের থেকে এগিয়ে যাবেন!
বছর খানেক আগে এই দুই শীর্ষ চার্চ ভক্তদের কাছে সন্তান বেশি জন্ম দেওয়ার আহ্বান করেছিল। কিন্তু খালি আবেদনে কাজ হয়নি। এবার আর্থিক পুরস্কারের ঘোষণা এল।
ভারতের অন্যান্য রাজ্যে দম্পতিদের দুটি সন্তানেই সীমাবদ্ধ থাকতে বলছে। তবে মিজোরাম হাঁটছে উল্টো পথে। এর আগে সাবেক মুখ্যমন্ত্রী জোরামথাঙ্গাও আবেদন করেছিলেন বেশি সন্তান নেওয়ার। এবার চার্চের পক্ষ থেকেও আহ্বান জানানো হলো।
ব্যাপটিস্ট চার্চ অফ লুংলেই বাজার ভেংয়ের সাধারণ সম্পাদক সি বাইয়াকচুংলুঙ্গা জানিয়েছেন, চার সন্তান হলে দম্পতিকে দেওয়া হবে চার হাজার রুপি। সর্বোচ্চ পাঁচ হাজার রুপি পাওয়া যাবে পাঁচটি সন্তান হলে।
 
