
আফ্রিকার কেনিয়ায় ৩৩ লাখ বছর আগে মানুষের পূর্বপুরুষের ব্যবহৃত পাথুরে সরঞ্জাম পাওয়া গেছে। এটি এ পর্যন্ত পাওয়া বিশ্বের সবচেয়ে পুরোনো পাথুরে সরঞ্জাম। ‘হোমো’ গণের আওতায় মানুষের পূর্বপুরুষের যে প্রাচীনতম নিদর্শন পাওয়া গেছে, এগুলো তার চেয়েও পুরোনো। খবর এএফপি, রয়টার্স ও বিবিসির। পাথরের সরঞ্জাম ও অস্ত্রগুলো পাওয়া গেছে কেনিয়ার লেক টুরকানার তীর এলাকা খনন করে। নতুন এ পাথুরে উপকরণগুলো এর আগে পাওয়া সবচেয়ে পুরোনো পাথুরে সরঞ্জামের চেয়ে সাত লাখ বছরের বেশি পুরোনো। নেচার সাময়িকীতে এ বিষয়ে গবেষণা প্রতিবেদন প্রকাশিত হয়েছে। যুক্তরাষ্ট্রের স্টোনি ব্রুক বিশ্ববিদ্যালয়ে কর্মরত ফরাসি নৃবিজ্ঞানী সোনিয়া আরমঁদ বলেন, হোমো হ্যাবিলিস প্রজাতি সর্বপ্রথম পাথর দিয়ে জিনিসপত্র তৈরি করেছিল বলে দীর্ঘদিনের ধারণাটি নতুন আবিষ্কারের মধ্য দিয়ে ভুল প্রমাণিত হয়েছে। আধুনিক মানুষের (হোমো স্যাপিয়েন্স) পূর্বসূরি হ্যাবিলিস প্রজাতি ২৮ লাখ থেকে ১৫ লাখ বছর আগে বাস করত। সেই যুগের সবচেয়ে পুরোনো যেসব হাতিয়ার পাওয়া গেছে, সেগুলো প্রায় ২৬ লাখ বছরের পুরোনো। আগুনের ব্যবহার এবং চাষাবাদ শেখার মতো জিনিসপত্র তৈরি করার কৌশল শেখার ব্যাপারটিও আদি মানুষের ইতিহাসের গুরুত্বপূর্ণ পর্যায় হিসেবে গণ্য হয়। এসব জিনিসপত্রের মধ্যে অস্ত্র বা হাতিয়ারও ছিল। সেগুলো ব্যবহার করে আদি মানুষেরা বিভিন্ন প্রাণী শিকার করত। মাংস থেকে শরীরের জন্য প্রোটিনের চাহিদা পূরণ হওয়ায় ক্রমবিকাশের মাধ্যমে আদি মানবের মস্তিষ্কের আকার বাড়ে।
