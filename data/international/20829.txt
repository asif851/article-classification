
ভারতের হিমাচল প্রদেশের নন্দী জেলায় বিপাশা নদীতে গতকাল রোববার ২৪ জন শিক্ষার্থী ভেসে যাওয়ার ঘটনায় আজ সোমবার সকালে দুজনের লাশ উদ্ধার করা হয়েছে।তেলেঙ্গানা রাজ্যের হায়দরাবাদের ভিএনআর ডিগনানা জ্যোতি ইনস্টিটিউট অব ইঞ্জিনিয়ারিং ও টেকনোলজির ওই শিক্ষার্থীরা হিমাচল প্রদেশ সফরে যান। তাঁদের মধ্যে ১৮ জন ছাত্র ও ছয়জন ছাত্রী।গতকাল সন্ধ্যার দিকে একটি বাসে করে ওই শিক্ষার্থীরা হিমাচল প্রদেশের মানালি থেকে নন্দী যাচ্ছিলেন। পথে প্রাকৃতিক সৌন্দর্যে অভিভূত হয়ে তাঁরা থালট গ্রামের কাছে বিপাশা নদীর তীরে ছবি তোলার জন্য দাঁড়ান। এ সময় হঠাত্ করে তীব্র বেগে পানির স্রোত ছুটে আসে। এতে ওই শিক্ষার্থীরা ভেসে যান।পার্শ্ববর্তী লারজি জলবিদ্যুত্ প্রকল্প থেকে হঠাত্ করে পানি ছাড়ায় এই বিপর্যয় ঘটে। ভেসে যাওয়া শিক্ষার্থীদের খোঁজে উদ্ধারকারী দল তল্লাশি অব্যাহত রেখেছে। এর মধ্যে আজ সকালে দুজনের লাশ উদ্ধার করা হয়।
