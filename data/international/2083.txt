
সাহিত্যে নোবেল পুরস্কার ঘোষণার পর চার দিন পেরিয়ে গেল। কিন্তু এই পুরস্কারজয়ী মার্কিন সংগীতশিল্পী ও গীতিকার বব ডিলানের কোনো সাড়া নেই। খোদ সুইডিশ একাডেমিও তাঁর সঙ্গে যোগাযোগের চেষ্টা করে কোনো সাড়া পাচ্ছে না। সংগীতশিল্পীকে নোবেল দিয়ে রবীন্দ্রনাথের সেই গানটিই যেন নোবেল কমিটির কণ্ঠে ধারণ করেছে, ‘তোমার ভাষা বোঝার আশা দিয়েছি জলাঞ্জলি’।সুইডিশ একাডেমির স্থায়ী সেক্রেটারি সারা ডেনিয়াস বলেছেন, ‘এখন আমরা আর যোগাযোগের চেষ্টা করছি না। আমরা তাঁর ঘনিষ্ঠ সহযোগীদের সঙ্গে যোগাযোগ করেছি। আর বেশ ভালো সাড়াই পেয়েছি। এখন পর্যন্ত এটুকু যথেষ্ট।’যে রাতে নোবেল সাহিত্য পুরস্কার বিজয়ী হিসেবে ডিলানের নাম ঘোষণা হলো, সেদিন লাস ভেগাসে কনসার্ট ছিল তাঁর। তবে সেই অনুষ্ঠানে পুরস্কারের বিষয়ে কোনো কথা বলেননি মার্কিন এই খ্যাতিমান শিল্পী। সেদিনই নয়, এরপরও একেবারে নিশ্চুপ ডিলান।ডিলানের এই নীরবতায় চিন্তিত নয় সারা ডেনিয়াস। তিনি বলেছেন, ‘আমার মনে হয়, তিনি সাড়া দেবেন।’
প্রতিবছর ১০ ডিসেম্বর ওই বছরের নোবেল বিজয়ীদের পুরস্কার হস্তান্তর করা হয় সুইডেনের স্টকহোমে। ডিলান সেখানে আসবেন কি না, তা এখনো নিশ্চিত করে জানে না সুইডিশ একাডেমি। সারা ডেনিয়াস বলেন, ‘তিনি যদি না আসতে চান, তবে আসবেন না। ওই দিন বিরাট অনুষ্ঠান হবে। তাঁর প্রতি সম্মান জানানো হবে।’
