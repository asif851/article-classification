
ইয়েমেনের হুতি বিদ্রোহীরা গতকাল মঙ্গলবার সৌদি আরবে রকেট ও মর্টার হামলা চালিয়েছে। এতে অন্তত দুজন বেসামরিক মানুষ নিহত হয়েছে। পাঁচজন সেনার আটক হওয়ার খবর পাওয়া গেছে। আল জাজিরা টেলিভিশনের অনলাইনের প্রতিবেদনে জানানো হয়, হুতি বিদ্রোহীরা গতকাল সৌদি আরবের নাজরান শহরে এই হামলা চালায়। সৌদি কর্তৃপক্ষ তা স্বীকার করেছে। হামলার পরিপ্রেক্ষিতে স্থানীয় একটি বিমানবন্দরে সব ফ্লাইট সাময়িকভাবে স্থগিত করে সৌদি কর্তৃপক্ষ। বন্ধ করে দেওয়া হয় সব স্কুল। এক বিবৃতিতে সৌদি ব্রিগেডিয়ার জেনারেল আহমেদ আসিরি বলেন, সৌদি নেতৃত্বাধীন জোট বাহিনী হুতিদের হামলার জবাব দিয়ে যাচ্ছে।
