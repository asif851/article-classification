
ক্রিস্টোফার কলম্বাসের ৩০০ বছর আগেই মুসলিমরা আমেরিকা মহাদেশ আবিষ্কার করেছিলেন বলে দাবি করেছেন তুরস্কের প্রেসিডেন্ট রিসেপ তাইয়েপ এরদোয়ান। ইস্তাম্বুলে গতকাল শনিবার দক্ষিণ আমেরিকার মুসলিমদের এক সম্মেলনে তিনি এই দাবি করেন। খবর বিবিসির।এরদোয়ান কলম্বাসের ডায়েরির কথা উল্লেখ করে বলেন, সেখানে কিউবার কোনো এক পাহাড়ে একটি মসজিদ দেখার কথা উল্লেখ আছে।ইসলামপন্থী হিসেবে পরিচিত তুর্কি প্রেসিডেন্ট বলেন, মুসলিম নাবিকেরা ১১৭৮ সালে আমেরিকায় পৌঁছান।এরদোয়ান বলেন, ইতালীয় নাবিক ও অভিযাত্রী কলম্বাস যে জায়গায় মসজিদ থাকার কথা বলেছিলেন, সেখানে তিনি একটি মসজিদ তৈরি করতে চান।ভারতে পৌঁছানোর জলপথ আবিষ্কার করতে গিয়ে কলম্বাস ১৪৯২ সালে আমেরিকা মহাদেশ আবিষ্কার করেন, এটি বহুজনস্বীকৃত। তবে ১৯৯৬ সালে এক বিতর্কিত লেখায় ইতিহাসবিদ ইউসেফ ম্রুয়েহ বলেন, কলম্বাসের মসজিদের উল্লেখ প্রমাণ করে মুসলিমরাই প্রথমে আমেরিকায় গিয়েছিল। তবে অনেক বিশেষজ্ঞই কলম্বাসের মসজিদের উল্লেখকে উপমা বলে মনে করেন। তাঁরা বলেন, সেখানে একটি পাহাড়কে মসজিদের মতো দেখতে বলে উল্লেখ করেছিলেন কলম্বাস।
