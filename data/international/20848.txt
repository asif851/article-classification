
উত্তর কোরিয়ার শীর্ষ নেতা কিম জং-উনের সৎভাই কিম জং-নাম খুনের ঘটনাকে কেন্দ্র করে দেশটির রাষ্ট্রদূতকে বহিষ্কার করেছে মালয়েশিয়া। সম্প্রতি কিম মালয়েশিয়ায় খুন হওয়ার পর দুই দেশের মধ্যে কূটনৈতিক টানাপোড়েন শুরু হয়।এই টানাপোড়েনের ধারাবাহিকতায় গতকাল শনিবার রাষ্ট্রদূতকে বহিষ্কার করার পর তাঁকে দেশ ত্যাগে ৪৮ ঘণ্টা সময় বেঁধে দিয়েছে মালয়েশিয়া। রাজধানী কুয়ালালামপুরের আন্তর্জাতিক বিমানবন্দরে গত ১৩ ফেব্রুয়ারি রহস্যজনকভাবে অসুস্থ হওয়ার পর মারা যান জং-নাম। বিষাক্ত রাসায়নিক (নার্ভ এজেন্ট ভিএক্স) প্রয়োগে উত্তর কোরিয়ার গুপ্তঘাতকেরা তাঁকে হত্যা করেছে বলে সন্দেহ করা হচ্ছে।মালয়েশিয়ার পররাষ্ট্র মন্ত্রণালয়ের এক বিবৃতিতে বলা হয়, উত্তর কোরিয়ার রাষ্ট্রদূতকে মালয়েশিয়ায় অবাঞ্ছিত ঘোষণা করা হয়েছে। এটা তাঁর প্রাপ্য ছিল। কারণ কিম জং-নাম হত্যার ঘটনায় দুঃখ প্রকাশ করেননি তিনি।বিবৃতিতে আরও বলা হয়, উত্তর কোরিয়ার রাষ্ট্রদূতকে বহিষ্কারের এ ঘটনায় এ ইঙ্গিতই দেওয়া হচ্ছে যে মালয়েশিয়ার সরকার এ ভেবে উদ্বিগ্ন, তাঁকে অবৈধ কর্মকাণ্ডের জন্য ব্যবহার করা হয়ে থাকতে পারে। রাষ্ট্রদূতকে ৪৮ ঘণ্টার মধ্যে মালয়েশিয়া ছাড়তে হবে।জং-নামের হত্যায় জড়িত থাকার অভিযোগে উত্তর কোরিয়ার বেশ কয়েকজনকে মালয়েশিয়ার পুলিশ খুঁজছে। সন্দেহভাজন ব্যক্তিদের মধ্যে কুয়ালালামপুরে উত্তর কোরীয় দূতাবাসের এক জ্যেষ্ঠ কর্মকর্তা ও দেশটির রাষ্ট্রীয় বিমান সংস্থার এক কর্মীও রয়েছেন।
