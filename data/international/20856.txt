
বিদায়ী ভাষণে স্ত্রী আর কন্যাদের প্রতি কৃতজ্ঞতা প্রকাশ করতে গিয়ে আবেগপ্রবণ হয়ে ওঠেন মার্কিন প্রেসিডেন্ট বারাক ওবামা। এ সময় তাঁর চোখ থেকে জল গড়িয়ে পড়ে।
গতকাল মঙ্গলবার শিকাগোতে ওবামা তাঁর বিদায়ী ভাষণ দেন। সেখানে হাজির ছিলেন তাঁর ১৮ হাজার সমর্থক-শুভানুধ্যায়ী।
এএফপির খবরে জানানো হয়, কালো পোশাকে সামনে বসা স্ত্রী মিশেল সম্পর্কে ওবামা বলেন, ‘দক্ষিণের মেয়ে মিশেল লাভন রবিনসন। ২৫ বছর ধরে তুমি শুধু আমার স্ত্রী বা আমার সন্তানদের মা নও, তুমি আমার পরম বন্ধু।’
একপর্যায়ে চোখের জল রুমাল দিয়ে মুছতে মুছতে ওবামা বলেন, ‘তোমাকে এমন এক ভূমিকা পালন করতে হয়েছে, যা তুমি হয়তো চাওনি। কিন্তু তুমি তোমার মাধুর্য, চারিত্রিক দৃঢ়তা, শৈলী ও প্রফুল্লতা দিয়ে সেই ভূমিকাকে তোমার নিজের করে নিয়েছ। নতুন প্রজন্ম এখন তোমাকে অনুসরণীয় ব্যক্তিত্ব মনে করে বড় হওয়ার স্বপ্ন দেখে। তুমি আমাকে গর্বিত করেছ।’
এই শিকাগো শহরে ওবামা-মিশেল দম্পতির দুই মেয়ের জন্ম। ভাষণের আগে ফেসবুকে ওবামা এক পোস্টে লেখেন, ‘মিশেল ও আমার জন্য শিকাগো হচ্ছে এমন জায়গা, যেখান থেকে সবকিছুর শুরু।’
ভাষণের সময় মিশেলের পাশে ১৮ বছর বয়সী বড় মেয়ে মালিয়াকে দেখা গেলেও ১৫ বছরের সাশাকে দেখা যায়নি। হোয়াইট হাউসের এক কর্মকর্তা জানান, সাশার পরের দিন সকালে পরীক্ষা থাকায় সে ওয়াশিংটন ডিসিতে রয়ে গেছে।
ভাষণে বাবা ওবামা দুই মেয়েকে ‘দুই বিস্ময় বালিকা’ বলে উল্লেখ করে প্রশংসা করেন। বলেন, ‘আমি আমার জীবনে যা কিছু করেছি, এর মধ্যে আমি সবচেয়ে বেশি গর্বিত তোমাদের বাবা হিসেবে।’ এ সময় মায়ের হাতে জড়িয়ে থাকা মালিয়ার চোখ ছলছল করে ওঠে।
মেয়েদের সম্পর্কে বাবা ওবামা বলেন, ‘তোমরা চৌকস, তোমরা সুন্দর, কিন্তু সবচেয়ে গুরুত্বপূর্ণ হলো তোমরা দয়ালু, বিচক্ষণ ও অনুভূতিপ্রবণ। তোমরা এতগুলো বছর স্পটলাইলে থাকার যন্ত্রণা খুব সহজেই সামলে নিয়েছ।’
ভাষণের শেষ দিকে ৫৫ বছরের ওবামা ভাইস প্রেসিডেন্ট জো বাইডেন ও তাঁর স্ত্রীকে দ্বিতীয় ‘পরিবার’ বলে উল্লেখ করেন। বাইডেনের উদ্দেশে ওবামা বলেন, ‘প্রেসিডেন্ট হিসেবে আমার প্রথম সিদ্ধান্ত ছিল আপনাকে ভাইস প্রেসিডেন্ট করা এবং এটি ছিল উত্তম সিদ্ধান্ত। আপনি একজন মহান ভাইস প্রেসিডেন্ট—শুধু এর জন্য নয়, এর জন্য যে আমি একজন ভাইকে পেয়েছি।’
ভাষণ শেষে মঞ্চে এক আবেগঘন পরিবেশের তৈরি হয়।
