
সাপের আঘাত নির্ণয়ে করা হয়েছে সিটি স্ক্যান! খুব অবাক লাগলেও ভারতের ওডিশা রাজ্যের ভুবনেশ্বরে সম্প্রতি এমনই একটি ঘটনা ঘটেছে।
কিছুদিন আগে ভুবনেশ্বর থেকে ১৩০ কিলোমিটার দূরে কিয়নঝার জেলার আনন্দপুরে আহত অবস্থায় পাওয়া যায় আট ফুট লম্বা একটি অজগর। বন বিভাগ সাপটি উদ্ধার করে ‘স্নেক হেল্পলাইন’–এর কাছে হস্তান্তর করে। অজগরটিকে ওডিশার কৃষি ও প্রযুক্তি বিশ্ববিদ্যালয়ে পশু চিকিৎসা বিভাগে মুমূর্ষু অবস্থায় আনা হয়। প্রাথমিকভাবে সাপটির একটি এক্স-রে করা হলেও আঘাতের কারণ খুঁজে পাওয়া যাচ্ছিল না।
আর এরপর সাপটির সিটি স্ক্যানের কথা ভাবা হয়। ভারতের সরকারি হাসপাতালে এটা করার সুবিধা না থাকায় বেসরকারি হাসপাতালে এই ব্যবস্থা করা হয়। সাপের মাথার স্ক্যান ভারতে এই প্রথম বলে জানান স্নেক হেল্পলাইনের স্বেচ্ছাসেবী সুবেন্ধু মল্লিক।
স্নেক হেল্পলাইন ওডিশার একটি সংস্থা, যারা সাপ উদ্ধার ও এর সুরক্ষায় কাজ করে। এই সংস্থার ৬০ জন স্বেচ্ছাসেবী আছেন।
তবে কী উপায়ে সাপটির সিটি স্ক্যান করা সম্ভব হবে, তা নিয়েও বেশ জটিলতায় পড়েছিলেন সুবেন্দু মল্লিক। উন্নত দেশগুলোতে এসব ক্ষেত্রে চেতনানাশক ব্যবহার করা হলেও এখানে তা করতে সাহস পাচ্ছিলেন না তারা। পরে আঠালো মেডিকেল টেপ ব্যবহারের সিদ্ধান্ত নেন তারা। সিটি স্ক্যানের সিটে টেপ দিয়ে আটকে পরীক্ষা করা হয় অজগরটিকে।
সিটি স্ক্যানের পর সাপটির মাথায় গুরুতর আঘাতসহ অভ্যন্তরীণ বেশ কিছু সমস্যা চিহ্নিত করা হয়। সূত্র: এনডিটিভি অনলাইন।
