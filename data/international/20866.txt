
যুক্তরাজ্যের নর্থ ইয়র্কশায়ারের স্কবরায় ডোমিনো পিৎজা রেস্তোরাঁয় গিয়েছিলেন এক যুগল। ক্রেগ স্মিথ (৩১) আর ডেনিলা হিরস্ট (২৯)। গত ফেব্রুয়ারিতে ওই দোকানে গিয়ে প্রকাশ্যে যৌনক্রিয়ার ঘটনায় আদালত তাদের দোষী সাব্যস্ত করেছে।
স্কবারের একটি আদালতে শুনানিতে বলা হয়, রেস্তোরাঁয় গিয়ে এই যুগল প্রকাশ্যে যৌনক্রিয়া করছিলেন। পাশের বিলের কাউন্টার আর রান্নাঘরে থাকা কর্মী এবং ক্রেতাদের অগ্রাহ্য করে তাঁরা তাদের মতো আচরণ করছিলেন। এ আচরণ আশপাশের সবাইকে বিব্রত করলেও এ নিয়ে তাদের কোনো ভ্রুক্ষেপ ছিল না।
বিবিসি অনলাইনের খবরে বলা হয়েছে, অভিযোগের সমর্থনে রেস্তোরাঁ কর্তৃপক্ষ সিসিটিভি ফুটেজ আদালতে উপস্থাপন করেছে। আদালতে ১৮ মিনিটের ফুটেজটি দেখানো হয়।
ফুটেজে দেখা যাচ্ছে, ক্রেগ আর ডেনিলা রেস্তোরাঁয় ঢুকছেন। ঢুকে খাবারের অর্ডার দিলেন। এরপর তাঁরা বিল কাউন্টারের আরেক পাশে গিয়ে প্রকাশ্যেই যৌন আচরণ শুরু করেন।
শুনানি নিয়ে আদালতের বিচারক অ্যাঞ্জেলা বিয়ার্ডশেল এই যুগলকে দোষী সাব্যস্ত করেন। বলেন, জনবহুল স্থানে প্রকাশ্যে এ ধরনের আচরণ অত্যন্ত বিরক্তিকর। এ ধরনের আচরণ গ্রহণযোগ্য নয়। তবে ক্রেগ ও ডেনিলার বিরুদ্ধে শাস্তি ঘোষণা করা হয়নি। এ ব্যাপারে ১৭ অক্টোবর রায় দেবে আদালত।
শুনানির সময় ডেনিলা হিরস্ট আদালতে উপস্থিত ছিলেন। তবে অন্য একটি ঘটনায় ক্রেগ স্মিথ কারাবন্দী থাকায় হাজির হতে পারেননি।
আদালতে দোষী সাব্যস্ত হওয়ায় হতাশ ডেনিলা। তাঁর আইনজীবী স্কট ম্যাকলাফলিন বলেন, এই জুটি মদ্যপ ছিলেন। আর তাঁরা নির্লজ্জের মতো কোনো কর্মকাণ্ড করেননি।
