
গণভোটে যুক্তরাজ্যবাসী ইউরোপীয় ইউনিয়ন (ইইউ) থেকে বেরিয়ে যাওয়ার (ব্রেক্সিট) পক্ষে রায় দেওয়ার পর থেকেই আলোচনার কেন্দ্রবিন্দুতে পরিণত হয়েছে লিসবন চুক্তির আর্টিকেল-ফিফটি। ইউরোপের ২৮ জাতির জোট ইইউ থেকে কোনো সদস্য বেরিয়ে যেতে চাইলে তা কীভাবে সম্ভব, তারই দিকনির্দেশনা রয়েছে এই অনুচ্ছেদে।লিসবন চুক্তির পাঁচ অনুচ্ছেদের প্রথম অনুচ্ছেদে বলা আছে, সাংবিধানিক প্রয়োজনীয়তা অনুসারে যেকোনো সদস্যরাষ্ট্র ইউনিয়ন থেকে বেরিয়ে যেতে পারে। আর্টিকেলটিতে নির্দিষ্ট করে বলা আছে, ইউনিয়ন ত্যাগকারী সদস্যকে ইউরোপীয় কাউন্সিলকে তার উদ্দেশ্যের কথা জানাতে হবে, জোট থেকে বেরিয়ে যেতে আলোচনার মাধ্যমে একটি চুক্তি সম্পাদন করতে হবে এবং ইইউর সঙ্গে ভবিষ্যৎ সম্পর্ক নিরূপণে একটি আইনানুগ প্রেক্ষাপট তৈরি করতে হবে। আর্টিকেল-ফিফটির একটিমাত্র বিধানে সুস্পষ্ট একটি নির্দেশনা রয়েছে। তা হলো আর্টিকেলটি বলবৎ করতে প্রজ্ঞাপন জারির দুই বছরের মধ্যে আলোচনায় থাকা পক্ষগুলোকে বিচ্ছেদে করণীয় সবকিছু নির্ধারণ করতে হবে।
