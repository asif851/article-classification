
ভারতের ৩৬টি রাজ্য ও ৭টি কেন্দ্রশাসিত অঞ্চলের মধ্যে ভিক্ষুকের সংখ্যায় এখন শীর্ষে রয়েছে পশ্চিমবঙ্গ। সবচেয়ে কম ভিক্ষুকের বাস ভারতের কেন্দ্রশাসিত অঞ্চল লাক্ষাদ্বীপে। গতকাল মঙ্গলবার ভারতের কেন্দ্রীয় সামাজিক ন্যায়বিচারমন্ত্রী থাওয়ার চাঁদ গেহলট লোকসভায় এ কথা জানিয়েছেন।
চাঁদ গেহলট বলেছেন, ভারতে এখন ৪ লাখ ১৩ হাজার ৬৭০ জন ভিক্ষুক বাস করছে। এর মধ্যে অবশ্য ভবঘুরেদের নাম অন্তর্ভুক্ত রয়েছে। সবচেয়ে বেশি ভিক্ষুকের বাস পশ্চিমবঙ্গে। এর মধ্যে নারী ভিক্ষুক ৪৮ হাজার ১৫৮ জন।
ভিক্ষুকের সংখ্যায় ভারতে দ্বিতীয় স্থানে রয়েছে উত্তর প্রদেশ। সেখানে রয়েছে ৬৫ হাজার ভিক্ষুক। আর তৃতীয় স্থানে রয়েছে বিহার রাজ্য। বিহারে বাস ২৯ হাজার ভিক্ষুকের।
ভারতে সবচেয়ে কম ভিক্ষুকের বাস কেন্দ্রশাসিত অঞ্চল লাক্ষাদ্বীপে—মাত্র দুজন। সেখানে ৬৫ হাজার ৪৭৩ জন মানুষের বাস। ২০১১ সালের জনগণনা অনুযায়ী, এটি ভারতের সবচেয়ে ক্ষুদ্র কেন্দ্রশাসিত অঞ্চল বা রাজ্য। ৩২ দশমিক ৬৯ বর্গকিলোমিটার বিস্তৃত এলাকা নিয়ে ৩৬টি ছোট-বড় দ্বীপ নিয়ে লাক্ষাদ্বীপাঞ্চল গঠিত। এর মধ্যে ১০টিতে জনবসতি রয়েছে। ১২টি প্রবাল দ্বীপ।
ভারতের সাতটি কেন্দ্রশাসিত অঞ্চলের মধ্যে সবচেয়ে বেশি ভিক্ষুকের বাস রাজধানী দিল্লিতে। এখানে রয়েছে ২ হাজার ১৬৭ জন ভিক্ষুক।
