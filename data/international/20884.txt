
পাকিস্তানের একটি মাজারে ২০ জনকে হত্যা করা হয়েছে। এ ঘটনায় জড়িত সন্দেহে ওই মাজারের খাদেমসহ তিনজনকে গ্রেপ্তার করা হয়েছে। পাঞ্জাব প্রদেশের প্রত্যন্ত শহর সারগোদায় আজ রোববার সকালে এ ঘটনা ঘটে।
পুলিশের আঞ্চলিক প্রধান জুলফিকার হামিদ বার্তা সংস্থা এএফপিকে বলেন, ৫০ বছর বয়সী খাদেম আবদুল ওয়াহিদ বলেছেন, ওই লোকজনগুলো তাঁকে হত্যা করতে এসেছিল—এমন ভয় থেকে তিনি তাঁদের হত্যা করেছেন। ঘটনার তদন্ত চলছে উল্লেখ করে পুলিশের ওই কর্মকর্তা বলেন, এই ব্যক্তির মানসিক সমস্যা থাকতে পারে অথবা মাজারের নিয়ন্ত্রণ নিয়ে বিরোধিতা থেকে এই ঘটনা ঘটানো হয়ে থাকতে পারে।
স্থানীয় পুলিশ স্টেশনের প্রধান শামশির জয়া বলেন, নিহত ব্যক্তিদের জামাকাপড় ছেড়াফাড়া ছিল। দেখে মনে হয়েছে, তাদের নেশাজাতীয় কিছু খাওয়ানো হয়েছিল। কিন্তু সঠিক কারণ জানার জন্য ময়নাতদন্ত প্রতিবেদনের জন্য অপেক্ষা করতে হবে।
জয়া বলেন, মাজারটি প্রায় আড়াই বছর আগে গড়ে ওঠে। প্রথম খাদেমের মৃত্যুর পর ওয়াহিদ দায়িত্ব নেন। ওয়াহিদ এক সময় জাতীয় নির্বাচন কমিশনের কাজ করতেন।
সরকারের একজন জ্যেষ্ঠ কর্মকর্তা জানান পাঞ্জাবের মুখ্যমন্ত্রী শাহবাজ শরিফ পুলিশকে ঘটনাটি তদন্ত করে ২৪ ঘণ্টার মধ্যে প্রতিবেদন দিতে নির্দেশ দেন।
গত ফেব্রুয়ারিতে সিন্ধু প্রদেশে সুফি মাজারে আত্মঘাতী বিস্ফোরণে ৮৮ জন নিহত হন। আহত হন শতাধিক।
