
মিসরের সাবেক প্রেসিডেন্ট হোসনি মোবারকের বিরুদ্ধে হত্যা মামলার পুনর্বিচারের রায় আজ শনিবার ঘোষণা করা হতে পারে। বিবিসি অনলাইনের প্রতিবেদনে জানানো হয়, মোবারকের বিরুদ্ধে ২০১১ সালে গণ-অভ্যুত্থানের সময় বিক্ষোভকারীদের হত্যায় জড়িত থাকার অভিযোগ আনা হয়েছে। ওই গণ-অভ্যুত্থানে ক্ষমতাচ্যুত হওয়ার প্রায় চার বছর পর এই মামলার রায় ঘোষণা হতে যাচ্ছে। ৮৬ বছর বয়সী মোবারক ও তাঁর আমলের সাতজন সাবেক কর্মকর্তার বিরুদ্ধে অভিযোগ আনা হয়েছে। এই মামলায় ২০১২ সালে মোবারক ও তাঁর স্বরাষ্ট্রমন্ত্রী হাবিব আল আদলিকে যাবজ্জীবন কারাদণ্ডাদেশ দেওয়া হয়েছিল। গত বছর দেশটির একটি আপিল আদালত কৌশলগত কারণে ওই দণ্ড বাতিল করে মামলাটি পুনর্বিচারের আদেশ দেন।
