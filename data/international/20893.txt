
ইউরোপ যাওয়ার চেষ্টাকালে লিবিয়ার উপকূলে নৌকা ডুবে বহু অভিবাসী যাত্রীর মৃত্যুর আশঙ্কা করা হচ্ছে। লিবিয়ার নৌবাহিনী এ খবর জানিয়েছে। খবর দ্য গার্ডিয়ানের।নৌবাহিনীর মুখপাত্র আইয়ুব কাশেম বলেন, লিবিয়ার রাজধানী ত্রিপোলির পূর্বাঞ্চলে তাজৌরা এলাকার কাছে গত রোববার রাতে নৌকাটি ডুবে যায়। এতে ২৫০ জন যাত্রী ছিল। তাদের মধ্যে মাত্র ২৬ জনকে উদ্ধার করা গেছে। তিনি আরও বলেন, অনেক মৃতদেহ সমুদ্রে ভাসছে।আফ্রিকা এবং কোনো কোনো ক্ষেত্রে ইতালিতে সবচেয়ে বেশিসংখ্যক অভিবাসী পাড়ি জমায় লিবিয়ার ওপর দিয়ে। কিন্তু ভাঙাচোরা ছোট কাঠের নৌকা ব্যবহার করায় প্রায়ই বড় ধরনের দুর্ঘটনা ঘটে শত শত মানুষের প্রাণহানি ঘটছে।আইয়ুব কাশেম বলেন, এ ধরনের দুর্ঘটনা মোকাবিলার জন্য পর্যাপ্ত সরঞ্জাম লিবিয়ার কোস্টগার্ডের কাছে না থাকায় প্রাণহানি বেড়েই চলেছে।
