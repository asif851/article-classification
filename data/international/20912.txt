
২৫ জানুয়ারি এয়ারফোর্স ওয়ানে চড়েই ভারতে পৌঁছাবেন মার্কিন প্রেসিডেন্ট বারাক ওবামা। এক অত্যাধুনিক পরিবহন আর শৌর্যের প্রতীক হিসেবে বিবেচিত যুক্তরাষ্ট্রের প্রেসিডেন্টকে বহনকারী এ উড়োজাহাজ।২৬ জানুয়ারি ওবামা প্রথম মার্কিন প্রেসিডেন্ট হিসেবে ভারতের প্রজাতন্ত্র দিবস উদ্যাপন অনুষ্ঠানে প্রধান অতিথি হিসেবে উপস্থিত থাকবেন। তাঁর এয়ারফোর্স ওয়ান ভারতের আকাশে প্রবেশ করলে অবতরণ করার আগ পর্যন্ত অন্য সব বিমান উড্ডয়ন বা অবতরণ বন্ধ থাকবে।তিন তলাবিশিষ্ট বিশাল এয়ারফোর্স ওয়ানের ভেতরে জায়গা চার হাজার বর্গফুট। এয়ারফোর্স ওয়ানে রয়েছে উড়ন্ত অবস্থায় জ্বালানি ভরার মতো অত্যাধুনিক প্রযুক্তি ও তাপসন্ধানী ক্ষেপণাস্ত্র প্রতিরক্ষাব্যবস্থা।তবে ভারতে এয়ারফোর্স ওয়ানকে বিশেষ কোনো ‘এয়ার রুট’ দেওয়া হবে না। জ্যেষ্ঠ এক কর্মকর্তা বলেন, ‘কোনো আকাশপথ বন্ধ করার প্রয়োজন নেই। উড্ডয়নের সময় হয়তো অন্য বিমানের চলাচল কিছুক্ষণ অপেক্ষায় রাখতে হবে।’ মার্কিন কর্মকর্তাদের দিল্লির এয়ার ট্রাফিক কন্ট্রোল টাওয়ারে অবস্থানের অনুমতি দেওয়া হবে।২৭ জানুয়ারি ওবামা এয়ারফোর্স ওয়ানেই তাজমহল দেখতে আগ্রা যাবেন। আগ্রায় ভারতের বিমানবাহিনীর ঘাঁটিতে নামবে ওবামার বিমান। সেখান থেকে তিনি হেলিকপ্টারে নাকি ‘বিস্ট’ নামে পরিচিত তাঁর অতি সুরক্ষিত লিমুজিন গাড়িতে চড়ে তাজমহল দেখতে যাবেন, তা এখনো স্পষ্ট নয়। সূত্র: এনডিটিভি
