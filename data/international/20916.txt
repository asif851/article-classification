
রোহিঙ্গাদের ওপর পুলিশের নির্যাতনের একটি ভিডিও চিত্র তদন্ত করতে নেমে বেশ কয়েকজন পুলিশ কর্মকর্তাকে আটক করেছে মিয়ানমার কর্তৃপক্ষ।
আজ সোমবার বার্তা সংস্থা এএফপির এক প্রতিবেদনে এ তথ্য জানানো হয়। এর আগে আজ সকালে দেশটির সরকার জানিয়েছিল, রোহিঙ্গাদের ওপর পুলিশের নির্যাতনের ওই ভিডিও চিত্রটির বিষয়ে তদন্ত করা হবে। দেশটির সরকার বলছে, ভিডিওর ঘটনাটি ঘটেছে গত বছরের নভেম্বরে রাখাইন রাজ্যে।
এক বিবৃতিতে দেশটির কর্তৃপক্ষ জানিয়েছে, এ ঘটনার সঙ্গে প্রাথমিকভাবে যাঁদের জড়িত থাকার বিষয়ে নিশ্চিত হওয়া গেছে, তাঁদের আটক করা হয়েছে। ওই অভিযানে থাকা অন্য পুলিশ কর্মকর্তাদের ব্যাপারে তদন্ত করে দেখা হচ্ছে।
এএফপির খবরে বলা হয়, পুলিশের এক কর্মকর্তা ওই ভিডিও চিত্রটি ধারণ করেছেন। ভিডিওতে দেখা যায়, গত ৫ নভেম্বর কোটানকাউক গ্রামে রোহিঙ্গাদের মারধর করছে পুলিশ। আজ এত দিন পর এ বিষয়ে তদন্তে নেমে কয়েকজন পুলিশ কর্মকর্তাকে আটক করল দেশটির কর্তৃপক্ষ। দেশটির পররাষ্ট্রমন্ত্রী অং সান সু চির কার্যালয়ের পুলিশ কনস্টেবল জ মিয়ো তাইকেসহ চার কর্মকর্তার নাম এসেছে এই তালিকায়। তাঁরা ওই অভিযানে যুক্ত ছিলেন। এ ছাড়া পুলিশ কনস্টেবল জ মিয়ো তাইকে রোহিঙ্গাদের মারধর করার দৃশ্যটি ‘সেলফি-কায়দায়’ ধারণ করেছিলেন।
অক্টোবরে সীমান্তচৌকিতে হামলার পর রাখাইন রাজ্যে রোহিঙ্গাদের নির্বিচারে হত্যা, ধর্ষণ, নির্যাতন, বাড়িঘরে অগ্নিসংযোগ শুরু করে মিয়ানমারের সেনা-পুলিশ। বর্বর এই হামলার মুখে রোহিঙ্গারা দেশ ছেড়ে পালাচ্ছে। বাংলাদেশ বলছে, গত অক্টোবর থেকে এ পর্যন্ত প্রায় ৫০ হাজার রোহিঙ্গা বাংলাদেশে ঢুকে পড়েছে। রোহিঙ্গাদের ওপর মিয়ানমার সেনা-পুলিশের নির্যাতনের ডজন খানেক ভিডিও চিত্র প্রকাশ পেলেও এই ভিডিও চিত্রটির ব্যাপারে প্রথমবারের মতো দেশটির সরকার জানিয়েছে, জড়িত ব্যক্তিদের বিরুদ্ধে ব্যবস্থা নেওয়া হবে।
আরও পড়ুন: 
রোহিঙ্গা নিগ্রহের ভিডিওর তদন্ত হবে
