
পরিবেশ ও প্রাকৃতিক সম্পদ নষ্ট হওয়ায় থাইল্যান্ড সরকার কো তাচাই নামের একটি দ্বীপে পর্যটকদের যাওয়া বন্ধ করে দিতে যাচ্ছে। ফাংনা প্রদেশের এই দ্বীপটিতে পর্যটকদের অত্যধিক ভিড় লেগে থাকত। কো তাচাই দ্বীপটি সামুদ্রিক পার্ক সিমালিয়ান ন্যাশনাল পার্কের অধীন। থাইল্যান্ডের ইংরেজি দৈনিক ব্যাংকক পোস্ট জানায়, মধ্য মে থেকে মধ্য অক্টোবর পর্যন্ত বর্ষার সময় দেশের সব সামুদ্রিক পার্ক খোলা থাকলেও কো তাচাই দ্বীপ খুলছে না এ বছর। থাইল্যান্ডের জাতীয় পার্ক, বন্য প্রাণী ও উদ্ভিদ সংরক্ষণ বিভাগের মহাপরিচালক তুনিয়া নেতিথামাকুল বলেন, ‘পর্যটকদের অত্যধিক ভিড়ের কারণে দ্বীপটির যথেষ্ট ক্ষতি হয়েছে। তাই এটা আমরা বন্ধ করে দিচ্ছি। আরও বেশি ক্ষতি যাতে না হয় সে জন্যই আমাদের এ সিদ্ধান্ত।’বিবিসি
