
পাকিস্তানের সাবেক প্রধানমন্ত্রী নওয়াজ শরিফ তাঁর সমর্থকদের প্রশ্ন ছুড়ে দিয়েছেন, ‘আপনারা কি বিপ্লবের জন্য প্রস্তুত?’ ‘বাড়িফেরা’ শোভাযাত্রার অংশ হিসেবে গতকাল শনিবার পাঞ্জাব প্রদেশের মুরিদকে শহরে পৌঁছানোর পর সমর্থকদের উদ্দেশে দেওয়া ভাষণে তিনি এই প্রশ্ন ছুড়ে দেন।
ইসলামাবাদ থেকে গত বুধবার শুরু হওয়া নওয়াজ শরিফের ‘বাড়িফেরা’ শোভাযাত্রার কাল ছিল চতুর্থ দিন। পাঞ্জাবের গুজরানওয়ালা থেকে গতকাল তিনি মুরিদকে শহরে পৌঁছান। এই শহরে বিপুলসংখ্যক সমর্থক তাঁকে স্বাগত জানায়। নিজের শহর লাহোরে পৌঁছানোর মধ্য দিয়ে নওয়াজের এই শোভাযাত্রার গতকালই সমাপ্তি ঘটার কথা।
মুরিদেক শহরে আয়োজিত জনসভায় দেওয়া ভাষণে নওয়াজ শুরুতেই সমর্থকদের বলেন, ‘হতাশ হবেন না। ভয় পাওয়ার কিছু নেই। এই পরাজয় তাদের, যারা ৭০ বছর ধরে জাতিকে জিম্মি করে রেখেছে।’
পাকিস্তানের সাবেক এই প্রধানমন্ত্রী বলেন, ‘নওয়াজ শরিফ আপনাদের কাছে এসেছে। আপনারা কি তাঁকে প্রধানমন্ত্রী করে ইসলামাবাদে পাঠাননি? কিন্তু তাঁকে অন্য কেউ ছুড়ে ফেলেছে। এই সিদ্ধান্ত কি আপনাদের কাছে গ্রহণযোগ্য?’ তাঁর এই প্রশ্নে উপস্থিত সমর্থকেরা সমবেত স্বরে ‘না’ বলে জবাব দেয়। নওয়াজ বলেন, তিনি যদি দুর্নীতি করতেন, তাহলে পাকিস্তানের মানুষই তাঁকে উৎখাত করত।
নওয়াজ সমর্থকদের উদ্দেশে প্রশ্ন ছুড়ে দেন, ‘বিপ্লব হওয়া কি উচিত নয়? আপনারা কি বিপ্লবের জন্য প্রস্তুত? এই সিদ্ধান্তের কারণে পাকিস্তান বিশ্বমঞ্চে বিব্রত।’ তিনি বলেন, ‘বিশ্ব পাকিস্তানের দিকে তাকিয়ে হাসছে।’
