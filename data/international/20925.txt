
ভারতের ব্রিটিশবিরোধী অহিংস আন্দোলনের নেতা মহাত্মা গান্ধীর নাতি কানু গান্ধী আর নেই। গুজরাটের একটি হাসপাতালে গতকাল মঙ্গলবার মৃত্যুবরণ করেছেন তিনি। স্ট্রোকে আক্রান্ত হওয়ার পর গত মাসের শেষ দিকে কানুকে হাসপাতালে ভর্তি করা হয়। তাঁর বয়স হয়েছিল ৮৭ বছর।মহাত্মা গান্ধীর তৃতীয় ছেলে রামদাস গান্ধীর ছেলে কানুর জন্ম ১৯২৮ সালে।১৯৩৭ সালে তোলা একটি বিখ্যাত ছবিতে নয় বছর বয়সী কানুকে পিতামহ মহাত্মা গান্ধীর লাঠির প্রান্ত ধরে তাঁর সামনে হেঁটে যেতে দেখা যায়।যুক্তরাষ্ট্রের ম্যাসাচুসেটসে উচ্চশিক্ষা শেষে কানু দুই দশকের বেশি সময় মহাকাশ গবেষণা কেন্দ্র নাসায় কাজ করেন। ২০১৪ সালে তিনি ভারতে ফিরে আসেন।চলতি বছরের শুরুর দিকে কানু এবং তাঁর স্ত্রী শিবলক্ষ্মীকে একটি বৃদ্ধাশ্রমে অত্যন্ত অবহেলিত অবস্থায় দেখা যায়। এ খবর প্রকাশের পর সমালোচনার ঝড় উঠেছিল। মাস কয়েক আগে কানু সুরাটের একটি আশ্রমে উঠেছিলেন। সেখানেই তিনি স্ট্রোকে আক্রান্ত হন।
