
আফগানিস্তানের কর্মকর্তারা বলেছেন, তালেবানের কাতার কার্যালয় থেকে পতাকা ও নামফলক সরিয়ে নেওয়াই যথেষ্ট নয়। শুধু শান্তি আলোচনার জন্যই ওই কার্যালয় ব্যবহার করা যেতে পারে। এ ব্যাপারে তালেবান যে বিবৃতি দিয়েছে, তাতে আফগান প্রশাসন অখুশি। আফগানিস্তানের হাই পিস কাউন্সিলের সদস্য মোহাম্মদ ইসমাইল কাশেমার বলেন, ‘পতাকা ও নামফলকে মনে হয় দোহারের কার্যালয়টি তালেবান কোনো প্রতিষ্ঠান। কিন্তু আমরা এটা চাই না।’ কাতারের রাজধানী দোহায় স্থাপিত তালেবান কার্যালয়ের নামকরণে ক্ষুব্ধ হয়ে আফগানিস্তানের প্রেসিডেন্ট হামিদ কারজাই কাবুলে যুক্তরাষ্ট্রের সঙ্গে দ্বিপক্ষীয় বৈঠক স্থগিত করেন। মনে করা হয়, মার্কিন মিত্র কাতারে তালেবানের ওই দপ্তর প্রতিষ্ঠার পেছনে যুক্তরাষ্ট্রের সমর্থন আছে। তালেবান কার্যালয়ের নাম দিয়েছিল ‘ইসলামিক এমিরেট অব আফগানিস্তান’ যা ছিল আফগানিস্তানে ১৯৯৬ সালে প্রতিষ্ঠিত তালেবান সরকারের আনুষ্ঠানিক নাম। কারজাইয়ের ক্ষোভ প্রশমনে মার্কিন পররাষ্ট্রমন্ত্রী জন কেরি তাঁকে ফোন করে পতাকা ও নামফলক সরিয়ে ফেলার কথা জানান। একই সঙ্গে জানান, ওই কার্যালয়ের নতুন নাম হবে ‘ব্যুরো অব পিস টক্স’। এর পরিপ্রেক্ষিতে গতকাল আফগান কর্মকর্তারা এসব কথা বলেন। এই কার্যালয়েই যুক্তরাষ্ট্রের সঙ্গে তালেবানের সরাসরি আলোচনা হওয়ার কথা রয়েছে। কেউ কেউ বলছেন, দোহায় তালেবানের কার্যালয় থাকার মানে হলো, এখন তালেবান শুধু একটি সশস্ত্র গোষ্ঠীই নয়, তাদের রাজনৈতিক শাখাও আছে।
২০০১ সালে আফগানিস্তানে মার্কিন নেতৃত্বাধীন আন্তর্জাতিক বাহিনীর অভিযানে কট্টরপন্থী তালেবান সরকারের পতন হয়। সংশ্লিষ্ট একজন কর্মকর্তা জানান, তালেবানের সঙ্গে যুক্তরাষ্ট্রের সরাসরি আলোচনার দিনক্ষণ চূড়ান্ত হয়নি। যেকোনো দিন এই আলোচনা হতে পারে। এদিকে কার্যালয়ের নামকরণ নিয়ে চলমান পরিস্থিতিতে বিবৃতি দিয়েছে কাতার সরকার। তাদের পররাষ্ট্র মন্ত্রণালয়ের ওয়েবসাইটে বুধবার রাতে দেওয়া এক বিবৃতিতে বলা হয়, তালেবান কার্যালয়ের নাম পরিবর্তন করে ‘পলিটিক্যাল ব্যুরো ফর আফগান তালেবান ইন দোহা’ করা হয়েছে। মার্কিন সেনাকে ছাড়তে চায় তালেবান: গুয়ানতানামো বে কারাগারে থাকা পাঁচ তালেবান সদস্যকে ছেড়ে দিলে তালেবানের কাছে বন্দী মার্কিন সেনা বাউয়ি বার্গডালকে ছেড়ে দেওয়ার প্রস্তাব দেওয়া হয়েছে। ২০০৯ সালের জুনে আফগানিস্তানের উত্তরাঞ্চল থেকে নিখোঁজ হন বার্গডাল। তালেবান মুখপাত্র শাহিন সোহেল তাঁদের দোহা কার্যালয় থেকে টেলিফোনে বার্তা সংস্থা এপিকে এ কথা জানান। তিনি জানান, মার্কিন সেনা বার্গডাল সুস্থ আছেন। বিবিসি, রয়টার্স ও ডন।
