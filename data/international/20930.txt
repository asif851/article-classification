
ইউক্রেনের সরকারবিরোধীরা হুঁশিয়ারি উচ্চারণ করে বলেছেন, প্রেসিডেন্ট আগাম নির্বাচন দিতে রাজি না হলে তাঁদের আন্দোলন আরও কঠোর হবে। চলমান সংকট নিরসনে প্রেসিডেন্ট ভিক্টর ইয়ানুকোভিচের সঙ্গে বিরোধী নেতাদের আলোচনা ব্যর্থ হওয়ার পর এই হুঁশিয়ারি দেওয়া হলো।গত বুধবার থেকে গতকাল বৃহস্পতিবার সকাল পর্যন্ত রাজধানী কিয়েভের গ্রুশেভস্কি স্ট্রিটে পুলিশের সঙ্গে বিক্ষোভকারীদের ব্যাপক সংঘর্ষ চলে। এতে পাঁচ বিক্ষোভকারী নিহত হন। আহত হন বেশ কয়েকজন।বুধবার রাতভর দাঙ্গা পুলিশের সঙ্গে শত শত বিক্ষোভকারীর সংঘর্ষ হয়। বিক্ষোভকারীরা পুলিশকে লক্ষ্য করে ইটপাটকেল ছোড়েন। জবাবে পুলিশ গ্রেনেড ও গুলি ছোড়ে এবং জলকামান ব্যবহার করে।গতকাল সকালে কয়েক হাজার বিক্ষোভকারীর উদ্দেশে দেওয়া এক বক্তব্যে ইউরোপীয় ইউনিয়নপন্থী (ইইউ) নেতা ভিটালি ক্লিচকো বলেন, সরকারের সামনে এখন একটা পথই খোলা। আর তা হলো আগাম নির্বাচনের ঘোষণা দেওয়া। প্রেসিডেন্ট যদি আগাম নির্বাচন দিতে অস্বীকৃতি জানান, তাহলে চলমান আন্দোলন আরও কঠোর করা হবে।প্রধানমন্ত্রী মিকোলা আজারোভ বলেছেন, এখনো সমঝোতা হতে পারে। তবে এ ক্ষেত্রে বিরোধীদের সময়সীমা বেঁধে দেওয়ার অবস্থান থেকে সরে আসা উচিত।রাশিয়ার চাপের মুখে গত বছরের নভেম্বরে প্রেসিডেন্ট ইয়ানুকোভিচ ইইউর সঙ্গে একটি বাণিজ্য চুক্তি করতে অস্বীকৃতি জানালে ইইউপন্থীরা বিক্ষোভে ফেটে পড়েন। এএফপি ও বিবিসি।
