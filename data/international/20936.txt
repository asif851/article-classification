
শ্রীলঙ্কার কোনো প্রেসিডেন্ট আর দুই মেয়াদের বেশি ক্ষমতায় থাকতে পারবেন না। দেশটির পার্লামেন্টে গতকাল মঙ্গলবার সংবিধান সংশোধন করে আগের এই বিধান ফিরিয়ে আনা হয়েছে। পার্লামেন্টের ২২৫ সদস্যের মধ্যে ২১৫ জনই এই সংশোধনীর পক্ষে ভোট দেন। সাবেক প্রেসিডেন্ট মাহিন্দা রাজাপক্ষে ২০১০ সালে পুনর্নির্বাচিত হয়ে তৃতীয়বারের মতো ক্ষমতায় আসার ক্ষেত্রে যে বাধা ছিল, তা তুলে দিয়েছিলেন। নতুন প্রেসিডেন্ট মাইথ্রিপালা সিরিসেনা এই সংশোধনী আনার মাধ্যমে তাঁর অন্যতম নির্বাচনী প্রতিশ্রুতি পূরণ করলেন। এই সংশোধনীর ফলে পাঁচ বছরের মেয়াদ পূর্ণ হওয়ার আগে পার্লামেন্ট ভেঙে দেওয়ার ক্ষেত্রে প্রেসিডেন্টের ক্ষমতাও রদ হলো। এএফপি
