
মার্কিন সেনাবাহিনী জানিয়েছে, গুলি চালানোর আগে সেনাসদস্য ইভান লোপেজের সঙ্গে সম্ভবত কারও উত্তপ্ত বাক্যবিনিময় হয়েছিল। সে সময় তিনি চড়া গলায় কারও সঙ্গে কথা বলেছিলেন। গত বুধবার যুক্তরাষ্ট্রের ফোর্ট হুড সেনাঘাঁটিতে আবার এক সেনার পিস্তলের গুলিতে অন্তত তিন সেনা নিহত ও ১৬ সেনাসদস্য আহত হয়েছেন। পরে হামলাকারী নিজেও আত্মহত্যা করেন।বিবিসিতে প্রকাশিত খবরে ঘাঁটির কমান্ডার লেফটেন্যান্ট জেনারেল মার্ক মিলে বলেন, গুলি চালানোর আগে অন্য সেনাদের সঙ্গে ইভান লোপেজের ঝগড়া হতে পারে। বুধবারের হামলাকারী ওই সেনা ২০১১ সালে ইরাক যুদ্ধে অংশ নিয়েছিলেন। তিনি মানসিক চাপ ও উদ্বেগে ভুগছিলেন। সাবেক সেনাবিভাগের তথ্য অনুসারে ইরাক ও আফগানিস্তানের যুদ্ধে যেসব মার্কিন সেনা অংশ নিয়েছিলেন, তাঁদের মধ্যে ২০ শতাংশই মানসিক চাপ ও উদ্বেগে ভুগছেন। ইভান লোপেজও  এ ধরনের মানসিক চাপে ভুগছিলেন।এ ঘটনার পরে ফোর্ট হুড সেনাঘাঁটিতে শোকপালন করা হচ্ছে। ঘাঁটিতে যুক্তরাষ্ট্রের পতাকা অর্ধনমিত রাখা হয়েছে।হামলার ঘটনায় হতাহত ব্যক্তিরা সবাই সেনা। আহত ব্যক্তিদের মধ্যে চারজনের অবস্থা আশঙ্কাজনক। কমান্ডার মিলে আরও বলেন, এটি কোনো সন্ত্রাসী হামলা নয়। পুরো ঘটনা খতিয়ে দেখা হচ্ছে। হামলাকারী সেনা মানসিক সমস্যায় ভুগছিলেন। তাঁর চিকিত্সা চলছিল। একটি স্বয়ংক্রিয় পিস্তল থেকে গতকাল তিনি আকস্মিক গুলি ছোড়েন। পিস্তলটি সম্প্রতি কিনেছিলেন তিনি।
এএফপিতে প্রকাশিত খবরে প্রেসিডেন্ট বারাক ওবামা বলেন, ‘হামলার এই ঘটনায় আমি সীমাহীন কষ্ট পেয়েছি।’
 
