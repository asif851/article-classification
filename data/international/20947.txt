
সিরিয়ার রাজধানী দামেস্কসহ দুটি শহরে গতকাল রোববার বিমান থেকে কয়েক দফা হামলা চালিয়েছে ইসরায়েল। তবে ক্ষয়ক্ষতির বিষয়ে তাৎক্ষণিকভাবে তথ্য জানা যায়নি। খবর বিবিসি, এএফপি ও রয়টার্সের।সিরিয়া ও লেবাননের টেলিভিশনের খবরে বলা হয়, দামেস্কের আন্তর্জাতিক বিমানবন্দরের নিকট ও এর কাছের দিমাস শহরে ইসরায়েলি যুদ্ধবিমান থেকে ওই সব হামলা চালানো হয়। স্থানীয় বাসিন্দারা বড় ধরনের বিস্ফোরণের শব্দ শোনার কথা জানিয়েছেন।সিরিয়ার রাষ্ট্রীয় টেলিভিশন বলেছে, ‘ইসরায়েলি শত্রুরা’ অনধিকারমূলকভাবে প্রবেশ করে সিরিয়ায় দুদফা বিমান হামলা চালিয়েছে। হামলায় কিছু স্থাপনা ক্ষতিগ্রস্ত হয়। এ ব্যাপারে অবশ্য বিস্তারিত কিছু বলেনি টেলিভিশনটি।যুক্তরাজ্যভিত্তিক মানবাধিকার পর্যবেক্ষক গোষ্ঠী সিরিয়ান অবজারভেটরি ফর হিউম্যান রাইটস জানায়, দিমাসের একটি সামরিক স্থাপনার বাইরে ১০টি বিস্ফোরণের শব্দ শোনা গেছে। এ ছাড়া দামেস্কের পূর্বাঞ্চলীয় উপকণ্ঠ খান আল-শিহ এলাকায় আটবার বিমান হামলা চালানো হয়। একটি হামলায় বিমানের গোলা দামেস্ক বিমানবন্দরের কাছে এক গুদামঘরে আঘাত হানে। গুদামে কী ছিল তা স্পষ্ট নয়।সিরীয় বার্তা সংস্থা সানা এই হামলাকে ‘সিরিয়ার বিরুদ্ধে আগ্রাসন’ বলে অভিহিত করেছে।হামলা প্রসঙ্গে ইসরায়েলি সেনাবাহিনী বলেছে, ‘বিদেশি খবরাখবর’ নিয়ে তারা মন্তব্য করে না।২০১১ সালের মার্চ মাসে সিরিয়ার প্রেসিডেন্ট বাশার আল-আসাদের বিরুদ্ধে বিদ্রোহ শুরুর পর থেকে গতকালের হামলার আগ পর্যন্ত আরও কয়েকবার দেশটিতে হামলা চালিয়েছে ইসরায়েল। তবে দেশটি কখনোই এসব হামলার কথা স্বীকার করেনি।ইসরায়েলি প্রধানমন্ত্রী বেনিয়ামিন নেতানিয়াহু লেবাননের হিজবুল্লাহ গোষ্ঠীর কাছে অস্ত্রশস্ত্র পাঠানোর অভিযোগ তুলে সিরিয়ার বিরুদ্ধে অনেকবারই হামলার হুমকি দিয়েছেন। ইসরায়েল তার ঘোর শত্রু হিজবুল্লাহর সঙ্গে ২০০৬ সালে মাসব্যাপী এক যুদ্ধে জড়িয়ে পড়েছিল। এর আগে ১৯৬৭ সালে মধ্যপ্রাচ্য যুদ্ধের শেষ মুহূর্তে সিরিয়ার কাছ থেকে গোলান মালভূমি দখল করে নেয় ইসরায়েল। পরে ১৯৮১ সালে দখলকৃত এলাকার আওতা একতরফাভাবে আরও বাড়িয়ে নেয়। যদিও এ পদক্ষেপকে স্বীকৃতি দেয়নি আন্তর্জাতিক সম্প্রদায়।
