
এ মুহূর্তে বিশ্বের সবচেয়ে প্রবীণ ব্যক্তি হলেন ইসরায়েল ক্রিস্টাল। দুটি বিশ্বযুদ্ধের সাক্ষী ক্রিস্টালের বয়স এখন প্রায় ১১৩। গিনেস ওয়ার্ল্ড রেকর্ডস কর্তৃপক্ষ গত শুক্রবার এটি নিশ্চিত করেছে।দ্বিতীয় বিশ্বযুদ্ধের সময় জার্মানির নাৎসি বাহিনীর কুখ্যাত অসউইৎজ বন্দিশালা থেকে বেঁচে যাওয়া ক্রিস্টালের জন্ম ১৯০৩ সালে পোল্যান্ডে। অসউইৎজের অবস্থানও পোল্যান্ডে। সেখানে বন্দী হাজারো ইহুদিকে নির্যাতনের পর বিভিন্নভাবে হত্যা করা হয়।গিনেস কর্তৃপক্ষ বলছে, ১১ মার্চ ইসরায়েল ক্রিস্টালের বয়স হয়েছে ১১২ বছর ১৭৮ দিন। তাঁর আগে বিশ্বের সবচেয়ে প্রবীণ ব্যক্তি ছিলেন জাপানের নাগরিক ইয়াসুতারো কোইদি। তিনি ১১২ বছর ৩১২ দিন বয়সে গত জানুয়ারিতে মারা গেছেন।গিনেস ওয়ার্ল্ড রেকর্ডসের পক্ষ থেকে সবচেয়ে প্রবীণ ব্যক্তির সনদ পাওয়া ইসরায়েল ক্রিস্টাল বলেন, দীর্ঘ জীবনের কোনো গোপন রহস্য তিনি জানেন না। সবকিছুই ওপরওয়ালার ইচ্ছা। ইসরায়েল বলেন, ‘আমার চেয়ে অনেক বেশি চালাক-চতুর, শক্তিশালী আর সুদর্শন মানুষ বহু আগেই পৃথিবী ছেড়ে চলে গেছে।’
