
বিশ্বজুড়ে নাচ, গান, বর্ণিল আতশবাজির খেলাসহ নানা আয়োজনে স্বাগত জানানো হলো খ্রিষ্টীয় নতুন বছরকে। তবে চীনে বর্ষবরণের অনুষ্ঠান বিষাদে পরিণত হয়েছে। সাংহাইয়ের চেনি স্কয়ারে বর্ষবরণের আয়োজনে যোগ দিতে গিয়ে ভিড়ে চাপা পড়ে অন্তত ৩৬ জনের মৃত্যু হয়েছে। খবর বিবিসির।সাংহাইয়ের চেনি স্কয়ারে ২০১৪ সালকে বিদায় ও হুয়াংপু নদীর তীরে নতুন বছরের প্রথম সূর্যোদয় দেখার মাধ্যমে ২০১৫ সালকে স্বাগত জানাতে হাজির হয়েছিলেন হাজারো মানুষ। সামাজিক যোগাযোগের মাধ্যমগুলোতে বলা হচ্ছে, একটি নৈশক্লাবের বারান্দা থেকে জাল টাকা ছড়ানো হচ্ছিল। তা কুড়িয়ে নিতে হুড়োহুড়ি পড়ে যায়।চীনের রাষ্ট্রীয় গণমাধ্যমে বলা হয়েছে, নিহত ব্যক্তিদের বেশির ভাগই শিক্ষার্থী। এঁদের মধ্যে ২৫ জনই নারী আছেন।এদিকে নিউইয়র্কের টাইমস স্কয়ার, অস্ট্রেলিয়ার সিডনি হারবার, মস্কোর সেন্ট বাস্তিল ক্যাথেড্রাল, বার্লিনের ব্রান্ডেনবুর্গ, সংযুক্ত আরব আমিরাতের দুবাইয়ে আয়োজিত বর্ষবরণের আয়োজন বরাবরের মতোই আলাদাভাবে নজর কেড়েছে বিশ্ববাসীর। এ ছাড়া লন্ডন, এডিনবরা, প্যারিস, মাদ্রিদ, বার্সেলোনা, হংকং, রিও ডি জেনিরোসহ বিশ্বের বিভিন্ন নগরে জাঁকজমকপূর্ণভাবে স্বাগত জানানো হয়েছে ২০১৫ সালকে।
