
আর দুদিন পর খ্রিষ্টানদের বড়দিনের উৎসব। এই বড়দিন উৎসব নিষিদ্ধ করেছে ব্রুনাই। এই নিষেধাজ্ঞা অমান্য করে কোনো মুসলিম নাগরিক বড়দিন পালন করলে তাঁর কারাদণ্ডের সাজার কথাও বলেছে দেশটি। মুসলমানদের বিশ্বাস নষ্ট হতে পারে—এই কারণ দেখিয়ে এমন পদক্ষেপ নিয়েছেন ব্রুনাইয়ের সুলতান। তবে অমুসলিমরা নির্দিষ্ট নিয়ম মেনে সীমিত পরিসরে বড়দিন পালন করতে পারবেন।
এএফপির খবরে জানানো হয়, বিশ্বের শীর্ষস্থানীয় ধনী ব্যক্তিদের একজন ব্রুনাইয়ের সুলতান হাসানাল বলকিয়াহ গত বছর শরিয়া আইনের প্রচলনের সময় এ-সংক্রান্ত একটি ঘোষণা দিয়েছিলেন। এর শাস্তি হিসেবে পাথর ছুড়ে মারা কিংবা অঙ্গচ্ছেদ ও মৃত্যুদণ্ডের কথা বলা হয়েছিল।
চলতি মাসের শুরুতে তেলসমৃদ্ধ এই দেশটির একদল ইমাম ঘোষণা করেন, বড়দিনের উৎসব উন্মুক্তভাবে পালিত হলে মুসলমানেরা বিপথে যেতে পারেন। তাই বড়দিনের উৎসব নিষিদ্ধের সিদ্ধান্ত কঠোরভাবে মানতে হবে।
ইমামদের বরাত দিয়ে দেশটির স্থানীয় পত্রিকার খবরে বলা হয়েছে, ক্রুশের মতো ধর্মীয় প্রতীক, মোমবাতি জ্বালানো, ক্রিসমাস ট্রিতে আলোকসজ্জা করা, বড়দিনের শুভেচ্ছা পাঠানো এবং ধর্মীয় গান গাওয়া ইসলামের বিশ্বাসের বিরুদ্ধে।
