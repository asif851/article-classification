
ইরানের আসন্ন প্রেসিডেন্ট নির্বাচনে আটজনকে যোগ্য প্রার্থী হিসেবে ঘোষণা করেছে দেশটির অভিভাবক পর্ষদ (গার্ডিয়ান কাউন্সিল)। এই সাংবিধানিক নজরদারি কর্তৃপক্ষ প্রার্থী হিসেবে যাঁদের অযোগ্য ঘোষণা করেছে, তাঁদের মধ্যে সাবেক প্রেসিডেন্ট ও সংস্কারপন্থী নেতা আকবর হাশেমি রাফসানজানি ও প্রেসিডেন্ট মাহমুদ আহমাদিনেজাদের ঘনিষ্ঠ সহযোগী এসফানদিয়ার রহিম মাশায়িও রয়েছেন। আহমাদিনেজাদ অভিভাবক পর্ষদের সিদ্ধান্তের বিরোধিতা করে বলেছেন, তিনি মাশায়িকে যোগ্য প্রার্থী ঘোষণা করার ব্যাপারে কর্তৃপক্ষকে সুপারিশ করবেন। অন্যদিকে, রাফসানজানি পর্ষদের সিদ্ধান্ত মেনে নেওয়ার কথা ঘোষণা করেছেন। ইরানের সংবিধান অনুযায়ী অভিভাবক পর্ষদ কাউকে প্রার্থী হিসেবে অযোগ্য ঘোষণা করলে তিনি এর বিরুদ্ধে আপিল করতে পারবেন না। এখন একমাত্র সর্বোচ্চ ধর্মীয় নেতা আয়াতুল্লাহ আলী খামেনির নির্দেশে এই পর্ষদের রায় পরিবর্তিত হতে পারে। নিবন্ধিত ৬৮৬ প্রার্থীর মধ্য থেকে শেষ পর্যন্ত যে আটজনকে যোগ্য বলে ঘোষণা করা হয়েছে, তাঁরা সবাই রক্ষণশীল রাজনীতিক। এই আটজনের মধ্যে ইরানের মুখ্য পারমাণবিকবিষয়ক আলোচক সায়িদ জলিলি, সাবেক পারমাণবিক আলোচক হাসান রোহানি ও সাবেক পররাষ্ট্রমন্ত্রী আলী আকবর বেলায়েতির নাম রয়েছে। বিবিসি ও এএফপি।
