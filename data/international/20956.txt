
পরিবারের পক্ষ থেকে মেয়েকে বিয়ে দিতে রাজি না হওয়ায় গ্রেনেড ছুড়ে দুই বোনকে আহত করেছে এক দুর্বৃত্ত। দুই বোন তখন ছোট্ট বাড়ির ছাদে ঘুমাচ্ছিলেন।
গতকাল মঙ্গলবার পাকিস্তানের বাণিজ্যিক শহর লানধি এলাকার কোহি গোথ এলাকায় এ ঘটনা ঘটে। আজ বুধবার ইন্ডিয়ান এক্সপ্রেসের এক খবরে এ তথ্য জানানো হয়।
আহত দুই বোন শারমিন (১৯) ও সনম (১৭) এখন হাসপাতালে চিকিৎসাধীন। তাঁরা বর্তমানে আশঙ্কামুক্ত বলে চিকিৎসক জানিয়েছেন।
ওই দুই মেয়ের বাবা কাদির বখশ পুলিশকে দেওয়া বিবৃতি বলেন, সাজিদ নামের এক ব্যক্তি সম্পর্কে তাঁদের আত্মীয়। তিনি দুবার তাঁর এক মেয়ের জন্য বিয়ের প্রস্তাব দেন। কিন্তু তাঁরা এতে সম্মত হননি। এরপর সাজিদ তাঁকে (বখশ) ও তাঁর পরিবারের লোকজনকে প্রাণনাশের হুমকি দেন।
পুলিশ কর্মকর্তারা বলেন, সাজিদ গ্যাংয়ের সদস্য ও মাদকাসক্ত। পুলিশ এ ঘটনায় বখশের পক্ষ থেকে এফআইআর গ্রহণ করেছে।
