
রোহিঙ্গা মুসলমানদের নিয়ে মিয়ানমারের সেনাপ্রধানের মন্তব্যের কঠোর সমালোচনা করেছেন জাতিসংঘ মহাসচিব আন্তোনিও গুতেরেস।
গতকাল সোমবার এই সমালোচনা করেন জাতিসংঘ মহাসচিব। বার্তা সংস্থা এএফপির প্রতিবেদনে এই তথ্য জানানো হয়।  গতকাল মিয়ানমারের উত্তরাঞ্চলীয় কাচিন রাজ্যে এক সমাবেশে মিয়ানমারের সেনাপ্রধান জেনারেল মিন অং হ্লাইয়াং বলেন, দেশটির অন্যান্য জাতিগোষ্ঠীর সঙ্গে রোহিঙ্গা মুসলমানদের কোনো মিল নেই।
রোহিঙ্গা মুসলমানদের ‘বাঙালি’ হিসেবেও অভিহিত করেন মিয়ানমারের সেনাপ্রধান। তিনি বলেন, রোহিঙ্গাদের সঙ্গে মিয়ানমারের জাতিগোষ্ঠীগুলোর চরিত্রগত বা সাংস্কৃতিক মিল নেই।  মিন বলেন, বাঙালিরা মিয়ানমারের নাগরিকত্ব চাওয়ায় উত্তেজনা বেড়েছে।
মিয়ানমারের সেনাপ্রধানের বক্তব্যের কড়া সমালোচনা করে জাতিসংঘ মহাসচিব বলেন, এই খবরে তিনি স্তম্ভিত।
মিয়ানমারের বিভিন্ন জাতিগোষ্ঠীর মধ্যে সম্প্রীতি বজায় রাখতে দেশটির নেতাদের প্রতি আহ্বান জানান জাতিসংঘ মহাসচিব। একই সঙ্গে সাম্প্রদায়িক উত্তেজনা ছড়ানোর বিরুদ্ধে দেশটির নেতাদের ঐক্যবদ্ধ অবস্থান নিতে বলেছেন তিনি।
গত বছরের আগস্টে মিয়ানমারের রাখাইনে রোহিঙ্গাদের বিরুদ্ধে সামরিক অভিযান শুরু হয়। নৃশংসতার মুখে কয়েক লাখ রোহিঙ্গা পালিয়ে বাংলাদেশে আশ্রয় নেয়।
