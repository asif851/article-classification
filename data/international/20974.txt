
আফগানিস্তানের রাজধানী কাবুলের কূটনীতিক পাড়ার কাছে ভয়াবহ গাড়িবোমা হামলায় নিহত মানুষের সংখ্যা বেড়ে ১৫০ জন দাঁড়িয়েছে। আজ মঙ্গলবার (৬ জুন) কাবুলে এক প্রেস ব্রিফিংয়ে দেশটির প্রেসিডেন্ট আশরাফ গনি এ তথ্য জানান।
২০০১ সালে তালেবান উৎখাতের পর আফগানিস্তানের রাজধানীতে এটিই সবচেয়ে ভয়াবহ হামলা বলেও জানান প্রেসিডেন্ট গনি। তিনি বলেন, ‘ওই হামলায় আমরাই একমাত্র লক্ষ্য ছিলাম না, সমগ্র কূটনীতিক সম্প্রদায় লক্ষ্য ছিল।’ এর আগে হামলার ঘটনায় ৯০ জনের মৃত্যু ও ৪৬০ জনের বেশি মানুষের আহত হওয়ার খবর জানায় আন্তর্জাতিক সংবাদমাধ্যম। মঙ্গলবার তা বেড়ে ১৫০-এ দাঁড়িয়েছে। নিহত মানুষের সবাই আফগান নাগরিক। নিহত ব্যক্তিদের মধ্য নারী ও শিশু রয়েছে।
গত বুধবার পবিত্র রমজানের কর্মব্যস্ত সকাল হঠাৎ করেই রক্তাক্ত হয়ে গেল আফগানিস্তানের কাবুলে। কূটনীতিক পাড়ায় শক্তিশালী গাড়িবোমা বিস্ফোরণে ৮০ জন নিহত এবং ৩৫০ জন আহত হয়েছে। আন্তর্জাতিক জঙ্গি সংগঠন ইসলামিক স্টেট (আইএস) এ হামলার দায় স্বীকার করে। কাবুল পুলিশের মুখপাত্র বসির মুজাহিদ ওই দিন বলেছিলেন, জার্মান দূতাবাসের প্রবেশপথের কাছে এ গাড়িবোমা বিস্ফোরণ হয়। এখানে বেশ কটি গুরুত্বপূর্ণ কার্যালয় আছে। ঠিক কোনটিকে লক্ষ্য করে এ হামলা, তা বোঝা যাচ্ছে না।
কাবুলের যে স্থানটিতে এই গাড়িবোমা বিস্ফোরণের ঘটনা ঘটেছে, তার আশপাশে বিভিন্ন দেশের দূতাবাস। প্রেসিডেন্টের বাসভবনও খুব বেশি দূরে নয়। বিস্ফোরণে ক্ষতিগ্রস্ত হয়েছে ফ্রান্স, জার্মানি ও তুরস্কের দূতাবাস। হামলাস্থলের কাছে ভারতীয় দূতাবাসেরও অবস্থান। তথ্যসূত্র: সিএনএন
