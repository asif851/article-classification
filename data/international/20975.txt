
২২ বছর ধরে গুজরাটের ক্ষমতায় থাকলেও এবার বিধানসভার নির্বাচনে সহজ জয় পাবে না ক্ষমতাসীন বিজেপি। কংগ্রেসের বিরুদ্ধে জিততে বেগ পেতে হবে তাদের। অবশ্য জেতার সম্ভাবনা বিজেপিরই বেশি। এবিপি নিউজ ও লোকনীতি-সিএসডিএস পরিচালিত দ্বিতীয় দফার সমীক্ষায় এই চিত্র ফুটে উঠেছে। আজ শনিবার গণমাধ্যমে সেই সমীক্ষার প্রতিবেদন প্রকাশিত হয়।
ভারতের দক্ষিণের রাজ্য গুজরাটে বিধানসভার ভোট হবে দুই দফায় আগামী ৯ ও ১৪ ডিসেম্বর। নির্বাচনে মোট ১৮২টি আসন রয়েছে। ২০১২ সালে বিপুল ভোটে জিতেছিলেন নরেন্দ্র মোদি, সেই সফলতা এবার না হওয়ারই সম্ভাবনা রয়েছে।
সমীক্ষায় বলা হয়েছে, বিধানসভার নির্বাচনে বিজেপি পেতে পারে ১১৩ থেকে ১২১টি আসনে। অন্যদিকে কংগ্রেসের জেতার সম্ভাবনা ৫৮ থেকে ৬৪টি আসনে। সমীক্ষায় বলা হয়, জয় পেলেও ভোট কমবে বিজেপির। কংগ্রেসের ভোট বাড়ার সম্ভাবনা রয়েছে। এবার দেড় শ আসনে জয়ের লক্ষ্যমাত্রা নিয়ে মাঠে নেমেছে বিজেপি। গতবারের নির্বাচনে বিজেপি পেয়েছিল ১১৯টি আসন।
এর আগে গত আগস্টে আরেকটি সমীক্ষা চালিয়েছিল এবিপি নিউজ ও লোকনীতি-সিএসডিএস। সমীক্ষায় বলা হয়, বিজেপি ৫৯ শতাংশ ভোট পাবে। এবার দ্বিতীয় দফার সমীক্ষায় বলা হচ্ছে, তা কমে দাঁড়াবে ৪৭ শতাংশে। আর কংগ্রেস পাবে ৪১ শতাংশ ভোট। এতে কংগ্রেসের ভোটের হার বাড়বে ১২ শতাংশ।
সৌরাষ্ট্র, কচ্ছ এবং উত্তর গুজরাটে কংগ্রেসের ভোটের হার বাড়বে। এই এলাকাগুলোয় রয়েছে ১০৭টি আসন। অন্যদিকে মধ্য গুজরাট ও দক্ষিণ গুজরাটে এগিয়ে থাকবে বিজেপি।
