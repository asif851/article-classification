
মহাশূন্যে প্রায় দুই বছরের অতি গোপন অভিযান শেষ করে পৃথিবীতে ফিরে এসেছে মানুষবিহীন মার্কিন মহাকাশযান এক্স-থার্টিসেভেনবি। গত শুক্রবার যুক্তরাষ্ট্রের ক্যালিফোর্নিয়ার ভ্যানডারবার্গ বিমানঘাঁটিতে অবতরণ করে যানটি। খবর বিবিসির।চেহারায় মহাশূন্য অভিযানে ব্যবহৃত স্পেস শাটল বা নভোখেয়ার মতো এক্স-থার্টিসেভেনবি। এর আরেকটি নাম অরবিটাল টেস্ট ভেহিকল। এটি মহাশূন্যে ৬৭৪ দিন কাটিয়ে পৃথিবীতে ফিরেছে।এক্স-থার্টিসেভেনবির অভিযানের উদ্দেশ্য রহস্যে ঘেরা। কেউ কেউ মনে করেন, এটি পৃথিবীর কক্ষপথে স্থাপিত চীনের মহাশূন্য গবেষণাগারের ওপর ‘গোয়েন্দাগিরি’ করছিল। তবে বিশেষজ্ঞরা এ তত্ত্ব উড়িয়ে দিয়েছেন।যুক্তরাষ্ট্রের বিমানবাহিনীর কর্মকর্তারা দেশটির সংবাদমাধ্যমকে বলেছেন, পুনর্ব্যবহারযোগ্য মহাকাশযানের প্রযুক্তির উন্নয়ন সম্পর্কে ধারণা, ঝুঁকি হ্রাসসহ নানা রকম পরীক্ষা চালাতেই এক্স-থার্টিসেভেনবি এত দিন পৃথিবীর কক্ষপথে অবস্থান করেছে।বোয়িং কোম্পানির তৈরি করা মহাশূন্যযানটিতে শক্তির জন্য ব্যবহার হয় সৌর প্যানেল। এর ওজন চার হাজার ৯৮৯ কেজি। দৈর্ঘ্য ২৯ ফুট।১৯৯৯ সালে এক্স-থার্টিসেভেনবি কর্মসূচি শুরু হয়। কর্মসূচির প্রথম মহাকাশযানটি যাত্রা শুরু করে ২০১০ সালের এপ্রিলে। আট মাস পর এটি ফিরে আসে। দ্বিতীয় যানটি যাত্রা শুরু করে ২০১১ সালের মার্চে। মহাশূন্যে ছিল ১৫ মাস। এক্স-থার্টিসেভেনবি কর্মসূচি চালায় যুক্তরাষ্ট্রের বিমানবাহিনীর এক বিশেষ কার্যালয়।
