
যুক্তরাজ্যের রাজধানী লন্ডনের ট্রাফালগার স্কয়ারে সাময়িকভাবে একটি বিশেষ তোরণ স্থাপনের উদ্যোগ নিয়েছেন একদল প্রত্নবিদ। এটি হবে সিরিয়ার প্রাচীন নগর পালমিরার বিখ্যাত একটি খিলানের অনুরূপ। ইসলামিক স্টেট (আইএস) জঙ্গিদের দখল থেকে সম্প্রতি পালমিরার মুক্ত হওয়া উপলক্ষে তোরণটি তৈরি করা হচ্ছে। অক্সফোর্ড বিশ্ববিদ্যালয়ের ইনস্টিটিউট ফর ডিজিটাল আর্কিওলজির (আইডিএ) তত্ত্বাবধানে এ নির্মাণ প্রকল্পে ত্রিমাত্রিক বা থ্রিডি প্রিন্টিং প্রযুক্তি ব্যবহার করা হচ্ছে। বিশ্ব ঐতিহ্য সপ্তাহ ২০১৬ উপলক্ষে তোরণটি আগামীকাল বৃহস্পতিবার পর্যন্ত লন্ডনের অন্যতম জনসমাবেশের স্থান ট্রাফালগার স্কয়ারে রাখা হবে। রাশিয়ার বিমান হামলাসহ সামরিক সমর্থন সিরীয় সেনারা গত মাসে পালমিরা থেকে আইএস জঙ্গিদের হঠিয়ে দেয়।এএফপি
