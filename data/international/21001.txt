
ভারতের অরুণাচল প্রদেশে তিব্বতের আধ্যাত্মিক নেতা দালাই লামার পরিকল্পিত সফরকে কেন্দ্র করে আবারও হুঁশিয়ারি দিয়েছে চীন। এ নিয়ে এক মাসের মধ্যে দুই দফায় দ্বিপক্ষীয় সম্পর্ক ‘ব্যাপক ক্ষতিগ্রস্ত’ হওয়ার হুমকি দিল দেশটি। দালাই লামার আগামী মঙ্গলবার থেকে ১৩ এপ্রিল পর্যন্ত অরুণাচল সফর করার কথা রয়েছে। সীমান্তবর্তী অরুণাচলকে চীন নিজের ভূখণ্ড বলে দাবি করে।চীনের পররাষ্ট্র মন্ত্রণালয়ের মুখপাত্র লু কাং বেইজিংয়ে গতকাল শনিবার সাংবাদিকদের বলেন, ‘আমরা এই সংবাদে (দালাই লামার সফর) অত্যন্ত উদ্বিগ্ন। চীন-ভারত সীমান্তের পূর্বাঞ্চলের বিষয়ে চীনের অবস্থান পরিষ্কার এবং সংগতিপূর্ণ।’ তিনি এ সময় তিব্বত ইস্যুতে চীনের ‘রাজনৈতিক প্রতিশ্রুতির’ প্রতি সম্মান দেখাতে নয়াদিল্লির প্রতি আহ্বান জানান।লু কাং আরও বলেন, দালাই লামা ‘লজ্জাজনকভাবে’ বহুদিন ধরেই বিচ্ছিন্নতাবাদী কর্মকাণ্ডে জড়িত। এরপরও ভারত তাঁকে সফরের আমন্ত্রণ জানিয়েছে। এতে দ্বিপক্ষীয় সম্পর্ক ‘ব্যাপক ক্ষতিগ্রস্ত’ হবে।এর আগে গত ৩ মার্চ চীনের পররাষ্ট্র মন্ত্রণালয়ের আরেক মুখমাত্র কেং শুং বলেন, অরুণাচল প্রদেশ সফরে দালাই লামাকে ভারতের অনুমতি দেওয়ার খবরে চীন ‘গভীরভাবে উদ্বিগ্ন’। তিনি বলেন, ‘এ ধরনের সফরে চীন-ভারত সম্পর্ক ব্যাপক ক্ষতিগ্রস্ত হবে। আমরা ভারতের প্রতি রাজনৈতিক প্রতিশ্রুতি বজায় রাখার এবং চীন-ভারত সম্পর্ককে ক্ষতিগ্রস্ত না করার আহ্বান জানিয়েছি।’
