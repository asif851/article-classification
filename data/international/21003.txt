

সন্দেহভাজন হিসেবে আটক ব্রুকলিনবাসী অস্কার মোরেলের বিরুদ্ধে যুক্তরাষ্ট্রের নিউইয়র্কে বাংলাদেশি ইমাম ও তাঁর বন্ধুকে হত্যার অভিযোগ আনা হয়েছে। গত রোববার রাতে এই অভিযোগে করা মামলায় তাঁকে গ্রেপ্তার দেখানো হয়।
গতকাল সোমবার নিউইয়র্ক সময় রাত দশটার দিকে ইস্ট নিউইয়র্কের িমল্যার এভিনিউ থেকে তাঁকে গ্রেপ্তার করা হয়। কুইনসের একটি আদালতে হাজির করা হলে তিনি ইমাম ও তাঁর বন্ধুকে হত্যার দায় স্বীকার করেছেন বলে জানিয়েছেন। বাংলাদেশি কমিউনিটির পক্ষ থেকে নিউইয়র্কের পুলিশ বিভাগকে ধন্যবাদ জানানো হয়েছে।
গতকাল নিউইয়র্ক পুলিশের চিফ অব ডিটেক্টিভস বব বয়েস এক সংবাদ সম্মেলনে জানান, পুলিশ একটি রিভলবার ও কিছু জামাকাপড় উদ্ধার করেছে। ধারণা করা হচ্ছে, দুই বাংলাদেশিকে হত্যার সময় এগুলো ব্যবহার করা হয়েছিল। আইনশৃঙ্খলা রক্ষাকারী বাহিনীর এক কর্মকর্তা বলেন, অস্কার মোরেলের (৩৫) বাড়ির কাছ থেকে এগুলো উদ্ধার করা হয়।
হামলার কারণ সম্পর্কে অবশ্য এখনো নিশ্চিত হতে পারেননি তদন্ত কর্মকর্তারা।
নিউইয়র্ক পুলিশ কর্তৃপক্ষ বলছে, মাওলানা আলাউদ্দিন আখুঞ্জি ও তাঁর বন্ধু তারা মিয়া ধর্মীয় বিশ্বাসের কারণে হামলার স্বীকার হয়েছেন-প্রবাসী বাংলাদেশিরা এমন অভিযোগ করলেও এর সপক্ষে এখনো কোনো প্রমাণ পায়নি পুলিশ। এ সম্ভাবনা নাকচ করে দিচ্ছে না তারা।
গত শনিবার নিউইয়র্কের কুইনসের ওজোন পার্ক এলাকার আল-ফোরকান জামে মসজিদের ইমাম আলাউদ্দিন আখুঞ্জি ও তাঁর বন্ধু তারা মিয়াকে পেছন থেকে মাথায় গুলি করে হত্যা করা হয়। ক্লোজড সার্কিট (সিসি) ক্যামেরার ফুটেজ সংগ্রহ করেছে পুলিশ। পুলিশ হামলাকারীর স্কেচ প্রকাশ করেছে।
আরও পড়ুন: 
সন্দেহভাজন একজন আটক
