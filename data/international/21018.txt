
ভারতনিয়ন্ত্রিত কাশ্মীরে ভারতীয় পাঁচজন সেনাকে গুলি করে হত্যা করা হয়েছে। আজ মঙ্গলবার জম্মু ও কাশ্মীরের মুখ্যমন্ত্রী ওমর আবদুল্লাহর বরাত দিয়ে বিবিসি অনলাইনের খবরে এ কথা জানানো হয়।
এ ঘটনার জন্য পাকিস্তানকে দায়ী করেছে ভারতের সেনাবাহিনী। তাদের অভিযোগ, ভারত নিয়ন্ত্রিত কাশ্মীরের পুঁচ এলাকায় টহলরত পাকিস্তানি সেনাসদস্যরা আজ সকালে এ ঘটনা ঘটিয়েছেন।
পাকিস্তানি এক সেনা কর্মকর্তার দাবি, পাকিস্তানের পক্ষ থেকে কোনো গুলি ছোড়া হয়নি।
ছয় দশকের বেশি সময় ধরে কাশ্মীরের সীমান্ত নিয়ে ভারত ও পাকিস্তানের মধ্যে বিরোধ চলছে। এ বিরোধের জের ধরে একাধিকবার দুই দেশের মধ্যে যুদ্ধ হয়েছে। বহু লোকের প্রাণহানি ঘটেছে।
এ ঘটনা এমন সময় ঘটল, যখন পাকিস্তানে নতুন সরকারের সঙ্গে ভারতের শান্তি আলোচনার শুরুর চেষ্টা চলছে।
ভারতনিয়ন্ত্রিত কাশ্মীরের মুখ্যমন্ত্রী ওমর আবদুল্লাহ বলেন, এ ধরনের ঘটনা পাকিস্তানের সঙ্গে সম্পর্ক স্বাভাবিক বা উন্নয়নের ক্ষেত্রে কোনো সহায়তা করবে না।
