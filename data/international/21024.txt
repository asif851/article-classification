
রাশিয়ার সাইবেরিয়ার কেমেরোভো অঞ্চলের একটি শপিং মলে অগ্নিকাণ্ডের ঘটনায় নারী, শিশুসহ অন্তত ৩৭ জন নিহত হয়েছেন, আহত হয়েছেন প্রায় ৩০ জন। বিবিসি অনলাইনের প্রতিবেদনে স্থানীয় সংবাদমাধ্যমের বরাত দিয়ে এমন তথ্য দেওয়া হয়েছে। আগুন নেভাতে ফায়ার সার্ভিসের শতাধিক কর্মী কাজ করছেন বলে কর্তৃপক্ষ জানায়। স্থানীয় উদ্ধারকর্মীদের বরাত দিয়ে আন্তর্জাতিক সংবাদমাধ্যম এএফপির প্রতিবেদনে বলা হয়, ৪০ শিশুসহ প্রায় ৬৯ জন এখনো নিখোঁজ রয়েছে, উদ্ধার করা গেছে ১২০ জনকে। মস্কো থেকে ২ হাজার ২০০ মাইল পূর্বে কেমেরোভো এলাকাটি রাশিয়ার অন্যতম কয়লা উৎপাদনকারী অঞ্চল হিসেবে পরিচিত। 
আগুন লাগার কারণ এখনো জানা যায়নি। তবে কর্তৃপক্ষ এর মধ্যেই তদন্ত শুরু করেছে বলে রাশিয়ান সংবাদমাধ্যম তাস এক প্রতিবেদনে জানায়। তদন্ত কমিটির পক্ষ থেকে তাসকে বলা হয়, এখন পর্যন্ত ৩৭ জন নিহত ব্যক্তির তথ্য নিশ্চিত করা গেছে। অন্য এক সাক্ষাৎকারে তদন্ত কমিটির একজন মুখপাত্র ৩৫ জন নিখোঁজের কথা নিশ্চিত করেন।
রাশিয়ার সংবাদমাধ্যম স্পাতনিক তাদের প্রতিবেদনে জানায়, উইন্টার চেরি নামের একটি ভবনের চতুর্থ তলা থেকে আগুনের সূত্রপাত হয়। স্থানীয় সময় রোববার এই দুর্ঘটনা ঘটে। ভবনের যে অংশে সিনেমা হল এবং বিনোদনের জায়গা ছিল, মূলত সেখান থেকেই আগুনের সূত্রপাত হয়েছে বলে ধারণা করা হচ্ছে। আগুনের কারণে সিনেমা হলগুলোর বের হওয়ার পথ বন্ধ হয়ে যায়। সে জন্যই মনে করা হচ্ছে, অনেক শিশু এখনো সেখানে আটকা পড়ে আছে।
অগ্নিকাণ্ডের ভিডিও বিভিন্ন সামাজিক যোগাযোগমাধ্যমে ছড়িয়ে পড়ে। ভিডিওগুলোয় দেখা যায়, মানুষ বাঁচার জন্য ভবনের জানালা দিয়ে নিচে লাফিয়ে পড়ছে। জানালা দিয়ে শুধু আগুনের কুণ্ডলী বের হতে দেখা গেছে। ফায়ার সার্ভিসের কর্মীরা আগুন নেভানোর চেষ্টা চালিয়ে যাচ্ছেন।
