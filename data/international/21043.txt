
ফেসবুক ফিচার ‘ফেসবুক লাইভ’ ব্যবহার করে আল্পস পর্বত থেকে নিজের লাফ দেওয়ার ভিডিও সরাসরি সম্প্রচারের মাধ্যমে সবাইকে তাক লাগিয়ে দিতে চেয়েছিলেন ইতালির ২৮ বছর বয়সী এক পাইলট। আর এতেই ঘটল বিপত্তি। ফেসবুকের জনপ্রিয় এই ফিচার ব্যবহার করতে গিয়ে ওপর থেকে পড়ে প্রাণ হারিয়েছেন আরমিন স্মিডার নামের এক তরুণ পাইলট। ঘটনাটি ঘটেছে সুইজারল্যান্ডের ক্যানডারস্টেগের কাছে।গতকাল সোমবার হিন্দুস্তান টাইমসের এক প্রতিবেদনে বলা হয়, আল্পস পর্বতের ওপর থেকে লাফ দেওয়ার আগে আরমিন ফেসবুকে তাঁর ভক্তদের উদ্দেশে বলেন, ‘আজ আমার সঙ্গে তোমরাও উড়বে।’ফেসবুকে পোস্ট করা আরমিনের ভিডিও চিত্র থেকে নেওয়া ছবিতে দেখা গেছে, পাইলট লাফ দেওয়ার জন্য বিশেষ পোশাক পরে প্রস্তুত হচ্ছেন। এরপর ফেসবুকে লাইভ ভিডিও অন করে আল্পসের ওপর থেকে লাফ দেন।ফেসবুকে সরাসরি এ দৃশ্য দেখা দর্শকেরা বলেন, লাফ দেওয়ার কিছুক্ষণ পরেই বিকট চিৎকারের শব্দ পাওয়া যায়। এরপরেই তিনি নিচে পড়ে যান।ডেইলি মেইলের এক প্রতিবেদনে বলা হয়েছে, সুইজারল্যান্ডের ক্যানডারস্টেগের কাছে বেস জাম্পিং লোকেশন থেকে ২৮ বছর বয়সী ইতালির এক নাগরিকের লাশ উদ্ধার করা হয়েছে।বার্ন ক্যানটোনাল পুলিশের মুখপাত্র জোলান্ডা এগার লাশটি আরমিন স্মিডারের বলে শনাক্ত করেন। তিনি বলেন, এ দুর্ঘটনার কারণ তদন্ত করা হচ্ছে।

