
নেপালের হবু প্রধানমন্ত্রী মাওবাদী নেতা পুষ্পকমল দহল সদ্য বিদায়ী প্রধানমন্দ্রী কে পি শর্মা অলির দল কমিউনিস্ট পার্টি অব নেপালের (সিপিএন-ইউএমএল) নেতাদের সঙ্গে নতুন সরকার গঠনের বিষয়ে আলোচনা করছেন। তিনি নতুন সরকারে বিদায়ী দলের সাংসদদের সমর্থন চেয়েছেন।সাবেক গেরিলা নেতা পুষ্পকমল দহল গতকাল বৃহস্পতিবার বলেন, ‘সংসদীয় গণতন্ত্রে সরকার ভাঙবে আবার গড়বে। এটা একটা স্বাভাবিক ঘটনা। আমি ইউএমএলের সবাইকে নতুন জাতীয় ঐক্যের সরকারে যোগ দেওয়ার আহ্বান জানাচ্ছি।’বিদায়ী প্রধানমন্ত্রী কে পি শর্মা অলি দহলের মাওবাদী কমিউনিস্ট পার্টির সমর্থন নিয়ে গত বছরের অক্টোবর মাসে সরকার গঠন করেন। কিন্তু সরকার তার প্রতিশ্রুতি বাস্তবায়ন করতে পারছে না—এমন অভিযোগ এনে গত সপ্তাহে মাওবাদীরা সমর্থন প্রত্যাহারের ঘোষণা দেয়। এরপরই আস্থাভোটের মুখে পড়েন অলি। গত সোমবার এই ভোট গ্রহণের কথা ছিল। কিন্তু গত রোববারই নিশ্চিত হার জেনে পদত্যাগ করেন অলি। রাষ্ট্রপতি বিদ্যা ভান্ডারি এক সপ্তাহের মধ্যে নতুন সরকার গঠনের নির্দেশ দেন। এরপরই দহল নতুন সরকার গঠনের তোড়জোড় শুরু করেন। প্রধান রাজনৈতিক দলগুলোর পাশাপাশি এই জাতীয় ঐক্যের সরকার গঠনে দেশের সমতলের ক্ষুব্ধ মদেশীয়দের সঙ্গেও আলোচনা শুরু করেছেন তিনি। দহল বলেন, মদেশীয়দের দলগুলো তাঁর নতুন সরকারে যোগ দিতে পারে।
