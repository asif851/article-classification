
দুই দেশের ‘কৌশলগত অংশীদারত্ব’ আরও জোরদার ও বিস্তৃত করার প্রতিশ্রুতি ব্যক্ত করেছেন যুক্তরাষ্ট্রের প্রেসিডেন্ট বারাক ওবামা ও ভারতের প্রধানমন্ত্রী নরেন্দ্র মোদি। দুই নেতা বলেছেন, তাঁরা শুধু নিজ দেশের স্বার্থেই নয়, বরং সারা বিশ্বের উন্নয়নের লক্ষ্যে একসঙ্গে কাজ করবেন। বিশ্বের জন্য নজির সৃষ্টি করবেন। খবর রয়টার্স ও এএফপির।হোয়াইট হাউসে গত সোমবার নৈশভোজকালীন সাক্ষাতের পর ‘ভবিষ্যৎ কর্মপরিকল্পনাবিষয়ক যৌথ বিবৃতিতে’ দুই নেতা ওই প্রতিশ্রুতি ব্যক্ত করেন। যুক্তরাষ্ট্র সফরে যাওয়া মোদির সঙ্গে সেটাই ছিল ওবামার প্রথম সাক্ষাৎ। তাঁরা বলেন, সন্ত্রাসবাদের বিরুদ্ধে লড়াইয়ে তাঁদের দুই দেশ সর্বাত্মক সহযোগিতা দেবে এবং জাতিসংঘ নিরাপত্তা পরিষদের সংস্কারসহ বৈশ্বিক শৃঙ্খলা ফিরিয়ে আনবে। এ ক্ষেত্রে ভারতের বহুবিধ দায়দায়িত্ব রয়েছে বলেও একমত হন তাঁরা। ওবামা ও মোদি বিবৃতিতে বৈশ্বিক জলবায়ু পরিবর্তনের হুমকি মোকাবিলায়ও কাঁধে কাঁধ মিলিয়ে কাজ করার অঙ্গীকার করেন। তাঁরা বলেন, ‘একুশ শতকের স্বচ্ছ ও বিশ্বস্ত অংশীদার হিসেবে কাজ করার ভবিষ্যৎ পরিকল্পনা রয়েছে যুক্তরাষ্ট্র ও ভারতের। তাঁদের এই অংশীদারত্ব সারা দুনিয়ার জন্য উজ্জ্বল দৃষ্টান্ত হয়ে থাকবে।’ দুই নেতা আরও বলেন, তাঁদের দেশ অর্থনৈতিক উন্নতি ও জনগণের জীবনমান উন্নয়ন নিশ্চিতের লক্ষ্যে কাজ করে যাবে। সাম্প্রতিক বছরগুলোতে নানা কারণে ভারতের সঙ্গে যুক্তরাষ্ট্রের সম্পর্কের অবনতি হয়। কিন্তু এশিয়ায় চীনের প্রভাব সীমিত রাখতে ভারত ও জাপানের সঙ্গে সম্পর্ক জোরদার করা ছাড়া বিকল্প কৌশল ওয়াশিংটনের হাতে নেই বলে মনে করেন অনেক বিশ্লেষক।নরেন্দ্র মোদি গত মে মাসে ভারতের ক্ষমতায় আসেন। এরপর প্রধানমন্ত্রী হিসেবে তো বটেই, ২০০২ সালে গুজরাট দাঙ্গার পর এটিই তাঁর প্রথম যুক্তরাষ্ট্র সফর। জাতিসংঘের সাধারণ পরিষদের অধিবেশনে যোগ দিতে যাওয়া মোদিকে যুক্তরাষ্ট্রে উষ্ণ অভ্যর্থনা জানানো হয়েছে। অথচ গুজরাটের মুখ্যমন্ত্রী থাকাকালে রাজ্যটিতে সাম্প্রদায়িক দাঙ্গায় ভূমিকার প্রেক্ষাপটে এত দিন তাঁকে ভিসা পর্যন্ত দেয়নি যুক্তরাষ্ট্র। বিজেপির নেতা মোদি গত শুক্রবার যুক্তরাষ্ট্রে পৌঁছার পর থেকে নানা কর্মসূচি নিয়ে ব্যস্ত। বছরের এ সময় হিন্দু রীতি অনুযায়ী উপোস করেন তিনি। এ কারণে হোয়াইট হাউসের নৈশভোজে যোগ দিলেও কোনো খাবার খাননি। শুধু সামান্য গরম পানি পান করেছেন।ওভাল অফিসে বৈঠক: প্রেসিডেন্ট ওবামা ও প্রধানমন্ত্রী মোদি গতকাল মঙ্গলবার হোয়াইট হাউসের ওভাল অফিসে এক আনুষ্ঠানিক বৈঠকও করেছেন। বৈঠক শেষে সাংবাদিকদের এ দুই নেতা জানান, তাঁদের মধ্যে বৈঠকে বাণিজ্য ইস্যু, জলবায়ু পরিবর্তন ও ইসলামিক স্টেট যোদ্ধাদের বিরুদ্ধে লড়াই—এসব বিষয়ে আলোচনা হয়।মোদি জানান, যুক্তরাষ্ট্রের বাজারে ভারতীয় সেবাপ্রতিষ্ঠানগুলোর প্রবেশাধিকার সহজ করার বিষয়ে ওবামার সহায়তা চেয়েছেন তিনি। এ ছাড়া ইন্দোনেশিয়ার বালি দ্বীপে গত বছর সই হওয়া বাণিজ্য চুক্তি ‘টিফা’ নিয়েও তাঁদের খোলামেলা কথা হয়।
