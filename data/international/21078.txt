
দুই সপ্তাহের বেশি সময় ছুটি কাটিয়ে আজ সোমবার ওভাল অফিসে ফিরছেন যুক্তরাষ্ট্রের প্রেসিডেন্ট ডোনাল্ড ট্রাম্প। কিন্তু এমন এক সময় তিনি তাঁর অফিসে ফিরছেন, যখন তা নানা বিশৃঙ্খলায় মোড়ানো। নিজের নড়বড়ে গদির ওপরও ভর করে আছে অনিশ্চয়তার ঘন-কালো মেঘ। অথচ এ বিশৃঙ্খলা ও অনিশ্চয়তার মেঘ কাটার কোনো লক্ষণ নেই। হোয়াইট হাউসে বসার মাত্র সাত মাস পর ধনাঢ্য রিয়েল এস্টেট ব্যবসায়ী প্রেসিডেন্ট ট্রাম্পের প্রতি জনসমর্থন এখন রেকর্ড পরিমাণ তলানিতে। তা সত্ত্বেও তাঁর কথা ও কাজে ঐক্যের সুরের চেয়ে বিভক্তির সুরই প্রাধান্য পাচ্ছে। এটা এমন এক অবস্থা যে, তিনি নিজেই নিজের নতুন নতুন সংকট ডেকে আনছেন।ট্রাম্প তাঁর বিপর্যস্ত প্রশাসনকে নিয়ে এখন পর্যন্ত সম্ভবত সবচেয়ে বড় যে ধাক্কাটি খেয়েছেন, তা হলো সম্প্রতি শার্লটসভিলের বর্ণবাদী সহিংসতা নিয়ে বেফাঁস মন্তব্য। যুক্তরাষ্ট্রে নব্য নাৎসিপন্থী ও শ্বেতাঙ্গ বর্ণবাদী কিছু গোষ্ঠীর সদস্যদের সঙ্গে বিরোধী বিক্ষোভকারীদের সংঘর্ষে হতাহতের ঘটনার জন্য তিনি দায়ী করেন ‘উভয় পক্ষকে’। এ সহিংসতার জন্য উগ্রবাদী শ্বেতাঙ্গদের সরাসরি সমালোচনা করেননি তিনি। এতে নিজ দল রিপাবলিকান পার্টির জ্যেষ্ঠ নেতারা ছাড়াও বিরোধী ডেমোক্রেটিক পার্টির নেতাদের তীব্র সমালোচনায় পড়েছেন তিনি।ডেমোক্রেটিক পার্টির সাবেক মার্কিন ভাইস প্রেসিডেন্ট আল-গোর এ ঘটনায় ট্রাম্পকে পদত্যাগ করার পরামর্শ দিয়েছেন। ২০১২ সালের প্রেসিডেন্ট নির্বাচনে রিপাবলিকান পার্টির প্রার্থী মিট রমনি ট্রাম্পের প্রতি তাঁর ভুল স্বীকার করে ক্ষমা প্রার্থনার অনুরোধ জানিয়েছেন। রিপাবলিকান পার্টির সদস্যরা ছাড়াও তাঁর বিরুদ্ধে এখন খোলাখুলি বিরক্তি প্রকাশ করা শুরু করেছে বিশ্ব ব্যবসায়ী সমাজের একাংশ।মার্কিন কংগ্রেসের রিপাবলিকান সিনেটর বব কর্কার বলেন, প্রেসিডেন্ট হিসেবে সফল হওয়ার জন্য প্রয়োজনীয় দৃঢ়তা বা দক্ষতার কোনোটি এখন পর্যন্ত দেখাতে পারেননি তিনি (ট্রাম্প)।ছুটি কাটিয়ে ওয়াশিংটনে ফেরার সঙ্গে সঙ্গে ট্রাম্পের কার্যতালিকার এক নম্বরে রয়েছে কর সংস্কারের বিষয়টি। গত বছরের নির্বাচনী প্রচারণাকালে দেওয়া এ-সংক্রান্ত প্রতিশ্রুতি বাস্তবায়ন করতে পারলে তা হবে গত জানুয়ারিতে প্রেসিডেন্ট হিসেবে শপথ গ্রহণের পর থেকে এখন পর্যন্ত তাঁর প্রথম গুরুত্বপূর্ণ পার্লামেন্টারি অর্জন।
কংগ্রেসের শীর্ষস্থানীয় সদস্যদের লক্ষ্য করে ট্রাম্প যেসব বাক্যবাণ ছেড়েছেন, তাতে হোয়াইট হাউস ও ক্যাপিটল হিলের মধ্যে শীতল সম্পর্ক তৈরি করেছে। আগামী বছরের মধ্যবর্তী নির্বাচন সামনে রেখে এ সম্পর্ক মুখোমুখি লড়াইয়ে মোড় নেওয়ার আশঙ্কা করছেন কেউ কেউ।
ভার্জিনিয়া বিশ্ববিদ্যালয়ের রাজনীতির অধ্যাপক ল্যারি সাবাটো বলেন, ‘শীর্ষস্থানীয় রিপাবলিকান আইনপ্রণেতা পল রায়ান ও মিচ ম্যাককনেল ট্রাম্পের কার্যকলাপ একরকম মেনে নিয়েছেন এবং এতে ক্ষতির কিছু দেখছেন না। কিন্তু ২০১৮ সালের নভেম্বরে মধ্যবর্তী নির্বাচনের ব্যালটে নিজেদের সদস্যদের স্বার্থ সুরক্ষা করতে হবে তাঁদের।’
এই অধ্যাপক আরও বলেন, ‘ভালো না লাগলেও ট্রাম্পের সঙ্গে তাঁদের কাজ করতে হবে। আর ট্রাম্পও এটা জানেন এবং তিনি তাঁদের নিয়ে ইঁদুর-বিড়াল খেলাটা উপভোগ করেন।’
এদিকে গত শুক্রবার ট্রাম্প তাঁর বিতর্কিত প্রধান কৌশলবিদ ও গুরুত্বপূর্ণ নির্বাচনী সহযোগী স্টিভ ব্যাননকে হোয়াইট হাউস থেকে ছুড়ে ফেলেছেন। এটা ট্রাম্পের টালমাটাল প্রশাসনের জন্য মোড় পরিবর্তনকারী ঘটনা হয়ে উঠতে পারে; যদিও তাঁর সত্যিকার অ্যাজেন্ডা এখনো অস্পষ্টই রয়েছে।
 
