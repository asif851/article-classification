
রাশিয়ার সরকারি প্রতিষ্ঠানগুলো সাইবার হামলার শিকার হয়েছে বলে জানিয়েছে দেশটির গোয়েন্দা সংস্থা। দেশটির ফেডারেল সিকিউরিটি সার্ভিস (এফএসবি) বলছে, ২০টি সংস্থার নেটওয়ার্কে ‘সাইবার স্পাইং ভাইরাস’ পাওয়া গেছে।
গত শুক্রবার যুক্তরাষ্ট্রের প্রেসিডেন্ট নির্বাচনে ডেমোক্র্যাট প্রার্থী হিলারি ক্লিনটনের নির্বাচনী প্রচারকাজ সাইবার হামলার শিকার হয়েছে বলে জানানো হয়। ডেমোক্র্যাটরা এ জন্য রাশিয়াকে দায়ী করে। এ অভিযোগ অস্বীকার করে নিন্দা জানায় রাশিয়া।
তবে যুক্তরাষ্ট্রের দিকে পাল্টা অভিযোগ ছোড়েনি রাশিয়া। বিবিসির খবরে জানা যায়, এফএসবি বলছে, পরিকল্পিতভাবে পেশাদার হামলাকারীরা এই সাইবার হামলা চালিয়েছে। হামলাকারীদের লক্ষ্য ছিল দেশের সরকারি, বিজ্ঞান–বিষয়ক ও প্রতিরক্ষা–বিষয়ক সংস্থা। গুরুত্বপূর্ণ সরকারি অবকাঠামোগুলোও হামলার লক্ষ্যবস্তু।
এফএসবি বলছে, হামলাকারীরা ম্যালওয়্যারের মাধ্যমে কম্পিউটারের ওপর নজরদারি করতে পারছে। এভাবে তারা কি–বোর্ডে কী টাইপ করা হচ্ছে তা জানতে পারে। এমনকি কমপিউটারে ক্যামেরা, মাইক্রোফোন চালু করতে পারে এবং স্ক্রিনশট নিতে পারে।
গত সপ্তাহে দলের জাতীয় কনভেনশনের আগে ডেমোক্রেটিক জাতীয় কমিটি সাইবার হামলার শিকার হয়। পরে হ্যাক হওয়া ই-মেইল ফাঁস হয়ে যায়। এ ছাড়া রিপাবলিকান প্রার্থী ডোনাল্ড ট্রাম্প প্রতিদ্বন্দ্বী প্রার্থী হিলারির ই-মেইল হ্যাক করতে রাশিয়াকে প্রকাশ্যে আহ্বান জানান। তীব্র সমালোচনার মুখে অবশ্য পরে তিনি একে তামাশা বলে দাবি করেন।
আরও পড়ুন: 
সাইবার হামলার শিকার হিলারির প্রচারকাজ
