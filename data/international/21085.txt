
‘লোকরঞ্জনবাদের বিপথগামী চর্চার’ পাশাপাশি মৌলিক অধিকার কেড়ে নেওয়ার প্রবণতা ‘রোগের মতো’ ছড়াচ্ছে। জাতিসংঘের মহাসচিব আন্তোনিও গুতেরেস গতকাল সোমবার সুইজারল্যান্ডের জেনেভায় মানবাধিকার পরিষদের প্রধান অধিবেশনে এই হুঁশিয়ারি দিয়েছেন।জাতিসংঘের শীর্ষ পদের দায়িত্ব নেওয়ার পর মানবাধিকার পরিষদে গুতেরেসের গতকালই প্রথম অংশ নেন। তিনি বলেন, মানবাধিকার লঙ্ঘনের ব্যাপারটি একটা অসুখের মতো উত্তর, দক্ষিণ, পূর্ব ও পশ্চিমে ছড়াচ্ছে। এ পরিস্থিতি থেকে উত্তরণে মানবাধিকার পরিষদকে অবশ্যই ভূমিকা রাখতে হবে।ট্রাম্প প্রশাসনের একজন প্রতিনিধি অন্তত ২০১৯ সাল পর্যন্ত জাতিসংঘ মানবাধিকার পরিষদের একটি আসন দখল করে রাখবেন। মার্কিন নেতৃত্বের অনিশ্চয়তাময় নানা কর্মকাণ্ডে জাতিসংঘের এই প্যানেলটির ভবিষ্যৎ নিয়েও উদ্বেগ দেখা দিয়েছে।ট্রাম্পের উত্থানে মানবাধিকারকর্মীরা নানা ধরনের উদ্বেগের মুখোমুখি হয়েছেন। গুতেরেস গতকালের বক্তব্যে সরাসরি মার্কিন প্রেসিডেন্ট ডোনাল্ড ট্রাম্পের প্রসঙ্গ উল্লেখ না করলেও এ বিষয়ে সতর্কতামূলক কিছু ইঙ্গিত দেন। তিনি বলেন, ‘আমরা ক্রমেই দেখতে পাচ্ছি লোকরঞ্জনবাদের বিকৃত চর্চা ও চরমপন্থার সহায়তায় বর্ণবাদ, জাতিগত বিদ্বেষ, মুসলিমবিরোধী ঘৃণা এবং অন্যান্য অসহিষ্ণুতা ছড়াচ্ছে। শরণার্থী ও অভিবাসীদের অধিকার আক্রান্ত হচ্ছে।’মার্কিন প্রেসিডেন্ট ট্রাম্প এক নির্বাহী আদেশে যুক্তরাষ্ট্রে নতুন শরণার্থী প্রবেশে নিষেধাজ্ঞা দিয়েছেন। মুসলিমপ্রধান সাত দেশের নাগরিকদের ওপরও তিনি একই ধরনের নিষেধাজ্ঞা দিয়েছিলেন। তবে আদালত সেই আদেশ আটকে দিয়েছেন।জাতিসংঘের মানবাধিকার সংস্থার প্রধান জেইদ রাদ আল হুসেইন বলেন, ‘আমরা অলসভাবে বসে থাকব না। আর আমাদের অধিকার, অন্যদের অধিকার, এই প্যানেলের ভবিষ্যৎ রাজনৈতিক স্বার্থান্বেষীরা নস্যাৎ করতে পারবে না।’
 
