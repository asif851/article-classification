
অস্ট্রেলিয়ায় একটি ছোট্ট শিশুকে ছোঁ মেরে তুলে নিয়ে যাওয়ার চেষ্টা করেছে একটি ইগল। একজন তা দেখে ফেলে চিৎকার করায় রক্ষা পায় শিশুটি। গত বুধবার দেশটিতে বন্য প্রাণীর একটি প্রদর্শনী চলার সময় এ ঘটনা ঘটে।৬ জুলাই বুধবার সেন্ট্রাল অস্ট্রেলিয়ার আলিচ স্প্রিংস ডেজার্ট পার্কে জনপ্রিয় একটি বন্য প্রাণীর প্রদর্শনী হচ্ছিল। মায়ের পাশেই বসেছিল ছোট শিশুটি। এ সময় হঠাৎ একটি ইগল উড়ে এসে শিশুটিকে তুলে নিয়ে যাওয়ার চেষ্টা করে। ভিড় থেকে একজন তা দেখে ফেলে চিৎকার করায় রক্ষা পায় শিশুটি। এতে শিশুটি বেশ ভয় পায়।প্রত্যক্ষদর্শী ওই ব্যক্তি ইগলের শিশুটিকে তুলে নিয়ে যাওয়ার চেষ্টার কথা বর্ণনা করতে গিয়ে বলেছেন, ইগলটি ‘একটি ছোট প্রাণীর মতো’ কিছু নিয়ে যাওয়ার চেষ্টা করছিল।শিশুটির বয়স ছয় থেকে আট বছর হবে। ইগল তুলে নিয়ে যাওয়ার চেষ্টা করার সময় শিশুটি মুখে আঘাত পায়, যা গভীর ক্ষতের সৃষ্টি করেছে। ভিক্টোরিয়া রাজ্যের হরশাম থেকে ক্রিস্টিন ও’কোনেল গত বুধবার স্বামীর সঙ্গে ওই পার্কে গিয়েছিলেন। তখন ওই আক্রমণের ঘটনা ঘটেছে।ক্রিস্টিন ও’কোনেল বিবিসিকে বলেন, ইগলটি ছোট্ট শিশুটিকে নিয়ে প্রায় ১৫ মিটার পর্যন্ত উড়ে যায়। তিনি বলেন, পাশের একজন, যিনি ওই শিশুর পাশেই বসেছিলেন, তিনি দ্রুত ওই ঘটনাটি ক্যামেরাবন্দী করেন।
শিশুটির সবুজ হুডি ধরে ইগল তুলে নিয়ে যাওয়ার সময় পার্কের কর্মীরা তাকে ছাড়ানোর চেষ্টা করেন। এ ঘটনায় ভয়ে শিশুটি কান্না শুরু করে দেয়। ইগলের নখের আঘাতে ছোট্ট শিশুটির রক্তপাত হয়েছে। তবে শিশুটি খুব বেশি আহত হয়নি।
 
ভিক্টোরিয়া থেকে আসা কেনান লুকাস বলেন, ওই ঘটনার পরপরই বন্য প্রাণীর প্রদর্শনী অনুষ্ঠান দ্রুত শেষ হয়ে যায়। তিনি বলেন, ‘আমরা বিকেলের দিকে পাখি প্রদর্শনী দেখছিলাম। তখন আমাদের বেশ ভালো সময় কাটছিল। শেষ দিকে ইগলের প্রদর্শনী ছিল। হঠাৎ পাখিটি জনতার ওপর দিয়ে উড়ে গিয়ে একটি ছোট্ট শিশুর মাথা খপ করে ধরে তুলে নিয়ে যাওয়ার চেষ্টা করে। শিশুটি তো ভয়ে অস্থির। পাশে বসা মাও ভয় পেয়ে যান। চিৎকার-চেঁচামেচিতে অনুষ্ঠানের উপস্থাপক দ্রুত প্রদর্শনীর সমাপ্তি ঘোষণা করেন।’
ওই ঘটনার পরই পার্ক কর্তৃপক্ষ গণমাধ্যমে একটি বিবৃতি পাঠায়। বিবৃতি বলা হয়, ‘গত বুধবার (৬ জুলাই) আলিচ স্প্রিংস ডেজার্ট পার্কে একটি ঘটনা ঘটেছে। সেখানে একটি ইগল অনুষ্ঠানে আসা এক দর্শক-শ্রোতাকে তুলে নিয়ে যাওয়ার চেষ্টা করে। এ ঘটনার পেছনের কারণ পুঙ্খানুপুঙ্খ তদন্ত করা হবে। অনুষ্ঠানমালা থেকে ইগলকে বাদ দেওয়া হয়েছে। তদন্তের পরই বিস্তারিত জানা যাবে।’
