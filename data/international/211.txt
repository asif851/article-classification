
রাখাইনে রোহিঙ্গাদের বিরুদ্ধে মিয়ানমারের সেনাবাহিনীর পদক্ষেপ ‘মানবতার বিরুদ্ধে অপরাধ’ হিসেবে চিহ্নিত হতে পারে। আন্তর্জাতিক মানবাধিকার সংস্থা অ্যামনেস্টি ইন্টারন্যাশনাল এ কথা বলেছে। আজ সোমবার বিবিসি অনলাইনের প্রতিবেদনে এই তথ্য জানানো হয়।অ্যামনেস্টির সবশেষ প্রতিবেদনে মিয়ানমারের বাহিনীর বিরুদ্ধে বেসামরিক রোহিঙ্গাদের হত্যা, ধর্ষণ, নির্যাতন ও ঘরবাড়ি লুটের অভিযোগ আনা হয়েছে।নৃশংসতার অভিযোগ অস্বীকার করে আসছে মিয়ানমারের সেনাবাহিনী। তাদের ভাষ্য, রাখাইন রাজ্যে তারা সন্ত্রাসবিরোধী অভিযান চালাচ্ছে।রোহিঙ্গা জনগোষ্ঠীর ওপর ব্যাপক নির্যাতন-নিপীড়নে সৃষ্ট আঞ্চলিক উত্তেজনার পরিপ্রেক্ষিতে বিষয়টি নিয়ে আলোচনার জন্য আজ মিয়ানমারের রাজধানী ইয়াঙ্গুনে দক্ষিণ-পূর্ব এশিয়ার দেশগুলোর জোট আসিয়ানের জরুরি বৈঠক বসছে। ঠিক এমন সময়ে অ্যামনেস্টির প্রতিবেদনটি এল।কোনো সদস্য দেশের অভ্যন্তরীণ বিষয় নিয়ে আলোচনা আসিয়ানে বিরল।কথিত সন্ত্রাসবিরোধী অভিযানের পরিপ্রেক্ষিতে গত অক্টোবর থেকে রাখাইন রাজ্য থেকে সহিংসতার খবর আসতে শুরু করে।মিয়ানমারের সীমান্ত পুলিশের ওপর একাধিক সন্ত্রাসী হামলার পর দেশটির সেনা-পুলিশ রাখাইনে সহিংস অভিযান শুরু করে।অ্যামনেস্টির হিসাব অনুযায়ী, সহিংস অভিযানের মুখে গত অক্টোবর থেকে অন্তত ২৭ হাজার রোহিঙ্গা পালিয়ে বাংলাদেশে ঢুকেছে।রাখাইনে সহিংসতা বন্ধে নির্দেশ দিতে মিয়ানমার সরকার ও দেশটির নেত্রী অং সান সু চির প্রতি আহ্বান জানিয়েছে অ্যামনেস্টি। একই সঙ্গে সেখানে মানবাধিকার লঙ্ঘনের ঘটনার প্রকাশ্য নিন্দা জানাতে বলা হয়েছে। বাধাহীনভাবে রাখাইনে যাওয়ার অনুমতি এবং জাতিসংঘের অধীনে নিরপেক্ষ তদন্ত শুরু করতে মিয়ানমারের কর্তৃপক্ষের প্রতি আহ্বান জানানো হয়েছে।
