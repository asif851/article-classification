
সম্মানসূচক ডি-লিট পাচ্ছেন ‘পদ্মশ্রী’ দীপা কর্মকার। অলিম্পিকের আসরে অসাধারণ পারফরম্যান্সের জন্য তাঁকে এই সম্মান জানাচ্ছে ন্যাশনাল ইনস্টিটিউট অব টেকনোলজি (নিট) আগরতলা। নিটের সমাবর্তন অনুষ্ঠানে তাঁর হাতে এই সম্মাননা তুলে দেওয়া হবে।
অলিম্পিকের আসরে প্রথম ভারতীয় নারী জিমন্যাস্ট হিসেবে আবির্ভাবেই রিও-তে ভেল্কি দেখান ত্রিপুরার দীপা কর্মকার। চূড়ান্ত পর্যায়ে পৌঁছে অল্পের জন্য হাতছাড়া হয় তাঁর পদক। চতুর্থ স্থান দখল করলেও জিতে নেন অগণিত ক্রীড়ামোদীর মন।
রিও অলিম্পিকে দীপার পারদর্শিতার পুরস্কারস্বরূপ ভারত সরকার প্রথমে সর্বোচ্চ ক্রীড়া সম্মান ‘খেলরত্ন’ প্রদান করে তাঁকে। পরে তাঁকে দেওয়া হয় বেসামরিক সর্বোচ্চ সম্মাননা ‘পদ্মশ্রী’। এবার পাচ্ছেন দীপা পাচ্ছেন সম্মানসূচক ডি-লিট। বর্তমানে দিল্লিতে রয়েছেন দীপা। ১১ নভেম্বর ভারত সরকারের এই উচ্চশিক্ষা প্রতিষ্ঠানের তরফে আগরতলা রবীন্দ্র শতবার্ষিকী ভবনে এই সম্মাননা প্রদান করা হবে। নিটের ১০ম সমাবর্তন অনুষ্ঠানে দীপাকে সাম্মানিক ডি-লিট প্রদানের কথা এদিন দীপার কোচ বিশ্বেশ্বর নন্দী প্রথম আলোকে জানিয়েছেন। সঙ্গে তাঁর প্রতিক্রিয়া, ‘ডি-লিট পাচ্ছে দীপা, খুশির খবর। তবে অলিম্পিকে পদক পেলে আরও ভালো লাগবে।’
