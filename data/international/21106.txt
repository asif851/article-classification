
মানুষের প্রস্রাবের বিভিন্ন উপকারের দিক উল্লেখ করে ভারতের কেন্দ্রীয় মন্ত্রী নীতিন গড়কড়ি দেশে একটি প্রস্রাবের ব্যাংক গড়ার পরামর্শ দিয়েছেন। তিনি বলেছেন, এই ব্যাংক গড়া হলে সেখানে এই মূত্র থেকে তৈরি করা যাবে ইউরিয়া সার; যা ফসল উৎপাদনে সহায়ক হবে। সারের সমস্যা মিটবে। 
গড়কড়ি গতকাল মঙ্গলবার ভারতের ইংরেজি দৈনিক টাইমস অব ইন্ডিয়াকে বলেন, ‘মানুষের প্রস্রাবে প্রচুর নাইট্রোজেন আছে। কিন্তু এটা নষ্ট হয়। বর্জ্যকে সম্পদে পরিণত করা আমার স্বপ্ন। এই চেষ্টা করার মধ্যে কোনো ক্ষতি নেই বলে আমি মনে করি।’ ভারতীয় মন্ত্রী এ কথাও বলেছেন, এই ব্যাংক গড়ার জন্য সুইডিশ বিজ্ঞানীদের পরামর্শ নেওয়া হচ্ছে। তাঁরাই এ ধরনের ব্যাংক করতে সাহায্য করবেন। গড়কড়ি এ কথাও বলেছেন, বিষয়টি এখনো প্রাথমিক পর্যায়ে রয়েছে। নাগপুরের ধাপেওয়াড়া গ্রামের গবেষণাগারে গোটা বিষয়টি নিয়ে পরীক্ষা করা হবে বলেও মন্ত্রী জানিয়েছেন। মানুষের প্রস্রাব থেকে সার তৈরির এই চেষ্টা আর্থিকভাবে কতটুকু সাশ্রয়ী হবে, তা নিয়ে অবশ্য মন্ত্রী নিশ্চিত নন। তবে তিনি বলেন, গ্রামপর্যায়ে একটি করে কেন্দ্র হবে। সেখানে প্রস্রাব জমা করা হবে। তিনি বলেন, ‘কৃষকেরা ১০ লিটার ক্ষমতার একটি প্লাস্টিকের ক্যানে করে প্রস্রাব সংগ্রহ করবে। সেই সংগৃহীত প্রস্রাব তারা ওই কেন্দ্রে নিয়ে আসবে। এই পরীক্ষা গ্রামেই হবে। কেননা সেখানে শৌচাগার না থাকায় প্রকৃতিতে গিয়ে প্রস্রাব মেশে।
