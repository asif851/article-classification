
কংগ্রেস কমিটির প্রশ্নের মুখে হিলারি ক্লিনটন বলেছেন, লিবিয়ায় মার্কিন কূটনৈতিক মিশনে ২০১২ সালের জঙ্গি হামলার জন্য তখনই দায় নিয়ে নিরাপত্তাগত সংস্কার শুরু করেছিলেন তিনি।তখন পররাষ্ট্রমন্ত্রী পদে থাকা হিলারি মার্কিন প্রতিনিধি পরিষদের সিলেক্ট কমিটিতে বৃহস্পতিবার দীর্ঘ ১১ ঘণ্টা ধরে সাক্ষ্য দেন। আগামী প্রেসিডেন্ট নির্বাচনে ডেমোক্রেটিক পার্টির সম্ভাব্য প্রার্থী হিলারি অভিযোগ করেছেন, তাঁকে চাপে ফেলতেই রাজনৈতিক প্রতিপক্ষ এ সাক্ষ্য নেওয়ার ব্যবস্থা করেছে। খবর বিবিসির।২০১২ সালের ১১ সেপ্টেম্বর লিবিয়ার পূর্বাঞ্চলীয় শহর বেনগাজিতে মার্কিন কনস্যুলেটে জঙ্গি হামলায় রাষ্ট্রদূতসহ চার মার্কিন নিহত হন। তখন মিশনের সুরক্ষায় পর্যাপ্ত ব্যবস্থা না নেওয়ার অভিযোগ উঠেছিল তখনকার পররাষ্ট্রমন্ত্রী হিলারির বিরুদ্ধে।কংগ্রেস কমিটির দীর্ঘ জেরায় হিলারি ক্লিনটন তাঁর বিরুদ্ধে ওঠা সমালোচনা খণ্ডন করেন। তিনি বলেন, ‘আমি তখনই দায় নিয়েছিলাম এবং এ কারণে পদ ছাড়ার আগেই মাঠে কর্মরত লোকদের অধিকতর সুরক্ষায় এবং ভবিষ্যতে আরেকটি ট্র্যাজেডি হওয়া ঠেকাতে সংস্কার চালু করেছিলাম।’|হিলারির বিরুদ্ধে নতুন উপাদান হিসেবে জড়ো করা হয়েছে তাঁর অনেক ই-মেইলকে। বলা হচ্ছে, কম নিরাপদ ব্যক্তিগত সার্ভার ব্যবহার করে হিলারি এমন সব মেইল করেছেন যাতে রাষ্ট্রীয় গোপনীয় তথ্য ছিল। এ বিষয়ে হিলারি এদিন আইনপ্রণেতাদের বলেন, লিবিয়া বিষয়ে তাঁর বেশির ভাগ যোগাযোগের কাজ ই-মেইলে করা হয়নি।
ডেমোক্রেটিক পার্টি বলছে, রিপাবলিকান নেতৃত্বাধীন হাউস কমিটি মূলত আসন্ন প্রেসিডেন্ট নির্বাচনের সম্ভাব্য প্রার্থী হিলারির রাজনৈতিক ক্ষতির উদ্দেশ্যেই এসব করছে। জেরাতে উপস্থিত ডেমোক্রেটিক পার্টির প্রতিনিধি এলিজাহ কামিংস বলেন, রিপাবলিকানরা প্রেসিডেন্ট নির্বাচনে হিলারির প্রচারণা ব্যাহত করতে করদাতাদের অর্থের অপচয় করছেন।
রিপাবলিকানদের দাবি, হামলার ঘটনায় কূটনৈতিক ব্যর্থতার সত্যতা খুঁজতেই এ পদক্ষেপ নেওয়া হয়েছে।
 
