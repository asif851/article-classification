
ফিলিপাইনের প্রেসিডেন্ট রদ্রিগো দুতার্তে দেশটির দাভাও শহরের মেয়র থাকাকালে পুলিশকে পয়সাকড়ি দিয়ে তাঁর বহু সমালোচককে মেরে ফেলেছেন। তাঁর নিশানা থেকে সাংবাদিক থেকে শুরু করে গর্ভবতী নারীও বাদ পড়েননি।দেশটির পুলিশ বাহিনীর একজন সাবেক কর্মকর্তা গতকাল সোমবার এমন অভিযোগ করেছেন। আর্তুরো লাসকানাস নামের ওই সাবেক কর্মকর্তা বলেন, তিনি নিজে দুতার্তের ‘দাভাও ডেথ স্কোয়াডে’ ছিলেন। একপর্যায়ে কান্নায় ভেঙে পড়ে তিনি বলেন, ‘দুতার্তের প্রতি অন্ধ আনুগত্যের কারণে মাদকবিরোধী অভিযানের নামে নিজের দুই ভাইকে পর্যন্ত মেরে ফেলেছি।’দাভাওয়ের অবসরপ্রাপ্ত পুলিশ কর্মকর্তা আর্তুরো লাসকানাস বলেন, প্রেসিডেন্ট দুতার্তে মেয়র থাকাকালে তাঁর সমালোচক একজন বেতারকর্মীকেও তিনি (লাসকানাস) হত্যা করেন। এর জন্য দুতার্তে পুলিশকে অর্থ দিয়েছিলেন।ফিলিপাইনের পার্লামেন্ট ‘কংগ্রেসের’ উচ্চকক্ষ সিনেটে এক সংবাদ সম্মেলনে লাসকানাস বলেন, ‘দাভাও শহরে আমরা যতগুলো হত্যাকাণ্ড চালিয়েছি, তাঁদের লাশ আমরা হয় মাটিতে পুঁতে দিয়েছি, নয় সমুদ্রে ছুড়ে ফেলেছি। এর জন্য অর্থ শোধ করতেন তৎকালীন মেয়র দুতার্তে।’লাসকানাস আরও বলেন, ‘অধিকাংশ সময় একজনকে হত্যার বিনিময়ে ২০ হাজার পেসো, কখনো ৫০ হাজার পেসো ও নিশানা বানানো ব্যক্তির গুরুত্ব-মর্যাদা অনুযায়ী ক্ষেত্রবিশেষে ১ লাখ পেসো করে দিতেন দুতার্তে।’ এদিকে লাসকানাসের এই বক্তব্য সিএনএনের সঙ্গে দেওয়া এক সাক্ষাৎকারে উড়িয়ে দিয়েছেন প্রেসিডেন্টের যোগাযোগসচিব মার্টিন আন্দানার। তিনি এই দাবিকে প্রেসিডেন্টের কড়া সমালোচকদের এক দীর্ঘস্থায়ী রাজনৈতিক নাটক এবং তাঁর চরিত্র হননের চেষ্টার অংশ বলে আখ্যায়িত করেছেন। দুতার্তে অবশ্য প্রেসিডেন্ট হওয়ার পর বা এর আগে দাভাও শহরের মেয়র থাকাকালে আইনি কর্তৃত্বের বাইরে গিয়ে কোনো বাহিনী গঠন করে তা দিয়ে আইন প্রয়োগের কথা বারবার নাকচ করে দিয়েছেন। লাসকানাস বর্তমানে এসব অভিযোগ করলেও গত বছরের অক্টোবরে সিনেটে মাদক কারবারিদের বিরুদ্ধে চালানো বেআইনি হত্যাকাণ্ডের অভিযোগ সম্পর্কে অনুষ্ঠিত শুনানিতে তিনি ভিন্ন রকম বক্তব্য দিয়েছিলেন। সে সময় দাভাও ডেথ স্কোয়াডের অস্তিত্বের কথা অস্বীকার করেছিলেন তিনি।
