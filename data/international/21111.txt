
সাবেক ব্রিটিশ প্রধানমন্ত্রী ডেভিড ক্যামেরন তাঁর এমপি পদ থেকে পদত্যাগের ঘোষণা দিয়েছেন। এর ফলে তাঁর ছেড়ে দেওয়া উইটনি অক্সফোর্ডশায়ার আসনে উপনির্বাচন হবে।ইউরোপীয় ইউনিয়নে (ইইউ) যুক্তরাজ্যের থাকা না থাকার বিষয়ে গত জুন মাসে অনুষ্ঠিত গণভোটের পর ক্যামেরন প্রধানমন্ত্রীর পদ থেকে পদত্যাগ করেন ক্যামেরন। তবে সে সময় তিনি বলেছিলেন, আগামী সাধারণ নির্বাচন পর্যন্ত তিনি এমপি হিসেবে থাকবেন।২০০১ সাল থেকে উইটনি থেকে কনজারভেটিভ পার্টির এমপি হয়ে আসছেন ক্যামেরন। ২০০৫ সালে তিনি দলের প্রধান নির্বাচিত হন। প্রধানমন্ত্রী নির্বাচিত হন ২০১০ সালে। যুক্তরাজ্যের আইটিভির সঙ্গে দেওয়া এক সাক্ষাৎকারে পদত্যাগের কথা জানান ৪৯ বছর বয়সী এই রাজনীতিক। তিনি বলেছেন, নতুন প্রধানমন্ত্রী থেরেসা মের সরকারের ‘আপদ’ হিসেবে থাকতে চান না তিনি।ইইউয়ে না থাকার বিষয়ে ব্রিটিশ জনগণ রায় দিলে ক্যামেরন পদত্যাগ করেন। কারণ তিনি ব্রিটেনের ইইউতে থাকার পক্ষে অবস্থান নেন। পরে কনজারভেটিভ পার্টি দলের নতুন প্রধানমন্ত্রী হিসেবে থেরেসা মেকে বেছে নেয়। গতকাল পদত্যাগের ঘোষণার পর ক্যামেরন তাঁর এলাকায় বলেন, এমপি হিসেবে এই এলাকার প্রতিনিধিত্ব করাটা তাঁর জন্য অত্যন্ত সম্মানজনক ছিল।প্রধানমন্ত্রী থাকার সময় নতুন গ্রামার স্কুল চালুর প্রক্রিয়ার বিরোধিতা করেছিলেন ক্যামেরন। থেরেসা সরকার এই স্কুল আবার চালুর সিদ্ধান্ত নিয়েছে। নতুন সরকারের এই নীতি তাঁর পদত্যাগের কারণ কি না—এমন প্রশ্নের উত্তরে ক্যামেরন বলেন, নতুন সরকারের সিদ্ধান্তের সঙ্গে তাঁর পদত্যাগের সময়টা মিলে গেছে মাত্র। নতুন সরকারের শিক্ষা সংস্কার নীতিমালায় ‘অনেক ভালো জিনিস আছে’ বলেও মন্তব্য করেন তিনি।
