
কাতালোনিয়ার ‘বিচ্ছিন্নতাবাদী সরকার’ বাতিলের পদক্ষেপ নেওয়ার সিদ্ধান্ত গ্রহণ করেছে স্পেন সরকার। এর পাশাপাশি ওই অঞ্চলে নতুন করে নির্বাচন আয়োজনের উদ্যোগ নেওয়া হবে। আজ শনিবার স্পেনের মন্ত্রিসভার বৈঠকে এ সিদ্ধান্ত নেওয়া হয়েছে।
বার্তা সংস্থা এএফপির খবরে বলা হয়, আঞ্চলিক সরকার যাতে স্বাধীনতা ঘোষণা করতে না পরে, সে লক্ষ্যে স্পেনের মন্ত্রিসভা ওই সরকারকে বাতিলের পক্ষে মত দিয়েছে। জরুরি মন্ত্রিসভার বৈঠক শেষে স্পেনের প্রধানমন্ত্রী মারিয়ানো রাহয় বলেন, কাতালোনিয়ার স্বাধীনতার প্রশ্নের আঞ্চলিক নেতা কার্লোস পুজেমন একপক্ষীয় এবং আইনবহির্ভূতভাবে গণভোটের আয়োজন করেছিলেন। এরপর কাতালান সরকারকে বাতিলের সিদ্ধান্ত নেওয়া ছাড়া স্পেন সরকারের সামনে আর কোনো উপায় ছিল না।
স্পেনের সংবিধানে কোনো বিদ্রোহী অঞ্চলের কর্তৃত্ব নেওয়ার ক্ষমতা দেওয়া আছে কেন্দ্রকে। মারিয়ানো রাহয় জানিয়েছেন, তিনি সিনেটের কাছে কাতালোনিয়ার পার্লামেন্ট বাতিল করে সেখানে ছয় মাসের মধ্যে নতুন করে নির্বাচন আয়োজনের অনুমতি চেয়েছেন। স্পেনের প্রধানমন্ত্রী আরও অনুরোধ করেছেন, যাতে পুজেমনের সরকারের সব নির্বাহী ক্ষমতা বাতিল করা হয়। নতুন নির্বাচনের আগ পর্যন্ত কেন্দ্রীয় মন্ত্রীরা আঞ্চলিক সরকারের ওই দায়িত্ব পালন করবেন।
এখন সিনেটকে প্রধানমন্ত্রীর প্রস্তাব অনুমোদন করতে হবে। এতে সপ্তাহখানেক সময় লাগতে পারে। রাহয়ের রক্ষণশীল পপুলার পার্টি সিনেটে সংখ্যাগরিষ্ঠ। এ ছাড়া অন্য প্রধান দলগুলোও প্রধানমন্ত্রীর প্রস্তাবে ইতিবাচক সাড়া দেবে। এর ফলে রায়হয়ের প্রস্তাব বড় ধরনের কোনো বাধা ছাড়াই পাস হয়ে যাবে বলে ধারণা করা হচ্ছে।
