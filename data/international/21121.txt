
রিপাবলিকান দলের প্রেসিডেন্ট পদপ্রার্থী ডোনাল্ড ট্রাম্প তাঁর সঙ্গে ‘অশিষ্ট আচরণ’ করেছেন বলে সংবাদমাধ্যমে যেসব খবর বেরিয়েছে তা ঠিক নয়। অস্ট্রেলিয়ার নাগরিক হকিন্সের ভাষ্য, ট্রাম্প সব সময়ই তাঁর সঙ্গে সম্মানজনক আচরণ করেছেন এবং তিনি নিজেও সব সময় ট্রাম্পকে সম্মান করে এসেছেন। হাফিংটন পোস্ট ট্রাম্প ও হকিন্সের ২০১১ সালের একটি ভিডিওচিত্র প্রকাশের পর আলোচনা শুরু হয়। জেনিফার হকিন্স গতকাল শনিবার এ বিষয়ে নিজের তরফ থেকে ব্যাখ্যা দেন। ২০০৪ সালের মিস ইউনিভার্স শিরোপা জয় করেন জেনিফার হকিন্স। সে বছর ওই প্রতিযোগিতার আয়োজক প্রতিষ্ঠানের মালিক ছিলেন ট্রাম্প। হাফিংটন পোস্টের প্রকাশ করা ভিডিওতে সিডনিতে আয়োজিত ২০১১ সালের এক অনুষ্ঠানে ট্রাম্প ও হকিন্সকে দেখা যায়। সেখানে মঞ্চের ওপর ট্রাম্পকে দুই হাত দিয়ে হকিন্সের কোমর জড়িয়ে ধরতে এবং চুমু খেতে দেখা যায়। ট্রাম্প সে সময় দর্শকদের উদ্দেশে হাসতে হাসতে বলেন, হকিন্স প্রথমে তাঁকে (ট্রাম্পকে) মঞ্চে পরিচয় করিয়ে দিতে অস্বীকার করেছিলেন। হকিন্স মঞ্চ ছাড়ার সময় বলতে থাকেন, ট্রাম্প তাঁকে বিব্রত করেছেন। তবে গতকাল জেনিফার হকিন্স বলেন, ওই অনুষ্ঠানের ব্যবস্থাপনার সঙ্গে ভুল বোঝাবুঝির কারণে এমনটা হয়েছিল। প্রকৃত অর্থে ট্রাম্প সব সময়ই তাঁর সঙ্গে সম্মানজনক আচরণ করে এসেছেন। তিনিও তাঁর প্রতি শ্রদ্ধাশীল।
