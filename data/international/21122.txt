
আফগানিস্তানে প্রেসিডেন্ট নির্বাচনে গতকাল শনিবার মোটামুটি শান্তিপূর্ণভাবেই ভোট গ্রহণ করা হয়েছে। ভোট দেওয়া নিয়ে দেশের মানুষের মধ্যে ছিল ব্যাপক উৎসাহ-উদ্দীপনা। যার ফলে ভোটকেন্দ্রে ছিল লম্বা লাইন।নির্বাচন বানচালে তালেবান জঙ্গিদের হামলার হুমকি আর শীত-বৃষ্টি উপেক্ষা করে সকাল থেকেই শহরাঞ্চলে উৎসবমুখর পরিবেশে বিপুলসংখ্যক ভোটার ভোটকেন্দ্রগুলোতে যান। তবে শহরের বাইরে কিছু অপ্রীতিকর ঘটনা ঘটে।  দক্ষিণ কাবুলের লোগার প্রদেশে বিস্ফোরণে একজন নিহত ও দুজন আহত হন।সারা দেশের অন্তত ছয় হাজারের বেশি ভোটকেন্দ্রে নজিরবিহীন নিরাপত্তার মধ্যে ভোট গ্রহণ করা হয়।একে যুক্তরাষ্ট্রের পাতানো নির্বাচন আখ্যা দিয়ে নির্বাচনী কর্মকর্তা, ভোটার ও নিরাপত্তা বাহিনী লক্ষ্য করে হামলা চালানোর জন্য তাদের জঙ্গিদের আহ্বান জানিয়ে আসছিল তালেবান। তা সত্ত্বেও গতকাল দুপুর পর্যন্ত দেশটির কোথাও বড় ধরনের হামলার খবর পাওয়া যায়নি।
আফগান নির্বাচনে প্রেসিডেন্ট পদে আটজন প্রার্থী রয়েছেন। তবে লড়াই হবে তিনজনের মধ্যে। তাঁরা হলেন আবদুল্লা আবদুল্লা, আশরাফ গনি ও জালমাই রসুল।
আফগানিস্তানের স্বাধীন নির্বাচন কমিশনের (আইইসি) প্রধান আহমাদ ইউসুফ নুরিস্তানি বলেছেন, প্রত্যাশার চেয়ে বেশি ভোট পড়েছে। তবে কত শতাংশ ভোটার ভোট দিয়েছেন এ বিষয়ে কোনো তথ্য দেননি তিনি। আহমাদ ইউসুফ বলেন, শহরের তুলনায় গ্রাম ও প্রত্যন্ত অঞ্চলে ভোট কম পড়েছে।
আফগানিস্তানের মোট দুই কোটি ৮০ লাখ মানুষের মধ্যে এক কোটি ৩৫ লাখ ভোটার। স্থানীয় সময় বিকেল চারটায় ভোট শেষ হওয়ার কথা থাকলেও ভোটারদের ব্যাপক উপস্থিতির কারণে কর্তৃপক্ষ এক ঘণ্টা সময় বৃদ্ধি করে। ভোট শেষ হয় পাঁচটায়। এএফপি ও বিবিসি।
