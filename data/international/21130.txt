
সর্বদলীয় সম্মেলনের (এপিসি) সিদ্ধান্তের প্রতি সম্মান দেখিয়ে পাকিস্তান সরকার তালেবানের সঙ্গে শান্তি আলোচনা এগিয়ে নেবে। গত সোমবার রাতে প্রধানমন্ত্রী নওয়াজ শরিফের সভাপতিত্বে এক বিশেষ বৈঠকে মন্ত্রিসভা এ সিদ্ধান্ত নেয়। এর আগের দিন পাকিস্তানি তালেবান (টিটিপি) মার্কিন ড্রোন হামলায় তাদের নেতা হাকিমুল্লাহ মেহসুদ নিহত হওয়ায় ক্ষোভ প্রকাশ করে বলে, তারা সরকারের সঙ্গে আলোচনায় বসবে না।মন্ত্রিসভার বিশেষ বৈঠকে সদ্য বিদেশ সফর থেকে ফেরা প্রধানমন্ত্রী নওয়াজ শরিফ বলেন, নিজ দেশের স্বার্থসংশ্লিষ্ট বিষয়ে সিদ্ধান্ত নেওয়ার অধিকার পাকিস্তানের রয়েছে।যুক্তরাষ্ট্রকে ইঙ্গিত করে নওয়াজ বলেন, ‘শান্তি আলোচনা চালিয়ে যেতে সহযোগিতা না পেলেও আমরা সন্ত্রাসবাদ নির্মূলের উদ্যোগ নেব। একে (শান্তি আলোচনা) পণ্ড হতে দেওয়া ঠিক হবে না।’একই দিন যুক্তরাষ্ট্রকে ইঙ্গিত করে নওয়াজ শরিফ বলেন, নির্বোধের মতো শুধু বল প্রয়োগ করে শান্তি অর্জন সম্ভব নয়। সোমবার শীর্ষ নিরাপত্তা উপদেষ্টাদের সঙ্গে বৈঠকের আগে এক অনুষ্ঠানে এ মন্তব্য করেন তিনি। দীর্ঘদিনের মিত্র যুক্তরাষ্ট্রের সঙ্গে সম্পর্ক ‘পর্যালোচনা’ বিষয়ে ওই বৈঠক হয়। ড্রোন হামলাসহ বিভিন্ন বিষয়ে দুই দেশের সম্পর্কে টানাপোড়েনের সৃষ্টি হয়েছে।গত শুক্রবার মার্কিন ড্রোন হামলায় পাকিস্তান তেহরিক-ই-তালেবানের (টিটিপি) প্রধান হাকিমুল্লাহ মেহসুদ নিহত হন। জঙ্গি তৎপরতা বন্ধে টিটিপির সঙ্গে পাকিস্তান সরকারের শান্তি আলোচনার প্রস্তুতির মধ্যে মেহসুদকে হত্যা করা হয়।যুক্তরাষ্ট্রের নাম উল্লেখ না করে বৈঠকে প্রধানমন্ত্রী নওয়াজ শরিফ বলেন, দুর্ভাগ্যজনক ও নিন্দাযোগ্য ড্রোন হামলা থেকে সুস্পষ্টভাবে প্রমাণিত হয়, সন্ত্রাসবাদ চিরতরে নির্মূল ও টেকসই শান্তি প্রতিষ্ঠায় পাকিস্তানের নেওয়া উদ্যোগ ও দৃষ্টিভঙ্গি তারা বুঝতে সক্ষম হয়নি।আশাবাদ ব্যক্ত করে প্রধানমন্ত্রী নওয়াজ বলেন, ‘আমরা আলোচনা ভেস্তে যেতে দেব না।’এর আগে বাহাওয়ালপুরে সামরিক মহড়া দেখার সময় এক ভাষণে নওয়াজ বলেন, ‘নির্বোধের মতো বল প্রয়োগ করে শান্তি অর্জন সম্ভব নয়। এ জন্য উগ্রপন্থীদের বুঝিয়ে সমাজের মূল স্র্রোতে নিয়ে আসতে হবে।’ তিনি এ সময় সরাসরি যুক্তরাষ্ট্র বা ড্রোন হামলার কথা উচ্চারণ করেননি। ডন।
