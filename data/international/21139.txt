
আফগানিস্তানের প্রেসিডেন্ট হামিদ কারজাই আজ সোমবার ন্যাটোর সমালোচনা করে বলেছেন, বাহিনীটি এক দশকেরও বেশি সময় আফগানিস্তানে অবস্থান করেও দেশটিতে স্থিতিশীলতা আনতে পারেনি।বিবিসিকে দেওয়া সাক্ষাত্কারে কারজাই বলেন, ‘নিরাপত্তার কথা বিবেচনা করে বলা যায়, ন্যাটোর কারণে আফগানিস্তানের দুর্ভোগ বেড়েছে, প্রচুর প্রাণহানি ঘটেছে এবং কোনো অর্জন হয়নি, কারণ বাহিনীটি দেশকে স্থিতিশীল করতে পারেনি।’ তিনি বলেন, পাকিস্তানে তালেবানদের নির্বিঘ্ন অবস্থানের ব্যাপারে পদক্ষেপ না নিয়ে ন্যাটো আফগানিস্তানের গ্রামবাসীকে হামলার লক্ষ্যবস্তুতে পরিণত করেছে।’ন্যাটোর অভিযানের বিষয়ে কারজাই বলেন, ‘আংশিক নিরাপত্তা নিশ্চিত হয়েছে এমন কথায় আমি খুশি নই। আমরা যা চাইছিলাম তা হলো নিশ্ছিদ্র নিরাপত্তা এবং একটি আপাদমস্তক সন্ত্রাসবিরোধী যুদ্ধ।’আগামী ছয় মাসের মধ্যে দেশটিতে নির্বাচন অনুষ্ঠিত হওয়ার কথা। পুনর্নির্বাচিত না হলে, কারজাইকে ক্ষমতা থেকে সরে দাঁড়াতে হবে।প্রেসিডেন্ট আরও বলেন, তাঁর সরকার কট্টর ইসলামপন্থী তালেবানদের সঙ্গে আলোচনা চালিয়ে যেতে আগ্রহী। তবে তিনি মনে করেন, তালেবানদের উচিত জাতীয় নির্বাচনে অংশ নেওয়া।কারজাই আরও বলেন, তাঁর সরকারের আমলে নারীরা যে অধিকার ও সুযোগ লাভ করেছিলেন, তালেবানরা ক্ষমতায় এলেও তা অব্যাহত থাকবে। তিনি বলেন, ‘আমার মনে হয়, তালেবানেরা ক্ষমতায় গেলেও এ প্রক্রিয়া ব্যাহত হবে না। আমাদের দরকার শান্তি। আফগানিস্তানে শান্তি আনবে এমন সবকিছু করতে আমি প্রস্তুত।’
যুক্তরাষ্ট্রের সঙ্গে তিক্ততাযুক্তরাষ্ট্র চাইছে, নির্বাচনের আগেই কারজাই দ্বিপাক্ষিক নিরাপত্তা চুক্তিটি অনুমোদন করুন। কারণ, যদি কারজাই নির্বাচিত না হন, তবে যুক্তরাষ্ট্রকে তা নিয়ে নতুন করে দেনদরবার করতে হবে। তবে কারজাই সাক্ষাত্কারে বলেছেন, এ নিয়ে তাঁর কোনো তাড়াহুড়ো নেই। তিনি বলেন, ‘যদি চুক্তি আমাদের অনুকূল না হয়, তবে তারা (মার্কিনিরা) চাইলে চলে যেতে পারে। চুক্তিতে আফগানিস্তানের স্বার্থ ও উদ্দেশ্য রক্ষা হতে হবে। যদি তা আমাদের মতো না হয়, এবং যদি তা তাদের স্বার্থ রক্ষার্থে হয়, তবে আমরা অবশ্যই বিকল্প পথের কথা ভাবব।’গত কয়েক বছর ধরে কারজাইয়ের সঙ্গে পশ্চিমা দেশগুলোর বিরোধ বেড়ে চলেছে। ২০০৯ সালে মার্কিন প্রেসিডেন্ট বারাক ওবামা কারজাইকে একজন ‘অনির্ভরযোগ্য ও অকার্যকর’ মিত্র হিসেবে অভিহিত করেছিলেন। তবে কারজাই বলেছেন, তাঁর সরকারকে কোণঠাসা করতেই ওবামা ওসব মন্তব্য করেছেন। এ প্রসঙ্গে কারজাই বলেন, ‘ওরা চায় আমরা একলা পথ চলি, কিন্তু আমরা তা হতে দেবো না। ওরা চায় যখন ওদের হাতে আমাদের বেসামরিক লোকজন মারা যাবে, তখনও আমরা চুপ করে থাকব। কিন্তু আমরা চুপ হব না, সম্ভব নয়।’
