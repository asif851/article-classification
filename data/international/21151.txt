
অস্ট্রেলিয়ার পার্থের একটি হোটেলে গতকাল মঙ্গলবার চলছিল একটি ব্যবসায়িক সম্মেলন। তাতে বক্তব্য দিচ্ছিলেন কোয়ানটেস এয়ারওয়েজের প্রধান নির্বাহী কর্মকর্তা (সিইও) অ্যালান জয়েস। হঠাৎ করেই এক ব্যক্তি মঞ্চে গিয়ে বক্তব্যরত অ্যালানের মুখমণ্ডলে আইসক্রিম মাখা বড়সড় কেক ঠেসে ধরলেন। আকস্মিক এ ঘটনায় ঘাবড়ে না গিয়ে বেশ সুন্দরভাবে পরিস্থিতি সামাল দেন তিনি।
এনডিটিভির খবরে বলা হয়েছে, অ্যালান যখন বক্তব্য দিচ্ছিলেন, তখন পরিপাটি পোশাকের এক ভদ্রলোক মঞ্চে ওঠেন। তাঁর এই ওঠা নিয়ে কারও মনে কোনো সন্দেহ হয়নি। তিনি সোজা অ্যালানের দিকে যান। হাতে থাকা আইসক্রিম ভর্তি কেকের থালাটি তাঁর মুখে ঠেসে ধরেন। এরপর নির্বিকার ভঙ্গিতে মঞ্চ থেকে নেমে যান। এমন পরিস্থিতিতে অবশ্য অ্যালানও শান্ত ছিলেন। তিনি শ্রোতাদের উদ্দেশে বলেন, কেন এমনটা হলো তিনি জানেন না। তবে এগুলো পরিষ্কার করে তিনি একটু পরই ফিরে আসছেন।
কিছুক্ষণের মধ্যেই বক্তৃতার মঞ্চে ফিরে আসেন সিইও অ্যালান জয়েস। ঘটনাটা নিয়ে মজা করে বলেন, ‘আরও এমন কেক থাকলে আপনারা আমাকে দিতে পারেন।’
পরে সাংবাদিকদের সঙ্গে আলাপকালে অ্যালান বলেন, কোন স্বাদের কেক তাঁর মুখমণ্ডলে ঠেসে ধরা হয়েছিল, তিনি ঠাওর করতে পারেননি। তাঁর ভাষায়, ‘এই কেকের স্বাদ সম্পর্কে আমার কোনো ধারণাই নেই। আমি কেকের তেমন ভক্ত না বলেই হয়তো বুঝতে পারিনি। এ ছাড়া সেটা চেখে দেখার সুযোগ পাইনি। বেশির ভাগটাই তো চশমায় লেগেছে। তবে পার্থ ছাড়ার আগে আমার একটা নতুন ড্রাই ক্লিনার লাগবে। কোনটা ভালো হবে, কেউ কি আমাকে পরামর্শ দিতে পারেন?’
যে ব্যক্তি এই ঘটনা ঘটিয়েছেন, তাঁর নাম প্রকাশ করা হয়নি। তবে তিনি কেন এ ঘটনা ঘটালেন, তা এখনো স্পষ্ট নয়। ঘটনার পরপরই অবশ্য নিরাপত্তাকর্মীরা তাঁকে আটক করে। পরে তাঁকে পুলিশে সোপর্দ করার কথা নিশ্চিত করেছে পার্থের পুলিশ প্রশাসন।
