
মার্কিন প্রেসিডেন্ট বারাক ওবামার শিরশ্ছেদ করার হুমকি দিয়েছে জঙ্গি সংগঠন ইসলামিক স্টেট (আইএস)। গতকাল বুধবার দ্য ইনডিপেনডেন্ট পত্রিকার প্রতিবেদনে জানানো হয়, আইএসের এক জঙ্গি এই হুমকি দেয়। এক কুর্দি সেনাকে শিরশ্ছেদ করে হত্যার আগে ভিডিওতে এই হুমকি দেওয়া হয়। এতে বলা হয়, হোয়াইট হাউসে ওবামার শিরশ্ছেদ করে আমেরিকাকে মুসলমান প্রদেশে রূপান্তর করা হবে। ‘মসুল শহরে শান্তিকামী মুসলমানের ওপর বোমা’ শিরোনামের ওই ভিডিওতে মুখোশধারী এক আইএস জঙ্গিকে যুক্তরাষ্ট্র, ফ্রান্স, বেলজিয়াম ও কুর্দিদের ওপর হামলা চালানোর হুমকি দিতে দেখা যায়।  ওই জঙ্গির হুমকি, গোষ্ঠীটির অনুসারীরা আমেরিকা ও কুর্দিশ প্রেসিডেন্টকে হত্যা করবে। আইএসবিরোধী যুদ্ধে আন্তর্জাতিক জোটভুক্ত ইউরোপের বিভিন্ন দেশে গাড়িবোমা হামলা করা হবে। আইএসের ওই জঙ্গি বলে, ‘যারাই ইসলামের বিরোধিতা করবে, তাদের এই ভাগ্য বরণ করতে হবে। জেনে রেখো ওবামা, আমরা আমেরিকায় আসব। আরও জেনে রেখো, হোয়াইট হাউসে আমরা তোমার মাথা কাটব। আমেরিকাকে একটি মুসলমান প্রদেশে পরিণত করব।’ফ্রান্স ও বেলজিয়ামের উদ্দেশে ওই জঙ্গি বলে, ‘তোমাদের বলি, গাড়িবোমা ও বিস্ফোরক নিয়ে আমরা তোমাদের কাছেও আসব। আমরা তোমাদের মাথা কাটব।’ এই হুমকি দেওয়ার পর আইএসের ওই জঙ্গি তার হাতে থাকা ছুরি দিয়ে এক কুর্দি জিম্মির শিরশ্ছেদ করে।
