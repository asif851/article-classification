
ইরাক-সিরিয়ার সীমান্তবর্তী এলাকায় ইসলামিক স্টেটের (আইএস) ঘাঁটি লক্ষ্য করে ক্ষেপণাস্ত্র হামলা চালিয়েছে রাশিয়া। সিরিয়ার আবু কামাল শহরের কাছে এ হামলা চালানো হয় বলে জানিয়েছে রুশ প্রতিরক্ষা মন্ত্রণালয়।
রুশ প্রতিরক্ষা মন্ত্রণালয়ের গতকাল বুধবারের এক বিবৃতির বরাত দিয়ে দেশটির বার্তা সংস্থা তাস এ খবর জানায়। বিবৃতিতে বলা হয়, রাশিয়ার ভূখণ্ড থেকে উড্ডয়ন করা বোমারু বিমান তুপোলেভ টিউ-২২এম৩ ইরান ও ইরাকের ওপর দিয়ে উড়ে গিয়ে আইএস ঘাঁটিতে অভিযান চালায়। এ অভিযানে ছয়টি দূরপাল্লার বিমান অংশ নেয়। ৪২ মিটার দীর্ঘ এ ধরনের বিমান সর্বোচ্চ ৫ হাজার ১০০ কিলোমিটার দূরের লক্ষ্যবস্তুতে আঘাত হানতে সক্ষম।
রাশিয়ার গণমাধ্যমের খবরে বলা হয়, অভিযানে লক্ষ্যবস্তু পুরোপুরি ধ্বংস করা হয়েছে। হামলায় আইএসের ইসলামিক স্টেটের অনেক স্থাপনা, দুর্গ এবং অস্ত্রভান্ডার ধ্বংস হয়েছে। এ ছাড়া তাদের জনশক্তি এবং সাঁজোয়া যানবাহনের ব্যাপক ক্ষয়ক্ষতি হয়েছে।
রুশ প্রতিরক্ষা মন্ত্রণালয়ের ফেসবুক পেজে এ অভিযানের ছবি প্রকাশ করা হয়। সাদা-কালো ওই ছবিতে দেখা যায়, আইএসের একটি গাড়িবহর সিরিয়া-ইরাক সীমান্তের দিকে এগিয়ে যাচ্ছে। সিরিয়ার প্রেসিডেন্ট বাশার আল-আসাদের আহ্বানে সাড়া দিয়ে ২০১৫ সালের ৩০ সেপ্টেম্বর থেকে সে দেশে আকাশপথে অভিযান পরিচালনা করছে রাশিয়া।
