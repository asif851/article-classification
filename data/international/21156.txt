
দক্ষিণ আফ্রিকার প্রেসিডেন্ট জ্যাকব জুমাকে পদত্যাগের আহ্বান জানিয়েছেন দেশটির তিনজন মন্ত্রী। আজ সোমবার স্থানীয় গণমাধ্যমের প্রতিবেদনে এ কথা বলা হয়েছে।
তিন মন্ত্রীর এই আহ্বানের মধ্য দিয়ে ২০০৯ সালে ক্ষমতা নেওয়া জুমা তাঁর নেতৃত্বের সবচেয়ে বড় চ্যালেঞ্জের মুখে পড়েছেন বলে মনে করা হচ্ছে।
ক্ষমতাসীন দল আফ্রিকান ন্যাশনাল কংগ্রেসের (এএনসি) সূত্রের উদ্ধৃতি দিয়ে দেশটির বার্তা সংস্থা নিউজ ২৪ জানিয়েছে, পর্যটনমন্ত্রী ডেরেক হ্যানেকম, স্বাস্থ্যমন্ত্রী আরন মতসলেদি এবং পাবলিক ওয়ার্কস মিনিস্টার থুলাস এনএক্সেসি প্রেসিডেন্ট জুমাকে পদত্যাগের আহ্বান জানিয়েছেন।
এএনসির সাপ্তাহিক সভায় দলের ভেতরকার এ দ্বন্দ্ব স্পষ্ট হয়। জুমার ক্ষমতায় থাকা নিয়ে উত্তপ্ত বিতর্কের পরিপ্রেক্ষিতে ওই সভার আজ সোমবারও চলে।
প্রেসিডেন্ট জ্যাকব জুমার নেতৃত্বের সমালোচনা ক্রমেই বাড়ছে। চলতি মাসে একটি দুর্নীতির তদন্ত করতে গিয়ে তাঁর বিরুদ্ধে নতুন অনিয়মের অভিযোগ প্রকাশ হলে আবারও চাপে পড়েন জ্যাকব জুমা।
অবৈধভাবে রাজনৈতিক প্রভাব খাটানোর জন্য অভিযুক্ত দেশটির ব্যবসায়ী পরিবার গুপ্তাসের সঙ্গে জুমার সম্পর্ক রয়েছে। এই সম্পর্কের পরিপ্রেক্ষিতে কোনো অপরাধমূলক কর্মকাণ্ডের সঙ্গে জুমার সম্পৃক্ততা রয়েছে কিনা—তা তদন্ত করে দেশটির শীর্ষস্থানীয় পর্যবেক্ষক সংস্থা। তবে আইনপ্রণেতারাসহ এএনসির বিভিন্ন পর্যায়ের নেতাদের সমর্থন ধরে রাখতে সক্ষম হন ৭৪ বছর বয়সী জুমা এবং গত ১০ নভেম্বর পার্লামেন্টে আস্থা ভোটে তিনি উতরে যান। তবে তাঁর নেতৃত্বের সমালোচনা ক্রমেই বাড়ছে। এএনসির কর্মী, সুশীল সমাজ এবং ব্যবসায়ী নেতারা সাম্প্রতিক মাসগুলোতে জুমাকে পদত্যাগের আহ্বান জানান।
আজ সোমবার দেশটির ডেইলি ম্যাভেরিকের ওয়েবসাইটে প্রকাশিত এক লেখায় বিশ্লেষক রানজেনি মুনুস্যামি বলেছেন, ‘এতে কোনো সন্দেহ নেই যে জুমা তাঁর রাজনৈতিক জীবনের জন্য লড়াই করছেন। এএনসি ও জোটের একটি বড় অংশ তাঁকে প্রেসিডেন্ট হিসেবে চান না এটা যখন পরিষ্কার তখন তিনি ক্ষমতা ধরে রাখতে চাচ্ছেন। জুমার বিদায়ের প্রক্রিয়া শুরু হয়ে গেছে।’
