
মিয়ানমারের গণতন্ত্রপন্থী নেত্রী অং সান সু চি সত্তর বছরে পা দিলেন। গতকাল শুক্রবার তাঁর জন্মদিনে ভিডিও বার্তায় সু চি ‘পরিচ্ছন্ন রাজনীতি’ করার আহ্বান জানিয়েছেন। তবে গণতন্ত্রের পক্ষে দীর্ঘদিনের লড়াইয়ে অসামান্য অবদান রাখলেও মিয়ানমারের সংখ্যালঘু রোহিঙ্গাদের নিপীড়নে পরিষ্কার অবস্থান না নেওয়ায় বৈশ্বিকভাবে সমালোচনার মুখেও পড়েছেন তিনি। খবর দ্য টেলিগ্রাফ, দ্য নেশনের।সু চি এবং তাঁর দল ন্যাশনাল লিগ ফর ডেমোক্রেসি (এনএলডি) আগামী অক্টোবর অথবা নভেম্বরে অনুষ্ঠেয় সাধারণ নির্বাচনে বিপুল বিজয়ের প্রত্যাশা করছেন। ভিডিও বার্তায় সু চি সে জন্য এই বছরকে মিয়ানমারের জন্য ‘খুবই গুরুত্বপূর্ণ’ বলে মন্তব্য করেছেন। তিনি বলেন, নির্বাচন কীভাবে অনুষ্ঠিত হবে, ফলাফল কী হবে এবং নির্বাচনের পরে দেশের পরিস্থিতি কী হবে এর প্রভাব সুদূরপ্রসারী। নোবেল শান্তি পুরস্কার বিজয়ী এই নেত্রী বলেন, ‘কেবল পরিচ্ছন্ন রাজনীতি নিশ্চিত করতে পারলেই দেশের শান্তিপূর্ণ উন্নয়ন সম্ভব।’মিয়ানমারে সংখ্যালঘু রোহিঙ্গাদের নিপীড়নের বিষয়ে দীর্ঘ সময়ের নীরবতা ভেঙে এ সপ্তাহে ওয়াশিংটন পোস্ট-এর সঙ্গে এক সাক্ষাৎকারে সু চি বললেন, রোহিঙ্গাদের নিয়ে খুব সাবধানে সিদ্ধান্ত নিতে হবে।
