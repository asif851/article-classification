
আট বছরের এক ডেঙ্গু রোগীর ২১ দিনে চিকিৎসার বিল হয়েছে ১৫ লাখ ৮৮ হাজার রুপি! তবে চিকিৎসার এত বিলের পরও রোগী বাঁচেনি। ভারতের রাজধানী নয়াদিল্লির সন্নিহিত হরিয়ানার গুরুগ্রামের মেদান্ত হাসপাতালে ঘটেছে এ ঘটনা।
আট বছরের শিশু ডেঙ্গু নিয়ে ভর্তি হয় মেদান্ত হাসপাতালে। ২১ দিন ধরে তার চিকিৎসা চলে। চিকিৎসায় কোনো অগ্রগতি না হওয়ায় হাসপাতাল কর্তৃপক্ষ শিশুটিকে সরকারি হাসপাতালে চিকিৎসার পরামর্শ দেয়। এরপরেই শিশুর পরিবার ওই শিশুটিকে অন্য হাসপাতালে ভর্তি করালেও বাঁচাতে পারেনি শিশুটিকে। ততক্ষণে ১৫ লাখ ৮৮ হাজার রুপির বিল ধরিয়ে দেওয়া হয় শিশুর পরিবারের হাতে। শিশুর পরিবার হাসপাতাল বিল কমানোর দাবি জানালেও কর্তৃপক্ষ তাতে সাড়া দেয়নি। উপায় না দেখে গত শুক্রবার শিশুর পরিবারের হাসপাতালের বিরুদ্ধে মামলা করে নিকটবর্তী গুরুগ্রাম সদর থানায়। পুলিশ বিষয়টি তদন্ত শুরু করেছে।
গত সেপ্টেম্বরে দিল্লির নয়ডার ফর্টিস হাসপাতালেও ঘটেছিল এমনই এক ঘটনা। সেখানে এক শিশুকন্যার ডেঙ্গু চিকিৎসার জন্য ১৬ লাখ রুপির বিল করেছিল হাসপাতাল কর্তৃপক্ষ। ওই শিশুটি ১৫ দিনের চিকিৎসা নিলেও বাঁচাতে পারেনি শিশুকন্যা আদ্যা সিংকে। পরে আদ্যা সিংয়ের পরিবার ওই হাসপাতালের বিরুদ্ধে মামলা করেছিল।
