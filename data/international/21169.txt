
ভারতের গ্রামীণ উন্নয়নমন্ত্রী জয়রাম রমেশ বলেছেন, মুজাফফরনগরের হিন্দু-মুসলিম দাঙ্গার পর আইএসআইকে নিয়ে রাহুল গান্ধীর বিতর্কিত বক্তব্যের জন্য তাঁর মুসলমানদের কাছে মাফ চাওয়া উচিত। গত সেপ্টেম্বরের হিন্দু-মুসলিম দাঙ্গায় মুজাফফরনগরে ৬০ জনের মৃত্যু ঘটে এবং ৪৫ হাজারের বেশি মানুষ ঘরছাড়া হয়। দাঙ্গা-পরবর্তী সময় মুজাফফরনগরের তরুণদের সঙ্গে পাকিস্তানের গোয়েন্দা সংস্থা আইএসআইয়ের সম্পর্ক রয়েছে বলে মন্তব্য করেন রাহুল গান্ধী।রাহুল গান্ধীর এই মন্তব্য সম্পর্কে জয়রাম রমেশকে প্রশ্ন করা হলে তিনি বলেন, ‘রাহুল গান্ধী কী বলেন বা করেন, সেই সম্পর্কে আমি বলতে পারব না। তবে আপনারা (সংবাদমাধ্যম) যেহেতু বলছেন, তাই তাঁর বক্তব্য পরিষ্কার করা অথবা বক্তব্যের জন্য অবশ্যই দুঃখ প্রকাশ করা উচিত।’ তিনি আরও বলেন, ‘রাহুলের ধর্মনিরপেক্ষতা নিয়ে প্রশ্ন তোলার কিছু নেই। তিনি দুর্বল, সংখ্যালঘু, দলিত ও বঞ্চিতদের নিয়ে অত্যন্ত চিন্তিত। তিনি মুসলমানদের বিরুদ্ধে প্রশ্ন তোলেননি। তবে বক্তব্যটি যেভাবে হওয়া উচিত ছিল সেভাবে হয়নি।’কংগ্রেসের সহসভাপতি রাহুল গান্ধী গত মাসে রাজস্থান ও মধ্যপ্রদেশে নির্বাচনি প্রচারের সময় এই বিতর্কিত বক্তব্য দেন। পরবর্তী সময় নির্বাচন কমিশন রাহুল গান্ধীর বক্তব্য নিয়ে তাদের অসন্তুষ্টির কথা জানায় এবং নির্বাচনি বক্তব্যে আরও সতর্ক হওয়ার নির্দেশ দেয়।কংগ্রেসের মুখপাত্র মিম আফজাল এ সম্পর্কে বলেন, ‘রাহুল গান্ধী নির্বাচন কমিশনের শোকজের উত্তর দিয়েছেন। আমরা নির্বাচন কমিশনের উদ্দেশ্যকে সম্মান করি। জয়রাম রমেশ এ সম্পর্কে যা বলেছেন, তা একান্ত তাঁর নিজস্ব মতামত।’
