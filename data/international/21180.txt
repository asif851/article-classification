
মার্কিন প্রেসিডেন্ট বারাক ওবামা ঘোষণা করেছেন, ২০১৪ সাল ব্যবস্থা নেওয়ার বছর। এ লক্ষ্য অর্জনে নির্বাহী ক্ষমতা প্রয়োগে তিনি কলম আর ফোন সচল রেখে যাবেন।গতকাল বুধবার নর্থ ক্যারোলাইনায় এক অনুষ্ঠানে ওবামা এসব কথা বলেন। আজ বৃহস্পতিবার পিটিআইয়ের এক প্রতিবেদনে এ তথ্য জানানো হয়।সিনেটরদের সঙ্গে ওবামার এক বৈঠক শেষে হোয়াইট হাউস জানায়, উন্নয়নের লক্ষ্যে মার্কিন জনগণের পক্ষে ওবামা কংগ্রেসের সঙ্গেও কাজ করবেন।সিনেট ডেমোক্রেটিক ককাসের সদস্যদের সঙ্গে বৈঠকের সময় এবং হোয়াইট হাউসের এক অনুষ্ঠানে ওবামা তাঁর ওই কথা পুনর্ব্যক্ত করেন।অর্থনীতি জোরদার, কর্মসংস্থান সৃষ্টি ও মধ্যবিত্ত শ্রেণী গড়ে তুলতে এ বছর যেসব বিষয় অগ্রাধিকার হিসেবে নেওয়া হয়েছে, সেগুলো অব্যাহতভাবে এগিয়ে নিতে ওবামা ও সিনেটররা আলোচনা করেন।  হোয়াইট হাউসের প্রেসসচিব জে কার্নি বলেন, ‘আমার মতে, অন্যদের সহযোগিতায় প্রেসিডেন্ট যা করেছেন, এতে যুক্তরাষ্ট্রের অর্থনীতি অনেক দিক দিয়ে এগিয়েছে। অবিচলভাবে সমৃদ্ধি ঘটেছে। এর মধ্যে ৮২ লাখ লোকের কর্মসংস্থান সৃষ্টি করেছে, যা আরও সামনের দিকে এগিয়ে চলেছে।’
প্রেসসচিব বলেন, ‘আমাদের কর্তৃত্ব ব্যবহার করে, প্রেসিডেন্টের কলম ও ফোনের ক্ষমতা খাটিয়ে, আমরা সাধ্য অনুযায়ী সবই করতে চাই। একই সঙ্গে অভিবাসন সংস্কারসহ অন্যান্য বিষয়ে কংগ্রেসের সহযোগিতায় আইনসংগতভাবে ব্যবস্থা নিতে চাই।’
  
