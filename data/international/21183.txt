
জঙ্গিগোষ্ঠী ইসলামিক স্টেটের (আইএস) বিরুদ্ধে অভিযানে সিরিয়ার উত্তরাঞ্চলে আরও ট্যাংক পাঠিয়েছে তুরস্ক। তুর্কি গণমাধ্যমের বরাত দিয়ে আজ রোববার বিবিসি অনলাইনের প্রতিবেদনে এই তথ্য জানানো হয়।
গতকাল শনিবার তুরস্কের কিলিস শহরের অদূরে সীমান্ত পেরিয়ে তুর্কি ট্যাংক সিরিয়ায় ঢুকে পড়ে। এরপর সিরিয়ার ভূখণ্ডে গোলার শব্দ শোনা যায়। আকাশে ধোঁয়ার কুণ্ডলী উড়তে দেখা যায়।
তুর্কি সেনাবাহিনীর অভিযানের মুখে বেসামরিক লোকজনকে পালিয়ে যেতে দেখা গেছে।
তুরস্ক-সমর্থিত সিরিয়ার বিদ্রোহীরা বলেছেন, তাঁরা সংশ্লিষ্ট এলাকার অন্তত আটটি গ্রাম আইএসের কাছ থেকে পুনর্দখল করেছেন।
তুরস্কের গণমাধ্যমে জানানো হয়, তুরস্কের অগ্রসরমাণ ট্যাংকবহরে গোলন্দাজ দলও রয়েছে। তারা আইএসের অবস্থানে হামলা চালাচ্ছে।
বিভিন্ন প্রতিবেদনে জানানো হয়, প্রায় ২০টি ট্যাংক, অস্ত্রসজ্জিত পাঁচটি সাঁজোয়া যানসহ অন্যান্য সমরযান এই অভিযানে অংশ নিচ্ছে।
সবশেষ এই হামলা চলছে জারাবুলুস শহরের ৫৫ কিলোমিটার দক্ষিণ-পশ্চিমে।
গত সপ্তাহে তুর্কি বাহিনী প্রথমবারের মতো সিরিয়ায় ঢুকে জারাবুলুসে অভিযান চালায়। তুর্কি বাহিনীর সহায়তায় আইএস যোদ্ধাদের হটিয়ে জারাবুলুস এলাকার নিয়ন্ত্রণ নেওয়ার দাবি করেন সিরিয়ার বিদ্রোহীরা।
তুরস্ক-সমর্থিত সিরিয়ার বিদ্রোহীরা বলেছেন, সবশেষ এই আক্রমণের লক্ষ্য সীমান্ত এলাকায় আইএসের ওপর পূর্ব ও পশ্চিম উভয় দিক থেকে চাপ সৃষ্টি করা।
