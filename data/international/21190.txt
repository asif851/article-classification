
অলঙ্কৃতা শ্রীবাস্তবের পরিচালনায় ‘লিপস্টিক আন্ডার মাই বোরকা’ ছবিটি প্রদর্শনের জন্য ছাড়পত্র দেয়নি ভারতের সেন্সর বোর্ড। যৌনতার অভিযোগ তুলে এই সিদ্ধান্ত নিয়েছে সেন্সর বোর্ড।
আজ বৃহস্পতিবার হিন্দুস্তান টাইমসের এক প্রতিবেদনে বলা হয়েছে, সিনেমাটি প্রযোজনা করেছেন আরেক পরিচালক প্রকাশ ঝাঁ। অভিনয় করেছেন বলিউড অভিনেত্রী কঙ্কনা সেন শর্মা ও রত্না পাঠক শাহ।
গত বছরের অক্টোবরে ইউটিউবে মুক্তি পায় ‘লিপস্টিক আন্ডার মাই বোরকা’ ছবিটির ট্রেলার। এরপরেই তা সামাজিক যোগাযোগের মাধ্যমে ভাইরাল হয়ে পড়ে।
ভারতের সেন্ট্রাল বোর্ড অব ফিল্ম সার্টিফিকেশন (সিবিএফসি) ছবিটির ছাড়পত্র দিতে অস্বীকৃতি জানিয়ে এক চিঠিতে বলেছে, ‘সিনেমাটি নারীকেন্দ্রিক। বাস্তবতাকে ছাপিয়ে পুরো সিনেমাটি কল্পনা নির্ভর। ছবিটিতে অসংখ্য যৌন দৃশ্য, অশালীন সংলাপ, অডিও পর্নোগ্রাফিসহ সমাজের একটি নির্দিষ্ট অংশের প্রতি স্পর্শকাতর দৃষ্টিভঙ্গি আছে-যা নীতিমালা বহির্ভূত। এ কারণে ছবিটি প্রদর্শনে ছাড়পত্র দেওয়া হয়নি।’
ছবিটির পরিচালক অলঙ্কৃতা শ্রীবাস্তব সিবিএফসির নেওয়া এই সিদ্ধান্তের তীব্র সমালোচনা করে বলেছেন, এটা নারী অধিকারের ওপর হস্তক্ষেপ করার শামিল। তিনি ভারতীয় দর্শকদের ছবিটি না দেখানো পর্যন্ত লড়াই চালিয়ে যাবেন।
অলঙ্কৃতা শ্রীবাস্তব এক বিবৃতিতে বলেন, ‘আমি মনে করি, সিনেমাটির ছাড়পত্র না দেওয়ার সিদ্ধান্ত নারীদের অধিকারের ওপর হস্তক্ষেপ করার শামিল। দীর্ঘদিন থেকে সিনেমার গল্পে নারীদের শুধু পণ্য বা তাদের চরিত্রের ব্যাপ্তি সংক্ষিপ্ত করে রাখা হচ্ছে। আর ‘লিপস্টিক আন্ডার মাই বোরকা’র মতো সিনেমা সেই নিয়মকে চ্যালেঞ্জ জানিয়েছে বলেই এমন সিদ্ধান্ত নেওয়া হয়েছে। নারীদের কি বাক্‌স্বাধীনতা নেই?’
প্রতিবেদনে বলা হয়েছে, ‘লিপস্টিক আন্ডার মাই বোরকা’ ছবিটি মুম্বাই চলচ্চিত্র উৎসবে জেন্ডার সমতার কারণে সেরা চলচ্চিত্রের পুরস্কার অক্সফাম অ্যাওয়ার্ড পেয়েছে। এ ছাড়া টোকিও আন্তর্জাতিক চলচ্চিত্র উৎসবেও স্পিরিট অব এশিয়া প্রাইজ জিতেছে ছবিটি।
ভারতীয় সেন্সর বোর্ডের প্রধান পাহলাজ নিহালানি বলেছেন, ছবিটির ছাড়পত্র না দিতে বোর্ড সিদ্ধান্ত নিয়েছে। শুরুতে নিরীক্ষা কমিটি ছবিটির ছাড়পত্র দেয়নি। পরে রিভাইজিং কমিটিও একই সিদ্ধান্ত নেয়। এখন ছবিটির ছাড়পত্র নিতে তাঁরা ফিল্ম সার্টিফিকেশন অ্যাপিলেট ট্রাইব্যুনালে (এফসিএটি) আবেদন জানাতে পারেন।
এর আগে পরিচালক ও এই ছবিটির প্রযোজক প্রকাশ ঝাঁর সিনেমা সেন্সর বোর্ডে আটকা পড়েছিল। প্রথমে তাঁর ‘জয় গঙ্গাজল’ ছবিটির ছাড়পত্র দেয়নি সেন্সর বোর্ড। পরে তিনি এফসিএটিতে আবেদন করলে কোনো দৃশ্য বাদ না দিয়েই তা প্রদর্শনের ছাড়পত্র পান তিনি।
 
 
