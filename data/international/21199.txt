
দায়িত্ব ছাড়ার পর থেকেই নানান কারণে আলোচনায় সাবেক মার্কিন প্রেসিডেন্ট বারাক ওবামা। ফ্রান্সের নাগরিক তাঁকে প্রেসিডেন্ট হিসেবে চান, বন্ধুর আইল্যান্ডে ‘কাইট-বোর্ডিং’ শেখা, রেকর্ড অর্থে পরবর্তী ওবামার বই প্রকাশের স্বত্ব পেল পেঙ্গুইন-সব খবরে চেয়ে বড় খবর বোধ হয় এটি যে রাজনীতিতে ফিরছেন ওবামা। চমকে যাওয়ার কথাই। বারাক ওবামা ঘনিষ্ঠ বন্ধু সাবেক অ্যাটর্নি জেনারেল এরিক হোল্ডার সাংবাদিকদের এমন কথাই বলেছেন।এরিক হোল্ডারের বরাত দিয়ে ইংল্যান্ডের দ্য ইন্ডিপেনডেন্টের দ্য ইন্ডিপেনডেন্টের খবরে বলা হয়, প্রেসিডেন্টের দায়িত্ব শেষে অবসরে রয়েছেন বারাক ওবামা। তবে এরিক হোল্ডার বলেছেন, তিনি এখন রাজনীতির জন্য প্রস্তুত। দেশটির পলিটিকো’কে এরিক হোল্ডার বলেছেন, ন্যাশনাল ডেমোক্রেটিক রিডিস্ট্রিক্টিং কমিটিতে (এনডিআরসি) সহযোগিতা করতে পারেন ওবামা। এর মধ্যে রয়েছে তহবিল সংগ্রহ করা ও রাজ্যের লেজিসলেটিভদের সঙ্গে শলাপরামর্শ জাতীয় কাজ।যুক্তরাষ্ট্রে ইলেক্টোরাল ডিস্ট্রিক্টের সীমানা পুনর্নির্ধারণকে বলা হয় রিডিস্ট্রিক্টিং। এ জন্য ২০২১ সালে যে পরিবর্তন আসবে সে জন্য প্রস্তুতি নিতে ডেমোক্র্যাটরা গঠন করেছে এনডিআরসি। তারা চায় সীমান্ত নির্ধারণ নিয়ে যুক্তিতর্ক ও তাদের কথা তুলে ধরতে, যাতে সুষ্ঠু একটি ম্যাপ নির্ধারণ করা যায়। এ প্রক্রিয়ায় সাবেক প্রেসিডেন্ট ওবামা হবেন একজন গুরুত্বপূর্ণ ব্যক্তি। এ কথা বলেছেন এরিক হোল্ডার।উল্লেখ্য, এনডিআরসির চেয়ারম্যানের দায়িত্বে আছেন এরিক হোল্ডার। এ বছরের শুরুর দিকে ওবামা ক্ষমতা থেকে যাওয়ার আগে এ পদ পান তিনি। তখন নিউইয়র্ক টাইমসকে এরিক হোল্ডার বলেছিলেন, সীমানা পুনর্নির্ধারণে রিপাবলিকানদের অপকৌশলের বিরুদ্ধে লড়াই করাই হবে তার প্রাথমিক কাজ। এ প্রক্রিয়ায় যোগ হতে পারেন সাবেক ভাইস প্রেসিডেন্ট জো বাইডেনের নামও।
