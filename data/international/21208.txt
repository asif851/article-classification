
চীন পাকিস্তানে ৪ হাজার ৬০০ কোটি মার্কিন ডলার বিনিয়োগ করবে। চীনের প্রেসিডেন্ট শি জিনপিং গতকাল সোমবার পাকিস্তান সফরে গিয়ে এ ঘোষণা দিয়েছেন। পাকিস্তানের আশা, চীনের এই বিনিয়োগ পেলে তাদের দীর্ঘস্থায়ী বিদ্যুৎ সমস্যার সমাধান হবে এবং দেশটি আঞ্চলিক অর্থনীতির কেন্দ্রবিন্দুতে পরিণত হবে। খবর এএফপি ও রয়টার্সের।যুক্তরাষ্ট্র ও ভারতের প্রভাব রুখতে ব্যবসা সম্প্রসারণ এবং মধ্য ও দক্ষিণ এশিয়াজুড়ে জোরদার যোগাযোগব্যবস্থা গড়ে তোলার আকাঙ্ক্ষার অংশ হিসেবে পাকিস্তানে বিনিয়োগ বাড়ানোর পরিকল্পনা করছে চীন। পরিকল্পনাটি চীন-পাকিস্তান অর্থনৈতিক করিডর (সিপিইসি) নামে পরিচিত। এ পরিকল্পনা বাস্তবায়িত হলে তা হবে মধ্য ও দক্ষিণ এশিয়ায় অর্থনৈতিক প্রভাব বাড়ানোর বড় একটি পদক্ষেপ।সিপিইসির আওতায় দুই দেশের মধ্যে সড়ক ও রেল যোগাযোগ এবং পাইপলাইন গড়ে তোলা হবে। পাকিস্তানের গদার থেকে চীনের পশ্চিমাঞ্চলীয় শিনজিয়াং পর্যন্ত প্রায় তিন হাজার কিলোমিটার স্থল যোগাযোগ স্থাপিত হবে। এতে করে চীন ভারত মহাসাগরে সরাসরি প্রবেশাধিকার পাবে। পাশাপাশি পারস্পরিক প্রতিদ্বন্দ্বী ভারতকে পাশ কাটিয়ে মধ্যপ্রাচ্য থেকে চীনে তেল পরিবহনের ক্ষেত্রে কয়েক হাজার কিলোমিটার পথ বেঁচে যাবে।পাকিস্তানের কর্মকর্তারা জানান, চীনা বিনিয়োগের প্রায় দেড় হাজার ডলার ব্যয় করা হবে কয়লা, বিদ্যুৎ এবং নবায়নযোগ্য শক্তি উৎপাদন প্রকল্পে। ২০১৭ সালের মধ্যে এসব প্রকল্প বাস্তবায়িত হবে। তখন পাকিস্তানের জাতীয় গ্রিডে যুক্ত হবে ১০ হাজার ৪০০ মেগাওয়াট বিদ্যুৎ। এ ছাড়া দুই দেশের মধ্যে প্রায় সাড়ে চার কোটি ডলার ব্যয়ে অপটিক্যাল ফাইবার কেব্ল নির্মাণ করার কথা রয়েছে।গতকাল সকালে রাওয়ালপিন্ডির নূর খান বিমানঘাঁটিতে পৌঁছার পর জিনপিংকে স্বাগত জানানো হয়। পরে তিনি ইসলামাবাদ পৌঁছান। সেখানে তাঁকে স্বাগত জানান প্রেসিডেন্ট মামনুন হুসাইন ও প্রধানমন্ত্রী নওয়াজ শরিফ। পাকিস্তানে দুই দিন থাকাকালে জিনপিং প্রেসিডেন্ট, প্রধানমন্ত্রী ও অন্য মন্ত্রীদের সঙ্গে আলোচনা করবেন। আজ মঙ্গলবার পার্লামেন্টে তাঁর ভাষণ দেওয়ার কথা রয়েছে।
