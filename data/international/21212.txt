
পাকিস্তানের সাবেক প্রধানমন্ত্রী নওয়াজ শরিফ ও তাঁর পরিবারের বিরুদ্ধে দেশটির আদালতে আনুষ্ঠানিক বিচারপ্রক্রিয়া শুরু হয়েছে। আজ বুধবার আদালতে নওয়াজ ও তাঁর পরিবারের বিরুদ্ধে দুজন সাক্ষীর সাক্ষ্য নেওয়া হয়।
দ্য ডনের খবরে বলা হয়েছে, বিচার শুরু হওয়ার পর জাতীয় জবাবদিহি ব্যুরো (এনএবি) কর্তৃপক্ষ আদালতে নওয়াজ ও তাঁর পরিবারের অপরাধের সপক্ষে দুজন সাক্ষী হাজির করে। এই দুজন হলেন পাকিস্তানের সিকিউরিটিজ ও এক্সচেঞ্জ কমিশনের জয়েন্ট রেজিস্ট্রার সিদরা মনসুর ও কেন্দ্রীয় রাজস্ব বোর্ডের অভ্যন্তরীণ রাজস্ব বিভাগের প্রতিনিধি জাহাঙ্গীর আহমদ। এই দুই ব্যক্তির সাক্ষ্য রেকর্ড করা হয়।
জাহাঙ্গীর আহমদকে চলতি মাসের ২২ তারিখ আবার আদালতে হাজির হওয়ার নির্দেশনা দেওয়া হয়েছে। ওই দিন এ মামলার শুনানির দিন ধার্য করা হয়েছে।
এদিকে মামলার শুনানিতে অংশ নেওয়া থেকে অব্যাহতি চেয়ে নওয়াজ শরিফ ও তাঁর মেয়ে মরিয়ম নওয়াজের করা আবেদন শর্তসাপেক্ষে গ্রহণ করেছেন আদালত। ২৭ নভেম্বর পর্যন্ত আদালত নওয়াজ শরিফকে শুনানিতে হাজির হওয়া থেকে অব্যাহতি দিয়েছেন। অন্যদিকে তাঁর মেয়ে মরিয়মকে এক মাসের জন্য অব্যাহতি দেওয়া হয়েছে।
নওয়াজ শরিফের স্ত্রী ক্যানসারে আক্রান্ত। তাঁর চিকিৎসা চলছে লন্ডনে। এ কারণেই অব্যাহতি চেয়ে আবেদন করেছিলেন তিনি।
গত জুলাই মাসে প্রধানমন্ত্রী পদে নওয়াজকে অযোগ্য ঘোষণা করে রায় দেন আদালত। এর পরপরই পদত্যাগ করেন তিনি। নওয়াজ, তাঁর তিন ছেলেমেয়ে ও অর্থমন্ত্রী ইসহাক দারের বিরুদ্ধে এখন দুর্নীতির মামলা চলছে।
পদচ্যুত হওয়ার পর নওয়াজ শরিফের ঘোষণা অনুযায়ী, তাঁর দলের অনুগত শহীদ খোকন আব্বাসি পাকিস্তানের প্রধানমন্ত্রী হন। নওয়াজের ছোট ভাই শাহবাজ এখন পাঞ্জাব প্রদেশের মুখ্যমন্ত্রী। দুর্নীতির মামলা চললেও নওয়াজের পাশে থাকার ঘোষণা দিয়েছে তাঁর নেতৃত্বাধীন রাজনৈতিক দল পাকিস্তান মুসলিম লীগ-নওয়াজ (পিএমএল-এন)।
