
ভারতের পশ্চিমবঙ্গের কলকাতায় বসবাসরত সিলেটবাসীর উদ্যোগে আয়োজিত ‘সিলেট উৎসব’ গতকাল রোববার শেষ হয়েছে। গত শনিবার থেকে কলকাতায় শুরু হয় দুই দিনব্যাপী এই উৎসব।
শনিবার দক্ষিণ কলকাতার যোধপুর পার্ক স্কুল প্রাঙ্গণে আয়োজিত এই উৎসবের উদ্বোধন করেন নয়াদিল্লিতে নিযুক্ত বাংলাদেশের হাইকমিশনার সৈয়দ মোয়াজ্জেম আলী। অনুষ্ঠানে বিশেষ অতিথি ছিলেন মাওলানা আবুল কালাম আজাদ ইনস্টিটিউট অব এশিয়ান স্টাডিজের চেয়ারম্যান সুজিত কুমার ঘোষ। আর সম্মানিত অতিথি ছিলেন যুক্তরাজ্যের জালালাবাদ অ্যাসোসিয়েশনের সভাপতি মুহিবুর রহমান, যুক্তরাজ্যের সত্যবাণী পত্রিকার সম্পাদক সৈয়দ আনাস পাশা, সাংবাদিক নজরুল ইসলাম বাসন, ঢাকার জালালাবাদ অ্যাসোসিয়েশনের সভাপতি সিএম তোফায়েল শামি, সম্পাদক সৈয়দ জমরুল পাশা এবং সিলেট চেম্বার অব কমার্সের সভাপতি নাসির আহমেদ চৌধুরী। আরও উপস্থিত ছিলেন দক্ষিণ কলকাতার সিলেট অ্যাসোসিয়েশনের সভাপতি প্রদোষ রঞ্জন দে, দৈনিক যুগশঙ্খ পত্রিকা গোষ্ঠীর চেয়ারম্যান বিজয়কৃষ্ণ নাথ প্রমুখ।
প্রদীপ জ্বালিয়ে উৎসব উদ্বোধন করে প্রধান অতিথি বাংলাদেশের হাইকমিশনার সৈয়দ মোয়াজ্জেম আলী বলেছেন, ‘সিলেটের এই উৎসব প্রাণের উৎসব। গতবারও আমি এসেছিলাম। তাই তো প্রাণের টানে এবারও এলাম। এই উৎসবের মাধ্যমে সিলেটকে নতুন করে তুলে ধরা হয়। সিলেটের সংস্কৃতি কলকাতাবাসীকে মুগ্ধ করে। তাই তো কলকাতায় সিলেটবাসীর এ এক বিরাট মিলনমেলা। এই মেলার মধ্য দিয়ে সিলেটবাসীর সঙ্গে কলকাতার বন্ধন সুদৃঢ় হয়।’
দুই দিনব্যাপী আয়োজিত এই অনুষ্ঠানে ছিল সংগীতানুষ্ঠান, গুণীজন সংবর্ধনা, প্রদর্শনী মেলা, সেমিনার, নাট্যানুষ্ঠান ইত্যাদি। এই অনুষ্ঠানে যোগ দিয়েছেন বাংলাদেশের বৃহত্তর সিলেটের নামীদামি শিল্পীরা। যোগ দিয়েছেন আসামের শিলচর ও কলকাতার শিল্পীরাও।
