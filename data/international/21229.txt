
পাকিস্তানে নতুন সরকারের মন্ত্রিসভা গঠনের প্রক্রিয়া চূড়ান্ত পর্যায়ে রয়েছে। নির্বাচনে বিজয়ী পাকিস্তান মুসলিম লিগ-নওয়াজের (পিএমএল-এন) গতকাল রোববার রাতেই এ বিষয়ে চূড়ান্ত সিদ্ধান্ত নেওয়ার কথা।
পিএমএল-এন সূত্রমতে, নওয়াজ শরিফের নেতৃত্বে ১৮ থেকে ২০ সদস্যের মন্ত্রিসভা গঠন করা হবে। এর মধ্যে চৌধুরী নিসার আলী খান কেন্দ্রীয় স্বরাষ্ট্রমন্ত্রী হচ্ছেন। সিনেটর ইসহাক দারকে অর্থ মন্ত্রণালয়ের দায়িত্ব দেওয়া হচ্ছে। খাজা আসিফ পাচ্ছেন পানি ও বিদ্যুৎ মন্ত্রণালয় এবং তেল মন্ত্রণালয়ের দায়িত্ব।
এ ছাড়া বেলুচিস্তানের মুখ্যমন্ত্রী হিসেবে পিএমএল-এনের সহযোগী দল ন্যাশনাল পার্টির নেতা আবদুল মালিক বেলুচকে মনোনয়ন দেওয়ার কথা ঘোষণা করেছেন নওয়াজ শরিফ।
এদিকে জাতীয় পরিষদ সচিবালয় বলেছে, তারা স্পিকার ও ডেপুটি স্পিকার পদের জন্য পিএমএল-এনের প্রার্থী যথাক্রমে সরদার আয়াজ সাদিক ও মুর্তজা জাভেদ আব্বাসির মনোনয়নপত্র হাতে পেয়েছে।
এ ছাড়া ওই দুই পদের জন্য পাকিস্তান তেহরিক-ই-ইনসাফের (পিটিআই) প্রার্থী শেরইয়ার আফ্রিদি ও মুনাজ্জা হাসানের মনোনয়নপত্র পাওয়ার কথাও নিশ্চিত করেছে সচিবালয়। আজ সোমবার পার্লামেন্ট সদস্যদের ভোটে স্পিকার ও ডেপুটি স্পিকার নির্বাচিত হবেন। ডন ও জিয়ো টিভি।
