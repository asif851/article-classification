
গাড়িচাপা দিয়ে মানুষ হত্যা করার মামলায় দণ্ড পাওয়া বলিউড তারকা সালমান খানের আপিলের ওপর আজ মঙ্গলবার রায় দেবেন বোম্বে হাইকোর্ট। এনডিটিভি অনলাইনের প্রতিবেদনে এ তথ্য জানানো হয়।২০০২ সালে গাড়িচাপা দিয়ে মানুষ হত্যার ওই মামলায় সালমান দোষী সাব্যস্ত হন। চলতি বছরের মে মাসে তাঁকে পাঁচ বছর কারাদণ্ডাদেশ দেন ভারতের একটি বিচারিক আদালত।বিচারিক আদালতের রায়ের বিরুদ্ধে আপিল করেন সালমান। এর পরিপ্রেক্ষিতে আদালত তাঁর দণ্ড স্থগিত করেন।২০০২ সালের ২৮ সেপ্টেম্বর ভোররাতে সালমানের টয়োটা ল্যান্ড ক্রুজার গাড়ির চাপায় ফুটপাতে শুয়ে থাকা একজন নিহত হন। আহত হন আরও চারজন। সালমানের বিরুদ্ধে অভিযোগ, মদ্যপ অবস্থায় বেপরোয়া গতিতে গাড়ি চালাতে গিয়ে এ দুর্ঘটনা ঘটে। তাঁর দাবি, দুর্ঘটনার সময় তিনি গাড়ি চালাচ্ছিলেন না।
