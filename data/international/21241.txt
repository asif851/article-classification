
উত্ত্যক্তকারীদের পিটিয়ে আলোচিত দুই বোনের পুরস্কার গতকাল বৃহস্পতিবার স্থগিত করেছে ভারতের হরিয়ানা রাজ্য সরকার। ঘটনাটির বিভিন্ন রকম বর্ণনা প্রকাশিত হওয়াতেই তা করা হয়েছে। খবর এনডিটিভির।গত রোববার হরিয়ানায় একটি বাসে কথিত যৌন হয়রানির প্রতিবাদে দুই বোন তিন পুরুষকে পেটায়। রাজ্য সরকার তাদের সাহসিকতার জন্য ৩১ হাজার রুপি পুরস্কার ঘোষণা করে। তাদের নিয়ে ভারতীয় গণমাধ্যমে উচ্ছ্বাস বয়ে যায়। তবে কয়েকটি গণমাধ্যম ঘটনাটি সত্যিই যৌন হয়রানি ছিল কি না, এ প্রশ্ন তোলে। টাইমস অব ইন্ডিয়া লিখেছে, পাঁচজন নারী যাত্রী পুলিশকে জানিয়েছেন, বাসে যৌন হয়রানির ঘটনা ঘটেনি। আসন নিয়ে কথা-কাটাকাটির জেরে মারামারি হয়। আরেক যাত্রী গণমাধ্যমকে বলেছেন, এক অসুস্থ নারীর জন্য আসন ছেড়ে দিতে বলায় ক্ষুব্ধ হয়ে দুই বোন এ ঘটনা ঘটায়।যৌন হয়রানির অভিযোগ ওঠা তিন ব্যক্তির স্বজনেরা সম্প্রতি দেখা করেন হরিয়ানার মুখ্যমন্ত্রী খাত্তারের সঙ্গে। সার্বিক বিষয় বিবেচনা করে মুখ্যমন্ত্রী খাত্তার গতকাল দুই বোনের পুরস্কার স্থগিতের ঘোষণা দিয়ে ঘটনাটি তদন্তের নির্দেশ দিয়েছেন।
