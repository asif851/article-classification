
নাইজেরিয়ার জঙ্গিগোষ্ঠী বোকো হারামের হাতে আটক ২০০-র বেশি স্কুলছাত্রীকে মুক্ত করতে দ্রুত ব্যবস্থা নেওয়ার দাবি জানিয়েছে নোবেল শান্তি পুরস্কার জয়ী মালালা ইউসুফজাই। খবর ডনের।স্কুলছাত্রীদের অপহৃত হওয়ার ৩০০ দিন পূর্তি উপলক্ষে এক বিবৃতিতে পাকিস্তানের এ অকুতোভয় নারীশিক্ষা আন্দোলনকর্মী বলে, ‘ওই স্কুলছাত্রীদের বন্দিত্বের হৃদয়বিদারক ৩০০ দিন অতিক্রান্ত হতে যাচ্ছে। আমি সাহসী ওই মেয়েদের মুক্তির ব্যাপারে দ্রুত পদক্ষেপ নেওয়ার দাবি জানাতে বিশ্বের সব প্রান্তের মানুষকে আমার সঙ্গে অংশ নেওয়ার আহ্বান জানাচ্ছি।’গত বছরের ১৪ এপ্রিল নাইজেরিয়ার প্রত্যন্ত শহর চিবকের একটি স্কুল থেকে ২৭৬ জন কিশোরী শিক্ষার্থীকে অপহরণ করে বোকো হারাম। ৫৭ জন ছাত্রী পালিয়ে আসতে সক্ষম হয়।
