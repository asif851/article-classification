
দুই কোরিয়ার মধ্যে আরেকটি যুদ্ধ বাধানোর ফন্দি করছে যুক্তরাষ্ট্র। কানাডার ভ্যানকুবারে সম্প্রতি প্রায় ২০টি দেশের পররাষ্ট্রমন্ত্রীদের সঙ্গে বৈঠকে এমন ফন্দি করা হচ্ছে বলে অভিযোগ করেছে উত্তর কোরিয়া।
আইএএনএসের এক প্রতিবেদনে এ কথা বলা হয়েছে। উত্তর কোরিয়ার পররাষ্ট্র দপ্তরের এক কর্মকর্তার উদ্ধৃতি দিয়ে বার্তা সংস্থা সিনহুয়া বলেছে, কানাডার সঙ্গে যোগসাজশে যুক্তরাষ্ট্র যুদ্ধ বাধানোর পাঁয়তারা করছে। কোরীয় যুদ্ধে অংশ নেওয়া দেশের মন্ত্রীদের ডেকে বৈঠক করা হয়েছে। ১৯৫০ সালে যুক্তরাষ্ট্রের সঙ্গে মিলে যেসব দেশ উত্তর কোরিয়ার বিরুদ্ধে লড়াইয়ে নেমেছিল, তাদের অধিকাংশই ১৫ ও ১৬ জানুয়ারির ওই বৈঠকে অংশ নিয়েছে। ওই দলে জাপান ও দক্ষিণ কোরিয়াও আছে।
উত্তর কোরিয়ার ওই কর্মকর্তা দাবি করেন, যুক্তরাষ্ট্রের পররাষ্ট্রমন্ত্রী রেক্স টিলারসন ওই বৈঠকে খোলাখুলি বলেছেন, যুক্তরাষ্ট্র ও তার মিত্ররা মিলে উত্তর কোরিয়ার বিরুদ্ধে চাপ বাড়াতে থাকবে। যতক্ষণ পর্যন্ত না উত্তর কোরিয়া পরমাণু কর্মসূচি থেকে সরে না আসে, ততক্ষণ পর্যন্ত তেল, শিল্পপণ্যসহ উত্তর কোরিয়ার নাগরিকদের বিতাড়িত করে চাপ অব্যাহত রাখার কথা বলা হয়।
উত্তর কোরিয়ার পক্ষ থেকে দাবি করা হয়েছে, যতই আলোচনার কথা বলুক, যেকোনো মূল্যে যুক্তরাষ্ট্রের পক্ষ থেকে কোরিয়া উপদ্বীপে যুদ্ধ বাধানোর ইচ্ছার কথা ওই বৈঠকে বলা হয়েছে।
কোরিয়ার অভ্যন্তরে শান্তি প্রচেষ্টা যখন দেশ-বিদেশে সমর্থন পাচ্ছে ওই অস্বচ্ছ বৈঠকে অংশ নেওয়া দেশগুলোর যুদ্ধের সম্ভাব্য ফলাফল সম্পর্কে ধারণা করা উচিত।
এর আগে উত্তর কোরিয়ার পক্ষ থেকে সতর্ক করে বলা হয়, শীতলকালীন অলিম্পিকের সময় আরেকটি যুদ্ধ বাধানোর পাঁয়তারা করছে যুক্তরাষ্ট্র। নতুন করে পশ্চিম প্রশান্ত মহাসাগরীয় অঞ্চলে স্টেনিস নামের রণতরী পাঠিয়ে উত্তেজনা ছড়াচ্ছে দেশটি। এ বছরের শুরুতে অলিম্পিকের সময় সামরিক উত্তেজনা কমিয়ে দুই দেশ সহযোগিতার হাত বাড়াতে সম্মত হয়।
