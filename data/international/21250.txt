
দুর্গন্ধযুক্ত মোজা সরিয়ে না নেওয়ার অভিযোগে এক ব্যক্তিকে গ্রেপ্তার করেছে পুলিশ। ভারতের হিমাচল প্রদেশে এ ঘটনা ঘটেছে। গ্রেপ্তার ব্যক্তির নাম প্রকাশ কুমার। তিনি বর্তমানে জামিনে মুক্তি পেয়েছেন বলে জানা গেছে।
এনডিটিভির খবরে বলা হয়েছে, ধর্মশালা থেকে দিল্লি বেড়াতে যাচ্ছিলেন প্রকাশ। গত ২৬ নভেম্বর রাতে তিনি দিল্লির বাসে ওঠেন। কিন্তু স্থানীয় কাংড়া এলাকায় বাস পৌঁছানোর পর তিনি একটু আরাম করার জন্য পায়ের জুতা-মোজা খুলে রাখেন। আর তাতেই ঘটে বিপত্তি।
অন্য যাত্রীদের অভিযোগ, প্রকাশ কুমারের মোজা থেকে প্রচণ্ড দুর্গন্ধ বের হচ্ছিল। সহযাত্রীরা তাঁকে কয়েকবার মোজা ব্যাগে ঢুকিয়ে রাখার অনুরোধ করেন। এমনকি একপর্যায়ে বাসের জানালা দিয়ে মোজা ফেলে দেওয়ারও অনুরোধ করা হয়। কিন্তু রাজি হচ্ছিলেন না প্রকাশ। এ নিয়ে বাসের অন্য যাত্রীদের সঙ্গে তাঁর ব্যাপক বচসা হয়। গাড়ি থামিয়ে বচসা মেটানোর চেষ্টা করেছিলেন বাসের চালক ও তাঁর সহকারী। কিন্তু কিছুতেই কিছু হয়নি। মানানো যায়নি প্রকাশ কুমারকে।
বিবিসির খবরে বলা হয়েছে, মোজা সরানোর প্রস্তাবে কিছুতেই রাজি না হওয়ায় বাসের অন্য যাত্রীদের ধৈর্যের বাঁধ ভেঙে যায়। তাঁরা চালককে বাস থামাতে বাধ্য করেন। পরে হিমাচল প্রদেশের উনা এলাকার এক থানায় প্রকাশকে নিয়ে যাওয়া হয়। সেখানেই পুলিশের হাতে তুলে দেওয়া হয় তাঁকে। প্রকাশের বিরুদ্ধে ফৌজদারি অভিযোগ করছেন বাসের অন্য যাত্রীরা।
পুলিশ তাঁর বিরুদ্ধে জনসাধারণের মধ্যে হাঙ্গামা সৃষ্টির অভিযোগে মামলাও করেছে। উনা অঞ্চলের পুলিশ সুপার সঞ্জীব গান্ধী বলেন, থানাতেও বেজায় হইচই করেছেন প্রকাশ কুমার। পরে জামিনে মুক্ত হন তিনি।
হিন্দুস্তান টাইমসের খবরে বলা হয়েছে, ২৭ বছর বয়সী প্রকাশ অন্য যাত্রীদের বিরুদ্ধে পাল্টা অভিযোগ করেছেন থানায়। তাঁর দাবি, মোজায় কোনো দুর্গন্ধ ছিল না এবং সহযাত্রীরা অকারণেই ঝগড়া করেছেন!
