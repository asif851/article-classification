
ভারত সরকার আজ শুক্রবার ত্রিপুরার পালাটানায় গ্যাসভিত্তিক একটি বিদ্যুৎকেন্দ্র উদ্বোধন করেছে। এ উপলক্ষে আয়োজিত এক অনুষ্ঠানে ভারতের রাষ্ট্রপতি প্রণব মুখার্জি বাংলাদেশের রাষ্ট্রপতি, প্রধানমন্ত্রী ও সরকারকে ধন্যবাদ জানিয়েছেন।প্রণব বলেন, এ বিদ্যুৎকেন্দ্র স্থাপনে ভারতকে বাংলাদেশ সরকার যে সহযোগিতা করেছে, তা ছাড়া প্রকল্পটি সম্পন্ন করা সম্ভব হতো না। তিনি বলেন, দীর্ঘ প্রতীক্ষার পর এ প্রকল্প বাস্তবায়িত হওয়ায় এর অংশীদারেরা প্রত্যেকেই আজ গর্বিত।ভারতীয় হাইকমিশনের এক সংবাদ বিজ্ঞপ্তি বলা হয়েছে, রাষ্ট্রপতি প্রণব মুখার্জি আজ পালাটানায় গ্যাসভিত্তিক ৭২৬ মেগাওয়াট বিদ্যুৎকেন্দ্র উদ্বোধন করেন। অনুষ্ঠানে তিনি বলেন, ত্রিপুরা প্রাকৃতিক গ্যাসের মতো নানা সম্পদে পূর্ণ। দেশের এক কোণে অবস্থিত ও বন্ধুর ভূমিরূপের কারণে ত্রিপুরায় এ ধরনের একটি বিদ্যুৎকেন্দ্র তৈরি চ্যালেঞ্জের ব্যাপার। ওএনজিসি-ত্রিপুরা পাওয়ার কোম্পানির সাফল্যেরও প্রশংসা করেন রাষ্ট্রপতি। এ বিদ্যুৎকেন্দ্রের সুবাদে ত্রিপুরা প্রদেশে শিল্পায়ন দ্রুত বাড়বে বলে তিনি প্রত্যাশা ব্যক্ত করেন।
রাষ্ট্রপতি আরও বলেন, ইউনাইটেড নেশনস ফ্রেমওয়ার্ক কনভেনশন অন ক্লাইমেট চেঞ্জের (ইউএনএফসিসি) পরিচ্ছন্ন উন্নয়ন কার্যপদ্ধতি অনুযায়ী বিশ্বের বিভিন্ন দেশে স্থাপিত বিভিন্ন উৎপাদন কেন্দ্রের মধ্যে এটিই সবচেয়ে বড়।
অনুষ্ঠানে অন্যান্যের মধ্যে ত্রিপুরার গভর্নর দেবানন্দ কোনওয়ার, মুখ্যমন্ত্রী মানিক সরকার, কেন্দ্রীয় তেল ও গ্যাসমন্ত্রী ভিরাপ্পা মৈলি, কেন্দ্রীয় তেল ও গ্যাস প্রতিমন্ত্রী প্রণবকা লক্ষ্মী এবং ওপিটিটি ও ওএনজিসি গ্রুপের প্রধান সুধীর বাসুদেব উপস্থিত ছিলেন।
