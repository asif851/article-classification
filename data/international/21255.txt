
ভারতের জনপ্রিয় নারী বাইকচালক ভিনু পালিওয়াল সড়ক দুর্ঘটনায় মারা গেছেন। গত সোমবার সন্ধ্যায় মধ্যপ্রদেশের বিদিশা জেলায় এক সড়ক দুর্ঘটনায় প্রাণ গেল এই নারী মোটরবাইকচালকের। হিন্দুস্তান টাইমসের খবরে বলা হয়েছে, মোটরবাইকে ভারত অভিযানে বেরিয়েছিলেন ভিনু পালিওয়াল। তাঁর সঙ্গে ছিলেন দীপেশ তানওয়ার নামের অপর এক বাইকচালক। গত সোমবার সকালে লক্ষ্ণৌ থেকে হার্লে ডেভিডসন মোটরসাইকেলে ভুপালের উদ্দেশে রওনা দেন ভিনু ও দীপেশ। কাশ্মীর থেকে কন্যাকুমারী যাওয়াই ছিল তাঁদের লক্ষ্য। কিন্তু তা পূরণ হলো না। মধ্যপ্রদেশের বিদিশার কাছে গ্যারসপুর এলাকায় সড়ক দুর্ঘটনায় ছিটকে পড়েন ভিনু। হাসপাতালে নেওয়া হলেও বাঁচানো যায়নি তাঁকে। ওই দিন বিকেলে মৃত্যু হয় ভারতের এই নারী বাইকচালকের। ঘণ্টায় ১৮০ কিলোমিটার গতিতে হার্লে ডেভিডসন চালাতেন ভিনু। গত বছর নভেম্বরে ১৭ হাজার কিলোমিটার বাইক চালিয়ে রেকর্ড গড়েছিলেন তিনি। এ বছর ৫০ হাজার কিলোমিটার বাইকযাত্রা করে নতুন রেকর্ড গড়ার ইচ্ছে ছিল। রাজস্থানের জয়পুরে জন্ম ভিনু। তিনি ছিলেন ভারতের প্রথম নারী বাইকার। অথচ কলেজে পড়ার আগে বাইক চালাতে জানতেন না। বন্ধুর বাইক দিয়ে চালানো শেখেন। এরপর থেকেই বাইকের প্রতি ঝোঁক বাড়তে থাকে। এরপর বাইক চালানো তাঁর নেশায় পরিণত হয়। কিন্তু বিয়ের পর স্বামী বাইক চালানো পছন্দ করতেন না। এ জন্য কিছুদিন বাইক চালানো বন্ধও ছিল তাঁর। স্বামীর সঙ্গে ছাড়াছাড়ি হয়ে যায়। এরপর আবার বাইক চালানো শুরু করেন দুই সন্তানের এই মা। দেশজুড়ে মোটরবাইক জার্নি নিয়ে একটি তথ্যচিত্র বানানোর পরিকল্পনাও ছিল তাঁর। ইচ্ছে ছিল রাজনীতি শুরু করে পথ-সচেতনতা নিয়ে কাজ করারও। কিন্তু সেই স্বপ্ন আর পূরণ হলো না!
