
ভারতের প্রধানমন্ত্রী নরেন্দ্র মোদি বলেছেন, তাঁর দেশ ফিলিস্তিনকে অতিসত্বর স্বাধীন রাষ্ট্র হিসেবে দেখতে চায়। ফিলিস্তিনের প্রেসিডেন্ট মাহমুদ আব্বাসের সঙ্গে শনিবার রামাল্লায় এক বৈঠকে মোদি এ কথা বলেন।
ভারতের প্রথম প্রধানমন্ত্রী হিসেবে ফিলিস্তিন গেলেন মোদি। আজ শনিবার তিনি ফিলিস্তিন পৌঁছান। এনডিটিভির প্রতিবেদনে বলা হয়, বৈঠকে ফিলিস্তিনের প্রেসিডেন্ট মাহমুদ আব্বাস ভারতের প্রধানমন্ত্রীকে ‘মহান অতিথি’ বলে সম্বোধন করেন। ফিলিস্তিনিরা এই সফরকে ঐতিহাসিক বলে মন্তব্য করেন।
আল-জাজিরা জানায়, মাহমুদ আব্বাসের সঙ্গে বৈঠকের আগে মোদি ফিলিস্তিনি প্রধানমন্ত্রী রামি হামদাল্লাহর সঙ্গে বৈঠক করেন। এ ছাড়া ফিলিস্তিনের প্রয়াত নেতা ইয়াসির আরাফাতের কবরে ফুল দিয়ে শ্রদ্ধা জানান মোদি।
ফিলিস্তিনকে স্বীকৃতি দেওয়া প্রথম অ-আরব দেশ ভারত। ফিলিস্তিনের সঙ্গে কূটনৈতিক সম্পর্কও বজায় রেখে চলছে দেশটি। ফিলিস্তিন সফর শেষে মোদি সংযুক্ত আরব আমিরাত (ইউএই) ও ওমান যাবেন।
কয়েক সপ্তাহ আগে ভারত সফর করেন ইসরায়েলের প্রধানমন্ত্রী বেনিয়ামিন নেতানিয়াহু। গত জুলাইয়ে ভারতের প্রথম প্রধানমন্ত্রী হিসেবে ইসরায়েল সফরে গিয়েছিলেন মোদি।
