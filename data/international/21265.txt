
নয় বছরের শাসনামলে ‘কোনো প্রকার ভুল’ করে থাকলে তার জন্য ক্ষমা চেয়েছেন পাকিস্তানের সাবেক প্রেসিডেন্ট জেনারেল পারভেজ মোশাররফ৷ গত বৃহস্পতিবার এক টেলিভিশন সাক্ষাৎকারে আবেগঘন কণ্ঠে ক্ষমা চান সাবেক এই স্বৈরশাসক৷এআরআই নিউজ টেলিভিশনকে মোশাররফ বলেন, ‘আমি যা করেছি, তার সবই করেছি দেশের জন্য৷ এটা ভুল হতে পারে৷ তবে সেখানে কোনো খারাপ উদ্দেশ্য ছিল না৷ এর পরও যদি কেউ মনে করেন, আমি ভুল করেছি, আমি তার জন্য ক্ষমা চাইছি৷’ তিনি আরও বলেন, দেশ বর্তমানে যেসব চ্যালেঞ্জের মুখোমুখি হচ্ছে, তার মধ্যে কঠিন হচ্ছে অর্থনীতি পুনরুদ্ধার এবং চরমপন্থা ও সন্ত্রাসবাদ সামাল দেওয়া৷১৯৯৯ থেকে ২০০৮ সাল পর্যন্ত পাকিস্তানের ক্ষমতায় ছিলেন জেনারেল মোশাররফ৷ এই প্রথম ক্ষমতায় থাকার সময় নিজের কর্মকাণ্ড ও সিদ্ধান্তের জন্য ক্ষমা চাইলেন সাবেক এই সেনাপ্রধান৷ নওয়াজ শরিফের সঙ্গে ক্ষমতার দ্বন্দ্বের একপর্যায়ে ১৯৯৯ সালে তাঁকে ক্ষমতাচ্যুত করেন েমাশাররফ৷ ২০০৭ সালের ৩ নভেম্বর দেশে জরুরি অবস্থা জারির ঘটনায় বর্তমানে রাষ্ট্রদ্রোহ মামলার মুখোমুখি তিনি৷ তাঁর বিরুদ্ধে আরও মামলা রয়েছে৷এআরআই নিউজকে দেওয়া সাক্ষাৎকারে মোশাররফ বলেন, সব মামলা থেকে তিনি অব্যাহতি পেতে চান৷ এ লক্ষ্যে তিনি আদালতের মুখোমুখি হতে প্রস্তুত আছেন৷বর্তমান পাকিস্তান মুসলিম লিগ (এন) সরকারের অর্থনৈতিক নীতির কড়া সমালোচনা করেন মোশাররফ৷ তিনি বলেন, ‘ভিক্ষুকেরা যেখানেই যায়, সব সময়ই লাথি খায়৷’ আন্তর্জাতিক মুদ্রা তহবিল (আইএমএফ) ও বিশ্বব্যাংকের কাছে সরকারের ধরনা দেওয়ার সমালোচনা করেন তিনি৷ মোশাররফ দাবি করেন, তিনি ক্ষমতায় থাকার সময় ভিক্ষার থালা ভেঙে ফেলেছিলেন৷ বর্তমান সরকার আবার ভিক্ষা করা শুরু করেছে৷প্রভাবশালী সেনাবাহিনী ও গোয়েন্দা সংস্থা আইএসআইকে সমর্থন দিতে জনগণের প্রতি আহ্বান জানিয়ে মোশাররফ বলেন, যেখানে প্রয়োজন, সেখানে শক্তি প্রয়োগ করতে হবে৷ তালেবান জঙ্গিদের সঙ্গে শান্তি আলোচনার প্রতিও সমর্থন জানান তিনি৷ ডন৷
