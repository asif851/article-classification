
কাজাখস্তানের রাজধানী আস্তানায় আগামীকাল রোববার থেকে শুরু হচ্ছে দুই দিনব্যাপী বিজ্ঞান ও প্রযুক্তি বিষয়ক ওআইসির প্রথম শীর্ষ সম্মেলন। এতে ওআইসি সদস্যভুক্ত দেশগুলোর সরকার ও রাষ্ট্রপ্রধানেরা অংশ নিচ্ছেন। সম্মেলনে মিয়ানমারের রোহিঙ্গা মুসলিমদের মানবিক পরিস্থিতি নিয়ে আলোচনা হবে। 
সম্মেলনে বাংলাদেশ প্রতিনিধিদলের নেতৃত্ব দিতে রাষ্ট্রপতি মো. আবদুল হামিদ আজ দুপুরে কাজাখস্তানের উদ্দেশে রওনা হয়ে গেছেন।আজ শনিবার কাজাখস্তানের পররাষ্ট্রমন্ত্রী কাইরাত আবদ্রাখমানোভ গণমাধ্যমকে বলেছেন, আস্তানায় আগামীকাল থেকে শুরু হওয়া ওআইসির সম্মেলনে মিয়ানমারের রাখাইন রাজ্যে চলমান পরিস্থিতি আলোচনায় স্থান পাবে। মিয়ানমারের মুসলিম রোহিঙ্গাদের সংকট নিয়ে তুরস্কের প্রতিনিধিরা আলোচনার প্রস্তাব তুলবেন। এর আগে তুরস্কের পররাষ্ট্রমন্ত্রীর সঙ্গে বৈঠক করেন কাজাখস্তানের পররাষ্ট্রমন্ত্রী কাইরাত আবদ্রাখমানোভ। তুরস্কের পররাষ্ট্রমন্ত্রীর সঙ্গে অনুষ্ঠিত ওই বৈঠক নিয়ে সাংবাদিকদের প্রশ্নের জবাবে কাইরাত আবদ্রাখমানোভ বলেন, রাখাইন রাজ্যের সাম্প্রতিক সংঘাতে বিপর্যস্ত রোহিঙ্গা মুসলিম সম্প্রদায়ের চলমান সংকটকে আমরা অধিক গুরুত্ব দিচ্ছি। কাইরাত আবদ্রাখমানোভ আরও বলেন, ‘রাখাইন থেকে প্রাণভয়ে বাংলাদেশে পালিয়ে আসা রোহিঙ্গা শরণার্থীদের ক্যাম্প পরিদর্শন করেছেন তুরস্কের পররাষ্ট্রমন্ত্রী। সদ্য শেষ হওয়া তাঁর এ সফর নিয়ে আমরা আলোচনা করি।’জাতিসংঘ বলেছে, গত দুই সপ্তাহে ২ লাখ ৭০ হাজার রোহিঙ্গা পালিয়ে বাংলাদেশে এসেছে। বাংলাদেশের শরণার্থীশিবিরগুলোতে পালিয়ে আসা রোহিঙ্গাদের থাকার মতো যথেষ্ট জায়গা হচ্ছে না। সূত্র: স্পুটনিক।
