
যুক্তরাষ্ট্রের প্রেসিডেন্ট বারাক ওবামা গত সোমবার তাঁর দেশের কর্মজীবী লোকজনের জন্য একটি প্রস্তাব উপস্থাপন করেছেন। প্রস্তাব অনুযায়ী, বিভিন্ন খাতের ৫০ লাখের বেশি কর্মী তাঁদের নির্ধারিত সময়ের পর অতিরিক্ত কাজের (ওভারটাইম) সুযোগ পাবেন। তবে ওবামার এই পদক্ষেপ আইনি চ্যালেঞ্জের মুখে পড়তে পারে বলে আশঙ্কা করা হচ্ছে। খবর রয়টার্সের।হাফিংটন পোস্ট পত্রিকায় প্রকাশিত এক নিবন্ধে ওবামা লেখেন যে প্রস্তাবটি বাস্তবায়িত হলে কর্মজীবী নাগরিকদের ন্যূনতম আয় দ্বিগুণ হবে। তাঁরা অতিরিক্ত সময়ের কাজের জন্য সপ্তাহে ৯৭০ ডলার থেকে ৫০ হাজার ৪৪০ ডলার পর্যন্ত আয় করতে পারবেন। ওবামা তাঁর লেখায় বলেন, ‘আজকাল অনেক মার্কিনই প্রতিদিন অনেক সময় ধরে কাজ করেন। কিন্তু তাঁদের যতটা প্রাপ্য সে তুলনায় বেতন পান অনেক কম।’দাপ্তরিক পদে থাকা (হোয়াইট কলার) অধস্তন কর্মীদের এত দিন অতিরিক্ত সময়ের কাজের বেতন-ভাতা দেওয়া হতো না। তাঁদেরও এই প্রস্তাবের আওতায় আনা হবে কি না সেটিও পরিষ্কার নয়।ওবামা জানান, চলতি সপ্তাহের শেষের দিকে এই প্রস্তাব নিয়ে তিনি বিস্তারিত আলোচনা করবেন। তবে বিষয়টি নিয়ে মার্কিন শ্রমমন্ত্রী থমাস পেরেজের গতকাল মঙ্গলবারই সংবাদ সম্মেলন করার কথা ছিল।ওবামার লেখাটি প্রকাশিত হওয়ার পর থেকে ব্যবসায়ী গোষ্ঠী সমালোচনা শুরু করেছে। তারা বলছে, প্রস্তাবটি পাস হলে মার্কিন শ্রমিকদের পকেটে বাড়তি অর্থ ঢুকবে বটে। তবে এর নেতিবাচক আরেকটি দিক হলো—অনেকে চাকরি হারাতে পারেন।ইউএস চেম্বার অব কমার্সের সহসভাপতি র্যা নডি জনসন বলেন, আরও কর্মীদের অতিরিক্ত সময়ের বেতন দেওয়ার আওতায় আনা হলে, পূর্ণকালীন কর্মজীবীর সংখ্যা কমাতে হবে এবং অনেক কর্মী পদোন্নতি থেকে বঞ্চিত হবেন। তিনি আরও বলেন, এই প্রস্তাব বাস্তবতাবিবর্জিত। এটি বাস্তবায়িত হলে নিয়োগদাতাদের ওপর অতিরিক্ত চাপ বাড়বে।
