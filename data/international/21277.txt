
আবার শব্দের চেয়ে দ্রুত গতির পারমাণবিক উৎক্ষেপণযানের পরীক্ষা চালিয়েছে চীন। দেশটির প্রতিরক্ষা মন্ত্রণালয় এই তথ্যের সত্যতা নিশ্চিত করেছে। বেইজিংয়ের সবশেষ এই পদক্ষেপে তীব্র প্রতিক্রিয়া জানিয়েছে ওয়াশিংটন।
বার্তা সংস্থা পিটিআইয়ের খবরে বলা হয়, আজ রোববার ওই অস্ত্রের পরীক্ষা চালায় চীন। এ নিয়ে গত ১৮ মাসের মধ্যে এই অস্ত্রের চারবার সফল পরীক্ষা চালিয়েছে বেইজিং।
দক্ষিণ চীন সমুদ্র ঘিরে চীনের সঙ্গে যুক্তরাষ্ট্রের উত্তেজনা চলছে। এমন প্রেক্ষাপটে অতিশাব্দিক পারমাণবিক উৎক্ষেপণযানের পরীক্ষা চালাল চীন। চীনা উৎক্ষেপণযানটিকে ‘ডব্লিউইউ-১৪’ নামে অভিহিত করছে যুক্তরাষ্ট্র। অস্ত্রটির সবশেষ পরীক্ষাকে ‘চরম রণকৌশল’ বলে অভিহিত করেছে যুক্তরাষ্ট্র।
তবে চীনের প্রতিরক্ষা মন্ত্রণালয়ের দাবি, নিজেদের ভূখণ্ডে পূর্বনির্ধারিত ওই বৈজ্ঞানিক গবেষণা ও পরীক্ষা স্বাভাবিক ব্যাপার। কোনো দেশ বা লক্ষ্য সামনে রেখে এই পরীক্ষা চালানো হয়নি।
সামরিক পর্যবেক্ষকেরা বলছেন, বারবার এই ধরনের পরীক্ষা এটাই প্রমাণ করে যে, অঞ্চলটিতে যুক্তরাষ্ট্রের হস্তক্ষেপের পরিপ্রেক্ষিতে বেইজিং তার শক্তি জোরদার করছে।
