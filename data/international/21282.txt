
কয়েক মিনিটের জন্য দাঁড়িয়েছিল ট্রেনটি। অল্প দূরেই স্টেশন। এ সময় প্রসববেদনা উঠল এক যাত্রীর। তড়িঘড়ি ঢুকলেন টয়লেটে। সন্তান জন্ম দিয়েই অজ্ঞান হয়ে গেলেন তিনি। নবজাতকটি ভূমিষ্ঠ হয়ে টয়লেটের প্যান দিয়ে নিচে পড়ে গেল। অচেতন প্রসূতিকে নিয়ে ট্রেন চলে এল স্টেশনে। পরে জীবন্ত ও সুস্থ অবস্থায় পাওয়া গেল বাচ্চাটিকে।
ভারতের রাজস্থান রাজ্যের হনুমানগড় স্টেশন এলাকায় গতকাল সোমবার এ ঘটনা ঘটে। বার্তা সংস্থা এএফপি এ খবর জানিয়েছে। রেলওয়ে পুলিশের জ্যেষ্ঠ কর্মকর্তা সুভাষ বিষ্ণু জানান, প্রচণ্ড প্রসববেদনা অনুভব করায় ওই নারী শৌচাগারে গিয়ে শিশুটির জন্ম দেন। ভারতের অধিকাংশ ট্রেনের শৌচাগার থেকে ময়লা সরাসরি রেললাইনে পড়ে। শিশুটিও শৌচাগারের ভেতর দিয়ে রেললাইনের ওপর পড়ে যায়। প্রসূতি অজ্ঞান হয়ে যান। ট্রেনটি স্টেশনে চলে আসার পর তাঁকে টয়লেট থেকে উদ্ধার করা হয়।ওদিকে স্থানীয় এক নিরাপত্তারক্ষী নবজাতকটিকে রেললাইনের ওপর কাঁদতে দেখে পুলিশকে খবর দেন। পরে তাকে উদ্ধার করে স্থানীয় একটি হাসপাতালে ভর্তি করা হয়। পরে তাকে খুঁজে পান মা–বাবা।আরেক পুলিশ কর্মকর্তা রাম সিং বলেন, শিশুটিকে জীবন্ত ও সুস্থ অবস্থায় ফিরে পেয়ে তার মা–বাবা খুবই খুশি। শিশুটি বেঁচে থাকবে, এমনটা ভাবেননি তাঁরা।
