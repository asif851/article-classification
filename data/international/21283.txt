
বিশ্বে কত মানুষ খিদের যন্ত্রণা নিয়ে ঘুমাতে যায়; কত মানুষ ক্রনিক অনাহার ও অপুষ্টিজনিত রোগে মারা যায় তার কোনো লেখাজোখা নেই। অথচ এমন অসংখ্য মানুষ আছে যারা প্রতি বেলায় যত বাড়তি খাবার ফেলে দেয় তা দিয়ে অনাহারীদের একটা বড় অংশ উদরপূর্তি করতে পারে।এই অমানবিক অপচয়ের অভিনব প্রতিবাদে এক মহান উদ্যোগ নিয়েছে যুক্তরাজ্যের একটি রেঁস্তোরা। ডেইলি মেইলের এক প্রতিবেদনে এ খবর জানানো হয়েছে।প্রতিবেদনে বলা হয়েছে, লিডস শহরে গড়ে ওঠা রেঁস্তোরাটির নাম ‘দ্য রিয়াল জাঙ্ক ফুড প্রজেক্ট’। শহরের অন্যান্য রেঁস্তোরাগুলোতে খদ্দেররা যে বাড়তি খাবার বা এঁটো টেবিলে ফেলে রেখে যান, যেসব এঁটো দান করা হয় এই রেঁস্তোরাকে। আর বিভিন্ন সুপার শপ আগে যেসব বাড়তি শাক-সবজি, ফলমূল, মাছ-মাংস ফেলে দিত, তারাও সেসব এখন পাঠিয়ে দেয় এ রেস্তোরাঁয়। আর এসব দিয়েই তৈরি হয় এখানকার খাবার।সপ্তাহে পাঁচদিন মূলত সকালের নাশতা আর রাতের খাবারই তৈরি করা হয়ে থাকে এখানে। নির্দিষ্ট কোনো মেন্যু নয় বরং বৈচিত্র আনতে প্রতিদিনই ভিন্ন ভিন্ন খাবার তৈরি করা হয়ে থাকে। তবে প্রতিদিনই সবজি ও মাংসের কোনো না কোনো আইটেম থাকেই। মজার বিষয়, এ রেঁস্তোরার খদ্দেররা খাওয়া শেষে নিজেদের সামর্থ্যমতো বিল দেন। অর্থাত্, এখানে খাবার খাওয়ার জন্য ধরাবাধা কোনো বিল চাপিয়ে দেয়নি মালিক পক্ষ।পাচক (শেফ) এডাম স্মিথ গত ডিসেম্বরে এই রেঁস্তোরা চালু করেন। তিনি আশাপ্রকাশ করে বলেন, এ বছরের মধ্যে তাঁরা কমপক্ষে এক টন খাবার অপচয়ের হাত থেকে বাঁচাতে পারবেন।
