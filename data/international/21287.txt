
যুক্তরাষ্ট্রের রিপাবলিকান পার্টির প্রেসিডেন্ট প্রার্থী ডোনাল্ড ট্রাম্পের বিপক্ষে প্রকাশ্যে অবস্থান নিয়েছেন দলটির ৫০ জন খ্যাতিমান জাতীয় নিরাপত্তা বিশেষজ্ঞ। বার্তা সংস্থা রয়টার্সের প্রতিবেদনে এই তথ্য জানানো হয়।গতকাল সোমবার ওই ৫০ জন নিরাপত্তা বিশেষজ্ঞ একটি খোলা চিঠিতে সতর্ক করেছেন, যুক্তরাষ্ট্রকে নেতৃত্ব দেওয়ার জন্য ট্রাম্প অযোগ্য। যুক্তরাষ্ট্রের ইতিহাসে তিনি হবেন সবচেয়ে বেপরোয়া প্রেসিডেন্ট।৫০ জনের দলে সিআইএর একজন সাবেক পরিচালকও আছেন। রিপাবলিকান নিরাপত্তা বিশেষজ্ঞদের এই দল বলেছে, ট্রাম্পের প্রেসিডেন্ট হওয়ার মতো বৈশিষ্ট্য, মূল্যবোধ ও অভিজ্ঞতার অভাব রয়েছে।
চিঠিতে বলা হয়, ট্রাম্প যুক্তরাষ্ট্রের নৈতিক কর্তৃত্ব দুর্বল করে দিয়েছেন। মার্কিন সংবিধান, আইন, প্রতিষ্ঠান, ধর্মীয় সহিষ্ণুতা, গণমাধ্যমের স্বাধীনতা, স্বাধীন বিচারব্যবস্থা প্রভৃতির ব্যাপারে ট্রাম্পের মৌলিক জ্ঞানের অভাব আছে বলে প্রতীয়মান হয়।  চিঠিতে স্বাক্ষরকারীরা বলেন, তাঁরা কেউ ট্রাম্পকে ভোট দেবেন না।  খোলা চিঠির প্রতিক্রিয়া দেখিয়েছেন ট্রাম্প। চিঠিতে স্বাক্ষরকারীদের ‘ব্যর্থ ওয়াশিংটন এলিট’ গোষ্ঠীর একটি অংশ হিসেবে বর্ণনা করেছেন তিনি। একই সঙ্গে বলেছেন, এসব লোক ক্ষমতা ধরে রাখতে আগ্রহী।
