
হলিউডের প্রযোজক হার্ভে ওয়েনস্টেইনের সঙ্গে তাঁর স্ত্রী ফ্যাশন ডিজাইনার জিওর্জিনা চাপম্যানের বিবাহবিচ্ছেদ হতে যাচ্ছে। এ খবর চাওর হওয়ার সঙ্গে সঙ্গে আবারও খবরের শিরোনামে হলিউডের মুভি মোঘল হার্ভে ওয়েনস্টেইন। যৌন নিপীড়নের অভিযোগ ওঠা হার্ভেকে যুক্তরাষ্ট্রের একটি রেস্তোরাঁয় চড় মেরেছেন এক ব্যক্তি।
সাউথ চায়না মনিং পোস্টের খবরে বলা হয়েছে, যুক্তরাষ্ট্রে অ্যারিজোনার স্কটসডেলে এলিমেন্টস নামের ওই রেস্তোরাঁয় খেতে গিয়েছিলেন হার্ভে ওয়েনস্টেইন। সেখানে এক ব্যক্তি হার্ভের উদ্দেশে নানা কটূক্তি করে দুবার চড় মারেন তাঁকে। এ ঘটনার একটি ভিডিও প্রকাশ হয়েছে।
গত মঙ্গলবার হার্ভে ওই রেস্তোরাঁয় রাতের খাবার খেতে যান। এ সময় একজন তাঁর সঙ্গে ছবি তোলার আগ্রহ দেখান। কিন্তু রাজি হননি হলিউডের প্রযোজক হার্ভে ওয়েনস্টেইন। খাওয়া শেষে তিনি বের হয়ে যাওয়ার সময় ওই ব্যক্তি তাঁকে হলিউডের অভিনেত্রীদের যৌন হয়রানি করায় নানা বিরূপ মন্তব্য করেন এবং গালে দুবার চড় মারেন। ওই ব্যক্তির নাম স্টিভ। তবে হার্ভে পুলিশের কাছে অভিযোগ করেননি। হার্ভের পক্ষ থেকে এক বিবৃতিতে জানানো হয়েছে, রেস্তোরাঁর যে খবর গণমাধ্যমে প্রকাশ করা হয়েছে, তা মোটেও সত্যি নয়।
ব্যক্তিজীবনে বেশ বিপদে আছেন হার্ভে। স্ত্রী জিওর্জিনা চ্যাপম্যানের সঙ্গে ছাড়াছাড়ি আগেই হয়েছে। এবার কাগজে-কলমেও বিচ্ছেদ হয়ে যাচ্ছে। ২০০৭ সালে তাঁরা বিয়ে করেছিলেন।
গত বছর নিউইয়র্ক টাইমস ম্যাগাজিন ৬৫ বছর বয়সী হার্ভে ওয়েনস্টেইনের যৌন কেলেঙ্কারির খবর ফাঁস করে। সেখানে বলা হচ্ছে, গত তিন দশকে তিনি অন্তত আটজন নারীকে যৌন হয়রানি করেছেন। এরপর মার্কিন প্রযোজক হার্ভের বিরুদ্ধে ধর্ষণের অভিযোগ তোলেন কয়েকজন অভিনেত্রী। হলিউডের জনপ্রিয় তারকা অ্যাঞ্জেলিনা জোলি ও গিনেথ প্যালট্রো, ইতালিয়ান অভিনেত্রী আসিয়া আর্জেন্তোও, নরওয়ের অভিনেত্রী ও মডেল নাতাশিয়া মালথে যৌন হয়রানির অভিযোগ করেন। কেউ কেউ বলেন, হার্ভে ওয়েনস্টেইনের কাছে তাঁরা ধর্ষণের শিকার হয়েছিলেন।
হার্ভে ওয়েনস্টেইনের বিরুদ্ধে যৌন হয়রানির অভিযোগ ওঠার পর সারা বিশ্বে ঘটে যাওয়া যৌন হয়রানির ঘটনাগুলো সামনে চলে আসতে শুরু করে। যেসব নারী ও পুরুষ যৌন হয়রানির শিকার হয়েছেন, তাঁরা সামাজিক যোগাযোগের মাধ্যমে হ্যাশট্যাগ ‘#মিটু’ দিয়ে সেই তিক্ত অভিজ্ঞতার কথা প্রকাশ করছেন। নারীরা হার্ভে ওয়েনস্টেইনের বিরুদ্ধে ধর্ষণসহ যৌন হয়রানির দুই ডজনের বেশি অভিযোগ করেছেন। যদিও হার্ভে সব অভিযোগ অস্বীকার করেন। তিন বলেন, সম্মতি ছাড়া তিনি কারও সঙ্গে শারীরিক সম্পর্ক করেননি।
পরে হার্ভি ওয়াইনস্টিনকে পুনর্বাসনকেন্দ্রে পাঠানো হয়।
