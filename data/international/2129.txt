
দীর্ঘদিনের সঙ্গিনী ভ্যালেরি ত্রিয়াবেলারের সঙ্গে বিচ্ছেদের আনুষ্ঠানিক ঘোষণা দিয়েছেন ফ্রান্সের প্রেসিডেন্ট ফাঁসোয়া ওলাঁদ। প্রথমে এ-সংক্রান্ত খবরকে গুজব বলে উড়িয়ে দিয়েছিল প্রেসিডেন্টের দপ্তর। তবে গত শনিবার বিচ্ছেদের বিষয়টি নিশ্চিত করে আনুষ্ঠানিক বিবৃতি দেন প্রেসিডেন্ট নিজেই।প্রেসিডেন্টের সঙ্গে বিচ্ছেদ সত্ত্বেও দাতব্যকাজে ভারত সফরে যাচ্ছেন কাগজে-কলমে এত দিন ফার্স্ট লেডি থাকা ভ্যালেরি ত্রিয়াবেলার। গতকাল রোববার রাতেই তাঁর ভারতের মুম্বাইয়ে পৌঁছানোর কথা।বার্তা সংস্থা এএফপিকে প্রেসিডেন্ট ওলাঁদ শনিবার টেলিফোনে বলেন, ‘সবাইকে জানাতে চাই যে আমি ভ্যালেরি ত্রিয়াবেলারের সঙ্গে সম্পর্কের ইতি ঘটিয়েছি।’ তিনি বলেন, বিষয়টি ব্যক্তিগত বলে তিনি রাষ্ট্রপ্রধান হিসেবে নন, বরং কথা বলছেন একজন সাধারণ নাগরিক হিসেবে।এদিকে আন্তর্জাতিক দাতব্য সংস্থা অ্যাকশন এগেইনস্ট হাঙ্গারের কার্যক্রম দেখতে গতকাল রাতে ভারতের মুম্বাইয়ে পৌঁছার কথা ত্রিয়াবেলারের। সংস্থাটির একজন কর্মকর্তা নাম প্রকাশ না করার শর্তে জানান, ওলাঁদের সঙ্গে বিচ্ছেদের ঘোষণা সত্ত্বেও ত্রিয়াবেলারের মুম্বাই সফর নিয়ে কোনো সংশয় নেই। তবে তাঁর সফরসূচিতে পরিবর্তন আসতে পারে।গত মাসে ফরাসি বিনোদন সাময়িকী ক্লোজার অভিনেত্রী জুলি গায়েতের সঙ্গে ওলাঁদের পরকীয়ার খবর ফাঁস করার পর এই প্রথম জনসমক্ষে আসছেন ত্রিয়াবেলার। প্রেসিডেন্টের পরকীয়ার খবর প্রকাশ হওয়ার পর হাসপাতালে ভর্তি হয়েছিলেন তিনি।দীর্ঘদিনের জুটি ওলাঁদ ও ত্রিয়াবেলার ২০০৭ সাল থেকে একত্রে বসবাস করছিলেন। এএফপি।
