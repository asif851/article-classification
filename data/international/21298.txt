
ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের পর এবার জম্মু ও কাশ্মীরের সাবেক মুখ্যমন্ত্রী ফারুক আবদুল্লাহর মাথা কাটতে ফতোয়া দেওয়া হয়েছে।
উত্তর প্রদেশের আগ্রার বজরং দলের নেতা গোবিন্দ পরাশর এই ফতোয়া দিয়েছেন। ফতোয়ায় ফারুককে ‘জাতীয়তাবিরোধী’ হিসেবে আখ্যায়িত করে তাঁর মাথার দাম এক লাখ রুপি ধার্য করেছেন পরাশর।
পরাশরের ভাষ্য, জম্মু-কাশ্মীরে সেনাদের ওপর যারা পাথর ছুড়ছে, তাদের হয়ে কথা বলছেন ফারুক। এটা মেনে নেওয়া যায় না। ফারুকের মাথা কাটতে পারলে এক লাখ রুপি ইনাম দেওয়া হবে।
পরাশর আগ্রার গো-রক্ষা কমিটির প্রধানও।
এর আগে পশ্চিমবঙ্গের মুখ্যমন্ত্রী মমতার বিরুদ্ধে ফতোয়া দিয়েছিলেন বিজেপির আগ্রার যুব মোর্চার নেতা যোগেশ ভার্সনে।
মমতার মাথা কেউ কেটে আনলে তাঁকে পুরস্কার হিসেবে ১১ লাখ রুপি দেবেন বলে ঘোষণা দিয়েছিলেন যোগেশ।
বিজেপির ওই যুবনেতার অভিযোগ, মমতা তাঁর রাজ্যে সরস্বতী পূজা করতে দেন না। রামনবমী ও হনুমানজয়ন্তীতে সমাবেশ করতে দেন না। তিনি মুসলমান সম্প্রদায়ের তোয়াজ করে যাচ্ছেন। তাই তিনি চরম শাস্তি পাওয়ার যোগ্য।
আরও পড়ুন: মমতার মাথা কেটে আনলে পুরস্কার ১১ লাখ রুপি
