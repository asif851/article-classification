
সাংবাদিকতার ‘নোবেল’ হিসেবে খ্যাত পুলিৎজার পুরস্কার ঘোষণা করা হবে আজ সোমবার। জোর কানাঘুষা চলছে, এডওয়ার্ড স্নোডেনের ফাঁস করা গোপন তথ্যের ভিত্তিতে মার্কিন গোয়েন্দাদের আড়ি পাতার কেলেঙ্কারি উন্মোচন করে দেওয়া সাংবাদিকেরাই এবার পেতে যাচ্ছেন সম্মানজনক এই পুরস্কার।পুলিৎজার পুরস্কার দেওয়া হয় যুক্তরাষ্ট্র থেকে। দেশটির জাতীয় নিরাপত্তা সংস্থার (এনএসএ) চুক্তিভিত্তিক কর্মী ছিলেন স্নোডেন। দেশে-বিদেশে অসংখ্য মানুষের ফোনে আড়ি পেতে তথ্য সংগ্রহ করত এনএসএ। গত বছর সেই তথ্য ফাঁস করে দিয়ে বিশ্বজুড়ে তোলপাড় সৃষ্টি করেন স্নোডেন। স্নোডেন এখন বিশ্বজুড়ে ‘নায়ক’। নিজের দেশের নাগরিকদেরও একটি অংশ তাঁকে বাহবা দিয়েছে। কিন্তু আরেকটি অংশের কাছে তিনি ‘বিশ্বাসঘাতক’, যিনি দেশের স্বার্থ জলাঞ্জলি দিয়েছেন।স্নোডেনের ফাঁস করা গোপন নথিগুলো ধারাবাহিকভাবে প্রকাশ করে যুক্তরাষ্ট্রের ওয়াশিংটন পোস্ট ও যুক্তরাজ্যের গার্ডিয়ান পত্রিকা। এই দুই পত্রিকার সংশ্লিষ্ট সাংবাদিকেরাই এবার হয়তো পুলিৎজার পেতে পারেন। এএপি।
