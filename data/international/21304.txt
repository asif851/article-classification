
পাকিস্তানের সাবেক প্রেসিডেন্ট আসিফ আলী জারদারি বলেছেন, তিনি নওয়াজ শরিফের সঙ্গে হাত মেলাবেন না। তাঁর অভিযোগ, নওয়াজ শরিফ ও তাঁর ভাই শাহবাজ শরিফ তাঁকে (জারদারি) দুই দফায় হত্যার পরিকল্পনা করেছিলেন।
ডন অনলাইনের প্রতিবেদনে এ কথা বলা হয়েছে। জারদারির উদ্ধৃতি দিয়ে তাঁর দল পাকিস্তান পিপলস পার্টির (পিপিপি) তথ্যসচিব চৌধুরী মঞ্জুর এ কথা জানিয়েছেন। জারদারি বলেছেন, ‘নব্বইয়ের দশকে আটক থাকার সময় শরিফের ভাইয়েরা আমাকে দুই দফায় হত্যার পরিকল্পনা করেন...তবে সৃষ্টিকর্তার ইচ্ছায় তাঁরা সফল হননি।’
করাচি ত্যাগ করার আগে শনিবার জারদারি দলের নেতাদের সঙ্গে বৈঠক করেন এবং আগামী সাধারণ নির্বাচনকে সামনে রেখে দলের নেতাদের কঠোর পরিশ্রম করতে বলেন। দলের নেতাদের সঙ্গে বৈঠকের সময় জারদারি বলেন, তাঁর সমর্থন পেতে নওয়াজ শরিফ তাঁর সঙ্গে যোগাযোগের চেষ্টা করছেন। জারদারি বলেন, ‘আমি এটা প্রত্যাখ্যান করেছি। প্রয়াত বেনজির ভুট্টো ও আমার সঙ্গে তাঁরা যা করেছেন—তা এখনো ভুলিনি।’
জারদারি তাঁর দলের নেতাদের আরও বলেন, শরিফ ভাইদের সঙ্গে নেওয়া এখন খুবই কঠিন। তাঁরা দ্রুত রং বদলান। তাঁরা যখন বিপদে পড়েন, তখন তাঁরা আপনার সঙ্গে সহযোগিতা করতে প্রস্তুত। কিন্তু যখন তাঁরা নিরঙ্কুশ ক্ষমতা পান, তখন তাঁরা আপনাকে আঘাত করেন।
