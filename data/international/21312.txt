
জঙ্গিগোষ্ঠী ইসলামিক স্টেট (আইএস) সিরিয়ার প্রাচীন নগর পালমিরা আবার দখল করে নিয়েছে। পালমিরা থেকে হটিয়ে দেওয়ার নয় মাস পর আবার তারা নগরটি দখল করে নিল। যুক্তরাজ্যভিত্তিক মানবাধিকার সংগঠন সিরিয়ান অবজারভেটরি ফর হিউম্যান রাইটস আইএস এই তথ্য নিশ্চিত করেছে। গত শনিবার পালমিরায় আইএস ঢুকে পড়ার কয়েক ঘণ্টার মধ্যেই রুশ বিমান হামলার মুখে তারা পিছু হটে। তবে রোববার তারা নগরের কেন্দ্রস্থলে ঢুকে পড়ে।আইএস-সংশ্লিষ্ট বার্তা সংস্থা আমাকের প্রকাশিত ছবিতে দেখা যায়, রোববার আইএস সদস্যরা পালমিরায় অবস্থান করছে। আমাক দাবি করেছে, শহর থেকে সিরীয় বাহিনী পালিয়ে গেছে।পালমিরা ঐতিহ্যবাহী একটি শহর। জাতিসংঘের শিক্ষা, বিজ্ঞান ও সংস্কৃতি সংস্থা ইউনেসকো ১৯৮০ সালে পালমিরাকে বিশ্ব ঐতিহ্য ঘোষণা করে। ২০১১ সালে সিরিয়ায় গৃহযুদ্ধ শুরু হওয়ার আগে প্রতিবছর গড়ে দেড় লাখ পর্যটক পালমিরা ভ্রমণ করতেন। দুই হাজার বছরেরও বেশি সময়ের পুরোনো মন্দির, কারুকার্যমণ্ডিত স্তম্ভসহ নানা নিদর্শনের জন্য বিখ্যাত শহরটি। তবে ২০১৫ সালের মে মাসে প্রথম পালমিরা দখল করে আইএস। তারা সেখানকার বিশ্ব ঐতিহ্যের তালিকাভুক্ত মন্দিরসহ অনেক স্থাপনা ধ্বংস করে। চালায় হত্যাযজ্ঞ। রুশ বিমান হামলার সহযোগিতায় গত মার্চে আইএসকে পালমিরা থেকে হটিয়ে দেওয়া হয়েছিল।সিরিয়ার প্রাচীন নিদর্শক-বিষয়ক সংস্থার মহাপরিচালক মামুন আবদুলকরিম বলেন, ‘দুর্যোগ নেমে এসেছে। আমি পুরোপুরি হতবিহ্বল। আমি আশা হারিয়ে ফেলছি। মনে হচ্ছে, আমরা শহরটির নিয়ন্ত্রণ হারিয়ে ফেলেছি।’ তিনি বলেন, কিছুদিনের মধ্যে শহরের মূল্যবান অনেকগুলো ঐতিহ্যবাহী নিদর্শন রাজধানী দামেস্কে সরিয়ে নেওয়া হয়েছে। তবে শহরে এখনো কিছু প্রাচীন নিদর্শন রয়েছে। এর মধ্যে প্রাচীন দুর্গ ও উন্মুক্ত মঞ্চ হুমকির মধ্যে রয়েছে। এখনই যদি সাঁড়াশি অভিযান চালিয়ে আইএস সদস্যদের তাড়িয়ে দেওয়া যায়, তবে ওই নিদর্শনগুলো রক্ষা করা যেতে পারে।সিরিয়ায় থাকা বিবিসির সাংবাদিক জানান, সরকারি বাহিনী আলেপ্পো পুনর্দখল নিয়ে বেশি মনোযোগ দেওয়ার সুযোগ নিয়ে আইএস সদস্যরা পালমিরা দখল করে নিয়েছেন।বিবিসি জানিয়েছে, হোমস প্রদেশের গভর্নর তালাল বারাজি বলেন, সরকারি বাহিনী শহর থেকে বেরিয়ে গেলেও এখন তারা ইসলামিক স্টেটকে পর্যুদস্ত করার জন্য নতুন করে পুনর্গঠিত হচ্ছে। সরকারি বাহিনী আইএসকে শহরে থাকতে দেবে না। তাদের তাড়িয়ে দিতে সব প্রস্তুতি নেওয়া হচ্ছে। আলেপ্পো থেকে অনেক সেনাসদস্যকে পালমিরার দিকে পাঠানো হয়েছে। শক্তি বৃদ্ধি করে আইএসের ওপর হামলা চালানো হবে।পূর্ব আলেপ্পোয় আরও নিয়ন্ত্রণ: বার্তা সংস্থা এএফপি জানিয়েছে, সিরিয়ার সেনাবাহিনী গতকাল সোমবার আলেপ্পোর দক্ষিণ-পূর্বাঞ্চলের আরেকটি গুরুত্বপূর্ণ জেলা বিদ্রোহীদের কাছ থেকে দখল করে নিয়েছে। ফলে আলেপ্পোর ৯০ শতাংশের বেশি এলাকা এখন প্রেসিডেন্ট বাশার আল-আসাদ অনুগত বাহিনীর নিয়ন্ত্রণে চলে এসেছে। নগরীর বেশির ভাগ এলাকা একসময় বিদ্রোহীদের নিয়ন্ত্রণে ছিল।সিরিয়ান অবজারভেটরি ফর হিউম্যান রাইটস জানায়, গতকাল বিদ্রোহীদের সঙ্গে ভয়াবহ যুদ্ধের পর আসাদের অনুগত বাহিনী শেখ সাঈদ জেলা দখল করে নেয়। ফলে এখন কেবল পার্শ্ববর্তী আর দুটি জেলা বিদ্রোহীদের নিয়ন্ত্রণে রয়েছে।
