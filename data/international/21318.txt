
দক্ষিণ আফ্রিকার বর্ণবাদবিরোধী আন্দোলনের অবিসংবাদিত নেতা ও আন্তর্জাতিক শান্তি আন্দোলনের অগ্রসৈনিক নেলসন ম্যান্ডেলার মৃত্যুতে বাংলাদেশের বিভিন্ন সংগঠন ও ব্যক্তির পক্ষে শোক বিবৃতি দেওয়া হয়েছে।বিবৃতিদাতা সংগঠনগুলোর মধ্যে রয়েছে বাংলাদেশের কমিউনিস্ট পার্টি (সিপিবি), জাতীয় সমাজতান্ত্রিক দল (জাসদ), বাংলাদেশ ন্যাশনাল আওয়ামী পার্টি, গণফোরাম, নাগরিক ঐক্য, বাংলাদেশ মহিলা পরিষদ, বঙ্গবন্ধু সাংস্কৃতিক জোট, জাগো গার্মেন্টস ফেডারেশন ইত্যাদি।জাতীয় সংসদের স্পিকার শিরীন শারমিন চৌধুরী, ডেপুটি স্পিকার শওকত আলী, ভূমি এবং দুর্যোগ ব্যবস্থাপনা ও ত্রাণমন্ত্রী আমির হোসেন আমু পৃথক বিবৃতিতে শোক প্রকাশ করেছেন।উল্লেখ্য, গত বৃহস্পতিবার রাতে দেশটির প্রেসিডেন্ট জ্যাকব জুমা রাষ্ট্রীয় টেলিভিশনে ম্যান্ডেলার পরলোকগমনের খবর ঘোষণা করেন। ফুসফুসে সংক্রমণজনিত অসুস্থতার কারণে প্রিটোরিয়ার মেডিক্লিনিক হাসপাতালে প্রায় তিন মাস চিকিৎসা নেওয়ার পর গত ১ সেপ্টেম্বর বাড়িতে ফেরেন তিনি।এসব বিবৃতিতে ম্যান্ডেলাকে বাংলাদেশের অকৃত্রিম বন্ধ হিসেবে উল্লেখ করে বলা হয়, তিনি ছিলেন বিশ্ব মানবতার শান্তির দূত। তাঁর মৃত্যু শান্তি প্রতিষ্ঠার লড়াইয়ে এক অপূরণীয় ক্ষতি।
