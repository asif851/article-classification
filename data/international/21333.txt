
মধ্যপ্রাচ্যের তেলসমৃদ্ধ দেশ কাতারের আমির শেখ হামাদ বিন খলিফা আল-থানি গতকাল মঙ্গলবার তাঁর পদ ছেড়েছেন। নিজের ৩৩ বছর বয়সী ছেলে শেখ তামিম বিন হামাদ আল-থানির এ পদে আসীন হওয়ার সুযোগ করে দিতে তিনি এই ব্যবস্থা নিয়েছেন।শেখ হামাদ কিডনির জটিলতায় ভুগছেন। তবে কূটনীতিকেরা জানিয়েছেন, শারীরিক অবস্থার কারণে তিনি সরে দাঁড়াচ্ছেন, বিষয়টি তেমন নয়। বরং নতুন নেতৃত্বকে সামনে আনার বিষয়ে তিনি যে দৃঢ়সংকল্পবদ্ধ ছিলেন, সেই ইচ্ছা থেকে এটা করেছেন।৬১ বছর বয়সী শেখ হামাদ এক টেলিভিশন ভাষণে কাতারবাসীর উদ্দেশে বলেন, ‘আমি এটা ঘোষণা করার জন্য আপনাদের উদ্দেশে ভাষণ দিচ্ছি যে আমি শাসনভার শেখ তামিম বিন হামাদ আল-থানির কাছে হস্তান্তর করছি। আমি আশা রাখি, কাতারের সন্তান হিসেবে আমি আমার দায়িত্ব যথাযথভাবে পালনে সফল হয়েছি।’বিদায়ী আমির শেখ হামাদ আরও বলেন, এই সিদ্ধান্ত ‘নতুন একটি যুগ’ শুরুর নিদর্শন, যেখানে তরুণ নেতৃত্ব পরবর্তী প্রজন্মের আশা-আকাঙ্ক্ষার ঝান্ডাকে সবার আগে অগ্রাধিকার দেবে।শেখ হামাদের এই ভাষণের পর আল-জাজিরা টেলিভিশনে প্রচারিত ভিডিও ফুটেজে দেখা যায়, অনেক মানুষ নতুন আমির শেখ তামিমের প্রতি আনুগত্য প্রকাশের জন্য দোহায় আমিরের প্রাসাদের কাছে আসছেন। শেখ তামিমকে এ সময় তাঁর বাবার পাশে দাঁড়িয়ে হাস্যোজ্জ্বল মুখে সবাইকে স্বাগত জানাতে দেখা যায়।১৮ বছর ধরে কাতারের আমিরের দায়িত্বে থাকা শেখ হামাদের বিশ্বের কূটনৈতিক মঞ্চে বড় ধরনের প্রভাব ছিল। তিনি ‘আরব বসন্তের’ সমর্থক। তাঁর শাসনকালে কাতার রাজনৈতিক ও অর্থনৈতিক ক্ষেত্রে একটি শক্তিশালী অবস্থান তৈরি করেছে। এই সময়ে দেশটি বিশ্বব্যাপী শত শত কোটি ডলার বিনিয়োগ করেছে।
 শেখ হামাদ ১৯৯৫ সালের জুন মাসে এক অভ্যুত্থানের মাধ্যমে নিজের বাবা শেখ খলিফাকে উৎখাত করে ক্ষমতায় আসীন হন। ক্ষমতা ছাড়ার বিষয়ে তাঁর এই সিদ্ধান্তের ফলে শেখ তামিম উপসাগরীয় আরব রাজতান্ত্রিক দেশগুলোর মধ্যে সর্বকনিষ্ঠ হিসেবে সার্বভৌম ক্ষমতার অধিকারী হলেন।
১৯৮০ সালে জন্ম নেন শেখ তামিম। তিনি শেখ হামাদ ও তাঁর দ্বিতীয় স্ত্রী শেখা মোজাহর দ্বিতীয় সন্তান। পশ্চিমা দেশগুলোর ঘনিষ্ঠ মিত্র দেশ কাতারের পরবর্তী আমির হিসেবে তাঁকে যোগ্য করে গড়ে তুলতে বছরের পর বছর ধরেই কাজ চলছিল। তিনি যুক্তরাজ্যে পড়াশোনা করেছেন। বাবার মতো ব্রিটিশ মিলিটারি একাডেমিতে যাওয়া শেখ তামিম দেশের সশস্ত্র বাহিনীর ডেপুটি কমান্ডার এবং জাতীয় অলিম্পিক কমিটির প্রধান।
তেলসমৃদ্ধ দেশ কাতার মধ্যপ্রাচ্যের রাজনৈতিক পরিমণ্ডলে গুরুত্বপূর্ণভূমিকা পালন করে আসছে। এএফপি।
