
কারাগার থেকে মুক্তি পেয়েছেন মিসরের সাবেক স্বৈরশাসক হোসনি মোবারক। আজ  বৃহস্পতিবার মুক্তির পরপরই আদালতের নির্দেশে তাঁকে কায়রোর তোরা কারাগার থেকে ওই শহরের একটি হাসপাতালে নেওয়া হয়। সেখানে তিনি পুলিশ প্রহরায় থাকবেন।হাসপাতাল থেকে পরে তাঁকে বাড়িতে নেওয়া হতে পারে। তবে সেখানেও তিনি গৃহবন্দী থাকবেন বলে কর্মকর্তারা জানিয়েছেন। আজ বিবিসি অনলাইনে এ খবর জানানো হয়।দেশটির প্রধানমন্ত্রীর কার্যালয় জানায়, চলমান জরুরি অবস্থার কারণে সরকার এ সিদ্ধান্ত নিয়েছে। মিসরের এ মুহূর্তের অস্থিতিশীল রাজনৈতিক পরিবেশে মোবারককে মুক্তি দেওয়া নিয়ে চলমান সরকারবিরোধী আন্দোলনে নতুন মাত্রা যোগ হতে পারে বলে কেউ কেউ আশঙ্কা করছেন। তবে মুক্তি পাওয়া সত্ত্বেও রাজনীতিতে মোবারকের নতুন করে সক্রিয় হওয়ার সম্ভাবনা খুবই কম।
আদালত গত বুধবার বলেন, তিনটি মামলায় মোবারকের বিচার স্থগিত রেখে তাঁকে শর্তসাপেক্ষে মুক্তি দেওয়া যেতে পারে।
দুর্নীতি ও ২০১১ সালে গণবিক্ষোভ চলাকালে প্রায় ৮৫০ জন নিহত হওয়ার ঘটনায় জড়িত থাকার অভিযোগে মোবারকের বিরুদ্ধে মামলা হয়। তাঁকে দোষী সাব্যস্ত করে গত বছর যাবজ্জীবন কারাদণ্ড দেওয়া হয়। তবে বিচারে পদ্ধতিগত ত্রুটির অভিযোগ এনে তাঁর পুনর্বিচারের আদেশ দেওয়া হয়। মামলার পরবর্তী শুনানি হবে আগামী রোববার। তবে আদালতের কার্যক্রম চলার সময় মোবারককে এখন সব সময় হাজিরা দিতে হয় না।
