
মার্কিন কেন্দ্রীয় গোয়েন্দা সংস্থার (সিআইএ) নৃশংস জিজ্ঞাসাবাদ কৌশল ব্যবহারকারী কর্মকর্তাদের ‘বীর’ বলে অভিহিত করেছেন যুক্তরাষ্ট্রের সাবেক ভাইস প্রেসিডেন্ট ডিক চেনি। আবার ক্ষমতায় গেলে সিআইএকে একই ধরনের কৌশল ব্যবহার করতে বলবেন বলেও জানান তিনি।এনবিসি টেলিভিশনে গত রোববার দেওয়া সাক্ষাৎকারে চেনির ওই বক্তব্য সিআইএর জিজ্ঞাসাবাদের কৌশল নিয়ে বিতর্ক আরও জোরালো করে তুলল। খবর বিবিসি ও এএফপির।৯ ডিসেম্বর প্রকাশিত মার্কিন সিনেটের গোয়েন্দাবিষয়ক কমিটির প্রতিবেদনে সিআইএর নৃশংস জিজ্ঞাসাবাদ কৌশলের বিষয়টি প্রকাশিত হলে নিন্দার ঝড় ওঠে। কিন্তু চেনি ও সিআইএর বর্তমান পরিচালক জন ব্রেনানসহ কেউ কেউ বিষয়টি নিয়ে সিআইএর পক্ষেই সাফাই গাইছেন।মার্কিন সাবেক প্রেসিডেন্ট জর্জ ডব্লিউ বুশের আমলে সিআইএ আন্তর্জাতিক সন্ত্রাসবাদী সংগঠন আল-কায়েদার সন্দেহভাজন জঙ্গিদের জিজ্ঞাসাবাদের সময় এসব কৌশল ব্যবহার করে। ওই সময় ভাইস প্রেসিডেন্ট ছিলেন ডিক চেনি।এনবিসি টেলিভিশনের ‘মিট দ্য প্রেস’ অনুষ্ঠানে চেনি বলেন, ‘আমি মনে করি, জিজ্ঞাসাবাদের ওই কৌশল ব্যবহারকারী সিআইএ কর্মকর্তাদের প্রশংসা করা উচিত। বিশেষ পদক দিয়ে তাঁদের সম্মানিত করা উচিত।’সিনেট কমিটির প্রতিবেদনে সিআইএর নৃশংস জিজ্ঞাসাবাদের কৌশল আদৌ কাজে লেগেছে কি না, তা নিয়ে প্রশ্ন তোলা হয়। কিন্তু চেনি এই প্রশ্ন উড়িয়ে দিয়ে বলেন, ‘এই কৌশল কাজে লেগেছে। অবশ্যই কাজে লেগেছে।’ এর আগে গত বৃহস্পতিবার ফক্স নিউজে এক সাক্ষাৎকারে চেনি সিনেট কমিটির প্রতিবেদনকে ‘বাজে কথা’ বলেও আখ্যা দেন।
