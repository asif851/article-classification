
ভারতের প্রধানমন্ত্রী নরেন্দ্র মোদির প্রশংসা করে দলীয় মুখপাত্রের পদ খুইয়েছেন কংগ্রেস নেতা ও লোকসভার সদস্য শশী থারুর। কংগ্রেস প্রধান সোনিয়া গান্ধীও সাবেক কেন্দ্রীয় মন্ত্রী শশীর বিরুদ্ধে এ ব্যবস্থা গ্রহণের পক্ষে ছিলেন। খবর এনডিটিভির।কংগ্রেস নেতারা জানিয়েছেন, দলীয় প্রধান হিসেবে সোনিয়া গতকাল সোমবার শশীর বিরুদ্ধে ব্যবস্থা গ্রহণের বিষয়টি অনুমোদন করেছেন।সম্প্রতি প্রধানমন্ত্রী মোদির জন্য ‘ভালোবাসার গান’ লিখে দলীয় সমালোচনার মুখে পড়েন কেরালার রাজনীতিবিদ শশী। এ ছাড়া আরও অন্তত দুইবার মোদির প্রশংসা করেন তিনি। এতে ক্ষুব্ধ কেরালার কংগ্রেস নেতারা দলের কেন্দ্রীয় পর্যায়ে অভিযোগ করেন।দলীয় সিদ্ধান্ত মেনে নিয়েছেন শশী। দলীয় সিদ্ধান্ত ঘোষণার পর তিনি বলেন, ‘কংগ্রেসের অনুগত কর্মী হিসেবে আমি দলীয় প্রধানের সিদ্ধান্ত মেনে নিয়েছি।’
