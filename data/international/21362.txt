
চীনা খাবার কার না পছন্দ! তাই বলে কি ভালো না লাগলে খাবারের মান নিয়ে অভিযোগ করা যাবে না? অথচ সেই অভিযোগ করতে গিয়েই ভারতের মহারাষ্ট্রে গুরুতর আহত হয়েছেন এক ব্যক্তি। খাবার নিয়ে অভিযোগ করায় তাঁর দিকে গরম তেল ছুড়ে মেরেছেন বিক্রেতা। তাতেই গুরুতর আহত হয়েছেন অভিযোগকারী ক্রেতা।
এনডিটিভির খবরে স্থানীয় পুলিশের বরাত দিয়ে বলা হয়েছে, মহারাষ্ট্রের উল্লাসনগর রাস্তার ধারে বসা চীনা খাবারের অস্থায়ী এক দোকানে সম্প্রতি এ ঘটনা ঘটেছে। এ ঘটনার ভিডিও চিত্র সামাজিক যোগাযোগমাধ্যমগুলোতে ছড়িয়ে পড়েছে। পুলিশের কাছেও এই ভিডিও চিত্র এসেছে।
ভিডিও চিত্র দেখে ও পুলিশ সূত্রে জানা গেছে, ওই ক্রেতা প্রথমে খাবারের বিষয়ে বিক্রেতার কাছে গিয়ে অভিযোগ করেন। এ নিয়ে শুরু হয় বাগ্‌বিতণ্ডা। আর তাতেই রেগে যান ওই বিক্রেতা। তিনি রেগে গিয়ে অভিযোগকারীর দিকে গরম তেল ছুড়ে মারেন। তাও একবার নয়, তিন-তিনবার। যতক্ষণ পর্যন্ত সেই গরম তেল অভিযোগকারীর শরীরে পড়েনি, ততক্ষণ পর্যন্ত তিনি তেল ছুড়ে গেছেন!
অবশ্য এ ঘটনা নিয়ে বিপরীত ভাষ্যও শোনা গেছে। বলা হচ্ছে, অভিযোগকারী ব্যক্তি ও তাঁর সঙ্গে থাকা কয়েকজন ওই দোকানের আসবাব ভাঙচুর করেছিলেন। সে কারণেই প্রতিক্রিয়া হিসেবে গরম তেল ছুড়েছিলেন বিক্রেতা। ভিডিও চিত্রেও দেখা গেছে, মক্কেলসহ দু-তিনজন ব্যক্তি বিক্রেতার দিকে জিনিসপত্র ছুড়ছেন। তবে আক্রমণ থেকে বাঁচার জন্য, নাকি ইচ্ছে করেই তাঁরা ওই কাজ করছিলেন, তা নিশ্চিত হওয়া যায়নি।
এদিকে গরম তেলে ওই ক্রেতার শরীরের বেশ কিছু অংশ পুড়ে গেছে। ঘটনার পর ওই ব্যক্তিকে তাঁর ভাই কাছের একটি হাসপাতালে ভর্তি করেন। ওই ব্যক্তির এক বন্ধুর শরীরের কিছু অংশও পুড়ে গেছে।
এ ঘটনায় সংশ্লিষ্ট থানায় ওই বিক্রেতার বিরুদ্ধে একটি অভিযোগ দায়ের করা হয়েছে। ওই বিক্রেতাকে এরই মধ্যে গ্রেপ্তার করেছে পুলিশ। একজন জ্যেষ্ঠ পুলিশ কর্মকর্তা এ তথ্য নিশ্চিত করেছেন।
তবে খাবার বিক্রেতাও বসে নেই। তিনিও আহত ক্রেতার বিরুদ্ধে দোকান ভাঙচুরের অভিযোগ করেছেন থানায়।
