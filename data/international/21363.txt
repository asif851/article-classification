
মার্কিন গোপন নজরদারির তথ্য ফাঁস করে আলোচিত এডওয়ার্ড স্নোডেন বলেছেন, তিনি যুক্তরাষ্ট্রের জাতীয় গোয়েন্দা সংস্থার (এনএসএ) কোনো গোপন দলিলপত্র রাশিয়ায় নিয়ে যাননি। এনএসএর সাবেক কর্মী স্নোডেন বলেছেন, সেগুলোর সবই তিনি হংকংয়ে কয়েকজন সাংবাদিককে দিয়েছেন।দেশে-বিদেশে মার্কিন বিতর্কিত নজরদারির তথ্য ফাঁস করে ফেরার স্নোডেন বর্তমানে রাশিয়ায় সাময়িকভাবে আশ্রয় নিয়েছেন। তিনি যুক্তরাষ্ট্র ছেড়ে হংকং হয়ে গত জুনে রাশিয়ায় পালিয়ে যান।চলতি মাসে দেওয়া এক বিশেষ সাক্ষাৎকারে স্নোডেন বলেন, দলিলপত্র রাশিয়ায় আনলে সেগুলো জনস্বার্থে কোনো কাজে লাগত না। তিনি নিজের কাছেও কোনো কপি রাখেননি।স্নোডেন বলেন, চীনা গোয়েন্দাদের কাছ থেকে তিনি ওই সব দলিল রক্ষা করতে সক্ষম হয়েছিলেন। কারণ, তিনি দেশটির গোয়েন্দা সামর্থ্য সম্পর্কে জানতেন। রাশিয়া বা চীনের গোয়েন্দাদের হাতে এনএসএর দলিলপত্র পৌঁছানোর সম্ভাবনা শূন্য।ওই দলিলপত্র চীন বা রাশিয়ার গোয়েন্দাদের হাতে চলে গেছে বলে মার্কিন গোয়েন্দারা উদ্বেগ প্রকাশ করে আসছেন।নতুন আইন করছে ইইউ: তথ্য সুরক্ষার লক্ষ্যে এবার নতুন আইন প্রণয়নের প্রস্তুতি নিচ্ছে ইউরোপীয় ইউনিয়ন (ইইউ)। এতে ইউরোপের বিভিন্ন দেশ থেকে যুক্তরাষ্ট্রে তথ্য-উপাত্ত সরবরাহ নিয়ন্ত্রণ করা সম্ভব হবে। ইউরোপীয় পার্লামেন্ট কমিটি আগামী সোমবার এই আইন অনুমোদন করতে পারে বলে সংবাদমাধ্যম জানিয়েছে।নতুন আইন অনুযায়ী, ইইউর আইনসম্মত অথবা ইইউ-যুক্তরাষ্ট্র চুক্তির আওতাভুক্ত নয় এমন কোনো তথ্য-উপাত্ত আদান-প্রদানের সুযোগ থাকবে না।যুক্তরাষ্ট্র ও যুক্তরাজ্যে জনসাধারণের ওপর গোয়েন্দা নজরদারির ব্যাপারে স্নোডেন বেশ কিছু তথ্য ফাঁস করেছেন। ইউরোপীয় ইউনিয়নের দপ্তর ও কয়েকটি সদস্য দেশের দূতাবাসেও আড়িপাতার অভিযোগ করেছেন তিনি। এতে ইউরোপে ব্যাপক প্রতিক্রিয়া হয়। ইইউ এই প্রথম এ ব্যাপারে আইনি জবাব দিতে যাচ্ছে। রয়টার্স ও টেলিগ্রাফ।
