
প্রথমে প্রেম, তারপর হাতে হাত রেখে সংসারজীবন শুরু। ৬২ বছর সুখে-দুঃখে ঘরসংসার করে হাতে হাত রেখেই বিদায় নেন তাঁরা।
দীর্ঘজীবী এই দম্পতি হলেন ৯০ বছরের ডন ও ৮৭ বছরের ম্যাক্সিন সিম্পসন। যুক্তরাষ্ট্রের ক্যালিফোর্নিয়ার বাসিন্দা ছিলেন তাঁরা।
অসুস্থ এই দম্পতি কিছুদিন হাসপাতালে ছিলেন। কিছুটা সুস্থ হওয়ার পর তাঁদের বাড়িতে নেওয়া হয়। পাশাপাশি বিছানায় একে অন্যের হাত ধরে ঘুমিয়েছিলেন ডন ও ম্যাক্সিন। ভয় ছিল একে অন্যকে ছেড়ে যাওয়ার। তাই দুজন দুজনের হাত ধরেছিলেন শক্ত করে। যেন একে অন্যকে বলেছিলেন, ‘ছেড়ো না এই হাত।’
গতকাল বুধবার খুব ভোরে নাতনি মেলিসা স্লোন ঘরে ঢোকেন। তিনি বুঝতে পারেন, দাদি ম্যাক্সিন আর নেই। ধীরে ধীরে তাঁকে ঘরের বাইরে নিয়ে যান। পাশের বিছানায় ডন নীরবে শুয়ে ছিলেন। স্ত্রীকে সরিয়ে নেওয়ার সময় তিনি তাঁকে শেষবারের মতো ছুঁয়ে দেখেন। মাত্র চার ঘণ্টা পরে চলে যান ডনও।
বিবিসিতে অনলাইনের খবরে জানানো হয়, কেইআরও টিভিকে দেওয়া সাক্ষাত্কারে মেলিসা বলেন, ‘এই হলো সত্যিকারের ভালোবাসা।’ তিনি জানান, ১৯৫২ সালে ক্যালিফোর্নিয়ার বেকারসফিল্ডে দুজনের দেখা হয়। সে বছরেই একে অন্যকে বিয়ে করেন। ডন পেশায় ছিলেন একজন প্রকৌশলী। স্ত্রী ম্যাক্সিন সেবিকা। নিজেদের কাজ শেষে যখন তাঁরা বাড়ি ফিরতেন, বাড়িটা তখন সত্যিই স্বর্গ হয়ে উঠত।
শুরুতে কিছুদিন জার্মানিতে ছিলেন ডন ও ম্যাক্সিন দম্পতি। সেখানে কাছাকাছি এক অনাথ আশ্রম থেকে তাঁরা যমজ শিশুকে দত্তক নেন। পরে আবার তাঁরা বেকারসফিল্ডে ফিরে যান। তাঁদের এক ছেলে ও পাঁচজন নাতি-নাতনি রয়েছে।
