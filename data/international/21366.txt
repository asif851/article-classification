
ফিলিপাইনে শক্তিশালী টাইফুন ‘হাইয়ানের’ আঘাতে অন্তত ১০ হাজার জন নিহত হওয়ার আশঙ্কা করা হচ্ছে।আজ রোববার দেশটির পুলিশের একজন জ্যেষ্ঠ কর্মকর্তার বরাত দিয়ে বার্তা সংস্থা রয়টার্সে প্রকাশিত প্রতিবেদনে এ তথ্য জানানো হয়।প্রাদেশিক গভর্নরের বরাত দিয়ে আঞ্চলিক পুলিশপ্রধান এলমার সোরিয়া বলেছেন, হাইয়ানের আঘাতে শুধু ফিলিপাইনের মধ্যাঞ্চলীয় লেইতি দ্বীপে অন্তত ১০ হাজার লোকের মৃত্যু হয়েছে। তবে সরকারের পক্ষ থেকে প্রাণহানির এই সংখ্যা নিশ্চিত করা হয়নি।সরকারের পক্ষ থেকে বলা হয়েছে, টাইফুন হাইয়ানের আঘাতে ফিলিপাইনের ৩৬টি প্রদেশের ৪০ লাখেরও বেশি মানুষ ক্ষয়ক্ষতির শিকার হয়েছে। ঝড়ে অসংখ্য ঘরবাড়ি ধ্বংস হয়েছে। যোগাযোগ বিচ্ছিন্ন হয়ে পড়েছে বহু এলাকা।ঝড়ে বিভিন্ন প্রদেশের বিদ্যুত্ ও যোগাযোগব্যবস্থা বিচ্ছিন্ন হয়ে গেছে। সেনাবাহিনী উদ্ধার ও ত্রাণ তত্পরতা অব্যাহত রেখেছে। উদ্ধার তত্পরতায় বিমান ও হেলিকপ্টার ব্যবহার করা হচ্ছে। সাহায্য সংস্থার কর্মীরা দুর্গত এলাকায় পৌঁছাতে বেগ পাচ্ছেন।হাইয়ানের তাণ্ডবে লন্ডভন্ড বেশ কিছু এলাকা যোগাযোগ বিচ্ছিন্ন হয়ে পড়েছে। এ কারণে হতাহতের মোট সংখ্যা জানতে আরও কয়েক দিন লেগে যেতে পারে বলে ধারণা করা হচ্ছে।সরকারি কর্মকর্তারা জানান, ঘূর্ণিঝড় আঘাত হানার আগেই বিপজ্জনক এলাকা থেকে অন্তত আট লাখ মানুষকে আশ্রয়শিবিরে সরিয়ে নেওয়া হয়েছিল।
ঘূর্ণিঝড়টি ক্রমেই দুর্বল হয়ে ভিয়েতনামের দিকে এগিয়ে যাচ্ছিল। আজ রোববার তা দেশটিতে আঘাত হানতে পারে। বিবিসি ও এএফপি।
প্রশান্ত মহাসাগরের পশ্চিম অংশে সৃষ্ট সামুদ্রিক ঝড় টাইফুন হিসেবে পরিচিত। গত শুক্রবার ভোরে ফিলিপাইনে এ ঝড়টি আঘাত হানে।
হাইয়ান আঘাত হানার সময় বাতাসের সর্বোচ্চ গতি ছিল ঘণ্টায় ৩৭৯ কিলোমিটার। এটি চলতি বছরে এ পর্যন্ত সারা বিশ্বের সবচেয়ে শক্তিশালী টাইফুন এবং ফিলিপাইনে স্মরণকালের সবচেয়ে শক্তিশালী টাইফুনের একটি।
