
যুক্তরাজ্যের ডানপন্থী দল ইন্ডিপেন্ডেন্স পার্টির (ইউকেআইপি) প্রার্থী ডগলাস কারসওয়েল দলটির প্রথম এমপি নির্বাচিত হয়েছেন। গত বৃহস্পতিবার অনুষ্ঠিত এক উপনির্বাচনে ক্ষমতাসীন কনজারভেটিভ দলের প্রার্থীকে হারিয়ে দিয়েছেন তিনি। কারসওয়েল সম্প্রতি কনজারভেটিভ দল থেকে ইউকেআইপিতে যোগ দেন। খবর বিবিসির।অভিবাসন ও ইউরোপবিরোধী দল ইউকেআইপি নেতা নাইজেল ফারাজ বলেন, কারসওয়েলের জয়ের এ ঘটনা যুক্তরাজ্যের রাজনীতিকে নাড়িয়ে দিয়েছে। তিনি আশাবাদ ব্যক্ত করে এ-ও বলেন, আগামী সাধারণ নির্বাচনের পর তাঁর দল ক্ষমতার ভারসাম্যে একটি নিয়ামক হবে।ফারাজ আরও বলেন, ‘আশা করছি, কনজারভেটিভ পার্টির আরও অনেক এমপি ইউকেআইপিতে যোগ দেবেন। আমি ব্রিটিশ রাজনীতিতে পরিবর্তন আনতে না পেরে হতাশ লেবার দলের এমন অনেক এমপির সঙ্গেও কথা বলেছি। ’ইংল্যান্ডের এসেক্স কাউন্টির ক্ল্যাকটন আসনের উপনির্বাচনে কারসওয়েল পেয়েছেন ২১ হাজার ১১৩ ভোট। দ্বিতীয় স্থানে থাকা কনজারভেটিভ প্রার্থী পান আট হাজার ৭০৯ ভোট। একই দিন অনুষ্ঠিত হেউড অ্যান্ড মিডলটন উপনির্বাচনে লেবার দল আসন ধরে রাখতে পেরেছে। তবে ইউকেআইপি সে আসনে তাদের বিজয়ের ব্যবধান কয়েক শতে নামিয়ে আনে। এ আসনে ইউকেআইপি দ্বিতীয় স্থান অধিকার করে। দলটির নেতা ফারাজ বলেন, ক্ল্যাকটন আসনে জয়ের চেয়েও এটা গুরুত্বপূর্ণ ঘটনা। উত্তরের অনেক শহরে ইউকেআইপি লেবার দলের প্রধান বিরোধী শক্তি।
