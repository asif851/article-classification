

আফগানিস্তানের রাজধানী কাবুলে স্থানীয় সময় আজ সোমবার সকালে তালেবানের আত্মঘাতী গাড়িবোমা বিস্ফোরণে মৃত ব্যক্তির সংখ্যা বেড়ে দাঁড়িয়েছে ৩৫-এ। এ ঘটনায় অন্তত ৪০ জন আহত হয়েছেন। দেশটির সরকারি কর্মকর্তারা এ হামলাকে সাম্প্রতিক সময়ে বর্বর হামলা বলে মন্তব্য করেছেন।
হামলার দায় স্বীকার করেছে আফগান তালেবান।
কিন্তু কী কারণে, কে বা কারা এ হামলা চালিয়েছে, তা জানা যায়নি। এ হামলার পর পুলিশ ওই এলাকা ঘিরে রেখেছে। যে স্থানে হামলা হয়েছে, ওই এলাকার পাশেই দেশটির সরকারের উপপ্রধান নির্বাহী মোহাম্মদ মোহাকিকের বাড়ি। শহরের এই অংশে মূলত শিয়া হাজারা সম্প্রদায়ের লোকের বসবাস।
বিস্ফোরণে দেশটির খনিজ সম্পদ মন্ত্রণালয়ের মালিকানাধীন একটি ছোট বাস ধ্বংস হয়ে গেছে বলে নিরাপত্তা সূত্রের বরাত দিয়ে রয়টার্স জানিয়েছে।
রাজনীতিবিদদের একজন মুখপাত্র বার্তা সংস্থা এএফপিকে বলেন, ‘আমরা মনে করি, গাড়িটি মোহাকিকের বাড়ি লক্ষ্য করে ছুটছিল, কিন্তু নিরাপত্তারক্ষীরা তা আটকে দিয়েছে।’
উল্লেখ্য, যুদ্ধবিধ্বস্ত আফগানিস্থানে এ বছরে বিভিন্ন হামলায় প্রায় ১ হাজার ৭০০ সাধারণ মানুষ নিহত হয়েছে। আর গত মে মাসের পর ৯০ জন নাগরিক নিহত হলো।
আরও পড়ুন:কাবুলে আত্মঘাতী গাড়িবোমা হামলা, নিহত ২৪
