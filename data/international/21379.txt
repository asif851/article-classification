
আট বছর বয়সী শিশু জয়নাব আনসারিকে ধর্ষণ ও হত্যার ঘটনায় পুরো পাকিস্তান যখন প্রতিবাদে মুখর, এ সময় দেশটিতে আবার এক শিশু ধর্ষণের ঘটনা ঘটল। খাইবার পাখতুনখাওয়া প্রদেশের মারদানে এবার এ ঘটনা ঘটে। আট বছর বয়সী ওই শিশুকে ধর্ষণের অভিযোগে স্থানীয় পুলিশ ৪৫ বছর বয়সী এক ব্যক্তিকে গ্রেপ্তার করেছে।
৪ জানুয়ারি পাকিস্তানের পাঞ্জাব প্রদেশে আট বছর বয়সী মেয়ে জয়নাবকে ধর্ষণের পর হত্যা করা হয়। ঘটনার প্রতিবাদে পাকিস্তানজুড়ে প্রচণ্ড বিক্ষোভ হয়। পরে পুলিশ এ ঘটনার সঙ্গে জড়িত থাকার অভিযোগে ২৫ বছর বয়সী এক ক্রমিক খুনিকে গ্রেপ্তার করে। ওই ব্যক্তি ধর্ষণ ও হত্যার দায় স্বীকার করেছে।
মারদানের জেলা পুলিশ কর্মকর্তা মিয়া সাইদ বলেন, যার বিরুদ্ধে অভিযোগ, মেয়েটিকে সে একটি খেতে নিয়ে যায়। সেখানে মেয়েটির ওপর নিপীড়ন চালায়। এ ঘটনায় অভিযুক্তকে গ্রেপ্তার করা হয়েছে। সে তার দোষও স্বীকার করেছে।
তৃতীয় শ্রেণির শিক্ষার্থী ওই মেয়েটি অভিযোগ ওঠা ব্যক্তিকে ধর্ষক বলে শনাক্ত করতে পেরেছে বলেও জানায় পুলিশ।
এই মারদানে ১৩ জানুয়ারি চার বয়সী এক শিশুকে ধর্ষণের পর হত্যা করে একটি আখখেতে ফেলে রাখা হয়। এ ঘটনায় জড়িত ব্যক্তিদের এখনো গ্রেপ্তার করতে পারেনি আইনশৃঙ্খলা রক্ষাকারী বাহিনী।
