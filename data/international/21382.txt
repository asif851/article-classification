
আফগানিস্তানে চালকবিহীন বিমান (ড্রোন) হামলায় জঙ্গি সংগঠন ইসলামিক স্টেটের (আইএস) কমান্ডার মোল্লা আবদুল রউফ নিহত হয়েছেন বলে দেশটির পুলিশ দাবি করেছে। হেলমান্দের পুলিশ প্রধানের বরাত দিয়ে বিবিসি অনলাইনের খবরে আজ সোমবার এ কথা জানানো হয়।
হেলমান্দের পুলিশপ্রধান নবী জান মুল্লাখেল বলেন, ড্রোন হামলায় সাবেক তালেবান কমান্ডার মোল্লা আবদুল রউফ নিহত হয়েছেন। গত মাসে তিনি তালেবান থেকে আইএসে যোগ দেন।
হেলমান্দের উত্তরাঞ্চলের কয়েকজন প্রবীণ ব্যক্তি জানান, একটি গাড়িতে কমান্ডার রউফ তাঁর পাঁচ সহযোগী নিয়ে একটি মরু এলাকা পার হচ্ছিলেন। এ সময় ড্রোন থেকে গোলা ছোড়া হয়। এতে ছয়জনকে বহনকারী গাড়িটি ধ্বংস হয়। ওই গাড়িতে বিস্ফোরক ছিল। গোলার আঘাতে সেগুলো বিস্ফোরিত হয়।
তবে আবদুল রউফের মৃত্যুর বিষয়টি মার্কিন নেতৃত্বাধীন ন্যাটোর সূত্র থেকে নিশ্চিত হওয়া যায়নি।
ওই হামলায় কমান্ডারের ভগ্নিপতি ও চার পাকিস্তানি নাগরিক নিহত হন বলে হেলমান্দের পুলিশপ্রধান নিশ্চিত করেছেন।
