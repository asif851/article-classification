
জাপানের উত্তরাঞ্চলে হোক্কাইডো দ্বীপে খামারের ২ লাখ ১০ হাজার হাঁস-মুরগিসহ পোষা পাখি মারা শুরু হয়েছে। এভিয়ান ফ্লুর প্রাদুর্ভাব নিয়ন্ত্রণ করতে এই ব্যবস্থা নেওয়া হচ্ছে।
এএফপির খবরে জানা যায়, এই শীতে পঞ্চমবারের মতো জাপানে এত বিপুল হাঁস-মুরগি মারার উদ্যোগ নেওয়া হচ্ছে। দেশটির শত শত কর্মকর্তা এইচ ৫ ভাইরাস নিয়ন্ত্রণের জন্য চেষ্টা চালাচ্ছেন। দেশটির বিভিন্ন খামারে এ ধরনের ভাইরাস শনাক্ত হয়েছে।
কয়েক সপ্তাহ আগে নিগাতার কেন্দ্রে সাড়ে পাঁচ লাখ মুরগি জবাইয়ের জন্য বাছাই করা হয়। ওই সময় হোক্কাইডোর দক্ষিণে আমোরি এলাকায় জবাইয়ের জন্য ২৩ হাজার হাঁসও বাছাই করা হয়।
জাপান কর্তৃপক্ষ ভাইরাসে আক্রান্ত খামারের কাছ দিয়ে খামারি পণ্য পরিবহন নিষিদ্ধ করেছে।
স্থানীয় কর্মকর্তারা এক বিবৃতিতে বলেছেন, গতকাল শনিবার সন্ধ্যায় হোক্কাইডোর উত্তরাঞ্চলের সিমজু শহরের খামার থেকে ৩২ হাজার ৩১০টি মুরগির বাচ্চাকে জবাইয়ের জন্য আলাদা করা হয়েছে। তবে তীব্র শীতের জন্য কাজ কিছুটা ধীরগতিতে এগোচ্ছে।
২০১৫ সালের জানুয়ারি মাসে জাপানের একটি খামারে এভিয়ান ফ্লুর প্রাদুর্ভাব দেখা দেয়।

