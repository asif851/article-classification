
সৌদি আরবের বাদশাহ সালমানের নির্দেশে গতকাল বৃহস্পতিবার দেশটির এক প্রিন্সকে গ্রেপ্তার করা হয়েছে। সৌদি আরবের সরকারি প্রচারমাধ্যমের খবরে বলা হয়, রাজপরিবারের ওই সদস্য সাধারণ মানুষকে মারধর করছেন, এমন কিছু ভিডিওচিত্র প্রকাশের পর সামাজিক যোগাযোগের মাধ্যমে বিরূপ প্রতিক্রিয়ার সৃষ্টি হয়। এর জের ধরেই গ্রেপ্তার করা হয়েছে তাঁকে।আল-ইখবারিয়া টেলিভিশনের খবরে বলা হয়, প্রিন্স সৌদ বিন মুসাইদকে তাৎক্ষণিকভাবে গ্রেপ্তার করে কারাগারে পাঠানোর নির্দেশ দিয়েছেন বাদশাহ সালমান।গত বুধবার ইউটিউবে প্রকাশিত একটি ভিডিওতে দেখা যায়, মুখ থেকে রক্ত গড়িয়ে পড়ছে এমন এক গাড়িচালককে মারধর ও মৌখিক নিপীড়ন করছেন ওই প্রিন্স। নির্যাতনের এই দৃশ্য দেখে এক ব্যক্তি টুইটে তাঁর প্রতিক্রিয়ায় বলেন, ‘প্রিন্স, আপনি কে, সে পরিচয় কোনো বিষয় নয়। কোনো নাগরিকই আইনের ঊর্ধ্বে নয়।’
