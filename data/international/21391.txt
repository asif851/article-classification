
ভারতে প্রতি ১৫ মিনিটে একটি শিশু যৌন নিগ্রহের শিকার হয়। ভারতের বেসরকারি শিশু অধিকারসংক্রান্ত মুম্বাইভিত্তিক সংস্থা ‘ক্রাই’ বা ‘চাইল্ড রাইটস অ্যান্ড ইউ’-এর একটি সমীক্ষা প্রতিবেদনে উঠে এসেছে এই তথ্য। গতকাল বৃহস্পতিবার এই সমীক্ষা প্রতিবেদন প্রকাশিত হয়।
প্রতিবেদনে জানানো হয়, শিশুদের বিরুদ্ধে যৌন অপরাধ গত ১০ বছরে ৫০০ গুণ বেড়েছে। এ অপরাধের ৫০ শতাংশই ঘটছে ভারতের উত্তর প্রদেশ, মহারাষ্ট্র, মধ্যপ্রদেশ, দিল্লি ও পশ্চিমবঙ্গে। এর মধ্যে ১৫ শতাংশই ঘটছে উত্তর প্রদেশে। মহারাষ্ট্র ও মধ্যপ্রদেশে এই হার যথাক্রমে ১৪ ও ১৩ শতাংশ।
ভারতের ৩৬টি রাজ্য ও কেন্দ্রশাসিত অঞ্চলের মধ্যে ২৫টি রাজ্যেই শিশুরা নির্যাতনের শিকার বেশি। ২০১৬ সালে ন্যাশনাল ক্রাইম রেকর্ডস ব্যুরোর হিসাবে বলা হয়েছিল, ওই বছরই শিশুদের নির্যাতনের হার ১৪ শতাংশ বেড়েছিল। ওই হিসাবে বলা হয়েছিল, প্রতি ১৫ মিনিটে একটি শিশু ভারতে যৌন নিগ্রহের শিকার হয়। ‘ক্রাই’ বলেছে, ২০০৬ সালে এ সংখ্যা ছিল ১৮ হাজার ৯৬৭টি। ২০১৬ সালে তা বেড়ে দাঁড়িয়েছে, ১ লাখ ৬ হাজার ৯৫৮টিতে। ভারতের ৩৬টি রাজ্য ও কেন্দ্রশাসিত অঞ্চলের মধ্যে ৫টি রাজ্যে শিশুদের নির্যাতনের হার বেশি।
পশ্চিমবঙ্গের শিশু সুরক্ষা কমিশনের চেয়ারপারসন অনন্যা চক্রবর্তী সাংবাদিকদের বলেছেন, ‘শিশু নিগ্রহ আগেও হতো। কিন্তু বিষয়গুলি সামনে আসত না। মা-বাবা বা অভিভাবকেরা সামাজিক লজ্জার ভয়ে বিষয়গুলো লুকিয়ে রাখতেন। এখন দিন বদলেছে। আধুনিক প্রযুক্তি যুগের আওতায় আসায় মানুষের কাছে উঠে আসছে শিশু নির্যাতনের নানা ছবি।’
অনন্যা চক্রবর্তী বলেছেন, ‘এখন আর মা-বাবার শিশু নির্যাতন নিয়ে চুপ থাকলে চলবে না, তাদেরও প্রতিবাদী হতে হবে। শিশুদের কথা মন দিয়ে শুনতে হবে।’
