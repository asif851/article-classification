
দক্ষিণ আমেরিকার দেশ পেরুতে প্রত্নতত্ত্ববিদেরা মাটি খুঁড়ে প্রায় ১২০০ বছর আগের এক রাজকীয় সমাধিসৌধ আবিষ্কার করেছেন। এর ভেতর পাওয়া গেছে অনেক গয়না ও মমি করা নারীর মরদেহ। রাজধানী লিমার ২৮০ কিলোমিটার উত্তরে আবিষ্কৃত এই সমাধি ওয়ারি সাম্রাজ্যের নতুন দিক উন্মোচন করবে বলে মনে করা হচ্ছে। ইনকা সভ্যতার গোড়াপত্তন হওয়ার আগে সেখানে ওয়ারি সাম্রাজ্যের শাসকেরা শাসন করেছেন। সমাধির ভেতরে তিনজন রানির কঙ্কালসহ ৬০টিরও বেশি কঙ্কাল পাওয়া গেছে। আরও পাওয়া গেছে রানিদের সমাহিত করার সময় তাঁদের সঙ্গে দেওয়া স্বর্ণ ও রুপার প্রচুর গয়না এবং নিখুঁত কারুকাজ করা তৈজসপত্র। অনুসন্ধান প্রকল্পের সহপরিচালক মিলোজ জিয়ার্জ রয়টার্সকে বলেন, ‘পেরুর প্রত্নতাত্ত্বিক ইতিহাসে প্রথমবারের মতো আমরা ওয়ারি রাজত্বের সময়কার রাজকীয় সমাধি খুঁজে পেয়েছি। সমাধির ভেতরে ৬৩ জনের কঙ্কাল রয়েছে। যার বেশির ভাগই নারী।’ বিবিসি।
