
ভারতের রাজস্থানে স্থানীয় গোরক্ষা কমিটির সদস্যদের পিটুনিতে আহত পেহলু খান (৩৫) নামের এক মুসলিম হাসপাতালে চিকিৎসাধীন অবস্থায় মারা গেছেন। স্থানীয় পুলিশ গতকাল মঙ্গলবার এ খবর জানিয়েছে।পুলিশ বলছে, গত সোমবার রাতেই পেহলু খানের মৃত্যু হয়। এর দুই দিন আগে গত শনিবার আলওয়ার মহাসড়কে গোরক্ষা কমিটির সদস্যরা হরিয়ানা থেকে আসা গরু বহনকারী ছয়টি গাড়ি আটক করেন। গরু পাচারের অভিযোগে গাড়ির ১৫ জন যাত্রীকে বেদম মারধর করা হয়। ওই ১৫ জনের একজন হলেন পেহলু খান। অবশ্য ওই গাড়িগুলোর গরু বহনের অনুমোদন ছিল কি না, সে ব্যাপারে কিছু জানাতে অস্বীকার করেছে পুলিশ।রাজস্থানে ১৯৯৫ সালে হওয়া প্রাণী আইন অনুযায়ী, কসাইখানার জন্য গরু রপ্তানি নিষিদ্ধ। রপ্তানিতে সহায়তা করা ব্যক্তিদেরও অপরাধী হিসেবে গণ্য করা হয়। তবে জেলা প্রশাসনের অনুমতি সাপেক্ষে কৃষিকাজের জন্য গরু পরিবহন করা যায়।স্থানীয় পুলিশ সদস্য বীরেন্দ্র সিং বলেন, এ ঘটনায় আহত কয়েকজনকে হাসপাতালে চিকিৎসা দেওয়া হচ্ছে। অন্যরা আদালতের হেফাজতে আছেন। তবে নির্দিষ্ট সংখ্যা তিনি জানাতে পারেননি।
