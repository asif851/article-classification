
এক আইরিশ তরুণীকে ধর্ষণের দায়ে এক ভারতীয় যুবককে সাত বছরের কারাদণ্ড দেওয়া হয়েছে। গতকাল শনিবার পশ্চিমবঙ্গের কলকাতার কালীঘাট এলাকার সুজয় মিত্রকে এই সাজা দেন আলীপুরের অষ্টম জেলা ও দায়রা বিচারক সঞ্জীব দারুকা। একই সঙ্গে তাঁকে দুই লাখ রুপি জরিমানা করা হয়।
আয়ারল্যান্ডের এক তরুণী ২০১৩ সালের ৩০ মে কলকাতার পার্কস্ট্রিটের একটি রেস্তোরাঁয় ঢুকলে সেখানে পরিচয় হয় সুজয় মিত্রের সঙ্গে। তরুণীটি দার্জিলিংয়ের স্বেচ্ছাসেবী সংস্থায় কাজ করতেন। কলকাতা ভ্রমণের জন্য তিনি এখানে আসেন। ঘটনার দিন ছিল তাঁর ২১তম জন্মদিন। পার্ক স্ট্রিটের রেস্তোরাঁয় খাওয়া-দাওয়া শেষে সুজয় তাঁকে কালীঘাটে নিজের বাড়িতে নিয়ে ধর্ষণ করেন।
পরের দিন সকালে ওই তরুণী কালীঘাট থানায় ধর্ষণের মামলা করেন। মোট ২৩ জন সাক্ষীর সাক্ষ্যগ্রহণ শেষে আদালত রায় ঘোষণা করেন। সুজয় মিত্র পাঁচ বছর ধরে কারাগারে আছেন।
 
 
 
