
মিসরের ক্ষমতাচ্যুত প্রেসিডেন্ট মোহাম্মদ মুরসির বিরুদ্ধে ‘হত্যায় প্ররোচনার’ অভিযোগ এনে ফৌজদারি মামলায় বিচারের মুখোমুখি করা হবে। গত রোববার রাষ্ট্রীয় টেলিভিশনের খবরে এ তথ্য জানানো হয়।তবে মুরসির বিরুদ্ধে ফৌজদারি আদালতে কবে এই অভিযোগের শুনানি শুরু হবে—এ বিষয়ে কোনো তথ্য জানানো হয়নি।টেলিভিশনের খবরে বলা হয়, গত বছরের ডিসেম্বরে কায়রোতে প্রেসিডেন্ট প্রাসাদের বাইরে মুরসিপন্থী ও বিরোধীদের সংঘর্ষ চলাকালে সাতজন নিহত হওয়ার ঘটনায় মুরসির বিরুদ্ধে ‘সংঘাত ও হত্যায় প্ররোচনার’ অভিযোগ আনা হয়েছে। একই অভিযোগে তাঁর সংগঠন মুসলিম ব্রাদারহুডের ১৪ জন নেতাকেও বিচারের মুখোমুখি করা হবে। খবরে বলা হয়, ওই সময় বিক্ষোভকারীদের হটাতে রিপাবলিকান গার্ড ও পুলিশ বিভাগের দায়িত্বপ্রাপ্ত মন্ত্রীকে নির্দেশ দিয়েছিলেন মুরসি। তবে তাঁরা মুরসির এ নির্দেশ পালন করেননি।মিসরের ইতিহাসে প্রথম নির্বাচিত প্রেসিডেন্ট মুরসিকে গত ৩ জুলাই সেনাবাহিনী ক্ষমতাচ্যুত করে। এর পর থেকে তাঁকে অজ্ঞাত স্থানে রাখা হয়েছে। ইতিমধ্যে তাঁর বিরুদ্ধে বেশ কয়েকটি অভিযোগ আনা হয়েছে। এর মধ্যে ২০১১ সালে কারাগার থেকে পলায়ন ও পুলিশের ওপর হামলার অভিযোগও রয়েছে।মুরসিকে ক্ষমতাচ্যুত করার পর থেকে ব্রাদারহুডের নেতা-কর্মীদের ধরপাকড় চলছে। সংগঠনটির সবচেয়ে প্রভাবশালী নেতা মোহাম্মদ বাদায়ি এবং মোহাম্মদ আল-বেলতাগিসহ দুই হাজারের বেশি নেতা-কর্মীকে গ্রেপ্তার করেছে পুলিশ। কায়রোর দুটি স্থানে রক্তক্ষয়ী অভিযান চালিয়ে বিক্ষোভরত মুরসি-সমর্থকদের সরিয়ে দেওয়া হয়। এ সময় কয়েক শ সমর্থক নিহত হন।রোববারই সেনা-সমর্থিত অন্তর্বর্তী সরকারের প্রেসিডেন্ট আদলি মনসুর সংবিধান পর্যালোচনার জন্য ৫০ সদস্যের একটি প্যানেল ঘোষণা করেছেন। এতে মুসলিম ব্রাদারহুডের কোনো নেতার নাম নেই। এএফপি ও বিবিসি।
