
ভারতনিয়ন্ত্রিত কাশ্মীরে ভারতীয় এক সেনাকে হত্যা করেছে সন্ত্রাসীরা। হত্যার পর তাঁর শরীরও বিকৃত করা হয়েছে।
গতকাল শুক্রবার সন্ধ্যায় জম্মু ও কাশ্মীরের কুপওয়ারা জেলার মাছিল সেক্টরে নিয়ন্ত্রণরেখার কাছে এই হত্যাকাণ্ড ঘটে। টাইমস অব ইন্ডিয়া অনলাইনের প্রতিবেদনে এই তথ্য জানানো হয়।
খবরে বলা হয়, সন্ত্রাসীরা ওই ভারতীয় জওয়ানের শরীর বিকৃত করেছে। তাঁর শিরশ্ছেদ করা হয়েছে বলে মনে হচ্ছে। ঘটনা ঘটিয়ে সন্ত্রাসীরা পাকিস্তাননিয়ন্ত্রিত কাশ্মীরে পালিয়ে যায়।
শ্রীনগরে ভারতীয় সেনাবাহিনীর এক মুখপাত্র বলেন, বন্দুকযুদ্ধে এক সন্ত্রাসীও নিহত হয়েছে। পাকিস্তান সেনাবাহিনীর প্রতিরক্ষামূলক গুলির ছত্রচ্ছায়ায় অন্য সন্ত্রাসীরা পালিয়ে যেতে সক্ষম হয়।
এ ঘটনার উপযুক্ত জবাব দেওয়া হবে বলে ঘোষণা দিয়েছে ভারতীয় সেনাবাহিনী।
গত ১৮ সেপ্টেম্বর ভারতের উরির সেনাছাউনিতে সন্ত্রাসী হামলা হয়। এতে ১৯ জন ভারতীয় সেনাসদস্য নিহত হন। হামলার জন্য পাকিস্তানভিত্তিক জঙ্গিদের দায়ী করেছে ভারত। উরি হামলার জবাবে গত ২৯ সেপ্টেম্বর পাকিস্তান ভূখণ্ডের মধ্যে ‘সার্জিক্যাল স্ট্রাইক’ চালায় ভারত। এই অভিযানের পরও ভারতে একাধিক সন্ত্রাসী হামলা হয়েছে।
