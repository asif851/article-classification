
ভারতের অন্ধ্র প্রদেশ রাজ্যের কুনেরু স্টেশনের কাছে একটি ট্রেনের কয়েকটি বগি ও ইঞ্জিন লাইনচ্যুত হয়ে নিহতের সংখ্যা বেড়ে ৩২ জনে পেঁৗছেছে। গতকাল শনিবার স্থানীয় সময় রাত ১১টার দিকে এ দুর্ঘটনা ঘটে। আহত হয়েছে শতাধিক।
আমাদের কলকাতা প্রতিনিধি ও টাইমস অব ইন্ডিয়ার খবরে জানা যায়, হীরাখণ্ড এক্সপ্রেস ট্রেনটি ছত্তিশগড় রাজ্যের জগদলপুর থেকে ওডিশার রাজধানী ভুবনেশ্বরের দিকে যাচ্ছিল। ভিজিয়ানাগারাম এলাকায় কুনেরু স্টেশনের কাছে এ দুর্ঘটনা ঘটে।
পূর্ব রেলওয়ের প্রধান জনসংযোগ কর্মকর্তা জে পি মিশ্র বলেন, ট্রেনটির নয়টি বগি ও ইঞ্জিন লাইনচ্যুত হয়েছে। ইঞ্জিন ছাড়া মালবাহী একটি ভ্যান, দুটি জেনারেল কোচ, দুটি স্লিপার কোচ, একটি এসি থ্রি টায়ার কোচ ও একটি এসি টু টায়ার কোচ লাইনচ্যুত হয়েছে।
জে পি মিশ্র জানান, দুর্ঘটনাস্থলে উদ্ধারকাজ চলছে। দুর্ঘটনার কারণ এখনো জানা যায়নি।
ওডিশার দক্ষিণাঞ্চলের রায়গড় এলাকার সাবকালেক্টর মুরালিধর সোয়াইন বলেন, আহত ব্যক্তির সংখ্যা ১০০ হতে পারে। হতাহত ব্যক্তির সংখ্যা আরও বাড়ার আশঙ্কা রয়েছে। কারণ, অনেক লোক এখনো দুর্ঘটনাকবলিত ট্রেনে আটকে আছে।
পূর্ব রেলওয়ের প্রধান জনসংযোগ কর্মকর্তা জে পি মিশ্র বলেন, ভিজিয়ানাগারাম ও রায়গড় এলাকার প্রশাসন উদ্ধারকাজে অংশ নিয়েছে। ট্রেনটিতে মোট ২২টি বগি ছিল।
দুর্ঘটনার পর রায়গড় ও ভিজিয়ানাগারাম রেলপথে ট্রেন চলাচলে বিঘ্ন ঘটেছে।
১০টি অ্যাম্বুলেন্সে করে আহত ব্যক্তিদের হাসপাতালে নেওয়া হয়েছে। জে পি মিশ্র জানান, আহত ব্যক্তিদের পার্বতীপুর সরকারি হাসপাতাল, রায়গড় জেলা হাসপাতাল ও বিশাখাপট্টনমে চিকিৎসা দেওয়া হচ্ছে।
গত নভেম্বরে ভারতের উত্তর প্রদেশের কানপুরে পাটনা-ইন্দোর এক্সপ্রেস ট্রেনের ১৪টি বগি লাইনচ্যুত হয়। এতে শতাধিক লোক নিহত হয়।
