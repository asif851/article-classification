
সুইজারল্যান্ডের জেনেভায় নাশপাতি আকারের বর্ণহীন একটি হীরা গত বুধবার নিলামে দুই কোটি ৬৭ লাখ ডলারের রেকর্ড দামে বিক্রি হয়েছে। এ পর্যন্ত এটি নিলামে তোলা সবচেয়ে বড় হীরা। বিখ্যাত নিলামঘর ক্রিস্টিতে এদিন মুক্তা ও নীলকান্ত মণি বিক্রিতেও দামের রেকর্ড হয়। নিলাম প্রতিষ্ঠানটি জানায়, গতকাল নিলামে রত্ন বিক্রির এক জাঁকজমকপূর্ণ অনুষ্ঠানে ১০১ দশমিক ৭৩ ক্যারেটের ‘উইন্সটন লিগেসি’ নামের ওই হীরা সবার নজর কাড়ে। দুই কোটি ৬৭ লাখ ডলারে হীরকখণ্ডটি কিনে নেয় গয়না ও ঘড়ি নির্মাতা হ্যারি উইন্সটন। ক্রিস্টির সুইজারল্যান্ড ও যুক্তরাষ্ট্র অঞ্চলের অলংকার বিভাগের প্রধান রাহুল কাদাকিয়া বলেন, ‘নিলামে তোলা এ যাবৎকালের সবচেয়ে খাঁটি হীরকখণ্ডটি নিজেদের ঘরে তুলেছে হ্যারি উইন্সটন।’ রয়টার্স।
