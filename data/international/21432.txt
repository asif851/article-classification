
রাশিয়ার প্রেসিডেন্ট ভ্লাদিমির পুতিন বলেছেন, রাশিয়া ছাড়া আর কেউ ভাবতেই পারেনি ডোনাল্ড ট্রাম্প যুক্তরাষ্ট্রের প্রেসিডেন্ট নির্বাচিত হবেন। পুতিনের মতে, যুক্তরাষ্ট্রের সমাজের ও মানুষের মনোভাব ট্রাম্পই ঠিকঠাক ধরতে পেরেছিলেন। সে অনুযায়ী প্রচার চালান এবং তিনিই বিজয়ী হন।গতকাল শুক্রবার বছর শেষের সংবাদ সম্মেলনে এসব কথা বলেন রাশিয়ার প্রেসিডেন্ট। তিনি এতে অস্ত্র প্রতিযোগিতা, মার্কিন প্রেসিডেন্ট নির্বাচন, সিরিয়া পরিস্থিতি এবং রাশিয়ার অর্থনীতি ও ক্রীড়া জগতের মাদক কেলেঙ্কারিসহ বহু বিষয়ে বক্তব্য দেন।মার্কিন প্রেসিডেন্ট নির্বাচনে ডোনাল্ড ট্রাম্পকে জেতানোর জন্য রাশিয়া ডেমোক্রেটিক পার্টির নেতাদের ই-মেইল হ্যাক করেছিল বলে যে অভিযোগ উঠেছে, তার সত্যতা অস্বীকার করেন পুতিন। ডেমোক্রেটিক পার্টির নেতাদের প্রতি ইঙ্গিত করে পুতিন বলেন, ‘আমি আগেই বলেছি, পরাজিত পক্ষ দোষারোপ করার জন্য বাইরের লোককে খুঁজে বেড়াচ্ছে। কিন্তু এটা না করে নিজেদের সমস্যা খুঁজে বের করা তাদের জন্য ভালো হবে।’ তিনি আরও বলেন, ‘ডেমোক্র্যাটরা কংগ্রেস নির্বাচনেও হেরেছেন। এটাও কি আমার কাজ? অবশ্য অনেক আমেরিকান এটাও ভেবে বসে আছেন।’মার্কিনদের অনেকে তাঁকে পছন্দ করেন—এ বিষয়ে জানতে চাইলে পুতিন বলেন, ‘এটা শুধু আমার জন্য বলে মনে করি না। বাস্তবতা হলো রিপাবলিকান ভোটারদের বড় একটি অংশ রাশিয়ার প্রেসিডেন্টকে পছন্দ করে। এর অর্থ হলো আমাদের বিপদ ও সংকট মোকাবিলা এবং বিশ্বটা কেমন হওয়া উচিত, এ নিয়ে আমরা যা ভাবি, মার্কিন জনগণের একটি বড় অংশই তা ভাবে।’ রাশিয়া ও যুক্তরাষ্ট্রের মধ্যে সুসম্পর্ক প্রতিষ্ঠায় এখান থেকেই কাজ শুরু করা যেতে পারে।তবে যুক্তরাষ্ট্রই নতুন করে পারমাণবিক অস্ত্র প্রতিযোগিতার সূত্রপাত করেছে মন্তব্য করে রাশিয়ার প্রেসিডেন্ট বলেন, তাঁর দেশ ‘যেকোনো আগ্রাসী দেশের’ চেয়ে শক্তিধর। বক্তব্যের পক্ষে যুক্তি দিয়ে তিনি বলেন, রাশিয়া তার পারমাণবিক ক্ষেপণাস্ত্র ও অন্যান্য সমরাস্ত্রের আধুনিকীকরণ করেছে।
