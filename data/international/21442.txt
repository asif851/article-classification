
ভারতের দিল্লির বিধানসভা নির্বাচনে নিরঙ্কুশ সংখ্যাগরিষ্ঠতা নিয়ে জয়লাভের পর আম আদমি পার্টির (এএপি) প্রধান অরবিন্দ কেজরিওয়াল মন্তব্য করেছেন, ‘এটা সত্য ও সততার জয়।’ আজ মঙ্গলবার দিল্লির কেন্দ্রস্থলে এএপির কার্যালয়ের সামনে হাজারো সমর্থকের উদ্দেশে দেওয়া প্রথম ভাষণে কেজরিওয়াল এ মন্তব্য করেন। টাইমস অব ইন্ডিয়ার খবরে জানানো হয়, কেজরিওয়াল বলেন, আম আদমি পার্টি এমনভাবে কাজ করবে, যেন ধনী-গরিব উভয়ই দিল্লিকে নিয়ে গর্ববোধ করতে পারেন।
এরপর উপস্থিত ভক্ত-সমর্থকদের কাছে নিজের স্ত্রী সুনীতাকে পরিচয় করিয়ে দিয়ে কেজরিওয়াল বলেন, ‘ইনি হলেন আমার স্ত্রী। তিনি যদি আমাকে সমর্থন না করতেন, তাহলে আমি কখনোই কাজ করার যোগ্যতা অর্জন করতে পারতাম না।’ এ সময় উপস্থিত জনতা ‘পাঁচ সাল কেজরিওয়াল’ (পাঁচ বছর কেজরিওয়াল) বলে স্লোগান দেন।
সংক্ষিপ্ত ভাষণে এএপির জয়ের জন্য তাঁর কর্মী ও ভোটারদের কৃতিত্ব দিয়েছেন কেজরিওয়াল। তিনি বলেন, ‘এটি এএপির জয় নয়, এটি সত্য ও সততার জয়।’
