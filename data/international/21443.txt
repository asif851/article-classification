
একাত্তরে মানবতাবিরোধী অপরাধের দায়ে বিএনপির স্থায়ী কমিটির সদস্য সালাউদ্দিন কাদের (সাকা) চৌধুরী ও জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদের ফাঁসির রায় বহাল রাখার সমালোচনা করেছে মার্কিন পররাষ্ট্র দপ্তর। এপির খবরে এ কথা জানানো হয়।
বার্তা সংস্থাটি জানায়, যুক্তরাষ্ট্রের পররাষ্ট্রনীতির বিষয়ে সংশ্লিষ্ট আইনপ্রণেতারা গতকাল শুক্রবার বলেন, বিরোধী দলের এই প্রভাবশালী দুই নেতার ফাঁসি কার্যকর করা উচিত নয়, যতক্ষণ না ওই বিচারের প্রক্রিয়া আন্তর্জাতিক মানে পৌঁছে।আন্তর্জাতিক অপরাধ আদালত ২০১৩ সালে সাকা ও মুজাহিদের বিরুদ্ধে মৃত্যুদণ্ডাদেশ দেন। গত বুধবার তাঁদের ফাঁসির রায় পুনর্বিবেচনার আবেদন খারিজ করেন দেশের সর্বোচ্চ আদালত।১৯৭১ সালে বাংলাদেশের স্বাধীনতা যুদ্ধের সময়ে মানবতাবিরোধী অপরাধের দায়ে এ পর্যন্ত ১৫ জনেরও বেশি ব্যক্তিকে দণ্ডিত করেছেন আন্তর্জাতিক অপরাধ আদালত। এঁদের অধিকাংশই জামায়াতে ইসলামীর নেতা।মানবতাবিরোধী অপরাধের বিচারের জন্য ২০১০ সালে দুটি ট্রাইব্যুনাল গঠন করে বাংলাদেশ সরকার।
