
ভারতের পাঁচ রাজ্যে হয়ে যাওয়া রাজ্যসভা নির্বাচনে ১৫ লাখ ভোটার ‘না’ ভোট দিয়েছেন। আল জাজিরা জানিয়েছে, গত সেপ্টেম্বর মাসে ভারতীয় সুপ্রিম কোর্ট ‘না’ ভোটের বিধান রেখে রায় দেওয়ার পর এই প্রথম ভারতীয় ভোটাররা ‘না’ ভোট দেওয়ার সুযোগ পান।বিশ্লেষকেরা বলছেন, দিল্লিসহ বেশ কিছু আসনে কংগ্রেসসহ বড় দলগুলোর জন্য ‘না’ ভোট অশুভ হিসেবে পরিলক্ষিত হয়েছে। দিল্লিতে প্রভাবশালী নেতা শাজিয়া ইলমা ৩২৬ ভোটে পরাজিত হয়েছেন। তবে এই আসনে ‘না’ ভোট পড়েছে ৫২৮টি। অনেকের মতে, ‘না’ ভোটের সুযোগ না থাকলে এই আসনের ফলাফল ভিন্ন হতে পারত। যদিও পুরো দিল্লিতে মাত্র ০.৬ শতাংশ ভোটার ‘না’ ভোটের সুযোগ নিয়েছেন। অন্যদিকে পুরো মিজোরাম অঙ্গরাজ্যের সব কটি আসনে ‘না’ ভোট পড়েছে মাত্র ২০০টি। কিন্তু অন্য তিনটি অঙ্গরাজ্য মধ্যপ্রদেশ, রাজস্থান ও ছত্তিশগড়ে ৫২০টি আসনের মধ্যে ১৪৮টি আসনে ‘না’ ভোট তৃতীয় স্থান অধিকার করেছে।অঞ্চল অনুযায়ী সবচেয়ে বেশি ‘না’ ভোট পড়েছে মাওবাদী-অধ্যুষিত ছত্তিশগড়ের বিজাপুর আসনে। এই আসনে ১০ শতাংশ ভোটার কোনো প্রার্থীকে গ্রহণ করেননি। বিশ্লেষকেরা বলছেন, এত ‘না’ ভোটের মূল কারণ হলো দুর্বল শাসনব্যবস্থা এবং প্রশাসনের মান ও শক্তি নিয়ে জনগণের তিক্ত অভিজ্ঞতা।
‘না’ ভোট কীভাবে কাজ করছে, সে বিষয়ে রাজনৈতিক দলগুলো এখনো নিশ্চিত নয়। অনেক রাজনীতিবিদ ‘না’ ভোটের আসল উদ্দেশ্য ও প্রয়োজনীয়তা নিয়ে প্রশ্ন তুলেছেন। ভারতের কমিউনিস্ট পার্টির (সিপিআইএম) নেতা ডি রাজা সংবাদপত্র ‘দ্য হিন্দু’কে জানান, ভোটারদের অধিকার প্রতিষ্ঠার জন্য ‘না’ ভোটের অধিকার দেওয়া হয়েছে। কিন্তু এই ভোটের অধিকার দিয়ে কী বোঝাচ্ছে এবং এর ফলাফল কী হবে, সেটি পরিষ্কার নয়।
তবে অনেকের মতে, ‘না’ ভোট হলো পরিসংখ্যানভিত্তিক মাপকাঠি যার মাধ্যমে রাজনৈতিক দলগুলো এবং সরকারের ওপর বিরক্ত মানুষের সঠিক সংখ্যাটি পাওয়া যায়।
 
