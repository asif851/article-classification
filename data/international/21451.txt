
ভারতের পশ্চিমবঙ্গের পাহাড়ি জেলা দার্জিলিংয়ে আলাদা গোর্খাল্যান্ড রাজ্যের দাবিতে সেখানে সশস্ত্র আন্দোলনের প্রস্তুতি নিচ্ছে গোর্খা জনমুক্তি মোর্চা। এর জন্য নেপালের মাওবাদীদের ভাড়া করে নিয়ে এসেছেন মোর্চার নেতারা। গোয়েন্দা সূত্রের বরাত দিয়ে পশ্চিমবঙ্গ পুলিশের অতিরিক্ত মহাপরিচালক (আইনশৃঙ্খলা) অনুজ শর্মা এ তথ্য জানিয়েছেন।
গতকাল রোববার একটি সংবাদ সংস্থাকে অনুজ শর্মা বলেন, নেপালের মাওবাদীরা মোর্চার কর্মীদের প্রশিক্ষণ দিচ্ছে বলে গোয়েন্দা সদস্যরা সরকারকে জানিয়েছেন। আন্দোলন আরও আগ্রাসী করতে বিদেশি মাওবাদীদের হাতে প্রশিক্ষিত মোর্চার মূল টার্গেট হতে পারে সরকারি সম্পত্তি ধ্বংস, পুলিশ ও সরকারি কর্মকর্তাদের ওপর হামলা।
এক পুলিশ কর্মকর্তা নাম প্রকাশ না করার শর্তে বলেন, কমপক্ষে ৩০ জন ভাড়াটে মাওবাদী যোদ্ধাকে নিয়ে এসেছে মোর্চা। কয়েক বছর ধরে তারা প্রচুর অস্ত্রশস্ত্র মজুত করেছে। মোর্চা গোপনে পাহাড়ের আন্দোলন সম্পূর্ণ সশস্ত্র করার ছক কষেছে বলেও গোয়েন্দারা জানিয়েছেন। পুলিশ ও সরকারি কর্মীদের ওপর হামলা, সরকারি সম্পত্তি পোড়ানো মাওবাদী হামলার একটা রীতি।
তবে অভিযোগ উড়িয়ে দিয়ে মোর্চার সাধারণ সম্পাদক রোশন গিরি বলেছেন, সব মিথ্যা। রাজ্য সরকার তাঁদের নামে অপবাদ দিচ্ছে, আন্দোলন বিপথে চালনা করার চেষ্টা করছে।
 
