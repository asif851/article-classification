
উড়োজাহাজটি উড়ল টানা ১৬ ঘণ্টা ২৩ মিনিট। পাড়ি দিল ১৪ হাজার ৫৩৫ কিলোমিটার (৯ হাজার ৩২ মাইল) পথ। এটাই বাণিজ্যিক কোনো ফ্লাইটের টানা পথ পাড়ির রেকর্ড।
কোনো বিরতি ছাড়াই মধ্যপ্রাচ্যের দেশ কাতার থেকে প্রশান্ত মহাসাগরীয় অঞ্চলের দেশ নিউজিল্যান্ডে উড়ে গিয়ে বিশ্বের দীর্ঘতম ফ্লাইটের রেকর্ড গড়ল কাতার এয়ারওয়েজ একটি উড়োজাহাজ। উড়োজাহাজটি সোমবার স্থানীয় সময় সকালে অকল্যান্ডে পৌঁছালে দুই পাশ থেকে প্রথা অনুযায়ী জলকামান দিয়ে পানি ছুড়ে একে স্বাগত জানানো হয়।
এক টুইট বার্তায় কাতার এয়ারওয়েজের পক্ষ থেকে বলা হয়েছে, ‘কাতারের রাজধানী দোহা থেকে বোয়িং ৭৭৭-২০০ এলআর নিউজিল্যান্ডের অকল্যান্ডে অবতরণ করেছে।’ কাতারের রাষ্ট্রীয় বিমান চলাচল সংস্থাটি জানিয়েছে, কিউআর-৯২০ ফ্লাইটটি নির্ধারিত সময়ের ৫ মিনিট আগে স্থানীয় সময় সকাল ৭টা ২৫ মিনিটে অবতরণ করে। উড়োজাহাজটি পরিচালনার দায়িত্বে ছিলেন ৪ পাইলট। তাঁদের সহযোগিতা আর যাত্রীদের সেবায় নিয়োজিত ছিলেন ১৫ জন ক্রু সদস্য। দীর্ঘ এ যাত্রায় তাঁরা যাত্রীদের মোট ১ হাজার ৩৬ বার খাবার, ২ হাজার বার ঠান্ডা পানীয় এবং ১ হাজার ১০০ কাপ চা ও কফি পরিবেশন করেছেন।
তবে ভারতের জাতীয় পতাকাবাহী সংস্থা এয়ার ইন্ডিয়ার দাবি, রাজধানী নয়াদিল্লি থেকে যুক্তরাষ্ট্রের সানফ্রান্সিসকো যেতে তাঁদের উড়োজাহাজকে পাড়ি দিতে হয় ১৫ হাজার ১২৭ কিলোমিটার। কাজেই দূরত্বের দিক থেকে তাদের রুটই বিশ্বের দীর্ঘতম।
বিশ্বের দীর্ঘতম বাণিজ্যিক ফ্লাইটের রেকর্ডটি এর আগে ছিল সিঙ্গাপুর এয়ারলাইনসের ঝুলিতে। সিঙ্গাপুর থেকে ১৯ ঘণ্টায় যুক্তরাষ্ট্রের নিউজার্সির নেওয়ার্ক পর্যন্ত ১৫ হাজার ৩০০ কিলোমিটার পাড়ি দিতে হতো ফ্লাইটটিকে। কিন্তু ২০১৩ সালে তা বন্ধ করে দেওয়া হয়।
