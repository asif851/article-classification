
ভারতের ‘মহীশূরের বাঘ’ টিপু সুলতানের অস্ত্রাগার সরে যাচ্ছে নতুন জায়গায়! পুরো বাড়িই সরিয়ে ফেলা হচ্ছে বিশেষ কায়দায়। আর তা করছে মার্কিন এক প্রতিষ্ঠান।অষ্টাদশ শতকে টিপু সুলতান বীরত্বের সঙ্গে লড়েছিলেন ঔপনিবেশিক ইংরেজ শাসনের বিরুদ্ধে। কর্ণাটকের শ্রীরঙ্গপত্তনে অস্ত্র রাখার জন্য একটি বাড়ি তৈরি করেছিলেন তিনি। রেললাইন বসানোর জন্য এখন সেই ঐতিহাসিক বাড়িটি সরিয়ে নেওয়া হচ্ছে তাঁর আদি অবস্থান থেকে। অক্ষত অবস্থায় পুরো বাড়ি তুলে বসিয়ে দেওয়া হবে নতুন ভিতে! সেকালের মহীশূর রাজ্যের স্থানে এখন স্বাধীন ভারতের কর্ণাটক রাজ্য। শ্রীরঙ্গপত্তন ছিল সেই মহীশূরের রাজধানী। বর্তমানে কর্ণাটকের রাজধানী বেঙ্গালুরুতেও আছে টিপু সুলতানের বাড়ি এবং দুর্গসহ নানা ঐতিহাসিক স্থান। ১৭৮২ থেকে ১৭৯৯ সালের মাঝামাঝি সময়ে অস্ত্রাগারটি তৈরি করেছিলেন টিপু। স্থানীয় পত্রপত্রিকার খবরে বলা হচ্ছে, রেলের লাইন বসাতে অস্ত্রাগারটি অন্যত্র সরিয়ে নেওয়ার উদ্যোগ নিয়েছে বেঙ্গালুরু প্রশাসন। মার্কিন যুক্তরাষ্ট্রের বিশেষজ্ঞ প্রতিষ্ঠান ‘ওলফি’কে দায়িত্ব দেওয়া হয় ঐতিহাসিক বাড়িটি না ভেঙে সরিয়ে নেওয়ার। ভারতে এ ধরনের উদ্যোগ এটিই প্রথম। এ কাজে সরকারের রেল দপ্তর বরাদ্দ করেছে প্রায় ১৩ কোটি রুপি। এরই মধ্যে বাড়িটি সরানোর প্রক্রিয়া শুরু হয়ে গেছে। বিশেষ হাইড্রলিক ক্রেন দিয়ে ইটের তৈরি ১ হাজার টন ওজনের একতলা বাড়িটি ভিত থেকে খুঁড়ে তুলে ফেলা হয়েছে। ভারতের প্রত্নতত্ত্ব জরিপ বিভাগ ১০০ মিটার দূরেই একটি জায়গা বাছাই করেছে। আজ শুক্রবারের মধ্যেই সেখানে বাড়িটি সরিয়ে নেওয়ার কাজ শেষ হবে বলে জানিয়েছেন সংশ্লিষ্ট কর্মকর্তারা। এরপর আগামী সপ্তাহ থেকেই শুরু হবে বেঙ্গালুরু-মহীশূর রেললাইন বসানোর কাজ।
