
এক নারীর যৌন নির্যাতনের শিকার হয়ে পুলিশের কাছে অভিযোগ জানিয়েছে ১৭ বছরের এক কিশোর। পুলিশ ওই নারীর বিরুদ্ধে মামলা করেছে।
হিন্দুস্তান টাইমসের প্রতিবেদনে বলা হয়, সম্প্রতি ভারতে গোয়া রাজ্যের মাপুসা শহরে এ ঘটনা ঘটেছে। নির্যাতনের শিকার কিশোর ওই নারীর বাড়িতে থাকত।
পুলিশ জানায়, ওই কিশোরের বাড়ি পোন্ডায়। সে মাপুসা শহরে একটি পেট্রলপাম্পে কাজ করার সুবাদে ২৯ বছর বয়সী ওই নারীর বাড়িতে ভাড়া থাকত। তিন সন্তানের মা ওই নারীর বিবাহবিচ্ছেদ হয়েছে। বাড়িতে তাঁর তিন সন্তানও থাকতেন। অভিযোগ, এ বাড়িতেই কিশোরকে নিয়মিত যৌন নির্যাতন করতেন ওই নারী।
মাপুসা থানার পরিদর্শক তুষার লোতলিকর বলেন, সম্প্রতি ওই বাড়ি থেকে পালিয়ে নিজের বাড়ি ফিরে যায় নির্যাতনের শিকার ওই কিশোর। কিন্তু বাড়ি ফিরে সে অস্বাভাবিক আচরণ করতে থাকে। পরে কাউন্সেলিংয়ের জন্য তাঁকে পরিবারের সদস্যরা সরকারি ইনস্টিটিউট অব সাইকিয়াট্রি অ্যান্ড হিউম্যান বিহেভিয়রে (আইপিএইচবি) নিয়ে যায়। সেখানেই সে ওই নারীর দ্বারা নিয়মিত যৌন নির্যাতনের শিকার হওয়ার কথা প্রকাশ করে। এ ঘটনায় চলতি সপ্তাহের শুরুর দিকে কিশোরের মা-বাবা পুলিশের কাছে অভিযোগ দায়ের করেন।
নির্যাতনের শিকার কিশোরের মা-বাবার অভিযোগ, গত ৭ জুন থেকে ১১ সেপ্টেম্বর পর্যন্ত ওই নারী তাঁদের কিশোর ছেলের ওপর অমানুষিক যৌন নির্যাতন করেছেন। এ কারণে ওই বাড়ি ছেড়ে পালিয়ে নিজের বাড়ি ফিরে গেছে ছেলে।
মাপুসা থানার পুলিশ জানিয়েছে, গত মঙ্গলবার ওই নারীর বিরুদ্ধে যৌন অপরাধ থেকে শিশুদের রক্ষা আইন ও গোয়ার শিশু আইনে মামলা হয়েছে। নারীকে থানায় তলব করা হয়েছে। এরপর পরবর্তী পদক্ষেপ নেওয়া হবে।
