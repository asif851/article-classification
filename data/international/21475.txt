
ভারতের সাবেক প্রধানমন্ত্রী জওহরলাল নেহরু ১৯৬২ সালের ভারত-চীন যুদ্ধের সময় যুক্তরাষ্ট্রের সহায়তা চেয়েছিলেন। মার্কিন কেন্দ্রীয় গোয়েন্দা সংস্থার (সিআইএ) সাবেক কর্মকর্তা ব্রুস রিডেল সম্প্রতি প্রকাশিত তাঁর বইয়ে এ কথা লিখেছেন। খবর দ্য হিন্দুর।রিডেলের বইটির নাম জেএফকে’স (জন এফ কেনেডি) ফরগটন ক্রাইসিস: তিব্বত, দ্য সিআইএ অ্যান্ড দ্য সিনো-ইন্ডিয়ান ওয়ার। বইতে রিডেল লিখেছেন, যুদ্ধ চলাকালে যুক্তরাষ্ট্রের তৎকালীন প্রেসিডেন্ট জন এফ কেনেডির কাছে যুদ্ধবিমান চেয়েছিলেন নেহরু। চীনের আক্রমণ ঠেকাতেই নেহরু কেনেডির দ্বারস্থ হন।যুদ্ধে ভারত একের পর এক এলাকা হারাচ্ছিল। আর বড় ধরনের ক্ষতির মুখেও পড়েছিল। সেই অবস্থায় ১৯৬২ সালের নভেম্বরে নেহরু চিঠি লেখেন কেনেডিকে। চিঠিতে নেহরু লেখেন, ‘চীনের আগ্রাসন রুখতে ভারতের পরিবহন ও যুদ্ধবিমান দরকার। এই আগ্রাসন বন্ধ করতে হলে আমাদের এবং আমাদের সব বন্ধুর আরও প্রচেষ্টা দরকার।’এরপরও নেহরু কেনেডিকে আরেকটি চিঠি লেখেন। ১৯ নভেম্বর সেই চিঠিটি হাতে পৌঁছে দেন যুক্তরাষ্ট্রে নিযুক্ত তৎকালীন ভারতীয় রাষ্ট্রদূত ব্রজকুমার নেহরু।রিডেল লিখেছেন, সহায়তা চেয়ে নেহরু মূলত যুদ্ধে যুক্তরাষ্ট্রকে যোগ দিতে আহ্বান জানান। সেই অনুরোধ একটি তাৎপর্যপূর্ণ ঘটনা।
