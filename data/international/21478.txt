
সিয়েরা লিওনে প্রাণঘাতী ইবোলা রোগ ছড়িয়ে পড়া ঠেকাতে লোকজনকে তিন দিন ঘর থেকে বের হতে নিষেধ করা হয়েছে। গত বৃহস্পতিবার সরকারি কর্তৃপক্ষ এই নিষেধাজ্ঞার কথা জানিয়েছে। খবর বিবিসির।নিষেধাজ্ঞার সময়ে স্বেচ্ছাসেবীরা ঘরে ঘরে যাবেন। লোকজনের মধ্যে তাঁরা ইবোলার লক্ষণ আছে কি না, তা পরীক্ষা করে দেখবেন। লোকজনকে নিরাপদে থাকার উপায় সম্পর্কেও জানাবেন তাঁরা। এই সময়ের মধ্যে শুক্রবার মুসলমানদের জুমার নামাজ আদায়ের জন্য দুই ঘণ্টা এবং রোববার খ্রিষ্টানদের প্রার্থনার জন্য পাঁচ ঘণ্টা নিষেধাজ্ঞা শিথিল থাকবে।সিয়েরা লিওনে কিছু দিন ধরে প্রতি সপ্তাহে বেশ কয়েকজন মানুষ নতুন করে ইবোলায় আক্রান্ত হচ্ছেন বলে খবর পাওয়া যাচ্ছে। সিয়েরা লিওন, লাইবেরিয়া ও গিনিতে ইবোলায় গত বছর থেকে এ পর্যন্ত ১০ হাজারের বেশি মানুষ প্রাণ হারিয়েছে।এদিকে লাইবেরিয়ায় ৬০০ লোকের ওপর দুটি ইবোলা প্রতিষেধকের পরীক্ষামূলক প্রয়োগ করা হয়েছে। উভয় প্রতিষেধককেই নিরাপদ বলে মনে করা হচ্ছে। বৃহস্পতিবার যুক্তরাষ্ট্রের অ্যালার্জি ও সংক্রামক রোগবিষয়ক জাতীয় সংস্থা (এনআইএআইডি) এ কথা জানিয়েছে।
