
উড়ন্ত অবস্থায় নেদারল্যান্ডসের বিমান সংস্থা কেএলএম রয়্যাল ডাচ এয়ারলাইনসের একটি উড়োজাহাজের পাখার একটি অংশ ভেঙে পড়ে যায় নিচে। পাখাটি সোজা গিয়ে পড়ে একটি গাড়ির ওপর। এতে গাড়িটি দুমড়েমুচড়ে গেলেও হতাহত হওয়ার কোনো ঘটনা ঘটেনি। ঘটনাটি ঘটেছে গত শনিবার জাপানের ওসাকায়।
ওসাকার কানসাই আন্তর্জাতিক বিমানবন্দর ছেড়ে রওনা দেয় ডাচ এয়ারলাইনসের বোয়িং ৭৭৭ উড়োজাহাজটি। সাড়ে ছয় হাজার ফুট ওপরে ওঠার পর এটির পাখার একটি অংশ ভেঙে নিচে পড়ে যায়। ভেঙে পড়া অংশটির ওজন প্রায় চার কেজি। এটি গিয়ে পড়ে ওসাকা শহরের একটি গাড়ির ওপর। এতে একদম ভেঙেচুরে যায় গাড়ির ছাদ ও জানালা। তবে হতাহত হওয়ার কোনো ঘটনা ঘটেনি। উড়োজাহাজটিও ওই দিন নিরাপদে অবতরণ করে আমস্টারডামের স্কেফল বিমানবন্দরে।
এ ঘটনায় বিব্রত ডাচ এয়ারলাইনস একটি তদন্ত কমিটি গঠন করেছে। এক বিবৃতিতে এ ঘটনার জন্য দুঃখ প্রকাশ করে তারা। এ ব্যাপারে জাপানের বেসামরিক বিমান চলাচল কর্তৃপক্ষ এবং বোয়িংয়ের সঙ্গে যোগাযোগ রাখা হচ্ছে বলেও তারা জানিয়েছে।
