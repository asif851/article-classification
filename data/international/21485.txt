
রেনুকা কিরণ সিন্ধে ও সীমা মোহন গবিত—এ দুই বোন মিলে ১৩ শিশুকে অপহরণ করে নয়জনকেই মেরে ফেলেছিলেন। এই অপরাধে শিগগিরই ফাঁসিতে ঝুলতে যাচ্ছেন তাঁরা। রাষ্ট্রপতি তাঁদের প্রাণভিক্ষার আবেদন নাকচ করে দিয়েছেন। দণ্ড কার্যকর হলে তাঁরা হবেন ভারতের ইতিহাসে ফাঁসি হওয়া প্রথম নারী অপরাধী। খবর টাইমস অব ইন্ডিয়ার।রাষ্ট্রপতির কাছে প্রাণভিক্ষার আবেদন নাকচ হওয়ার পর যে সময়ের মধ্যে ফাঁসি কার্যকর করার বিধান রয়েছে, কাল শনিবার সেই সময়সীমা শেষ হবে। স্বরাষ্ট্র মন্ত্রণালয় ফাঁসি কার্যকরের জন্য সংশ্লিষ্ট বিভাগগুলোকে বিষয়টি জানিয়ে দিয়েছে। ২০০১ সালে আদালত ফাঁসির রায় ঘোষণা করেন। রেনুকা ও সীমা শিশুদের অপহরণ করে ভিক্ষা করাতেন। শিশুরা বড় হলে বা ভিক্ষা করতে না চাইলে তাদের মেরে ফেলা হতো।
