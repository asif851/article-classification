
আফগানিস্তানের রাজধানী কাবুলে গতকাল বৃহস্পতিবার সামরিক বহরের ওপর আত্মঘাতী হামলায় ন্যাটো বাহিনীর ছয় সদস্যসহ ১৪ জন নিহত হয়েছে। প্রাণহানির সংখ্যায় গত প্রায় এক বছরের মধ্যে এটা কাবুলে সবচেয়ে ভয়াবহ হামলা।
আফগানিস্তানের কর্মকর্তারা জানান, দক্ষিণ-পূর্ব কাবুলের শাহ শহীদ এলাকায় গতকাল সকাল আটটায় শক্তিশালী গাড়িবোমার ওই হামলা চালানো হয়। এতে নিহত ১৪ জনের মধ্যে দুজন ন্যাটোর সেনা ও চারজন ন্যাটোর ঠিকাদার। নিহত বাকি আটজন আফগান নাগরিক।
এ ছাড়া এই ঘটনায় আহত হয়েছে অন্তত ৩৭ জন পথচারী, যাদের মধ্যে স্কুলগামী বেশ কয়েকটি শিশু রয়েছে।
হিজাব-ই-ইসলামি নামের একটি সংগঠন এই হামলার দায়িত্ব স্বীকার করেছে।
বোমা হামলার ঘটনায় ন্যাটোর একটি গাড়ি সম্পূর্ণ ধ্বংস হয়ে গেছে। ঘটনার পর পরই মার্কিন সেনারা ঘটনাস্থলে ছুটে যান। আশপাশের রাস্তাগুলো ঘিরে ফেলা হয়।
এর আগে গত ৯ মার্চ মার্কিন প্রতিরক্ষামন্ত্রী চাক হেগেলের আফগানিস্তান সফরকালে কাবুলে বোমা হামলার ঘটনায় নয়জন মারা যায়। তার আগে গত বছরের জুন মাসে তালেবান যোদ্ধারা শহরটির উপকণ্ঠের একটি হোটেলে ১৮ জনকে হত্যা করে। এএফপি।
