
ভারতের পশ্চিমবঙ্গ রাজ্য থেকে শাসক তৃণমূল কংগ্রেসের সরকার এবং কেন্দ্র থেকে বিজেপিকে হটানোর ডাক দিয়েছে রাজ্যের প্রধান বিরোধী দল সিপিএম। গতকাল রোববার কলকাতার ঐতিহাসিক ব্রিগেড প্যারেড ময়দানে আয়োজিত এক বিশাল সমাবেশে এই ডাক দেয় দলটি। সমাবেশে দলের নেতারা বলেন, দুর্নীতিতে ডুবে যাওয়া মমতা সরকারকে ক্ষমতা থেকে সরিয়ে দিতে না পারলে এই রাজ্যের কোনো উন্নতি হবে না। পশ্চিমবঙ্গে তৃণমূল কংগ্রেস সরকারের সাড়ে চার বছরে সিপিএম বড় কয়েকটি সমাবেশ করেছে কলকাতায়। তবে গতকালেরটি জনসমাগমের দিক থেকে আগের ওই সমাবেশগুলোকে ছাড়িয়ে যায়। রাজ্যের সাবেক মুখ্যমন্ত্রী ও সিপিএম পলিটব্যুরো সদস্য বুদ্ধদেব ভট্টাচার্যের সভাপতিত্বে অনুষ্ঠিত সমাবেশে ১০ লাখ মানুষ যোগ দিয়েছে বলে দাবি করেছে সিপিএম। কেবল রাজ্যস্তরের শীর্ষ নেতারাই নন, যোগ দেন সীতারাম ইয়েচুরি, ত্রিপুরার মুখ্যমন্ত্রী মানিক সরকার, কেরালার রাজ্য সম্পাদক কে বালাকৃষ্ণান, বৃন্দা কারাতের মতো দলটির সর্বভারতীয় নেতারা।সমাবেশে সিপিএমের কেন্দ্রীয় সম্পাদক সীতারাম ইয়েচুরি বলেন, তৃণমূলের শাসনে পশ্চিমবঙ্গ পিছিয়ে পড়েছে। সাম্প্রদায়িকতা মাথাচাড়া দিয়ে উঠেছে। তৃণমূলের আর এই রাজ্যের ক্ষমতায় থাকার অধিকার নেই।সিপিএমের পশ্চিমবঙ্গ রাজ্য সম্পাদক সূর্যকান্ত মিশ্র তৃণমূলের সঙ্গে বিজেপির কথিত গোপন আঁতাতের কথা উল্লেখ করে বলেন, ‘একই বৃন্তে দুটি ফুল বিজেপি আর তৃণমূল।’ ত্রিপুরার মুখ্যমন্ত্রী মানিক সরকার বলেন, পশ্চিমবঙ্গে বামফ্রন্টের বিকল্প বামফ্রন্টই। সভার শেষে সভাপতির সংক্ষিপ্ত ভাষণে বুদ্ধদেব ভট্টাচার্য বলেন, বিজেপি বিষ ছড়াচ্ছে, আগুন ছড়াচ্ছে, এই বিজেপিকে সরাতে হবে। তৃণমূলকে হটাতে হবে, বাংলাকে বাঁচাতে হবে। সমাবেশে সিপিএমের পলিটব্যুরো সদস্য ও সাংসদ মুহম্মদ সেলিম এবং বামফ্রন্টের চেয়ারম্যান ও প্রবীণ সিপিএম নেতা বিমান বসুও বক্তব্য দেন। 
