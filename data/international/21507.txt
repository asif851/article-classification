
ইয়েমেনে গত বৃহস্পতিবার একটি বিয়ের গাড়িবহরে মার্কিন ড্রোন (চালকবিহীন বিমান) হামলায় ১৭ জন নিহত হয়েছে। এদের অধিকাংশই সাধারণ মানুষ। হাসপাতাল ও নিরাপত্তা সংস্থাগুলো এ খবর জানিয়েছে।
যুক্তরাষ্ট্রের ড্রোন হামলা নিয়ে অব্যাহত সমালোচনার মধ্যেই নতুন এ ঘটনাটি ঘটল।
সরকারি এক নিরাপত্তা কর্মকর্তা বলেন, দেশের মধ্যাঞ্চলের রাদা শহরের কাছে গত বৃহস্পতিবার এ ঘটনা ঘটে। ড্রোন হামলায় নিহতদের মধ্যে কয়েকজন সন্ত্রাসী সংগঠন আল-কায়েদার সঙ্গে যুক্ত বলে ধারণা করা হয়। কিন্তু বাকি সবাই ছিল সাধারণ মানুষ। জিহাদি কোনো সংগঠনের সঙ্গে তারা জড়িত ছিল না।
নিরাপত্তা সংস্থা ও হাসপাতাল সূত্রে জানা গেছে, বিয়ের গাড়িবহরের ওপর ড্রোন থেকে দুটি ক্ষেপণাস্ত্র হামলা চালানো হয়।
হামলায় নিহত ১৭ জনের মধ্যে দুজনের পরিচয় প্রকাশ করা হয়েছে। এঁরা হলেন, সালেহ আল তেইস ও আবদুল্লাহ আল তেইস। আল-কায়েদার সঙ্গে জড়িত থাকার অভিযোগে ইয়েমেন সরকার ঘোষিত ফেরারির তালিকায় তাঁদের নাম ছিল। এএফপি।
