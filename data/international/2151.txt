
ভারতের মহারাষ্ট্র রাজ্যের সাতারা জেলায় সড়ক বিভাজকের সঙ্গে পণ্যবাহী একটি ট্রাকের ধাক্কা খাওয়ার ঘটনায় ১৮ জন শ্রমিক মারা গেছেন। আহত ১৫ জন। ওই ট্রাকে ৪৫ জন নির্মাণশ্রমিক ছিলেন। আজ মঙ্গলবার খুব ভোরে ওই দুর্ঘটনা ঘটে।
পুলিশ বলছে, কর্ণাটকের বিজাপুর থেকে নির্মাণসামগ্রী নিয়ে ট্রাকটি মহারাষ্ট্রের পুনে আসছিল। মুম্বাই-বেঙ্গালুরু মহাসড়কের খাম্বাতকি ঘাটের কাছে ট্রাকটি বাঁক নেওয়ার সময় ট্রাকের চালক নিয়ন্ত্রণ হারান। ট্রাকটির গতি ছিল বেশি। এতে এটি সড়ক বিভাজকের সঙ্গে ধাক্কা খায়। সাতারার পুলিশ সুপার সন্দীপ পাতিল বলেছেন, ভোররাত সাড়ে চারটার দিকে এ দুর্ঘটনা ঘটে। দুর্ঘটনায় ১৮ জন শ্রমিক মারা গেছেন। আহত ব্যক্তিদের সাতারার সিভিল হাসপাতালে ভর্তি করা হয়েছে। চালক ঘুমিয়ে পড়ায় এ দুর্ঘটনা ঘটে বলে আহত ব্যক্তিরা অভিযোগ করেন।
