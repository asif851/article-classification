
পরিবারের বক্তব্য অনুযায়ী, যেকোনো সময় মা হতে যাচ্ছেন যুক্তরাজ্যের প্রিন্স উইলিয়ামের স্ত্রী কেট মিডলটন। আর কেটের মা হওয়ার আগের প্রতিটি মুহূর্ত অনুসরণ করছে অনলাইনভিত্তিক বিভিন্ন সামাজিক যোগাযোগের মাধ্যম। এই দৌড়ে সবার থেকে এগিয়ে যুক্তরাজ্যের মামসনেট। নাম থেকেই বোঝা যায়, মায়েদের নিয়েই মামসনেটের কাজকারবার। যুক্তরাজ্যের ৪৪ লাখ মানুষ এই ওয়েব ফোরামের সদস্য। গত সপ্তাহেই ওয়েবসাইটটি একটি গুজব ছড়ায় যে ডাচেস অব কেমব্রিজ কেটের প্রসববেদনা উঠেছে। মামসনেটের মুখপাত্র জেইন জেন্টেল বলেন, ‘কেউ পেটে সন্তান ধারণ করলেই সারা বিশ্বের সব অন্তঃসত্ত্বা নারীর সঙ্গে তার একটা সম্পর্ক তৈরি হয়ে যায়। কারণ তারা সবাই একজন আরেকজনের অবস্থা উপলব্ধি করতে পারেন।’ জেন্টেলও বর্তমানে ২৭ সপ্তাহের অন্তঃসত্ত্বা। এটি তাঁর দ্বিতীয় সন্তান। এ অবস্থায় কেটের যে অনুভূতি বা শারীরিক অস্বস্তি, সে ব্যাপারে তিনিও সমব্যথী। জেন্টেল বলেন, ‘এই প্রচণ্ড গরমে যা অবস্থা (ইংল্যান্ডে দাবদাহ চলছে), কেটের প্রতি আমি সহানুভূতি জানাই।’ তিনি বলেন, প্রত্যেক নতুন মায়ের জন্যই এটা জীবন বদলে দেওয়ার একটা অভিজ্ঞতা। কেটের জন্য জেইন জেন্টেলের পরামর্শ, ‘প্রতিটি মুহূর্ত উপভোগ করুন। এটা অসাধারণ একটা অভিজ্ঞতা।’ এএফপি।
