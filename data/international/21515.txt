
দ্বিতীয় বিশ্বযুদ্ধের সময় জার্মানির একনায়ক অ্যাডলফ হিটলারের ব্যবহার করা টেলিফোন সেটটি ২ লাখ ৪৩ হাজার মার্কিন ডলারে নিলামে বিক্রি হয়েছে।
যুক্তরাষ্ট্রের মেরিল্যান্ডের চেজাপেক সিটিতে আলেক্সান্ডার হিস্টরিক্যাল অকশনস-এ এই নিলাম অনুষ্ঠিত হয়। তবে ওই টেলিফোন সেট ক্রেতার পরিচয় প্রকাশ করা হয়নি। নিলামে এক লাখ মার্কিন ডলার থেকে ডাক শুরু হয়। ধারণা করা হচ্ছিল, এটির দাম তিন লাখ মার্কিন ডলার পর্যন্ত উঠতে পারে।
লাল রঙের টেলিফোন সেটটিতে নাৎসি নেতা হিটলারের নামাঙ্কিত রয়েছে। ১৯৪৫ সালে হিটলারের পরাজয়ের পর জার্মানির বার্লিন তাঁর বাংকারে টেলিফোন সেটটি পাওয়া যায়।
আলেক্সান্ডার হিস্টরিক্যাল অকশনস বলছে, হিটলার দ্বিতীয় বিশ্বযুদ্ধের শেষ দুই বছরে টেলিফোনটি ব্যবহার করে বেশির ভাগ নির্দেশ দিয়েছিলেন। এ সময় তাঁর সেনাবাহিনী লাখো মানুষকে হত্যা করেছিল। জার্মানির আত্মসমর্পণের পর ব্রিটিশ ব্রিগেডিয়ার স্যার রালফ রাইনার বার্লিনে হিটলারের বাংকার পরিদর্শনে গিয়েছিলেন। তখন রুশ কর্মকর্তারা তাঁকে ওই টেলিফোন উপহার দেন। রাইনারের ছেলে উত্তরাধিকার সূত্রে ফোনটি পান।
নিলামে হিটলারের একটি চীনামাটির অ্যালসেশিয়ান কুকুর বিক্রি হয়েছে ২৪ হাজার ৩০০ মার্কিন ডলারে। পৃথক আরেক ক্রেতা এটি কিনেছেন।
তথ্যসূত্র : বিবিসি
আরও পড়ুন:
নিলামে উঠছে হিটলারের টেলিফোন
