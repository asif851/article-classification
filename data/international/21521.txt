
রূপকথার রাজকুমারীর মতোই ঘটনাবহুল প্রিন্সেস ডায়ানার জীবন। ব্রিটেনের রানি দ্বিতীয় এলিজাবেথের পুত্র প্রিন্স চার্লসের সঙ্গে বিয়ে, চোখ ধাঁধানো ফ্যাশন, মানবকল্যাণমূলক বিভিন্ন কার্যক্রম, প্রণয় আর শেষে ‘রহস্যময়’ মৃত্যু—সব মিলিয়ে তিনি সব সময়ই ছিলেন গণমাধ্যম ও মানুষের আগ্রহের কারণ। মৃত্যুর এত বছর পরও তিনি ‘সাম্প্রতিক’। এখনো অজানা ডায়ানাকে নিয়ে বেরিয়ে আসছে নতুন নতুন খবর, তৈরি হচ্ছে তথ্যচিত্র, প্রদর্শিত হচ্ছে তাঁর ফ্যাশনের উপকরণ। আজ ডায়ানার মৃত্যুর ২০ বছর উপলক্ষে এই বিশেষ আয়োজন...
ডায়ানার জীবনলিপি
১৯৬১
১ জুলাই। জন স্পেন্সার ও ফ্রান্সেস শ্যান্ড কিডের কোলজুড়ে এল তাঁদের চতুর্থ সন্তান—ডায়ানা ফ্রান্সেস স্পেন্সার।
১৯৭০
৯ বছর বয়সী ডায়ানা ভর্তি হন নরফোকের রিডলসওর্থ হল স্কুলে।

১৯৭৩
ওয়েস্ট হেলথ গার্লস স্কুলে গান ও খেলাধুলায় সাফল্য পেলেও দুইবার ও লেভেল পরীক্ষায় অকৃতকার্য হয়ে স্কুল থেকে বিদায় নেন তিনি।
১৯৭৭
বড় বোন সারাহর সঙ্গে প্রিন্স চার্লসের ‘সুসম্পর্কের’ জের ধরে প্রথম ডায়ানার দেখা হয় তাঁর হবু স্বামী, ব্রিটিশ রাজপুত্রের সঙ্গে।
১৯৮০
গ্রীষ্মের ছুটিতে প্রিন্স চার্লসের নজর কাড়েন ডায়ানা। রাজপরিবারের সঙ্গে তাঁকে পরিচয়ও করিয়ে দেন প্রিন্স চার্লস।
১৯৮১
২৪ ফেব্রুয়ারি বাগদানের খবর জনসমক্ষে প্রকাশ করেন চার্লস ও ডায়ানা। অবশেষে ২৯ জুলাই, ২০ বছর বয়সী ডায়ানা ৩২ বছর বয়সী চার্লসের সঙ্গে বিবাহবন্ধনে আবদ্ধ হন।
১৯৮২
২১ জুন জন্ম নেয় প্রথম সন্তান—প্রিন্স উইলিয়াম আর্থার ফিলিপ লুইস।
১৯৮৪
১৫ সেপ্টেম্বর জন্ম হয় প্রিন্স হেনরি চার্লস আলবার্ট ডেভিড ওরফে হ্যারির।
১৯৮৫
৯ নভেম্বর হোয়াইট হাউজে মার্কিন অভিনয়শিল্পী জন ট্রাভোল্টার সঙ্গে তাঁর নাচের একটি ছবি পরবর্তী সময়ে বিপুল আলোচিত হয়েছিল।

১৯৯২
আগস্ট মাসে ডায়ানা ও তাঁর কথিত প্রেমিক জেমস গিলবির একটি ফোনালাপ ফাঁস হয়।
১৯৯৩
জানুয়ারিতে ফাঁস হয় চার্লস ও ক্যামিলার প্রেমালাপ, যা ক্যামিলাগেট নামে পরিচিত।
১৯৯৫
ডায়ানার পরিচয় হয় পাকিস্তানি বংশোদ্ভূত হৃদরোগ বিশেষজ্ঞ ড. হাসনাত খানের সঙ্গে। শুরু হয় তাঁদের গোপন প্রণয়। প্রায় ২ বছর দুজনের সম্পর্ক ছিল।
১৯৯৬
অবশেষে আইনি প্রক্রিয়ার মাধ্যমে ডায়ানার সঙ্গে প্রিন্স চার্লসের বৈবাহিক জীবনের সমাপ্তি ঘটে।
১৯৯৭
৩১ আগস্ট সড়ক দুর্ঘটনায় নিহত হন ডায়ানা।
সূত্র: ইউএসএ টুডে
 
 
