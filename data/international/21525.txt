
যুক্তরাজ্যের প্রথম প্রধানমন্ত্রী হিসেবে জনসমক্ষে আয়কর বিবরণী প্রকাশ করলেন ডেভিড ক্যামেরন। পানামা পেপারসের নথিতে তাঁর প্রয়াত বাবার কথিত কর ফাঁকির উল্লেখ থাকায় অব্যাহত সমালোচনার মুখে এই হিসাব প্রকাশ করলেন তিনি।এদিকে সদ্য প্রকাশ করা গত সাত বছরের আয়কর বিবরণী অনুযায়ী মায়ের কাছ থেকে ক্যামেরনের উপহার পাওয়া দুই লাখ পাউন্ডের জন্য উত্তরাধিকার কর দেওয়া উচিত কি না, তা নিয়ে নতুন বিতর্ক দেখা দিয়েছে।বিবরণীর তথ্য অনুযায়ী, গত ছয় বছরে ডেভিড ক্যামেরনের আয় ছিল ১১ লাখ পাউন্ড এবং এর বিপরীতে তিনি কর দিয়েছেন চার লাখ পাউন্ড। বিবরণী বলছে, ২০১০ সালে বাবা ইয়ান ক্যামেরনের মৃত্যুর পর উত্তরাধিকার সূত্রে তিনি বাবার অর্থ থেকে তিন লাখ পাউন্ড পান। পরের বছর মা মেরি ক্যামেরনের কাছ থেকে তিনি উপহার হিসেবে পান দুই লাখ পাউন্ড। ব্রিটিশ আইন অনুযায়ী, উপহার দেওয়ার পরবর্তী সাত বছরের মধ্যে দানকারী মায়ের মৃত্যু হলে ক্যামেরনকে ওই অর্থের ৪০ শতাংশ কর দিতে হবে।মা–বাবার কাছ থেকে পাওয়া মোট পাঁচ লাখ পাউন্ডের বিষয়ে মন্ত্রীরা বলেছেন, এতে কোনো অনিয়ম ঘটেনি। তবে বিরোধী দল লেবার পার্টির নেতারা বলেছেন, এ বিষয়ে যথেষ্ট প্রশ্ন রয়ে গেছে।লেবার পার্টির প্রধান জেরেমি করবিন বলেছেন, মায়ের কাছ থেকে ক্যামেরনের পাওয়া অর্থ কর আইন লঙ্ঘন করেছে কি না, তা দেখার অবকাশ রয়ে গেছে। এসব প্রশ্নের জবাব ক্যামেরনকেই দিতে হবে।আরেক লেবার নেতা ছায়া অর্থমন্ত্রী জন ম্যাকডোনেল বলেছেন, ক্যামেরন মা–বাবার কাছ থেকে কার্যত পাঁচ লাখ পাউন্ড অর্জন করেছেন। কিন্তু এর কর হিসেবে তিনি এক পেনিও দেননি।যুক্তরাজ্যের কর আইন অনুযায়ী, স্বজনের মৃত্যুর পর উত্তরাধিকার সূত্রে কেউ সোয়া তিন লাখ পাউন্ডের বেশি অর্থসম্পদ পেলে তাঁকে এর ৪০ শতাংশ উত্তরাধিকার কর হিসেবে দিতে হয়।
