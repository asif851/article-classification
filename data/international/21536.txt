
ভারতে নির্বাচনী ডামাডোলের মধ্যে সাম্প্রদায়িক কার্ড নিয়ে খেলার বিতর্কটা বেশ জমে উঠেছে। দিল্লির শাহি ইমামের সঙ্গে কংগ্রেস নেত্রী সোনিয়া গান্ধীর বৈঠক নিয়ে দুই শিবিরের পাল্টাপাল্টি আক্রমণের মধ্যে এবার কয়েকজন মুসলিম নেতার সঙ্গে সাক্ষাৎ করে নতুন বিতর্কের জন্ম দিলেন ভারতীয় জনতা পার্টির (বিজেপি) সভাপতি রাজনাথ সিং।নির্বাচনী প্রচারণার অংশ হিসেবে গত মঙ্গলবার লক্ষেৗতে মুসলিম ধর্মীয় নেতা কালবি সাদিক, খালিদ রশিদ ও কালবি জাওয়াদের সঙ্গে বৈঠক করেন রাজনাথ সিং। আর এর পরদিনই প্রকাশিত হয়েছে লম্বা ঐতিহ্যবাহী টুপি মাথায় রাজনাথের একটি ছবি। চলতি মাসের শুরুর দিকে লক্ষেৗতে নিজের মনোনয়নপত্র জমা দেওয়ার পর বাবা মীর কাশিমের দরগায় গিয়েছিলেন রাজনাথ। মাথায় টুপি পরা ছবিটি ওই সময় তোলা। ৫ এপ্রিল কংগ্রেস সভানেত্রী সোনিয়া গান্ধী দিল্লি জামে মসজিদের শাহি ইমাম সৈয়দ আহমেদ বুখারির সঙ্গে সাক্ষাতের পর বিজেপির নেতা রবিশংকর প্রসাদ অভিযোগ করেছিলেন, ‘সোনিয়া ও রাহুল ধর্মের ভিত্তিতে ভোটারদের মধ্যে বিভক্তি সৃষ্টির চেষ্টা করছেন।’এখন মুসলিম নেতাদের সঙ্গে রাজনাথের সাক্ষাৎ নিয়ে সমালোচনা করছে কংগ্রেস। তবে রাজনাথ বলেন, তাঁর এই সাক্ষাৎকে সোনিয়ার বৈঠকের সঙ্গে তুলনা করা ঠিক হবে না। কেননা ভোটারদের মধ্যে ধর্মীয় আবেদন সৃষ্টির মতো কোনো কথা তিনি বলেননি।তবে রাজনৈতিক প্রতিপক্ষ ও বাইরের সমালোচকদের পাশাপাশি এ নিয়ে কথা হচ্ছে বিজেপির মধ্যেও। অনেকে বলছেন, রাজনাথ নিজেকে সাবেক প্রধানমন্ত্রী অটল বিহারি বাজপেয়ি মতো উদারপন্থী হিসেবে তুলে ধরতে চাইছেন।লক্ষেৗতে মুসলিম ভোট আছে প্রায় সাড়ে চার লাখ বা মোট ভোটারের ২৫ শতাংশ। এখান থেকে পাঁচবার নির্বাচিত হন বিজেপির নেতা বাজপেয়ি। অন্যদিকে হিন্দুত্ববাদী আদর্শের দল বিজেপির মধ্যে মোটামুটি উদারপন্থী হিসেবে পরিচিত রাজনাথ সিং।স্থানীয় দৈনিক লক্ষেৗ অবজারভার-এর সম্পাদক মেহরু জাফর বলেন, ‘রাজনাথ সিং এবং বাজপেয়ি দুই প্রজাতির মানুষ।’ আর লক্ষেৗয়ের সাবেক নবাব জাফর মির আবদুল্লাহ বলেন, ‘বাজপেয়ি সম্পূর্ণ ভিন্ন প্রকৃতির একজন মানুষ। তিনি আমাদের সবার ভালোবাসার পাত্র। লক্ষেৗতে বাজপেয়ি ছাড়া অন্য কারও এতটা জনপ্রিয়তা নেই, তো তিনি যে-ই হোন না কেন।’ এনডিটিভি।
