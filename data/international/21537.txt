
ঝাড়খন্ড ও পশ্চিমবঙ্গের দুটি বাজির কারখানায় আগুনে আটজনের মৃত্যু হয়েছে। আহত হয়েছে প্রায় ৪৫ জন। আজ সোমবার এ ঘটনা ঘটে। ঘাটশিলার মহকুমা প্রশাসক সূত্রে জানা গেছে, সোমবার সকালে ঝাড়খন্ড রাজ্যের পূর্ব সিংভুম জেলার কুমারডুবি গ্রামে বেআইনি বাজির গুদাম ও কারখানায় হঠাৎ আগুন লাগে। ঘাটশিলার মহকুমা প্রশাসক অরবিন্দ কুমার লাল বলেন, ওই বেআইনি বাজির গুদামে প্রচুর বাজি ও বাজি তৈরির মসলা ছিল। আটজনের মৃতদেহ উদ্ধার করা গেছে। ফায়ার সার্ভিসের ১০টি গাড়ি উদ্ধারকাজ চালাচ্ছে। বিস্ফোরণে কারখানার দেয়াল ধসে পড়েছে। 
অন্যদিকে পশ্চিমবঙ্গের উত্তর ২৪ পরগনা জেলার আমডাঙ্গার ভালুকা গ্রামের একটি বাজির কারখানায় আগুন লেগে ২০ জন আহত হয়েছেন। ক্ষতিগ্রস্ত হয়েছে ৫০টি বাড়ি। চারটি গাড়ি উদ্ধারকাজে নেমেছে। বাজি কারখানার মালিক পলাতক।
 
