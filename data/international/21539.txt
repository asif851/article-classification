
মালদ্বীপের প্রেসিডেন্ট আবদুল্লাহ ইয়ামিন আজ সোমবার সকালে এক বিস্ফোরণের ঘটনায় রক্ষা পেয়েছেন। আহত হয়েছেন তাঁর স্ত্রী ও সঙ্গে থাকা দুজন। এ সময় তাঁরা একটি স্পিডবোটে করে যাচ্ছিলেন।সৌদি আরবে হজ পালন শেষে আজই দেশে ফেরেন ইয়ামিন। হুলহুল বিমানবন্দরে অবতরণের পর সেখান থেকে স্পিডবোটে করে রাজধানী মালেতে ফিরছিলেন তাঁরা। পথে আচমকা বিস্ফোরণ ঘটে। বিস্ফোরণের কারণ জানা যায়নি। স্পিডবোটে তা কীভাবে আঘাত করে, এ ব্যাপারেও কিছু জানানো হয়নি।প্রেসিডেন্টের কার্যালয়ের মন্ত্রী মোহাম্মদ হোসাইন শরিফ বলেন, ঘটনার তদন্ত চলছে। এএফপিকে মন্ত্রী বলেন, বিস্ফোরণে ফার্স্টলেডি ফাতিমাথ ইব্রাহিম, একজন জ্যেষ্ঠ প্রটোকল কর্মকর্তা ও একজন দেহরক্ষী আহত হয়েছেন। তাঁদের হাসপাতালে নেওয়া হয়েছে। প্রেসিডেন্ট অক্ষত রয়েছেন। তিনি ফার্স্টলেডির সঙ্গে হাসপাতালে গেছেন। সামান্য আহত হলেও ফার্স্টলেডিকে পর্যবেক্ষণে রাখা হয়েছে।প্রেসিডেন্টকে স্বাগত জানাতে প্রেসিডেনশিয়াল জেটিতে সাংবাদিকেরা অপেক্ষা করছিলেন।
