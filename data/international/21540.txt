
ভারতে নতুন রাজ্য তেলেঙ্গানা গঠনের সিদ্ধান্তের প্রতিবাদে লোকসভায় ‘বড় ধরনের হট্টগোল’ সৃষ্টি করায় গতকাল শুক্রবার অধিবেশন থেকে সাময়িকভাবে বহিষ্কার করা হয়েছে অন্ধ্র প্রদেশ রাজ্যের ১২ এমপিকে।বহিষ্কৃত এমপিরা চলতি অধিবেশনের কমপক্ষে পাঁচ কার্যদিবস লোকসভায় ঢুকতে পারবেন না। তবে এর আগেই অধিবেশন শেষ হয়ে গেলে তাঁদের শাস্তি সেই কয় দিনে সীমাবদ্ধ থাকবে। ১২ জনই তেলেঙ্গানার বাইরের উপকূলীয় এবং রায়লাসীমা অঞ্চলের এমপি। সম্প্রতি অন্ধ্র প্রদেশ ভেঙে তেলেঙ্গানা রাজ্য গঠনের সিদ্ধান্ত নিয়েছে কংগ্রেস নেতৃত্বাধীন ইউপিএ জোট সরকার।বহিষ্কৃত ১২ এমপির মধ্যে আটজন ক্ষমতাসীন দল কংগ্রেসের এবং বাকি চারজন তেলেগু দেশম পার্টির (টিডিপি)। চলতি অধিবেশনের প্রথম থেকেই প্রায় প্রতি দিন তাঁরা লোকসভায় হট্টগোল করছিলেন। তাঁদের সাময়িকভাবে বহিষ্কারের নির্দেশ দিয়ে স্পিকার মীরা কুমার বলেন, তাঁরা লোকসভার কার্যপ্রণালি বিধি লঙ্ঘন করেছেন। ওই নির্দেশের পর লোকসভায় বিরোধীদলীয় সদস্যরা আরও হট্টগোল করলে স্পিকার গতকালের জন্য অধিবেশন মুলতবি করেন। এনডিটিভি।
