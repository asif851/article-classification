
পাকিস্তানের গোলযোগপূর্ণ প্রদেশ বেলুচিস্তানে বন্দুকধারীর হামলায় কমপক্ষে ২০ জন নির্মাণশ্রমিক নিহত হয়েছেন। গতকাল শনিবার ভোররাতে ঘুমন্ত ওই শ্রমিকদের ওপর হামলা চালানো হয়। গতকাল পর্যন্ত কেউ হামলার দায় স্বীকার করেনি। খবর রয়টার্স, এএফপি ও বিবিসির।বেলুচিস্তানের বিচ্ছিন্নতাবাদী বিদ্রোহীরাই এ হামলা চলাতে পারে বলে মনে করা হচ্ছে। এ ধারণার অন্যতম কারণ, হামলায় নিহত শ্রমিকদের সবাই বেলুচিস্তানের বাইরের মানুষ। পুলিশ কর্মকর্তা তারিক খিলজি জানান, নিহত ব্যক্তিদের মধ্যে ১৬ জন পাঞ্জাব এবং চারজন সিন্ধু প্রদেশের।হামলায় আহত তিন শ্রমিক জানান, বন্দুকধারীরা ঘুমন্ত শ্রমিকদের গুলি করে মোটরসাইকেলে করে পালিয়ে যায়।প্রদেশের জ্যেষ্ঠ প্রশাসনিক কর্মকর্তা আকবর হোসাইন দুররানি বলেন, গুলির শব্দে শ্রমিকদের ঘুম ভাঙে। তারপর তাঁদের সার বেধে দাঁড় করানো হয়। পরিচয় নিশ্চিত হয়ে খুব কাছ থেকে গুলি করা হয়। আধা সামরিক বাহিনীর আট সদস্য সেখানে মোতায়েন থাকলেও সংখ্যায় বেশি বন্দুকধারীদের হামলার মুখে তারা পালিয়ে যায়।বিচ্ছিন্নতাবাদীরা অতীতে বেলুচিস্তানের বাইরের লোকদের ওপর হামলা চালিয়েছে বলে জানান কর্মকর্তা আকবর হোসেন। এর আগে গত অক্টোবরে একটি মুরগির খামার থেকে আটজন শ্রমিককে অপহরণ করা হয়। বেলুচিস্তানে তালেবান, স্থানীয় বিচ্ছিন্নতাবাদী এবং অন্যান্য সংগঠন লড়াইয়ে লিপ্ত। এর মধ্যে বিচ্ছিন্নতাবাদীরা খনিজ সম্পদে সমৃদ্ধ প্রদেশটির প্রাকৃতিক সম্পদের অধিকতর হিস্যা চায়।
