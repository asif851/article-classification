
কিশোরীর সঙ্গে প্রেমের সম্পর্কের জেরে তরুণ প্রেমিককে নগ্ন করে মারধর করার অভিযোগ উঠেছে ওই প্রেমিকার ভাইসহ পাঁচজনের বিরুদ্ধে। ঘটনাটি ঘটেছে ভারতের মহারাষ্ট্র রাজ্যের থানে জেলার মীরা রোড এলাকায়। এ ঘটনায় চারজনকে গ্রেপ্তার করেছে পুলিশ।
রোববার ইন্ডিয়ান এক্সপ্রেসের প্রতিবেদনে বলা হয়, ওই কিশোরীর বয়স ১৪ বছর। আর তার প্রেমিক তরুণের বয়স ১৯। এ ঘটনায় জড়িত অভিযোগে শনিবার সন্ধ্যায় ওই কিশোরীর ভাইসহ চারজনকে গ্রেপ্তার করেছে পুলিশ। ওই তরুণ গত শুক্রবার তাঁদের বিরুদ্ধে থানায় অভিযোগ দায়ের করেন।
নাম প্রকাশ না করার শর্তে নবনগর থানার একজন পুলিশ কর্মকর্তা বলেন, ওই তরুণের অভিযোগ, তিনি থানে জেলার মীরা রোড এলাকায় স্থানীয় একটি কেবল অপারেটরের অফিসে কাজ করেন। সম্প্রতি ওই কিশোরীর সঙ্গে তাঁর প্রেমের সম্পর্ক গড়ে ওঠে। গত ২ এপ্রিল হঠাৎ করে দুই তরুণ তাঁর অফিসে গিয়ে তাঁকে বেধড়ক পেটাতে থাকেন। একপর্যায়ে জোড় করে তাঁকে একটি গাড়িতে তুলে নিয়ে যাওয়া হয়। গাড়িতে আরও তিনজন ছিলেন। তাঁদের সবার বয়স ২০ এর কাছে। পরে তাঁরা ওই তরুণকে পাশের জঙ্গলে নিয়ে যায়। সেখানে তাঁকে নগ্ন করার পর ওই কিশোরীর সঙ্গে প্রেমের ব্যাপারে জিজ্ঞাসাবাদ করা হয়। পরে তাঁকে মারধর করে ফেলে রেখে যান অভিযুক্তরা।
পুলিশ আরও জানায়, ওই প্রেমিক তরুণ আরও অভিযোগ করেছে, তাঁকে নগ্ন করে মারধরের দৃশ্য অভিযুক্তরা তাঁদের মোবাইল ফোনে ধারণ করে রেখেছেন।
প্রতিবেদনে বলা হয়, অভিযোগ দায়েরের পর পুলিশ ওই কিশোরীর ভাইসহ অভিযুক্ত চারজনকে গ্রেপ্তার করেছে। আরও একজনকে গ্রেপ্তারে চেষ্টা চলছে। অভিযুক্তদের বিরুদ্ধে অপহরণ, অফিসে অনধিকার প্রবেশ ও মারধরের অভিযোগে মামলা হয়েছে।
 
