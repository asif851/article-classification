
পারমাণবিক অস্ত্র তৈরির লক্ষ্যে অতীতে ইরান ‘সমন্বিত’ পদক্ষেপ নিয়েছিল। তবে তেহরানের ওই পদক্ষেপ ছিল সীমিত। গতকাল বুধবার জাতিসংঘের পারমাণবিক পর্যবেক্ষণ সংস্থা আইএইএর এক প্রতিবেদনে এ কথা বলা হয়েছে। বিবিসি অনলাইনের প্রতিবেদনে এ তথ্য জানানো হয়।প্রতিবেদনে জানানো হয়, ইরানের ওই তৎপরতা পরিকল্পনা ও মৌলিক উপকরণ পরীক্ষার মধ্যে সীমাবদ্ধ ছিল।আইএইএর প্রতিবেদনে বলা হয়, পারমাণবিক অস্ত্র তৈরির লক্ষ্যে ২০০৩ সালের আগে সবচেয়ে ‘সমন্বিত’ পদক্ষেপ নিয়েছিল ইরান। কিছু কাজ ২০০৯ সাল পর্যন্ত চলেছে। তবে ইরানের ওই সব কর্মকাণ্ড সম্ভাব্যতা ও বৈজ্ঞানিক গবেষণার মধ্যেই সীমিত ছিল।প্রতিবেদনের প্রতিক্রিয়ায় ইরানের উপ-পররাষ্ট্রমন্ত্রী আব্বাস আরাকচি বলেন, তেহরানের পারমাণবিক কর্মসূচির উদ্দেশ্য যে শান্তিপূর্ণ ছিল, আইএইএর পর্যবেক্ষণে তা নিশ্চিত হয়েছে।চলতি বছর ইরানের সঙ্গে বিশ্বশক্তির আলোচিত পরমাণু চুক্তির শর্তের অংশ হিসেবেই এই প্রতিবেদন তৈরি করেছে আইএইএ। চলতি মাসের শেষের দিকে আলোচনার জন্য সংশ্লিষ্ট প্রতিবেদনটি আইএইএর বোর্ডে পাঠানো হবে।দীর্ঘ আলোচনার পর গত জুলাইয়ে ছয় বিশ্বশক্তির সঙ্গে ইরানের ওই চুক্তি হয়। এর আওতায় ইরান আন্তর্জাতিক বিভিন্ন নিষেধাজ্ঞা তুলে নেওয়ার বিনিময়ে তার বিতর্কিত পরমাণু কর্মসূচি সীমিত করবে।
অনেক আগে থেকেই ইরান দাবি করে আসছে, তাদের পারমাণবিক কর্মসূচির উদ্দেশ্য শান্তিপূর্ণ।
যুক্তরাষ্ট্র ও তার মিত্ররা এ ব্যাপারে সংশয় প্রকাশ করেছে।
