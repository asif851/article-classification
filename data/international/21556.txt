
বাংলাদেশ-ভারত সীমান্তে কর্মরত ভারতীয় সীমান্তরক্ষী বাহিনীর (বিএসএফ) জওয়ান ও কর্মকর্তাদের এবার বাংলা ভাষা শেখা বাধ্যতামূলক করা হয়েছে। বাংলাদেশ সীমান্তে কর্মরত বিএসএফ সদস্যদের অধিকাংশ বাংলা ভাষা না জানায় ভাষাগত সমস্যার জেরে সীমান্তে নানা অঘটন ঘটছে। এ কারণেই এ সিদ্ধান্ত নেওয়া হয়েছে।
বিএসএফের পূর্বাঞ্চলের অতিরিক্ত মহাপরিচালক বি ডি শর্মা মুর্শিদাবাদের রোশনবাগে আয়োজিত একটি অনুষ্ঠানে যোগ দিয়ে গতকাল শুক্রবার এ কথা বলেন। তিনি অনুষ্ঠানের আগে বাংলাদেশ-ভারত সীমান্ত এলাকা পরিদর্শন করেন।
আজ শনিবার দুপুরে বি ডি শর্মার সঙ্গে যোগাযোগ করা হলে তিনি প্রথম আলো ডটকমকে বলেন, বাংলাদেশের সীমান্তবর্তী এলাকায় জনসংযোগ বাড়াতে বিএসএফ সদস্যদের বাংলা ভাষা শেখানোর কর্মসূচি হাতে নেওয়া হয়েছে। তাঁদের প্রথমে বাংলায় কথা বলা শেখানো হবে। আর এজন্য তাঁদের হাতে তুলে দেওয়া হবে বাংলা শেখার বই। তিন মাসের এই কোর্স শেষে পরীক্ষা নেওয়া হবে।
বিএসএফের পূর্বাঞ্চলের অতিরিক্ত মহাপরিচালক জানান, বাংলা ভাষা জানা বিএসএফ সদস্যরা শিক্ষক হিসেবে কাজ করবেন। আর সদস্যরা যদি বাংলা ভাষা হাতে-কলমে শিখতে চান তারও ব্যবস্থা থাকবে। ১৫ আগস্ট ভারতের স্বাধীনতা দিবসের দিন থেকে এই কর্মসূচি চালু হবে।
