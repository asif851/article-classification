
বিশ্বে প্রবাসী মানুষের সংখ্যায় এবার শীর্ষে উঠে এসেছে ভারতের নাম। জাতিসংঘের এক রিপোর্টে এ তথ্য জানানো হয়েছে। আজ বুধবার কলকাতার সংবাদমাধ্যমে প্রকাশিত হয়েছে সেই তথ্য।
রিপোর্টে বলা হয়েছে, ১৭ মিলিয়ন বা ১ কোটি ৭০ লাখ ভারতীয় বিশ্বের বিভিন্ন দেশে বাস করে। এর মধ্যে ৫০ লাখেরই বাস উপসাগরীয় দেশগুলোতে। ভারতীয়রা বেশি বাস করে সংযুক্ত আরব আমিরাত, মার্কিন যুক্তরাষ্ট্র ও সৌদি আরবে।
রিপোর্টে আরও বলা হয়েছে, বাংলাদেশ, রাশিয়া, মেক্সিকো, সিরিয়া ও পাকিস্তানিদের মধ্যে বিদেশে বাস করার প্রবণতা বেশি। জাতিসংঘের ইন্টারন্যাশনাল মাইগ্রেশন রিপোর্ট-১৭’তে উঠে এসেছে এসব তথ্য। সেখানে বলা হয়েছে, ভারতের পর দ্বিতীয় স্থানে রয়েছে মেক্সিকো। ওই দেশের ১ কোটি ৩০ লাখ মানুষ প্রবাসে থাকে। পাশাপাশি রাশিয়ার ১ কোটি ১০ লাখ, চীনের ১ কোটি, বাংলাদেশের ৭০ লাখ, সিরিয়ার ৭০ লাখ এবং পাকিস্তানের ৬০ লাখ নাগরিক বিদেশে থাকে।
রিপোর্টে বলা হয়েছে, কর্মসংস্থানের জন্য এসব মানুষ পাড়ি দেন বিদেশে। এই প্রবণতা ভারতীয়দের মধ্যে বেশি। বিশেষ করে পারিশ্রমিক বেশি পাওয়ার কারণে তারা বিদেশে পাড়ি জমান। এ ছাড়া বিদেশে পড়ালেখার জন্যও পাড়ি দেন এসব দেশের বহু মানুষ।
