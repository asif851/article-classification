
যুক্তরাজ্যের সবচেয়ে বড় তিনটি কফি চেইনশপে ব্যবহার করা বরফে মল বা বিষ্ঠায়  থাকা ব্যাকটেরিয়া পাওয়া গেছে। বিবিসির একটি অনুসন্ধানে এ বিষয়টি জানা গেছে। 
এই তিনটি কফি চেইনশপ হলো কোস্টা কফি, স্টারবাকস ও ক্যাফে নিরো। বিবিসির অনুসন্ধানে দেখা গেছে, এসব প্রতিষ্ঠানে তৈরি পানীয়তে ব্যবহার করা বরফে নানা মাত্রায় ব্যাকটেরিয়া আছে। আর এসব ব্যাকটেরিয়া মূলত মল বা বিষ্ঠায় জন্মায়।  চার্টার্ড ইনস্টিটিউট অব এনভায়রনমেন্টাল হেলথের বিশেষজ্ঞ টনি লুইস বলেন, বরফে থাকা ব্যাকটেরিয়ার মাত্রা ‘উদ্বেগজনক’। তিনি আরও বলেন, ‘খাবারে এ ধরনের ব্যাকটেরিয়া কোনো মাত্রাতেই থাকা উচিত নয়।’
কোস্টায় ব্যবহার করা বরফের ১০টি নমুনার মধ্যে সাতটিতেই ব্যাকটেরিয়া পাওয়া গেছে। আর স্টারবাকস ও ক্যাফে নিরোর ১০টি নমুনার মধ্যে তিনটিতে পাওয়া গেছে বিষ্ঠায় থাকা কলিফর্ম ব্যাকটেরিয়া। এ ছাড়া এসব চেইনশপের ৩০টি শাখার ট্রে, টেবিল, চেয়ারও পরীক্ষা করা হয়েছে।
বিশেষজ্ঞ টনি লুইস বলেন, এ ধরনের ব্যাকটেরিয়া মানুষের দেহে রোগ সৃষ্টির অন্যতম উৎস।
কফি চেইনশপ কোস্টা বলেছে, এ ঘটনার পর তারা তাদের বরফ প্রক্রিয়াজাত-সংক্রান্ত নির্দেশিকায় আরও উন্নতি এনেছে এবং বরফের উপকরণ সংরক্ষণে নতুন ব্যবস্থা চালু করেছে।
স্টারবাকস বলেছে, বিবিসির অনুসন্ধানের পরিপ্রেক্ষিতে তারা এ ব্যাপারে নিজস্ব তদন্ত শুরু করেছে। প্রতিষ্ঠানটির একজন মুখপাত্র বলেছেন, পরিষ্কার-পরিচ্ছন্নতার বিষয়টি ‘বেশ গুরুত্ব’ দিয়ে দেখছেন তাঁরা।
একইভাবে ক্যাফে নিরোর মুখপাত্র জানিয়েছেন, তদন্ত করে বিবিসির দাবির সত্যতা পেলে যথাযথ পদক্ষেপ নেওয়া হবে।
