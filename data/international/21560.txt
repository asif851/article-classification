
ছুটির প্রয়োজনে শিক্ষকের কাছে আবেদন করেও মেলেনি ছুটি। অগত্যা একটু অন্যভাবে গানে গানে ছুটির আবেদন করে বসে পাকিস্তানের পাঞ্জাব প্রদেশের একটি স্কুলের এক ছাত্র। এর ভিডিও ভাইরাল হয়ে সামাজিক মাধ্যম ব্যবহারকারীদের আবেদন, তাকে ছুটি দেওয়া হোক।
এনডিটিভি ও ইন্ডিয়ান এক্সপ্রেসের খবরে বলা হয়েছে, গত রোববার পাকিস্তানে গায়ক শেহজাদ রায় একটি ভিডিও পোস্ট করেন। ভিডিওতে দেখা যায়, পাঞ্জাবের ঘোরওয়ালা এলাকার মডার্ন প্রাইমারি স্কুলের এক ছাত্র স্কুলে প্রধান শিক্ষকের কাছে ছুটির আবেদন করেছে গানে গানে। এরপর মুহূর্তেই ছড়িয়ে পড়ে ভিডিওটি। সামাজিক মাধ্যমে সুর ওঠে, ওকে ছুটি দেওয়া হোক।
শরীর খারাপ বলে এক দিনের ছুটির জন্য প্রধান শিক্ষকের কাছে একটি লিখিত আবেদনপত্র জমা দেয় বছর দশেকের এক ছাত্র। কিন্তু প্রধান শিক্ষক তাকে একটু শিল্পসম্মতভাবে বা অন্য উপায়ে ছুটির আবেদন করতে বলেন। এরপর কয়েক মুহূর্ত পরেই দাঁড়ি-কমাসহ গানে গানে সুর করে আবেদনপত্রটি গেয়ে শোনায় ওই কিশোর। গানটি ছিল কিছুটা এমন, ‘মাননীয় (কমা) প্রধান শিক্ষক মহাশয় (কমা) গর (দাঁড়ি) মডেল প্রাইমারি স্কুল ঘোরওয়ালা (দাঁড়ি) স্যার (কমা)...আপনার কাছে বাধিত থাকব (দাঁড়ি) আপনার স্নেহের (কমা)...।’ কোনোখানে দম না ফেলে একটানা সুরে ছুটির আবেদন গেয়ে শোনাল ওই ছাত্র। এতে শিক্ষক কিন্তু খুশি হয়ে যান। তবে ওই ছাত্রের ছুটি মিলেছিল কি না, তা জানা যায়নি।
টুইটারে শেহজাদ রায়ের ভিডিওটি পোস্ট করা মাত্রই অসংখ্য কমেন্ট আর লাইক পড়তে শুরু করে। পোস্টের পর মঙ্গলবার পর্যন্ত প্রায় ৩০ হাজার মানুষ এটা নিয়ে টুইট-রিটুইট করেছে। স্কুলের প্রধান শিক্ষক ওই কিশোরের ছুটি মঞ্জুর করেছেন কি না, তা জানা না গেলেও সামাজিক মাধ্যমে তার ছুটি মঞ্জুরের জোর দাবি উঠেছে। অনেকেই বলেছেন, ‘দয়া করে ওকে ছুটি দেওয়া হোক...।’ পাকিস্তানের এই ছাত্রের গানে গানে ছুটির আবেদনও রীতিমতো ভাইরাল।
