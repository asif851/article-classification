
মিসরের প্রেসিডেন্ট নির্বাচনের প্রথম দফার তারিখ নির্ধারণ করা হয়েছে ২৬-২৭ মে। সেনাপ্রধান জেনারেল আবদুল ফাত্তাহ আল সিসি পদত্যাগ করে তাঁর প্রার্থিতা ঘোষণার পরদিন এ কথা জানাল দেশটির নির্বাচন কর্তৃপক্ষ।রাষ্ট্রীয় টেলিভিশনে বলা হয়েছে, আজ সোমবার থেকে ২০ এপ্রিল পর্যন্ত মনোনয়নপত্র গ্রহণ করা হবে। বিরোধী দলের ব্যাপক বিক্ষোভের মুখে গত বছর জুলাইয়ে দেশটির ইসলামপন্থী প্রেসিডেন্ট মোহাম্মদ মুরসির পতন হয়। আর এতে নেতৃত্ব দেন জেনারেল সিসি। সাংবাদিকেরা বলছেন, জনপ্রিয়তা পাওয়ায় এবং সেই সঙ্গে আর কোনো জোরালো প্রার্থী না থাকায় প্রেসিডেন্ট নির্বাচনে জেনারেল সিসি জয়ী হতে পারেন। বিবিসি।
