
সুন্নি জঙ্গিগোষ্ঠী ইসলামিক স্টেটের (আইএস) বিরুদ্ধে বিমান হামলার কারণ হিসেবে সংখ্যালঘুদের রক্ষা এবং আধা স্বায়ত্তশাসিত অঞ্চল কুর্দিস্তানের রাজধানী ইরবিল শহরে অবস্থানকারী মার্কিন নাগরিকদের রক্ষার যুক্তি দেখিয়েছে যুক্তরাষ্ট্র।ইরবিলে বিদেশি নাগরিকদের উপস্থিতি ও বিভিন্ন আন্তর্জাতিক সংগঠনের তৎপরতা গত এক দশকে অনেকটাই বেড়েছে। ইরাকে ২০০৩ সালের মার্কিন সামরিক অভিযানের পর থেকে বিদেশিদের আনাগোনা বাড়তে থাকে। বহুজাতিক তেল উৎপাদনকারী প্রতিষ্ঠানগুলো ইরবিলে কার্যক্রম চালু করে। চলতি গ্রীষ্মে ইরবিলে মার্কিন কর্মকর্তাদের উপস্থিতিও বাড়ানো হয়। ইরাকের প্রয়াত স্বৈরশাসক সাদ্দাম হোসেনের আমলে তাঁকে হঠাতে কুর্দি বাহিনীতে মার্কিন সেনারা যোগ দিয়েছিলেন। তখন থেকেই ইরবিল শহরটিকে মার্কিনরা নিজেদের ঘাঁটি হিসেবে তৈরি করতে থাকে। ইরাকের উত্তরাঞ্চলের গুরুত্বপূর্ণ শহর মসুলের নিয়ন্ত্রণ ইতিমধ্যে আইএস জঙ্গিদের দখলে চলে গেছে। সেখানকার সংখ্যালঘু খ্রিষ্টান ও ইয়াজিদি সম্প্রদায়ের লোকজন দলে দলে ইরবিলে এসে আশ্রয় নিয়েছে। মসুল থেকে ইরবিল সড়কপথে মাত্র এক ঘণ্টার পথ। বিবিসি।
