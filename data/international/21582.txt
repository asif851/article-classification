
বিশ্বে প্রতি সাত সেকেন্ডে একটি করে কন্যাশিশুর বিয়ের ঘটনা ঘটছে। ১৫ বছরের কম বয়সী কন্যাশিশুরা এই বাল্যবিবাহের শিকার হচ্ছে। শিশু অধিকার-বিষয়ক আন্তর্জাতিক সংস্থা সেভ দ্য চিলড্রেনের এক প্রতিবেদনে এ তথ্য জানানো হয়। আজ মঙ্গলবার আন্তর্জাতিক কন্যাশিশু দিবসকে সামনে রেখে সেভ দ্য চিলড্রেন নতুন এই প্রতিবেদন প্রকাশ করেছে। খবর বিবিসির।প্রতিবছর ১১ অক্টোবর আন্তর্জাতিক কন্যাশিশু দিবস পালন করা হয়। বাংলাদেশে অবশ্য প্রতিবছর ৩০ সেপ্টেম্বর দিবসটি পালন করা হয়। জাতিসংঘের শিশু-বিষয়ক সংস্থা ইউনিসেফের তথ্য অনুযায়ী, বাল্যবিবাহের ক্ষেত্রে বাংলাদেশ শীর্ষস্থানীয় দেশগুলোর একটি। বাংলাদেশে ১৮ শতাংশ মেয়ের ১৫ বছর বয়সের মধ্যে বিয়ে হয়। ১৮ বছর বয়সের মধ্যে ৫২ শতাংশ মেয়ের বিয়ে হয়।
আজ মঙ্গলবার সকালে বিবিসির খবরে জানানো হয়, সেভ দ্য চিলড্রেনের তথ্য অনুসারে, ১০ বছর বয়সী কন্যাশিশুদের অনেক বেশি বয়সী পুরুষদের সঙ্গে জোর করে বিয়ে দেওয়া হয়। আফগানিস্তান, ইয়েমেন, ভারত, সোমালিয়াসহ বিভিন্ন দেশে এ ধরনের বিয়ের ঘটনা ঘটছে। এর মধ্যে ভারতে সবচেয়ে বেশিসংখ্যক কন্যাশিশু বিয়ের ঘটনা ঘটছে।প্রতিবেদনে জানানো হয়, অল্প বয়সে বিয়ের মধ্য দিয়েই মেয়েদের জীবনের নানান সমস্যার সূত্রপাত। এই সংকটের চক্র মেয়েদের জীবনজুড়ে চলতে থাকে। প্রতিবেদনে কন্যাশিশুদের বিয়ের ক্ষেত্রে সংঘাত, দারিদ্র্য ও মানবিক বিপর্যয়কে মূল অনুঘটক হিসেবে দায়ী করা হয়েছে।সেভ দ্য চিলড্রেনের মুখ্য নির্বাহী হেলি থর্নিং-স্মিডটস বলেন, বাল্যবিবাহের মাধ্যমে মেয়েদের একধরনের ক্ষতির চক্র শুরু হয়। এটা মেয়েদের শিক্ষা, উন্নয়ন ও শিশু হিসেবে বড় হওয়ার মৌলিক অধিকার থেকে বঞ্চিত করে। যে মেয়েদের শিশু বয়সে বিয়ে হয়, তারা স্কুলে যেতে পারে না। বেশির ভাগ ক্ষেত্রে তারা পারিবারিক সহিংসতা, যৌন হয়রানি ও ধর্ষণের শিকার হয়। তারা কম বয়সে গর্ভ ধারণ করে এবং যৌন-বিষয়ক সংক্রমণ (সেক্সুয়ালি ট্রান্সমিটেড ইনফেকশন-এসটিআই), এমনকি এইচআইভি ভাইরাসে আক্রান্ত হয়।প্রতিবেদনে জানানো হয়, মানবিক বিপর্যয়ের সময়ও মেয়েরাই সবচেয়ে বেশি দুর্ভোগের শিকার হয়। সিয়েরা লিওনে ভাইরাসজনিত রোগ ইবোলা ব্যাপকভাবে ছড়িয়ে পড়ার সময় দেশটিতে স্কুলপড়ুয়া প্রায় ১৪ হাজার কিশোরী অন্তঃসত্ত্বা ছিল। ওই সময় স্কুলগুলো বন্ধ ঘোষণার অন্যতম কারণ ছিল এসব কিশোরী।ইউনিসেফের মতে, বর্তমানে ৭০ কোটি মেয়ে বাল্যবিবাহের শিকার হয়। ২০৩০ সালের মধ্যে এ সংখ্যা বেড়ে ৯৫ কোটিতে পৌঁছাতে পারে।
