
মধ্যযুগের সপ্তাশ্চর্যের এক আশ্চর্য ঐতিহ্যবাহী তাজমহল দেখতে দর্শনার্থীদের জন্য নতুন নিয়ম চালু করছে কর্তৃপক্ষ। এখন থেকে দিনে ৩০ হাজারের বেশি পর্যটক তাজমহল দেখতে ভেতরে ঢুকতে পারবেন না। 
গতকাল সোমবার ভারতের আর্কিওলজিক্যাল সার্ভে অব ইন্ডিয়া (এএসআই) এক বৈঠকে এ সিদ্ধান্ত নিয়েছে।
বৈঠকে বলা হয়, আগে দর্শনার্থীরা নির্দিষ্ট ফি দিয়ে তাজমহলে ঢুকতে পারতেন। ভারতীয়দের জন্য প্রবেশ ফি কম হলেও সার্কভুক্ত দেশসহ অন্যান্য দেশের নাগরিকদের জন্য আলাদা ফি ছিল। ভারতীয়দের জন্য এই ফি ২০ রুপি, সার্কভুক্ত দেশের নাগরিকদের জন্য ৫১০ রুপি আর অন্য দেশের নাগরিকদের জন্য ফি ছিল ৭৫০ রুপি। তবে দেশি–বিদেশি ১৫ বছরের নিচের শিশু-কিশোরদের ফি লাগত না। এবার নতুন নিয়মে ১৫ বছরের নিচের শিশু-কিশোরদের প্রবেশ ফি না লাগলেও তাদের বিনা মূল্যে একটি টিকিট দেওয়া হবে। প্রতিদিন কত পর্যটক তাজমহল দেখতে আসেন, তার হিসাব রাখতেই নিয়ম চালু করা হবে।
বৈঠকে আরও সিদ্ধান্ত হয়, এখন থেকে প্রতিদিন ৩০ হাজার পর্যটককে তাজমহলে প্রবেশের অনুমতি দেওয়া হবে। এ ছাড়া তাজমহলের ভেতরে সম্রাট শাহজাহান ও সম্রাজ্ঞী মমতাজ মহলের সমাধি দেখতে হলে আলাদা ফি দিয়ে টিকিট কাটতে হবে।
আজ মঙ্গলবার এক বৈঠকে এ সিদ্ধান্ত চূড়ান্ত করা হবে। সংস্কৃতিসচিব রাঘবেন্দ্র সিংয়ের সভাপতিত্বে আজকের বৈঠকে কেন্দ্রীয় সংস্কৃতিমন্ত্রী মহেশ শর্মার উপস্থিত থাকার কথা রয়েছে।
