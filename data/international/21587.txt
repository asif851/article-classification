
ভারতের প্রতিরক্ষা, পররাষ্ট্রসহ গুরুত্বপূর্ণ মন্ত্রণালয়ের কম্পিউটার নেটওয়ার্ক হ্যাক করার পরিকল্পনা করছেন পাকিস্তানি গোয়েন্দারা। ভারতের সরকার গতকাল শনিবার এই হুঁশিয়ারি দিয়েছে। খবর এনডিটিভির।ভারতের স্বরাষ্ট্র মন্ত্রণালয়ের এক জরুরি বিজ্ঞপ্তিতে বিভিন্ন মন্ত্রণালয়ের স্পর্শকাতর ও অতি গোপনীয় তথ্য সতর্কতার সঙ্গে সংরক্ষণের পরামর্শ দেওয়া হয়েছে। এ ছাড়া সম্ভাব্য সাইবার হামলা প্রতিরোধে চোখ-কান খোলা রাখতে বলা হয়েছে। জম্মু ও কাশ্মীর সীমান্তে গোলাগুলির ঘটনায় প্রতিবেশী দুই বৈরী দেশের সম্পর্ক এখন উত্তপ্ত। এ রকম প্রেক্ষাপটে পাকিস্তানি গোয়েন্দাদের কথিত সাইবার হামলার পরিকল্পনার এই কথা প্রকাশ করা হলো। আগামী মাসের শেষ দিকে নয়াদিল্লিতে ভারত ও পাকিস্তানের জাতীয় নিরাপত্তা উপদেষ্টাদের বৈঠক হওয়ার কথা রয়েছে।গত দুই সপ্তাহের মধ্যে ভারতের পাঞ্জাব ও জম্মু কাশ্মীর রাজ্যে দুটি সন্ত্রাসী হামলা চালানো হয়। ভারত দাবি করেছে, ওই সন্ত্রাসীরা পাকিস্তান থেকে এসেছে। এর মধ্যে জম্মুতে বিএসএফের ওপর হামলার সময় আটক তরুণ যে পাকিস্তানি, তা তাৎক্ষণিকভাবে অস্বীকার করেছে দেশটি।
