
ব্রিটিশ প্রধানমন্ত্রী ডেভিড ক্যামেরন তাঁর গত সাত বছরের আয়কর বিবরণী প্রকাশ করেছেন। প্রয়াত বাবার কথিত কর ফাঁকির ঘটনা প্রকাশ পাওয়ার পর অব্যাহত সমালোচনার মুখে ক্যামেরন এই হিসাব জমা দিলেন। যুক্তরাজ্যের প্রধানমন্ত্রীদের মধ্যে এই প্রথম একজন এভাবে আয়কর বিবরণী প্রকাশ করলেন। পানামার আইনি পরামর্শক সংস্থা মোসাক ফনসেকার ফাঁস হওয়া আলোচিত নথি অনুযায়ী, ডেভিড ক্যামেরনের বাবা ইয়ান ক্যামেরন অফশোর ট্রাস্ট ব্লেয়ারমোর হোল্ডিংস ইনকরপোরেটের মালিক ছিলেন। নথি বলছে, এর মাধ্যমে ইয়ান যুক্তরাজ্যে কর ফাঁকি দিয়ে বিদেশে ৩০ বছর ধরে অর্থ জমা রেখেছিলেন। উত্তরাধিকার সূত্রে ওই তহবিলের লভ্যাংশ পেয়েছেন ডেভিড ক্যামেরন। ২০০৯ থেকে ২০১৫ সাল পর্যন্ত ক্যামেরনের আয়করের হিসাবে দেখা যায়, ২০০৯ সালে তিনি বাবার ব্লেয়ারমোর হোল্ডিংস থেকে নিকের অংশ বিক্রি করে দিয়ে ৯ হাজার ৫০১ পাউন্ড লাভ করেছিলেন। এদিকে বিবিসি জানায়, ক্যামেরনের বাবার মৃত্যুর পর তাঁর মা তাঁকে দুই লাখ পাউন্ড উপহার হিসেবে দিয়েছিলেন। সেই অর্থের উত্তরাধিকার করও দেননি ক্যামেরন।
