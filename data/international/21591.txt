
প্রিয় নায়ক শাহরুখ খানকে দেখতে ছুটছিলেন তিনি। আরও অনেকেই যাচ্ছিলেন। সবার মধ্যে ভিড়ের চাপে চ্যাপটা হয়ে যাচ্ছিলেন। তবু দমেননি। একপর্যায়ে শ্বাসকষ্ট শুরু হয়। হৃদ্‌রোগে আক্রান্ত হয়ে মারা যান এই শাহরুখ-ভক্ত।
এনডিটিভির খবরে জানানো হয়, ভারতের গুজরাটের ভরোদরা স্টেশনে আজ মঙ্গলবার দুঃখজনক এ ঘটনা ঘটেছে। ওই ব্যক্তির নাম ফরিদ খান পাঠান। তিনি সমাজসেবী। বাড়ি ভরোদরাতেই। তাঁর স্ত্রী ও কন্যাও শাহরুখ খানের খুব ভক্ত। শাহরুখকে একনজর দেখতে সপরিবারে যাচ্ছিলেন ফরিদ।
আগামীকাল বুধবার শাহরুখ খান অভিনীত নতুন চলচ্চিত্র ‘রইস’ মুক্তি পাচ্ছে। এ উপলক্ষে শাহরুখ খান মুম্বাই থেকে দিল্লিগামী আগস্ট ক্রান্ত এক্সপ্রেস ট্রেনে যাচ্ছিলেন। সঙ্গে ছিলেন পরিচালক রাহুল ঢোলাকিয়া এবং প্রযোজক রিতেশ সিদ্ধানি।
ভরোদরা স্টেশনে প্রিয় নায়ক শাহরুখ খানকে দেখতে ফরিদের মতো আরও অনেকে ছুটছিলেন। এই ভিড়ের চাপে প্রায় চ্যাপটা হওয়ার দশা ফরিদের। তাঁর পরিবার সূত্রে জানা গেছে, রেলওয়ে প্ল্যাটফর্মেই অজ্ঞান হয়ে পড়েন তিনি। দ্রুত তাঁকে হাসপাতালে নেওয়া হয়। সেখানে কর্তব্যরত চিকিৎসা কর্মকর্তা তাঁকে মৃত ঘোষণা করেছেন।
শাহরুখ খানকে দেখতে স্টেশনে এত বেশি ভিড় জমে যে পুলিশকে একপর্যায়ে লাঠিপেটা করতে হয়। এ সময় কয়েকজন সামান্য আহত হন। ভিড়ের চাপে পুলিশের দুজন কনস্টেবলও আহত হন। তাঁদের চিকিৎসা চলছে।
