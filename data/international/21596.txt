
কুকুর ‘অপহরণে’র এক অভিযোগ আনা হয়েছে দক্ষিণ কলকাতার ঠাকুরপুকুর থানায়। পুলিশও ভারতীয় দণ্ডবিধির পশু অত্যাচারের ধারায় অভিযোগটি গ্রহণ করে মামলা নিয়েছে। থানা এলাকার এক নারী সম্প্রতি এ মামলা দায়ের করেছেন। তাঁর অভিযোগ, ভুলু নামে এলাকার সবার পরিচিত কুকুরটিকে কেউ অপহরণ করেছে। পুলিশ খতিয়ে দেখছে, ওই এলাকায় উত্তর-পূর্ব ভারতের কেউ বাস করে কি না। কারণ, ওই অঞ্চলের একাধিক রাজ্যের মানুষ কুকুরের মাংস খেয়ে থাকে।
