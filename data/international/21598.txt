
লন্ডনে যাঁদের গাড়ি পুরোনো ও বায়ুদূষণ করছে, তাঁদের ওপর কর ধার্য করা হচ্ছে। অক্টোবর মাস থেকে এ কর আরোপ করা হবে। ইউরোপীয় ইউনিয়ন (ইইউ) যুক্তরাজ্যকে বায়ুদূষণের বিষয়ে সতর্ক করার পরিপ্রেক্ষিতে লন্ডনের মেয়র সাদিক খান আজ শুক্রবার নতুন এই কর আরোপের এ কথা বলেন। এই করকে বলা হচ্ছে ‘টক্সিক চার্জ’ বা টি-চার্জ। নতুন কর আরোপ বিষয়ে বিবিসিকে মেয়র সাদিক খান বলেন, ‘প্রসঙ্গটি হচ্ছে  প্রতিবছর বায়ুদূষণের ফলে লন্ডনে নয় হাজারের বেশি মানুষ প্রাণ হারায়।’যাঁদের গাড়ি ইউরোপীয় মানের সঙ্গে যায় না, তাঁদের ১০ পাউন্ডের এই টি-চার্জ পরিশোধ করতে হবে। বিশেষ করে ২০০৬ সালের আগের নিবন্ধিত পেট্রল ও ডিজেলচালিত গাড়িগুলোর ক্ষেত্রে এ কর প্রযোজ্য হবে।সম্প্রতি ইইউ যুক্তরাজ্যকে বায়ুদূষণের বিরুদ্ধে সতর্ক করে। গাড়ি থেকে বায়ুদূষণ ও ঝুঁকি প্রতিরোধে ব্যবস্থা নেওয়ার ওপর জোর দিতে বলে। এ সতর্কতার দুই দিনের মধ্যেই নতুন কর আরোপের কথা বললেন লন্ডনের মেয়র।ইউরোপীয় কমিশন বলেছে, নাইট্রোজেন ডাই–অক্সাইডের মাত্রা বৃদ্ধি ২০১৩ সালে ইউরোপে ৭০ হাজার মানুষের অকালমৃত্যুর জন্য দায়ী। এবারের শীতে লন্ডন, প্যারিস ও বার্লিনের মতো বড় শহর ভারী ধোঁয়াশার আচ্ছন্ন হয়ে যায়; তখন জরুরি ব্যবস্থা নিতে হয়েছিল।
জানুয়ারি মাসে লন্ডন কর্তৃপক্ষকে উচ্চমাত্রার দূষণের কারণে ‘ব্ল্যাক’ অ্যালার্ট জারি করতে হয়, এতে ১০০টির বেশি ফ্লাইট বাতিল হয়।
উচ্চমাত্রার দূষণ ঠেকাতে লন্ডনে যেসব পদক্ষেপ নেওয়া হচ্ছে, নতুন কর আরোপ সে পদক্ষেপের অংশ। অন্যান্য পদক্ষেপের মধ্য রয়েছে ডিজেল বাস না কেনা, আলট্রা লো এমিশন জোন ঘোষণা প্রভৃতি। ডিজেলচালিত গাড়ি থেকে সরে আসতে সরকার সাহায্য করবে বলেও জানান লন্ডনের মেয়র।
তথ্যসূত্র : এএফপি।
