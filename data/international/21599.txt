
বিতর্ক আম আদমি পার্টির (এএপি) পিছু ছাড়তে চাইছে না। নতুন বিতর্কে জড়াচ্ছেন আইনমন্ত্রী সোমনাথ ভারতীও। কিন্তু তা সত্ত্বেও সোমনাথের বিরুদ্ধে এখনই কোনো ব্যবস্থা নেবেন না এএপি-মুখ্যমন্ত্রী অরবিন্দ কেজরিওয়াল। বরং বিভিন্ন বিষয়ে সমালোচনার জবাবে এএপি আক্রমণাত্মক প্রতিক্রিয়া দেখাচ্ছে।অরবিন্দ কেজরিওয়াল জানিয়ে দিয়েছেন, খিড়কি গ্রামের ঘটনা নিয়ে বিচার বিভাগীয় তদন্ত শেষ হওয়ার আগে সোমনাথ ভারতীর বিরুদ্ধে কোনো ব্যবস্থা নেওয়ার প্রশ্ন ওঠে না। সোমনাথকে অবশ্য বেফাঁস কথাবার্তা বলতে বারণ করা হয়েছে বলে দলীয় সূত্রের খবর। কিন্তু তা সত্ত্বেও তিনি গতকাল শনিবার সংবাদমাধ্যমের প্রতিনিধিদের সরাসরি জিজ্ঞাসা করেন, এএপির বিরুদ্ধাচরণের জন্য নরেন্দ্র মোদি তাঁদের কত টাকা দিয়েছেন। সোমনাথের এ মন্তব্যে নিশ্চিত উসকানি ছিল দলীয় এক বিবৃতির। সেই বিবৃতিতে মিডিয়াকে কটাক্ষ করে বলা হয়েছিল, সাধারণত মিডিয়া কোনো না কোনো রাজনৈতিক দলের সঙ্গে জড়িত থাকে। তারাই এএপির বিরুদ্ধে নেতিবাচক খবর প্রকাশ করছে। সরাসরি মোদির নাম করে ফেলাটা ভুল হয়েছে বোঝার পরে সোমনাথ অবশ্য দুঃখ প্রকাশ করে ক্ষমা চান। তবে তাঁর দলের পক্ষ থেকে বুঝিয়ে দেওয়া হয়েছে, তাদের আক্রমণাত্মক মনোভাবের আওতা থেকে মিডিয়াকে বাদ দেওয়া হবে না।কেজরিওয়াল বুঝতে পারছেন, ধরনার পর থেকেই তাঁদের বিরুদ্ধে নানা মহলের সমালোচনার ঢেউ বেড়ে গেছে। এর একটা কারণ, বিজেপির কিছুটা দুশ্চিন্তাগ্রস্ত হয়ে পড়া, অন্য কারণ রাহুল গান্ধীর নেতৃত্বাধীন কংগ্রেসের প্রাসঙ্গিক থাকার চেষ্টা। এই যৌথ কারণের জন্যই মিডিয়া এএপির বিরুদ্ধাচরণ করছে বলে তাঁদের ধারণা। গতকাল কেজরিওয়াল বলেন, ‘কোনো মুখ্যমন্ত্রী ধরনায় বসতে পারবেন না এমন কোনো বিধান ভারতীয় সংবিধানে লিখে দেওয়া হয়নি।’ পাশাপাশি তিনি জানান, অতি দ্রুত তাঁরা জন লোকপাল বিল পাস করাবেন। এ জন্য দিল্লি বিধানসভার বিশেষ অধিবেশন ডাকা হবে।এ বিশেষ অধিবেশন ডাকা নিয়ে আরও একবার দিল্লি সরকারের সঙ্গে দিল্লি পুলিশের সংঘাত লাগতে পারে। কারণ, কেজরিওয়াল চাইছেন ওই বিশেষ অধিবেশন রামলীলা ময়দানে করতে। অনুমতির জন্য সরকারের পক্ষ থেকে দিল্লি পুলিশকে চিঠিও লেখা হয়। দিল্লি পুলিশ প্রধানত নিরাপত্তাজনিত কারণে সেই অনুমতি দেবে না বলছে। স্বরাষ্ট্রমন্ত্রী সিন্ধের সঙ্গে সংঘাতের ফলে কেজরিওয়াল তাঁর পছন্দসই আমলাও পাচ্ছেন না। কেজরিওয়াল জানেন, লোকসভা ভোটের আগে কাজের কাজ করে দেখাতে হলে পছন্দসই আমলার সাহচর্য খুবই দরকার। সংঘাতের ফলে সেটাও হচ্ছে না।
