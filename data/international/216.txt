
প্রচণ্ড শীতে জমে বরফ হয়ে গেছে ইউরোপের দানিয়ুব নদী। একটি শিয়াল হয়তো সেখানে পড়ে গিয়েছিল। আর উঠতে পারেনি। প্রাণহীন দেহটিও আর ভেসে ওঠেনি, আটকে যায় বরফের চাঁইয়ে। মনে করা হচ্ছে গত সোমবার শিয়ালটি নদীতে পড়ে যায়।
বিবিসি অনলাইনের খবরে জানানো হয়, শিয়ালটির এই দুর্দশা দেখেছেন জার্মান শিকারি ফ্রাঞ্জ স্টিলে। ফ্রিদিগেন্দ এলাকায় তাঁদের পারিবারিক হোটেলের সামনে বরফের মধ্যে আটকে থাকা শিয়ালটি তিনি এনে রেখেছেন, যাতে অন্যরা এটি দেখে সতর্ক হতে পারে।
ধারণা করা হচ্ছে, শিয়ালটি নদীর ওপরে বরফের পাতলা স্তর ভেঙে পড়ে গিয়েছিল। প্রচণ্ড ঠান্ডা পানি একসময় বরফ পরিণত হয়। ফলে শিয়ালের প্রাণহীন দেহটি বরফের চাঁইয়ে আটকে পড়ে। দেখে মনে হয় যেন বরফের ফাঁদে আটকা পড়েছে শিয়ালটি।
ফ্রাঞ্জ স্টিলে বলেন, দানিয়ুব নদী বিপজ্জনক। এর আগেও তিনি বরফে জমে থাকা হরিণ, বন্য শূকর দেখেছেন।
