
বাংলাদেশ-সংলগ্ন মিয়ানমারের সীমান্ত চৌকিতে দুর্বৃত্তদের সমন্বিত হামলায় দেশটির পুলিশের অন্তত দুই সদস্য নিহত হয়েছেন। আহত হয়েছেন দুজন। এখনো নিখোঁজ পুলিশের ছয় সদস্য। আজ রোববার সকালে এ ঘটনা ঘটে বলে পুলিশ জানিয়েছে।
বার্তা সংস্থা এএফপির এক প্রতিবেদনে জানানো হয়, মিয়ানমারের রাখাইন রাজ্যের মংডু শহরে তিনটি সীমান্ত চৌকিতে হামলা চালায় দুর্বৃত্তরা। শনিবার দিবাগত রাত দেড়টার দিকে প্রথম হামলাটি চালানো হয়।
রাখাইন প্রদেশের একজন জ্যেষ্ঠ সরকারি কর্মকর্তা তিন মং সউ বলেন, ‘প্রাথমিক তথ্যে জানা গেছে, হামলায় পুলিশের দুই কর্মকর্তা নিহত ও দুজন আহত হয়েছেন। এ ঘটনায় পুলিশের ছয় সদস্য এখনো নিখোঁজ।’
নাম প্রকাশ না করার শর্তে মিয়ানমারের রাজধানী নেপিডোর একজন পুলিশ কর্মকর্তা তিনটি তল্লাশি চৌকিতে হামলার এ তথ্যের সত্যতা নিশ্চিত করেছেন। তবে বিস্তারিত কিছু জানাতে পারেননি।
হামলার তথ্যের সত্যতা নিশ্চিত করে পুলিশের আরেকটি সূত্র বলেছে, হামলায় পুলিশের কমপক্ষে আট সদস্য নিহত হতে পারেন। কিছু হামলাকারীও নিহত হয়ে থাকতে পারে। ঘটনাস্থল থেকে বেশ কিছু অস্ত্র জব্দ করা হয়েছে।
