
তুরস্ক নতুন করে আরও ১০ হাজার সরকারি কর্মকর্তা ও কর্মচারীকে বরখাস্ত করেছে। এ ছাড়া ১৫টির বেশি সংবাদমাধ্যম বন্ধ করে দেওয়া হয়েছে। গত জুলাইয়ে সেনা অভ্যুত্থানচেষ্টার সঙ্গে জড়িত সন্ত্রাসী সংগঠন যুক্তরাষ্ট্রভিত্তিক ধর্মীয় নেতা ফেতুল্লা গুলেনের সঙ্গে সম্পৃক্ততার অভিযোগে সরকারি কর্মকর্তা ও গণমাধ্যম প্রতিষ্ঠানগুলোর বিরুদ্ধে এ ব্যবস্থা নেওয়া হয়েছে বলে জানিয়েছে সরকার।তুরস্কের সরকারের দাবি, গত জুলাইয়ে প্রেসিডেন্ট রিসেপ তাইয়েপ এরদোয়ানের বিরুদ্ধে ব্যর্থ সামরিক অভ্যুত্থানের মূল পরিকল্পনাকারী ছিলেন গুলেন। তিনি এমন অভিযোগ অস্বীকার করেছেন। গুলেন ১৯৯৯ সাল থেকে যুক্তরাষ্ট্রের পেনসিলভানিয়ায় স্বেচ্ছানির্বাসনে আছেন। অভ্যুত্থানের ব্যর্থ চেষ্টার পর গুলেন ও তাঁর আন্দোলনের সঙ্গে যুক্ত থাকার অভিযোগে সামরিক বাহিনী, বিচার বিভাগ, পুলিশ, শিক্ষা ও গণমাধ্যমে কাজ করা হাজার হাজার লোককে হয় বরখাস্ত, না হয় আটক করা হয়েছে। এখন পর্যন্ত ১ লাখের বেশি মানুষকে বরখাস্ত করা হয়েছে। অন্যদিকে ৩৭ হাজারের বেশি মানুষকে গ্রেপ্তার করা হয়েছে। সরকার বলছে, রাষ্ট্রযন্ত্র থেকে গুলেনের সমর্থকদের উচ্ছেদ করতে এমন পদক্ষেপের প্রয়োজন আছে।সম্প্রতি যে ১০ হাজার কর্মকর্তাকে বরখাস্ত করা হলো, তাঁদের মধ্যে শিক্ষক, স্বাস্থ্যকর্মী, কারারক্ষী, ফরেনসিক বিশেষজ্ঞসহ নানা পেশার মানুষ রয়েছেন। তাঁদের সরাতে দুটি নতুন নির্বাহী আদেশ জারি করা হয়। পরে গত শনিবার তা গেজেট আকারে প্রকাশিত হয়।যে ১৫টি সংবাদমাধ্যমকে বন্ধ করার আদেশ দেওয়া হয়েছে, সেগুলো মূলত দক্ষিণ-পূর্বের কুর্দি এলাকার খবরই বেশি প্রচার করত। এ নিয়ে জুলাইয়ের ব্যর্থ অভ্যুত্থানচেষ্টার পর জারি করা জরুরি অবস্থার মধ্যে ১৬০টির মতো সংবাদমাধ্যম বন্ধ করে দেওয়া হলো।
