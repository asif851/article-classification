
উত্তর কোরিয়ার পরমাণু স্থাপনার মডেল তৈরি করে ক্ষেপণাস্ত্রের মহড়া চালিয়েছে দক্ষিণ কোরিয়া। আজ সোমবার বিবিসি অনলাইনের প্রতিবেদনে জানানো হয়, পিয়ংইয়ংয়ের ষষ্ঠবারের মতো পরমাণু পরীক্ষার প্রতিক্রিয়ায় এই মহড়া চালায় সিউল।
মহড়ায় যুদ্ধবিমান ও ভূমি থেকে ব্যালিস্টিক ক্ষেপণাস্ত্র ছোড়া হয়।
দক্ষিণ কোরিয়া আজ এই মহড়ার ছবিও প্রকাশ করেছে। ছবিতে দেখা যায়, দক্ষিণ কোরিয়ার পূর্ব উপকূল থেকে দেশটির সেনাবাহিনী পরীক্ষামূলকভাবে ক্ষেপণাস্ত্র ছুড়ছে।
উত্তর কোরিয়া গতকাল রোববার একটি হাইড্রোজেন বোমার সফল পরীক্ষা চালানোর দাবি করে। পিয়ংইয়ংয়ের ভাষ্য, এই হাইড্রোজেন বোমা দূরপাল্লার ক্ষেপণাস্ত্রে যুক্ত করার যোগ্য। এর নিন্দা জানিয়েছে দক্ষিণ কোরিয়া, যুক্তরাষ্ট্র, চীন, জাপান ও রাশিয়া।
মার্কিন প্রতিরক্ষামন্ত্রী জেমস ম্যাটিস হুঁশিয়ার করে বলেছেন, যুক্তরাষ্ট্র বা তার মিত্র দেশের প্রতি পিয়ংইয়ংয়ের যেকোনো হুমকির জবাব ব্যাপক সামরিক প্রতিক্রিয়ার মাধ্যমে দেওয়া হবে। মার্কিন প্রতিরক্ষামন্ত্রীর হুমকির পরই ক্ষেপণাস্ত্রের মহড়া চালাল দক্ষিণ কোরিয়া।
জাতিসংঘের নিষেধাজ্ঞা ও আন্তর্জাতিক চাপ উপেক্ষা করে পরমাণু অস্ত্র তৈরি করছে উত্তর কোরিয়া। নিভৃতকামী দেশটি একের পর এক ক্ষেপণাস্ত্রেরও পরীক্ষা চালিয়ে আসছে। এমনকি মার্কিন ভূখণ্ডে হামলারও হুমকি দিয়েছে পিয়ংইয়ং। এ নিয়ে কোরীয় উপদ্বীপে উত্তেজনা চলছে।
পিয়ংইয়ংয়ের ষষ্ঠ পরমাণু পরীক্ষার পরিপ্রেক্ষিতে আজ জাতিসংঘের নিরাপত্তা পরিষদের জরুরি বৈঠক বসার কথা রয়েছে। এই বৈঠকে পিয়ংইয়ংয়ের বিরুদ্ধে কী ব্যবস্থা নেওয়া যায়, তা নিয়ে আলোচনা হবে।
 
 
 
