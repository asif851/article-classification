
জাতিসংঘের সাধারণ পরিষদের অধিবেশনে যুক্তরাষ্ট্রের প্রেসিডেন্ট ডোনাল্ড ট্রাম্পের দেওয়া প্রথম ভাষণ নিয়ে মুখ খুলেছে উত্তর কোরিয়া। আজ বৃহস্পতিবার নিউইয়র্কে জাতিসংঘ সদর দপ্তরের কাছে সাংবাদিকদের সঙ্গে আলাপকালে উত্তর কোরিয়ার পররাষ্ট্রমন্ত্রী রি ইয়ং হো ট্রাম্পের ভাষণকে ‘কুকুরের ঘেউ ঘেউ’ বলে মন্তব্য করেন।
ট্রাম্পের ভাষণের পর এটিই উত্তর কোরিয়ার প্রথম প্রতিক্রিয়া।
মঙ্গলবার জাতিসংঘের সাধারণ পরিষদের অধিবেশনে ট্রাম্প বলেন, ‘বাধ্য করা হলে যুক্তরাষ্ট্র উত্তর কোরিয়াকে পুরোপুরি গুঁড়িয়ে দেবে।’ ট্রাম্পের এই বক্তব্যকে অগ্রাহ্য করে উত্তর কোরিয়ার পররাষ্ট্রমন্ত্রী রি ইয়ং হো বলেন, ‘একটা প্রবাদ প্রচলিত আছে—কুকুর ঘেউ ঘেউ করলেও কুচকাওয়াজ বন্ধ থাকে না। ট্রাম্প যদি ঘেউ ঘেউ করে আমাদের ভড়কে দেওয়ার চিন্তা করে থাকেন, তাহলে তিনি স্বপ্ন দেখছেন।’
উত্তর কোরিয়ার নেতা কিম জং উনকে ‘রকেটম্যান’ বলে আখ্যায়িত করেছেন ট্রাম্প। এমন মন্তব্যের প্রতিক্রিয়া জানতে চাইলে রি ইয়ং হো বলেন, ‘আমি তাঁর সহযোগীদের জন্য দুঃখবোধ করছি।’
জাতিসংঘের সাধারণ পরিষদের ভাষণে উত্তর কোরিয়াকে পরমাণু কর্মসূচি থেকে সরে আসতে হুঁশিয়ার করেন ট্রাম্প। উত্তর কোরিয়ার নেতা কিম জং-উনকে ‘লৌহমানব’ হিসেবে উল্লেখ করে তাঁর দেশকে শেষ করে দেওয়ার হুমকি দেন। ট্রাম্প বলেন, ‘যুক্তরাষ্ট্রের ব্যাপক শক্তি ও ধৈর্য আছে। কিন্তু আমরা যদি নিজেদের বা মিত্রদের রক্ষা করতে বাধ্য হই, তাহলে উত্তর কোরিয়াকে ধ্বংস করা ছাড়া আমাদের আর কোনো উপায় থাকবে না।’
ট্রাম্পের ক্ষোভের লক্ষ্যবস্তু কোরীয় নেতার উদ্দেশে ট্রাম্পের আরও হুমকি, ‘রকেটম্যান নিজেকে এবং নিজের দেশকে আত্মঘাতী অভিযানের দিকে পরিচালিত করছেন।’ তিনি আরও বলেন, ‘যুক্তরাষ্ট্র প্রস্তুত, ইচ্ছুক ও সক্ষম। তবে আশা করি এর প্রয়োজন হবে না।’
