
পাকিস্তানের সাবেক প্রধানমন্ত্রী নওয়াজ শরিফের দল পাকিস্তান মুসলিম লীগের (পিএমএল-এন) প্রধান হতে যাচ্ছেন তাঁর স্ত্রী কুলসুম নওয়াজ। বৃহস্পতিবার দলটি এই সিদ্ধান্ত নিয়েছে।
পাকিস্তানি সংবাদমাধ্যম ডন জানিয়েছে, আদালতের রায়ে নিজ দলের প্রধানের পদেও অযোগ্য হওয়ার পরদিনই আজ পাঞ্জাবে দলীয় নেতাদের নিয়ে বৈঠকে বসেন নওয়াজ। সেই বৈঠকে নওয়াজের স্ত্রী কুলসুমকে দলের প্রধানের দায়িত্ব দেওয়ার সিদ্ধান্ত হয়। ক্যানসারে আক্রান্ত কুলসুম লন্ডনে চিকিৎসাধীন।
দলীয় সূত্র জানা যায়, বৈঠকে নওয়াজ শরিফ মাত্র ১০ মিনিট কথা বলেছেন। বাকি সময় দলের নেতাদের কথা শুনেছেন তিনি। তবে দলীয় প্রধানের পদের জন্য কেউই নওয়াজের ছোট ভাই পাঞ্জাবের মুখ্যমন্ত্রী শাহবাজ শরিফের নাম উল্লেখ করেননি।
পিএমএল-এনের কেন্দ্রীয় কার্যকরী কমিটি আগামী সপ্তাহে দলের নতুন প্রধানকে আনুষ্ঠানিকভাবে নির্বাচিত করবে। সেই পদে কুলসুমের নির্বাচিত হওয়া এখন শুধু সময়ের ব্যাপার।
বুধবার পাকিস্তানের সুপ্রিম কোর্টের দেওয়া এক রায়ে বলা হয়, ‘সংবিধানের ৬২ ও ৬৩ অনুচ্ছেদ অনুযায়ী অযোগ্য কোনো ব্যক্তি প্রয়োজনীয় দলিলপত্রে সই ও জাতীয় পরিষদে বা সিনেটে কাউকে মনোনীত করতে পারেন না। এই দুই অনুচ্ছেদ অনুযায়ী কোনো ব্যক্তি অযোগ্য ঘোষিত হলে তিনি কোনো রাজনৈতিক দলেরও প্রধান থাকতে পারবেন না।’ এমন রায়ের ফলে পাকিস্তানের সাবেক প্রধানমন্ত্রী নওয়াজ শরিফ তাঁর রাজনৈতিক দল পাকিস্তান মুসলিম লীগের (পিএমএল-এন) প্রধানের পদে অযোগ্য বলে বিবেচিত হন।
গত বছর পানামা পেপারস কেলেঙ্কারিতে নওয়াজ ও তাঁর পরিবারের সদস্যদের নাম আসে। এর পরিপ্রেক্ষিতে গঠিত তদন্ত কমিটির কাছে সম্পদের উৎস জানাতে ব্যর্থ হওয়ায় আদালতের রায়ে প্রধানমন্ত্রী পদে অযোগ্য ঘোষিত হন নওয়াজ শরিফ। এরপর তিনি পদত্যাগে বাধ্য হন। এরপর বুধবারের রায়ে নিজ দলের প্রধানের পদেও অযোগ্য হন নওয়াজ।
