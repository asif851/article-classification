
লন্ডনের হিথ্রো বিমানবন্দরে গতকাল বুধবার এক ব্যক্তি নিজের মাথায় নিজেই একাধিকবার ছুরিকাঘাত করেছেন। পরে তাঁকে হাসপাতালে নেওয়া হয়েছে। বার্তা সংস্থা এএফপির প্রতিবেদনে জানানো হয়, এ ঘটনায় বিমানবন্দরের যাত্রীদের মধ্যে আতঙ্ক ছড়িয়ে পড়ে।
নীরব বলিরাম নামের এক যাত্রী টুইটারে লিখেছেন, এক ব্যক্তি নিজের মাথায় নিজেই ছুরিকাঘাত করছিলেন। নিরাপত্তা বাহিনী পরিস্থিতি নিয়ন্ত্রণে আনে।
অপর এক যাত্রী গার্ডিয়ান পত্রিকাকে বলেন, লোকটি মধ্যপূর্ব বা উত্তর আফ্রিকান হতে পারেন। তাঁকে দেখতে ভদ্রই লাগছিল। তিনি একটি ছুরি দিয়ে বারবার নিজের মাথায় আঘাত করছিলেন। জখম থেকে রক্ত ঝরছিল। তবে তিনি অন্যদের আক্রমণ করার চেষ্টা করেননি। তাই বিষয়টিকে সন্ত্রাসী হামলা মনে হয়নি। অন্য এক যাত্রীর ভাষ্য, ওই ব্যক্তি নিজের ঘাড়ে জখম করার চেষ্টা করেন। পরে জ্যাকেট খুলে নিজের বুকে আঘাত করেন। গার্ডিয়ানের খবরে জানানো হয়, বিমানবন্দরের কর্মীরা ওই ব্যক্তিকে নিরস্ত্র করেন। এরপর বিমানবন্দরের নিরাপত্তা বাহিনী, পুলিশ ও চিকিৎসাদল ঘটনাস্থলে আসে। ঘটনার পরে ওই ব্যক্তিকে হাসপাতালে নেওয়া হয়। কর্তৃপক্ষ জানিয়েছে, তাঁর আঘাত জীবনের জন্য হুমকি নয়।
পুলিশের এক মুখপাত্র বলেন, নিজের ক্ষতি করতে ওই ব্যক্তি এমন ঘটনা ঘটিয়েছেন বলে ধারণা করা হচ্ছে। তাই ঘটনার সঙ্গে জড়িত সন্দেহে আর কাউকে খোঁজা হচ্ছে না। চলতি মাসের শুরুর দিকে লন্ডনের একটি পাতাল রেল স্টেশনে দুর্বৃত্তের ছুরিকাঘাতে তিনজন আহত হন। ঘটনাটিকে ‘সন্ত্রাসী কর্মকাণ্ড’ বলে আখ্যা দেয় ব্রিটিশ পুলিশ। এরপর থেকে উচ্চ পর্যায়ের সতর্কতার মধ্যে রয়েছে লন্ডন।
