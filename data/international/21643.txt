
ভারতের বিভিন্ন রাজ্যে গত বছর ৮২২টি সাম্প্রদায়িক দাঙ্গার ঘটনা ঘটেছে। এতে নিহত হয়েছেন ১১১ জন। আর আহত হয়েছেন ২ হাজার ৩৮৪ জন।
ভারতের কেন্দ্রীয় স্বরাষ্ট্র প্রতিমন্ত্রী হংসরাজ আহির গতকাল মঙ্গলবার লোকসভায় সাংসদ জি হরি এবং টিজি ভেঙ্কটেশ বাবুর আনা প্রশ্নের জবাবে এসব তথ্য জানিয়েছেন।
হংসরাজ আহির বলেন, এই সাম্প্রদায়িক দাঙ্গার ক্ষেত্রে শীর্ষে রয়েছে ভারতের উত্তর প্রদেশ। সেখানে গত বছর সাম্প্রদায়িক দাঙ্গা হয়েছে ১৯৫টি। এসবে নিহত হয়েছেন ৪৪ জন। আহত হয়েছেন ৫৪২ জন।
এ ছাড়া উল্লেখযোগ্য সংখ্যার দিক দিয়ে কর্ণাটক রাজ্যে সাম্প্রদায়িক দাঙ্গার ঘটনা ঘটেছে ১০০টি। এতে ৯ জন নিহত ও ২২৯ জন আহত হন। রাজস্থানে দাঙ্গা হয়েছে ৯১টি। নিহতের সংখ্যা ১২ ও আহতের সংখ্যা ১৭৫ জন। বিহারে এ দাঙ্গার সংখ্যা ৮৫। নিহত ৩, আহত ৩২১ জন। মধ্য প্রদেশে দাঙ্গার সংখ্যা ৬০। নিহত ৯, আহত ১৯১ জন। পশ্চিমবঙ্গে সাম্প্রদায়িক দাঙ্গা হয় ৫৮টি। তাতে নিহত হন ৯ জন, আহত হন ২৩০ জন। আর গুজরাটে হয়েছে ৫০টি সাম্প্রদায়িক দাঙ্গা। যাতে নিহতের সংখ্যা ৮ ও আহতের সংখ্যা ১২৫ জন।
