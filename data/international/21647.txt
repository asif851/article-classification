
ভারত সরকারের আমন্ত্রণে দ্বিপক্ষীয় বৈঠকে যোগ দিতে আজ শুক্রবার বিকেলে কলকাতা ও দিল্লির উদ্দেশে ঢাকা ছাড়ছে জাতীয় সংসদের আট সদস্যের একটি প্রতিনিধিদল। সাংসদ ফারুক খান দলের নেতৃত্ব দেবেন। 
বাংলাদেশ জাতীয় সংসদ সচিবালয়ের উপপরিচালক (গণসংযোগ) মোহাম্মদ নাজমুল হুদার পাঠানো এক বিজ্ঞপ্তিতে এ কথা জানানো হয়। প্রতিনিধিদলের অন্য সদস্যরা হলেন হুইপ ইকবালুর রহিম, পঙ্কজ নাথ, মুস্তফা লুৎফুল্লাহ, নাহিম রাজ্জাক, মাহজাবিন খালেদ, শফিকুল ইসলাম শিমুল ও কাজী নাবিল আহম্মেদ। সফরকালে সংসদীয় দলটি পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের সঙ্গে হাওড়ার মন্দিরতলার নবান্ন অফিসে এক বৈঠকে মিলিত হবে। এ সময় তারা সন্ত্রাস, জঙ্গিবাদ, স্থলসীমানা এবং শুষ্ক মৌসুমে বাংলাদেশ ও ভারত তথা পশ্চিমবঙ্গের মধ্যকার পানিবণ্টন সমস্যা এবং ট্যুরিজম ও ভিসা সহজীকরণের বিভিন্ন দিক নিয়ে মতবিনিময় করবে।সংসদীয় প্রতিনিধিদলটি বিজেপির উচ্চপর্যায়ের রাজনৈতিক নেতাদের সঙ্গে সন্ত্রাস, জঙ্গিবাদ ও গণতন্ত্রচর্চার বিভিন্ন দিক এবং দুই দেশের আঞ্চলিক সমস্যা নিয়ে উন্মুক্ত আলোচনায় বসবে। পরে দলটির সদস্যরা ভারতীয় লোকসভার স্পিকার, মন্ত্রিবর্গ, সাংসদ এবং কংগ্রেসনেতা রাহুল গান্ধীর সঙ্গে মতবিনিময় করবেন। ভারতের কূটনীতিক, খ্যাতনামা সাংবাদিক, রাজনৈতিক ব্যক্তিত্ব, শিক্ষাবিদ ও গণ্যমান্য ব্যক্তিদের সঙ্গে তাঁরা মতবিনিময় সভায় বসবেন। সফরকালে প্রতিনিধিদল ভারতের নির্বাচন কমিশনের কমিশনারদের সঙ্গে ইলেকট্রনিক পদ্ধতিতে নির্বাচনব্যবস্থা নিয়ে আলোচনা ও বিবেকানন্দ ফাউন্ডেশনের প্রতিনিধিদের সঙ্গে মতবিনিময় করবে। সফর শেষে ২৬ নভেম্বর সংসদীয় প্রতিনিধিদল দেশে ফিরবে।
