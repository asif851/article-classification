
দ্রুত এগোচ্ছে আগরতলা-আখাউড়া রেলপথ নির্মাণকাজ। শুক্রবার ত্রিপুরার রাজধানী আগরতলায় সাংবাদিকদের সঙ্গে কথা বলার সময় এমনই দাবি করেন রাজ্য রেলমন্ত্রী রাজেন গোঁহাই।
ত্রিপুরার আগরতলা থেকে বাংলাদেশের আখাউড়া পর্যন্ত ১৫ কিলোমিটার রেলপথ গড়ে তোলার কাজ হাতে নেওয়া হয়েছে। ভারতীয় অর্থায়নে এ রেলপথ তৈরি হবে। এর মধ্যে মাত্র পাঁচ কিলোমিটার ভারতে। বাকি অংশ বাংলাদেশে।
রাজেন গোঁহাই জানান, ত্রিপুরার অংশটি পুরোটাই হবে ব্রডগেজ লাইন। বাংলাদেশে হচ্ছে ডুয়েল লাইন। অর্থাৎ ব্রডগেজ ও মিটারগেজ উভয় ব্যবস্থায় থাকছে।
শুক্রবার উদয়পুর থেকে গর্জি পর্যন্ত নতুন রেললাইন উদ্বোধনে ত্রিপুরায় যান রাজেন গোঁহাই। এ ছাড়া আগরতলা থেকে গুয়াহাটি, কলকাতা হয়ে চেন্নাইয়ের পাশ দিয়ে বেঙ্গালুরু পর্যন্ত সাপ্তাহিক হামসফর এক্সপ্রেস ট্রেনের উদ্বোধন করেন। শীতাতপনিয়ন্ত্রিত দ্রুতগামীর ট্রেনটি চড়ে বেঙ্গালুরু যেতে লাগবে ৬৪ ঘণ্টা। মোট ৩ হাজার ৫৪৫ কিলোমিটার পাড়ি দেবে ট্রেনটি। ভাড়া লাগবে ২ হাজার ৫৮০ রুপি। আগরতলা থেকে প্রতি সপ্তাহে ট্রেনটি ছাড়বে মঙ্গলবার ভোর পাঁচটায়। বেঙ্গালুরু পৌঁছাবে বৃহস্পতিবার রাত ৯টা ১৫ মিনিটে। আবার বেঙ্গালুরু থেকে শুক্রবার ভোর ৩টা ৪৫ মিনিটে ছেড়ে আগরতলায় ট্রেনটি পৌঁছাবে সোমবার ভোর ৩টা ৪৫ মিনিটে।
বিলাসবহুল ট্রেনটিতে রাজধানী, দুরন্ত বা শতাব্দী এক্সপ্রেসের মতো টিকিটে খাবার দাম ধরা নেই। এর জন্য আলাদা খরচ লাগবে। আগরতলা থেকে এই ট্রেনে চড়ে কলকাতা যাওয়া যাবে। হাওড়া যেতে সময় লাগবে প্রায় ৩২ ঘণ্টা। ভাড়া হবে ১ হাজার ৭০০ রুপির কাছাকাছি।
রেলমন্ত্রী জানান, ট্রেনটি দুদিন চালানোর কথা ভাবা হচ্ছে। একই সঙ্গে আগরতলা-নয়াদিল্লি রাজধানী এক্সপ্রেসও সপ্তাহে এক দিনের বদলে দুই দিন করার চিন্তা রয়েছে।
