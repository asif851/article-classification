
পাকিস্তানের নারীশিক্ষা আন্দোলনের কর্মী মালালা ইউসুফজাই তার সমালোচকদের উদ্দেশে বলেছে, সে পশ্চিমাদের পুতুল নয়; বরং পাকিস্তানের মেয়ে। আর এ জন্য গর্বিত সে।গতকাল রোববার বিবিসি টেলিভিশনে প্রচারিত এক সাক্ষাত্কারে এমন দাবি করে মালালা।সাক্ষাত্কারে মালালার কাছে জানতে চাওয়া হয়, পাকিস্তানের কিছু মানুষ তাকে পশ্চিমের প্রতিমূর্তি বা পশ্চিমা মনে করেন। উত্তরে মালালা বলে, ‘আমার বাবা বলেছেন, শিক্ষার ক্ষেত্রে পূর্ব-পশ্চিম বলে কিছু নেই। শিক্ষা শিক্ষাই। এটা সবার অধিকার।’মালালা আরও বলে, ‘ঘটনা হলো পাকিস্তানের মানুষ আমাকে সমর্থন দিয়েছে। তারা আমাকে পশ্চিমা ভাবে না। আমি পাকিস্তানের মেয়ে। পাকিস্তানি হতে পেরে আমি গর্বিত।’পাকিস্তানের এই নারীশিক্ষা আন্দোলনকর্মী বলে, ‘যেদিন আমি গুলিবিদ্ধ হয়েছিলাম, পরের দিন মানুষ “আমি মালালা” লেখা ব্যানার তুলেছিল। তারা বলেনি, “আমি তালেবান”।’পাকিস্তানের সোয়াত উপত্যকার বাসিন্দা মালালা ২০০৯ সালে তার জীবন ও নারীশিক্ষার অভাব নিয়ে বিবিসির উর্দু বিভাগের ব্লগে বেনামে লিখে আলোচনার কেন্দ্রে আসে। একই বছর পাকিস্তান সেনাবাহিনী তালেবানদের সোয়াত উপত্যকা থেকে হটিয়ে দেওয়ার পর আন্তর্জাতিক পরিচিতি লাভ করে মালালা।
নারীর শিক্ষা অধিকার প্রতিষ্ঠায় প্রচার চালানোয় গত বছর তালেবানরা মালালাকে হত্যার উদ্দেশ্যে তার মাথায় গুলি করে। আহত মালালাকে উন্নত চিকিত্সার জন্য যুক্তরাজ্যে নেওয়া হয়। বর্তমানে সে যুক্তরাজ্যের বার্মিংহামে বাস করছে ও সেখানকার স্কুলে পড়াশোনা করছে। নারীর শিক্ষা অধিকার প্রতিষ্ঠায় অবদানের স্বীকৃতি হিসেবে ইতিমধ্যে বিভিন্ন আন্তর্জাতিক পুরস্কার অর্জন করেছে ১৬ বছর বয়সী মালালা।
সম্প্রতি মার্কিন প্রেসিডেন্টের দপ্তর ওভাল অফিসে ওবামার সঙ্গে সাক্ষাত্ করে মালালা। হোয়াইট হাউসের বিবৃতিতে বলা হয়, ওবামা ও ফার্স্ট লেডি মিশেল ওভাল অফিসে মালালাকে স্বাগত জানান। তাঁরা পাকিস্তানের কন্যাশিশুদের জন্য ‘উত্সাহব্যঞ্জক ও আবেগপূর্ণ’ কাজ করায় মালালার প্রশংসা করেন।
রাজনীতিতে অংশ নিয়ে পাকিস্তানের প্রধানমন্ত্রী হওয়ার ইচ্ছা ব্যক্ত করেছে মালালা।
