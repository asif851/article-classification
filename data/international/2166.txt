
পাকিস্তানের অন্তর্বর্তী সরকারের প্রধানমন্ত্রী শহিদ খাকান আব্বাসির নেতৃত্বে নবগঠিত মন্ত্রিসভার সদস্যরা গতকাল শুক্রবার সকালে শপথ নিয়েছেন। রাষ্ট্রপতি মামনুন হোসেইন তাঁর কার্যালয়ে ৪৬ সদস্যবিশিষ্ট মন্ত্রিসভার শপথবাক্য পাঠ করান। আগামী বছরের মাঝামাঝি সময়ে অনুষ্ঠেয় সাধারণ নির্বাচন অনুষ্ঠানের অনুকূল পরিবেশ সৃষ্টির বিষয়টি মাথায় রেখে এ মন্ত্রিসভা গঠন করা হয়েছে।
নতুন মন্ত্রিসভায় শপথ নেওয়া ২৮ জন কেন্দ্রীয় এবং ১৮ জন প্রতিমন্ত্রীর মধ্যে বেশির ভাগই পুরোনো মুখ। পুরোনো পদ ফিরে পেয়েছেন প্রভাবশালী অর্থমন্ত্রী ইসহাক দার। যদিও তাঁর বিরুদ্ধে সুপ্রিম কোর্টের পক্ষ থেকে ফৌজদারি তদন্তের নির্দেশ রয়েছে। দেশটির সদ্য অযোগ্য ঘোষিত প্রধানমন্ত্রী নওয়াজ শরিফের বিশ্বস্ত সহযোগী খাজা আসিফ পেয়েছেন পররাষ্ট্র মন্ত্রণালয়ের দায়িত্ব। প্রতিরক্ষা ও জ্বালানি মন্ত্রণালয়ও তাঁর অধীনে থাকছে।
৪৬ সদস্যের এই মন্ত্রিসভাকে ঢাউস আখ্যা দিয়ে পাকিস্তানের লেখক ও বিশ্লেষক জাহিদ হুসেইন বলেন, ‘অবস্থাদৃষ্টে এটাই প্রতীয়মান হয় যে সব আয়োজন পরবর্তী নির্বাচন ঘিরে।’
গত শুক্রবার পাকিস্তানের সুপ্রিম কোর্ট নওয়াজ শরিফকে অযোগ্য ঘোষণা করার পর গত মঙ্গলবার জাতীয় পরিষদে শহিদ খাকান আব্বাসিকে অষ্টাদশ প্রধানমন্ত্রী নির্বাচিত করা হয় এবং ওই দিনই তিনি শপথ নেন। শপথ নেওয়ার পর জাতীয় পরিষদে দেওয়া বক্তৃতায় তিনি বলেন, ‘আমি ৪৫ দিনের জন্য প্রধানমন্ত্রী নির্বাচিত হয়েছি। তবে এই সময়ের মধ্যে ৪৫ মাসের সমান কাজ করব।’
