
ভারতে ৫০০ ও ১০০০ রুপির নোট বাতিল করে প্রধানমন্ত্রী নরেন্দ্র মোদি দেশজুড়ে কঠোর সমালোচনার মুখে পড়েছিলেন। তাঁর এ সিদ্ধান্তের বিরুদ্ধে তীব্র আন্দোলন গড়ে উঠেছিল। সেই নোট বাতিলের ইস্যু সামনে নিয়ে উত্তর প্রদেশসহ পাঁচ রাজ্যের বিধানসভার নির্বাচন চলছে। এদিকে মহারাষ্ট্রের মুম্বাইসহ ১০টি পৌর করপোরেশন নির্বাচনে ব্যাপক সাফল্য পেয়েছে বিজেপি।
ওডিশা রাজ্যের পঞ্চায়েত নির্বাচনও শেষ হয়েছে। ২১ ফেব্রুয়ারি প্রকাশিত পঞ্চায়েত নির্বাচনের ফলাফলে দেখা যায়, বিজেপি ব্যাপক সাফল্য পেয়েছে। ৮৫৩টি আসনের মধ্যে ৩০৬টি আসন পেয়ে বিজেপি দ্বিতীয় স্থানে চলে এসেছে। শাসক দল বিজেডি পেয়েছে ৪৬০টি আসন। আর কংগ্রেস দ্বিতীয় স্থান থেকে তৃতীয় স্থানে চলে গেছে।  মহারাষ্ট্র রাজ্যের রাজধানী মুম্বাই পৌর করপোরেশনসহ ১০টি পৌরসভার নির্বাচনে আটটিতে জয়ী হয়ে এক ঐতিহাসিক রেকর্ড গড়েছে বিজেপি। গতকাল বৃহস্পতিবার এই পৌর নির্বাচনের ফলাফল ঘোষিত হয়। ভোট নেওয়া হয় ২১ ফেব্রুয়ারি।
ভারতের সবচেয়ে বড় ও ধনী পৌর করপোরেশন হলো বৃহৎ মুম্বাই পৌর করপোরেশন। ২২৭ আসনের এই পৌর করপোরেশনের ৮১টি আসনে জয়ী হয়েছে বিজেপি। শিবসেনা জয়ী হয়েছে ৮৪টি আসনে। কংগ্রেস জিতেছে ৩১টি আসনে। এনসিপি জয়ী হয়েছে ৯টি আসনে। এ নির্বাচনের ফলাফলে সন্তুষ্ট হতে না পেরে বিজেপি শাসিত দেবেন্দ্র ফড়নবীশ সরকারের রাজ্য মন্ত্রিসভা থেকে পদত্যাগ করেছেন পঙ্কজা মুন্ডে। অন্যদিকে বিজেপির মুম্বাই শাখার প্রধান আশিস শেলার দাবি, মুম্বাই পৌর করপোরেশনে তারাই ক্ষমতায় যাচ্ছেন। কারণ, চার নির্দল সদস্য তাঁদের সঙ্গে রয়েছেন।  অন্যদিকে মহারাষ্ট্রের পুনে, নাসিক, নাগপুর, শোলাপুর, অমরাবতী, আকোলা, উল্লাসনগর পৌরসভায়ও বিপুল জোটে জয়ী হয়েছে বিজেপি। আর মুম্বাই ও থানে পৌরসভায় এগিয়ে রয়েছে শিবসেনা।
