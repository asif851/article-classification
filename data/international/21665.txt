
বাংলাদেশ থেকে বেশি পরিমাণে ওষুধ আমদানিতে আগ্রহ প্রকাশ করেছে ভুটান। ভুটানের প্রধানমন্ত্রী শেরিং তোবগে বলেন, গুণগত মানের জন্য বাংলাদেশের ওষুধ ভুটানের কাছে ক্রমেই জনপ্রিয় হয়ে উঠছে।
ভুটানের হেলথ ট্রাস্ট ফান্ডকে আগামী এক বছর বাংলাদেশ ওষুধ সরবরাহ করবে। প্রধানমন্ত্রী শেখ হাসিনার এ প্রতিশ্রুতিকে স্বাগত জানান তোবগে। তিনি বলেন, বছরভর ভুটানকে ওষুধ দেওয়ার সিদ্ধান্ত সে দেশের মানুষ কখনো ভুলবে না। ভুটানের জনগণ সারা জীবন প্রধানমন্ত্রী শেখ হাসিনার কাছে কৃতজ্ঞ থাকবে।
ভারতের গুয়াহাটিতে ‘অ্যাডভান্টেজ আসাম’ শীর্ষক বিনিয়োগ সম্মেলনে ফাঁকে বাংলাদেশের শিল্পমন্ত্রী আমির হোসেন আমুকে এমনটাই জানান ভুটানের প্রধানমন্ত্রী শেরিং তোবগে।
তোবগের মতে, এই ওষুধ প্রদানের মাধ্যমে বাংলাদেশের ওষুধ ভুটানিদের কাছে পরিচিত হচ্ছে। ভবিষ্যতে ওষুধ আমদানির ক্ষেত্রে বিশেষ ভূমিকা নেবে এই সিদ্ধান্ত। শুধু তা-ই নয়, বাংলাদেশের এই মানবিক সিদ্ধান্ত উভয় দেশের বন্ধুত্বকে আরও সুদৃঢ় করবে বলেও তিনি আশা প্রকাশ করেন।
আজ রোববার কলকাতা হয়ে ঢাকার উদ্দেশে রওনা হওয়ার আগে আমু প্রথম আলোকে বলেন, ভুটানের প্রধানমন্ত্রীর সঙ্গে তাঁর সাক্ষাৎ অত্যন্ত ফলপ্রসূ হয়েছে। বিদ্যুৎ আমদানি নিয়েও কথা হয়েছে প্রধানমন্ত্রী তোবগের সঙ্গে। আমু বলেন, ‘আমরা ভুটান থেকে বিদ্যুৎ আমদানিতে আগ্রহের কথা জানিয়েছি। উনিও জানিয়েছেন, তাঁরাও বিষয়টি নিয়ে চিন্তাভাবনা করছেন।’
দুদিনের এই বিনিয়োগ সম্মেলনের আজই শেষ দিন। বাংলাদেশ, ভুটান, নেপাল ছাড়াও আসিয়ানভুক্ত দেশগুলো এই সম্মেলনে অংশ নেয়। গতকাল শনিবার ‘অ্যাডভান্টেজ আসাম’-এর উদ্বোধন করেন প্রধানমন্ত্রী নরেন্দ্র মোদি।
