
সিরিয়ায় দুই বছর ধরে চলা লড়াইয়ের কারণে সে দেশে থাকা ফিলিস্তিনি শরণার্থীদের ৭০ থেকে ৮০ শতাংশই আশ্রয়হীন হয়ে পড়েছে বলে জাতিসংঘ জানিয়েছে।
জাতিসংঘে ফিলিস্তিনিদের জন্য ত্রাণ ও কর্মবিষয়ক (ইউএনআর-ডব্লিউএ) কমিশনার জেনারেল ফিলিপ্পো গ্রান্তি গতকাল মঙ্গলবার সিরিয়া সফরকালে এএফপিকে বলেন, ‘আমরা ইতিমধ্যে পাঁচ লাখ ৩০ হাজার ফিলিস্তিনি শরণার্থীর তালিকা করেছি। তাদের সবাই আশ্রয় হারিয়েছে। এ সংখ্যা সিরিয়ায় ফিলিস্তিনি শরণার্থীদের ৭০-৮০ শতাংশ।’
সিরিয়ার হোমস প্রদেশে একটি শরণার্থী শিবিরে বৈঠক শেষে জেনারেল ফিলিপ্পো গণমাধ্যম কর্মীদের বলেন, ফিলিস্তিনি ওই শরণার্থীরা আবার অন্য দেশে শরণার্থী হয়ে গেছে। তিনি ফিলিস্তিনি শরণার্থী শিবিরগুলো এড়িয়ে চলতে সরকার ও বিদ্রোহী উভয় পক্ষের প্রতি আহ্বান জানান।
১৯৪৮ সালে ইসরায়েল রাষ্ট্র প্রতিষ্ঠার সময় কয়েক লাখ ফিলিস্তিনি পালিয়ে সিরিয়ায় আশ্রয় নেয়। সিরিয়ায় তাদের জন্য ইউএনআরডব্লিউএর নয়টি নিবন্ধিত শিবির রয়েছে।
২০১১ সালের মার্চে সিরিয়ায় গৃহযুদ্ধ শুরু হওয়ার পর থেকে দামেস্কসহ বিভিন্ন স্থানে কয়েকটি ফিলিস্তিনি শরণার্থী শিবির আক্রান্ত হয়। এ সময় ওই ফিলিস্তিনি শরণার্থীরা পালিয়েযায়।
সিরিয়ায় চলা গৃহযুদ্ধে এ পর্যন্ত ৯০ হাজার মানুষ নিহত হয়। এএফপি।
