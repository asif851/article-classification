
চীনের দক্ষিণ-পশ্চিমাঞ্চলে ভূমিধসে শতাধিক মানুষ নিখোঁজ হয়েছে। তাদের মৃত্যুর আশঙ্কা করা হচ্ছে। আজ শনিবার দেশটির রাষ্ট্রীয় গণমাধ্যমে এই তথ্য জানানো হয়।
বিবিসি অনলাইনের প্রতিবেদনে বলা হয়, সিচুয়ান প্রদেশে এই ভূমিধস হয়েছে। পাহাড়ের একাংশ ধসে সিনমো গ্রামের অন্তত ৪০টি বাড়ি বিলীন হয়ে গেছে।  ভূমিধসে নিখোঁজ হওয়া ব্যক্তিদের খুঁজে পেতে উদ্ধার তৎপরতা চালানো হচ্ছে।
চাপা পড়া ব্যক্তিদের মৃত্যুর আশঙ্কা করছে কর্তৃপক্ষ।
দেশটির একটি সংবাদপত্রের টুইটারে প্রকাশিত ছবিতে দেখা যায়, বড় ধরনের ধস হয়েছে। ধসের মাটি বুলডোজার দিয়ে সরানো হচ্ছে।
