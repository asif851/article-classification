
ফিলিস্তিনির গাজা উপত্যকার রক্ষণশীল হামাস সরকার প্রথমবার একজন নারীকে মুখপাত্র নিয়োগ দিয়েছে।গতকাল রোববার আল জাজিরা টেলিভিশনের অনলাইনের প্রতিবেদনে জানানো হয়, গাজা সরকারের প্রতিনিধি হিসেবে আন্তর্জাতিক গণমাধ্যমের সঙ্গে যোগাযোগ করার জন্য ইসরা আল-মদাল্লালকে হামাসের মুখপাত্র পদে নিয়োগ দেওয়া হয়েছে।২৩ বছর বয়সী ওই নারী ব্রিটিশ ইংরেজিতে অনর্গল কথা বলতে পারেন। গাজা শহরে নিজ দপ্তরে ইতিমধ্যে কাজ শুরু করেছেন তিনি।হামাস সরকারের গণমাধ্যম বিভাগের প্রধান ইহাব গুসেইন জানান, পশ্চিমাদের কাছে নিজেদের অবস্থান আরও পরিষ্কার করতেই মুখপাত্র হিসেবে একজন দক্ষ নারীকে নিয়োগ দেওয়া হয়েছে।এই পদে নিয়োগ পেতে অনেক নারীই আবেদন করেছিলেন। তাঁদের মধ্য থেকে আল-মদাল্লালকে নিয়োগ দেওয়া হয়েছে।হামাস সরকারের গণমাধ্যম বিভাগের প্রধান বলেছেন, নারীরা আমাদের সমাজেরই অংশীদার।আল-মদাল্লাল এক সাক্ষাত্কারে বলেন, ইসরায়েলের অনৈতিক প্রচারণায় বিশ্বে হামাসের নেতিবাচক ভাবমূর্তি তৈরি হয়েছে। এ অবস্থার পরিবর্তনের কাজটি তাঁর জন্য একটা চ্যালেঞ্জ।আল-মদাল্লালের কৈশোর কেটেছে যুক্তরাজ্যে। সেখানে কলেজে পড়াশোনা শেষে গাজায় ফিরে ইসলামিক বিশ্ববিদ্যালয়ে সাংবাদিকতা পড়েছেন। স্থানীয় একটি টেলিভিশন চ্যানেলে প্রতিবেদক হিসেবে কাজ করেছেন তিনি।তাঁর চার বছরের একটি মেয়ে আছে। তবে স্বামীর সঙ্গে বিচ্ছেদ হয়েছে। হামাসের আন্দোলনের সঙ্গে তাঁর সংশ্লিষ্টতা নেই।
