
চিলিতে আজ রোববার শক্তিশালী ভূমিকম্প আঘাত হেনেছে। মার্কিন ভূ-তাত্ত্বিক জরিপ সংস্থা জানিয়েছে, ওই ভূমিকম্পের মাত্রা ছিল ৭ দশমিক ৭। ভূমিকম্প আঘাত হানার পর সুনামি সতর্কতা জারি করা হয়। পরে অবশ্য তা প্রত্যাহার করা হয়েছে। এএফপির এক প্রতিবেদনে এ কথা বলা হয়েছে।
মার্কিন ভূ-তাত্ত্বিক জরিপ সংস্থা জানিয়েছে, ভূমিকম্প-প্রবণ লাতিন আমেরিকার ওই দেশটির দক্ষিণ উপকূলে ওই ভূমিকম্প আঘাত হানে। ভূমিকম্পের কেন্দ্রস্থল ছিল চিলির পুয়ের্তো কোয়েলন শহর থেকে ৪০ কিলোমিটার দক্ষিণ-পশ্চিমে ১৫ কিলোমিটার গভীরে।
যুক্তরাষ্ট্রের হাওয়াইয়ের হোনোলুলুতে অবস্থিত দ্য প্যাসিফিক সুনামি ওয়ার্নিং সেন্টার এক বুলেটিনে জানিয়েছে, ‘কিছু কিছু উপকূলে বিপজ্জনক সুনামির ঢেউ আঘাত হানতে পারে।’ রয়টার্সের প্রতিবেদনে বলা হয়েছে, ভূমিকম্পের কেন্দ্রস্থলের আশপাশের এক হাজার কিলোমিটার এলাকায় সুনামি সতর্কতা জারি করে প্যাসিফিক সুনামি ওয়ার্নিং সেন্টার। চিলির নৌবাহিনীও একই সতর্কতা জারি করে। পরে এ সব সতর্কতা প্রত্যাহার করে নেওয়া হয়।

