
ফ্রান্সের নিসে হামলার প্রত্যক্ষদর্শীদের বিবরণ থেকে জানা যায়, গতকাল বৃহস্পতিবার স্থানীয় সময় রাত ১১টার দিকে বড় সাদা রঙের একটি ট্রাক জনতার ভিড়ের মধ্যে ঢুকিয়ে দেওয়া হয়। ভিড়ের মধ্যে প্রায় দুই কিলোমিটার এলাকা ট্রাকটি টেনে নিয়ে যায় বলে জানান ঘটনাস্থলে উপস্থিত ফ্রান্সের স্বরাষ্ট্রমন্ত্রী।
ফ্রান্সের বাস্তিল দিবসে প্রমনেদ দেস অঁলেতে আতশবাজির প্রদর্শনী উপভোগ করতে শত শত লোক জড়ো হয়েছিল। হামলায় এ পর্যন্ত ৮৪ জন নিহত হয়েছে বলে খবর পাওয়া গেছে।
দেশটির স্বরাষ্ট্রমন্ত্রী বের্নাহ কাজনুয়েভও ওই প্রদর্শনী দেখছিলেন। সাংবাদিকদের তিনি বলেন, ভিড়ের মধ্যে দুই কিলোমিটার এলাকায় ট্রাকটি টেনে নিয়ে যাওয়া হয়।
হামলার সময় কয়েকজনকে জিম্মি করা হয়েছে বলে গুজব ছড়িয়ে পড়ে। ফ্রান্সের স্বরাষ্ট্রমন্ত্রীর মুখপাত্র পিয়েরে হেনরি ব্রানডেট বলেন, এগুলো সবই গুজব। কাউকে জিম্মি করা হয়নি।
