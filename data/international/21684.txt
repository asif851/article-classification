
তীব্র সমালোচনার মুখে ভারতের কেন্দ্রীয় সরকারের রেলমন্ত্রী পবন কুমার বানসাল আজ শুক্রবার পদত্যাগ করেছেন। টাইমস অব ইন্ডিয়া জানায়, ক্ষমতাসীন সংযুক্ত জনমোর্চার (ইউপিএ) সভাপতি সোনিয়া গান্ধী প্রধানমন্ত্রী মনমোহন সিংয়ের সঙ্গে সাক্ষাত্ করার পর পবন নিজ পদ থেকে সরে দাঁড়ানোর ঘোষণা দেন।
এর আগে কংগ্রেসের মুখপাত্র বলেছিলেন, পবন মন্ত্রিত্ব ধরে রাখবেন কি না, তা নিয়ে সরকার চিন্তিত।
গতকাল কেন্দ্রীয় মন্ত্রিপরিষদের বৈঠকে পবন কুমারের অনুপস্থিতির পর থেকে তাঁর সরে দাঁড়ানো নিয়ে জল্পনা কল্পনা চলছিল।
ঘুষ নিয়ে রেলওয়ে বোর্ডের এক সদস্যের পদোন্নতির চেষ্টা করার দায়ে কয়েক দিন আগে পবন কুমারের ভাতিজা বিজয় সিংলাকে আটক করা হয়। এর পর থেকে দুর্নীতির সঙ্গে মন্ত্রীর সম্পৃক্ততার অভিযোগ ওঠে।
১০ কোটি রুপির ঘুষ লেনদেনের বিষয়টি নিয়ে তদন্তে নেমে ভারতের কেন্দ্রীয় তদন্ত ব্যুরো (সিবিআই) পবন কুমারের ব্যক্তিগত সচিব রাহুল ভান্ডারিকে জিজ্ঞাসাবাদ শুরু করলে মন্ত্রীর বিরুদ্ধে অভিযোগ আরও প্রকট হতে শুরু করে।
পবন কুমার বলছেন, তিনি কোনো অন্যায় করেননি, কারণ বিজয় সিংলার সঙ্গে তাঁর কোনো লেনদেন নেই।
