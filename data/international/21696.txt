
 
পাকিস্তানের ১৪তম জাতীয় পরিষদের প্রথম অধিবেশনে আজ শনিবার নবনির্বাচিত জাতীয় পরিষদের সদস্যরা (এমএনএ) শপথ নিয়েছেন। ‘দ্য ডন’ বলছে, দেশটির গত ৬৬ বছরের ইতিহাসে এর মধ্যদিয়ে একটি গণতান্ত্রিকভাবে নির্বাচিত সরকার আরেকটি নির্বাচিত সরকারের কাছে ক্ষমতা হস্তান্তর করলো।
আইনপ্রণেতারা আজ সুসজ্জিত হয়ে রাজধানী ইসলামাবাদের পার্লামেন্ট ভবনে আসেন। এ সময় তাঁদের জন্য কড়া নিরাপত্তার ব্যবস্থা ছিল।
পার্লামেন্টের সংখ্যাগরিষ্ঠ দল পাকিস্তান মুসলিম লীগ-নওয়াজের (পিএমএল-এন) নেতা নওয়াজ শরিফ আজ ১৩ বছর পর পার্লামেন্ট ভবনে পা রাখলেন। সামরিক শাসক পারভেজ মোশাররফ নওয়াজকে ক্ষমতাচ্যুত করার পর তিনি পার্লামেন্টে আর আসেননি।
পার্লামেন্টের স্পিকার ফাহমিদা মির্জা নতুন সদস্যদের শপথবাক্য পাঠ করান। এরপর সব সদস্য সম্মিলিতভাবে ‘পার্লামেন্ট সদস্যদের ভূমিকা’ শিরোনামের গানটি গান।
গান শেষে আজকের মতো পার্লামেন্ট মুলতবি করা হয়। আগামী সোমবার বেলা ১১টায় পার্লামেন্টের পরবর্তী অধিবেশনে নতুন স্পিকার ও ডেপুটি স্পিকার নির্বাচন করা হবে।
আগামীকাল দুপুর ১২টার মধ্যে জাতীয় পরিষদের সচিবের কাছে স্পিকার ও ডেপুটি স্পিকার পদের জন্য মনোনয়ন দাখিল করতে হবে। আসছে সোমবারের অধিবেশনে গোপন ভোটের মাধ্যমে নির্বাচিত হবেন স্পিকার।
পাকিস্তানে গত ১১ মে সাধারণ নির্বাচন অনুষ্ঠিত হয়। এ নির্বাচনে পিএমএল-এন সর্বোচ্চ ভোট পেয়ে সংখ্যাগরিষ্ঠ দল হিসেবে আবির্ভূত হয়।
