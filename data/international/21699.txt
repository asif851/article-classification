
বড় ভাই প্রিন্স উইলিয়ামের প্রথম সন্তান ভাইপো প্রিন্স জর্জের সঙ্গে অনেক মজা করবেন বলে ঠিক করেছেন চাচা প্রিন্স হ্যারি। এ জন্য আলাদা করে সময় দেবেন তাকে। চার দিন বয়সী ভাইপোর জন্য বৃহস্পতিবার এই অঙ্গীকার করেন তিনি।ব্রিটিশ সিংহাসনের তৃতীয় উত্তরাধিকারী জর্জ আলেকজান্ডার লুইসের সঙ্গে ইতিমধ্যে দেখা হয়েছে হ্যারির (২৮)। প্রথম দেখায় ভাইপো তাঁকে পছন্দ করেছে কি না, তা স্পষ্ট নয়। ওই সময় চোখ খুলেই নাকি কেঁদে ফেলেছে ‘ভবিষ্যৎ রাজা’! তবে উদ্দাম জীবনযাপনের জন্য পরিচিত ডানপিটে স্বভাবের হ্যারি যে তাকে মজা দিতে পারবেন, সেটা বোধ হয় ধরে নেওয়াই যায়। হ্যারি মজা করে বলেছেন, ভাইপো তাঁর কাছে সস্তায় ‘সার্ভিস’ পাবে না! ‘আশা করি, ভাইয়া জানেন ভাইপোর জন্য আমার সার্ভিসের কী দাম দিতে হবে!’ বলেন হ্যারি। উচ্ছ্বাস প্রকাশ করে তিনি আরও বলেন, ‘এটা অসাধারণ যে পরিবারে আরও একজন যুক্ত হলো।’ আফ্রিকাভিত্তিক দাতব্য প্রতিষ্ঠান সেন্টেবল-এর এক অনুষ্ঠানে যোগ দিয়ে এসব কথা বলেন হ্যারি। ডিউক অব কেমব্রিজ প্রিন্স উইলিয়াম ও ডাচেস অব কেমব্রিজ কেট মিডলটনের ঘরে গত সোমবার জন্ম নেয় জর্জ আলেকজান্ডার। তার জন্মের ফলে ব্রিটিশ সিংহাসনের তৃতীয় উত্তরাধিকারীর স্থান থেকে পিছিয়ে পড়লেন প্রিন্স উইলিয়ামের একমাত্র ছোট ভাই হ্যারি। জর্জ আলেকজান্ডার প্রিন্স জর্জ অব কেমব্রিজ নামে পরিচিত হবেন। উইলিয়াম ও কেট এখন নবাগত সন্তানকে নিয়ে বিশ্ব গণমাধ্যম থেকে দূরে ইংল্যান্ডের প্রত্যন্ত অঞ্চলে এক পারিবারিক বাড়িতে। এএফপি।
