
ওয়াশিংটনের সঙ্গে সম্পর্ক পুনঃস্থাপন উদ্যোগের বিষয়ে গত শুক্রবার কিউবার দুই কাস্ত্রো ভাইকে অভিনন্দন জানিয়েছেন যুক্তরাষ্ট্রের কড়া সমালোচক হিসেবে পরিচিত ভেনেজুয়েলার প্রেসিডেন্ট নিকোলাস মাদুরো। তবে তিনি কিউবার ওপর মার্কিন বাণিজ্যিক নিষেধাজ্ঞা দীর্ঘ সময় ধরে বহাল থাকবে বলেও সতর্ক করে দিয়েছেন। ৫০ বছর ধরে বৈরী সম্পর্ক বিরাজ করা যুক্তরাষ্ট্র ও কিউবার কূটনৈতিক সম্পর্ক পুনরুদ্ধারের ঐতিহাসিক ঘোষণা আসে চলতি মাসে। ভেনেজুয়েলা ও কিউবার মধ্যে দীর্ঘদিন ধরে ঘনিষ্ঠ সম্পর্ক রয়েছে। কিউবার প্রেসিডেন্ট রাউল কাস্ত্রোকে পাঠানো এক চিঠিতে মাদুরো বলেছেন, মুক্ত ও সার্বভৌম দেশ হিসেবে কিউবার অধিকারকে যুক্তরাষ্ট্রের স্বীকৃতি দেওয়ার যে সম্ভাবনা তৈরি হয়েছে, সেটাই বড় কথা।এএফপি
