
মার্কিন পররাষ্ট্রমন্ত্রীর দায়িত্বে থাকা অবস্থায় পাঠানো ও গ্রহণ করা ই-মেইলের অনুলিপি দেশটির কেন্দ্রীয় তদন্ত সংস্থার (এফবিআই) কাছে হস্তান্তর করেছেন হিলারি ক্লিনটন। গতকাল মঙ্গলবার গণমাধ্যমে প্রকাশিত খবরে এ কথা জানানো হয়। খবর এএফপির। কিছু গণমাধ্যম বলছে, ব্যক্তিগতভাবে ব্যবহার করা ই-মেইল সার্ভারও হস্তান্তর করতে কর্মচারীদের নির্দেশ দিয়েছেন হিলারি। পররাষ্ট্রমন্ত্রীর দায়িত্ব পালনকালে ব্যক্তিগত ই-মেইল সার্ভার ব্যবহার করার কারণে সমালোচিত হচ্ছেন যুক্তরাষ্ট্রের পরবর্তী প্রেসিডেন্ট নির্বাচনে ডেমোক্রেটিক দলের মনোনয়ন-প্রত্যাশী হিলারি। হিলারির দাবি, ব্যক্তিগত ই-মেইল ব্যবহার করে তিনি কোনো আইন অমান্য করেননি। রাষ্ট্রীয় কোনো গোপন তথ্যও ব্যক্তিগত ই-মেইলের মাধ্যমে পাঠাননি। হিলারির এসব ই-মেইল পর্যালোচনার পর তা প্রকাশ করার কথা জানায় মার্কিন পররাষ্ট্র দপ্তর। এমন প্রেক্ষাপটে হিলারি তাঁর দায়িত্ব পালনকালে পাঠানো ও গ্রহণ করা ই-মেইলের অনুলিপি এফবিআইয়ের কাছে হস্তান্তর করলেন। ২০০৯ থেকে ২০১৩ সাল পর্যন্ত মার্কিন পররাষ্ট্রমন্ত্রী ছিলেন সাবেক এই ফার্স্ট লেডি। হিলারির নির্বাচনী প্রচার-প্রচারণার মুখপাত্র নিক মেরিল সিবিসি নিউজকে বলেন, তিনি আশা করছেন পর্যালোচনা প্রক্রিয়ার সঙ্গে জড়িত রাষ্ট্র ও অন্য সংস্থাগুলো যত দ্রুত সম্ভব সবার জন্য প্রকাশের উপযোগী ই-মেইলগুলো বাছাই করে তা সময়মতো স্বচ্ছতার সঙ্গে প্রকাশ করুক। এই কর্মকর্তার ভাষ্য, পররাষ্ট্রমন্ত্রী হিসেবে দায়িত্ব পালনকালে ই-মেইলের অনুলিপি একটি থাম্ব ড্রাইভে করে ইতিমধ্যে মার্কিন পররাষ্ট্র মন্ত্রণালয়কে সরবরাহ করেছেন হিলারি। হিলারি সার্ভার থেকে গোপন তথ্য গ্রহণ ও প্রেরণ করেছেন কি না, সম্প্রতি তা খতিয়ে দেখা শুরু করেছে এফবিআই। হিলারির সার্ভার থেকে পাঠানো চারটি ই-মেইলে গোপন তথ্য ছিল বলে গত মাসে আবিষ্কৃত হয়। এর মধ্যে দুটি ই-মেইলে উচ্চমাত্রায় গোপনীয় তথ্য ছিল বলা হচ্ছে। এর পরই এফবিআইয়ের কাছে ই-মেইলের অনুলিপি হস্তান্তর করলেন হিলারি।
