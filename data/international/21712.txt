
একসঙ্গে কাজ করার অঙ্গীকার করেছেন মার্কিন প্রেসিডেন্ট বারাক ওবামা ও রিপাবলিকান নেতা সিনেটর মিচ ম্যাককনেল। ম্যাককনেল মার্কিন আইনসভার উচ্চকক্ষ সিনেটের সংখ্যাগরিষ্ঠ দলের নেতা নির্বাচিত হতে যাচ্ছেন। খবর বিবিসি ও আল-জাজিরার।মঙ্গলবার অনুষ্ঠিত মধ্যবর্তী নির্বাচনের পর কংগ্রেসের নিয়ন্ত্রণ বিরোধী রিপাবলিকান দলের হাতে চলে যাওয়ায় ডেমোক্র্যাট দলের প্রেসিডেন্ট বারাক ওবামার জন্য কাজ করা কঠিন হয়ে পড়তে পারে। এ নির্বাচনে সিনেট ও নিম্নকক্ষ প্রতিনিধি পরিষদ—দুটিরই নিয়ন্ত্রণ নিশ্চিত হয়েছে রিপাবলিকান পার্টির।প্রেসিডেন্ট ওবামা আজ শুক্রবার সার্বিক পরিস্থিতি নিয়ে আলোচনার জন্য দুই দলের নেতাদের হোয়াইট হাউসে আমন্ত্রণ জানিয়েছেন। গত বুধবার হোয়াইট হাউসে এক সংবাদ সম্মেলনে ওবামা বলেন, মেয়াদের শেষ দুই বছর তিনি যত বেশি সম্ভব কাজ করতে চান। আর এ জন্য নতুন আইনসভার সঙ্গে কাজ করতে আগ্রহী।রিপাবলিকান নেতা ম্যাককনেলও কেন্টাকি অঙ্গরাজ্যের লুইসভিলে একই দিন আয়োজিত এক সংবাদ সম্মেলনে সিনেটকে আরও কার্যকর করার অঙ্গীকার করেন। তিনি বলেন, ‘আমরা সিনেটকে কার্যকর করব এবং প্রয়োজনীয় আইন পাস করব।’কর সংস্কার ও বাণিজ্য চুক্তির মতো বিষয়গুলোসহ যেসব বিষয়ে ডেমোক্র্যাটদের সঙ্গে একমত হওয়া সম্ভব হবে, সেগুলোতে ঐক্যবদ্ধভাবে কাজ করবেন বলে উল্লেখ করেন ম্যাককনেল। কেন্টাকি থেকে নির্বাচিত এই সিনেটর বলেন, ‘দ্বিদলীয় রাজনীতির মানে এই নয় যে, আমরা অন্তহীন বিবাদ চালিয়ে যাব।’পররাষ্ট্রনীতিতে সম্ভাব্য বদল: যুক্তরাষ্ট্রের রাজনীতিতে নতুন এই পরিস্থিতিতে দেশটির রাশিয়া নীতি আরও কঠোর হবে বলে মনে করছেন বিশ্লেষকেরা। সিনেটে পররাষ্ট্রবিষয়ক কমিটির নতুন প্রধান হবেন রিপাবলিকান নেতা বব ক্রুকার। যিনি ইউক্রেন প্রশ্নে রাশিয়ার ওপর কঠোর অবরোধ আরোপে আগ্রহী।কোনো কোনো বিশ্লেষকের ধারণা, ইসলামিক স্টেটবিরোধী (আইএস) অভিযানে ইরাক ও সিরিয়ায় এবার স্থলসেনাও পাঠাতে পারে যুক্তরাষ্ট্র। কারণ, স্থলসেনা পাঠানোর পক্ষপাতী জ্যেষ্ঠ রিপাবলিকান নেতা জন ম্যাককেইন সিনেট আর্মড সার্ভিসেস কমিটির দায়িত্ব নিতে যাচ্ছেন। কংগ্রেসের নিয়ন্ত্রণ জোরালোভাবেই রিপাবলিকানদের হাতে থাকায় এর বিরুদ্ধে প্রেসিডেন্ট তেমন প্রভাব ফেলতে পারবেন না।
