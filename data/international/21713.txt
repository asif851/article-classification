
মার্কিন প্রেসিডেন্ট নির্বাচনে রিপাবলিকান প্রার্থী ডোনাল্ড ট্রাম্প বলেছেন, আসন্ন নির্বাচন বাতিল করে তাঁকে বিজয়ী ঘোষণা করা উচিত। প্রতিদ্বন্দ্বী ডেমোক্রেটিক দলের প্রার্থী হিলারি ক্লিনটনের নীতির (পলিসি) সমালোচনা করে গতকাল বৃহস্পতিবার ওই মন্তব্য করেন ট্রাম্প।
ট্রাম্পের ভাষ্য, হিলারির নীতি এতটাই খারাপ যে ভোট নেওয়ার কোনো কারণ ভেবে পাচ্ছেন না তিনি।
ওহাইও অঙ্গরাজ্যে এক নির্বাচনী প্রচারে ট্রাম্প বলেন, এ মুহূর্তে তিনি ভাবছেন, কেনই-বা নির্বাচন হচ্ছে! নির্বাচন বাতিল করে তাঁকে বিজয়ী ঘোষণা করলেই হয়।
আসন্ন নির্বাচনে ভারতীয় বংশোদ্ভূত আমেরিকানদের নিজের পক্ষে নেওয়ার জন্য নতুন বিজ্ঞাপন তৈরি করেছেন ট্রাম্প।
যুক্তরাষ্ট্রে ভারতীয় টিভি চ্যানেলগুলোতে এই বিজ্ঞাপন প্রচার করা হবে বলে ট্রাম্পের প্রচারশিবির থেকে জানানো হয়েছে।
বিজ্ঞাপনে ট্রাম্প বলেছেন, তিনি ভারতকে ভালোবাসেন। হিন্দুদের ভালোবাসেন। তিনি প্রেসিডেন্ট হলে ভারতের সঙ্গে সম্পর্ক আরও গভীর হবে।
বিজ্ঞাপনচিত্রে ট্রাম্প হিন্দিতেও কিছু বলার চেষ্টা করেছেন।
