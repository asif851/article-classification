
বিশ্বের সবচেয়ে বয়স্ক ব্যক্তি হিসেবে স্বীকৃত জাপানের নাগরিক জিরোমন কিমুরা ১১৬ বছর বয়সে মারা গেছেন। কাগজে-কলমে কিমুরা পুরুষদের মধ্যে ইতিহাসে সবচেয়ে বয়স্ক ব্যক্তি ছিলেন। গতকাল বুধবার সকালে কিয়োটো শহরের কিওতাঙ্গো এলাকার একটি হাসপাতালে মারা যান জিরোমন কিমুরা। ১৮৯৭ সালের ১৯ এপ্রিল কিয়োটোয় জন্মগ্রহণ করেন তিনি।
গত ডিসেম্বরে গিনেস বুক অব ওয়ার্ল্ড রেকর্ডস কর্তৃপক্ষ কিমুরাকে বিশ্বের সবচেয়ে বয়স্ক জীবিত ব্যক্তি হিসেবে স্বীকৃতি দেয়। কিমুরা সাতজন ছেলেমেয়ে, ১৪ জন নাতি, ২৫ জন নাতির ছেলেমেয়ে এবং ১৩ জন নাতির নাতি দেখে যাওয়ার সৌভাগ্য অর্জন করেন। স্থানীয় ডাকঘরের কর্মী কিমুরা অবসরের পর ৯০ বছর বয়স পর্যন্ত তাঁর ছেলেকে কৃষিকাজে সহায়তা করেছেন। তাঁর দীর্ঘ জীবনের মন্ত্র হচ্ছে, ‘কম খাও, বেশি দিন বাঁচো’। এদিকে, সম্প্রতি চীনে ১২৭ বছর বয়সী এক নারী মৃত্যুবরণ করেছেন বলে খবর বেরিয়েছে। লু মেইঝেন নামের ওই নারী বিশ্বের প্রবীণতম নারী বলে দাবি করেছে তাঁর পরিবার। তবে আন্তর্জাতিক কোনো কর্তৃপক্ষ পরিবারের এ দাবির স্বীকৃতি দেয়নি। লু মেইঝেনের আত্মীয়স্বজন গত মঙ্গলবার তাঁর মৃত্যুর খবর জানান। বিবিসি ও এএফপি।
