

ছোট বোন কিম ইয়ো-জংকে এবার ক্ষমতার কেন্দ্রে নিয়ে এলেন উত্তর কোরিয়ার নেতা কিম জং-উন। তাঁকে ক্ষমতাসীন ওয়ার্কার্স পার্টির পলিটব্যুরোর সদস্য করা হয়েছে। এর আগে এই পদে ছিলেন কিম জং-উনের ফুফু কিম কিয়ং-হি।
গত শনিবার পার্টির প্রভাবশালী কেন্দ্রীয় কমিটির সভায় ইয়ো-জংকে এই পদোন্নতি দেওয়া হয়। নীতিনির্ধারণী এ পরিষদের সভাপতি কিম জং-উন।
৩০ বছর বয়সী ইয়ো-জং তিন বছর আগে পার্টির সিনিয়র কর্মকর্তা হিসেবে যোগ দেন। তিনি রাষ্ট্র পরিচালনার ক্ষেত্রে বিভিন্নভাবে নিজের ভাইকে সাহায্য করে আসছেন। বিভিন্ন অনুষ্ঠান ও পরমাণু স্থাপনা পরিদর্শনের সময় ভাইয়ের সঙ্গে তাঁকে দেখা যায়। প্রচার ও আন্দোলন বিভাগের সহপরিচালক হিসেবে ইতিমধ্যেই প্রভাবশালী ইয়ো-জং।
গত জানুয়ারিতে উত্তর কোরিয়ার যে কয়েকজনকে যুক্তরাষ্ট্র তাদের ‘কালো তালিকায়’ অন্তর্ভুক্ত করেছিল, তাঁদের মধ্যে ছিলেন ইয়ো-জংও। তাঁর বিরুদ্ধেও ছিল ‘গুরুতর মানবাধিকার লঙ্ঘনের’ অভিযোগ।
দ্বিতীয় বিশ্বযুদ্ধের পর ১৯৪৮ সাল থেকেই উত্তর কোরিয়ার ক্ষমতা নিয়ন্ত্রণ করে আসছে উন পরিবার। ধারণা করা হচ্ছে, সেই ধারাবাহিকতার অংশ হিসেবেই নিজের বোনকে ক্ষমতার কেন্দ্রবিন্দুতে নিয়ে এসেছেন তিনি।
