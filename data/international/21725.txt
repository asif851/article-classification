
উত্তর-পূর্ব ভারতের মেঘালয় রাজ্যে সড়ক দুর্ঘটনায় নিহতের সংখ্যা বেড়ে ১৭ জন হয়েছে। আহত হয়েছে ৬১ জন। গতকাল রোববার ভয়াবহ এই দুর্ঘটনা ঘটে।
বিভিন্ন গণমাধ্যমে প্রকাশিত খবর অনুযায়ী, পুণ্যার্থীদের নিয়ে একটি ট্রাক পাহাড়ি পথ দিয়ে যাওয়ার সময় দুর্ঘটনায় পড়ে। এতে হতাহতের ঘটনা ঘটে।
মেঘালয়ের শিলং টাইমস আজ সোমবার জানায়, দুর্ঘটনায় এ পর্যন্ত ১৭ জন নিহত হয়েছে। আহত হয়েছে ৬১ জন।
মেঘালয়ের পশ্চিম খাসি পার্বত্য জেলার সদর নংস্টোয়েনের ১১ কিলোমিটার দূরের নংল্যাঙ গ্রামের মাঝ দিয়ে চলে যাওয়া জাতীয় সড়কে এই দুর্ঘটনা ঘটে। পুণ্যার্থীরা ট্রাকে করে নংল্যাঙ গ্রামের একটি গির্জায় প্রার্থনা সভায় যোগ দিতে যাচ্ছিলেন।
দুর্ঘটনায় গুরুতর আহত ব্যক্তিদের শিলং সিভিল হাসপাতালসহ বিভিন্ন হাসপাতালে ভর্তি করা হয়েছে।
জেলার ডেপুটি কমিশনার অরুণ কুমার কেমভাবি বলেন, ট্রাকটি অত্যন্ত দ্রুত গতিতে চলছিল। পাহাড়ি বাঁক ঘুরতে গিয়ে ট্রাকটি দুর্ঘটনায় পড়ে। ট্রাকটি সড়কের পাশের একটি কংক্রিটের দেয়ালে ধাক্কা খায়।
জেলার পুলিশপ্রধান সিলভেস্টার নংজারও বলেন, আহত ব্যক্তিদের বিভিন্ন হাসপাতালে ভর্তি করা হয়েছে। তাঁদের মধ্যে অনেকের অবস্থা গুরুতর।
মেঘালয়ের মুখ্যমন্ত্রী মুকুল সাংমা এই দুর্ঘটনায় নিহত ব্যক্তিদের পরিবারের প্রতি গভীর সমবেদনা জানিয়েছেন।
