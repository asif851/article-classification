
বাংলাদেশে ধর্মীয় সংখ্যালঘু মানুষের ওপর নিপীড়ন, মুক্ত চিন্তার লোকজনকে হত্যা এবং ধর্মীয় প্রতিষ্ঠানে হামলার প্রতিবাদে গতকাল মঙ্গলবার কলকাতা শহরে এক বিক্ষোভ মিছিল বের করে বাংলাদেশ উদ্বাস্তু উন্নয়ন সংসদ। দুপুরে শিয়ালদহ রেলস্টেশন থেকে শুরু হয়ে মিছিলটি ধর্মতলার ওয়াই চ্যানেলে এসে শেষ হয়। এরপর এখানেই অনুষ্ঠিত হয় সমাবেশ। সমাবেশ থেকে অবিলম্বে বাংলাদেশে ধর্মীয় সংখ্যালঘুদের নিপীড়ন বন্ধ, মুক্তমনা ব্লগারদের হত্যা বন্ধ এবং সংখ্যালঘুদের জানমাল রক্ষার দাবি জানানো হয়। বক্তারা আইএস জঙ্গি রুখতে বাংলাদেশ সরকারের গৃহীত পদক্ষেপকে স্বাগত জানান।  সমাবেশে বক্তব্য দেন উদ্বাস্তু উন্নয়ন সংসদের সভাপতি বিমল মজুমদার, অমৃত মুখার্জি, জগদীশ হালদার, রাজীব সরকার প্রমুখ। সমাবেশ শেষে ছয় সদস্যের একটি প্রতিনিধিদল বাংলাদেশের প্রধানমন্ত্রীর বরাবর লেখা একটি স্মারকলিপি পৌঁছে দেন কলকাতায় বাংলাদেশ উপহাইকমিশনে।
