
দক্ষিণ ভারতের তেলেঙ্গানা রাজ্যের ২০০ বছর পুরোনো কারাগারে পর্যটকদের এক রাত কাটানোর সুযোগ করে দেওয়া হচ্ছে। তাঁরা সেখানে একটি রাত একজন কয়েদির মতো করে থাকার সুযোগ পাবেন।রাজ্যের সাংগারেড্ডি জেলায় অবস্থিত ঔপনিবেশিক আমলের এই কারাগারে দর্শনার্থীরা তাঁদের কারাকক্ষে যাওয়ার আগে কয়েদির পোশাক, সাধারণ বিছানা, সাবান ও খাবারের পাত্র পাবেন। সেখানে এক রাত থাকার জন্য খরচ পড়বে ৫০০ রুপি।রাজ্যের কারা মহাপরিচালক বিনয় কুমার সিং বলেন, পর্যটনের প্রসার ছাড়াও এক রাত জেলে কাটালে মানুষ জানতে পারবেন গারদের পেছনের জীবনটা আসলে কত কঠিন। তিনি আরও বলেন, ‘এর মাধ্যমে আমরা মানুষকে বোঝাতে চাই, যেকোনো মূল্যেই তাঁদের অপরাধ থেকে দূরে থাকা উচিত।’অশ্বারোহী সেনাদলের ব্যারাক হিসেবে ব্যবহারের উদ্দেশ্যে ১৭৯৬ সালে এই ভবনগুলো নির্মাণ করা হয়। পরবর্তী সময় সেগুলোকে কয়েদখানায় রূপান্তর করা হয়। প্রাচীন এ কয়েদখানাটি ২০১২ সালে বন্ধ হয়ে যায়। এখন সেটি জাদুঘর হিসেবে ব্যবহৃত হচ্ছে যেখানে ভারতের অপরাধ ও কয়েদ-জীবনের সঙ্গে সম্পর্কিত চিত্রকর্ম ও অন্যান্য হস্তশিল্প প্রদর্শিত হয়।
