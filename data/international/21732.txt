
লিবিয়ার উপকূলে ভূমধ্যসাগরে শরণার্থীবাহী নৌকাডুবির ঘটনা ঘটেছে। এতে প্রায় এক শ শরণার্থী নিখোঁজ রয়েছেন বলে ধারণা করা হচ্ছে। বিবিসি অনলাইনের প্রতিবেদনে এই তথ্য জানানো হয়।
নৌকাডুবির ঘটনায় নিখোঁজ থাকা শরণার্থীদের খোঁজে অভিযান চালাচ্ছে ইতালির কোস্টগার্ড। উদ্ধারকাজে ফ্রান্সও যুক্ত হয়েছে।
ইতালির কোস্টগার্ড জানিয়েছে, তারা সাগর থেকে এ পর্যন্ত আটজনের লাশ ও চারজনকে জীবিত উদ্ধার করেছে।
নৌকাডুবির এ ঘটনায় এখনো প্রায় এক শ শরণার্থী নিখোঁজ রয়েছেন বলে ধারণা ইতালির কোস্টগার্ডের।
কর্মকর্তারা বলছেন, নৌকাটি লিবিয়া ও ইতালির মধ্যবর্তী স্থানে সাগরে ডুবে গেছে। নৌকাডুবির স্থানটি লিবিয়ার উপকূল থেকে প্রায় ৩০ মাইল দূরে অবস্থিত।
ডুবে যাওয়া নৌকার শরণার্থীদের জাতীয়তা স্পষ্ট নয়।
জাতিসংঘের শরণার্থীবিষয়ক সংস্থা ইউএনএইচসিআরের তথ্য অনুযায়ী, গত বছর ভূমধ্যসাগর পাড়ি দিয়ে ইউরোপ যাওয়ার চেষ্টাকালে প্রায় পাঁচ হাজার মানুষ প্রাণ হারিয়েছে।
