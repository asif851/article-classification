
অস্ট্রিয়ার নাগরিক ফেলিক্স বমগার্টনার ২০১২ সালে এক লাখ ২৮ হাজার ফুট উচ্চতা থেকে লাফ দিয়ে রেকর্ড গড়েছিলেন। এ নিয়ে তখন বেশ হইচই হয়েছিল। বমগার্টনারের সেই রেকর্ড ভেঙে দিয়েছেন বিশ্বের সর্ববৃহৎ ইন্টারনেট সার্চইঞ্জিন গুগলের একজন জ্যেষ্ঠ ভাইস প্রেসিডেন্ট। অ্যালান ইউস্টেস নামের ওই কর্মকর্তা এক লাখ ৩৫ হাজার ৮৯০ ফুট (৪০ কিলোমিটার/২৫ মাইল) উঁচু থেকে লাফ দিয়ে এই রেকর্ড করেন।প্যারাগন স্পেস ডেভলপমেন্ট করপোরেশন নামের একটি প্রতিষ্ঠানের একটি ওজোন স্তর পর্যবেক্ষণ প্রকল্পের কাজের অংশ হিসেবে ইউস্টেস এই রেকর্ড করেন। এর জন্য অনেকটা গোপনেই তিনি এক বছর ধরে প্রশিক্ষণ নিয়েছেন এবং সংশ্লিষ্ট গবেষণার কাজ করেছেন। ওয়ার্ল্ড এয়ার স্পোর্টস ফেডারেশন (এফএআই) বলেছে, মেক্সিকোর রসওয়েল এলাকা থেকে স্থানীয় সময় শুক্রবার সকাল সাতটায় একটি হিলিয়াম গ্যাসভর্তি বেলুনে চড়ে স্ট্র্যাটোসফেয়ারের (ভূপৃষ্ঠ ছাড়িয়ে ১০ থেকে ৬০ কিলোমিটারের মধ্যবর্তী শূন্যস্থান বা আন্তর-আকাশ) দিকে রওনা হন ইউস্টেস।
দুই ঘণ্টা ৯ মিনিটে তিনি মহাশূন্যের নিকটবর্তী এক লাখ ৩৫ হাজার ৮৯০ ফুট উচ্চতায় উঠে যান। স্থানীয় সময় সকাল ৯টা ৯ মিনিটে (বাংলাদেশ সময় শুক্রবার রাত ১০টা) বিশেষভাবে তৈরি করা পোশাক পরিহিত অবস্থায় ৫৭ বছর বয়সী ইউস্টেস লাফ দেন। এই সময় তাঁর পতনের গতি ছিল ঘণ্টায় প্রায় ১৩০০ কিলোমিটার। তিনি শব্দের গতির চেয়েও বেশি গতিতে পৃথিবীর দিকে ছুটে আসতে থাকেন। উচ্চতার রেকর্ড ছাড়াও বেশকিছু নতুন রেকর্ড তৈরি করেন অ্যালান ইউস্টেস।  ভূ-পৃষ্ঠের কাছাকাছি এসে তিনি শরীরে বাঁধা প্যারাস্যুট খুলে দেন। লাফ দেওয়ার পর থেকে প্যারাস্যুট খোলার আগ পর্যন্ত তিনি এক লাখ ২৩ হাজার ৪১৪ ফুট পথ অতিক্রম করেন। এই পথটুকু পাড়ি দেওয়ার সময় তাঁর পতনের গতিবেগ ছিল ঘণ্টায় ১৩২১ কিলোমিটার। এই পথ পাড়ি দিতে তাঁর সময় লাগে ৪ মিনিট ২৭ সেকেন্ড।বিবিসির লস অ্যাঞ্জেলেস প্রতিনিধি ডেভিড উইলস বলেন, একজন পইলট হিসেবেও ইউস্টেসের খ্যাতি আছে। এই কাজের প্রস্তুতি নেওয়ার জন্যে তিনি একটি ছোট দলকে সঙ্গে নিয়ে অতি গোপনীয়তার সঙ্গে প্রস্তুতি নিয়েছিলেন। কোনরূপ স্পন্সরশিপ ছাড়াই তিনি কাজটি সম্পন্ন করেন। নিউইয়র্ক টাইমসকে অসটিক বলেছেন, ‘এটি আসলেই বিস্ময়ের ব্যাপার। যখন আপনি মহাশূন্যের অন্ধকারাছন্ন অংশ ও ওজোন স্তরের বিভিন্ন স্তরকে আপনার সামনে দেখতে পাবেন, তখন তা সত্যিই বিস্ময়কর অনুভূতি তৈরি করবে।’
