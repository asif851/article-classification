
চীনের মধ্যাঞ্চলে হুনান প্রদেশে আজ রোববার একটি বাসে আগুন ধরে অন্তত ৩০ জন নিহত হয়েছে। দেশটির রাষ্ট্রীয় বার্তা সংস্থা সিনহুয়ার খবরে বলা হয়, সড়কের পাশে রেলিংয়ের সঙ্গে বাসটির সংঘর্ষ হওয়ার পর এতে আগুন ধরে যায়। বাসটিতে ৫৬ জন যাত্রী ছিল।
সিনহুয়া জানায়, আহত ২১ জন যাত্রীকে হাসপাতালে পাঠানো হয়েছে। বাসের চালক পালিয়ে গেছে।
ওই দুর্ঘটনার সিসিটিভির ফুটেজে দেখা যায়, বাস থেকে কালো ধোঁয়া বের হচ্ছে। আর পাশেই কয়েকজন যাত্রী।
স্থানীয় কর্মকর্তারা বলেন, বাসটি সড়কের পাশে নিরাপত্তা রেলিংয়ের সঙ্গে ধাক্কা খেয়ে বাসের তেলের ট্যাংক ফুটো হয়ে যায়। আর এ​ থেকে আগুন ধরে যায়।
চীনে সড়ক দুর্ঘটনা নিয়মিত ঘটনা। বিশ্ব স্বাস্থ্য সংস্থার হিসাবে, দেশটিতে বছরে আড়াই লাখের বেশি মানুষ সড়ক দুর্ঘটনায় মারা যায়।
