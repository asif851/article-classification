
পাকিস্তানের লোয়ার দির এলাকার পিকে-৯৪ প্রাদেশিক আসনে আজ শনিবার সাধারণ নির্বাচনে নারীদের ভোট দিতে বাধা দেবে প্রতিদ্বন্দ্বী তিনটি দল। এ ব্যাপারে তারা একটি অনানুষ্ঠানিক চুক্তিতেও পৌঁছেছে।
সরকারের কয়েকটি সূত্র গতকাল শুক্রবার পাকিস্তানের প্রভাবশালী ইংরেজি দৈনিক ডনকে জানায়, নির্বাচনে ক্ষমতাসীন পাকিস্তান পিপলস পার্টি (পিপিপি), আওয়ামী ন্যাশনাল পার্টি (এএনপি) ও জামায়াত-ই-ইসলামির (জেআই) প্রার্থীরা লোয়ার দিরের ওই আসনে নারীদের ভোট দেওয়া থেকে বিরত রাখতে অনানুষ্ঠানিক চুক্তিটি করেছে।
এ আসনের প্রধান তিন প্রার্থী হলেন পিপিপির আলমজেব খান, জামায়াত-ই-ইসলামির মুজাফ্ফর সায়িদ ও এএনপির আইয়ুব খান। সূত্রগুলো আরও নিশ্চিত করেছে, নির্বাচন কমিশনের বিধিনিষেধের কারণে প্রার্থীরা গোপনে তাঁদের প্রতিনিধিদের মাধ্যমে ওই চুক্তি করেন। লোয়ার দিরের তালাশ এলাকার বান্দাগাই গ্রামে ওই চুক্তি করা হয়। তবে এ নিয়ে লিখিত কোনো নথিপত্র পাওয়া যায়নি। ডন।
