
মিয়ানমারে সেনাবাহিনীর সঙ্গে কোকাং বিদ্রোহীদের মধ্যে সপ্তাহব্যাপী লড়াইয়ে সেনা হেফাজতে আটজনের মৃত্যুসহ হতাহতের সংখ্যা বাড়ছে। এ ছাড়া প্রায় দুই হাজারের মতো মানুষ সংঘাতপূর্ণ এলাকা থেকে এরই মধ্যে পালিয়েছে। গতকাল সোমবার দেশটির সরকারনিয়ন্ত্রিত একটি সংবাদ সংস্থা এ কথা জানিয়েছে। খবর এএফপির।গ্লোবাল নিউ লাইট অব মিয়ানমার সংবাদপত্রটি জানায়, উত্তরাঞ্চলীয় শান প্রদেশের কোকাং এলাকায় প্রধান শহর লুক্কাইয়ের আশপাশে বিদ্রোহীদের বিরুদ্ধে লড়াইয়ের সময় এক শ অস্ত্র ও গোলাবারুদের ছোট ভান্ডার জব্দ করা হয়েছে। এ ছাড়া সোমবার রাষ্ট্রনিয়ন্ত্রিত গণমাধ্যমে দেখানো হয়, সেনাবাহিনীর প্রধান সংঘর্ষে আহত সেনাদের দেখতে গেছেন। এ সময় তিনি কোকাং বিদ্রোহীদের বিশ্বাসঘাতক এবং তাদের বিরুদ্ধে লড়াইকে যুদ্ধ বলে অভিহিত করেছেন।গত ছয় বছর তুলনামূলক শান্ত থাকার পর ৯ ফেব্রুয়ারি থেকে কোকাং এলাকায় সংঘর্ষ বৃদ্ধি পায়। জাতিগত সহিংসতা বন্ধে দেশব্যাপী যুদ্ধবিরতির পূর্ব মুহূর্তে নতুন করে সংঘর্ষের সূত্রপাত হয়।
