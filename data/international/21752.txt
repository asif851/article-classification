
পাকিস্তানের উপজাতি-অধ্যুষিত উত্তর ওয়াজিরিস্তানে চালকবিহীন মার্কিন বিমান (ড্রোন) থেকে ক্ষেপণাস্ত্র হামলায় অন্তত ১৭ জন নিহত হয়েছে। দেশটির কর্তৃপক্ষ বলছে, নিহতদের মধ্যে বেশির ভাগই জঙ্গি গোষ্ঠী হাক্কানি নেটওয়ার্কের সদস্য। আজ বুধবার ডন অনলাইনের খবরে জানানো হয়, গতকাল মঙ্গলবার দিবাগত রাতে ওই অঞ্চলের একটি বাড়িতে চালকবিহীন বিমান থেকে চারটি ক্ষেপণাস্ত্র ছোড়া হয়। নওয়াজ শরিফ প্রধানমন্ত্রী হওয়ার পর এ নিয়ে তৃতীয়বারের মতো দেশটিতে ড্রোন হামলার ঘটনা ঘটল। প্রধানমন্ত্রী হওয়ার পর নওয়াজ এই হামলা বন্ধের দাবি জানিয়েছিলেন। ড্রোন হামলা করে দেশের সার্বভৌমত্ব ক্ষুণ্ন করায় এক বিবৃতিতে দেশটির সরকার তীব্র নিন্দা প্রকাশ করেছে। এর আগে গত ৮ জুন একই এলাকায় ড্রোন হামলায় সাতজন নিহত হয়। সীমান্তবর্তী ওই এলাকায় আল-কায়েদা ও তালেবান জঙ্গিদের ব্যাপক প্রভাব রয়েছে।
আজ সকালে পেশোয়ারে জঙ্গি হামলার ঘটনায় পাঁচ নিরাপত্তা কর্মকর্তা নিহত ও বেশ কয়েকজন আহত হয়। এ ছাড়া তিনজন নিখোঁজ রয়েছে। ওই তিনজনকে হামলাকারীরা অপহরণ করে নিয়ে গেছে বলে আশঙ্কা করা হচ্ছে। 
 
