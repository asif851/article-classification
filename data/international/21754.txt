
ভারতের প্রধানমন্ত্রী নরেন্দ্র মোদি যুক্তরাষ্ট্রের টাইম সাময়িকীর পাঠকদের অনলাইন ভোটে বর্ষসেরা ব্যক্তি নির্বাচিত হয়েছেন। গতকাল মঙ্গলবার টুইটারে সাময়িকীটি এ খবর জানায়। খবর এনডিটিভির।পাঠকের ভোটে জিতলেও বর্ষসেরা ব্যক্তির জন্য টাইম সাময়িকীর সম্পাদকমণ্ডলীর তৈরি করা আট ব্যক্তি বা গোষ্ঠীর সংক্ষিপ্ত তালিকায় মোদি নেই। যদিও একটা সময় পর্যন্ত প্রতিযোগিতায় এগিয়ে ছিলেন তিনি।৫০ প্রভাবশালী নেতা ও শীর্ষ ব্যবস্থাপকের মধ্য থেকে আটজনের নাম বাছাই করা হয়। টাইম গতকাল এ আটজনের সংক্ষিপ্ত তালিকা প্রকাশ করেছে। আজ বুধবার সেখান থেকে একজনকে শীর্ষ ব্যক্তিত্ব হিসেবে ঘোষণা করা হবে।সংক্ষিপ্ত তালিকায় রয়েছেন রাশিয়ার প্রেসিডেন্ট ভ্লাদিমির পুতিন, আলিবাবা গ্রুপের প্রধান জ্যাক ম্যা, অ্যাপলের মহাব্যবস্থাপক টিম কুক, ইবোলার সেবাদানকারীরা, যুক্তরাষ্ট্রের ফার্গুসনের বিক্ষোভকারীরা, সংগীতশিল্পী টেইলর সুইফট, স্বায়ত্তশাসিত কুর্দিস্তানের নেতা মাসুদ বারজানি ও মার্কিন ক্রীড়াব্যক্তিত্ব রজার স্টোকো গুডেল।
