
দ্বিতীয় বিশ্বযুদ্ধের সময় জার্মান একনায়ক অ্যাডলফ হিটলারের ব্যবহৃত টেলিফোন সেটটি এই সপ্তাহান্তে যুক্তরাষ্ট্রে নিলামে উঠছে। লাল রঙের ওই ফোনটিতে নাৎসি নেতার নাম খোদাই করা রয়েছে। ১৯৪৫ সালে বার্লিনে তাঁর বাংকারে ওই টেলিফোন সেট পাওয়া যায়।
জার্মানির আত্মসমর্পণের পর তৎ​কালীন সোভিয়েত সেনারা ওই টেলিফোন সেটটি ব্রিটিশ কর্মকর্তা স্যার র‍্যালফ রেনারকে স্মারক হিসেবে দিয়েছিলেন।
নিলামকারী প্রতিষ্ঠান আলেক্সান্ডার হিস্টরিক্যাল অকশনস কর্তৃপক্ষ বলছে, যুক্তরাষ্ট্রের মেরিল্যান্ডের চেজাপেক সিটিতে এক লাখ মার্কিন ডলার থেকে ওই সেটটির নিলাম শুরু হবে। ওই ফোনটি স্যার রালফের ছেলে রানলফ বিক্রি করে দিয়েছিলেন। ওই ফোনটির দাম তিন লাখ ডলার পর্যন্ত উঠতে পারে বলে ধারণা করা হচ্ছে।
নিলামকারী প্রতিষ্ঠানটির কর্মকর্তা বিল পানাগপুলস বলেন, ফোনটি ছিল হিটলারের ‘গণবিধ্বংসী অস্ত্র’। কারণ, যুদ্ধের সময় এর মাধ্যমেই নানা আদেশ–নির্দেশ দিতেন তিনি, যার ফলে বহু প্রাণহানি ঘটে।
তথ্যসূত্র : বিবিসি
