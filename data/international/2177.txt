
আবারও মার্কিন প্রেসিডেন্ট বারাক ওবামাকে টপকে গেলেন রুশ ‘লৌহমানব’ প্রেসিডেন্ট ভ্লাদিমির পুতিন। মার্কিন সাময়িকী ফোর্বস-এর করা প্রভাবশালীদের তালিকায় তিনি এ বছরও বিশ্বের সবচেয়ে ক্ষমতাধর ব্যক্তি। গত বছরও এতে ওবামাকে দ্বিতীয় স্থানে ঠেলে দিয়েছিলেন পুতিন।ইউক্রেন সংকট নিয়ে যুক্তরাষ্ট্র ও ইউরোপীয় ইউনিয়নের প্রবল বাধার মুখেও পুতিনের রাজনৈতিক অভিলাষ এক অর্থে পূরণ হয়েছে। পাশাপাশি রাশিয়ার বিরুদ্ধে যুক্তরাষ্ট্রসহ পাশ্চাত্যের নানা নিষেধাজ্ঞার পরও সবকিছু শক্ত হাতেই মোকাবিলা করছেন পুতিন।ক্ষমতাধরদের তালিকায় তৃতীয় স্থানে আছেন চীনের প্রেসিডেন্ট শি জিনপিং। পোপ ফ্রান্সিস চার এবং জার্মানির চ্যান্সেলর আঙ্গেলা ম্যার্কেল রয়েছেন পাঁচ নম্বরে। বিশ্বের শীর্ষ ধনী বিল গেটস রয়েছেন সাত নম্বরে। যুক্তরাজ্যের প্রধানমন্ত্রী ডেভিড ক্যামেরন আছেন দশম স্থানে। তালিকায় ভারতের প্রধানমন্ত্রী নরেন্দ্র মোদির স্থান ১৫ নম্বরে।
