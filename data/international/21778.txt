
দক্ষিণ আফ্রিকার নেতা নেলসন ম্যান্ডেলার শরীর ‘চিকিৎসায় ভালো সাড়া’ দিচ্ছে বলে জানিয়েছে দেশটির সরকার। প্রিটোরিয়ার একটি হাসপাতালে ছয় দিন ধরে শ্বাসতন্ত্রের সংক্রমণের চিকিৎসা হচ্ছে বর্ণবাদবিরোধী আন্দোলনের এ অবিসংবাদিত নেতার। দক্ষিণ আফ্রিকার মন্ত্রিসভা গতকাল বৃহস্পতিবার এক বিবৃতিতে ম্যান্ডেলার দ্রুত আরোগ্য কামনা করে বলেছে, তারা আনন্দিত যে, তাঁর শরীর ‘চিকিৎসায় ভালো সাড়া’ দিচ্ছে। এর আগে মঙ্গলবার পর্যন্ত ম্যান্ডেলার শারীরিক অবস্থার কোনো পরিবর্তনের খবর পাওয়া যায়নি। কয়েক দিনের প্রতীক্ষার পর অবশেষে বুধবার রাতে প্রথম প্রেসিডেন্ট জ্যাকব জুমা পার্লামেন্টে জানান, ম্যান্ডেলার অবস্থা উন্নতির দিকে। এই নিয়ে চতুর্থবারের মতো গুরুতর অসুস্থ অবস্থায় হাসপাতালে ভর্তি হলেন দক্ষিণ আফ্রিকার প্রথম কৃষ্ণাঙ্গ প্রেসিডেন্ট। বুধবার প্রেসিডেন্ট জুমা বলেন, ‘আমি সত্যি খুব খুশি যে গত কয়েক দিনের কঠিন অবস্থার পর মাদিবা এখন সুস্থতার পথে।’ এর আগ পর্যন্ত সরকার বলে আসছিল, ম্যান্ডেলার অবস্থা ‘গুরুতর কিন্তু স্থিতিশীল’। এএফপি।
