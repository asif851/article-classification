
বিশ্বের বিভিন্ন দেশ থেকে নেলসন ম্যান্ডেলাকে নিয়ে ব্যতিক্রমধর্মী পোস্টার আহ্বান করেছিলেন দক্ষিণ আফ্রিকার কয়েকজন ডিজাইনার। উদ্দেশ্য ছিল কিংবদন্তিপ্রতিম নেতার প্রতি সম্মান জানানো।পোস্টার পাঠানোর আহ্বানে ব্যাপক সাড়া পড়ে। সাত শতাধিক পোস্টার জমা পড়ে। সেখান থেকে বাছাই করা ৯৫টি পোস্টার নিয়ে একটি বিশেষ প্রদর্শনীর আয়োজন করা হয়েছে। দেশের প্রথম কৃষ্ণাঙ্গ প্রেসিডেন্টের ৯৫ বছর বয়সের বিষয়টি মাথায় রেখেই ৯৫টি পোস্টার বাছাই করা হয়। ১৮-২২ জুলাই প্রিটোরিয়া বিশ্ববিদ্যালয়ে অনুষ্ঠেয় এক প্রদর্শনীতে এসব পোস্টার স্থান পাবে। তহবিল সংগ্রহের জন্য নেলসন ম্যান্ডেলা চিলড্রেনস হসপিটাল ট্রাস্টের পক্ষ থেকে পোস্টারগুলো নিলামে তোলা হবে। ফুসফুসের সংক্রমণের কারণে গত ৮ জুন দক্ষিণ আফ্রিকার প্রিটোরিয়ায় মেডিক্লিনিক হার্ট হাসপাতালে ভর্তি করা হয়েছে ম্যান্ডেলাকে। সেখানেই চিকিৎসাধীন তিনি। গত শুক্রবার ম্যান্ডেলার স্ত্রী গ্রাসা ম্যাশেল জানান, ম্যান্ডেলা চিকিৎসায় ইতিবাচক সাড়া দিচ্ছেন। ম্যান্ডেলাকে নিয়ে তাঁর সংশয় অনেকটাই কেটে গেছে। এর আগে দক্ষিণআফ্রিকার প্রেসিডেন্ট জ্যাকব জুমা জানান, মহান নেতা ম্যান্ডেলা চিকিৎসায় ইতিবাচক সাড়া দিচ্ছেন। এএফপি, দি স্টার।
