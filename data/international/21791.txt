
২০১১ সালের মার্চ থেকে শুরু হওয়া সংঘর্ষে যুদ্ধবিধ্বস্ত সিরিয়ায় নিহত মানুষের সংখ্যা তিন লাখ ছাড়িয়েছে। আন্তর্জাতিকভাবে নতুন করে যুদ্ধবিরতি কার্যকরের প্রথম দিন আজ মঙ্গলাবার একজন পর্যবেক্ষক নতুন এ তথ্য জানান।এএফপির খবরে জানানো হয়, সিরিয়ায় পরিস্থিতি পর্যালোচনায় সক্রিয় মানবাধিকার সংগঠন দ্য সিরিয়ান অবজারভেটরি ফর হিউম্যান রাইটস জানায়, নিহত ৩ লাখ ১ হাজার ৭৮১ জনের মধ্যে ৮৬ হাজার সাধারণ মানুষ। এর মধ্যে শিশু ১৫ হাজার ৯৯ জন আর নারী ১০ হাজার ১৮ জন।যুক্তরাজ্য-ভিত্তিক পর্যবেক্ষণ সংস্থাটি জানায়, বিদ্রোহীদের হাতে নিহত হয় ৫২ হাজার ৩৫৯ জন। মোট ৫৯ হাজার সিরীয় সেনা নিহত হয়েছেন। সিরীয় সরকারের পক্ষে লড়ে ইরান, ইরাক ও লেবাননের মিত্র বাহিনীর ৪৮ হাজার ৪৮ জন নিহত হয়েছেন।জঙ্গি গোষ্ঠী আইএস ও ফাতাহ আল শাম ফ্রন্টের (আল-কায়েদা) হাতে নিহত হয় ৫২ হাজার ৩১ জন। এ ছাড়া ৩ হাজার ৬৪৫ জনকে শনাক্ত করা যায়নি।
