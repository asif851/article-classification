
ভারতের পশ্চিমবঙ্গের পঞ্চায়েত নির্বাচন নিয়ে জোর ধাক্কা খেল পশ্চিমবঙ্গের নির্বাচন কমিশন ও রাজ্যের শাসক দল তৃণমূল কংগ্রেস।
পঞ্চায়েত নির্বাচন নিয়ে দায়ের করা মামলার আজ শুক্রবার বিকেলে তিন দিনের শুনানি শেষে বিচারপতি সুব্রত তালুকদারের একক বেঞ্চ জানিয়েছে, ‘পশ্চিমবঙ্গ নির্বাচন কমিশনকে নতুন করে নির্বাচনী তফসিল ঘোষণা করতে হবে। পাশাপাশি মনোনয়নপত্র জমা দেওয়ার জন্য আরও এক দিন বাড়াতে হবে। যাতে মনোনয়নপত্র জমা দিতে যাঁরা পারেননি, তাঁরা যাতে তা জমা দিতে পারেন।’
একই সঙ্গে কলকাতা হাইকোর্ট নির্বাচন কমিশনের ১০ এপ্রিলের বিজ্ঞপ্তি খারিজ করে দিয়েছেন। ওই বিজ্ঞপ্তিতে নির্বাচন কমিশন সুপ্রিম কোর্টের নির্দেশের পর নির্বাচনে মনোনয়নপত্র জমা দেওয়ার জন্য ১০ এপ্রিল পর্যন্ত সময় বাড়ানো হয়েছিল। কিন্তু ১০ এপ্রিল নতুন একটি বিজ্ঞপ্তি জারি করে ৯ এপ্রিল মনোনয়নপত্র জমা দেওয়ার জন্য সময় বাড়ানোর বিজ্ঞপ্তিটি বাতিল করা হয়।
১০ এপ্রিলের বিজ্ঞপ্তি খারিজ হওয়ায় পঞ্চায়েত নির্বাচনে মনোনয়নপত্র জমা দেওয়ার জন্য এক দিন সময় পাবেন আগ্রহী প্রার্থীরা। তাই এই নির্দেশের ফলে রাজ্য নির্বাচন কমিশন এবং রাজ্য সরকার জোর ধাক্কা খেল। ধাক্কা খেল মমতার দ্রুত নির্বাচন করার পরিকল্পনা। বাতিল হয়ে গেল নির্বাচন কমিশনের নির্বাচনী তফসিল।
পশ্চিমবঙ্গের পঞ্চায়েত নির্বাচনের মনোনয়নপত্র জমা দেওয়ার প্রক্রিয়া শুরু হয় ২ এপ্রিল। শেষ হওয়ার কথা ছিল ৯ এপ্রিল। কিন্তু মনোনয়নপত্র জমার দিন থেকে শাসক দল তৃণমূল কংগ্রেস রাজ্যজুড়ে সন্ত্রাসের আশ্রয় নেয় বলে অভিযোগ ওঠে। দলটি বিরোধী দলের প্রার্থীদের মনোনয়নপত্র জমা দিতে বাধা, মনোনয়নপত্র ছিঁড়ে ফেলা, মনোনয়নপত্র জমা না দেওয়ার জন্য প্রার্থীদের বাড়ি বাড়ি গিয়ে হুমকি, মারপিট, বোমা হামলা, অস্ত্র নিয়ে বিভিন্ন এলাকায় মিছিল করে আতঙ্ক সৃষ্টির অভিযোগ করা হয়।
রাজ্য নির্বাচন কমিশনার অমরেন্দ্র কুমার সিং ৯ এপ্রিল মনোনয়নপত্র জমা দেওয়ার শেষ দিনে মনোনয়নপত্র জমা দেওয়ার জন্য আরও এক দিন বাড়িয়ে দেন। কিন্তু রাজ্যের সরকারি দলের নেতা-মন্ত্রীদের চাপে পরের দিন সকালেই নির্বাচন কমিশনার আরেকটি বিজ্ঞপ্তি জারি করে মনোনয়নপত্র জমা দেওয়ার জন্য একদিন বাড়ানোর বিজ্ঞপ্তিটি বাতিল করে দেয়। এ ঘটনায় ক্ষুব্ধ হয়ে বিজেপি সুপ্রিম কোর্টের দ্বারস্থ হয়। একই দাবি নিয়ে সুপ্রিম কোর্টে যায় ১৭টি বামদল এবং কংগ্রেস।  সুপ্রিম কোর্ট অবশ্য শুনানি শেষে ১১ এপ্রিল মনোনয়নপত্র জমা দেওয়ার বিষয়টি নিষ্পত্তি করার জন্য আবেদনকারীদের কলকাতা হাইকোর্টে যাওয়ার পরামর্শ দেন। সবাই নির্বাচনে অংশ নিতে পারে, সে বিষয়ে ব্যবস্থা গ্রহণের নির্দেশ দেন। ডিভিশন বেঞ্চও জানিয়ে দেন এই মামলার শুনানি হবে বিচারপতি সুব্রত তালুকদারের একক বেঞ্চে। এরপর মামলা ওঠে হাইকোর্টের বিচারপতি সুব্রত তালুকদারের একক বেঞ্চে। সেই বেঞ্চই আজ জানিয়ে দেন, নির্বাচন কমিশনকে নতুন করে নির্বাচনী তফসিল ঘোষণা করতে হবে এবং মনোনয়নপত্র জমা দেওয়ার জন্য বাড়াতে হবে একদিন। পশ্চিমবঙ্গ রাজ্যের গ্রাম পঞ্চায়েতের ৪৮ হাজার ৬৫০টি আসন, পঞ্চায়েত সমিতির ৯ হাজার ২১৭টি আসন এবং জেলা পরিষদের ৮২৫টি আসনে নির্বাচন হচ্ছে।
