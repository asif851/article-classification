
নিজের খামারবাড়িতে ছেলেমেয়েদের জন্য টেবিল টেনিস খেলার বন্দোবস্ত করতে মাটি কাটার কাজ করাচ্ছিলেন লুক আরউইন। মাটি খুঁড়তে গিয়ে বেরিয়ে পড়ল প্রায় দুই হাজার বছর আগের এক রোমান ভিলা।কার্পেট নকশাকার লুক আরউইনের খামারবাড়িটা যুক্তরাজ্যের দক্ষিণ-পশ্চিমাঞ্চলের উইল্টশায়ারে। যুক্তরাজ্যের ঐতিহাসিক নিদর্শন বিষয়ের গবেষণা প্রতিষ্ঠান হিস্টরিক ইংল্যান্ডের কর্মকর্তা ডেভিড রবার্টস বলেন, সেখানে মাটির নিচে পাওয়া বাড়িটি নির্মিত হয়েছিল ১৭৫ থেকে ২২০ খ্রিষ্টাব্দের মধ্যে। চৌদ্দ শ বছর আগে এটি ধ্বংস হয়। তবে এখনো অক্ষত আছে বাড়িটির মোজাইক। খননের কাজে নিয়োজিতরা বলেছেন, অভাবনীয় রকম সুরক্ষিত আছে বাড়িটি। আর এর জন্যই এটি গুরুত্বপূর্ণ।প্রাচীন বাড়িটির সন্ধান পাওয়ার পর জায়গাটা খনন করতে লেগেছে টানা আট দিন। মনে করা হচ্ছে, যুক্তরাজ্যে অত আগে নির্মিত বাড়ির মধ্যে এটি সবচেয়ে বড়। সেখানে মাটি খুঁড়তে গিয়ে পাওয়া গেছে মাটির তৈজসপত্র, প্রাচীন মুদ্রা, নারীদের পরনের পোশাক আটকে রাখার কারুকাজখচিত পিন। এ ছাড়া পাওয়া গেছে শূকর এবং অন্যান্য বন্য প্রাণীর হাড়গোড়। এসব প্রাণী শিকার করা হয়েছিল বলে ধারণা করা হচ্ছে।গবেষক ডেভিড রবার্টস বলেন, বাড়িটিতে যাঁরা বাস করতেন তাঁরা খুব বিলাসী জীবন যাপন করতেন। এর প্রমাণ এখানে পাওয়া গৃহস্থালি নানা ব্যবহার্য সামগ্রীগুলো। তিনি বলেন, ‘গবেষণার দৃষ্টিকোণ থেকে যদি বলি, তবে এর মূল্য অনেক। আমি জীবনে যত প্রাচীন নিদর্শন নিয়ে কাজ করেছি, এটি তার মধ্যে সেরা।’
