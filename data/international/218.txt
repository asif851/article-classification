
 
দক্ষিণ কোরিয়ার পরবর্তী প্রেসিডেন্ট হতে যাচ্ছেন কোরিয়া ডেমোক্রেটিক পার্টির প্রার্থী মানবাধিকার আইনজীবী মুন জে-ইন। প্রেসিডেন্ট নির্বাচনের বুথ ফেরত ফলাফলে এ তথ্য জানা গেছে।
আজ বুধবার বিবিসি অনলাইনের প্রতিবেদনে বলা হয়, বুথ ফেরত ফলাফলে দেখা গেছে, মুন জে-ইন পেয়েছেন ৪১ দশমিক ৪ শতাংশ ভোট। তাঁর নিকটতম প্রতিদ্বন্দ্বী রক্ষণশীল প্রার্থী হং জুন-পায়ো পেয়েছেন ২৩ দশমিক ৩ ভোট। স্থানীয় তিনটি নেটওয়ার্ক টিভি স্টেশন এ জরিপ চালিয়েছে। চূড়ান্ত ফলাফল আগামীকাল বুধবার জানা যাবে।
বুথ ফেরত ফলাফল পাওয়ার পর দেশটির রাজধানী সিউলের গোয়াংহুয়ামান স্কয়ারে সমর্থকদের উদ্দেশে মুন জে-ইন বলেন, ‘দক্ষিণ কোরিয়ার সব জনগণের জন্য আমি প্রেসিডেন্ট হতে যাচ্ছি।’
প্রতিবেদনে বলা হয়, বুথ ফেরত জরিপ যেহেতু বলছে, তাই নিশ্চিত যে মুন জে-ইন প্রেসিডেন্ট হচ্ছেন। স্থানীয় সময় বুধবার হয়তো তিনি শপথ নিতে পারেন।
দক্ষিণ কোরিয়ার ভোটাররা আজ দেশের নতুন প্রেসিডেন্ট বেছে নিতে ভোট দিয়েছেন। স্থানীয় সময় সকাল ছয়টায় দেশজুড়ে ভোটকেন্দ্রগুলো খুলে দেওয়া হয়। রাত আটটা পর্যন্ত ভোট গ্রহণ শেষে শুরু হয় ভোট গণনা। চার কোটির বেশি বৈধ ভোটদাতার মধ্যে প্রায় ২৬ শতাংশ গত সপ্তাহান্তে আয়োজিত আগাম ভোটদান ব্যবস্থায় ভোট দিয়েছেন।
দক্ষিণ কোরিয়ার এবারের প্রেসিডেন্ট নির্বাচন নিয়ে নানা কারণে দেশের ভেতরে ও বাইরে যথেষ্ট উৎসাহ দেখা দিয়েছে। প্রথমত, অভিশংসন-প্রক্রিয়ার মধ্যে দিয়ে ক্ষমতাচ্যুত প্রেসিডেন্ট পার্ক গিউন-হের নির্বাচিত উত্তরাধিকারী দেশকে কোন পথে নিয়ে যান, তা দেখার অপেক্ষায় অনেকে আছেন। বিশেষ করে যুক্তরাষ্ট্র ও জাপানের সঙ্গে দেশের সম্পর্ক এবং উত্তর কোরিয়া প্রসঙ্গে কোন অবস্থান নতুন প্রেসিডেন্ট গ্রহণ করেন, তার ওপর আঞ্চলিক রাজনীতির ভারসাম্য অনেকটা নির্ভরশীল হতে পারে বলে দক্ষিণ কোরিয়ার দুই ঘনিষ্ঠ মিত্র যুক্তরাষ্ট্র ও জাপানের নীতিনির্ধারকেরা নির্বাচনের ফলাফল কোন দিকে যায়, তার ওপর সজাগ নজর রেখে যাচ্ছেন।
নির্বাচনে মুন বিজয়ী হলে দক্ষিণ কোরিয়ার বিদেশনীতিতে ব্যাপক পরিবর্তন আসতে পারে বলে কোনো কোনো বিশেষজ্ঞ মনে করছেন।
