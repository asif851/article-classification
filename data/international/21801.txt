
বারাক ওবামা সপরিবার হোয়াইট হাউস ছেড়েছেন গত ২০ জানুয়ারি। এরপর তাঁরা সোজা চলে যান অবকাশ যাপনে। টানা ১০ দিনের জন্য। ওয়াশিংটন ডিসি থেকে তাঁদের প্রথম গন্তব্য ছিল ক্যালিফোর্নিয়া। এরপর তাঁরা আর কোথায় কোথায় গেছেন, কী কী করেছেন, সেটা নিয়ে মানুষের মধ্যে একটা আগ্রহ ছিল। তবে আগ্রহ মেটানোর মতো কোনো খবর বা ছবি মিলছিল না। যেন সেটা মেটাতেই জলের খেলায় মেতে ওঠা ফুরফুরে ওবামার ছবি প্রকাশ করেছেন তাঁর বন্ধু রিচার্ড ব্র্যানসন।
রিচার্ড ব্রিটিশ ধনকুবের, বিনিয়োগকারী ও মানবহিতৈষী। তিনি ভার্জিন গ্রুপের প্রতিষ্ঠাতা, যেটির নিয়ন্ত্রণে চলে চার শতাধিক প্রতিষ্ঠান। তো, এই ধনকুবের ক্যারিবীয় দ্বীপপুঞ্জে নিজের মালিকানাধীন মসকিটো দ্বীপে আমন্ত্রণ জানিয়েছিলেন ওবামা পরিবারকে। আর সময়টা যে সাবেক মার্কিন প্রেসিডেন্ট বেশ ভালো কাটিয়েছেন, ছবি দিয়ে ব্র্যানসন নিজেই সে গল্প তুলে ধরেছেন এক লেখায়।
ভার্জিন ডটকম-এ রিচার্ড ব্র্যানসন লিখেছেন, ‘টানা আট বছর যুক্তরাষ্ট্রের প্রেসিডেন্ট হিসেবে দায়িত্ব পালন এবং সপরিবার হোয়াইট হাউস ছাড়ার পর ওবামার আতিথেয়তা করতে পারা আমার জন্য খুবই সম্মানের।’ বেড়াতে গিয়ে ওবামা ও তাঁর স্ত্রী মিশেল ওবামার বলা প্রথম কথাটা তিনি সবার সঙ্গে শেয়ার করেছেন। তিনি লিখেছেন, ‘প্রেসিডেন্ট হওয়ার আগে হাওয়াইতে সার্ফিং করতে ভীষণ পছন্দ করতেন ওবামা। তবে নির্বাচিত হওয়ার পর প্রেসিডেন্টের নিরাপত্তা বহরের সদস্যরা সাফ জানিয়ে দেন, সার্ফিং-টার্ফিং করা আপাতত বন্ধ। সেই যে বন্ধ হলো, দীর্ঘ আট বছরে সেটা আর করা সম্ভব হয়নি। অবশেষে সেই বাধ্যবাধকতা থেকে মুক্তি পেয়ে পানিতে বিভিন্ন খেলায় মাতলেন তিনি। করতে পছন্দ করেন এমন অনেক কিছুই করলেন।’
ওবামার সঙ্গে কাটানো মজার ঘটনা প্রসঙ্গে ব্র্যানসন লেখেন, ওবামা ও তিনি পরস্পরের প্রতি চ্যালেঞ্জ ছুড়ে দিয়েছিলেন। ওবামা কাইট সার্ফিং শিখতে চাচ্ছিলেন, আর তিনি ফয়েলবোর্ড সার্ফিং। চ্যালেঞ্জটা ছিল কে আগে শিখতে পারেন, সেটা। চ্যালেঞ্জ পেয়েই ছোট বাচ্চাদের মতো লেগে পড়লেন ওবামা। তিনি যখন পানিতে নেমে এই খেলা শিখছিলেন, তখন তাঁর আশপাশে নিরাপত্তাকর্মী ছিলেন। কিন্তু ওবামা বেশ নিরুদ্বেগ হয়ে নিজের কাজটা করে যাচ্ছিলেন।
ভার্জিন ডটকম ওবামা ও ব্র্যানসনের ভিডিও প্রকাশ করেছে। সেখানে দেখা যাচ্ছে, শেখার প্রথম পর্যায়ে তাঁরা দুজনই বারবার হোঁচট খাচ্ছিলেন। পরে ব্র্যানসন সফলভাবে ৫০ মিটার যান। এ নিয়ে তিনি যখন খুশি, তখন দেখতে পান যে ওবামা ১০০ মিটার গেছেন। ব্র্যানসন তখন ওবামার বিজয় উদ্‌যাপন করেন।
