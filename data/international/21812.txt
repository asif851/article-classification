
যুক্তরাজ্যের রাজধানী লন্ডনে পুঁজিবাদবিরোধী হাজার হাজার কর্মী গত বুধবার ‘রাজনৈতিক নিপীড়নের’ বিরুদ্ধে বিক্ষোভ করেছেন। সেখান থেকে ১০ জনকে গ্রেপ্তার করা হয়েছে। খবর এএফপি ও বিবিসির।বিক্ষোভকারীরা ট্রাফালগার স্কয়ার থেকে পার্লামেন্ট অভিমুখে পদযাত্রা করেন। তাঁদের অনেকে ‘একমাত্র সমাধান বিপ্লব’ স্লোগান দেন। পরে শহরের কেন্দ্রস্থল ও বাকিংহাম প্যালেসের বাইরের এলাকায় পুলিশের সঙ্গে তাঁদের ধস্তাধস্তি হয়।বিক্ষোভ আয়োজনকারী সংগঠন ‘অ্যানোনিমাস’ বলেছে, তাঁরা সরকারের ব্যয় সংকোচন এবং মানবাধিকার লঙ্ঘনের বিরুদ্ধে প্রতিবাদ করছেন।বিশ্বের বিভিন্ন স্থানে পালিত কর্মসূচির অংশ হিসেবে লন্ডনে ওই বিক্ষোভ হয়। যুক্তরাজ্যে প্রতিবছর ‘গাই ফকস নাইট’-এ ধরনের বিক্ষোভ হয়ে আসছে। গাই ফকস নামের এক ব্যক্তি ১৬০৫ সালে ব্রিটিশ পার্লামেন্ট বিস্ফোরণ ঘটিয়ে উড়িয়ে দেওয়ার ষড়যন্ত্র করেছিলেন।
