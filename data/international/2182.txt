
আসছে ব্রিটিশ পার্লামেন্ট নির্বাচনে সংসদ সদস্য (এমপি) পদে নির্বাচনের জন্য ছয় বাংলাদেশি বংশোদ্ভূত ব্রিটিশ নাগরিক মনোনয়ন পেয়েছেন। ২০১৫ সালের মে মাসে অনুষ্ঠিতব্য এ নির্বাচনে যুক্তরাজ্যের প্রধান তিনটি দল থেকে এই ছয়জন মনোনয়ন পেয়েছেন।
নির্বাচনে বর্তমান প্রধান বিরোধী দল লেবার পার্টি থেকে সর্বোচ্চ চারজন বাংলাদেশি মনোনয়ন পেয়েছেন। তাঁরা হলেন নির্বাচনী আসন পূর্ব লন্ডনের বেথনাল গ্রিন অ্যান্ড বো থেকে রুশনারা আলী, হ্যাম্পস্টেড অ্যান্ড কিলবার্ন আসনে টিউলিপ রিজওয়ানা সিদ্দিক (প্রধানমন্ত্রীর ছোট বোন শেখ রেহানার মেয়ে), ইলিং সেন্ট্রাল অ্যান্ড একটন আসনে রূপা আশা হক এবং ওয়েলইউন হ্যাটফিল্ড আসনে আনোয়ার বাবুল মিয়া।
এ ছাড়া ক্ষমতাসীন জোটের কনজারভেটিভ পার্টির হয়ে বার্কিং আসনে লড়বেন মিনা রহমান।
নির্বাচনে মনোনয়ন পাওয়ার দলের সর্বশেষ যোগ হয়েছেন সিলেটের বাগবাড়ির প্রিন্স সাদিক চৌধুরী। তিনি ক্ষমতাসীন জোটের আরেক শরিক লিবারেল ডেমোক্রেট পার্টির হয়ে নর্থাম্পটন সাউথ আসনে লড়বেন।
বর্তমানে লেবার পার্টির রুশনারা আলী হলেন দেশটিতে প্রথম এবং একমাত্র বাংলাদেশি বংশোদ্ভূত সংসদ সদস্য।
