
যুক্তরাষ্ট্রের হবু প্রেসিডেন্ট ডোনাল্ড ট্রাম্প বলেছেন, মার্কিন নির্বাচনী প্রক্রিয়ায় রাশিয়ার কথিত হ্যাকিংয়ের বিষয়ে ৯০ দিনের মধ্যেই তিনি একটি প্রতিবেদন প্রকাশ করবেন। ট্রাম্প ওই হ্যাকিংসংক্রান্ত নথিপত্র সংকলন করার জন্য ‘ডেমোক্র্যাট ও রিপাবলিকান উভয় দলে থাকা’ তাঁর রাজনৈতিক প্রতিপক্ষকে দায়ী করেছেন। আরও বলেছেন, মার্কিন গোয়েন্দা সংস্থাগুলোই নথিগুলো সংবাদমাধ্যমের হাতে তুলে দিয়ে থাকতে পারে।
টুইটারে পরপর দেওয়া একাধিক বার্তায় ট্রাম্প তাঁর এ বক্তব্য তুলে ধরেন। অন্যদিকে বিদায়ী মার্কিন ভাইস প্রেসিডেন্ট জো বাইডেন গত বৃহস্পতিবার বলেছেন, ডোনাল্ড ট্রাম্পের জন্য বিব্রতকর কিছু তথ্য রাশিয়ার হাতে রয়েছে বলে যে কথা বলা হচ্ছে, সে বিষয়ে গোয়েন্দারা তাঁকে (জো বাইডেন) এবং মার্কিন প্রেসিডেন্ট বারাক ওবামাকেও অবহিত করেছেন।
জো বাইডেনের কার্যালয় থেকে বলা হয়েছে, বাইডেন ও ওবামা দুজনকেই গোয়েন্দারা অপ্রমাণিত ওই সব অভিযোগসংবলিত নথি দেখিয়েছেন। তবে বাইডেন বা ওবামার কেউই এ বিষয়ে আর বিস্তারিত তথ্য তাঁদের কাছে চাননি।
ট্রাম্প টুইটারে গতকাল বলেন, রাশিয়ার হ্যাকিংয়ের পুরো বিষয়টি খোলাসা করতে ৯০ দিনের মধ্যেই তিনি একটি প্রতিবেদন প্রকাশ করবেন। তিনি মনে করেন, বিষয়টি ‘কিছু জঘন্য রাজনীতিকের সাজানো’।
ডেমোক্রেটিক পার্টির লোকজন এবং নিজের দল রিপাবলিকান পার্টির যাঁরা তাঁকে রাজনৈতিক প্রতিপক্ষ বলে মনে করেন, তাঁরা একজোট হয়ে এসব নথি জড়ো করেছেন বলে দাবি করেন ট্রাম্প। তিনি বলেন, এগুলো মিথ্যা খবর। এমনকি রাশিয়াও বলেছে, তাদের হাতে কিছু নেই।
সম্প্রতি মার্কিন গোয়েন্দারা সম্মিলিতভাবে রাশিয়ার বিরুদ্ধে ট্রাম্পের নির্বাচনী প্রতিদ্বন্দ্বী ডেমোক্রেটিক দলের নেতাদের ই-মেইল হ্যাক করার অভিযোগ আনেন। এর বাইরে গত মঙ্গলবার নিশ্চিত না করা সূত্রের বরাত দিয়ে সিএনএনসহ মার্কিন সংবাদমাধ্যমের খবরে বলা হয়, ট্রাম্পের ব্যক্তিগত অতি গোপনীয় একটি ভিডিও ফুটেজ রাশিয়ার হাতে রয়েছে। 
হিলারির নিন্দায় ট্রাম্প
ডোনাল্ড ট্রাম্প এবার তাঁর আক্রমণের লক্ষ্যবস্তু করলেন নির্বাচনী প্রতিদ্বন্দ্বী হিলারি ক্লিনটনকে। নির্বাচনী প্রচারণার সময় কেন্দ্রীয় তদন্ত সংস্থা এফবিআইয়ের কার্যক্রম সম্পর্কে এক তদন্ত শুরু হওয়ার পরিপ্রেক্ষিতে হিলারির তীব্র নিন্দা করেন তিনি। নির্বাচনের ঠিক আগে আগে এফবিআই হিলারির ই-মেইল বিতর্ক নিয়ে নতুন তদন্তের ঘোষণা দেওয়ায় আলোড়ন ওঠে। ওই তদন্তে ই-মেইল বিষয়ে হিলারির কোনো অন্যায় পাওয়া যায়নি বলে পরে জানায় এফবিআই। ট্রাম্প গতকাল শুক্রবার এক টুইটে বলেন, ‘হিলারি মহা দোষী।’
 
