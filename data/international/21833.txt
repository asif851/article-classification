
ভারতের কূটনীতিক দেবযানী খোবরাগাড়েকে জাতিসংঘে বদলি এবং তাঁকে পূর্ণাঙ্গ কূটনৈতিক দায়মুক্তি দেওয়ার আবেদন এখনো পর্যালোচনা করে দেখা হচ্ছে। যুক্তরাষ্ট্রের একজন শীর্ষ কর্মকর্তা গতকাল বুধবার এ তথ্য জানান। তবে তিনি ওই পর্যালোচনার সময়সীমা সম্পর্কে কিছু বলেননি। দেবযানীকে পরিপূর্ণ কূটনৈতিক মর্যাদা দিতে জাতিসংঘের অনুরোধ প্রসঙ্গে প্রশ্ন করা হলে মার্কিন পররাষ্ট্র দপ্তরের ওই কর্মকর্তা বলেন, আবেদনটির পর্যালোচনা শেষ করতে কত দিন লাগবে, সে ব্যাপারে আগে থেকে অনুমান করা যাচ্ছে না।নিউইয়র্কে জাতিসংঘের পক্ষ থেকে মার্কিন পররাষ্ট্র দপ্তরে গত ২০ ডিসেম্বর একটি আবেদন পাঠানো হয়। এমনিতে ওই দপ্তরে খুব দ্রুত সিদ্ধান্ত নেওয়া হলেও এ ক্ষেত্রে অস্বাভাবিক বিলম্ব হচ্ছে। মার্কিন ওই মুখপাত্র বলেন, এই আবেদনটিকে অন্যান্য অনুরোধের সঙ্গে তুলনা করা যাবে না। প্রতিটি অনুরোধই যথাযথভাবে মূল্যায়ন করা হয়।ভিসাপ্রাপ্তির জন্য তথ্য জালিয়াতি ও ভুল তথ্য দেওয়ার অভিযোগে ১২ ডিসেম্বর নিউইয়র্কে দেবযানী আটক হন। পিটিআই
