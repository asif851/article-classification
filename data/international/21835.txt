
পাকিস্তান সরকার দেশটির রাজনীতিবিদ ইমরান খানকে গ্রেপ্তার করতে পারে।নাম প্রকাশ না করা সূত্রের বরাতে পাকিস্তানের দ্য নিউজ ইন্টারন্যাশনাল সংবাদপত্র এই তথ্য জানিয়েছে। আজ বৃহস্পতিবার টাইমস অব ইন্ডিয়া অনলাইন এ কথা জানায়।খবরে বলা হয়, প্রধানমন্ত্রী নওয়াজ শরিফবিরোধী ‘অকুপাই ইসলামাবাদ’ কর্মসূচি দিয়েছে ইমরানের পাকিস্তান তেহরিক-ই-ইনসাফ (পিটিআই) দল। আগামী ২ নভেম্বরের ওই কর্মসূচির আগে ইমরানকে গ্রেপ্তার করতে পারে সরকার।পত্রিকাটি বলছে, সূত্র তাদের জানিয়েছে, পিটিআইপ্রধান ইমরানসহ দলটির কতিপয় গুরুত্বপূর্ণ নেতাকে গৃহবন্দী করা হতে পারে। সরকারবিরোধী কর্মসূচি ভন্ডুল করতে ওই পদক্ষেপ নেওয়া হতে পারে।
পানামা পেপারস ফাঁস হওয়ার পর প্রধানমন্ত্রী নওয়াজের জবাবদিহিদার অভাব নিয়ে প্রতিবাদ জানিয়েছে আসছেন ক্রিকেটার থেকে রাজনীতিবিদ বনে যাওয়া ইমরান। এ ক্ষেত্রে তাঁর দলও সরব রয়েছে। পিটিআই ইসলামাবাদ অচল করার পরিকল্পনা করছে। তাদের এই কর্মসূচির লক্ষ্য সরকার অচল করা।  পানামা পেপারস কেলেঙ্কারিতে পাকিস্তানের বিভিন্ন ব্যক্তি ও প্রতিষ্ঠানের নাম উঠে এসেছে। এর মধ্যে নওয়াজের দুই ছেলে ও এক মেয়ের নাম আছে।  নওয়াজের দল পাকিস্তান মুসলিম লিগের (নওয়াজ) প্রতিনিধিরা সম্প্রতি বলেছেন, কাউকে ইসলামাবাদ অচল করার সুযোগ দেওয়া উচিত নয়। এই ধরনের পদক্ষেপ সরকারের প্রতিহত করা উচিত।
