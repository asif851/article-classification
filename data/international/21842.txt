
বিবিসির ব্রেকফাস্ট বুলেটিনে ঘটনাস্থল থেকে লাইভ দিচ্ছেন রাজনৈতিক প্রতিবেদক এমা ভার্দি। এ সময় তাঁর কথার ফাঁকে ফাঁকে ভেসে আসছিল পর্নোগ্রাফির অশালীন শব্দ। এই শব্দ শুনে চমকে যান হাজারো দর্শক। কিন্তু এই শব্দ শোনার পরও এতটুকু ভড়কে যাননি এমা। বরং তিনি না থেমে সাংবাদিকসুলভ আচরণেই ব্রেক্সিট নিয়ে লাইভ দিয়ে যাচ্ছিলেন।
ব্রিটিশ অনলাইন দ্য সানের প্রতিবেদনে বলা হয়, গত শুক্রবার সকালে বিবিসির ব্রেকফাস্ট বুলেটিনের সময় প্রায় এক মিনিট ধরে এই অশালীন শব্দ ভেসে আসে। এ সময় সাংবাদিক এমা ভার্দি ওয়েস্টমিনস্টারের বাইরে থেকে লাইভ দিচ্ছিলেন।
প্রতিবেদনে বলা হয়, অশালীন শব্দসহ বিবিসির ব্রেকফাস্ট বুলেটিনটি অসংখ্য দর্শক দেখেছেন। অনেকে বিষয়টি নিয়ে টুইটও করেছেন। পরে ভিডিওটি ভাইরাল হয়ে যায়।
টুইটারে একজন লিখেছেন, ‘সাক্ষাৎকারের সময় পেছন থেকে আসা শব্দটি হাউস অব পার্লামেন্টের নাকি! বিবিসির হলো কী!’
লিও রজারস নামের একজন লিখেছেন, বিবিসির ব্রেকফাস্টে অশালীন শব্দ! উদ্ভট!’
প্রতিবেদনে বলা হয়, তবে এ সময় ব্রেকফাস্ট বুলেটিনের স্টুডিওতে থাকা উপস্থাপক নাগা মানচেটি ও শার্লি স্টেইট তাৎক্ষণিক এ বিষয়ে কিছু বলেননি। তবে তাঁরা টুইটারে জানিয়েছেন, কোথা থেকে এই শব্দ ভেসে এসেছে তা খতিয়ে দেখা হচ্ছে।
নাগা ও শার্লি টুইটারে লিখেছেন, ‘যখন লাইভ চলছিল তখন পাশেই হয়তো কেউ ওই শব্দ বাজাচ্ছিলেন। এ কারণেই আপনারা তা শুনেছেন।’
এর আগে গত আগস্টে বিবিসির রাত ১০টায় লাইভ খবরের সময় সংবাদ উপস্থাপক সোফি রাওয়ার্থের পেছনে নিউজ রুমে এক কর্মীর কম্পিউটারে হঠাৎ করে ‘পর্নো ভিডিও’ চালু হয়ে যায়। খবরের সঙ্গে সঙ্গে সেই দৃশ্যও দেখে ফেলেন লাখো দর্শক।
