
ভারতের উত্তর প্রদেশের বস্তি জেলার সন্তু কুটির আশ্রমে সাধু স্বামী সচ্চিদানন্দের বিরুদ্ধে গণধর্ষণের অভিযোগ উঠেছে। তাঁর বিরুদ্ধে একাধিক যৌন নির্যাতনের অভিযোগ রয়েছে।ভারতের বিভিন্ন গণমাধ্যমের প্রকাশিত খবরে, আশ্রমের চার সেবিকা এমন অভিযোগ করেছেন। সচ্চিদানন্দের আশ্রম থেকে পালিয়ে তাঁরা স্থানীয় জেলা পুলিশ সুপারের কাছে যান। সেখানে তাঁরা ওই স্বামীজি এবং তাঁর সঙ্গী সাধুদের বিরুদ্ধে ধর্ষণের অভিযোগ তোলেন। আশ্রমের দুই সেবিকা ওই যৌন নির্যাতন ও ধর্ষণে সহায়তা করতেন বলেও অভিযোগ রয়েছে।
ওই চার সেবিকা পুলিশের কাছে আরও অভিযোগ করেন, দুই সেবিকা বিভিন্ন লোভ দেখিয়ে কিশোরী ও তরুণীদের আশ্রমে নিয়ে আসতেন। এরপরই তাঁদের ওপর শারীরিক ও মানসিক নির্যাতন চালানো হতো। প্রায় প্রতি রাতেই ধর্ষণ ও যৌন নির্যাতনের শিকার হতে হতো আশ্রমের সেবিকাদের। বাধা দিলে কখনো কখনো গণধর্ষণেরও শিকার হতে হতো তাঁদের।
পুলিশ সুপার জানিয়েছেন, ‘সেবিকাদের শরীরে আঘাতের চিহ্ন রয়েছে। তাঁদের মেডিকেলে পরীক্ষা করানো হচ্ছে। তদন্তে নেমেছে পুলিশ। ’
এই আশ্রমের স্বামী সচ্চিদানন্দের অনেক শিষ্য দিল্লি, মুম্বাই, মধ্যপ্রদেশ, বিহার এবং ছত্রিশগড় ছড়িয়ে রয়েছে। এসব এলাকায় সচ্চিনান্দের ভক্তও রয়েছে প্রচুর।
গত ২৫ আগস্ট গুরুমিত রাম রহিম সিং ইনসানকে ধর্ষণের দায়ে গ্রেপ্তারের পর উত্তাল হয়ে উঠেছিল হরিয়ানার পাঁচকুলা ও সিরসা। এ সময় সংঘর্ষে হরিয়ানা ও পাঞ্জাব মিলিয়ে ৪১ জন প্রাণ হারিয়েছিল। রাম-রহিম সিং এখন রয়েছেন রোহতক কারাগারে।
 
