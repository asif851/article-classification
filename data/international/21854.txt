
চীনের দক্ষিণাঞ্চলীয় শেনঝেন শহরে গত রোববারের ভূমিধসে সৃষ্ট ধ্বংসস্তূপ থেকে আজ মঙ্গলবার একজনের মরদেহ উদ্ধার করা সম্ভব হয়েছে। এ পর্যন্ত এই একটি লাশই উদ্ধার করা হলো। ধ্বংসস্তূপের নিচে অনেকে আটকা পড়ে আছে বলে আশঙ্কা করা হচ্ছে। এই ভূমিধসের কারণে ৩৩টি ভবন ধসে পড়ে।
শেনঝেনের জরুরি ব্যবস্থাপনা কার্যালয়ের মাইক্রোব্লগে বলা হয়েছে, ভূমিধসের ফলে তিন লাখ ৮০ হাজার বর্গমিটার এলাকা ১০ মিটার কাদামাটিতে তলিয়ে গেছে। ভূমিধসের পর শিল্পাঞ্চলটি থেকে প্রায় ৯০০ লোককে অন্যত্র সরিয়ে নেওয়া হয়। শেনঝেন চীনের বৃহত্তম শিল্পনগর। হংকং সীমান্তের কাছে দক্ষিণাঞ্চলীয় গুয়াংডং প্রদেশে এটি অবস্থিত।
স্থানীয় কর্তৃপক্ষের বরাত দিয়ে সেখানকার গণমাধ্যমগুলো জানায়, ধ্বংসস্তূপের ভেতর থেকে সাতজনকে জীবিত উদ্ধার করা হয়েছে। নিখোঁজ ৮১ জন।
রাষ্ট্রীয় বার্তা সংস্থা সিনহুয়া জানায়, আজ মঙ্গলবার স্থানীয় সময় সকাল ছয়টার দিকে মরদেহটি উদ্ধার করা সম্ভব হয়। তাঁর পরিচয় এখনো জানা যায়নি।
স্থানীয় কয়েকটি পত্রিকার খবরে বলা হয়, ধ্বংসস্তূপের বিভিন্ন স্থানে বেঁচে থাকা মানুষের সন্ধান পাওয়া গেছে। এ জন্য তাঁর বড় ধরনের ছয়টি গর্ত তৈরি করেছেন।

