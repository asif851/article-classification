
প্রাণীদের দিয়ে ভবিষ্যদ্বাণী করানোটা জমে উঠেছে ২০১০ বিশ্বকাপে তারকা বনে যাওয়া অক্টোপাস পলকে দিয়ে। সেই হাওয়া এসে এবার লেগেছে মার্কিন যুক্তরাষ্ট্রের প্রেসিডেন্ট নির্বাচনেও। সম্প্রতি ‘গেতা’ নামের চীনের এক জ্যোতিষী বানর ভবিষ্যদ্বাণী করেছিল, নির্বাচনে হিলারি ক্লিনটন নন, ডোনাল্ড ট্রাম্পই জয়ী হবেন।আর নির্বাচনের ঠিক কয়েক ঘণ্টা আগে আজ মঙ্গলবার চাণক্য নামের এক জ্যোতিষী মাছ বলছে, জয়ী হবেন ট্রাম্প। গেতা ও চাণক্যের ভবিষ্যদ্বাণী যদি ঠিক হয়, তাহলে বিষয়টি হিলারির সমর্থকদের জন্য অত্যন্ত দুঃখজনক হবে।এনডিটিভির প্রতিবেদনে জানানো হয়, ভারতের চেন্নাইয়ে মশা ও ম্যালেরিয়া নিয়ে একটি জনসচেতনতামূলক অনুষ্ঠানে আজ ওই জ্যোতিষী মাছ চাণক্য ট্রাম্পের জয়ের বিষয়েই ভবিষ্যদ্বাণী করেছে। এ কারণে অনেকেই ওই মাছকে ‘পলিটিক্যাল পণ্ডিত’ হিসেবে ডাকছে।
প্রতিবেদনে বলা হয়, একটি অ্যাকুয়ারিয়ামে পানির ভেতর হিলারি ও ট্রাম্পের দুটি ছবি রেখে মাছটিকে বেছে নিতে বলা হয়। চাণক্য ট্রাম্পের ছবিটি বেছে নেয়।
চাণক্যর ভবিষ্যদ্বাণী একেবারেই কিন্তু ফেলনা নয়। গত ফুটবল বিশ্বকাপের শেষ আটটি ম্যাচে কে জয়ী হবে, তা ঠিকঠাকভাবে বলে দিয়েছিল। তবে এই জ্যোতিষী মাছ চাণক্যই বিশ্বকাপ ক্রিকেটে ভারত জয়ী হবে বলে ভুল ভবিষ্যদ্বাণী দিয়েছিল। তাই এই ভুল হওয়ার বিষয়টি মাথায় রেখে হিলারি-সমর্থকেরাও কিন্তু আশায় বুক বাঁধতে পারেন।
