
পাকিস্তানের রাজধানী ইসলামাবাদে ভালোবাসা দিবস উদযাপনে সব ধরনের কার্যক্রম নিষিদ্ধ হতে পারে বলে খবর প্রকাশিত হয়েছে। তবে নগর প্রশাসনের পক্ষ থেকে এই খবর নাকচ করা হয়েছে।
গতকাল বুধবার বার্তা সংস্থা পিটিআই জানায়, পাকিস্তানের স্বরাষ্ট্র মন্ত্রণালয়ের এক কর্মকর্তা বলেছেন, স্বরাষ্ট্রমন্ত্রী চৌধুরী নিসার আলী খানের নির্দেশে ভালোবাসা দিবস উদযাপনে নিষেধাজ্ঞা দেওয়ার সিদ্ধান্ত হয়েছে।
তবে নিষেধাজ্ঞা আরোপের বিষয়টি এখনো আনুষ্ঠানিকভাবে ঘোষণা করা হয়নি।
পাকিস্তানের ওই কর্মকর্তা বলেন, রাজধানী প্রশাসন এই নিষেধাজ্ঞা কার্যকর করবে। ইসলামাবাদের উপকমিশনার আনুষ্ঠানিকভাবে নিষেধাজ্ঞার ঘোষণা দেবেন।
দ্য এক্সপ্রেস ট্রিবিউনের খবরে বলা হয়, ভালোবাসা দিবসের উপহার তৈরি এবং দিবসটির প্রচারে কেন্দ্রীয় রাজধানী নিষেধাজ্ঞা দিয়েছে বলে যে খবর বেরিয়েছে, তা অস্বীকার করেছে নগর প্রশাসন।
কিছু ইলেকট্রনিক মিডিয়ার খবরে বলা হয়, কোনো ব্যক্তি বা প্রতিষ্ঠানকে শহরে ভালোবাসা দিবস উদযাপনের অনুমোদন না দিতে ইসলামাবাদ রাজধানী প্রশাসনকে (আইসিটি) দিকনির্দেশনা দিয়েছে স্বরাষ্ট্র মন্ত্রণালয়।
তবে আইসিটির কর্মকর্তাদের ভাষ্য, তাঁরা এ ধরনের কোনো দিকনির্দেশনা পাননি।
ইসলামাবাদের উপকমিশনার ক্যাপ্টেন (অব.) মুস্তাক আহমেদ বলেন, ‘ইলেকট্রনিক মিডিয়া কেন যে এ ধরনের ভিত্তিহীন খবর প্রচার করছে, এতে আমি বিস্মিত।’
দেশটির স্বরাষ্ট্র মন্ত্রণালয়ের মুখপাত্র মুহাম্মদ সরফরাজ বলেন, তাঁরা এ ধরনের কোনো দিকনির্দেশনা দেননি।
১৪ ফেব্রুয়ারি বিশ্ব ভালোবাসা দিবস। পাকিস্তানে ভালোবাসা দিবস উদযাপন নিয়ে বিতর্ক রয়েছে।
