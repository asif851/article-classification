
পারিবারিক প্রতিষ্ঠান ক্লিনটন ফাউন্ডেশন নিয়ে বিরোধী রিপাবলিকান পার্টির প্রেসিডেন্ট পদপ্রার্থী ডোনাল্ড ট্রাম্পের সমালোচনার মুখে শক্ত অবস্থান নিয়েছেন হিলারি ক্লিনটন। মার্কিন প্রেসিডেন্ট নির্বাচনে ডেমোক্রেটিক পার্টির প্রার্থী হিলারি বলেছেন, তিনি প্রেসিডেন্ট নির্বাচিত হওয়ার পরও ফাউন্ডেশনের দাতব্য কাজ চালিয়ে যাওয়া হবে।এনবিসির ‘মর্নিং জো’ অনুষ্ঠানে দেওয়া এক সাক্ষাৎকারে হিলারি বলেন, তিনি নিশ্চিত যে ভবিষ্যতে তাঁর ফাউন্ডেশন, ই-মেইল বা অন্য কিছু নিয়ে আর বিতর্ক হবে না।ট্রাম্প ও অন্যান্য সমালোচকের কথা, ক্লিনটন ফাউন্ডেশন পরিচালনার কারণে ‘স্বার্থের দ্বন্দ্ব’ সৃষ্টি হবে। তবে হিলারি সেই অভিযোগ উড়িয়ে দেন।সাক্ষাৎকারে হিলারি ট্রাম্পের নির্বাচনী প্রচারণার ধরন নিয়ে সমালোচনা করেন। তিনি বলেন, ট্রাম্পের নির্বাচনী প্রচারণা ‘পূর্ব ধারণা ও মস্তিষ্ক বিকৃতির’ ওপর প্রতিষ্ঠিত। তাঁর প্রচারণা খোদ রিপাবলিকান পার্টির মধ্যেই বিরোধের জন্ম দিয়েছে।ফোনে দেওয়া সাক্ষাৎকারে হিলারির প্রতি প্রশ্ন ছিল: ই-মেইল বা ক্লিনটন ফাউন্ডেশন নিয়ে যে বিতর্ক উঠেছে, তা তাঁর নির্বাচনকে প্রভাবিত করবে কি না। উত্তরে হিলারি বলেন, ‘আমি নিশ্চিত যে করবে না।’ তিনি বলেন, ফাউন্ডেশনের কাজ সম্পর্কে তাঁর স্পষ্ট ধারণা আছে। প্রেসিডেন্ট নির্বাচিত হলে ফাউন্ডেশনের কাজের সঙ্গে যাতে ‘স্বার্থের দ্বন্দ্ব’ তৈরি না হয়, সেদিকে সচেষ্ট থাকারও প্রতিশ্রুতি দেন। হিলারি বলেন, ‘জনগণ যে উদ্বেগের কথা বলেছে, তার জন্য আমি ধন্যবাদ জানাই। যদি নভেম্বরের নির্বাচনে জিতি, তবে দ্বন্দ্ব এড়াতে আমি বাড়তি ব্যবস্থা নেব।’ হিলারি বলেন, ক্লিনটন ফাউন্ডেশনের দাতব্য কাজ ‘যুক্তরাষ্ট্রের স্বার্থ ও মূল্যবোধের’ সঙ্গে সম্পর্কযুক্ত। এটি অবশ্যই চলবে। অন্য সংগঠনগুলোর সঙ্গে মিলে এর কাজ এগিয়ে নেওয়া হবে।
