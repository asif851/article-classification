
গোসল করার লোশন পান করে অন্তত ৪১ জনের মৃত্যু হয়েছে। এ ঘটনায় আরও বেশ কয়েকজন অসুস্থ হয়ে হাসপাতালে চিকিৎসাধীন। রাশিয়ায় মর্মান্তিক এই ঘটনা ঘটেছে।
আজ সোমবার রুশ কর্তৃপক্ষ এ খবর প্রকাশ করে বলে বিবিসির এক প্রতিবেদনে জানানো হয়েছে। রাশিয়ার ইনভেস্টিগেটিভ কমিটির তথ্য অনুযায়ী, অ্যালকোহল হিসেবে হথর্ন-সুবাসিত লোশন পান করায় প্রাণহানির এ ঘটনা ঘটেছে। সপ্তাহ শেষের ছুটির দিনে সাইবেরিয়ার শহর ইরকুটস্কে মদ হিসেবে ওই লোশন পান করে ৫০ জনের বেশি লোক অসুস্থ হয়ে হাসপাতালে ভর্তি হয়।  তদন্তকারীরা বলছে, লোশনের বোতলে ‘পান করার যোগ্য নয়’ উল্লেখ থাকলেও সেটি উপেক্ষা করা হয়েছে। ওই লোশনে মিথানল ও জমাটবিরোধী টক্সিন (বিষ‍) জাতীয় পদার্থ পাওয়া যায়। এই মৃত্যুর ঘটনায় পুলিশ দুজনকে আটক করেছে। সেই সঙ্গে দোকান থেকে ওই লোশনের সব বোতল সরিয়ে ফেলছে।
সাবেক সোভিয়েত ইউনিয়নজুড়ে এ ধরনের সস্তা গৃহস্থালি পণ্য মদের বিকল্প হিসেবে ব্যবহার করা হয়ে থাকে।
গত মাসে রাশিয়ার উপপ্রধানমন্ত্রী আলেকজান্ডার ক্লোপোনিন বলেন, দেশে অ্যালকোহল সেবিদের ২০ শতাংশ ওষুধ ও পারফিউম মদ হিসেবে ব্যবহার করে। অ্যালকোহল পান করে অসুস্থ হওয়া সেখানে সাধারণ বিষয় হলেও এটা এ বছরের সবচেয়ে ভয়াবহ ঘটনা।
