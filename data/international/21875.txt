
আসন্ন লোকসভা (পার্লামেন্ট) নির্বাচন নিয়ে ভারতের প্রভাবশালী ইংরেজি সাময়িকী দ্য উইক-এর এক জনমত সমীক্ষা বলছে, ২০১৪ সালের নির্বাচনের দৌড়ে এগিয়ে রয়েছে বিজেপির নেতৃত্বাধীন জাতীয় গণতান্ত্রিক জোট বা এনডিএ।সমীক্ষায় বলা হয়েছে, ৫৪৩ আসনবিশিষ্ট লোকসভায় এনডিএ পেতে পারে ১৮৪টি আসন। আর কংগ্রেসের নেতৃত্বাধীন সংযুক্ত প্রগতিশীল মোর্চা বা ইউপিএ পেতে পারে ১৬২টি। ২০০৯ সালের লোকসভা নিবাচনে ইউপিএ পেয়েছিল ২৬২টি আসন আর এনডিএ পেয়েছিল ১৫৯টি আসন।জরিপের ফল বলছে, প্রধানমন্ত্রী হিসেবে পাল্লা ভারী গুজরাটের মুখ্যমন্ত্রী তথা বিজেপি নেতা নরেন্দ্র মোদির। ৩২ শতাংশ মানুষের পছন্দ নরেন্দ্র মোদিকে। মোদির পর মনমোহন সিং। তাঁকে চাইছেন ১৫ শতাংশ মানুষ। ১৩ শতাংশ চান রাহুল গান্ধী, ৮ শতাংশ সোনিয়া গান্ধী, ৫ শতাংশ লালকৃষ্ণ আদভানি, ৪ শতাংশ মুলায়ম সিং এবং ৩ শতাংশ চাইছেন মায়াবতী ও নিতীশ কুমারকে।কংগ্রেসের প্রধানমন্ত্রী প্রার্থী হিসেবে পছন্দের তালিকার শীর্ষে রয়েছেন রাহুল গান্ধী (৩৯ শতাংশ), মনমোহন সিং (২৫ শতাংশ), সোনিয়া গান্ধী (১৮ শতাংশ), আর চিদাম্বরম ও এ কে অ্যান্টনিকে চাইছেন যথাক্রমে ৫ ও ৩ শতাংশ মানুষ। অন্যদিকে বিজেপির প্রার্থী হিসেবে পছন্দের তালিকার শীর্ষে রয়েছেন নরেন্দ্র মোদি। এরপর আদভানি (১৫ শতাংশ), সুষমা স্বরাজ (১০ শতাংশ), রাজনাথ সিং (৪) ও নীতিন গড়কড়ি (৩)।
