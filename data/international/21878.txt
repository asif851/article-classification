
পর্দা ছাড়া ছবি তুলে তা টুইটারে পোস্ট করার অভিযোগে সৌদি আরবের এক তরুণীকে আটক করেছে পুলিশ। সৌদির রাজধানী রিয়াদের পুলিশ গতকাল সোমবার এ খবর জানিয়েছে। খবর টাইমস অব ইন্ডিয়ার।
পুলিশের মুখপাত্র ফাওয়াজ আল-মাইমেন আটক ওই তরুণীর নাম প্রকাশ করেননি। তবে বিভিন্ন ওয়েবসাইটের খবরে ওই তরুণীর নাম মালাক আল-শেহরি বলে উল্লেখ করা হয়েছে।
গত মাসে রিয়াদের রাস্তায় পর্দা ছাড়া ছবি তুলে তা টুইটারে পোস্ট করেন ওই তরুণী। এ নিয়ে সামাজিক যোগাযোগমাধ্যমে ব্যাপক আলোচনা-সমালোচনা শুরু হয়।
এক বিবৃতিতে পুলিশের মুখপাত্র ফাওয়াজ আল-মাইমেন বলেন, রাষ্ট্রের সাধারণ নিয়ম ভেঙেছেন ওই তরুণী। তিনি সৌদি আরবের প্রচলিত নিয়ম ভেঙে রিয়াদের এক ক্যাফের পাশে পর্দা ছাড়া ছবি তুলে তা টুইটারে পোস্ট করেছেন। ২০ বছর বয়সী ওই তরুণীকে আটক করে কারাগারে নেওয়া হয়েছে জানিয়ে পুলিশের মুখপাত্র বলেন, ‘নিষিদ্ধ হওয়ার পরও তরুণীটি প্রকাশ্যে অনাত্মীয় পুরুষের সঙ্গে কথা বলেছেন।’ তিনি জনসাধারণকে ইসলামের শিক্ষার প্রতি অনুগত থাকার আহ্বান জানান।
