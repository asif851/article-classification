
ইয়েমেনের প্রেসিডেন্ট আবেদরাবো মানসুর আল-হাদির পক্ষে সর্বসম্মত সমর্থন দিয়েছে জাতিসংঘের নিরাপত্তা পরিষদ। মধ্যপ্রাচ্যের দারিদ্র্যপীড়িত দেশটি গৃহযুদ্ধের দিকে ধাবিত হচ্ছে, এমন আশঙ্কার মধ্যে ঐক্যবদ্ধ ইয়েমেনের পক্ষে সমর্থন জানিয়ে ওই বার্তা দিল পরিষদ। খবর এএফপির।১৫ সদস্যের সংস্থা নিরাপত্তা পরিষদ নিউইয়র্কে গত রোববার জরুরি বৈঠকের পর দেওয়া এক বিবৃতিতে বলেছে, পরিষদ ইয়েমেনের ঐক্য, সার্বভৌমত্ব ও আঞ্চলিক অখণ্ডতার পক্ষে দৃঢ় প্রতিশ্রুতি পুনর্ব্যক্ত করছে। পরিষদ ইয়েমেনে জনগণের পক্ষে দাঁড়াতে প্রতিশ্রুতিবদ্ধ।’ বিবৃতিতে প্রেসিডেন্ট হাদির বৈধতাকে সমর্থন করার পাশাপাশি শিয়া হুতি মিলিশিয়াদের ক্ষমতা দখলের নিন্দাও জানানো হয়েছে। বলা হয়েছে, হুতিদের চলমান পদক্ষেপ ইয়েমেনে রাজনৈতিকভাবে ক্ষমতার পালাবদলের প্রক্রিয়াকে অবজ্ঞা করেছে। তারা যে একতরফা পদক্ষেপ নিয়েছে, পরিষদ তার নিন্দা জানায়।হুতিদের বিরুদ্ধে আরও অবরোধ আরোপের পরোক্ষ হুমকিও দেওয়া হয়েছে। গত নভেম্বরে নিরাপত্তা পরিষদ ইয়েমেনের সাবেক প্রেসিডেন্ট আলী আবদুল্লাহ সালেহ এবং দুজন হুতি নেতার বিরুদ্ধে অবরোধ আরোপ করেছিল। রোববারের বিবৃতিতে বলা হয়েছে, ইয়েমেনের সংঘাতের ‘যেকোনো পক্ষের বিরুদ্ধে আরও পদক্ষেপ নেওয়া হতে পারে’।নিরাপত্তা পরিষদের বৈঠকে কাতার থেকে ভিডিও লিঙ্কের মাধ্যমে অংশ নেন ইয়েমেনবিষয়ক জাতিসংঘের বিশেষ উপদেষ্টা জামাল বেনোমার। ইয়েমেন সংকটে কয়েক মাস ধরে মধ্যস্থতা করে আসা এই কূটনীতিক সতর্ক করে দিয়ে বলেন, সাম্প্রতিক ঘটনাগুলো ইয়েমেনের গৃহযুদ্ধের দিকে ধাবিত হওয়ারই ইঙ্গিত দিচ্ছে।লিবিয়ার মতো পরিস্থিতি: হুতিদের নেতা আবদেল-মালেক আল-হুতি রোববার সতর্ক করে দিয়ে বলেছেন, ইয়েমেন লিবিয়ার মতো সংকটের দিকে যাচ্ছে। টেলিভিশনে সম্প্রচারিত এক বক্তব্যে তিনি এ কথা বলেন।গত শুক্রবার সানায় দুটি মসজিদের বাইরে আত্মঘাতী হামলায় জড়িত জঙ্গিদের শাস্তি দেওয়ারও প্রত্যয় ব্যক্ত করেছেন আল-হুতি। তিনি বলেন, সহিংসতা বেড়ে যাওয়ায় তিনি আরও যোদ্ধা সংগ্রহের ঘোষণা দিয়েছেন। এর লক্ষ্য জঙ্গিগোষ্ঠী ইসলামিক স্টেটকে মোকাবিলা করা, যারা শুক্রবারের হামলার দায় স্বীকার করেছে।বক্তব্যে নিরাপত্তা পরিষদেরও সমালোচনা করেছেন আল-হুতি। তিনি বলেন, পরিষদ সেসব দেশের নেতৃত্বে পরিচালিত হচ্ছে, যারা অন্যদের বিরুদ্ধে ‘শয়তানি’র ষড়যন্ত্র আঁটে।
