
ভারতের প্রধানমন্ত্রী নরেন্দ্র মোদিকে যুক্তরাষ্ট্রের কংগ্রেসে আগামী সেপ্টেম্বরে বক্তব্য দেওয়ার আমন্ত্রণ জানানোর অনুরোধ জানিয়ে স্পিকার জন বোয়েনারকে চিঠি লিখেছেন মার্কিন দুই আইনপ্রণেতা৷ প্রেসিডেন্ট বারাক ওবামার আমন্ত্রণে ওই সময় মোদি ওয়াশিংটন সফরে যাবেন৷ খবর টাইমস অব ইন্ডিয়ার৷কংগ্রেসের ওই দুই আইনপ্রণেতা হলেন এড রয়েস ও জর্জ হোল্ডিং৷ স্পিকারের উদ্দেশে ২০ জুন পাঠানো চিঠিতে তাঁরা লিখেছেন, ভারত যুক্তরাষ্ট্রের একটি গুরুত্বপূর্ণ অংশীদার৷ রাজনৈতিক, অর্থনৈতিক অথবা নিরাপত্তা সম্পর্ক—যে কারণেই হোক না কেন, দক্ষিণ এশিয়ায় ভারতের মতো যুক্তরাষ্ট্রের আর কোনো গুরুত্বপূর্ণ অংশীদার নেই৷ তাই ওই দেশের সঙ্গে যুক্তরাষ্ট্রের সম্পর্ক আরও শক্তিশালী করার লক্ষ্যে অবশ্যই মোদির সঙ্গে ঘনিষ্ঠভাবে কাজ করতে হবে৷
