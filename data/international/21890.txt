
যুক্তরাজ্যের ম্যানচেস্টারে সন্ত্রাসী হামলার ঘটনায় হামলাকারীর পেছনের ‘নেটওয়ার্কের’ সন্ধান পেতে তৎপর যুক্তরাজ্য পুলিশ। এ ঘটনায় সন্দেহভাজন হিসেবে আজ বৃহস্পতিবার আরও দুজনকে গ্রেপ্তার করা হয়েছে। হামলাকারীর ভাইসহ সব মিলিয়ে এখন পর্যন্ত আটজনকে গ্রেপ্তার করা হলো।
গত সোমবার রাতে মার্কিন সংগীতশিল্পী অ্যারিয়ানা গ্র্যান্ডের কনসার্টে সালমান আবেদি নামের এক তরুণের আত্মঘাতী বোমা হামলায় ২২ জন নিহত হয়। সালমানের বাবা রমজান আবেদি ও ছোট ভাই হাশেম আবেদি (২০) লিবিয়ায় মিলিশিয়া বাহিনীর হাতে আটক আছেন। আর তাঁর বড় ভাই ইসমাইলকে (২৩) হামলার পরদিন মঙ্গলবার ম্যানচেস্টার থেকে গ্রেপ্তার করা হয়।
যুক্তরাজ্যের স্বরাষ্ট্রমন্ত্রী অ্যাম্বার রুড বলেছেন, ‘আমরা এর আগে যেসব হামলার ঘটনা দেখে এসেছি, সেগুলো থেকে এবারের হামলাটি বেশ জটিল। মনে হচ্ছে হামলাকারী একা এ কাজ করেনি।’
গতকাল বুধবার গ্রেটার ম্যানচেস্টারের চিফ কনস্টেবল ইয়ান হপকিনস বলেন, ‘হামলার পেছনের নেটওয়ার্ক শনাক্ত করতে আমরা তদন্ত করছি। তদন্ত চলছে জোরেশোরে এবং ম্যানচেস্টার ঘিরে বিভিন্ন কার্যক্রম নেওয়া হচ্ছে।’
হামলার দিন কনসার্ট শেষে ভিকটিমদের কয়েকজন যখন বেরিয়ে যাচ্ছিলেন, তখন আত্মঘাতী হামলাকারী আবেদি বোমার বিস্ফোরণ ঘটান। অন্যরা প্রবেশপথের বড় হলঘরের সামনে সন্তান ও পরিবারের সদস্যদের নিতে অপেক্ষা করছিলেন। নিহত ব্যক্তিদের মধ্যে একজন নারী পুলিশ কর্মকর্তাও আছেন। সেদিন তাঁর ছুটি ছিল। তিনি পরিবার নিয়ে কনসার্ট উপভোগ করছিলেন। এ ঘটনায় তাঁর স্বামী ও দুই সন্তান আহত হয়েছেন। এর মধ্যে স্বামীর অবস্থা গুরুতর। ওই পুলিশ কর্মকর্তার নাম এখনো প্রকাশ করা হয়নি।
