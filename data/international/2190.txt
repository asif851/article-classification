

ভারতের পশ্চিমবঙ্গের সিপিএমের শীর্ষ নেত্রী বৃন্দা কারাত বলেছেন, অপরাধীদের প্রতিপালন করে যেভাবে তাদের রাজনীতিতে যুক্ত করা হয়েছে, তা এক রেকর্ডের শামিল। এই সুবাদে পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের নাম গিনেস বুক অব ওয়ার্ল্ড রেকর্ডসে ওঠা উচিত।
গতকাল শনিবার হুগলির শ্রীরামপুরের গান্ধী ময়দানে আয়োজিত এক সমাবেশে এই মন্তব্য করেন সিপিএমের পলিটব্যুরো সদস্য বৃন্দা কারাত।
সারা ভারত গণতান্ত্রিক মহিলা সমিতির হুগলি জেলা কমিটি আয়োজিত ওই সমাবেশে বৃন্দা কারাত অভিযোগ করে বলেন, তৃণমূলের ছাতার তলায় থেকে দুর্বৃত্তরা চাঁদাবাজি, নারীদের সম্মানহানির মতো ঘটনা ঘটিয়ে চলেছে। এতে গোটা বাংলার সংস্কৃতি নষ্ট হচ্ছে। মানুষ প্রতিবাদ করতে ভয় পাচ্ছে। রাজ্যে নারীদের ওপর অত্যাচার, ধর্ষণের ঘটনা দিন দিন বাড়ছে। কিন্তু অপরাধীদের শাস্তির হার কমছে। গুন্ডাদের আশকারা দেওয়ার জন্য মুখ্যমন্ত্রীর নাম গিনেস বুকে ওঠা উচিত।
এর আগে গত ২৫ ফেব্রুয়ারি বর্ধমানের আসানসোলে পশ্চিমবঙ্গের যুবকল্যাণ ও ক্রীড়ামন্ত্রী অরূপ বিশ্বাস বলেছিলেন, পশ্চিমবঙ্গের মুখ্যমন্ত্রী মমতা বন্দ্যোপাধ্যায় রাজ্যের অর্থনীতিকে যেভাবে দাঁড় করিয়েছেন, তাতে তাঁর অর্থনীতিতে নোবেল পুরস্কার পাওয়া উচিত।
