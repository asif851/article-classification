
ইরাকের মসুলে জঙ্গিগোষ্ঠী ইসলামিক স্টেটের (আইএস) বিরুদ্ধে চলমান মার্কিন অভিযান সম্পর্কে বিরূপ মন্তব্য করায় প্রতিদ্বন্দ্বী ডোনাল্ড ট্রাম্পের কড়া সমালোচনা করেছেন ডেমোক্র্যাট প্রেসিডেন্ট প্রার্থী হিলারি ক্লিনটন। হিলারি বলেছেন, ট্রাম্প এসব মন্তব্যের মধ্য দিয়ে প্রমাণ করছেন যুক্তরাষ্ট্রের সর্বাধিনায়ক হওয়ার কোনো যোগ্যতাই তাঁর নেই।গত রোববার এক টুইটার বার্তায় রিপাবলিকান প্রার্থী ট্রাম্প মন্তব্য করেন, ‘ইরাকের মসুলে সপ্তাহব্যাপী চলা আইএসবিরোধী অভিযান ব্যর্থ হচ্ছে এবং তা বিপর্যয়ে পর্যবসিত হয়েছে। আমরা আসলে তাদের (আইএস) বহু মাসের সময় দিয়েছি। যুক্তরাষ্ট্র সেখানে অভিযান চালিয়ে বোকা হয়ে গেছে।’ এর আগে শেষ নির্বাচনী বিতর্কের সময় ট্রাম্প মন্তব্য করেছিলেন, হিলারিকে প্রেসিডেন্ট নির্বাচনে জেতানোর জন্যই ইরাকের মসুলে হামলা চালানো হচ্ছে।ট্রাম্পের এ ধরনের মন্তব্যের পরিপ্রেক্ষিতে গত সোমবার নিউ হ্যাম্পশায়ারে এক প্রচারণা অনুষ্ঠানে হিলারি বলেন, তিনি (ট্রাম্প) আসলে যুদ্ধ শুরুর আগেই পরাজয়ের ঘোষণা করছেন। তিনি বিশ্বের কাছে যা প্রমাণ করছেন, তা হলো তিনি যুক্তরাষ্ট্রের সর্বাধিনায়ক হওয়ার একেবারেই অযোগ্য।
যুক্তরাষ্ট্রের সমর্থনপুষ্ট ইরাকের সরকারি বাহিনী এবং কুর্দি যোদ্ধারা চতুর্মুখী আক্রমণ উত্তরাঞ্চলীয় শহর মসুল থেকে আইএস সদস্যদের অনেকটা পিছু হটিয়ে দিয়েছে। তবে সেখান থেকে গুটিয়ে নিলেও সোমবার নতুন করে পশ্চিমাঞ্চলীয় আল আনবার প্রদেশের রুতবা শহরের নিয়ন্ত্রণ নিয়েছে জঙ্গিরা। সেখান থেকে বিভিন্ন দিকে হামলা চালাচ্ছে আইএস সদস্যরা।
এত সমালোচনার পরও ট্রাম্প নিজের অবস্থানে অনড় রয়েছেন। সোমবার ফ্লোরিডায় এক প্রচারণা অনুষ্ঠানে তিনি বলেন, ‘মসুলে যা হচ্ছে তা ভয়াবহ। যতটুকু মনে করা হয়েছিল, আইএস তার চেয়েও বেশি শক্তিশালী। আমরা মসুলে আটকে গিয়েছি। আমরা যাচ্ছি এই কথা জানান দিয়ে অভিযান পরিচালনা করার কী দরকার ছিল?’
রিপাবলিকান এই প্রার্থী অভিযোগ করেন, জানান দিয়ে অভিযান চালানোটাই হচ্ছে সবচেয়ে বড় ভুল। অনেক দিন ধরে অভিযানের বিষয়ে বলা হচ্ছিল। ফলে শত্রুরা প্রস্তুতি নেওয়ার অনেক সময় পেয়েছে। ফলে হামলা চালিয়ে অগ্রগতি পাওয়া যাচ্ছে না। সপ্তাহ কেটে গেছে। মাসও লেগে যেতে পারে অগ্রগতি অর্জনের জন্য।
কয়েক দিন আগে তৃতীয় ও শেষ নির্বাচনী বিতর্কের সময় ট্রাম্প মন্তব্য করেছিলেন, হিলারিকে প্রেসিডেন্ট নির্বাচনে জেতানোর জন্যই প্রেসিডেন্ট বারাক ওবামা ইরাকের মসুলে হামলা চালাচ্ছেন। ট্রাম্পের দাবি, ‘এ অভিযান চালানো হচ্ছে, কারণ তিনি (হিলারি) প্রেসিডেন্ট নির্বাচনে লড়ছেন। তাঁকে দৃঢ়চেতা হিসেবে উপস্থাপন করার চেষ্টা হচ্ছে। নির্বাচনে জেতার জন্য তিনি ইতিবাচক ভাবমূর্তি দেখাতে চান। এ জন্য তাঁরা যুদ্ধ করছেন।’
 
