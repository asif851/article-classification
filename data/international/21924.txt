
নেপালের সাবেক প্রধানমন্ত্রী ও কংগ্রেস দলের সভাপতি সুশীল কৈরালা (৭৯) নিউমোনিয়া রোগে আক্রান্ত হয়ে আজ সোমবার সকালে মারা গেছেন।
২০১৪ সালের ১০ ফেব্রুয়ারি সুশীল কৈরালা দেশটির প্রধানমন্ত্রী নির্বাচিত হন। নেপালি কংগ্রেসের সাধারণ সম্পাদক প্রকাশ মান সিং পিটিআইকে বলেন, দেশটির রাজধানী কাঠমান্ডুর মহারাজগঞ্জে নিজ বাসভবনে সুশীল মারা যান। তিনি বলেন, কাঠমান্ডুতে দলের কেন্দ্রীয় কার্যালয়ে সুশীলের মরদেহ নিয়ে যাওয়া হবে। সেখানে দলের পক্ষ থেকে তাঁকে শেষ শ্রদ্ধা জানানো হবে।
ফুসফুসের ক্যানসারে আক্রান্ত সুশীলের যুক্তরাষ্ট্রে সফল অস্ত্রোপচার হয়। এরপর থেকে তিনি ফুসফুসজনিত রোগে ভুগছিলেন।
গত বছরের সেপ্টেম্বরে নেপালে নতুন সংবিধান প্রণয়নে সুশীলের অনেক অবদান রয়েছে।
ভারতের বেনারসে সুশীলের জন্ম। ১৯৫৪ সালে তিনি রাজনীতির জগতে পা রাখেন। ১৯৬০ সালে রাজা ক্ষমতায় আসার পর ১৬ বছর রাজনৈতিকভাবে নির্বাসিত ছিলেন সুশীল। ১৯৭৩ সালে একটি বিমান ছিনতাইয়ের ঘটনায় জড়িত থাকার অভিযোগে তিন বছর কারাগারে থাকতে হয় তাঁকে।
