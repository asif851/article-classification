
উদারনৈতিক সব পরিকল্পনার ঘোষণা দিয়ে আরও শক্তিশালী ও ঐক্যবদ্ধ আমেরিকা গড়ে তোলার আহ্বান জানিয়েছেন মার্কিন প্রেসিডেন্ট বারাক ওবামা। গতকাল মঙ্গলবার রাতে স্টেট অব ইউনিয়ন বক্তৃতায় এ আহ্বান জানান ওবামা। প্রতিবছর একবার এ ভাষণ দেওয়া হয়। ওবামা তাঁর ভাষণে বিভেদের পৃষ্ঠা পাল্টে নতুন অধ্যায়ের সূচনা করার আহ্বান জানান। সেই সঙ্গে দেশটির মধ্যবিত্ত জনগণের জীবনমানের উন্নয়নে ব্যাপক সংস্কারের আহ্বান রয়েছে তাঁর ভাষণে। স্টেট অব ইউনিয়ন বক্তব্য রাখতে রাতে ওবামা ক্যাপিটল হিলে পৌঁছালে তাঁকে স্বাগত জানান রিপাবলিকান নিয়ন্ত্রিত কংগ্রেসের স্পিকার জন বয়েনার। কংগ্রেসের এ যৌথ অধিবেশনে সভাপতিত্ব করেন ভাইস প্রেসিডেন্ট জোসেফ বাইডেন। উপস্থিত ছিলেন ফার্স্ট লেডি মিশেল ওবামা, সুপ্রিম কোর্টের বিচারপতিগণ, উচ্চ পদস্থ কর্মকর্তাসহ বিশেষভাবে আমন্ত্রিত অতিথিরা। এবারে ওবামার স্টেট অব ইউনিয়ন ভাষণের আগেই শুরু হয় নানা বিতর্ক। ক্ষমতার দ্বিতীয় মেয়াদে ভিন্ন এক বাস্তবতা ওবামার সামনে। প্রথমবারের মতো ভিন্ন এক কংগ্রেসকে সামনে রেখে স্টেট অব ইউনিয়ন বক্তব্য দেন তিনি। গত নভেম্বরের মধ্যবর্তী নির্বাচনের পর মার্কিন আইনসভা এখন রিপাবলিকানদের পূর্ণ নিয়ন্ত্রণে। ওবামার নানা উদ্যোগ এবং সংস্কারের বিরোধিতা এখন ওয়াশিংটনের চরম রাজনৈতিক বাস্তবতা। তার পরও এবারের স্টেট অব ইউনিয়ন বক্তৃতায় ওবামা তাঁর সাফল্যের কথা দৃঢ়তার সঙ্গে তুলে ধরেন। যুক্তরাষ্ট্রে বেকারত্বের হার এখন সর্বনিম্ন পর্যায়ে। ৫ দশমিক ৬ শতাংশ বেকারত্বকে সহনীয় পর্যায়ে দেখা হলেও প্রতিদিন নতুন নতুন কর্মসংস্থান সৃষ্টি হচ্ছে বলে বক্তৃতায় উল্লেখ করেন ওবামা। ধসে পড়া মার্কিন অর্থনীতি পুনরুদ্ধারের কথা বলে ওবামা তাঁর বক্তব্যে আমেরিকার ধনী ও দরিদ্রের মধ্যে ফারাক কমানোর আহ্বান জানান। কর আইনে গুরুত্বপূর্ণ সংস্কারের আহ্বান জানিয়েছেন প্রেসিডেন্ট। উচ্চবিত্তের ওপর করের হার বাড়ানোর প্রস্তাব করেছেন। বড় বড় ব্যাংক ও বাণিজ্যিক প্রতিষ্ঠানের ওপর করের হার বাড়ানো, কর্মজীবীদের ন্যূনতম মজুরি বাড়ানোর কথা বলেছেন তিনি। 
সীমিত আয়ের লোকজনের জন্য বর্ধিত কর সুবিধার ঘোষণা আছে ওবামার ভাষণে। স্বল্প আয়ের লোকজনের জন্য সন্তান প্রতিবছরে তিন হাজার ডলারের কর সুবিধা ঘোষণা করেছেন তিনি। আমেরিকার শিক্ষার্থীদের জন্য দুই বছরের কমিউনিটি কলেজ সম্পূর্ণ অবৈতনিক হবে বলে ঘোষণা দেন প্রেসিডেন্ট। অবৈধ অভিবাসীদের বৈধতা দেওয়ার জন্য ওবামা তাঁর পরিকল্পনার কথা জানান। অভিবাসনবিরোধী যেকোনো আইন প্রস্তাবে তিনি ভেটো দেবেন বলে উল্লেখ করেন। গৃহীত পদক্ষেপ উল্লেখ করে স্থায়ী অভিবাসন সংস্কার আইন প্রণয়নের জন্য আইনপ্রণেতাদের প্রতি আহ্বান জানান তিনি। নারীদের সমান মজুরি দিতে বললেন ওবামা
ওবামা তাঁর ভাষণে জঙ্গিবাদ দমনে নতুন কর্মকৌশল গ্রহণের আহ্বান জানিয়েছেন। আইএসের মতো জঙ্গিগোষ্ঠী দমনে শক্তি প্রয়োগের জন্য তিনি কংগ্রেসের অনুমোদন চেয়েছেন। গুয়ানতানামো বন্দিশিবির বন্ধ করাসহ গত ১৩ বছরের যুদ্ধ থেকে আমেরিকার উপলব্ধির কথা উঠে আসে ওবামার বক্তৃতায়। সরাসরি সেনা পাঠানোর বদলে মিত্র শক্তির সঙ্গে জোটবদ্ধ হয়ে শত্রু মোকাবিলার কৌশলের কথা জানান তিনি। পাকিস্তান থেকে প্যারিস—সর্বত্র জঙ্গি মোকাবিলায় আমেরিকা সর্বাত্মক শক্তি নিয়োগ করবে বলে তিনি উল্লেখ করেন। ওবামা তাঁর ভাষণে মধ্যবিত্ত জনগণের জীবনমান উন্নয়নে কর্মজীবীদের সবেতন ছুটি বাড়ানো, মার্কিন কর্মজীবীদের বছরে সাত দিনের সবেতন ব্যক্তিগত ছুটি নিশ্চিত করার আহ্বান জানান। ওবামা বলেন, ‘আমার সামনে আর কোনো নির্বাচন নেই। আমার একমাত্র লক্ষ্য—যা বিশ্বাস করি, তা বাস্তবায়ন করা।’ জনগণের জন্য কল্যাণকর কর্মসূচি বাস্তবায়নে রিপাবলিকানদের সহযোগিতা চান ওবামা। ওবামার বক্তব্যের সময় তাঁর দলের আইনপ্রণেতা এবং আমন্ত্রিত অতিথিরা দাঁড়িয়ে করতালি দিতে থাকেন। প্রেসিডেন্টের এ ভাষণের জবাব দেওয়ার জন্য রিপাবলিকান দলের পক্ষ থেকে ব্যাপক প্রস্তুতি নেওয়া হয়। কর বৃদ্ধি করে সরকারের ব্যয় বাড়ানোর কর্মসূচির ঘোর বিরোধিতা করে প্রতিক্রিয়া জানিয়েছে রিপাবলিকানরা। ওবামার ভাষণের পর রিপাবলিকান দলের নতুন সিনেটর জনি আর্নস্ট দলের পক্ষে বক্তব্য দেন। সরকারি ব্যয় বৃদ্ধির ঘোষিত সব কর্মসূচি আমেরিকার জনগণের জন্য কল্যাণকর নয় বলে উল্লেখ করেন তিনি।
