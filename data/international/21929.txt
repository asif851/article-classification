
আফগানিস্তানের রাজধানী কাবুলে আত্মঘাতী বোমা হামলায় ছয়জন নিহত হয়েছেন। আহত তিনজন। আজ সোমবার সকালে কাবুলে সরকারি গোয়েন্দা সংস্থার কার্যালয়ের পাশে এই আত্মঘাতী হামলার ঘটনা ঘটে।
বার্তা সংস্থা এএফপির প্রতিবেদনে বলা হয়, সকালের ব্যস্ত সময়ে মানুষ যখন কর্মস্থলের দিকে যাচ্ছিলেন, এ সময় ওই আত্মঘাতী বোমা হামলার ঘটনা ঘটে। হতাহত ব্যক্তিরা বেসামরিক ব্যক্তি। এখনো কেউ এই হামলার দায় স্বীকার করেনি।
দেশটির স্বরাষ্ট্র মন্ত্রণালয়ের মুখপাত্র নাজিব দানিশ বলেন, ‘আত্মঘাতী বোমা হামলায় একটি গাড়িতে থাকা ছয়জন বেসামরিক ব্যক্তি নিহত হয়েছেন। আহত তিনজন। হামলাকারীরা একটি টয়োটা সিডানে করে এসে গোয়েন্দা সংস্থার কার্যালয় পেরিয়ে যাওয়ার সময় বিস্ফোরণ ঘটায়। কাদের লক্ষ্য করে এই হামলা চালানো হয়েছে, এ ব্যাপারে এখনো নিশ্চিত হওয়া যায়নি। ঘটনাটি প্রধান সড়কে ঘটেছে।
আত্মঘাতী বোমা বিস্ফোরণের ঘটনায় ছয়জন নিহত হওয়ার তথ্যের সত্যতা দেশটির স্বাস্থ্য মন্ত্রণালয় নিশ্চিত করেছে।
গত শুক্রবার দেশটির দক্ষিণাঞ্চলীয় প্রদেশ কান্দাহারে পুলিশের একটি কার্যালয়ের কাছে বোমা বিস্ফোরণে ছয় পুলিশ কর্মকর্তার মৃত্যু হয়। এ ঘটনায় আফগানিস্তানের জঙ্গি সংগঠন তালেবানরা দায় স্বীকার করেছে। গত সপ্তাহে জাতীয় নিরাপত্তা পরিচালকদের প্রশিক্ষণকেন্দ্রের কাছেও বোমা হামলার ঘটনা ঘটে। ওই হামলার দায় স্বীকার করেছে জঙ্গি সংগঠন ইসলামিক স্টেট (আইএস)। এর আগে গত ৩১ মে কাবুলের কূটনৈতিক এলাকায় বোমা হামলার ঘটনায় ১৫০ জন নিহত হয়। আহত হয় কমপক্ষে ৪০০ জন।
