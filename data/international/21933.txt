
জিহাদি সংগঠন ইসলামিক স্টেটের (আইএস) একটি ‘কর্মপরিকল্পনা’ প্রকাশ করেছে যুক্তরাজ্যের দ্য গার্ডিয়ান পত্রিকা। ইরাক ও সিরিয়ায় আইএস কীভাবে একটি পূর্ণাঙ্গ রাষ্ট্র কায়েম করতে চায়, তার বিস্তারিত বিবরণ রয়েছে ওই ২৪ পৃষ্ঠার দলিলে।নৃশংস কর্মকাণ্ডের জন্য পরিচিত জঙ্গি সংগঠনটির নিজস্ব রাষ্ট্রব্যবস্থার পরিকল্পনায় রয়েছে সরকারের বিভিন্ন বিভাগ, কোষাগার এবং স্বনির্ভরতা অর্জনের লক্ষ্যে অর্থনৈতিক কর্মসূচি প্রভৃতি। স্বাস্থ্য, শিক্ষা, বাণিজ্য, যোগাযোগ এবং কর্মসংস্থানের বিষয়গুলো নিয়েও চিন্তাভাবনা রয়েছে ওই জঙ্গিদের। পাশাপাশি বৈদেশিক সম্পর্ক স্থাপন এবং তেল-গ্যাস ও অর্থনৈতিক অন্যান্য গুরুত্বপূর্ণ খাতের ওপর কেন্দ্রীয় নিয়ন্ত্রণ ইত্যাদি পরিকল্পনার তথ্যও রয়েছে ওই দলিলে।আইএসের নেতা আবু বকর আল-বাগদাদি ইরাক ও সিরিয়ার অংশজুড়ে ২০১৪ সালের ২৮ জুন ‘খেলাফত’ ঘোষণা করেন। সংগঠনটি ৫০ বছরের মধ্যে সবচেয়ে বেশি ধনী এবং ত্রাস সৃষ্টিকারী জিহাদি গোষ্ঠী হিসেবে পরিচিতি পেয়েছে। পশ্চিমা দেশগুলো ইরাক ও সিরিয়ায় আইএসকে লক্ষ্য করে বিমান হামলা চালাচ্ছে। এ পরিস্থিতিতে সংগঠনটির গোপন দলিল প্রকাশের ফলে জানা যাচ্ছে তারা যুদ্ধক্ষেত্রের বাইরেও কতটা সক্রিয়।‘আইএসের প্রশাসনিক নীতিমালা’ শিরোনামে গত বছর লেখা দলিলটি তাদের ‘প্রশাসনিক কর্মীদের’ প্রশিক্ষণের মৌলিক পাঠ হিসেবে তৈরি। এতে শিক্ষা, প্রাকৃতিক সম্পদ, শিল্প, জনসংযোগ, সেনাশিবিরসহ আইএসের সরকারের বিভিন্ন বিভাগ কেমন হবে, সেই চিত্র পাওয়া যায়।জুলাই থেকে অক্টোবর পর্যন্ত বিভিন্ন তারিখে লেখা ওই দলিলে রয়েছে আইএসের নিয়মিত বাহিনী ও পরীক্ষিত যোদ্ধাদের জন্য নিজস্ব প্রশিক্ষণশিবির স্থাপনের পরিকল্পনার বর্ণনা। সেখানে তাদের অস্ত্রশস্ত্র ও সামরিক পরিকল্পনার ক্ষেত্রে অত্যাধুনিক প্রযুক্তি ও কৌশল ব্যবহারের নির্দেশনা দেওয়ার কথাবার্তা রয়েছে।এই দলিলে প্রথমবার প্রকাশ পাচ্ছে যে আইএস শিশুদের যুদ্ধ করা শেখাতে সব সময়ই আগ্রহী। আবু আবদুল্লাহ নামের একজন মিসরীয়র লেখা দলিলটি পাওয়া যায় আইএসের পক্ষে কর্মরত একজন ব্যবসায়ীর কাছ থেকে। নিরাপত্তার বিষয়টি বিবেচনায় গার্ডিয়ান ওই ব্যবসায়ীর পরিচয় প্রকাশ করেনি। তিনি প্রায় ৩০টি দলিল ফাঁস করেছেন।
