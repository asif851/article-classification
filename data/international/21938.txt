
আর আসবে না মা-বাবা বা স্ত্রী-পুত্রের গুরুতর অসুস্থতার খবর জানিয়ে চার শব্দের সেই বিষণ্ন বার্তা: ‘ফাদার সিরিয়াস, কাম শার্প।’ টেলিগ্রামকে চিরদিনের জন্য বিদায় দিচ্ছে ভারত। আগামীকাল সোমবার থেকে বন্ধ হয়ে যাচ্ছে ১৬৩ বছর ধরে চলে আসা এই সেবা।মুঠোফোন আর ই-মেইলের কল্যাণে চিঠি যায় যায় করছে। তার আগেই বিদায় নিল টেলিগ্রাম। বিশাল ভারতে সুদীর্ঘকাল টেলিগ্রাম ছিল জরুরি খবর পাঠানোর প্রধান মাধ্যম। কেবল দুঃসংবাদ নয়, বড় আনন্দের খবর, শুভেচ্ছা বার্তা এমনকি পত্রিকায় সংবাদ পাঠানোর মাধ্যম ছিল এই টেলিগ্রাম। সেই টেলিগ্রাম হেরে গেল প্রগতির দৌড়ে। আজ রোববার রাত আটটার পর বিদায়ঘণ্টা বাজিয়ে শেষ হবে ভারতের টেলিগ্রাম যুগ।মুম্বাইয়ের কেন্দ্রীয় টেলিগ্রাম অফিসের জনসংযোগ কর্মকর্তা বৈশালী কুডলেকর সাংবাদিকদের বলেন, এখন মুঠোফোনের যুগে কেউ আর টেলিগ্রাম করেন না বললেই চলে। তা ছাড়া টেলিগ্রামের খরচ মুঠোফোনের চেয়ে অনেক বেশি।এদিকে শেষ টেলিগ্রাম করার সুযোগকে অনেকেই কাজে লাগাচ্ছেন। নিকটজনদের শুভেচ্ছা বার্তা পাঠাচ্ছেন টেলিগ্রাম করে। বলিউডের অনেক তারকাও টেলিগ্রামের মারফত শুভেচ্ছা জানাচ্ছেন।
