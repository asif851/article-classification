
 
সিরিয়ার বিদ্রোহীরা প্রতিবেশী দেশ লেবাননে গিয়ে হেজবুল্লাহর যোদ্ধাদের বিরুদ্ধে লড়াই করতে প্রস্তুত। বিদ্রোহীদের জোট ফ্রি সিরিয়ান আর্মির সামরিক প্রধান জেনারেল সেলিম ইদ্রিসের সাক্ষাত্কারের বরাত দিয়ে আজ বুধবার বিবিসি অনলাইনের খবরে এ কথা জানানো হয়।সেলিম ইদ্রিস অভিযোগ করেন, লেবাননভিত্তিক কট্টরপন্থী ইসলামি শিয়া গোষ্ঠী হেজবুল্লাহ সিরিয়ার ভেতর ঢুকে আসাদ বাহিনীর সঙ্গে মিলে যুদ্ধ করে যাচ্ছে। তিনি বলেন, হেজবুল্লাহকে ঠেকাতে সিরিয়ার ভেতরে তো বটেই, প্রয়োজনে লেবাননে গিয়ে তাদের বিরুদ্ধে লড়াই করা হবে।সাক্ষাত্কারে জেনারেল ইদ্রিস বলেন, হেজবুল্লাহ সিরিয়ার ভেতর ঢুকে হামলা চালিয়ে যাচ্ছে, অথচ হেজবুল্লাহকে বাধা দিতে লেবানন সরকার এখনো কোনো পদক্ষেপ নেয়নি।ইদ্রিস দাবি করেন, কুসেইর, ইদিলিব, আলেপ্পো ও রাজধানী দামেস্কসহ সিরিয়ার অধিকাংশ এলাকায় হেজবুল্লাহর বিপুলসংখ্যক যোদ্ধা ছড়িয়ে পড়েছে। তিনি জানান, হেজবুল্লাহকে মোকাবিলায় তিনি তাঁর কমান্ডারদের আপাতত সিরীয় ভূখণ্ডের ভেতরেই লড়াই করে যাওয়ার নির্দেশ দিয়েছেন।
তিনি বলেন, হেজবুল্লাহর যোদ্ধারা যদি সিরিয়ায় হামলা অব্যাহত রাখে এবং তাদের থামাতে লেবানন সরকার যদি কোনো পদক্ষেপ না নেয়, তবে সিরীয় বিদ্রোহীরাও তাদের মোকাবিলা করতে লেবাননের ভেতরে প্রবেশের অধিকার রাখে।
সিরিয়ার সেনারা লেবানন সীমান্তের কাছে কুসেইর শহরটি আবার পুরো নিয়ন্ত্রণে নিয়েছে বলে রাষ্ট্রীয় টেলিভিশনে প্রচারিত খবরে জানানো হয়। দুই সপ্তাহের বেশি সময় ধরে সেখানে প্রেসিডেন্ট বাশার আল আসাদের অনুগত সেনাদের সঙ্গে বিদ্রোহীদের প্রচণ্ড লড়াই চলেছে। হেজবুল্লাহর যোদ্ধারা এই লড়াইয়ে বাশারের অনুগত সেনাদের সহযোগিতা করেছে।
জাতিসংঘের তথ্যমতে, সিরিয়ায় দুই বছর ধরে চলা গৃহযুদ্ধে এ পর্যন্ত ৮০ হাজারেরও বেশি লোক নিহত হয়েছে। যুদ্ধের কারণে ১৫ লাখ মানুষ প্রতিবেশী দেশগুলোতে পালিয়ে গেছে।
