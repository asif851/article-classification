
আফগানিস্তানের জালালাবাদ শহরে আজ বুধবার সরকারি টেলিভিশন কেন্দ্রে হামলা চালিয়েছে সশস্ত্র সন্ত্রাসীরা। এতে অন্তত একজন বেসামরিক লোক এবং তিনজন হামলাকারী নিহত হয়েছেন। আহত হয়েছেন অন্তত ১৭ জন। জঙ্গিগোষ্ঠী ইসলামিক স্টেট (আইএস) এর দায় স্বীকার করেছে বলে এএফপির খবরে বলা হয়।
জালালাবাদ আফগানিস্তানের পূর্বাঞ্চলীয় প্রদেশ নানগারহারের রাজধানী। সেখানে অবস্থিত রেডিও টেলিভিশন আফগানিস্তান (আরটিএ) স্টেশনে প্রায় চার ঘণ্টাব্যাপী গোলাগুলি ও বিস্ফোরণ চলে। এ সময় টিভি স্টেশনের ভবনটিতে আটকা পড়েন সাংবাদিকেরা। হামলার শিকার আরটিএ ভবনের কাছাকাছিই জালালাবাদের গভর্নরের ভবন।
পরে আইএস এ হামলার দায় স্বীকার করে। আইএসের বার্তা সংস্থা আমাক ঘটনা চলার সময়ই ইনস্ট্যান্ট মেসেজ সার্ভিস টেলিগ্রামে জানায়, আইএস যোদ্ধারা জালালাবাদের সরকারি সম্প্রচারমাধ্যম ভবনে হামলা করেছে। উল্লেখ্য, পাকিস্তান সীমান্তবর্তী এ প্রদেশটিতে আইএসের উপস্থিতি আছে।
নানগারহার অঞ্চল তালেবানের শক্ত ঘাঁটি বলে পরিচিত। কিন্তু তারা এই হামলার দায় নেয়নি।
প্রাদেশিক গভর্নরের মুখপাত্র আতাউল্লাহ খুগিয়ানি বলেন, হামলার শুরুতে দুজন আত্মঘাতী বোমার বিস্ফোরণ ঘটান। তৃতীয় হামলাকারী ব্যক্তি নিরাপত্তা বাহিনীর সদস্যদের সঙ্গে গোলাগুলি করতে থাকেন। মারা যাওয়ার আগ পর্যন্ত লড়াই চালিয়ে যান তিনি।
আহত ১৭ জনের মধ্যে ৯ জনকেই হাসপাতাল থেকে ছেড়ে দেওয়া হয়েছে। এক স্বাস্থ্যকর্মী বলেন, বেশির ভাগ ব্যক্তি গুলির ক্ষত নিয়ে হাসপাতালে আসেন।
আফগানিস্তানের আইএসের প্রধান আবদুল হাসিব গত মাসের শেষে মার্কিন নেতৃত্বাধীন যৌথ বাহিনীর হামলায় নিহত হন। চলতি মাসে তাঁর মৃত্যুর কথা নিশ্চিত করা হয়।
গত মার্চ মাসে রাজধানী কাবুলে অবস্থিত দেশের সবচেয়ে বড় সামরিক হাসপাতালে হামলা চালায় আইএসের জঙ্গিরা। এ ছাড়া আইএস আফগানিস্তানে চালানো বড় কয়েকটি হামলার দায় স্বীকার করেছে।
গত মাসে নানগারহার প্রদেশেরই প্রত্যন্ত পার্বত্য এলাকায় জঙ্গিদের কথিত ভূগর্ভস্থ গোপন আস্তানা ধ্বংস করতে বিমান থেকে প্রচণ্ড শক্তিশালী বোমা ফেলে মার্কিন বাহিনী। জিবিইউ-৪৩/বি সিরিজের ওই বোমাটি মার্কিন সেনাবাহিনীতে ‘সব বোমার মা’ (এমওএবি) বলে পরিচিত। পারমাণবিক অস্ত্রের বাইরে যুক্তরাষ্ট্রের সবচেয়ে শক্তিশালী বোমা এটাই। পরে জানানো হয়, ওই হামলায় প্রায় ১০০ আইএস জঙ্গি নিহত হয়।
