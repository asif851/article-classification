
দক্ষিণ আফ্রিকায় রাবেলানি রামালি নামের এক ব্যক্তি ৩৫ বছর বয়স পর্যন্ত কৌমার্য ধরে রাখা নারীদের নগদ অর্থ ও পদক পুরস্কার হিসেবে দেওয়ার ঘোষণা দিয়েছেন। তিনি দাবি করেছেন, কিশোরী বয়সে অন্তঃসত্ত্বা হয়ে পড়া ও এইচআইভি ভাইরাসের সংক্রমণের বিরুদ্ধে সচেতনতা বাড়ানোর প্রয়াস হিসেবে তিনি এই ঘোষণা দিয়েছেন। গতকাল বুধবার বার্তা সংস্থা এএফপির এক প্রতিবেদনে এ কথা জানানো হয়েছে।
রাবেলানি রামালি লিম্পোপো প্রদেশের একটি প্রত্যন্ত এলাকায় স্বেচ্ছাসেবামূলক কাজে নিয়োজিত আছেন। তাঁর চার স্ত্রী ও পাঁচ মেয়ে। তাঁর ঘোষণা অনুযায়ী, দক্ষিণ আফ্রিকার যে মেয়েরা ৩৫ বছর বয়স পর্যন্ত কুমারীত্ব ধরে রাখবেন, তাঁদের এক লাখ র্যান্ড (৯,৩০০ ডলার) ও সোনার পদক দেওয়া হবে। ৩৫ বছরের কম বয়সী কুমারীদের বয়সভেদে অপেক্ষাকৃত কম অর্থ এবং রুপা ও ব্রোঞ্জের পদক দেওয়া হবে।
পুরস্কার পাওয়ার আগে রাবেলানির নিয়োগ করা চিকিত্সা কর্মকর্তা তাঁদের কৌমার্য পরীক্ষা করবেন। তিনি সনদ দিলেই তাঁদের পাস বলে ধরে নেওয়া হবে।
রাবেলানির এই ঘোষণায় দেশটিতে মিশ্র প্রতিক্রিয়ার সৃষ্টি হয়েছে। 
দ্য টাইমস পত্রিকাকে দেওয়া সাক্ষাত্কারে রাবেলানি বলেন, এর ফলে অনেক মেয়ে সর্বোচ্চ পুরস্কারের আশায় বেশিদিন কৌমার্য ধরে রাখায় আগ্রহী হবেন। তিনি নিজেকে দক্ষিণ আফ্রিকার কুমারী পদকের জনক বলেও দাবি করেন।
রাবেলানির নিয়োগ করা চিকিত্সক এমবোনিজ থারাগে বলেন, তিনি মনে করেন এটি এইচআইভি ও অপ্রাপ্ত বয়সে গর্ভধারণ ঠেকাতে ভূমিকা রাখবে।
উল্লেখ্য, দক্ষিণ আফ্রিকায় ৬৪ লাখ মানুষের দেহে এইচআইভি ভাইরাসের সংক্রমণ আছে। 
 
