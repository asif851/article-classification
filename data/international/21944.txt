
দিল্লির দুর্নীতিগ্রস্ত সরকারি প্রতিষ্ঠান ও কর্মকর্তাদের হাতেনাতে ধরতে হেলপলাইন চালু করেছেন মুখ্যমন্ত্রী অরবিন্দ কেজরিওয়াল।
টাইমস অব ইন্ডিয়া অনলাইনের খবরে জানানো হয়, গতকাল বুধবার দিল্লিবাসীর জন্য এই হেলপলাইন উদ্বোধন করেন আম আদমি পার্টির (এএপি) প্রধান। কাজ বা সেবার বিনিময়ে কোনো সরকারি প্রতিষ্ঠান ও কর্মকর্তা জনগণের কাছে ঘুষ দাবি করলে ওই নম্বরে ফোন করতে পারবেন দিল্লিবাসী।
ফোন নম্বরটিকে হেলপলাইন বলে অভিহিত করেছেন কেজরিওয়াল, যা ঘুষ দাবিকারীদের ধরতে সাহায্য করবে। তবে এটি অভিযোগ নম্বর নয়। ঘুষ দাবির বিষয়টি গোপনে অডিও বা ভিডিও করার কৌশল সম্পর্কে হেলপলাইন ব্যবহারকারীকে নির্দেশনা দেবে। এই গোপন রেকর্ডের মাধ্যমে প্রাথমিক তথ্যপ্রমাণ  দেওয়ার পর সন্দেহভাজন কর্মকর্তাদের হাতেনাতে ধরতে ফাঁদ পাতবে সরকারের দুর্নীতিবিরোধী দল।
কেজরিওয়াল দাবি করেছেন, প্রাথমিক তথ্যপ্রমাণ দেওয়ার ২৪ ঘণ্টার মধ্যে অভিযোগ ওঠা কর্মকর্তার বিরুদ্ধে ব্যবস্থা নেবে সরকারের সংশ্লিষ্ট বিভাগ। সকাল আটটা থেকে রাত ১০টা পর্যন্ত হেলপলাইনটি চালু থাকবে।
দিল্লিবাসীর উদ্দেশে কেজরিওয়াল বলেছেন, দুর্নীতি সমূলে উত্পাটনে সবাই একসঙ্গে কাজ করতে হবে।
ভারতের লোকসভা নির্বাচনে ৪৪ শতাংশ ভোটার এএপিকে ভোট দেবে বলে টাইমস অব ইন্ডিয়ার এক জনমত জরিপের ফলাফলে উঠে এসেছে। তবে কেজরিওয়াল ও কংগ্রেস নেতা রাহুল গান্ধীর চেয়ে বিজেপি নেতা নরেন্দ্র মোদির প্রধানমন্ত্রী হওয়ার সম্ভাবনা অধিক বলে সংখ্যাগরিষ্ঠ জনগণ মনে করেন। ভারতের জনবহুল আটটি শহরে এই জরিপ পরিচালিত হয়েছে।
লোকসভা নির্বাচনের তারিখ ঘোষণার পর থেকে সব ধরনের জনমত জরিপের ওপর নিষেধাজ্ঞা আরোপের বিষয়টি বিবেচনা করছে দেশটির সরকার। এপ্রিল-মে মাসে লোকসভা নির্বাচন হতে পারে।
