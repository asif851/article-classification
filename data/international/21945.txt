
সব নারী ক্রু নিয়ে যাত্রা শেষ করেছে একটি উড়োজাহাজ। ইন্ডিয়ান এয়ারলাইনস বলছে, তাদের ব্যতিক্রমী এই ফ্লাইট বিশ্বে প্রথম।
বিবিসির খবরে জানা যায়, নারীদের পরিচালিত এয়ার ইন্ডিয়ার ফ্লাইটটি নয়াদিল্লি থেকে সান ফ্রান্সিসকোর উদ্দেশে গত সোমবার (২৭ ফেব্রুয়ারি) রওনা হয়। শুক্রবার (৩ মার্চ) সেটি আবার নয়াদিল্লিতে ফিরে আসে।
এয়ার ইন্ডিয়া বলছে, বোয়িং ৭৭৭ ফ্লাইটটি প্রশান্ত মহাসাগরের ওপর দিয়ে যুক্তরাষ্ট্রে যায়। আর আটলান্টিক মহাসাগরের ওপর দিয়ে ফিরে আসে। ব্যতিক্রমী এ উদ্যোগ গিনেস ওয়ার্ল্ড রেকর্ডে অন্তর্ভুক্ত করার জন্য তারা আবেদন করেছে।
এয়ার ইন্ডিয়া আরও বলছে, ফ্লাইটের চেক ইন এবং গ্রাউন্ড হ্যান্ডেলিং কর্মী সবাই নারী ছিলেন। যে প্রকৌশলীরা উড়োজাহাজের প্রত্যয়নপত্র দেন, তাঁরা ছিলেন নারী। এমনকি এয়ার ট্রাফিক কন্ট্রোলাররাও—যাঁরা ফ্লাইটের আগমন ও নির্গমন তত্ত্বাবধান করেন, সবাই নারী।
এয়ার ইন্ডিয়া আরও বলছে, প্রতিবছর ৮ মার্চ আন্তর্জাতিক নারী দিবস উপলক্ষে তারা নারী পরিচালিত আরও ফ্লাইট চালু করবে।
