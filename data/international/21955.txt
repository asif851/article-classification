
জেইলিন ভ্যালেন্সিয়া ও লুই ভ্যালেন্সিয়া জুনিয়র যমজ ভাইবোন। বয়সের পার্থক্য দুই মিনিটের। কিন্তু দুজনের জন্ম হয়েছে দুটি ভিন্ন সালে। জেইলিন ভ্যালেন্সিয়ার জন্ম ২০১৫ সালে, আর লুই ভ্যালেন্সিয়ার ২০১৬ সালে।
যুক্তরাষ্ট্রের সান ডিয়েগোর একটি হাসপাতালে জন্ম হয় এ দুই ভাই-বোনের । ২০১৫ সালের ৩১ ডিসেম্বর রাত ১১টা ৫৯ মিনিটে ভূমিষ্ঠ হন জেইলিন; আর ২০১৬ সালের ১ জানুয়ারির ১২টা ১ মিনিটে ভূমিষ্ঠ হন লুই জুনিয়র। যমজ হওয়া সত্ত্বেও দুটি ভিন্ন সালে জন্ম হওয়ার এই ঘটনা নিয়ে সংবাদ প্রকাশ করেছে বিভিন্ন গণমাধ্যম।
কেজিটিভি নামে একটি টেলিভিশনের প্রতিবেদনে বলা হয়, এ বছরের জানুয়ারির শেষের দিকে ওই যমজ বাচ্চা দুটির জন্ম হওয়ার কথা ছিল। কিন্তু একটি বাচ্চা উল্টো অবস্থানে থাকায় মেডিকেল সেন্টারের চিকিৎসকেরা সময়ের আগেই মা মেরিবেল ভ্যালেন্সিয়াকে মেডিকেল সেন্টারে ডেকে নিয়ে আসেন।
বাচ্চা দুটির বাবা লুই ভ্যালেন্সিয়া বলেন, একসঙ্গে দুটি স্বাস্থ্যসম্মত বাচ্চা পাওয়া নতুন বছরের আশীর্বাদ। তিনি বলেন, ‘আমরা আসলে ঘড়ির দিকে তাকিয়ে ছিলাম। দেখছিলাম নতুন বছরের প্রথম সন্তানটি আমরাই জন্ম দিচ্ছি কি না!’
