
যুক্তরাষ্ট্রের ড্রোন হামলায় তেহরিক-ই-তালেবান পাকিস্তানের (টিটিপি) প্রধান হেকিমুল্লাহ মেহসুদ নিহত হয়েছেন। সংশ্লিষ্ট সূত্রের বরাত দিয়ে আজ শুক্রবার রাতে বার্তা সংস্থা রয়টার্স ও আল জাজিরা এ তথ্য জানিয়েছে।আল জাজিরাকে পাকিস্তানের একটি সূত্র জানান, ‘আমরা নিশ্চিত ড্রোন হামলায় হেকিমুল্লাহ মেহসুদ নিহত হয়েছেন।’পাকিস্তানের চারজন নিরাপত্তা কর্মকর্তা রয়টার্সকে জানান, হামলায় মেহসুদের দেহরক্ষী তারিক মেহসুদ এবং তাঁর গাড়ির চালক আবদুল্লাহ মেহসুদও নিহত হন।
একজন কর্মকর্তা বলেন, ওই ড্রোন হামলায় কমপক্ষে ২৫ জন লোক নিহত হয়েছে।
এদিকে পাকিস্তান তালেবানও মেহসুদের মৃত্যুর বিষয়টি নিশ্চিত করেছে।
মেহসুদ যুক্তরাষ্ট্রের ‘মোস্ট ওয়ান্টেড’ তালিকায় ছিলেন। তাঁকে ধরিয়ে দিতে ৫০ লাখ ইউএস ডলার পুরষ্কারও ঘোষণা করেছিল যুক্তরাষ্ট্র। মার্কিন ড্রোন হামলায় পূর্বসূরীর মৃত্যুর পর ২০০৯ সালে পাকিস্তানি তালেবানদের প্রধান হন তিনি। এর পর কয়েকবার তিনি মারা গেছেন বলে খবর প্রচার করা হয়।
