
কাতারের সঙ্গে উপসাগরীয় কয়েকটি দেশের চলমান সংকটের শিগগিরই অবসান ঘটবে বলে আশাবাদ ব্যক্ত করেছেন তুরস্কের প্রেসিডেন্ট রিসেপ তাইয়েপ এরদোয়ান। বৃহস্পতিবার রাজধানী ইস্তাম্বুলে টিআরপি ওয়ার্ল্ড ফোরামে তিনি এই আশাবাদ ব্যক্ত করেন।
সন্ত্রাসবাদে মদদদানের অভিযোগে রিয়াদের নেতৃত্বে সৌদি আরবসহ আরও কয়েকটি দেশ গত ৫ জুন কাতারের সঙ্গে কূটনৈতিক সম্পর্ক ছিন্ন করে। দেশগুলো দোহার কাছে ১৩টি দাবির একটি তালিকা পাঠিয়ে বলেছে, এগুলো না মানলে তাদের বিরুদ্ধে আরোপ করা নিষেধাজ্ঞা প্রত্যাহার করা যাবে না। এর মধ্যে কাতারে তুরস্কের সামরিক ঘাঁটি বন্ধ করার দাবিও ছিল।
প্রতিক্রিয়ায় এরদোয়ান বলেছেন, কাতার থেকে তুর্কি সেনাদের ফিরিয়ে নেওয়ার দাবিতে ‘তুরস্কের প্রতি অসম্মান’ করা হয়েছে। এ সময় কাতারের সঙ্গে এর আগে করা প্রতিরক্ষা চুক্তিতে অটল থাকার কথা জানিয়েছেন তিনি।
