
যুক্তরাজ্যের কার্ডিফে যৌন হেনস্তার দায়ে এক ইমামকে ১৩ বছরের কারাদণ্ড দিয়েছেন আদালত। মোহাম্মদ সাদিক (৮১) নামের ওই ব্যক্তি প্রাথমিক বিদ্যালয়ের শিশুদের ধর্মীয় বিষয় পড়াতেন।
ব্রিটিশ অনলাইন পত্রিকা দ্য ইনডিপেনডেন্টের খবরে বলা হয়েছে, বিচারক স্টিফেন হপকিন্স যৌন হেনস্তার দায়ে সাদিককে ১৩ বছর কারাদণ্ডাদেশ দেওয়ার পাশাপাশি অনির্দিষ্টকালের জন্য একজন যৌন অপরাধী হিসেবে নিবন্ধন করার আদেশ দিয়েছেন। রায় ঘোষণার পর বিচারক জানান, চারজন অভিযোগকারী এ ক্ষেত্রে সাহসী ভূমিকা রেখেছেন। ব্যক্তিগত ভয়ভীতির পাশাপাশি সাংস্কৃতিক বাধা অতিক্রম করা তাঁদের জন্য কঠিন ছিল।
প্রায় ৩০ বছর ধরে কার্ডিফের একটি মসজিদে পাঠদান করে আসছিলেন সাদিক। ১৯৯৬ থেকে ২০০৬ সাল পর্যন্ত ১০ বছরে তাঁর বিরুদ্ধে যেসব অভিযোগ ওঠে, তার মধ্যে বিচারক তাঁকে ১৪টি অপরাধে দোষী সাব্যস্ত করেছেন। এর মধ্যে ছয়টি অশোভন আচরণ ও আটটি যৌন নিগ্রহের ঘটনা রয়েছে।  ২০০৬ সালে দুটি মেয়ের অভিযোগের ভিত্তিতে পুলিশ সাদিকের বিরুদ্ধে তদন্ত শুরু করে। কিন্তু সাদিক তখন সে অভিযোগ অস্বীকার করেন। ২০১৬ সালে আবার অন্য দুজনের কাছ থেকে অভিযোগ এলে দ্বিতীয়বারের মতো তদন্ত শুরু করা হয়।
হংকংয়ে জন্মগ্রহণকারী সাদিক পরে পাকিস্তান চলে যান। ১৯৬৭ সালে যুক্তরাজ্যে যান। সাদিক ওই মসজিদ পরিচালনা পর্ষদের সদস্য। প্রাথমিক বিদ্যালয়ের ছাত্রছাত্রীদের ধর্মীয় শিক্ষার দায়িত্বে ছিলেন। সপ্তাহে চার দিন স্কুলের পাঠ শেষে শিক্ষার্থীরা তাঁর কাছে ধর্মীয় শিক্ষা নিত।
