
মার্কিন যুদ্ধবিমান থেকে ইরাকি জিহাদিদের ওপর শনিবার আবারও হামলা চালানো হয়েছে। ইরাকের উত্তর-পশ্চিমাঞ্চলের সিনজার পার্বত্য এলাকায় জিহাদিদের ঘেরাওয়ের মধ্যে থাকা হাজার হাজার বেসামরিক মানুষকে উদ্ধারের অঙ্গীকার করেছেন যুক্তরাষ্ট্রের প্রেসিডেন্ট বারাক ওবামা।জঙ্গিদের দমনের লক্ষ্যে ইরাকে একটি ব্যাপক-ভিত্তিক সরকার গঠনের জন্য দেশটির রাজনীতিবিদদের প্রতি শনিবার আহ্বান জানিয়েছেন জাতিসংঘের মহাসচিব বান কি মুন। এদিকে বিপন্ন মানুষদের জন্য খাবার ও পানি সরবরাহের মার্কিন উদ্যোগে যু্ক্তরাজ্য ও ফ্রান্স যোগ দিয়েছে। খবর এএফপি, রয়টার্স, বিবিসি, সিএনএন ও আল-জাজিরার।সুন্নিপন্থী সংগঠন ইসলামিক স্টেটের (আইএস) জঙ্গিরা সংখ্যালঘু ইয়াজিদি সম্প্রদায়সহ স্থানীয় বহু বেসামরিক মানুষকে দেশটির সিনজার পার্বত্য এলাকায় সপ্তাহ ধরে আটকে রেখেছে।ইরাকি কর্মকর্তারা জানান, গত শনিবার মার্কিন বিমান হামলায় আইএসের ১৬ জন যোদ্ধা নিহত হয়েছে। সিনজার পার্বত্য এলাকায় ইরাকি বাহিনীর বিমান হামলায় আইএসের আরও ৪৫ জঙ্গি গত শুক্রবার নিহত হয়।সামরিক সূত্র জানায়, মার্কিন যুদ্ধবিমানের পাশাপাশি পণ্যবাহী কয়েকটি বিমান থেকে শনিবার ইয়াজিদি জনগোষ্ঠীর জন্য তিন হাজার ৮০৪ গ্যালন বিশুদ্ধ পানি ও ১৬ হাজার ১২৮ প্যাকেট খাবার ফেলা হয়। কিন্তু সিনজার এলাকায় আটকে পড়া প্রায় ৪০ হাজার ইয়াজিদির জন্য ওই সরবরাহ অপর্যাপ্ত বলে জাতিসংঘের একজন কর্মকর্তা জানিয়েছেন। ইয়াজিদি সম্প্রদায়ের একজন নেতা বলেন, তাঁরা এই গ্রীষ্মের প্রচণ্ড গরমে খাবার ও পানির অভাবে ধুঁকছেন।মার্কিন প্রেসিডেন্ট ওবামা শনিবার বলেছেন, ইরাকে আইএসের সম্ভাব্য গণহত্যা ঠেকাতে তাঁদের অভিযান শুরু হয়েছে। সুন্নি জঙ্গিদের দমন করে সেখানে স্থিতিশীলতা ফিরিয়ে আনতে সময় লাগবে। তিনি বলেন, এ পরিস্থিতিতে যুক্তরাষ্ট্র সেখান থেকে দৃষ্টি ফিরিয়ে নিতে পারে না।বান কি মুনের আহ্বান: জঙ্গিদের দমনে একটি ব্যাপকভিত্তিক সরকার গঠনের জন্য ইরাকের রাজনীতিবিদদের প্রতি শনিবার আহ্বান জানিয়েছেন জাতিসংঘের মহাসচিব বান কি মুন। আইএসের সুন্নি জঙ্গিরা এখন দেশটির বড় অংশের জন্য হুমকি হয়ে দাঁড়িয়েছে। শিয়া সম্প্রদায়ের নেতৃত্বাধীন সরকার ওই জিহাদিদের মোকাবিলায় হিমশিম খাচ্ছে। গত এপ্রিলে অনুষ্ঠিত নির্বাচনের পর নতুন প্রধানমন্ত্রী বাছাইয়ের বিষয়টি নিয়ে দেশটির পার্লামেন্টে অচলাবস্থা সৃষ্টি হয়। শিয়া প্রধানমন্ত্রী নুরি আল-মালিকি ২০০৬ সালে ক্ষমতায় আসেন। এবারের নির্বাচনের পর তিনি তৃতীয় মেয়াদে প্রধানমন্ত্রী হতে চাইলেও দেশটির সংখ্যালঘু সুন্নি আরব ও কুর্দি জনগোষ্ঠী তাঁর পরিবর্তে অন্য কাউকে সরকারপ্রধান হিসেবে দেখতে চায়।ব্রিটিশ ও ফরাসি সহায়তা: ইরাকের উত্তরাঞ্চলে আটকে পড়া বেসামরিক লোকজনের জন্য বিমান থেকে পানি, খাদ্য ও অন্যান্য সামগ্রী দিয়েছে যুক্তরাজ্য। দেশটির কর্মকর্তারা গতকাল বলেন, শনিবার রাতে প্রথম দফায় ইয়াজিদি সংখ্যালঘুদের জন্য তাঁবু, পানির ফিল্টার, সৌরশক্তিচালিত বাতি প্রভৃতি সরবরাহ করা হয়েছে। এদিকে ফরাসি খাবারসামগ্রী বিতরণের কার্যক্রম পর্যবেক্ষণের জন্য ফ্রান্সের পররাষ্ট্রমন্ত্রী লরাঁ ফাবিয়া গতকাল রোববার বাগদাদে পৌঁছান। ফাবিয়া পরে ইরবিল সফরে যাবেন বলে কুর্দি কর্মকর্তারা জানিয়েছেন।ইয়াজিদিদের সহায়তায় কুর্দিরা: ইয়াজিদি সম্প্রদায়ের সহায়তায় এগিয়ে এসেছে কুর্দি বাহিনী। তারা অবরুদ্ধ সিনজার পার্বত্য এলাকা থেকে বেরিয়ে আসার জন্য একটি পথ তৈরি করেছে বলে দাবি করেছে। এতে ইয়াজিদিরা বেরিয়ে আসার সুযোগ পাবে বলে ধারণা করা হচ্ছে।ইরাকি আকাশসীমা এড়ানো হচ্ছে: কুয়েতের বিমান সংস্থা কুয়েত এয়ারওয়েজ জঙ্গি হামলার আশঙ্কায় এখন থেকে ইরাকি আকাশপথ পরিহার করে চলবে। প্রতিষ্ঠানটির কর্মকর্তারা গতকাল বলেন, তাঁদের উড়োজাহাজগুলো বিকল্প পথে ইরান, সৌদি আরব ও মিসরের ওপর দিয়ে চলাচল করবে।
