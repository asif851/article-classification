
অ‌্যাপভিত্তিক ট‌্যাক্সি সেবা নেটওয়ার্ক উবার বৈদ্যুতিক উড়ন্ত ট্যাক্সি চালু করছে। আর এই ট্যাক্সি চালু করার লক্ষ্যে ব্রাজিলের উড়োজাহাজ নির্মাতা প্রতিষ্ঠান এমব্রায়ের এসএর সঙ্গে কাজ করছে উবার। গতকাল শুক্রবার এমব্রায়ের এসএর মুখ্য নির্বাহী কর্মকর্তা এ কথা জানান।
বার্তা সংস্থা রয়টার্স খবরে এ কথা জানানো হয়। এমব্রায়ের মুখ্য নির্বাহী পাওলো সেজার ডি সুজা সাংবাদিকদের বলেন, উবারের সঙ্গে তাঁদের এই অংশীদারত্বে বাণিজ্যিক নীতি ও আর্থিক বিষয়াদি এখনো নির্ধারণ হয়নি। তবে ২০২৪ সালের মধ্যে বৈদ্যুতিক উড়ন্ত ট্যাক্সি চালু করছে উবার।
এর আগে গত মাসে উবারের চিফ প্রোডাক্ট অফিসার জেফ হোল্ডেন বলেছিলেন, ২০২৩ সালে তাঁরা আন্তশহর উড়ন্ত ট্যাক্সি সেবা শুরু করবেন।
সৌজা বলেন, আড়াআড়ি উড্ডয়ন ও অবতরণ (ভার্টিক্যাল টেক-অফ অ্যান্ড ল্যান্ডিং-ভিটিওএল) সক্ষম প্রস্তাবিত উড়োজাহাজটি কী ধরনের হবে, তা শিগগিরই দুই কোম্পানি চূড়ান্ত করবে।
৮০০ থেকে ১০০০ মিটার উচ্চতায় চলার উপযোগী এবং পাইলটসহ চার আরোহী ধারণক্ষমতার এক টন ওজনের উড়ন্ত যান নিয়ে কাজ করছেন এমব্রায়ের প্রকৌশলীরা। সুজা বলেন, এই বিমান ব্যাটারিতে চলবে, যা চার্জ হতে সময় নেবে পাঁচ মিনিট।
ঢাকা ছাড়াও বিশ্বের আরও ৭৪টি শহরে উবার সেবা দিয়ে আসছে।
