
ফিলিস্তিনিদের মুক্তিসংগ্রামের নেতা ইয়াসির আরাফাতের মৃত্যুবার্ষিকীতে বিবদমান দুই ফিলিস্তিনি দল ফাতাহ ও হামাসের পুরোনো দ্বন্দ্ব প্রকট হয়ে উঠল। গতকাল মঙ্গলবার পশ্চিম তীরের রামাল্লায় আরাফাতের মৃত্যুবার্ষিকী উপলক্ষে আয়োজিত সমাবেশে ফিলিস্তিনের প্রেসিডেন্ট মাহমুদ আব্বাস গত শুক্রবারে ফাতাহর সদস্যদের বাড়িতে চালানো বোমা হামলায় হামাসের হাত ছিল বলে অভিযোগ করেন। তবে হামাস এই অভিযোগ অস্বীকার করে। খবর আল-জাজিরা ও রয়টার্স।গতকাল ১১ নভেম্বর ছিল ইয়াসির আরফাতের দশম মৃত্যুবার্ষিকী। ২০০৪ সালের এই দিনে ফ্রান্সের রাজধানী প্যারিসে মারা যান তিনি। ফিলিস্তিনে বিভিন্ন অনুষ্ঠানের মাধ্যমে গতকাল তাঁর মৃত্যুবার্ষিকী পালিত হয়।শুক্রবার আব্বাস অনুসারীদের বাড়িতে হামলায় সামান্য ক্ষতি হয়, তবে এতে কেউ আহত হয়নি। ওই বোমা হামলায় আরাফাতের মৃত্যুবার্ষিকী উপলক্ষে আয়োজিত একটি মঞ্চ ক্ষতিগ্রস্ত হয়।মাহমুদ আব্বাস তাঁর ভাষণে বলেন, ‘কারা ওই হামলা চালিয়েছে? হামাসের নেতৃত্বই এই কাজ করেছে। ওরাই দায়ী।’আব্বাসের এই বক্তব্য প্রত্যাখ্যান করেছে হামাস। দলটির মুখপাত্র ফওজি বারহৌম এক প্রতিক্রিয়ায় বলেন, উত্তেজনা সৃষ্টির জন্যই আব্বাস এমন বক্তব্য দিয়েছেন। এ ধরনের দলীয় ও ঘৃণ্য কথাবার্তার উদ্দেশ্য ভালো নয়। হামাস বা গাজার মানুষের জন্য এটা ভালো কিছু বয়ে আনবে না।সহিংসতায় দুই ইসরায়েলি নিহত: ইসরায়েলের রাজধানী তেলআবিব এবং অধিকৃত ফিলিস্তিনি ভূখণ্ড পশ্চিম তীরে গত সোমবার দুটি পৃথক ঘটনায় ছুরিকাঘাত হয়ে এক ইসরায়েলি সেনা ও এক নারী নিহত হয়েছেন। উভয় ক্ষেত্রে হামলাকারী ফিলিস্তিনি। ওই সহিংসতার পর ইসরায়েল গতকাল দেশজুড়ে নিরাপত্তা জোরদার করে।
