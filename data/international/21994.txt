
পোল্যান্ডের রাজধানী ওয়ারশ শহরে চলমান জাতিসংঘ জলবায়ু সম্মেলনে পরিবেশসংক্রান্ত ন্যায়বিচার নিশ্চিত করার দাবিতে হাজারো মানুষ গত শনিবার রাজপথে বিক্ষোভ করেছে।সম্মেলনের আলোচনায় প্রত্যাশিত অগ্রগতি না হওয়ায় সমালোচনা করেন সুশীল সমাজের নেতারা। পরিবেশবাদীরাও সম্মেলনের পরিস্থিতি নিয়ে ক্ষোভ প্রকাশ করেন।পুলিশের উপস্থিতিতে প্রায় তিন হাজার মানুষ ওয়ারশর কেন্দ্রস্থলে অবস্থিত প্যালেস অব কালচার থেকে শুরু করে ন্যাশনাল স্টেডিয়াম পর্যন্ত মিছিল করে। ওই স্টেডিয়ামেই অনুষ্ঠিত হচ্ছে এবারের জলবায়ু সম্মেলন। কয়েকটি বেসরকারি সংগঠনের (এনজিও) প্রতিনিধিরা সম্মেলনে আলোচনার ধরন নিয়ে উদ্বেগ প্রকাশ করেন। তাঁরা জাতিসংঘের জলবায়ুবিষয়ক প্রধান ক্রিস্টিয়ানা ফিগুয়েরেসের সমালোচনাও করেন। পোল্যান্ডের আয়োজনে গতকাল সোমবার একটি কয়লাবিষয়ক সম্মেলনে যোগ দেওয়ার সিদ্ধান্ত নিয়ে বিতর্কিত হন ফিগুয়েরেস। বিদ্যুৎ উৎপাদনকেন্দ্রে কয়লার প্রথাগত ব্যবহার বৈশ্বিক উষ্ণতা বৃদ্ধির জন্য দায়ী কার্বন নিঃসরণের একটি বড় কারণ।ডব্লিউডব্লিউএফের জলবায়ু ও জ্বালানিবিষয়ক প্রধান সামান্থা স্মিথ বলেন, ‘বিভিন্ন দেশের সরকার এখানে এলেও আমরা পেছনের দিকে যাচ্ছি।বিষয়টি সাংঘাতিক হতাশাজনক। আশা করছি, আগামী সপ্তাহের মধ্যে সত্যিকারের অগ্রগতি হবে। কিন্তু এর ব্যতিক্রম হলে এখানে বিভিন্ন দেশের প্রতিনিধিদের উপস্থিতি নিয়ে আমাদের অবশ্যই প্রশ্ন তুলতে হবে।’ হাফিংটন পোস্ট।
