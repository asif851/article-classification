
মালয়েশিয়ায় একটি বারে গ্রেনেড হামলায় আটজন আহত হয়েছে। এর মধ্যে একজন চীনের নাগরিক। আজ মঙ্গলবার ভোরে মালয়েশিয়ার রাজধানী কুয়ালালামপুরের শহরতলি পুচংয়ের মোভিদা বারে এ হামলার ঘটনা ঘটেছে বলে রয়টার্সের খবরে জানানো হয়।খবরে বলা হয়, কর্তৃপক্ষ এটাকে জঙ্গি হামলা নয় বলে উড়িয়ে দিয়েছে। হামলার নেপথ্য কারণ হিসেবে ব্যবসায়িক দ্বন্দ্ব, প্রতিশোধপরায়ণতা বা টার্গেট কিলিংকে ধরা হচ্ছে। হামলার ঘটনা যখন ঘটে, তখন বারে বসে কয়েকজন ইউরো ফুটবল টুর্নামেন্টের খেলার সরাসরি সম্প্রচার দেখছিল।সেলাঙ্গর প্রদেশের ডেপুটি পুলিশপ্রধান আবদুর রহিম জাফর সাংবাদিকদের বলেছেন, ঘটনার সঙ্গে কারা জড়িত, তা তদন্ত করা হচ্ছে। ব্যবসায়িক দ্বন্দ্ব, প্রতিশোধপরায়ণতা অথবা এক বা একাধিক ব্যক্তিকে হত্যার টার্গেট করে এ হামলা চালানো হতে পারে।২০১৪ সালে কুয়ালালামপুরের একটি বারের বাইরে একইভাবে বোমা হামলার ঘটনায় একজন নিহত এবং ১২ জন আহত হয়েছিল।
