
ব্রেক্সিট নিয়ে দ্রুত আলোচনা শুরু করতে যুক্তরাজ্যের প্রতি আহ্বান জানিয়েছেন জার্মান চ্যান্সেলর অ্যাঙ্গেলা ম্যারকেল। ইউরোপীয় ইউনিয়নের সঙ্গে আলোচনা শুরু করতে তিনি প্রস্তুত বলেও জানান।
আজ শনিবার বিবিসি অনলাইনের খবরে জানানো হয়, মেক্সিকো সফরকালে এক সংবাদ সম্মেলনে ম্যারকেল বলেন, আমরা যুক্তরাজ্যের নির্বাচনের জন্য অপেক্ষা করছিলাম। শিগগিরই এই আলোচনা শুরু হবে। ইইউয়ের ২৭ সদস্য দেশের প্রয়োজনকে আমরা সমর্থন করব। যুক্তরাজ্য নিজেদের চাহিদার কথা জানাবে।
ম্যারকেল বলেন, আমরা যুক্তরাজ্যের ভালো বন্ধু থাকতে চাই। ইউরোপীয় ইউনিয়নের অংশ না থাকলেও যুক্তরাজ্য ইউরোপের অংশ।
ইইউ ছেড়ে যাওয়ার ওপর গত বছরের জুন মাসে গণভোট হয়। এরপর থেরেসা মে যুক্তরাজ্যের প্রধানমন্ত্রী হন। ব্রেক্সিট ইস্যুতে বৃহত্তর জনসমর্থনের আশায় মে আগাম নির্বাচন ডাকেন। তবে পার্লামেন্টে সংখ্যাগরিষ্ঠতা পাননি তিনি।
