
সৌদি আরবের বাদশাহ আবদুল্লাহ বিন আবদুল আজিজ স্থানীয় সময় গতকাল বৃহস্পতিবার দিবাগত রাত একটায় ইন্তেকাল করেছেন (ইন্না লিল্লাহি ওয়া ইন্না ইলাহি রাজিউন)। তাঁর ভাই সালমান বিন আবদুল আজিজ আল সৌদ নতুন বাদশাহ হয়েছেন।সৌদি রাজসভার দেওয়া বিবৃতির বরাত দিয়ে আজ শুক্রবার এএফপির খবরে জানানো হয়, মৃত্যুকালে বাদশাহ আবদুল্লাহর বয়স হয়েছিল প্রায় ৯০ বছর। নিউমোনিয়াজনিত সমস্যায় তিনি ডিসেম্বর থেকে হাসপাতালে ভর্তি ছিলেন। নলের মাধ্যমে তাঁর শ্বাস-প্রশ্বাসের ব্যবস্থা করা হয়েছিল।কেমন হবেন নতুন সৌদি বাদশাহ?বিবৃতিতে জানানো হয়, আজ বাদ আসর আবদুল্লাহর মরদেহ দাফন করা হবে। একই সঙ্গে ৭৯ বছর বয়সী নতুন বাদশার প্রতি আনুগত্য প্রকাশের জন্য রাজ প্রাসাদে সবাইকে আমন্ত্রণ জানানো হয়। সৌদি আরবের বাদশাহ আবদুল্লাহ বিন আবদুল আজিজের মৃত্যুতে বাংলাদেশের রাষ্ট্রপতি মো. আবদুল হামিদ এবং প্রধানমন্ত্রী শেখ হাসিনা শোক প্রকাশ করেছেন। শোকবার্তায় তাঁরা মরহুমের রুহের শান্তি কামনা করেন এবং শোকসন্তপ্ত পরিবারের সদস্যদের প্রতি সমবেদনা জানান। আবদুল্লাহর মৃত্যুতে মার্কিন প্রেসিডেন্ট বারাক ওবামা সৌদি রাজপরিবার ও নাগরিকদের প্রতি গভীর সমবেদনা জানিয়েছেন। আরব বিশ্বে সৌদি আরব তাঁদের সবচেয়ে ঘনিষ্ঠ মিত্র। আবদুল্লাহ ২০০৫ সালে সৌদি বাদশাহ হিসেবে অভিষিক্ত হন।
