
সে এমন এক বার্গার, যার দাম দিয়ে স্বচ্ছন্দে মালদ্বীপে রাজকীয় এক সফর দেওয়া যায়। হাংকি টঙ্ক নামের পশ্চিম লন্ডনের একটি চেলসি রেস্তোরাঁ এই হ্যামবার্গার বানিয়েছে। দাবি করা হচ্ছে, এটাই বিশ্বের সবচেয়ে দামি বার্গার। দাম ১১ হাজার ২৩৭ দশমিক ৫০ পাউন্ড। বাংলাদেশি মুদ্রায় তা ১৩ লাখ ৯৮ হাজার ২৮২ টাকা। 
আজ বুধবার টাইমস অব ইন্ডিয়া অনলাইনের খবরে জানানো হয়, বার্গারটি সামুদ্রিক মাছের ডিমের পাশাপাশি সোনার পাতা দিয়ে শোভিত করা হয়েছে। এটি বানাতে সময় লেগেছে তিন সপ্তাহ। বার্গারটিতে রয়েছে কোব ওয়াগইয়ো গরুর মাংসের চপ, নিউজিল্যান্ডের হরিণের মাংস, পনির, ইরানি জাফরান, কানাডার গলদা চিংড়ি, বিশেষ শূকরের মাংস, হাঁসের ডিম প্রভৃতি। সবশেষে দেওয়া হয়েছে আম আর শ্যাম্পেনের ছোঁয়া। বার্গারটিতে মোট ১৪টি উপাদান রয়েছে, যার প্রতিটির মূল্য ৭৮ দশমিক ৫০ পাউন্ড। বার্গারটিতে মোট দুই হাজার ৬১৮ ক্যালরি শক্তি রয়েছে, যা একজন পূর্ণবয়স্ক লোকের দৈনিক প্রয়োজনীয় শক্তির তুলনায় বেশি। 
