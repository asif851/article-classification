
চীনে বসবাসরত তিব্বতিরা গতকাল শনিবার নীরবে তাদের নির্বাসিত নেতা দালাই লামার ৭৮তম জন্মদিন পালন করেছে। চীন কর্তৃপক্ষ তাদের ধর্মীয় নেতাকে পছন্দ না করায় বরাবরই চীনের বিভিন্ন স্থানে অবস্থানরত তিব্বতিরা নীরবে-নিভৃতে তাঁকে স্মরণ করে থাকে।গতকাল চীনের পশ্চিম কিংহাই প্রদেশের চাবাচা কাউন্টির রাস্তাগুলো ছিল একেবারে শান্ত। চীনা কর্তৃপক্ষ সাময়িকভাবে তিব্বতিদের প্রতি নমনীয় রয়েছে। খোলামেলাভাবে ‘বিদ্রোহী’ নেতার জন্মদিন উদ্যাপন করলে পরিবেশ বিপন্ন হতে পারে—এমন আশঙ্কাতেই কোনো ঘটা করেনি তিব্বতিরা।কিংহাই প্রদেশের কুমবুম মঠের সন্ন্যাসী খেদ্রুব বলেন, ‘দালাই লামার জন্মদিন উদ্যাপনে বিশেষ দিনের জন্য অপেক্ষা করার প্রয়োজন নেই। আমরা প্রতিদিনই তা করি।’ রয়টার্স।
