
আলোচিত উত্তর-পশ্চিম সমুদ্রপথের মানচিত্র তৈরির অভিযানে বের হওয়া নিখোঁজ একটি ব্রিটিশ জাহাজের খোঁজ মিলেছে। প্রায় ১৬০ বছর আগে অভিযানে বের হয়ে নিরুদ্দেশ হয়ে যায় দুটি ব্রিটিশ জাহাজ। কানাডার প্রধানমন্ত্রী স্টিফেন হারপার জাহাজটি পাওয়ার এ ঘোষণা দিয়েছেন। ১৮৪৫ সালে ব্রিটিশ অভিযাত্রী স্যার জন ফ্রাঙ্কলিনের নেতৃত্বে ১২৯ জনের একটি দল এরেবুস ও টেরর নামে দুটি জাহাজে চড়ে উত্তর মেরু অঞ্চলে সমুদ্রপথের মানচিত্র তৈরিতে অভিযান শুরু করে। পরে মেরু অঞ্চলের কানাডা অংশে জাহাজ দুটি নিখোঁজ হয়। কানাডার সরকার ২০০৮ সালে নতুন করে এ রহস্য উন্মোচনের চেষ্টায় নামে। সুমেরু অঞ্চলের বহু বছরের জমাট বরফ গলে যাওয়ার ফলে ওই পথে সম্প্রতি জাহাজ চলাচল সুগম হয়েছে। বহু তল্লাশির পর অবশেষে হারিয়ে যাওয়া ওই জাহাজের একটির হদিস মিলেছে কিং উইলিয়াম দ্বীপ ও ভিক্টোরিয়া প্রণালির মাঝামাঝি সমুদ্রগর্ভে। বিবিসি
