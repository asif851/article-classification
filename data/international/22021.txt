
মানবপাচার রোধে দক্ষিণ ভূমধ্যসাগরে নতুন করে অভিযান শুরু করতে যাচ্ছে ইউরোপীয় ইউনিয়ন (ইইউ)। আজ বুধবার বিবিসি অনলাইনের প্রতিবেদনে এ তথ্য জানানো হয়।  ‘সোফিয়া’ নামের ওই অভিযানে সন্দেহভাজন নৌযান ধরা, তল্লাশি, জব্দ ও ঘুরিয়ে দেওয়ার কাজ করবে সংশ্লিষ্ট দেশের নৌবাহিনী। অভিযানের সদর দপ্তর রোমে। চলতি বছর এ পর্যন্ত এক লাখ ৩০ হাজারের বেশি শরণার্থী ও অভিবাসনপ্রত্যাশী উত্তর আফ্রিকার উপকূল থেকে ইউরোপে প্রবেশ করেছে। সাগর পাড়ি দিতে গিয়ে ডুবে প্রাণ হারিয়েছে দুই হাজার ৭০০ জনের বেশি মানুষ। শরণার্থীদের ঢলে সংকটে পড়েছে ইউরোপ। সংকটের সমাধান নিয়ে ইইউভুক্ত দেশগুলো মতবিরোধে জড়িয়েছে। মানবপাচার রোধে গত জুনে প্রথম পর্যায়ের অভিযান চালিয়েছিল ইইউ। ওই অভিযানের নাম ছিল ‘ইইউনেভফর মেড’। ‘সোফিয়া’ দ্বিতীয় পর্যায়ের অভিযান।
