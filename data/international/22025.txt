
ভারতে পঞ্চম দফার লোকসভা নির্বাচনে আজ বৃহস্পতিবার ১২টি রাজ্যের ১২১টি আসনে ভোট গ্রহণ শুরু হয়েছে। নয় দফার মধ্যে আজকের ভোটই সবচেয়ে বড়।এনডিটিভি ও টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, ক্ষমতাসীন ইউপিএ সরকারের স্বরাষ্ট্রমন্ত্রী সুশীল কুমার সিন্ধে, নন্দন নিলেকানি, সাবেক প্রধানমন্ত্রী এইচ ডি দেবগৌড়া, যশোবন্ত সিং, অভিনেতা শত্রুঘ্ন সিনহাসহ প্রভাবশালী অনেক প্রার্থীর জয়-পরাজয় নির্ধারিত হবে আজ।কর্ণাটক: কর্ণাটক রাজ্যের ২৮টি আসনে ভোট হচ্ছে। এসব আসনের মধ্যে আজ সবার দৃষ্টি বেঙ্গালুরু দক্ষিণ আসন ও হাসান আসনে। বেঙ্গালুরু দক্ষিণে কংগ্রেস সদস্য, সাবেক আমলা ও ধনকুবের নন্দন নিলকেনি লড়ছেন। তাঁর বিপক্ষে রয়েছেন বিজেপির পাঁচবারের লোকসভার সদস্য অনন্ত কুমার। ইতিহাসে লোকসভায় প্রতিদ্বন্দ্বী প্রার্থীদের মধ্যে নিলকেনি সবচেয়ে বেশি সম্পদের মালিক। এই আসনে আম আদমি পার্টির (এএপি) প্রার্থী নিনা কুমার। আর হাসান আসনে জনতা দলের (এস) হয়ে লড়ছেন সাবেক প্রধানমন্ত্রী দেবগৌড়া। ৮২ বছর বয়সী এই নেতা জানিয়ে দিয়েছেন, এটাই তাঁর শেষ নির্বাচন।রাজস্থান: রাজস্থানের ২০টি আসনে আজ তিন কোটি ৮০ লাখ ভোটার ভোট দিচ্ছেন। এসব আসনে মোট প্রার্থী ২৩৯ জন। এই রাজ্যে উল্লেখযোগ্য আসনের মধ্যে আছে বারমার। এই আসনে প্রার্থী হয়েছেন বিজেপি থেকে বহিষ্কৃত সাবেক মন্ত্রী যশোবন্ত সিং। তিনি স্বতন্ত্র প্রার্থী হিসেবে লড়ছেন বিজেপির সোনারাম চৌধুরীর সঙ্গে। তিনি শেষ পর্যন্ত দলের বাইরে গিয়েও জিততে পারেন কি না, সেটি দেখার বিষয়।
উত্তর প্রদেশ: এই রাজ্যের ১১টি আসনে ভোট হচ্ছে আজ। ভোটার এক কোটি ৮০ লাখ। প্রার্থী ১৫১ জন। এই পর্বে আছেন সাবেক কেন্দ্রীয় মন্ত্রী গান্ধী পরিবারের সদস্য মানেকা গান্ধী, সন্তোষ গাংগোয়ার, সালিম শেরওয়ানি, ধর্মেন্দ্র যাদব ও বেগম নূর বানুর মতো হেভিওয়েট প্রার্থী। মানেকা গতবার আওলা আসন থেকে জিতেছিলেন। এবার তিনি বিজেপির টিকিট নিয়ে তাঁর পুরোনো আসন পিলিভিতে ফেরত এসেছেন। যে ১১টি আসনে নির্বাচন হচ্ছে, এর মধ্যে ২০০৯ সালে চারটিতে সমাজবাদী পার্টি, তিনটিতে কংগ্রেস এবং দুটিতে বিজেপির প্রার্থী জয়ী হয়েছিলেন।
মধ্যপ্রদেশ: লোকসভার পঞ্চম পর্বের নির্বাচনে মধ্যপ্রদেশের ১০টি আসনে ভোট হচ্ছে। মোট প্রার্থীর সংখ্যা ১৪২। এর মধ্যে কেন্দ্রীয় মন্ত্রী জ্যোতিরাদিত্য সিন্ধিয়া এবং বিজেপির রাজ্য সভাপতি নরেন্দ্র সিং টোমার আছেন।
মহারাষ্ট্র: এই পর্বে মহারাষ্ট্র রাজ্যের ১৯ আসনে ভোট হচ্ছে। এতে প্রায় সোয়া তিন কোটি ভোটার ৩৫৮ জন প্রার্থীর ভাগ্য নির্ধারণ করবেন। এই রাজ্যে প্রভাবশালী প্রার্থীদের মধ্যে রয়েছেন কেন্দ্রীয় স্বরাষ্ট্রমন্ত্রী সুশীল কুমার সিন্ধে, রাজ্যের সাবেক মুখ্যমন্ত্রী অশোক চ্যাবন ও বিজেপি নেতা গোপীনাথ মুন্ডে। এ ছাড়া ২০১ জন রয়েছেন স্বতন্ত্র প্রার্থী।
বিহার: বিহার রাজ্যের সাত আসনে আজ ভোট হচ্ছে। এসব আসনে ১১৭ জন লড়ছেন। রাজ্যের উল্লেখযোগ্য প্রার্থীদের মধ্যে আছেন অভিনেতা থেকে রাজনীতিবিদ বনে যাওয়া শত্রুঘ্ন সিনহা, সাবেক স্বরাষ্ট্রসচিব আর কে সিং, বিহারের সাবেক মুখ্যমন্ত্রী লালুপ্রসাদ যাদবের বড় মেয়ে মিসা ভারতী, লালুর দীর্ঘদিনের ঘনিষ্ঠ সহচর এবার বিজেপির প্রার্থী রামকৃপাল যাদব ও রঞ্জন যাদব।
ঝাড়খন্ড: রাজ্যের ১৪টি লোকসভা আসনের মধ্যে ছয়টিতে নির্বাচন হচ্ছে আজ। গুরুত্বপূর্ণ প্রার্থীদের মধ্যে আছেন লোকসভার ডেপুটি স্পিকার কারিয়া মুন্ডা, সাবেক মন্ত্রী যশোবন্ত সিনহার ছেলে জয়ন্ত সিনহা, সাবেক উপমুখ্যমন্ত্রী সুরেশ মাহাতো এবং কংগ্রেসের সাবেক কেন্দ্রীয় মন্ত্রী সুরেশ কান্ত সহায়।
ওডিশা: লোকসভার ১১টি আসনের পাশাপাশি আজ ওডিশায় বিধানসভার ৭৭টি আসনে ভোট গ্রহণ করা হচ্ছে। লোকসভায় মোট ৯৮ জন প্রার্থী প্রতিদ্বন্দ্বিতা করছেন। তাঁদের মধ্যে আছেন কংগ্রেসের সাবেক কেন্দ্রীয় মন্ত্রী শ্রীকান্ত জেনা, সাবেক কেন্দ্রীয় মন্ত্রী অর্জুন শেঠি।
পশ্চিমবঙ্গ রাজ্যের পার্বত্য জেলা দার্জিলিং, জলপাইগুড়ি, কোচবিহার ও আলিপুরদুয়ার আসনে আজ ভোট হচ্ছে। এ ছাড়া ছত্তিশগড়ের তিনটি, গোয়ার দুটি, জম্মু ও কাশ্মীর এবং মণিপুরের একটি করে আসনে ভোট হচ্ছে।
