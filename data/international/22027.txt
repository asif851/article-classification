
লন্ডনের হিথ্রো বিমানবন্দরে অবতরণের আগে গতকাল রোববার ব্রিটিশ এয়ারওয়েজের একটি উড়োজাহাজে ড্রোন আঘত হেনেছে বলে ধারণা করা হচ্ছে। তবে উড়োজাহাজটি নিরাপদে বিমানবন্দরে অবতরণ করে এবং অক্ষত ছিল। এর পাঁচ ক্রুসহ ১৩৭ আরোহীও অক্ষত ছিলেন। অবতরণের পর পাইলট জানান, জেনেভা থেকে আসা এয়ারবাস এ৩২০ উড়োজাহাজটির সামনের অংশে কিছু একটা আঘাত করে। এটি সম্ভবত ড্রোন ছিল। পুলিশ ঘটনাটি তদন্ত শুরু করেছে। ব্রিটিশ এয়ারওয়েজের এক মুখপাত্র জানান, ‘আমাদের উড়োজাহাজটি নিরাপদেই অবতরণ করেছে। এরপর প্রকৌশলীরা সেটি পরীক্ষা করে দেখেন। পরে তাঁরা জানান, উড়োজাহাজটি পরের ফ্লাইটের জন্য উপযুক্ত আছে।’
