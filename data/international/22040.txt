
জার্মানির ডুসেলডর্ফ শহরে বোমা হামলার পরিকল্পনার অভিযোগে পুলিশ তিন সিরীয় শরণার্থীকে গ্রেপ্তার করেছে। পুলিশের দাবি, তাঁরা ইসলামিক স্টেটের (আইএস) সন্ত্রাসী। পুলিশ জানিয়েছে, শরণার্থীদের ছদ্মবেশে থাকা গ্রেপ্তার ব্যক্তিরা সবাই সিরিয়ার নাগরিক।
পুলিশ বলেছে, ডুসেলডর্ফের অন্যতম ব্যস্ত কেন্দ্র হাইনরিশ হাইনে অ্যাভিনিউতে দুটি আত্মঘাতী বোমা বিস্ফোরণের জন্য পরিকল্পনা করছিলেন তাঁরা।
এদিকে এঁদের সহযোগী চতুর্থ জনকে ফ্রান্সে গ্রেপ্তার করা হয়েছে। ফ্রান্সের পুলিশ ও আইনবিষয়ক মন্ত্রণালয় জানিয়েছে, তারাও ডুসেলডর্ফ শহরে হামলার পরিকল্পনার তথ্য-প্রমাণ পেয়েছে।
জার্মানি থেকে গ্রেপ্তার তিন ব্যক্তিই সিরিয়ার শরণার্থী হিসেবে জার্মানিতে বিভিন্ন শরণার্থীশিবিরে বসবাস করছিলেন। জার্মানির অ্যাটর্নি জেনারেল জানিয়েছেন, সুনির্দিষ্ট অভিযোগের ভিত্তিতে গ্রেপ্তার সন্ত্রাসীদের আগামী বৃহস্পতিবার কার্লসরুয়ে শহরের আদালতে হাজির করা হবে।
 
