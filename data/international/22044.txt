
ভারতের রাজধানী নয়াদিল্লিতে এবার ডেনমার্কের এক নারী গণধর্ষণের শিকার হয়েছেন বলে অভিযোগ উঠেছে। আজ বুধবার টাইমস অব ইন্ডিয়ার খবরে এ কথা জানানো হয়।
গতকাল মঙ্গলবার রাতে নয়াদিল্লির রেলওয়ে স্টেশনে একদল লোক ওই ড্যানিশ নারীকে গণধর্ষণ করেছে বলে ওই নারী অভিযোগ করেন। তাঁর কাছ থেকে পাওয়া তথ্যের ভিত্তিতে সন্দেহভাজন ছয়জনকে আটক করেছে পুলিশ।
পুলিশকে দেওয়া জবানবন্দিতে ৫১ বছর বয়সী ওই ড্যানিশ নারী জানান, এক সপ্তাহ ধরে তিনি ভারত ভ্রমণ করছেন। ভারতে এসে তিনি প্রথমে আগ্রা সফরে যান। আগ্রা থেকে গতকাল নয়াদিল্লিতে আসেন তিনি। সেখানে তিনি হোটেল আমাক্সে ওঠেন। বিকেলে জাতীয় জাদুঘর দেখে ফেরার পথে তিনি রাস্তা হারিয়ে ফেলেন। তিনি পথচারীদের জিজ্ঞেস করে হোটেলের রাস্তা খুঁজে পাওয়ার চেষ্টা করছিলেন। এমন সময় ওই দুর্বৃত্তরা তাঁকে ঘিরে ধরে। ওই নারী দাবি করেন, নয়াদিল্লির রেলওয়ে স্টেশনে ওই দুর্বৃত্তরা তাঁকে ধর্ষণ করে। ধর্ষণের পর তাঁর সঙ্গে থাকা অর্থ ও মূল্যবান সামগ্রীসহ মালামাল লুট করে নিয়ে যায়। এ ঘটনার পর তিনি কোনো মতে হোটেলে পৌঁছাতে সক্ষম হন এবং পুলিশ ও ড্যানিশ দূতাবাসকে বিষয়টি অবহিত করেন। 
পুলিশ জানায়, ওই নারী যাদের বিরুদ্ধে অভিযোগ তুলেছেন, তারা সবাই বখাটে। ঘটনার তদন্ত চলছে।
এ ঘটনার সপ্তাহ খানেক আগে ১৬ বছর বয়সী এক কিশোরী অভিযোগ করেছিল, ওই একই এলাকায় একইভাবে সেও যৌন হয়রানির শিকার হয়।
২০১২ সালের ১৬ ডিসেম্বর নয়াদিল্লিতে গণধর্ষণের শিকার হয়ে মারা যান এক মেডিকেলছাত্রী। ওই ঘটনার পর ভারতজুড়ে ব্যাপক তোলপাড় সৃষ্টি হয়।
 
 
