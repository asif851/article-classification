
উত্তর ও পশ্চিম আফ্রিকার ইসলামপন্থী জঙ্গিদের ধরিয়ে দিতে প্রথমবারের মতো পুরস্কার ঘোষণা করেছে যুক্তরাষ্ট্র। মার্কিন পররাষ্ট্র মন্ত্রণালয়ের এক বিবৃতিতে ওই অঞ্চলের বিভিন্ন জঙ্গিনেতার জন্য আলাদা অঙ্কের পুরস্কার ঘোষণা করা হয়। বিবৃতিতে বলা হয়েছে, জঙ্গিগোষ্ঠী বোকো হারামের নেতা আবু বাকার শেকাইয়ের অবস্থান জানাতে পারলে তথ্যদাতাকে ৭০ লাখ মার্কিন ডলার দেওয়া হবে। আফ্রিকার জঙ্গিনেতাদের ধরিয়ে দিতে যেসব পুরস্কার ঘোষণা করা হয়েছে, তার মধ্যেই এটিই সর্বোচ্চ অঙ্কের। আরও যাঁদের ধরিয়ে দেওয়ার জন্য পুরস্কার ঘোষণা করা হয়েছে, তাঁদের মধ্যে আছেন পশ্চিম আফ্রিকার জঙ্গি সংগঠন আল-কায়েদা ইন দ্য ইসলামিক মাগরিব (একিউআইএম) এবং মুভমেন্ট ফর ইউনিটি অ্যান্ড জিহাদ ইন ওয়েস্ট আফ্রিকার (মুজাও) শীর্ষস্থানীয় নেতারা। সাবেক জঙ্গিনেতা মোখতার বেলমোখতার এবং একিউআইএমের নেতা ইয়াহিয়া আবুয়েল হাম্মামের জন্য ৫০ লাখ মার্কিন ডলার করে পুরস্কার দেওয়ার ঘোষণা এসেছে। এ ছাড়া একিউআইএমের নেতা মালিক আবু আবদেল কারিম এবং মুজাওয়ের মুখপাত্র উমর উলদ্ হামাদার অবস্থান জানানোর জন্য ৩০ লাখ মার্কিন ডলার করে দেওয়ার ঘোষণা এসেছে। মার্কিন পররাষ্ট্র মন্ত্রণালয় বলেছে, এই জঙ্গিনেতারা বিভিন্ন সময় নাশকতামূলক তৎপরতা চালিয়েছেন। বিবিসি।
