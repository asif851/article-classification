
আগেই অনুমান করা হচ্ছিল। এবার তা সত্যি হলো। যুক্তরাষ্ট্রের উইসকনসিন অঙ্গরাজ্যে রিপাবলিকান দলের প্রেসিডেন্ট প্রার্থী বাছাইয়ের নির্বাচনে শীর্ষস্থানীয় মনোনয়নপ্রত্যাশী ডোনাল্ড ট্রাম্প পরাজিত হয়েছেন। সেখানে সুস্পষ্ট জয় পেয়েছেন সিনেটর টেড ক্রুজ। এতে অগ্রবর্তী মনোনয়নপ্রত্যাশী ডোনাল্ড ট্রাম্পের সামনে এগোনোর পথ দুর্গম হয়ে উঠেছে।বিবিসি অনলাইনের প্রতিবেদনে জানানো হয়, গতকাল মঙ্গলবার উইসকনসিন অঙ্গরাজ্যে ওই নির্বাচন হয়। সেখানে ক্রুজ জয়ী হওয়ায় ট্রাম্পের দলীয় মনোনয়ন পাওয়ার পথ জটিল হয়ে উঠেছে।উইসকনসিনের এই ফলাফলকে ট্রাম্পের জন্য একটা বড় ধরনের ধাক্কা হিসেবে বিবেচনা করা হচ্ছে।
অঙ্গরাজ্যটিতে রিপাবলিকান দলের প্রাইমারি নির্বাচনের আগে এক জনমত জরিপে বলা হয়েছিল, ট্রাম্পকে ‘অপছন্দ’ করে—এমন ভোটারের সংখ্যা ৬৭ শতাংশ। শুধু নারীদের হিসাব নিলে অঙ্কটা বেড়ে দাঁড়ায় ৮০ শতাংশ। হিস্পানিক, অর্থাৎ, লাতিন বংশোদ্ভূত স্প্যানিশভাষী ভোটাররা তাঁকে অপছন্দ করে—৮৫ শতাংশ। ওয়াশিংটন পোস্ট ও এবিসি টিভির ওই জরিপ অনুযায়ী, গত ৩২ বছরে যুক্তরাষ্ট্রের দুই প্রধান দল রিপাবলিকান ও ডেমোক্রেটিক পার্টির মধ্যে ট্রাম্পের মতো এমন ‘অজনপ্রিয়’ প্রেসিডেন্ট প্রার্থী আর দেখা যায়নি।
ট্রাম্প আশা করেছিলেন, এই রাজ্যের শ্বেতাঙ্গ মধ্যবিত্ত ও কর্মজীবীদের ভোটে তিনি তাঁর দলীয় প্রতিদ্বন্দ্বী সিনেটর টেড ক্রুজ ও গভর্নর জন কেইসিককে সহজেই হারিয়ে দেবেন। কিন্তু শেষ পর্যন্ত জনমত জরিপের ফলাফলই সত্যি হলো। উইসকনসিন অঙ্গরাজ্যের প্রাইমারি ট্রাম্পের জন্য বড় ধরনের দুঃসংবাদই নিয়ে এল।
রিপাবলিকান নেতৃত্বের সংঘবদ্ধ প্রতিরোধের মুখে বিতর্কিত ট্রাম্প তাঁর দলের মনোনয়ন না-ও পেতে পারেন, এ সম্ভাবনা সম্প্রতি জোরালো হয়ে উঠেছে। এর পরিপ্রেক্ষিতে ট্রাম্প গত সপ্তাহে ইঙ্গিত করেছেন, আগামী জুলাই মাসে দলের কনভেনশনে অন্য কেউ মনোনয়ন পেলে তাঁকে সমর্থন করতে না-ও পারেন তিনি।
অধিকাংশ বিশ্লেষক একমত, গত দুই সপ্তাহ ট্রাম্প একের পর এক কৌশলগত ভুল করেছেন।
আরও পড়ুন:ট্রাম্পের পতন শুরু কি উইসকনসিন থেকেই?
