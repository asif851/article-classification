
মিয়ানমারে রোহিঙ্গাদের ওপর নতুন করে শুরু করা দমনপীড়নের প্রতিবাদে ইন্দোনেশিয়ায় বিক্ষোভ হচ্ছে। এর পরিপ্রেক্ষিতে ওই দেশ সফর স্থগিত করেছেন মিয়ানমারের পররাষ্ট্রমন্ত্রী অং সান সু চি।
আজ সোমবার সু চি ওই সফর স্থগিত করার ঘোষণা দেন। দ্য ওয়াল স্ট্রিট জার্নালের প্রতিবেদনে এ কথা বলা হয়েছে।
ইন্দোনেশিয়ার পররাষ্ট্র মন্ত্রণালয়ের মুখপাত্র কিয়াও জাইয়া বলেন, রোহিঙ্গা ইস্যুতে এখানে বিক্ষোভ হয়েছে। আগামী শুক্রবারও জাকার্তায় বিক্ষোভ কর্মসূচি ডাক দেওয়া হয়েছে। ওই দিনই সু চির ইন্দোনেশিয়া সফরে আসার কথা ছিল। বিক্ষোভের কারণে সু চি তাঁর সফর স্থগিত করার সিদ্ধান্ত নিয়েছেন।
রোহিঙ্গা ইস্যুতে ইন্দোনেশিয়ায় এই উত্তেজনার মধ্যেই সাম্প্রতিক দিনগুলোতে জঙ্গি সংগঠন ইসলামিক স্টেটের (আইএস) প্রতি সহানুভূতিশীল বেশ কয়েকজনকে গ্রেপ্তার করে ইন্দোনেশিয়ার পুলিশ। পুলিশ জানায়, তারা জাকার্তায় মিয়ানমারের দূতাবাসসহ কয়েকটি ভবনে হামলার সন্দেহভাজন পরিকল্পনাকারী।
এর আগে গত শুক্রবার মিয়ানমারে সংখ্যালঘু রোহিঙ্গা মুসলিমদের নির্বিচারে হত্যা ও ক্রমাগত নিপীড়নের প্রতিবাদে ইন্দোনেশিয়ায় মিয়ানমারের দূতাবাসের সামনে বিক্ষোভ করেন ইবনে খালদুন বিশ্ববিদ্যালয়ের ছাত্ররা।
