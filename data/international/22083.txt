
যুক্তরাষ্ট্রের প্রেসিডেন্ট বারাক ওবামা চলতি সপ্তাহে জাপানের হিরোশিমা সফরে যাবেন। তবে দ্বিতীয় বিশ্বযুদ্ধের সময় হিরোশিমায় আণবিক বোমা ফেলার ঘটনার জন্য তিনি ক্ষমা চাইবেন না। জাপানের রাষ্ট্রীয় টেলিভিশন এনএইচকে-কে দেওয়া সাক্ষাৎকারে তিনি এ কথা বলেন। 
ওবামা ক্ষমতাসীন প্রথম মার্কিন প্রেসিডেন্ট হিসেবে হিরোশিমা সফর করবেন। ১৯৪৫ সালের ৬ আগস্ট এখানে প্রথম আণবিক বোমা ফেলা হয়। এতে ১ লাখ ৪০ হাজার মানুষের প্রাণহানি হয়।  হিরোশিমায় বক্তৃতা দেওয়ার সময় ক্ষমা চাইবেন কি না, জানতে চাওয়া হলে বারাক ওবামা বলেন, ‘না। কারণ, আমি মনে করি, যুদ্ধকালে নেতাদের সব ধরনের সিদ্ধান্তের স্বীকৃতি দেওয়া গুরুত্বপূর্ণ।’ তিনি আরও বলেন, এসব বিষয়ে প্রশ্ন তোলা ও সেগুলোর বিচার-বিশ্লেষণ করা ইতিহাসবিদদের কাজ।
