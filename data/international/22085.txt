
জাতিসংঘের মানবাধিকার প্রধান জেইদ রা’দ আল-হুসেইন সতর্ক করে বলেছেন, মিয়ানমারে মুসলিম সংখ্যালঘু রোহিঙ্গাদের ওপর নির্যাতন এই অঞ্চলে নিরাপত্তাঝুঁকি তৈরি করতে পারে।
ইন্দোনেশিয়ার রাজধানী জাকার্তায় গতকাল সোমবার এ সতর্কতা উচ্চারণ করে জেইদ রা’দ আল-হুসেইন আরও বলেন, রোহিঙ্গাদের বিরুদ্ধে সংঘটিত গণহত্যা ও জাতিগত নিধনের মতো কর্মকাণ্ডে প্রায় ১০ লাখ লোক পালিয়ে প্রতিবেশী দেশ বাংলাদেশে গেছে। তিনি বলেন, ‘মিয়ানমার খুব বড় ধরনের একটি সংকটের মধ্য দিয়ে যাচ্ছে, যা আঞ্চলিক নিরাপত্তা সংকট তৈরি হতে পারে।’
ইন্দোনেশিয়ার পররাষ্ট্র মন্ত্রণালয়ে মানবাধিকার সম্মেলনে বক্তৃতা করেন জেইদ রা’দ আল-হুসেইন। তিনি তিন দিনের সফরে ইন্দোনেশিয়ায় গেছেন। জেইদ রা’দ আল-হুসেইন বলেন, ‘মাঝেমধ্যে বলা হয়, আজকের মানবাধিকার লঙ্ঘন আগামী দিনের সংঘাত তৈরি করবে। যদি ধর্মীয় পরিচয়ের কারণেই রোহিঙ্গা সংকট তৈরি হয়, তবে তা ভবিষ্যতে আরও বড় ধরনের সংকটের কারণ হতে পারে।’
জাতিসংঘের মানবাধিকার প্রধান এ-ও বলেন, মিয়ানমারের রাখাইন রাজ্যে রোহিঙ্গাদের বিরুদ্ধে পাঁচ দশকের বৈষম্য ও নির্যাতনের ধারাবাহিকতার চূড়ান্ত রূপ হচ্ছে আজকের পরিস্থিতি। এ কারণেই গত আগস্টে আকস্মিক এই সহিংসতা ছড়িয়ে পড়ে এবং শরণার্থী সংকট তৈরি করে।
এশিয়ার গণতন্ত্র নিয়েও উদ্বেগ প্রকাশ করেছেন জাতিসংঘের মানবাধিকার প্রধান। তিনি বলেন, এশিয়ার দেশগুলো সম্পদশালী হলেও দেশগুলোতে গণতন্ত্রের পরিস্থিতির অবনতি ঘটেছে। মানুষের নিরাপত্তার নাম করে অনেক রাষ্ট্র বাক্‌স্বাধীনতা হরণ করছে এবং বিচারব্যবস্থা ও সংবাদপত্রের স্বাধীনতার ওপর হামলা চালাচ্ছে।
