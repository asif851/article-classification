
তুরস্কে একটি শরণার্থীশিবির পরিদর্শন করেছেন জার্মানির চ্যান্সেলর আঙ্গেলা ম্যার্কেল। শরণার্থী ইস্যুতে করা ইউরোপীয় ইউনিয়ন (ইইউ) ও তুরস্কের মধ্যকার চুক্তির খুঁটিনাটি বিষয় খতিয়ে দেখতে তুরস্ক সফর করছেন ম্যার্কেল। তাঁর সফরসঙ্গী হয়েছেন ইইউর প্রধান ডোনাল্ড টাস্ক। গতকাল শনিবার ম্যার্কেল তুরস্ক ও সিরিয়ার সীমান্তে যে শিবির পরিদর্শন করেন, সেখানে আশ্রয় নিয়েছে প্রায় দুই হাজার শিশুসহ পাঁচ হাজার শরণার্থী। শিবিরে প্রবেশমুখে বিশাল ব্যানারে লেখা আছে, বিশ্বের সবচেয়ে বেশি শরণার্থী আশ্রয়দাতা দেশে স্বাগত। ইইউ-তুরস্ক চুক্তির আওতায় শরণার্থীদের গ্রিস থেকে তুরস্কে নেওয়ার বিপরীতে দেশটিকে ৬৮০ কোটি ডলার সহায়তা দেবে ইইউ। এই চুক্তির অগ্রগতির অংশ হিসেবে সফর করছেন ম্যার্কেল।এএফপি
