
আল-কায়েদার শীর্ষ নেতা ওসামা বিন লাদেনকে হত্যার দাবিদার যুক্তরাষ্ট্রের সাবেক কমান্ডো রবার্ট ও’নিল বলেছেন, সেই অভিযানের বিশদ বিবরণ জানার অধিকার মার্কিনদের আছে। আর সে জন্যই তিনি সেই অভিযানের কথা গণমাধ্যমে প্রকাশ করছেন। খবর এপির।গত শুক্রবার বার্তা সংস্থা এপিকে দেওয়া সাক্ষাৎকারে এ কথা বলেন যুক্তরাষ্ট্রের অভিজাত নেভি সিল বাহিনীর সাবেক এই সদস্য। কয়েকটি পদকবিজয়ী রবার্ট ও’নিল আন্তর্জাতিক সন্ত্রাসবাদী সংগঠন আল-কায়েদার প্রধান বিন লাদেন হত্যার বিশদ বর্ণনা দিয়ে আলোড়ন তুলেছেন। পেয়েছেন প্রশংসা ও নিন্দা দুটোই। তাঁর বিরুদ্ধে নেভি সিলের অভিযান-সংক্রান্ত তথ্য গোপন রাখার শর্ত ভঙ্গের অভিযোগ উঠেছে। আল-কায়েদার হামলার ঝুঁকির মুখেও আছেন তিনি ও তাঁর পরিবার। তা সত্ত্বেও ও’নিল গত সপ্তাহে ওয়াশিংটনে টেলিভিশন ও গণমাধ্যমে কয়েক দফা সাক্ষাৎকার দেন।পাকিস্তানের অ্যাবোটাবাদ শহরে ২০১১ সালে বিন লাদেনের আস্তানায় নেভি সিলের সেই অভিযান চলাকালে লাদেনকে সামনাসামনি পেয়ে যান ও’নিল। এর পরের ঘটনা সম্পর্কে তিনি বলেছেন, ‘আমি মাথা লক্ষ্য করে তিনটি গুলি করে তাঁকে হত্যা করি।’নেভি সিলের আরেক সাবেক সদস্য জোনাথন গিলিয়াম বলেন, ‘আমরা গোপনে কাজ করি এবং তাতেই গৌরব বোধ করি। কেউ যদি এ বিষয়ে পরে প্রকাশ্যে কথা বলা শুরু করেন, অন্যরা ক্ষুব্ধ হন।’রবার্ট ও’নিলই লাদেনকে গুলি করে হত্যা করেছেন কি না, তা নিয়ে বিতর্ক রয়েছে। মার্কিন বিশেষ কমান্ডো অভিযানে সম্পৃক্তদের কমিউনিটি ব্লগ এসপিএফরেপডটকম সম্প্রতি জানায়, ও’নিলই লাদেনের হত্যাকারী। ও’নিল নিজেও এ রকম দাবি করেন। কিন্তু ওই নাটকীয় অভিযানে সম্পৃক্ত ম্যাট বিশোনেট নামের আরেক নেভি সিল সদস্য দুই বছর আগে প্রকাশিত বই নো ইজি ডে-তে অন্য রকম তথ্য দিয়েছেন। আবার মার্কিন সামরিক বাহিনীর বেশ কয়েকজন কর্মকর্তার ভাষ্য, ওসামা নিহত হয়েছিলেন তৃতীয় আরেকজনের গুলিতে।
