
ভারতের রাষ্ট্রপতি প্রণব মুখার্জির নতুন বই আসছে। বলা হচ্ছে, বিষয়বস্তুর দিক থেকে এবারের বইটি ভিন্নধর্মী, চিত্তাকর্ষক। ভারতের সাবেক প্রধানমন্ত্রী ইন্দিরা গান্ধীর শাসনকাল প্রণবের এবারের বইয়ের মূল বিষয়। খবর এনডিটিভির।তিন খণ্ডে লেখা প্রণব মুখার্জির বইটির প্রথম খণ্ড বেরোবে আগামী ডিসেম্বরে। বইয়ের নাম দ্য ড্রামাটিক ডেকেড: দ্য ইন্দিরা ইয়ার্স। বইটির প্রকাশনা প্রতিষ্ঠান রুপা পাবলিকেশন্স এক বিবৃতিতে বলেছে, ‘একজন সাংসদ ও রাষ্ট্রনায়কের দৃষ্টিভঙ্গি দিয়ে লেখক ভারতের ইতিহাসের এক বিশেষ সময়ের চিত্র তুলে ধরেছেন।’ভারতের ১৯৭০-এর দশকের রাজনৈতিক ঘটনাপ্রবাহ প্রণবের বইয়ের উপজীব্য। রুপার বিবৃতিতে বলা হয়, এটি সেই সময় যখন ভারত সত্যিকারের গণতন্ত্রের পথে যুক্ত হচ্ছে। ১৯৭৫ থেকে ১৯৭৭ সাল পর্যন্ত জরুরি অবস্থার সময় এক কঠিন সময় পার করে ভারত। ১৯৭৭ সালে ভারতে জোট সরকারের উন্মেষ ঘটে। দেশের সংসদের জন্য সেটি ছিল এক বিরাট বাঁক বদলানো সময়।ওই দশকের রাজনৈতিক নানা চড়াই-উৎরাই ঘনিষ্ঠভাবে প্রত্যক্ষ করেছেন প্রণব। কংগ্রেসের পক্ষে রাজ্যসভার সদস্য হয়ে ১৯৬৯ সালে রাজনীতিতে প্রবেশ ঘটে তাঁর। ইন্দিরার মন্ত্রিসভার সদস্য হন ১৯৭৩ সালে। একসময় পরিণত হন ইন্দিরার বিশ্বস্ত সহকর্মী।প্রকাশক রুপা বলছে, ব্যক্তিগত ডায়েরি, সত্তরের দশকের রাজনীতির কেন্দ্রবিন্দুতে থাকা কুশীলবদের সঙ্গে কথোপকথন এবং গুরুত্বপূর্ণ বইপত্রের ওপর ভিত্তি করে বৈচিত্রপূর্ণ ভারতের একটি ব্যতিক্রমী চিত্র এঁকেছেন প্রণব।
