

গোধরায় সবরমতি এক্সপ্রেসে আগুন দেওয়ার মামলার আপিলের রায় আজ সোমবার ঘোষণা করেছেন গুজরাট হাইকোর্ট। এতে ১১ জনের মৃত্যুদণ্ডের সাজা কমিয়ে ‌যাবজ্জীবন দেওয়া হয়েছে। এ ছাড়া এ মামলায় খালাস পাওয়া ৬৩ জনকে নিয়ে গুজরাট সরকারের আপিল খারিজ করেছেন আদালত।
গোধরায় ট্রেনে অগ্নিসংযোগের ঘটনা ঘটেছিল ২০০২ সালের ২৭ ফেব্রুয়ারি। করসেবকদের একটি দল অযোধ্যা থেকে ফিরছিল। গোধরা স্টেশনে সবরমতী এক্সপ্রেস যখন পৌঁছে তখন ট্রেনের ৬টি কামরায় আগুন লাগিয়ে দেওয়া হয়। সেই ঘটনায় ৫৯ জন প্রাণ হারান। তারপর টানা দুই মাস সারা রাজ্যে দাঙ্গা চলেছিল।
গোধরার ট্রেনে আগুন লাগানোর সেই মামলায় ২০১১ সালে সিট-এর বিশেষ আদালত ১১ জনকে মৃত্যুদণ্ড ও ২০ জনকে যাবজ্জীবন কারাদণ্ড দেন। এবং বেকসুর খালাস পেয়েছেন ৬৩ জন। তাদের নয় বছর ধরে বন্দী করে রাখা হয়েছিল।
সেই গোধরাকাণ্ডের রায়কে চ্যালেঞ্জ করে উচ্চ আদালতে আপিল করা হয়েছিল।
সিট আদালতে ‌যাঁদের নিরপরাধ বলে ঘোষণা করা হয়েছিল, তাঁদের মধ্যে ছিলেন এই হত্যাযজ্ঞের ‘হোতা’ তৎকালীন গোধরা পুরসভার প্রেসিডেন্ট মাওলানা উমরজি। এ ছাড়া ছিলেন মুহাম্মাদ হুসেন ক্যালোটা, মুহাম্মাদ আনসারি, নারুমিয়া চৌধুরী।
 
