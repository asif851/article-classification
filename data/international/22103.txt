
ভারতের কংগ্রেস দলের সহসভাপতি রাহুল গান্ধীকে ভালোই জবাব দিলেন দেশটির তথ্য ও সম্প্রচারমন্ত্রী এম ভেঙ্কাইয়া নাইডু। ২০১৯ সালে কংগ্রেস ক্ষমতায় আসছে—এমন মন্তব্যের পরিপ্রেক্ষিতে নাইডু বলেছেন, রাহুল দিবাস্বপ্ন দেখছেন। ২০১৯ তো দূরের কথা, ২০৯০ সালেও কংগ্রেস ক্ষমতায় আসতে পারবে না।
টাইমস অব ইন্ডিয়া অনলাইনের প্রতিবেদনে জানানো হয়, গতকাল বুধবার রাহুলের মন্তব্যের জবাব দেন নাইডু। আর এই জবাব দিতে গিয়ে কংগ্রেস সহসভাপতিকে খোঁচা দেন কেন্দ্রীয় তথ্য ও সম্প্রচারমন্ত্রী।
বিদেশ সফর শেষে দেশে ফিরে কংগ্রেসের ডাকা এক সম্মেলনে গতকাল রাহুল বলেন, ২০১৯ সালে কংগ্রেস ক্ষমতায় এলেই ‘আচ্ছে দিন’ (সুদিন) আসবে, তার আগে নয়।
রাহুল তাঁর এই মন্তব্যের মধ্য দিয়ে মূলত ভারতের প্রধানমন্ত্রী নরেন্দ্র মোদিকে কটাক্ষ করেন।
কংগ্রেস সহসভাপতির মন্তব্যের বিষয়ে প্রতিক্রিয়া দেখাতে খুব একটা সময় নেয়নি কেন্দ্রের ক্ষমতায় থাকা বিজেপি।
মোদি সরকারের তথ্য ও সম্প্রচারমন্ত্রী এক বিবৃতিতে বলেন, ‘২০১৯ সালে “আচ্ছে দিন” আসবে বলে কংগ্রেস সহসভাপতির দাবি শুনে আমি বিস্মিত। কংগ্রেসের জন্য “আচ্ছে দিন” কী? প্রতারণা, কেলেঙ্কারি, নীতিগত অক্ষমতা, নিষ্ক্রিয়তা, জড়তা, মূল্যবৃদ্ধি, প্রতিটি প্রতিষ্ঠানের অধঃপতন ইত্যাদি কংগ্রেস শাসনের ধারা। এগুলো কি “আচ্ছে দিন”? ২০১৯ সালে কংগ্রেসের ক্ষমতায় আসার ভাবনা দিবাস্বপ্ন।’
রাহুলের মন্তব্যের জের ধরে নাইডু বলেন, ‘২০১৯ সাল ভুলে যান। ২০৯০ সালেও কংগ্রেস ক্ষমতায় আসতে পারবে না।’
আরও পড়ুন: কংগ্রেস না আসলে ‘আচ্ছে দিন’ আসবে না
