
ভারতের বিহারে প্রচণ্ড ঝড় ও শিলাবৃষ্টিতে কমপক্ষে ৪৪ জন নিহত হয়েছে। আহত হয়েছে ১০০ জন। আজ বৃহস্পতিবার টাইমস অব ইন্ডিয়া অনলাইনের প্রতিবেদনে জানানো হয়, গত মঙ্গলবার রাতে বিহারের উত্তর ও উত্তর-পূর্বাঞ্চলীয় জেলাগুলোতে এই ঝড় ও শিলাবৃষ্টি হয়। এতে প্রাণহানির পাশাপাশি ফসলের ব্যাপক ক্ষতি হয়েছে। নষ্ট হয়েছে সম্পদ। ঝড় ও শিলাবৃষ্টির ব্যাপারে আবহাওয়া অধিদপ্তরের আগাম কোনো আভাস ছিল না। এ কারণে সংশ্লিষ্ট এলাকার অধিবাসীদের পূর্বপ্রস্তুতি ছিল না। ঝড়ে সবচেয়ে ক্ষতি হয়েছে পূর্ণিয়া জেলায়। সেখানে বাতাসের সর্বোচ্চ গতিবেগ ছিল ঘণ্টায় ৭০ কিলোমিটার। জেলায় নিহত হয়েছে ৩২ জন। স্বরাষ্ট্রমন্ত্রী রাজনাথ সিং বিহারের উপদ্রুত এলাকা পরিদর্শন করবেন বলে টুইটারে জানিয়েছেন প্রধানমন্ত্রী নরেন্দ্র মোদি। ত্রাণ ও উদ্ধার তৎপরতায় কেন্দ্রের কাছে সাহায্য চেয়েছেন বিহারের মুখ্যমন্ত্রী নীতিশ কুমার।
