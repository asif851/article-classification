
মার্কিন প্রেসিডেন্ট ডোনাল্ড ট্রাম্পের বিরুদ্ধে নারীদের বিক্ষোভ পদযাত্রায় প্রেরণাদায়ক বক্তব্য দিয়েছে ছয় বছরের এক শিশু। তার নাম সোফি ক্রুস। গত শনিবার সকালে ওয়াশিংটন ডিসিতে প্রায় দুই মাইল দীর্ঘ ওই পদযাত্রায় শিশু সোফি ইংরেজি ও স্প্যানিশ দুই ভাষাতেই বক্তব্য দেয়। সেখানে সে ‘আমাদের পরিবারগুলোকে রক্ষা কর’ বলে আহ্বান জানায়। ইনডিপেনডেন্ট অনলাইনের খবরে এমনটাই বলা হয়েছে।
যুক্তরাষ্ট্রের ৪৫তম প্রেসিডেন্ট হিসেবে শপথ গ্রহণের পর ডোনাল্ড ট্রাম্প গত শুক্রবার হোয়াইট হাউসে তাঁর প্রথম রাত কাটিয়েছেন। শনিবার সকালে উঠে তাঁকে নিজ গৃহের উঠানে এক অভূতপূর্ব প্রতিরোধ ও প্রতিবাদ বিক্ষোভের মুখোমুখি হতে হয়। একাধিক নারী সংগঠনের আহ্বানে কয়েক লাখ নারী এদিন ওয়াশিংটন ডিসিতে এক শান্তিপূর্ণ পদযাত্রায় মিলিত হন।
সোফির মা-বাবা মেক্সিকান। তাঁরা অভিবাসী হিসেবে তালিকাভুক্ত নন। সোফি স্প্যানিশ ভাষায় দেওয়া বক্তব্যের শেষ দিকে স্লোগান দিতে থাকে। যার অর্থ ছিল, ‘হ্যাঁ, আমরা পারি’।
সোফি বলে, ‘আমাদের পরিবারগুলোকে রক্ষার স্বার্থে ভালোবাসার শিকল তৈরি করতে আজ আমরা এখানে জড়ো হয়েছি। চলো, আমরা ভালোবাসা, বিশ্বাস ও সাহসের সঙ্গে লড়াই করি; যাতে আমাদের পরিবারগুলোকে কেউ ভেঙে দিতে না পারে।’
সোফি আরও বলে, ‘আমি শিশুদের উদ্দেশে বলতে চাই, তোমরা ভয় পেয়ো না, কারণ আমরা একা নই। এখনো অনেক মানুষ আছে, যাদের হৃদয় ভালোবাসায় পূর্ণ...চলো, একসঙ্গে থাকি এবং অধিকারের জন্য লড়াই করি। ঈশ্বর আমাদের সঙ্গে আছেন।’
২০১৫ সালে সোফি অভিবাসন সংস্কার নিয়ে পোপ ফ্রান্সিসকে এক চিঠি লিখেছিল। এমনকি গত বছর সে তার মা-বাবাকে ছাড়াই তৎকালীন মার্কিন প্রেসিডেন্ট বারাক ওবামার সঙ্গে দেখা করতে গিয়েছিল। অভিবাসন জটিলতার কারণে সোশ্যাল সিকিউরিটি নম্বর না থাকায় শিশুটির মা-বাবা হোয়াইট হাউসের সিকিউরিটি পাস পায়নি।
