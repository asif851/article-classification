
যৌথ তদন্ত দলের (জেআইটি) মুখোমুখি হলেন পানামা পেপার্স কেলেঙ্কারিতে অভিযুক্ত পাকিস্তানের প্রধানমন্ত্রী নওয়াজ শরিফ। গতকাল বৃহস্পতিবার ইসলামাবাদে জেআইটির কর্মকর্তারা তাঁকে প্রায় দুই ঘণ্টা জিজ্ঞাসাবাদ করেন। 
পানামা পেপারস কেলেঙ্কারির ফাঁস হওয়া নথিপত্রে বিদেশে বিপুল পরিমাণ কথিত অবৈধ অর্থ লেনদেনের সঙ্গে নওয়াজ শরিফের দুই ছেলে ও এক মেয়ের নাম পাওয়া যায়। তাঁর পরিবার বিদেশে অবৈধভাবে টাকা পাচার করেছে এবং সেই টাকা দিয়ে যুক্তরাজ্যে স্থাবর সম্পত্তি কিনেছে বলেও অভিযোগ ওঠে।
নওয়াজ শরিফ বলেন, তাঁর পরিবারের বিরুদ্ধে আনা দুর্নীতির অভিযোগের পরিপ্রেক্ষিতে জেআইটির তদন্তকারীদের কাছে তিনি আর্থিক নথিপত্র জমা দিয়েছেন। ইসলামাবাদে ফেডারেল জুডিশিয়াল একাডেমি ভবনের বাইরে সাংবাদিকদের সঙ্গে আলাপকালে তিনি বলেন, ‘আমার আর্থিক নথিপত্রগুলো সুপ্রিম কোর্টসহ প্রয়োজনীয় সব প্রতিষ্ঠানের কাছে জমা আছে। আজ সেগুলো জেটিআইয়ের কাছে দিয়েছি।’ 
