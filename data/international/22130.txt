
বেলজিয়ামের রাজধানী ব্রাসেলসের জাভেনতেম বিমানবন্দরে আজ মঙ্গলবার জোড়া বিস্ফোরণে অন্তত একজন নিহত হয়েছে। আহত হয়েছে কয়েকজন। এ ঘটনার পর দেশটির কর্তৃপক্ষ সন্ত্রাসী হামলার হুমকি সর্বোচ্চ পর্যায়ে উন্নীত করেছে। বার্তা সংস্থা এএফপি ও রয়টার্সের প্রতিবেদনে এই তথ্য জানানো হয়।প্যারিস হামলার অন্যতম সন্দেহভাজন সালাহ আবদেসালাম ব্রাসেলসে পুলিশি অভিযানে গ্রেপ্তার হওয়ার চার দিনের মাথায় এই বিস্ফোরণের ঘটনা ঘটল।বিবিসি অনলাইনের প্রতিবেদনে জানানো হয়, বিমানবন্দরের বহির্গমন এলাকায় জোড়া বিস্ফোরণ দুটি ঘটেছে। বিস্ফোরণে হতাহতের ঘটনা ঘটেছে বলে দেশটির সরকার নিশ্চিত করেছে। তবে তারা হতাহতের কোনো সংখ্যা উল্লেখ করেনি। বিস্ফোরণের কারণও জানা যায়নি।এ ছাড়া ইউরোপীয় ইউনিয়নের প্রধান ভবনের কাছে একটি মেট্রো স্টেশনে কাছে আরেকটি বিস্ফোরণের খবর পাওয়া গেছে। পুরো মেট্রো ব্যবস্থা বন্ধ করে দেওয়া হয়েছে।
দেশটির স্বরাষ্ট্রমন্ত্রীর এক মুখপাত্র জানিয়েছেন, বিস্ফোরণের ঘটনার পরিপ্রেক্ষিতে সতর্কতার মাত্রা তিন থেকে সর্বোচ্চ চার পর্যায়ে উন্নীত করা হয়েছে। পুরো দেশের জন্য এই সতর্কতা প্রযোজ্য হবে।
দেশটির গণমাধ্যমের খবরে বলা হচ্ছে, বিস্ফোরণের ঘটনায় বিমানবন্দর খালি করে দেওয়া হচ্ছে। বিমান চলাচল বন্ধ করে দেওয়া হয়েছে।
সামাজিক মাধ্যমে পোস্ট হওয়া ছবিতে ওই বিমানবন্দরের একটি ভবন থেকে ধোঁয়া বের হতে দেখা যায়।
সামাজিক যোগাযোগের মাধ্যমে বলা হচ্ছে, বিস্ফোরণে লোকজনের মধ্যে আতঙ্ক ছড়িয়ে পড়ে। এ সময় তারা দিগ্বিদিক ছুটতে থাকে।
