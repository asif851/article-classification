
তুরস্কের রাজধানী আঙ্কারায় বোমা বিস্ফোরণে নিহতের সংখ্যা বেড়ে অন্তত ৯৫ জনে দাঁড়িয়েছে। আহত হয়েছে কমপক্ষে ২৪৫ জন। এ ঘটনায় দেশটিতে তিন দিনের জাতীয় শোক পালন করা হচ্ছে। আজ রোববার বিবিসি অনলাইনের প্রতিবেদনে এ তথ্য জানানো হয়।
গতকাল শনিবার বামপন্থী একটি জোটের ডাকা শান্তি সমাবেশ শুরুর ঠিক আগে আঙ্কারায় দুটি শক্তিশালী বোমা বিস্ফোরিত হলে হতাহতের ঘটনা ঘটে।কুর্দি বিচ্ছিন্নতাবাদী দল কুর্দিস্তান ওয়ার্কার্স পার্টি (পিকেকে) ও সরকারের মধ্যকার সংঘাত বন্ধের দাবিতে ওই সমাবেশের আয়োজন করা হয়েছিল।তুর্কি সরকার এই হামলাকে ‘সন্ত্রাসী কর্মকাণ্ড’ হিসেবে আখ্যায়িত করেছে। হামলার জন্য সরকারকে দায়ী করেছে কুর্দিপন্থী পিপলস ডেমোক্রেটিক পার্টি। তবে সরকারের পক্ষ থেকে এই অভিযোগ অস্বীকার করা হয়েছে।এখন পর্যন্ত কোনো গোষ্ঠী এই হামলার দায় স্বীকার করেনি।হোয়াইট হাউস থেকে জানানো হয়েছে, ঘটনার পর গতকালই তুরস্কের প্রেসিডেন্ট রিসেপ তাইয়েপ এরদোয়ানের সঙ্গে ফোনে কথা বলেছেন মার্কিন প্রেসিডেন্ট বারাক ওবামা। তিনি হতাহতের ঘটনায় মর্মাহত হয়েছেন। জানিয়েছেন গভীর সমবেদনা।ট্রেড ইউনিয়নের মৈত্রী সংঘের ডাকে ‘শান্তি ও গণতন্ত্র’ শিরোনামের ওই সমাবেশটি স্থানীয় সময় দুপুর ১২টায় শুরু হওয়ার কথা ছিল। সমাবেশে অংশ নিতে লোকজন জড়ো হন। কিন্তু সমাবেশ শুরুর আগেই অল্প সময়ের ব্যবধানে পরপর দুটি বোমার বিস্ফোরণ ঘটে।
