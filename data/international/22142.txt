
শ্রীলঙ্কার আগাম প্রেসিডেন্ট নির্বাচনে মাহিন্দা রাজাপক্ষে পরাজয় মেনে নিয়েছেন। শান্তিপূর্ণভাবে ক্ষমতা হস্তান্তর করবেন বলেও তিনি অঙ্গীকার করেছেন। আজ শুক্রবার দেশটির সরকারি কর্মকর্তারা এ কথা জানান।বার্তা সংস্থা এএফপির খবরে জানানো হয়, গতকাল বৃহস্পতিবারের নির্বাচনের এখন পর্যন্ত পাওয়া ফলাফলে দেখা যায়, প্রেসিডেন্ট নির্বাচনে বিরোধী প্রার্থী মাইথ্রিপালা সিরিসেনা বড় ব্যবধানে এগিয়ে রয়েছেন। প্রেসিডেন্টের প্রেস সচিব ভবজয়ানন্দ হেরাথ বলেন, পার্লামেন্টে বিরোধীদলীয় নেতা রনিল বিক্রমাসিংহের কাছে রাজাপক্ষে পরাজিত হয়েছেন বলে মেনে নিয়েছেন। হেরাথ বলেন, প্রেসিডেন্ট রাজাপক্ষে সাবেক প্রধানমন্ত্রী ও পার্লামেন্টে বিরোধী দলের প্রধান রনিল বিক্রমাসিংহের সঙ্গে আজ সকালে দেখা করেছেন। তিনি পরাজয় মেনে নিয়েছেন এবং মানুষের ইচ্ছার প্রতি সম্মান জানিয়ে শান্তিপূর্ণভাবে ক্ষমতা হস্তান্তর করবেন।
