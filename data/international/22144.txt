
যুক্তরাজ্যে সংখ্যালঘুদের মধ্যে চাকরির ক্ষেত্রে সবচেয়ে বেশি বৈষম্যের শিকার হয় মুসলিমরা। সাম্প্রতিক এক গবেষণায় এই চিত্র উঠে এসেছে। খবর টাইমস অব ইন্ডিয়ার।যুক্তরাজ্যের ব্রিস্টল বিশ্ববিদ্যালয়ের অধ্যাপক নাবিল খাত্তাব ও অধ্যাপক রন জনস্টন এই গবেষণা পরিচালনা করেন। তাঁরা গবেষণায় ন্যাশনাল স্ট্যাটিসটিকস লেবার ফোর্স সার্ভের উপাত্ত ব্যবহার করেন।গবেষণায় বলা হয়, চাকরি পাওয়ার ক্ষেত্রে যুক্তরাজ্যের একজন শ্বেতাঙ্গ খ্রিষ্টান পুরুষের চেয়ে সমান যোগ্যতা ও বয়সী একজন মুসলিম পুরুষের ৭৬% পর্যন্ত কম সম্ভাবনা থাকে। আর মুসলিম নারীর ক্ষেত্রে সম্ভাবনা কম থাকে ৬৫%। এতে বলা হয়, যুক্তরাজ্যের ১৪টি জাতিগত ও ধর্মীয় সংখ্যালঘু গোষ্ঠীর মধ্যে চাকরি পাওয়ার ক্ষেত্রে মুসলিমরা সবচেয়ে পিছিয়ে আছে।গবেষণায় দেখা যায়, মুসলিম নারীদের মধ্যে পাকিস্তানি বা অন্যান্য গোষ্ঠীর মুসলিমদের চাকরি পাওয়ার সম্ভাবনা ৬৫% কম থাকে। ভারতীয় মুসলিম নারীর ক্ষেত্রে সম্ভাবনা ৫১%, বাংলাদেশির ৫১% এবং শ্বেতাঙ্গ নারীর ৪৩% কম থাকে। আর মুসলিম পুরুষের ক্ষেত্রে অন্য গোষ্ঠীর তুলনায় মুসলিমদের ৭৬%, বাংলাদেশি মুসলিমদের ৬৬%, শ্বেতাঙ্গদের ৬৪%, পাকিস্তানি মুসলিমদের ৫৯% চাকরি পাওয়ার সম্ভাবনা কম। চাকরি, বিশেষ করে ব্যবস্থাপনার পদগুলোতে মুসলিমদের সুযোগ অনেক কম।নাবিল খাত্তাব বলেন, যুক্তরাজ্যে ক্রমবর্ধমান ইসলাম ভীতি ও মুসলিমদের প্রতি বৈরিতা বেড়ে যাওয়ায় এই বৈষম্য বাড়ছে। মুসলিমরা যথেষ্ট বাধ্য নয় এমন একটি ভাবমূর্তি তৈরি হয়েছে। এর ফলে চাকরিদাতারা যোগ্য মুসলিম প্রার্থী থাকলেও তাদের নিজের জাতির কাউকে অথবা যাকে কম ঝুঁকিপূর্ণ মনে হবে, তাকেই নিয়োগ দেবে।
