
দক্ষিণ কোরিয়ার সরকারি দপ্তরগুলোয় শীতাতপ নিয়ন্ত্রণযন্ত্র (এসি) বন্ধ রাখার নির্দেশ দেওয়া হয়েছে। চলমান বিদ্যুৎসংকট মোকাবিলায় সরকার এই সিদ্ধান্ত নিয়েছে। দক্ষিণ কোরিয়ার দুটি বিদ্যুৎ উৎপাদনকেন্দ্র গতকাল সোমবার বন্ধ হয়ে যায়। এ কারণে দেশজুড়ে বিদ্যুৎসংকট হতে পারে বলে একজন মন্ত্রী আগের দিন সতর্ক করে দেন। এদিকে, দক্ষিণ কোরিয়ায় চলতি গ্রীষ্মে প্রচণ্ড দাবদাহ বয়ে যাচ্ছে। এ অবস্থায় শীতাতপ নিয়ন্ত্রণব্যবস্থা বন্ধ রাখার নির্দেশে সরকারি কর্মকর্তা-কর্মচারীদের ব্যাপক ভোগান্তি হবে। দেশটির তাপমাত্রা বর্তমানে প্রায় নিয়মিত ৩৪ ডিগ্রি সেলসিয়াসের ওপরে অবস্থান করছে। গতকালের তাপমাত্রা ছিল ৪১ ডিগ্রি সেলসিয়াস। দক্ষিণ কোরিয়ার বিদ্যুৎ বিতরণ কর্তৃপক্ষ জানায়, কয়লাচালিত বিদ্যুৎ উৎপাদনকেন্দ্র দাংজিন থ্রি যান্ত্রিক ত্রুটির কারণে গতকাল থেকে এক সপ্তাহের জন্য বন্ধ করে দেওয়া হয়। ওই কেন্দ্রের ক্ষমতা ৫০০ মেগাওয়াট। এ ছাড়া কাছাকাছি এলাকায় অবস্থিত সিওচেওন বিদ্যুৎ উৎপাদনকেন্দ্রটি কারিগরি সমস্যার কারণে গতকাল বন্ধ রাখা হয়। এক ঘণ্টা পর চালু করা হলেও কেন্দ্রটির বিদ্যুৎ উৎপাদন ক্ষমতা অর্ধেকে নেমে এসেছে। এএফপি।
