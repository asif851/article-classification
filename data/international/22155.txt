
যুক্তরাষ্ট্রের সঙ্গে পুরোপুরি কূটনৈতিক সম্পর্ক স্থাপন করতে আগ্রহী ভেনেজুয়েলা। গতকাল রোববার একটি টিভি চ্যানেলে প্রচারিত সাক্ষাৎকারে এ কথা বলেন পররাষ্ট্রমন্ত্রী ইলিয়াস জওয়া। খবর রয়টার্সের।সাক্ষাত্কারে ইলিয়েস জওয়া জানান, ওয়াশিংটনে অবস্থিত ভেনেজুয়েলার কূটনৈতিক মিশনে ক্যালিক্সতো ওরতেগাকে ভারপ্রাপ্ত প্রধান হিসেবে নিয়োগ দেওয়ার সিদ্ধান্ত হয়েছে। তিনি বলেন, ‘এটি যুক্তরাষ্ট্রের রাজনীতিকদের জন্য একটি বার্তা। এর মাধ্যমে তাঁরা বুঝতে পারবেন সর্বোচ্চ কূটনৈতিক কর্তৃপক্ষের প্রতিনিধির মাধ্যমে ভেনেজুয়েলা তাঁদের সঙ্গে সম্পর্ক স্বাভাবিক করতে চায়।’যুক্তরাষ্ট্রের সঙ্গে সম্পর্ক স্বাভাবিক করতে চাওয়ার কারণ সম্পর্কে জওয়া বলেন, ‘যুক্তরাষ্ট্র আমাদের শীর্ষ বাণিজ্যিক অংশীদার রয়ে গেছে।’ভেনেজুয়েলার প্রয়াত বিপ্লবী নেতা হুগো চাভেজের ১৪ বছরের শাসনামলে যুক্তরাষ্ট্রের সঙ্গে দেশটির সম্পর্কের চরম অবনতি ঘটে। এর জের ধরে উভয় দেশ নিজ নিজ রাষ্ট্রদূত প্রত্যাহার করে নেয়। নতুন করে ভেনেজুয়েলার কূটনৈতিক নিয়োগের মধ্য দিয়ে আবার দুই দেশের মধ্যে সম্পর্ক স্বাভাবিক হওয়ার পথ তৈরি হলো।
