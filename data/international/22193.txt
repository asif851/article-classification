
রামনবমীর মিছিলকে ঘিরে আজ রোববার কলকাতাসহ ভারতের পশ্চিমবঙ্গজুড়ে উত্তেজনা ছড়িয়ে পড়েছে। রাজ্য বিজেপি ঘোষণা অনুযায়ী দিনটি উদ্‌যাপনের জন্য রাজ্যজুড়ে অস্ত্র নিয়ে মিছিল করে। অন্যদিকে, তৃনমূলও ভগবান রামের পুজো দিয়ে অস্ত্র ছাড়া মিছিল বের করেছে রাজ্যজুড়ে।
আজ রামনবমী, সনাতন ধর্মাবলম্বীদের দেবতা রামচন্দ্রের জন্মদিন। প্রতিবছর ভারতের বিভিন্ন রাজ্য, বিশেষ করে হিন্দি বলয়ে উৎসাহের সঙ্গে উদ্‌যাপিত হয় রামনবমী উৎসব।
এদিকে রাজ্যের মুখ্যমন্ত্রী মমতা বন্দ্যোপাধ্যায় আগেই জানিয়ে দিয়েছেন, অস্ত্র নিয়ে কোনো মিছিল করা যাবে না। তবু সেই নির্দেশ উপেক্ষা করে বিজেপি এবং বজরং দল রামমন্দিরে অস্ত্র পুজো দিয়ে মিছিল বের করেছে। বিজেপি বলেছে, এটা যুগ যুগ ধরে চলে আসা এক সনাতনী প্রথা।
বিজেপি কলকাতার সল্টলেকে মিছিল বের করে। মিছিলে ছিলেন বিজেপির নেতা মুকুল রায়। হাওড়ায় রামনবমীর মিছিলে নেতৃত্ব দেন তৃণমূল বিধায়ক লক্ষ্মীরতন শুক্লা। সল্টলেকে মিছিল করে হিন্দু জাগরণ মঞ্চ। কলকাতার গড়িয়ায় মিছিল বের করে বিজেপি এবং বিশ্ব হিন্দু পরিষদ। আর সেন্ট্রাল অ্যাভিনিউতে মিছিল বের করে তৃণমূল কংগ্রেস।
বীরভূমের রামপুরহাটে রামনবমীর মিছিলে আজ অংশ নেন রাজ্যের মন্ত্রী আশীষ বন্দ্যোপাধ্যায়। মিছিলে লাঠিখেলাসহ ঢাকঢোল পিটিয়ে বিশাল মিছিল বের করে তৃণমূল। মেদিনীপুরের খড়গপুরে অস্ত্রমিছিলে শামিল হন রাজ্যের বিজেপির সভাপতি দিলীপ ঘোষ। তিনি মিছিল থেকে ঘোষণা দেন, এবার অযোধ্যায় রামমন্দির হবেই। তৃণমূল আজ রামনবমী উৎসব উদ্‌যাপন করছে। সুতরাং আর বাধা কোথায়?
এ ছাড়া পুরুলিয়ায় বিজেপি অস্ত্রমিছিল করে। অস্ত্রমিছিল করে বজরং দল। মিছিল হয় বর্ধমান, দুর্গাপুর, বালি, মানিকতলা, সিউরি, উত্তর দিনাজপুরসহ রাজ্যের বিভিন্ন এলাকায় বিজেপি এবং তৃণমূল কংগ্রেসের।
