
মার্কিন পররাষ্ট্র দপ্তর ভারতে ইসলামিক স্টেট (আইএস) জঙ্গিগোষ্ঠীর প্রধান এবং মুখ্য নিয়োগকারী মোহাম্মদ শাফি আরমারকে ‘বিশেষভাবে চিহ্নিত বৈশ্বিক সন্ত্রাসবাদীর’ (এসডিজিটি) তালিকাভুক্ত করেছে।শাফি আরমার অনলাইন কার্যক্রমে ব্যবহৃত নাম ইউসুফ আল-হিন্দি হিসেবেও পরিচিত। ভারতীয় পুলিশ ও গোয়েন্দাদের ভাষ্যমতে, তিনি গত তিন বছরে আইএসের সঙ্গে যুক্ত কয়েকটি বাহিনী গঠন করেছেন। এর একটি হচ্ছে জুনুদ আল খলিফা-ই-হিন্দ (জেকেএইচ)। এ সংগঠনে ৫০ জনের বেশি ভারতীয় তরুণ যোগ দিয়েছেন।শাফি আরমার আইএস-প্রধান আবুবকর আল বাগদাদি ও তাঁর সহকারীদের ঘনিষ্ঠ সহযোগী হয়ে উঠেছেন বলে মনে করা হয়। বলা হচ্ছে, ‘বৈশ্বিক সন্ত্রাসবাদীর’ মার্কিন তালিকায় আরমার নাম ওঠা একদিকে যেমন তাঁর পরিচয়ের বিষয়টি নিশ্চিত করল, অন্যদিকে সিরিয়ায় তাঁর কথিত মৃত্যু নিয়ে গুঞ্জনকে মিথ্যা প্রমাণিত করল।যুক্তরাষ্ট্রের এ ঘোষণায় আরও মনে করা হচ্ছে, বাগদাদির সঙ্গে শাফি আরমারের ঘনিষ্ঠতার কথাও সত্যি হতে পারে।ভারতের গোয়েন্দা সংস্থা এনআইএ গত বছর দেশজুড়ে অভিযান চালিয়ে জেকেএইচে যোগ দেওয়া ২৩ জনকে গ্রেপ্তার করে। আরমারের নির্দেশে তাঁরা বাগদাদির প্রতি আনুগত্য ঘোষণা করেছিলেন।শাফি আরমারকে বৈশ্বিক সন্ত্রাসী তালিকাভুক্ত করতে জাতিসংঘ ও যুক্তরাষ্ট্রকে অনুরোধ করেছিল ভারত।
 
