
পাকিস্তানে ১৩ জন দুর্ধর্ষ জঙ্গির মৃত্যুদণ্ডের রায় অনুমোদন করেছেন দেশটির সেনাপ্রধান জেনারেল কামার জাভেদ বাজওয়া। আজ শুক্রবার তিনি এ রায় সংক্রান্ত নথিতে সই করেন।
হিন্দুস্তান টাইমসের এক প্রতিবেদনে বলা হয়, সেনাপ্রধান হিসেবে দায়িত্ব নেওয়ার পর দ্বিতীয়বারের মতো এমন মৃত্যুদণ্ড অনুমোদন করলেন তিনি। ৩২৫ জন বেসামরিক নাগরিক ও নিরাপত্তা বাহিনীর সদস্যকে হত্যার দায়ে এই ১৩ জনের মৃত্যুদণ্ড দেওয়া হয়।
২০১৪ সালে পেশোয়ারে আর্মি পাবলিক স্কুলে ভয়ংকর সন্ত্রাসী হামলার পর গঠিত বিশেষ সামরিক আদালতে এই ১৩ জনের বিচার চলে।
দেশটির আন্তবাহিনী জনসংযোগ পরিদপ্তরের (আইএসপিআর) এক সংবাদ বিজ্ঞপ্তিতে জানানো হয়, এই সন্ত্রাসীরা নিরপরাধ বেসামরিক নাগরিক হত্যার সঙ্গে জড়িত ছিল। ওই হামলার দুই বছর পূর্তির আগ মুহূর্তে এই রায় দেওয়া হলো। ২০১৪ সালে তেহরিক-ই-তালেবান এর পাকিস্তানি বন্দুকধারীদের হামলায় অন্তত ১৫০ জন নিহত হয়। তাদের অধিকাংশই ছিল স্কুল পড়ুয়া শিশু।
আইএসপিআর এর বিবৃতিতে আরও বলা হয়, সন্ত্রাসীরা বাচা খান বিশ্ববিদ্যালয়, প্যারেড লেন মসজিদ, ম্যারিয়ট হোটেল, ওয়ার্ল্ড ভিশন এনজিওর কার্যালয় এবং বুনারের নাওয়াগিতে একটি শিক্ষাপ্রতিষ্ঠানে সন্ত্রাসী হামলার পরিকল্পনা ও হামলার সঙ্গে জড়িত ছিল।
জেনারেল বাজওয়া গত মাসে দায়িত্ব গ্রহণের পর ৫ ডিসেম্বর প্রথম চারজনের মৃত্যুদণ্ড অনুমোদন করেন।
