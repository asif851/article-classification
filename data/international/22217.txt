
দক্ষিণ কোরিয়ার পিয়ংচ্যাংয়ে অনুষ্ঠেয় শীতকালীন অলিম্পিক থেকে ১ হাজার ২০০ জনের বেশি নিরাপত্তারক্ষীকে সরিয়ে নেওয়া হয়েছে। নরো ভাইরাস ব্যাপক আকারে ছড়িয়ে পড়ায় এ উদ্যোগ বলে জানায় কর্তৃপক্ষ। আজ মঙ্গলবার বিষয়টি দক্ষিণ কোরিয়ার কর্তৃপক্ষ নিশ্চিত করেছে বলে এএফপির খবরে বলা হয়।
গত রোববার এসব নিরাপত্তারক্ষীর বাইরে ৪১ জন অসুস্থ হয়ে পড়েন। হঠাৎ তাঁদের বমি ও ডায়রিয়া শুরু হয়। তাঁদের দ্রুত হাসপাতালে নেওয়া হয়। পরে পরীক্ষা নিরীক্ষায় দেখা যায়, তাঁদের বেশির ভাগই নরো ভাইরাসে আক্রান্ত। নরো ভাইরাস খুবই সংক্রামক। খাবার ও পানিদূষণের মাধ্যমে এটি দ্রুত ছড়িয়ে পড়ে।
পিয়ংচ্যাং অলিম্পিক আয়োজক কমিটির একজন কর্মকর্তা বার্তা সংস্থা এএফপিকে বলেন, দায়িত্ব থেকে ১ হাজার ২০০ নিরাপত্তারক্ষীকে সরিয়ে ফেলা হয়েছে। তাঁদের জায়গায় ৯০০ সেনা নিয়োগ করা হয়েছে। ওই ভাইরাসের উৎস সম্পর্কে স্বাস্থ্য কর্তৃপক্ষ তদন্ত করছে।
অসুস্থ হয়ে পড়া নিরাপত্তাকর্মীরা একটি নিরাপত্তা প্রতিষ্ঠানের সদস্য। তাঁদের অ্যাথলেটদের থেকে দূরে আলাদা সেন্টারে রাখা হয়েছে।
