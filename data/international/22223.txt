
রাশিয়ার প্রতিরক্ষা মন্ত্রণালয়ের নিখোঁজ হওয়া বিমানটি বিধ্বস্ত হয়েছে। নাম প্রকাশ না করা একটি সূত্রের বরাত দিয়ে আজ রোববার রুশ বার্তা সংস্থা ইন্টারফ্যাক্স এই তথ্য জানিয়েছে।
ইন্টারফ্যাক্স জানায়, কৃষ্ণ সাগরে বিমানটি বিধ্বস্ত হওয়ার স্থান খুঁজে পেয়েছে একটি উদ্ধারকারী দল।
টিইউ-১৫৪ বিমানটিতে ৯১ জন আরোহী ছিলেন।
এর আগে রাশিয়ার বিভিন্ন গণমাধ্যমের খবরে বলা হয়, কৃষ্ণ সাগরের তীরবর্তী অবকাশ শহর সোচি থেকে বিমানটি আকাশে উড্ডয়ন করে। উড্ডয়নের অল্প সময়ের ব্যবধানে বিমানটি রাডার থেকে অদৃশ্য হয়ে যায়।
একটি সূত্রের বরাত দিয়ে রুশ বার্তা সংস্থা ইন্টারফ্যাক্স জানায়, স্থানীয় সময় ভোর ৫টা ২০ মিনিটে বিমানটি আকাশে ওড়ে। ২০ মিনিটের মাথায় বিমানটি রাডার থেকে অদৃশ্য হয়ে যায়।
অসমর্থিত খবরে বলা হয়, বিমানটি সোচি থেকে সিরিয়ার লাতাকিয়া প্রদেশে যাচ্ছিল।
আরও পড়ুন: 
রুশ বিমান ‘অদৃশ্য’
