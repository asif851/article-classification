
যুদ্ধবিধ্বস্ত সিরিয়ার দ্বিতীয় বৃহত্তম শহর আলেপ্পোর পূর্ণ নিয়ন্ত্রণ নিয়েছে দেশটির সেনাবাহিনী। ২০১১ সালের পর বিদ্রোহীদের হটিয়ে দিয়ে আলেপ্পোর নিয়ন্ত্রণ এখন সিরিয়ার প্রেসিডেন্ট বাশার আল আসাদ বাহিনীর হাতে। 
এদিকে আলেপ্পোর নিয়ন্ত্রণ ফিরে পাওয়ার আসাদ সমর্থকেরা রাস্তায় উল্লাস করেছেন। গতকাল বৃহস্পতিবার বিদ্রোহীরা তাদের পরিবারজনকে অবরুদ্ধ নগরী আলেপ্পো থেকে সরিয়ে নেওয়ার পরই সরকারিবাহিনী ওই এলাকার নিয়ন্ত্রণ নেয়। সিরিয়ার সেনাবাহিনী এক বিবৃতিতে এসব কথা জানায় বলে এএফপির খবরে বলা হয়েছে।
বিবৃতিতে বলা হয়, ‘সন্ত্রাস ও সন্ত্রাসীদের হাত থেকে আলেপ্পো শহর মুক্ত হয়েছে। আলেপ্পো সন্ত্রাসীদের হাত থেকে এখন নিরাপদ।’
বিদ্রোহী ও বেসামরিক নাগরিকদের বহনকারী কয়েকটি বাস পূর্ব আলেপ্পো ছেড়ে চলে যাওয়ার পরই সরকার আলেপ্পোর নিয়ন্ত্রণের ঘোষণা দেয়।
প্রেসিডেন্ট বাশার আল আসাদ ও সিরিয়ার জনগণের জন্য একে অভূতপূর্ব বিজয় বলে উল্লেখ করেছেন। দেশটিতে গৃহযুদ্ধ শুরু হওয়ার পর থেকেই ঐতিহাসিক ওই শহরকে ঘিরে সরকার ও বিদ্রোহীদের মধ্যে ব্যাপক সংঘর্ষ হয়। আহরার আল শাম নামের বিদ্রোহী গ্রুপের কর্মকর্তা আহমেদ কুরা আলী নিশ্চিত করেন, বিদ্রোহীদের শেষ বহরটিও আলেপ্পো ছেড়ে গিয়েছে।
এদিকে রেড ক্রস জানিয়েছে, চার হাজারেরও বেশি বিদ্রোহী সৈন্য আলেপ্পো শহরটি ছেড়ে চলে গিয়েছে।
