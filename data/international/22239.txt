
ভারতের কেরালা রাজ্যের একজন জনপ্রিয় অভিনেত্রী অপহরণের পর গণধর্ষণের শিকার হয়েছেন বলে অভিযোগ উঠেছে। এ ঘটনায় পুলিশ ওই অভিনেত্রীর গাড়ির চালকসহ তিনজনকে আটক করেছে।
আজ সোমবার বিবিসি অনলাইনের এক প্রতিবেদনে বলা হয়েছে, শুক্রবার রাতে কেরালার কচিনে একটি সিনেমার শব্দ সংযোজনের কাজে যাওয়ার সময় ওই অভিনেত্রী অপহরণ ও গণধর্ষণের শিকার হন।
ওই অভিনেত্রীর অভিযোগের বরাত দিয়ে প্রতিবেদনে বলা হয়েছে, শুক্রবার রাতে সিনেমার শব্দ সংযোজনের কাজে যাওয়ার সময় তিন ব্যক্তি তাঁকে অপহরণ করে গাড়ির ভেতরেই ধর্ষণ করে। গাড়ির ভেতর তাঁর ওপর প্রায় দুই ঘণ্টা ধরে নির্যাতন চলে। পরে ধর্ষণকারীরা তাঁর ধর্ষণের ছবি সামাজিক যোগাযোগের ওয়েবসাইটে প্রকাশ করার হুমকি দিয়ে চলে যায়।
প্রতিবেদনে বলা হয়, এ ঘটনায় পুলিশ ধর্ষণ ও অপহরণের অভিযোগে মামলা করেছে। শনিবার রাতে ওই অভিনেত্রীর গাড়ির চালকসহ তিনজনকে সন্দেহজনক হিসেবে গ্রেপ্তার করা হয়েছে। মূল অভিযুক্তকে শনাক্ত করা হয়েছে। তিনি ওই অভিনেত্রীর সাবেক গাড়িচালক।
পুলিশ জানিয়েছে, এ ঘটনায় জড়িত সন্দেহে আরও তিনজনকে গ্রেপ্তারে অভিযান চলছে।
এ ঘটনায় দক্ষিণ ভারতের সিনেমা পাড়ায় ব্যাপক উত্তেজনা বিরাজ করছে। চলচ্চিত্র পরিচালক লাল বলেন, ‘এটা খুবই দুঃখজনক ঘটনা। বিশ্বাস করতে কষ্ট হচ্ছে যে কচিনে এ ঘটনা ঘটতে পারে। যেখানে রাতে অহরহ মেয়েরা কাজ সেরে ঘরে ফেরে।’
