
গভীর পানির নিচে শোবারঘর। চারপাশে ঘুরে বেড়াচ্ছে নানা রকম সামুদ্রিক মাছ আর বর্ণিল জলচর প্রাণী। পাওয়া যাচ্ছে অন্য এক ভুবনের স্বাদ। এমনই স্বপ্নিল রাত কাটানোর সুযোগ দিচ্ছে আফ্রিকার প্রথম ডুবো হোটেল।তানজানিয়ার জানজিবার উপকূল থেকে বেশ দূরে পেম্বা আইল্যান্ডের মান্টা রিসোর্ট কর্তৃপক্ষ সাগরে পানির নিচে গড়ে তুলেছে ভাসমান শয়নকক্ষ। অতিথিদের জন্য ওই হোটেলে থাকছে ১৬টি কক্ষ। তবে সাগরতলে কাটানোর জন্য রয়েছে বিশেষভাবে তৈরি একটি শয়নকক্ষ। চলতি মাসে এই হোটেল চালু হয়েছে।সুইডেনের প্রতিষ্ঠান গেনবার্গ আন্ডারওয়াটার হোটেলসের প্রকৌশলীরা তৈরি করেছেন ওই বিশেষায়িত হোটেল। এতে রয়েছে তিনটি স্তর। কিছু অংশ পানির ওপরে, বাকিটা পানির নিচে। মালদ্বীপ ও সুইডেনে এ রকম ডুবো কক্ষ থাকলেও আফ্রিকার পেম্বায় এটি প্রথম। এই দ্বীপের কাছে সাগরতলে বৈচিত্র্যময় প্রাণী দেখা যায়।কক্ষের কাচঘেরা জানালা দিয়ে রাতে দেখা যাবে বিশেষ আলোর খেলা। তাতে দেখা মিলবে স্কুইড ও অক্টোপাসের মতো প্রাণী। সাধারণত দিনের তুলনায় রাতেই এসব প্রাণীর আনাগোনা বেশি থাকে।এই শোবারঘরে রাত কাটাতে জনপ্রতি ৯০০ আর যুগলের জন্য এক হাজার ৫০০ মার্কিন ডলার দিতে হবে। সিএনএন।
