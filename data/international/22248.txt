
ইরানে সরকারবিরোধী বিক্ষোভের ঘটনায় গত তিন দিনে প্রায় ৪৫০ জনকে গ্রেপ্তার করা হয়েছে। এক কর্মকর্তা আজ মঙ্গলবার স্থানীয় গণমাধ্যমকে এ তথ্য জানান বলে এএফপির খবরে বলা হয়।
তেহরান সিটির ডেপুটি গভর্নর আলী আজগর নাসেরবখত বার্তা সংস্থা আইএলএনএ–কে বলেন, ‘শনিবার ২০০ জনকে, রোববার ১৫০ জনকে ও সোমবার প্রায় ১০০ জনকে গ্রেপ্তার করা হয়।’
দ্রব্যমূল্যের ঊর্ধ্বগতি, বেকারত্ব ও দেশটিতে চলমান অর্থনৈতিক বৈষম্যের প্রতিবাদে গত বৃহস্পতিবার থেকে সরকারবিরোধী বিক্ষোভে ফুঁসছে ইরান। দেশটির দ্বিতীয় বৃহত্তম শহর মাশহাদে প্রথম বিক্ষোভের সূচনা হয়। এরপর রাজধানী তেহরান, কেরমানশাহসহ বিভিন্ন শহরে এ বিক্ষোভ ছড়িয়ে পড়ে। তবে তেহরানে বিক্ষোভের মাত্রাটা কম। এই বিক্ষোভের লক্ষ্য ক্ষমতাসীন ধর্মীয় নেতারা। বিক্ষোভকারীরা দেশটির সর্বোচ্চ নেতা আয়াতুল্লাহ আল খামেনি ও প্রেসিডেন্ট হাসান রুহানির পদচ্যুতির দাবি তুলেছেন।
নাসেরবখত বলেন, ‘আমরা মনে করি, আগের দিনগুলোর তুলনায় তেহরানের পরিস্থিতি অনেকটা শান্ত হয়ে আসছে। গতকালও আগের চেয় কম ছিল।’
রেভল্যুশনারি গার্ডসের স্থানীয় শাখার এক ডেপুটি কমান্ডার ইসমাইল কাওসারি রাষ্ট্রীয় টেলিভিশনকে বলেন, ‘আমরা তেহরানে কোনোভাবেই নিরাপত্তার বিঘ্ন ঘটে, তা হওয়ার অনুমতি দেব না। যদি এ অবস্থা চলতে থাকে, তাহলে তা শেষ করতে কর্মকর্তারা সিদ্ধান্ত নেবেন।’
