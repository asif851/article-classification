
তেহরিক-ই-তালেবান পাকিস্তানের (টিটিপি) নেতা মোল্লা সামিউল হক অভিযোগ করেছেন, সরকার আলোচনার ব্যাপারে আন্তরিক নয়৷ তিনি আশঙ্কা করেন, বর্তমান পরিস্থিতিতে টিটিপির বিরুদ্ধে সেনা অভিযান শুরু হতে পারে৷
গতকাল মঙ্গলবার সরকার ও টিটিপির মধ্যে প্রাথমিক শান্তি আলোচনা শুরুর কথা ছিল৷ কিন্তু সরকার মনোনীত কমিটির সদস্যরা টিটিপির প্রতিনিধিদের সঙ্গে বৈঠক করেননি৷ তবে তাঁরা কিছু নির্দিষ্ট বিষয়ে টিটিপির কাছে ব্যাখ্যা চান৷
টিটিপির সঙ্গে সংলাপ অনুষ্ঠানের লক্ষ্যে ‘করণীয়’ নির্ধারণে সরকার ও টিটিপি মনোনীত সমঝোতাকারীদের গতকাল প্রথম দফা বৈঠক করার কথা ছিল৷ তালেবান বিদ্রোহীরা ২০০৭ সাল থেকেই এ ধরনের আলোচনার ব্যাপারে আগ্রহ প্রকাশ করে আসছে৷
কারজাই–তালেবান গোপন বৈঠক: আফগানিস্তানের প্রেসিডেন্ট হামিদ কারজাই তালেবান জঙ্গিদের সঙ্গে ​ ​ গোপনে সমঝোতা বৈঠক করছেন৷ গতকাল মঙ্গলবার নিউইয়র্ক টাইমস এক প্রতিবেদনে এই খবর​ দিয়েছে৷
গত নভেম্বরেও বলা হয়েছিল, তালেবানের শীর্ষ নেতাদের সঙ্গে গোপনে শান্তি আলোচনায় বসেছেন কারজাই৷ ওই মাসে যুক্তরাষ্ট্রের সঙ্গে নিরাপত্তাবিষয়ক চুক্তি সইয়ে অস্বীকৃতি জানিয়েছিলেন তিনি৷ এএফপি৷
