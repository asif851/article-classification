
নিজের বিতর্কিত নির্বাচনী প্রচার ব্যবস্থাপক কোরি লেওয়ানডাউস্কিকে ডোনাল্ড ট্রাম্প বরখাস্ত করার যে সিদ্ধান্ত নিয়েছেন, তাতে যুক্তরাষ্ট্রের রাজনৈতিক মহলে অনেকেই বিস্মিত। কেননা লেওয়ানডাউস্কিকে সরিয়ে দেওয়ার ব্যাপারে দলের কয়েকজন নেতা সক্রিয় থাকলেও তাঁর ওপর ট্রাম্পের ব্যক্তিগত আস্থা ছিল।জানা গেছে, রিপাবলিকান দলের সম্ভাব্য প্রেসিডেন্ট পদপ্রার্থী ট্রাম্পের আস্থাভাজন বলেই লেওয়ানডাউস্কিকে সরানোর ক্ষেত্রে দলের নেতাদের দেনদরবার কাজে আসছিল না। শেষ পর্যন্ত ট্রাম্পের মেয়ে ইভানকা এ নিয়ে বাবার সঙ্গে কথা বলেন। বাবাকে ইভানকা জানিয়ে দেন, লেওয়ানডাউস্কিকে না সরালে তিনি নিজে নির্বাচনী ব্যবস্থাপনায় আর যুক্ত থাকবেন না। এরপর ট্রাম্প গত সোমবার ওই সিদ্ধান্ত নিতে বাধ্য হন।বিশ্লেষকেরা বলছেন, এমনিতে দুর্বল ও অপেশাদারি প্রচার চালানোর জন্য ডোনাল্ড ট্রাম্প নিজ দলের নেতৃত্বের কাছে সমালোচিত হয়েছেন। মাঠপর্যায়ে সংগঠন ও চাঁদা সংগ্রহের ব্যাপারেও তিনি প্রতিদ্বন্দ্বী ডেমোক্রেটিক পার্টির হিলারি ক্লিনটনের তুলনায় বিস্তর পিছিয়ে। এ অবস্থায় নির্বাচনী কমিটির একজন প্রধান ব্যবস্থাপককে বরখাস্তের ঘটনাকে অনেকে অশনিসংকেত হিসেবে দেখছেন।তরুণ লেওয়ানডাউস্কির সঙ্গে ট্রাম্পের প্রধান উপদেষ্টা পল মানাফোর্টের বেশ আগে থেকেই বিবাদ চলছিল। লেওয়ানডাউস্কি নিজেকে ট্রাম্পের খুব ঘনিষ্ঠ একজন হিসেবে গণমাধ্যমে পরিচিত করার চেষ্টায় ছিলেন। ইতিপূর্বে কোনো বড় রাজনৈতিক প্রচার ব্যবস্থাপনায় অভিজ্ঞতা নেই, এ যুক্তি দেখিয়ে রিপাবলিকান ন্যাশনাল কমিটির প্রধান রিন্স প্রিবাস লেওয়ানডাউস্কিকে মূল দায়িত্ব থেকে সরিয়ে দেওয়ার দাবি জানিয়ে আসছিলেন। মানাফার্টও সে দাবিই করছিলেন।
