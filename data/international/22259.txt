
মিয়ানমারের বিরোধীদলীয় নেত্রী অং সান সু চি গতকাল বলেন, চলতি বছরের শেষের দিকে নির্ধারিত গুরুত্বপূর্ণ নির্বাচনে তাঁর দল ন্যাশনাল লিগ ফর ডেমোক্রেসি (এনএলডি) অংশ নেবে কি না—সে ব্যাপারে দলটি শিগগিরই সিদ্ধান্ত নেবে।রাজধানী ইয়াঙ্গুনে দলের জ্যেষ্ঠ নেতাদের দুই দিনব্যাপী সম্মেলনের শুরুতে দেওয়া ভাষণে এ কথা বলেন সু চি। দুই যুগেরও বেশি সময় পর প্রথম জাতীয় নির্বাচনে এনএলডি অংশ নেবে কি না—সে ব্যাপারে সু চি তাঁর ভাষণে সংশয় প্রকাশ করেন।মিয়ানমারে চলতি বছরে অক্টোবর বা নভেম্বরে নির্বাচন অনুষ্ঠিত হওয়ার কথা। গত কয়েক দশকের জান্তার শাসনের পর গণতান্ত্রিক সংস্কারের গুরুত্বপূর্ণ পরীক্ষা হিসেবে দেখা হচ্ছে এ নির্বাচনকে। তবে ওই নির্বাচনে এনএলডি জয় পেলেও সংবিধান অনুযায়ী সু চি প্রেসিডেন্ট হতে পারবেন না। দেশটির সংবিধানে বিদেশি স্বামী-স্ত্রী বা সন্তান থাকা ব্যক্তির প্রেসিডেন্ট হওয়ার ব্যাপারে নিষেধাজ্ঞা রয়েছে। সু চির স্বামী ও দুই ছেলে ব্রিটিশ।সু চির প্রেসিডেন্ট হওয়ার ব্যাপারে জান্তার শাসনামলের এই সাংবিধানিক নিষেধাজ্ঞা পরিবর্তনের জন্য আন্দোলন করে আসছে এনএলডি। দলের জ্যেষ্ঠ নেতাদের উদ্দেশ্যে সু চি বলেন, ‘আমরা নির্বাচনে অংশ নেব কি না সে ব্যাপারে এনএলডি শিগগিরই সিদ্ধান্ত নেবে।’
