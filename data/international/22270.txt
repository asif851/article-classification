
ঘূর্ণিঝড় হারভের পর টেক্সাস সৈকতের কতটুকু ক্ষতি হয়েছে তা পর্যালোচনা করছিলেন প্রীতি দেশাই। পুরো সৈকত ঘুরে দেখছিলেন তিনি। হঠাৎ তিনি দেখতে পান, রহস্যময় এক প্রাণী সৈকতে পড়ে আছে। প্রাণীটি মৃত এবং কিছুটা পচন ধরেছে।
প্রাণীটি কী হতে পারে বুঝে উঠতে পারছিলেন না প্রীতি। বেশ কতগুলো ছবি তুলে আনেন এটির। বিভিন্ন জায়গায়, অনলাইনে খোঁজ খবর করতে থাকেন। বিবিসিকে দেওয়া এক সাক্ষাৎকারে তিনি বলেন, ‘এটা অপ্রত্যাশিত ছিল। এটা এমন কোনো প্রাণী ছিল না যা সচরাচর সৈকতে দেখা যায়। আমি ধারণা করেছিলাম এটি গভীর সমুদ্রের কোনো প্রাণী, ঝড়ের পর যা তীরে ভেসে এসেছে।’ তিনি আরও বলেন, ‘আমার মূল কৌতূহল ছিল—কী ধরনের প্রাণী হতে পারে এটি?’
একপর্যায়ে টুইটারে টুইট করেন প্রীতি দেশাই। বেশ কিছু ছবি আপলোড করে লেখেন, ‘আচ্ছা, এই প্রাণীটি কী?’
প্রীতির এই প্রশ্ন পৌঁছে যায় জীববিজ্ঞানী কেনেথ তাঘির কাছে। তিনি জানান, এটি হিংস্র দাঁতযুক্ত এক ধরনের ইল মাছ হতে পারে। এটিকে ‘গার্ডেন ইল’ বা ‘কংগার ইল’ বলা হয় বলেও জানান তিনি। এ ধরনের মাছগুলো প্রশান্ত মহাসাগরের ৩০ থেকে ৯০ ফুট গভীরে পাওয়া যায়।
প্রাণীটিকে অবশ্য সৈকতে নিঃসঙ্গই ছেড়ে এসেছেন প্রীতি। প্রকৃতিই তার কাজ শেষ করুক—এই প্রার্থনা তাঁর মনে।
