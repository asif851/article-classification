
ভারতের অন্ধ্র প্রদেশের মুখ্যমন্ত্রী ও তেলেগু দেশম পার্টির (টিডিপি) নেতা চন্দ্রবাবু নাইডু দলের দুই প্রতিনিধিকে কেন্দ্রীয় মন্ত্রিসভা থেকে পদত্যাগ করার নির্দেশ দিয়েছেন। তবে পুরোপুরি এনডিএ জোট ছাড়ার আগে প্রধানমন্ত্রীর সঙ্গে কথা বলতে চান নাইডু।
আজ বৃহস্পতিবার পদত্যাগ করতে পারেন টিডিপির দুই নেতা দেশটির বেসামরিক বিমানমন্ত্রী অশোক রাজাপতি রাজু ও কেন্দ্রীয় বিজ্ঞান ও প্রযুক্তিমন্ত্রী ওয়াই এস চৌধুরী।
গতকাল বুধবার অন্ধ্রের পার্লামেন্টে বিজেপির ওপর তাঁর ক্ষোভ ঝাড়েন চন্দ্রবাবু নাইডু। কেন্দ্রীয় সরকার বিমাতাসুলভ আচরণ করছে বলে অভিযোগ করেন তিনি। চন্দ্রবাবু বলেন, ‘আমি ২৯ বার দিল্লি গেছি অন্ধ্রের জন্য প্রাপ্য সুবিধাটুকু আদায়ের জন্য। কিন্তু কোনো লাভ হয়নি।’
তেলেগু দেশমের নেতারা জানান, আজই জোট ছাড়ার ঘোষণা না দিলেও নাইডু ছাড়বেন। তাঁরা জানান, নাইডু ধাপে ধাপে সম্পর্ক ছিন্ন করছেন। অন্ধ্র প্রদেশের জন্য বিশেষ মর্যাদা চাইছিলেন নাইডু, তবে অর্থমন্ত্রী অরুণ জেটলি তা নাকচ করে দিয়েছেন।
অরুণ জেটলি বলেছেন, বিশেষ মর্যাদার বদলে বিশেষ প্যাকেজের মাধ্যমে তা পুষিয়ে দিতে রাজি কেন্দ্র। কিন্তু আবেগের রাজনীতি করলে অর্থ বরাদ্দ বাড়বে না। কেন্দ্রকে সংবিধান মেনে সব রাজ্যের স্বার্থই সমানভাবে দেখতে হবে। না হলে অন্য রাজ্যও একই দাবি জানাবে।
অন্ধ্রপ্রদেশ ভেঙে আলাদা তেলেঙ্গানা প্রদেশ করা সময় প্রতিশ্রুতি দেওয়া হয়েছিল, ‘বিশেষ মর্যাদা’ পাবে অন্ধ্র। কিন্তু দীর্ঘ সময় পার হয়ে গেলেও সেই মর্যাদা পায়নি রাজ্যটি। নতুন অন্ধ্র গড়তে সাড়ে ১২ হাজার কোটি টাকার বাজেট বরাদ্দে খুশি নন মুখ্যমন্ত্রী চন্দ্রবাবু নাইডু।
