
পাকিস্তানে উপজাতি অধ্যুষিত উত্তর ওয়াজিরিস্তানে আজ সোমবার একটি স্কুলের ফটকের কাছে বোমা বিস্ফোরণে এক শিশু নিহত হয়েছে। আহত হয়েছে তিনজন। দেশটির সরকারি কর্মকর্তাদের বরাত দিয়ে এএফপি এ তথ্য জানায়।
উত্তর ওয়াজিরিস্তান থেকে তালেবান জঙ্গিদের হটাতে ২০১৪ সালের জুন মাস থেকে লড়াই করে যাচ্ছে দেশটির সেনাবাহিনী।
স্থানীয় একজন সরকারি কর্মকর্তা এএফপিকে বলেন, নিহত শিশুটির বয়স নয় বছর। আর আহত তিনজনের বয়স ৮ থেকে ১০ বছরের মতো।
উপজাতি অধ্যুষিত ওই এলাকায় সাংবাদিকদের যাতায়াত সীমিত। তাই তাদের পক্ষে সরেজমিনে ঘটনার সত্যতা নিশ্চিত করা কঠিন।
