
ইতালির মিলান থেকে ভারতের রাজধানী নয়াদিল্লি। সাত ঘণ্টার ফ্লাইট। তবে ফ্লাইটটির গন্তব্যে পৌঁছাতে সময় লেগেছে দীর্ঘ ৬০ ঘণ্টা। খবর এনডিটিভির।এয়ার ইন্ডিয়ার ওই ফ্লাইটের কয়েকজন যাত্রী বলেন, ২৩ ডিসেম্বর ভারতের স্থানীয় সময় রাত দুইটা ৫০ মিনিটে মিলান থেকে ফ্লাইটটি ছাড়ার কথা ছিল। আবহাওয়া খারাপ থাকায় বিমানটি ২৪ ডিসেম্বর ভারতীয় সময় রাত সাড়ে ১২টার দিকে রওনা হয়। সকাল নয়টার দিকে বিমানটি নয়াদিল্লির ইন্দিরা গান্ধী আন্তর্জাতিক বিমানবন্দরের কাছে পৌঁছে গেলেও ঘন কুয়াশার কারণে অবতরণ না করে উড়তে থাকে। একপর্যায়ে বিমানটি মুম্বাইয়ের উদ্দেশে রওনা হয়। বেলা প্রায় একটার দিকে এটি মুম্বাইয়ে নামে। দুই ঘণ্টার মধ্যে ফ্লাইটের ব্যবস্থা করার আশ্বাস দেয় এয়ারলাইন কর্তৃপক্ষ। তবে নয়াদিল্লির উদ্দেশে রওনা হতে বেজে যায় রাত সাড়ে নয়টা। এতেই শেষ নয়। নয়াদিল্লি পৌঁছে কুয়াশার জন্যই আবারও তাদের রাত একটায় মুম্বাইয়ে ফিরতে হয়। সেখানে ঝাড়া ১০ ঘণ্টা অপেক্ষার পর বেলা সাড়ে ১১টার দিকে বিমানটি আবার নয়াদিল্লির উদ্দেশে ওড়ে। শেষ পর্যন্ত দিল্লিতে অবতরণ করে বেলা দেড়টায়। এয়ার ইন্ডিয়া আত্মপক্ষ সমর্থন করে বলেছে, যাত্রী নিরাপত্তাই তাদের কাছে সবচেয়ে বেশি জরুরি।
