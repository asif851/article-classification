
ভারতের কলকাতার বাংলা গানের জনপ্রিয় শিল্পী সবিতা চৌধুরী আর নেই। আজ বৃহস্পতিবার ভোরে তিনি তাঁর কলকাতার বাসভবনে শেষ নিশ্বাস ত্যাগ করেন। মৃত্যুকালে তাঁর বয়স হয়েছিল ৭২ বছর।
গত জানুয়ারি থেকে সবিতা চৌধুরী ক্যানসারে ভুগছিলেন। চিকিৎসার জন্য তাঁকে মুম্বাইও নেওয়া হয়। তিনি প্রখ্যাত সুরকার সলিল চৌধুরীর সহধর্মিণী। সলিল চৌধুরী ১৯৯৫ সালে প্রয়াত হন।
মৃত্যুকালে সবিতা চৌধুরী দুই মেয়ে ও দুই ছেলে রেখে গেছেন। তাঁর বড় ছেলে সঞ্জয় চৌধুরী ইতিমধ্যে একজন সুরকার হিসেবে প্রতিষ্ঠা পেয়েছেন। আর মেয়ে অন্তরাও ইতিমধ্যে সংগীত শিল্পী হিসেবে প্রতিষ্ঠিত।
সবিতা চৌধুরীর মৃত্যুতে গভীর শোক প্রকাশ করেছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। তিনি এক টুইট বার্তায় শোক প্রকাশ করে পরিবারের প্রতি গভীর সমবেদনা জানিয়েছেন।
 
