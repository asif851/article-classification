
যুক্তরাষ্ট্রের অভিবাসন সংস্কার নিয়ে প্রেসিডেন্ট বারাক ওবামার সঙ্গে বিরোধী রিপাবলিকানদের দ্বন্দ্ব আরও জোরালো হচ্ছে। মধ্যবর্তী নির্বাচনের পর গত শুক্রবার ডেমোক্র্যাট এবং রিপাবলিকানদের নিয়ে বৈঠক করেন প্রেসিডেন্ট ওবামা। হোয়াইট হাউসে অনুষ্ঠিত এ বৈঠকে প্রেসিডেন্ট তাঁর নির্বাহী ক্ষমতা প্রয়োগ করে অভিবাসন সমস্য সমাধানের কথা বলেন। কিন্তু বৈঠকের পরপরই এ নিয়ে শুরু হয়েছে দুই পক্ষের বিবৃতি পাল্টা বিবৃতি।প্রেসিডেন্ট ওবামার সঙ্গে বৈঠকে উভয় দলের ১৩ জন শীর্ষ নেতা উপস্থিত ছিলেন। দুই ঘণ্টারও বেশি সময়ের এ বৈঠকে সিরিয়া এবং ইরাকে জঙ্গি দমনে উভয় পক্ষের মধ্যে কিছুটা মতৈক্য প্রতিষ্ঠিত হয়েছে বলে জানানো হয়েছে। তবে অভিবাসন আইন সংস্কার নিয়ে তীব্র মতপার্থক্য সৃষ্টি হওয়ায় আইনপ্রণেতারা হোয়াইট হাউস ত্যাগ করেন।প্রতিনিধি পরিষদের স্পিকার এবং নবনির্বাচিত রিপাবলিকান আইনপ্রণেতারা প্রেসিডেন্ট ওবামার মনোভাবের বিরূপ প্রতিক্রিয়া জানিয়েছেন। রিপাবলিকান আইন প্রণেতাদের পক্ষ থেকে রীতিমতো সতর্কবাণী উচ্চারণ করে বলা হয়েছে, নির্বাহী আদেশের মাধ্যমে অভিবাসন সমস্যা সমাধানের উদ্যোগ বিভেদকে আরও উসকে দেবে।এর জবাবে প্রেসিডেন্ট ওবামার পক্ষÿথেকে বলা হয়েছে, আগের প্রেসিডেন্টরাও নির্বাহী আদেশ দিয়ে এমন বহু সমস্যার সমাধান করেছেন। হোয়াইট হাউস থেকে দেওয়া বক্তব্যে বলা হয়েছে, মধ্যবর্তী নির্বাচনের জন্য প্রেসিডেন্টের নির্বাহী আদেশে অভিবাসন সমস্যা সমাধানের প্রক্রিয়া স্থগিত রাখা হয়েছিল। সমন্বিত অভিবাসন সংস্কার আাইন প্রণয়নে কংগ্রেস ব্যর্থ হয়েছে। ফলে প্রেসিডেন্ট ওবামা তাঁর প্রতিশ্রুতি অনুযায়ী অভিবাসন সমস্যা সমাধানে এগিয়ে যাবেন।হোয়াইট হাউস থেকে দেওয়া ওই বক্তব্যের পরই স্পিকার জন বোয়েনারের দপ্তর থেকে পাল্টা বিবৃতি দেওয়া হয়। এতে বলা হয়, একক উদ্যোগে প্রেসিডেন্টের নির্বাহী আদেশে অবৈধদের সাধারণ ক্ষমা প্রদানের উদ্যোগ সমন্বিত সংস্কার আইন প্রণয়নকে বাধাগ্রস্ত করবে।আর টেক্সাস থেকে নির্বাচিত রিপাবলিকান সিনেটর জন করনিন বলেছেন, মধ্যবর্তী নির্বাচনে জনগণের দেওয়া বার্তাকে এড়িয়ে প্রেসিডেন্ট কংগ্রেসকে পাশ কাটানোর উদ্যোগ নিলে তা হবে দুঃখজনক। তিনি আরও বলেন, পর্যায়ক্রমে অভিবাসন আইন সংস্কারের উদ্যোগ নেওয়া হবে। এ জন্য সীমান্ত সুরক্ষা ও জাতীয় নিরাপত্তাকে অগ্রাধিকার দিয়ে অভিবাসন সমস্যার সমাধানে কংগ্রেস উদ্যোগ গ্রহন করবে।তবে প্রতিনিধি পরিষদে ডেমোক্র্যাট দলের নেতা ন্যান্সি পলেসি হোয়াইট হাউসে সভার পরপরই রিপাবলিকানদের দেওয়া বক্তব্যের জবাব দিয়েছেন। তিনি বলেন, অভিবাসন সংস্কারের জন্য প্রেসিডেন্ট নির্বাহী আদেশ প্রদানের ক্ষমতা রাখেন। প্রথা অনুযায়ী প্রেসিডেন্ট ওবামা তাঁর ক্ষমতা প্রয়োগ করে অভিবাসন সমস্যার সমাধান করতেই পারেন।
