
ভারতনিয়ন্ত্রিত কাশ্মীরে সাম্প্রতিক বিক্ষোভে পাকিস্তান ইন্ধন দিয়েছে বলে অভিযোগ করেছেন ভারতের স্বরাষ্ট্রমন্ত্রী রাজনাথ সিং। লোকসভায় কাশ্মীর নিয়ে আলোচনায় গতকাল বৃহস্পতিবার এ কথা বলেন তিনি।
রাজনাথ বলেন, পাকিস্তান নিজের দেশের সমস্যা নিরসন না করে ভারতকে অস্থিতিশীল করে তোলার চেষ্টা করছে। 
ভারতীয় স্বরাষ্ট্রমন্ত্রী বলেন, কাশ্মীর পরিস্থিতির উন্নয়নে সরকার সম্ভাব্য সব পদক্ষেপ নিচ্ছে।
বিচ্ছিন্নতাবাদী সংগঠন হিজবুল মুজাহিদীনের তরুণ নেতা বুরহান ওয়ানি সম্প্রতি ভারতের নিরাপত্তা বাহিনীর হাতে নিহত হওয়ার পর কাশ্মীরে সহিংস বিক্ষোভ শুরু হয়। 
গতকাল বক্তব্যে নিহত ওয়ানি প্রসঙ্গে রাজনাথ বলেন, এই হিজবুল নেতা সামাজিক যোগাযোগের মাধ্যমে অস্ত্র তুলে নিতে তরুণদের উদ্দীপ্ত করতেন।
এদিকে পাকিস্তানের প্রধানমন্ত্রীর পররাষ্ট্রবিষয়ক উপদেষ্টা সারতাজ আজিজ বলেছেন, কাশ্মীরে সম্প্রতি বিক্ষোভের সময় মানবাধিকার লঙ্ঘনের ঘটনার তদন্ত করতে জাতিসংঘের মানবাধিকার কাউন্সিলের কাছে আবেদনের সিদ্ধান্ত নিয়েছেন তাঁরা। পাকিস্তানের ইংরেজি দৈনিক ডন-এর খবরে এ কথা বলা হয়। সারতাজ আজিজ বলেন, কাশ্মীর ভারতের অভ্যন্তরীণ বিষয় নয়। কারণ, কাশ্মীর প্রসঙ্গকে জাতিসংঘও আমলে নিয়েছে।
