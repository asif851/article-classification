
সিঙ্গাপুর এখন বিশ্বের শীর্ষ ধনী দেশ। দেশটির নাগরিকদের বার্ষিক গড় আয় ৬১ হাজার ৫৬৭ মার্কিন ডলার। আন্তর্জাতিক মুদ্রা তহবিল (আইএমএফ) সূত্রে এ তথ্য জানা যায়। সংস্থাটি সম্প্রতি বিশ্বের শীর্ষ পাঁচটি ধনী দেশের তালিকা প্রকাশ করেছে।ধনী রাষ্ট্রের তালিকায় নরওয়ের অবস্থান দ্বিতীয়, যুক্তরাষ্ট্র তৃতীয়, সংযুক্ত আরব আমিরাত চতুর্থ ও সুইজারল্যান্ড পঞ্চম। আইএমএফের তথ্য অনুসারে, সাম্প্রতিক বছরগুলোতে সারা বিশ্বে অর্থনৈতিক মন্দায় মানুষের জীবনযাত্রার মান হ্রাস পেয়েছে। দেশে দেশে কর্মহীনতা বেড়েছে। এর মধ্যেও বিশ্বের বেশ কিছু দেশের মানুষের গড় আয় ও জীবনযাত্রার মান বেড়েছে।সাম্প্রতিক বছরগুলোতে সিঙ্গাপুরের গগনচুম্বী উন্নয়ন ঘটেছে। মুক্ত বাণিজ্য ও উদার করব্যবস্থার কারণে সিঙ্গাপুর এখন বিশ্বের বাণিজ্য কেন্দ্রে পরিণত হয়েছে। সারা বিশ্বের বিনিয়োগের অন্যতম লক্ষ্য সিঙ্গাপুর। আইএমএফের বিশ্লেষণমতে, দক্ষিণ এশিয়ার এ দেশটির জনপ্রতি বার্ষিক আয় ২০১৮ সালের মধ্যে ৭৭ হাজার ডলার ছাড়িয়ে যাবে।সাম্প্রতিক মন্দা ভালোভাবে সামাল দিয়েছে ইউরোপের দেশ নরওয়ে। তেল ও জ্বালানির ওপর নির্ভরশীল নরওয়ের মাথাপিছু বার্ষিক আয় এখন ৫৬ হাজার ৬৬৩ ডলার। ২০১৮ সালের মধ্যে দেশটির গড় আয় যুক্তরাষ্ট্রকে ছাড়িয়ে যাবে বলে ধারণা করা হচ্ছে।
মন্দার সঙ্গে লড়াই করলেও যুক্তরাষ্ট্রের অর্থনীতি এখনো শক্তিশালী। মার্কিনিদের জীবনে বিলাসিতায় ভাটা পড়েনি। দেশটির নাগরিকদের মাথাপিছু গড় আয় ৫১ হাজার ২৪৮ ডলার। আইএমএফ মনে করে, ২০১৮ সালে তা ৬৩ হাজার ডলারে পৌঁছাবে।
আরব আমিরাতের মাথাপিছু বার্ষিক গড় আয় ৫০ হাজার ডলারের সামান্য নিচে। আধুনিকতার দিকে ঝুঁকে পড়া মধ্যপ্রাচ্যের এ দেশটি এখন বিশ্ব পর্যটনের প্রাণকেন্দ্র হয়ে উঠেছে।
মন্দা সামালে অর্থনৈতিক অগ্রযাত্রা অব্যাহত রেখেছে ইউরোপের দেশ সুইজারল্যান্ড। পঞ্চম শীর্ষ ধনী  দেশটিতে মাথাপিছু গড় বার্ষিক আয় ৪৬ হাজার ৪৪৭ মার্কিন ডলার। ২০১৮ সালে তা ৫৪ হাজার ডলারে পৌঁছাবে বলে ধারণা করছে আইএমএফ।
