
ইয়েমেন সীমান্তের কাছে হেলিকপ্টার বিধ্বস্ত হয়ে এক সৌদি প্রিন্স নিহত হয়েছেন। গতকাল রোববার রাতে এই দুর্ঘটনা ঘটে বলে দেশটির রাষ্ট্রীয় টেলিভিশনে জানানো হয়।
নিহত প্রিন্স মানসুর বিন মুকরিন সৌদি আরবের আসির প্রদেশের ডেপুটি গভর্নরের দায়িত্বে ছিলেন। দুর্ঘটনার সময় হেলিকপ্টারটিতে বেশ কয়েকজন কর্মকর্তাও ছিলেন।
সৌদি সংবাদ সংস্থা আল ইখবারিয়া জানিয়েছে, নিয়মিত অনুসন্ধানী সফর শেষে ফেরার সময় স্থানীয় সময় গতকাল রাতে প্রিন্স মানসুর ও সঙ্গী কর্মকর্তাদের নিয়ে হেলিকপ্টারটি বিধ্বস্ত হয়। এর কারণ এখনো জানা যায়নি।
সৌদি আরবের দাবি, এ দুর্ঘটনার ঠিক আগের দিন রিয়াদ বিমানবন্দর লক্ষ্য করে ইয়েমেনের ছোড়া একটি আন্তমহাদেশীয় ক্ষেপণাস্ত্র আঘাত হানার আগেই আকাশে ধ্বংস করে দিয়েছে সৌদি বিমানবাহিনী।
অন্যদিকে, ঘটনাটি এমন সময় ঘটল, যখন সৌদি আরবে দুর্নীতিবিরোধী ব্যাপক ধরপাকড় শুরু হয়েছে। দেশটির নতুন একটি দুর্নীতি দমন কমিটি ১১ জন প্রিন্স, চারজন বর্তমান মন্ত্রী ও বেশ কয়েকজন সাবেক মন্ত্রীকে আটক করেছে। গত শনিবার বাদশাহ সালমান এক ডিক্রির মাধ্যমে যুবরাজ মোহাম্মদ বিন সালমানের নেতৃত্বে নতুন এই কমিটি গঠনের কয়েক ঘণ্টার মধ্যে এই ধরপাকড় শুরু হয়।
নিহত প্রিন্স মানসুর বিন মুকরিন আরেক সাবেক যুবরাজের ছেলে। তাঁর বাবা মুকরিন বিন আবদুল আজিজ বর্তমান বাদশাহ সালমান বিন আবদুল আজিজ আল সৌদের সৎভাই। ২০১৫ সালে বাদশাহ হওয়ার পর সালমান তাঁর সৎভাই মুকরিন বিন আবদুল আজিজকে যুবরাজ পদ থেকে সরিয়ে দেন। সূত্র: এএফপি।
