
ভারতের প্রধানমন্ত্রী নরেন্দ্র মোদি গত বছরের ৮ নভেম্বর দেশের ১০০০ ও ৫০০ রুপির নোট বাতিল করেছিলেন। বাতিলের পর সেই সব নোট বিভিন্ন ব্যাংকে জমা পড়ে। এখন ওই নোট দিয়ে কী করা হবে, তা নিয়ে পরিকল্পনা করছে ভারতের কেন্দ্রীয় ব্যাংক রিজার্ভ ব্যাংক অব ইন্ডিয়া।
কলকাতার রিজার্ভ ব্যাংক এই বাতিল নোট দিয়ে উপহারসামগ্রী তৈরির একটি প্রস্তাব দিয়েছে কলকাতার লায়ন ইন্ডিয়া নামের একটি সংস্থাকে। সংস্থাটি মূলত রিজার্ভ ব্যাংকের ছবি বাঁধাইয়ের কাজ করে। তারা ইতিমধ্যে বাতিল হওয়া টুকরো টুকরো নোট দিয়ে অন্তত ১৫টি উপহারসামগ্রী তৈরি করে তা পাঠিয়ে দিয়েছে রিজার্ভ ব্যাংকের কাছে। উপহারসামগ্রীর মধ্যে রয়েছে টেবিল ম্যাট, ফটোফ্রেম, ঘড়ি, পেপার হোল্ডার, পেনসিল মগ, কম্পিউটারের মাউস প্যাড, টিস্যু পেপার বক্স ইত্যাদি।
লায়ন ইন্ডিয়ার যুগ্ম ব্যবস্থাপনা পরিচালক মণীশ গৌরিসারিয়া বলেন, ব্যাংকে জমা বাতিল নোট দিয়ে কী ধরনের হস্তশিল্পসামগ্রী তৈরি করা যায়, এ ব্যাপারে রিজার্ভ ব্যাংক তাঁদের কাছে জানতে চেয়েছিল। এরপরই তাঁরা তাদের প্রস্তাবে সাড়া দিয়ে ১৫ ধরনের উপহারসামগ্রী তৈরি করে পাঠিয়ে দেন। সেই উপহারসামগ্রী রিজার্ভ ব্যাংক গ্রহণ করেছে।
মণীশ জানান, বাতিল নোট দিয়ে তৈরি উপহারসামগ্রী বিভিন্ন ব্যক্তি বা সংস্থাকে উপহার দেবে রিজার্ভ ব্যাংক।
লায়ন ইন্ডিয়ার যুগ্ম ব্যবস্থাপনা পরিচালক বলেন, বাতিল নোটের কুচি তাঁদের কাছে সরবরাহ করে রিজার্ভ ব্যাংক। তাঁরা বিশেষ প্রযুক্তির মাধ্যমে বাতিল নোট দিয়ে উপহারসামগ্রী তৈরি করেন।
মণীশ বলেন, তাঁদের তৈরি এই পণ্যসামগ্রী বাণিজ্যিক উদ্দেশে ব্যবহার করার কোনো পরিকল্পনা রিজার্ভ ব্যাংকের নেই।
