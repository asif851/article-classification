
ভারতের পশ্চিমবঙ্গ রাজ্যের মুর্শিদাবাদ জেলার কংগ্রেসের নেতা ও রেল প্রতিমন্ত্রী অধীর চৌধুরীর বিরুদ্ধে দায়ের করা খুনের মামলায় অন্তর্বর্তী জামিনের প্রার্থনা খারিজ করা হয়েছে। গতকাল সোমবার মুর্শিদাবাদের জেলা ও দায়রা বিচারক দুলাল কর তাঁর পক্ষে আবেদনটি খারিজ করে দেন। তবে আগাম জামিনের প্রার্থনা শুনানির জন্য ২৯ অক্টোবর দিন নির্ধারণ করেছেন বিচারক।
২০১১ সালের ১৬ মে সন্ধ্যায় বহরমপুরের গোড়াবাজারের মোহন সিনেমার সামনে খুন হন তৃণমূল যুব কংগ্রেসের নেতা কামাল সেখ। সেই খুনের মামলায় পুলিশের দেওয়া চার্জশিটে নাম দেওয়া হয় অধীর চৌধুরীসহ আরও আটজনের।  চার্জশিটে অধীর চৌধুরীকে ‘পলাতক’ দেখানো হয়। পরে ২৭ সেপ্টেম্বর বহরমপুরের মুখ্য বিচার বিভাগীয় ম্যাজিস্ট্রেট গ্রেপ্তারি পরোয়ানা জারি করেন অধীর চৌধুরীর বিরুদ্ধে। এই ঘটনা ছড়িয়ে পড়ার সঙ্গে সঙ্গে রাজ্যব্যাপী বিক্ষোভ করে কংগ্রেস।
কংগ্রেসের পক্ষ থেকে অভিযোগ উঠেছে, এটা মুখ্যমন্ত্রী মমতা বন্দ্যোপাধ্যায়ের  ষড়যন্ত্র। পুলিশকে দিয়ে মিথ্যা মামলায় ফাঁসানো হয়েছে অধীরকে। আর অধীর চৌধুরীর দাবি, কংগ্রেসকে চাপে রাখতে মমতা তাঁকে মিথ্যা মামলায় জড়ানো হয়েছে।
