
অল্পের জন্য দুর্ঘটনার হাত থেকে রক্ষা পেয়েছে ভারতের বেসরকারি বিমান পরিবহন কোম্পানি ইন্ডিগোর একটি উড়োজাহাজ। প্রাণে বেঁচে গেছেন ওই ফ্লাইটের ১৫৪ জন যাত্রী ও ক্রু। আজ বুধবার মুম্বাই থেকে দিল্লিতে আসা উড়োজাহাজটি অবতরণ করার সময় সেটির ল্যান্ডিং গিয়ারে আগুন ধরে যায়।টাইমস অব ইন্ডিয়ার খবরে বলা হয়, ৬ই-১৭৬ ফ্লাইটে ছেড়ে আসা এ-৩২০ মডেলের বিমানটি মুম্বাই থেকে ১৪৮ যাত্রী ও ছয়জন ক্রু নিয়ে দিল্লির ইন্দিরা গান্ধী আন্তর্জাতিক বিমানবন্দরে (আইজিআই) স্থানীয় সময় সাড়ে তিনটার দিকে অবতরণ করে।
বিমানবন্দর সূত্র জানায়, অবতরণের সময় বিমানের পেছনের দিকে ঘন ধোঁয়া দেখতে পেয়ে চালক সতর্ক হন।
একজন কর্মকর্তা বলেন, বিমানটিকে দ্রুত ট্যাক্সিওয়েতে নেওয়া হয়। পরে এটিতে থাকা যাত্রীরা জরুরি নির্গমন পথ দিয়ে নেমে যান। এ সময় যাত্রীদের কয়েকজন সামান্য আঘাত পান।
বিমান চলাচল নিয়ন্ত্রক সংস্থা ডিজিসিএ এবং বিমান কর্তৃপক্ষ দুর্ঘটনার তদন্ত শুরু করেছে। তবে প্রাথমিক তদন্তে জানা গেছে, বিমানটির ল্যান্ডিং গিয়ারে (পিছনের দিক) আগুন ধরে ধোঁয়া বের হয়।
