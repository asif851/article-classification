
এবার উত্তর-পূর্ব নাইজেরিয়ার বোর্নো রাজ্যের চিবুক শহর দখল করেছে দেশটির জঙ্গিগোষ্ঠী বোকো হারাম। এই শহর থেকেই গত এপ্রিলে দুই শর বেশি স্কুলছাত্রীকে অপহরণ করেছিল তারা। খবর এএফপি ও বিবিসির।বোর্নো রাজ্যের সিনেটর আলী এনদুম জানিয়েছেন, গত বৃহস্পতিবার সন্ধ্যায় বোকো হারাম জঙ্গিদের আক্রমণের মুখে চিবুক শহরের নিরাপত্তা বাহিনীর সদস্যরা পালিয়ে যায়।মুসা আলী নামের একজন প্রত্যক্ষদর্শী জানান, দুটি দলে জঙ্গিরা অতর্কিতে হামলা শুরু করে। তারা সংখ্যায় ছিল অনেক। আকস্মিক এই হামলার মুখে সেনা ও অন্য বাহিনীর সদস্যরা পালিয়ে যায়। প্রতিরোধের চেষ্টাই করা হয়নি।শহরের একাধিক বাসিন্দা স্থানীয় গণমাধ্যমকে জানিয়েছেন, চিবুকের কেন্দ্রস্থল দখলের পর বোকো হারাম ঘোষণা দেয়, এটি তাদের ‘খিলাফতের’ অংশ।চিবুক শহর থেকে স্কুলছাত্রীদের অপহরণের ঘটনাটি সারা বিশ্বের গণমাধ্যমে হইচই ফেলে দিয়েছিল। স্থানীয় বাসিন্দারা শহরটির নিরাপত্তা দিতে সরকারের ব্যর্থতার অভিযোগ তোলে। তখন অনেক মানুষ শহরটি ছেড়ে দূরে নিরাপদ আশ্রয়ে চলে যায়।উত্তর-পূর্ব নাইজেরিয়ার বেশ কিছু শহর ও গ্রাম দখল করেছে কট্টর ইসলামপন্থী বোকো হারাম। তারা একটি ‘খিলাফত রাষ্ট্র’ প্রতিষ্ঠা করতে চায়। কয়েক মাস ধরেই চিবুকের আশপাশের গ্রামগুলোতে বারবার হানা দিয়ে আসছিল বোকো হারাম। এবার শহরটি দখল করেছে।বৃহস্পতিবারই আদামাওয়া রাজ্যের মুবি শহর থেকে বোকো হারাম জঙ্গিদের হটিয়ে এর পুনর্নিয়ন্ত্রণ নিয়েছে সেনারা। স্থানীয় কর্তৃপক্ষ ও বাসিন্দারা এ খবরের সত্যতা নিশ্চিত করেছে।এদিকে গত শুক্রবার উত্তর নাইজেরিয়ার কেনো শহরে এক আত্মঘাতী হামলায় অন্তত ছয়জন নিহত হয়েছে। পুলিশ এ কথা জানিয়েছে।
