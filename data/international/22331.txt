
লন্ডনে গত শনিবারের সন্ত্রাসী হামলার প্রথম শিকার কানাডীয় নারী ক্রিস্টিন আর্চিবল্ড (৩০) ছবি গতকাল সোমবার প্রকাশিত হয়েছে। লন্ডন ব্রিজে ছুরিকাহত অবস্থায় তিনি প্রেমিকের কোলেই মৃত্যুবরণ করেন।
হামলাকারীরা ১২ ইঞ্চি ছুরি নিয়ে সেদিন পথচারীদের ওপর চড়াও হয়েছিল। কানাডার ব্রিটিশ কলম্বিয়া প্রদেশের বাসিন্দা ক্রিস্টিন লন্ডনে হবু স্বামী টেইলার ফার্গুসনের সঙ্গে ছুটি কাটাতে গিয়েছিলেন।
টেইলারের বোন ক্যাসি ফার্গুসন বলেন, হামলার সময় ক্রিস্টিন ও টেইলার একসঙ্গে লন্ডন ব্রিজে ছিলেন। বাগদত্তাকে হারিয়ে টেইলার এখন শোকে বিহ্বল। ফেসবুকে ক্যাসি লিখেছেন, ‘লন্ডন ব্রিজে গত রাতে আমার ছোট ভাইটি তার প্রাণপ্রিয় মানুষটিকে চিরতরে হারিয়েছে। নিমেষেই তার জীবনটা পুরোপুরি বদলে গেল। এই বেদনাদায়ক ঘটনা শুনে আমি ভাষাহীন।’
টেইলারের ভাই মার্ক ফার্গুসন বলেন, টেইলার ও ক্রিস্টিন পরস্পরকে গভীর ভালোবাসেন। ভবিষ্যৎ নিয়ে তাঁদের অনেক পরিকল্পনা ছিল।
