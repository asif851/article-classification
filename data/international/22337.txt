
বিদায় নিচ্ছে আরেকটি ঘটনাবহুল বছর ২০১৫। অব্যাহত যুদ্ধবিগ্রহ, জঙ্গিবাদী সন্ত্রাস আর ভয়াবহ প্রাকৃতিক দুর্যোগের পাশাপাশি ঘটেছে ইরান ও ছয় বিশ্বশক্তির সমঝোতা আর যুক্তরাষ্ট্র ও কিউবার মতো দুই ‘চিরশত্রুর’ কূটনৈতিক সম্পর্ক পুনঃস্থাপনের মতো ঐতিহাসিক ঘটনা। এ ঘটনাপ্রবাহ থেকে বার্তা সংস্থা এএফপির বাছাই করা ঘটনাগুলো তুলে ধরা হলো:
৭-৯ জানুয়ারি, ফ্রান্স: প্যারিসে ব্যঙ্গাত্মক সাময়িকী শার্লি এবদো কার্যালয়ে এবং দুই দিন পরে একই শহরের বিপণিবিতানে বন্দুকধারীদের হামলায় সাংবাদিক, চিত্রশিল্পীসহ মোট ১৭ জন নিহত। শার্লি এবদো মহানবী হজরত মুহাম্মদ (সা.)-কে নিয়ে কার্টুন প্রকাশ করায় ওই হামলা হয়েছে বলে মনে করা হয়। ২৪ মার্চ, ফ্রান্স: জার্মানির বিমান সংস্থা জার্মানউইংসের একটি বিমান ফ্রান্সে বিধ্বস্ত হয়। নিহত হয় দেড় শ আরোহীর সবাই। তদন্তকারীদের দাবি, বিমানটির কো-পাইলট ইচ্ছা করে এই দুর্ঘটনা ঘটিয়েছেন। ২৬ মার্চ, ইয়েমেন: প্রেসিডেন্ট আবেদরাব্বো মনসুর হাদির বাহিনীর সমর্থনে দেশটির বিদ্রোহী হুতি শিয়াদের ওপর সৌদি জোটের বিমান হামলা শুরু। ২৫ এপ্রিল, নেপাল: রিখটার স্কেলে ৭ দশমিক ৮ মাত্রার ভূমিকম্পে ৮৯০০ লোক নিহত হয়। ১ জুলাই, যুক্তরাষ্ট্র/কিউবা: ৫৪ বছরের বিচ্ছিন্নতার অবসান ঘটিয়ে দুই দেশের মধ্যে পূর্ণ কূটনৈতিক সম্পর্ক পুনঃস্থাপনে ঐতিহাসিক চুক্তি সম্পন্ন হয়। ২ সেপ্টেম্বর, ইউরোপ: তুর্কি উপকূলে তিন বছর বয়সী সিরীয় শিশু আয়লান কুর্দির পড়ে থাকা লাশের ছবি গণমাধ্যমে আসে। এই ছবি প্রকাশের পরই মধ্যপ্রাচ্য থেকে ইউরোপের দিকে যাওয়া শরণার্থীদের সংকট ব্যাপকভাবে বিশ্ববাসীর নজরে আসে। ২৪ সেপ্টেম্বর, সৌদি আরব: মিনায় পদপিষ্টে বহু হাজি হতাহত হন। সৌদির সরকারি হিসাবমতে ২ হাজার ২৩৬ জন হাজির মৃত্যু হয়। তবে অভিযোগ রয়েছে, প্রকৃত সংখ্যা অনেক বেশি। ৩০ সেপ্টেম্বর, সিরিয়া: সিরিয়ায় রাশিয়ার বিমান হামলা শুরু। মস্কোর দাবি, তারা শুধু আইএস ঘাঁটি লক্ষ্য করে এই হামলা চালাচ্ছে। ৩১ অক্টোবর, মিসর: মিসরের শারম আল শেখ অবকাশকেন্দ্র থেকে রাশিয়াগামী বিমান সিনাই উপদ্বীপে বিধ্বস্ত। ২২৪ রুশ নাগরিকের মৃত্যু। ৮ নভেম্বর, মিয়ানমার: বহুল প্রতীক্ষিত নির্বাচনে অং সান সু চির দলের বিপুল বিজয়। ১৩ নভেম্বর, ফ্রান্স: স্টেডিয়াম, কনসার্ট হল, পানশালা ও রেস্তোরাঁয় বন্দুকধারী জঙ্গিদের গুলি ও আত্মঘাতী বোমা হামলায় ১৩০ জন নিহত ও কয়েক শ আহত। আইএস এই হামলার দায় স্বীকার করে। ২ ডিসেম্বর, যুক্তরাষ্ট্র: ক্যালিফোর্নিয়ার স্যান বার্নার্দিনোয় এক অনুষ্ঠানে মুসলিম দম্পতির হামলা। তাঁদের গুলিতে ১৪ জন নিহত হয়। পুলিশ হামলাকারী দম্পতিকে ধাওয়া করে হত্যা করে। ১২ ডিসেম্বর, ফ্রান্স: বৈশ্বিক উষ্ণায়ন থামাতে প্যারিসে জলবায়ু সম্মেলনে ১৯৫ দেশের ঐতিহাসিক চুক্তি হয়। (কিছুটা সংক্ষেপিত)
