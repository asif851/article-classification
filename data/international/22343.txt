
ভারতের উত্তর-পূর্ব ত্রিপুরা রাজ্যের চারবারের মুখ্যমন্ত্রী মানিক সরকার বলেছেন, নির্বাচনে পরাজয়টা একেবারে অপ্রত্যাশিত ছিল তাঁদের কাছে। ভারতের ইংরেজি ভাষার সংবাদভিত্তিক টিভি চ্যানেল এনডিটিভিকে দেওয়া এক সাক্ষাৎকারে এ কথা বলেন এই কমিউনিস্ট মুখ্যমন্ত্রী।
নির্বাচনে দলের পরাজয়ের পর এই প্রথম গণমাধ্যমের মুখোমুখি হলেন মানিক সরকার।
গত শনিবার ত্রিপুরাসহ এ অঞ্চলের তিন রাজ্যের বিধানসভা নির্বাচনের ফল ঘোষণা হয়। ত্রিপুরা বিধানসভার ৬০ আসনের মধ্যে ৪৩টিই পায় বিজেপি জোট। সিপিআইএমের নেতৃত্বাধীন বাম জোট পায় মাত্র ১৬ আসন।
মানিক সরকার এই ফলাফল সম্পর্কে বলেন, ‘আমরা এই পরাজয়ের কারণ মূল্যায়ন করব। আমরা এই ফলাফলের জন্য প্রস্তুত ছিলাম না।’
বিজেপির এই ত্রিপুরাজয়ের ফলে এ রাজ্য ২৫ বছরের বাম শাসনের অবসান হলো। আর এই পরাজয়ের ফলে বামপন্থীদের হাতে মাত্র এক কেরালা রাজ্যটিই রইল। এর আগে পশ্চিমবঙ্গও হাতছাড়া হয় বামেদের। দলের পরাজয়ের মধ্যেও অবশ্য নিজের আসন ধরে রেখেছেন আর্থিক ক্ষেত্রে স্বচ্ছতার জন্য সুপরিচিত এই বর্ষীয়ান নেতা।
এবারের নির্বাচনে ‘পরিবর্তনের’ ডাক দেয় বিজেপি। তারা স্থানীয় ত্রিপুরিদের সংগঠন ইনডিজিনাস পিপলস ফ্রন্ট অব ত্রিপুরার (আইপিএফটি) সঙ্গে জোট বাধে। বিজেপি একাই পায় ৩৫ আসন। আর মোট ভোটের ৪৩ শতাংশ পায় এ জোট। অথচ ২০১৩ সালের এ রাজ্যের সর্বশেষ বিধানসভা নির্বাচনে একটি আসনও পায়নি বিজেপি। এ রাজ্যে আসলে বিধানসভা বা লোকসভায় কখনোই কোনো আসন পায়নি দলটি।
গতকাল রোববার রাজ্যপাল তথাগত রায়ের কাছে ক্ষমতা হস্তান্তর করেন মানিক সরকার (৬৯)। বিজেপির নতুন মুখ্যমন্ত্রী হবেন বিপ্লব কুমার দেব (৪৮)।
ফলাফল সম্পর্কে মানিক সরকার বলেন, ‘পুরো ফল গত রাতেই পেয়েছি। রাজ্যের বিভিন্ন এলাকা থেকে আমরা তথ্য সংগ্রহ করছি।’ মানিক সরকার বলেন, এখনই কোনো চূড়ান্ত মন্তব্য করা ঠিক হবে না।
মানিক সরকার বলেছেন, ‘আমাদের অপেক্ষা করতে হবে।’
