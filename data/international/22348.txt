
মিয়ানমার থেকে পালিয়ে নতুন জীবনের আশায় সাগর পাড়ি দিয়েছিলেন রোহিঙ্গারা। পেয়েছেন দুঃসহ যন্ত্রণা। সাগরে কাটিয়েছেন ভয়াবহ সময়। খাবার জোটেনি। গলা শুকিয়ে এলেও পানি পাননি। অসুস্থ হলে ভয়ে কাঁটা হয়ে থেকেছেন। এই বুঝি নৌকা থেকে সাগরে ছুড়ে ফেলা হবে। যারা এখনো সাগরে ভাসছেন তাদের থেকে হয়তো আশ্রয়শিবিরে ঠাঁই মেলা এই অভিবাসনপ্রত্যাশী রোহিঙ্গারা ভাগ্যবান। কারণ আর কিছু না হোক প্রাণে বেঁচেছেন। দুমুঠো খাবার পাচ্ছেন। তাদেরই একটুকরো চিত্র তুলে ধরা হলো এখানে।

খাবার আসছে...আসবে তো? ইন্দোনেশিয়ার আচেহ প্রদেশে অস্থায়ী একটি আশ্রয়কেন্দ্রে খাবারের লাইনে দাঁড়িয়ে আছে রোহিঙ্গা অভিবাসনপ্রত্যাশী শিশু। 

সাগরে কেটেছে ভয়াবহ সময়। এখন ঠাঁই মিলেছে ইন্দোনেশিয়ার আচেহ প্রদেশের অস্থায়ী আশ্রয়কেন্দ্রে। কিন্তু দুশ্চিন্তা থেকে মুক্তি মেলেনি। ভবিষ্যৎ নিয়ে অজানা আশঙ্কায় দিন কাটছে রোহিঙ্গা অভিবাসনপ্রত্যাশী এই নারী ও তাঁর মতো আরও অনেকের।

যেকোনো বিপদে ভরসা দেয় মা। অনেক ভয়াবহ পথ পার হয়ে ইন্দোনেশিয়ার আচেহ প্রদেশে অস্থায়ী আশ্রয়কেন্দ্রে ঠাঁই মিলেছে। সেখানে মায়ের পাশে পরম নিশ্চিন্তে ঘুমিয়ে আছে অবুঝ রোহিঙ্গা শিশুটি।

এ সপ্তাহেই আশ্রয়কেন্দ্রে এসে পৌঁছেছে রোহিঙ্গা অভিবাসনপ্রত্যাশী শিশুটি। ভুগছে চোখের সংক্রমণে। ইন্দোনেশিয়ার আচেহ প্রদেশে অস্থায়ী একটি আশ্রয়কেন্দ্রে তাকে চিকিৎসা দেওয়া হচ্ছে।
