
নাইন-ইলেভেনের ভয়াবহ সন্ত্রাসী হামলার পর আফগানিস্তানে পারমাণবিক অস্ত্রের হামলা চালানোর পরিকল্পনা ছিল যুক্তরাষ্ট্রের। ভারতে জার্মানির বর্তমান রাষ্ট্রদূত মাইকেল স্টেইনার এ তথ্য জানান। ওই হামলার সময় জার্মান চ্যান্সেলর গেরহার্ড শ্রোয়েডারের বৈদেশিক ও নিরাপত্তা নীতিবিষয়ক সহকারী ছিলেন স্টেইনার। খবর দ্য হিন্দুর।স্টেইনারের এক সাক্ষাৎকারের বরাত দিয়ে রাশিয়ার সরকারনিয়ন্ত্রিত একটি অনলাইন পোর্টাল বলেছে, তৎকালীন মার্কিন প্রেসিডেন্ট জর্জ ডব্লিউ বুশ ও ভাইস প্রেসিডেন্ট ডিক চেনির প্রশাসন আফগানিস্তানে পরমাণু হামলাসহ সব ধরনের হামলার বিকল্পই বিবেচনা করেছিল। এ-সংক্রান্ত লিখিত কাগজপত্রও টেবিলে তৈরি ছিল।নাইন-ইলেভেনে নিউইয়র্ক ও ওয়াশিংটনে আল-কায়েদার হামলায় প্রায় তিন হাজার লোক প্রাণ হারায়। শীতলযুদ্ধ পরবর্তী সময়ে যুক্তরাষ্ট্রের নীতির ক্ষেত্রে এ হামলা ছিল একটি মোড় পরিবর্তনকারী ঘটনা। এ হামলার জের ধরেই বিশ্বব্যাপী ‘সন্ত্রাসবাদবিরোধী লড়াই’ শুরু করে যুক্তরাষ্ট্র ও তার মিত্ররা।
