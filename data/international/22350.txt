
বেলজিয়ামের রাজধানী ব্রাসেলসে গতকাল রোববার দুপুরে সন্ত্রাসবিরোধী বিক্ষোভ হয়েছে। এ সময় উগ্র ডানপন্থীরা বিক্ষোভকারীদের ওপর চড়াও হলে পুলিশ তাদের ওপর জলকামান প্রয়োগ করে। পুলিশ এক পর্যায়ে তাদের বিক্ষোভস্থল প্লস দে লা বুর্স থেকে সরিয়ে দেয়।গত মঙ্গলবারের হামলায় নিহত ব্যক্তিদের স্মরণে প্লস দে লা বুর্সে কয়েকদিন ধরে শোক ও নীরবতা পালন চলছিল। এর আগে নিরাপত্তাহীনতার আশঙ্কায় শনিবার বিকেলে পরিকল্পিত বিক্ষোভ কর্মসূচি ‘মার্চ এগেইনস্ট ফিয়ার’ (আতঙ্কের বিরুদ্ধে মিছিল) স্থগিত করা হয়েছিল।বেলজিয়ামের পুলিশ গতকাল নতুন সন্ত্রাসবিরোধী অভিযান চালিয়ে চারজনকে গ্রেপ্তার করেছে। এ সময় মোট নয়জনকে জিজ্ঞাসাবাদ করা হয়। বাকি পাঁচজনকে ছেড়ে দেওয়া হয়।এদিকে, ব্রাসেলস হামলার মূল কেন্দ্র জাভেন্তেম বিমানবন্দরে অনুসন্ধান শেষ করেছে পুলিশ। দেশটির পুলিশ কর্তৃপক্ষের পক্ষ থেকে গতকাল এ কথা জানানো হয়। প্রাথমিক তদন্তে দেখা গেছে, বিমানবন্দরের মূল ভবনটি অক্ষত রয়েছে। বিমানবন্দর ও পাতালরেলে মঙ্গলবারের ওই ভয়াবহ হামলায় তিন সন্ত্রাসীসহ ৩১ জন নিহত হয়। ওই ঘটনার পর বেলজিয়াম, ফ্রান্স, জার্মানি ও ইতালিতে বেশ কয়েকজন সন্দেহভাজনকে গ্রেপ্তার করা হয়।এদিকে, জার্মানির প্রচারমাধ্যম ডয়েচেভেলের খবরে বলা হয়, প্যারিস ও ব্রাসেলসে সন্ত্রাসী হামলায় যুক্তদের সহায়তা দেওয়ার অভিযোগে ইতালির পুলিশ গত শনিবার আলজেরিয়ার এক নাগরিককে গ্রেপ্তার করেছে। ইতালির সালেরনো শহর থেকে গ্রেপ্তার হন ৪০ বছর বয়সী জামাল এদিন ওয়াল। তিনি সন্ত্রাসীদের ভুয়া পরিচয়পত্র তৈরিতে সহায়তা করেছেন বলে অভিযোগ আনা হয়েছে।
