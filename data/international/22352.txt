
সংঘাতপূর্ণ উত্তর ককেশাসের ইসলামিক স্টেটের (আইএস) কথিত আমিরকে হত্যার দাবি করেছে রাশিয়ার ফেডারেল সিকিউরিটি সার্ভিস (এফএসবি)।
আজ রোববার এক বিবৃতিতে এই দাবি করে রাশিয়ার প্রধান নিরাপত্তা সংস্থা এফএসবি। বিবৃতিতে বলা হয়, এক অভিযানে আইএসের উত্তর ককেশাস অঞ্চলের প্রধান রুস্তম আসেলদেরভ ও তাঁর চার ঘনিষ্ঠ সহযোগী নিহত হয়েছেন।
এফএসবির ভাষ্য, ২০১৩ সালে রাশিয়ার দক্ষিণাঞ্চলীয় ভোলগোগ্রাদ শহরে এক বিস্ফোরণের ঘটনায় জড়িত ছিলেন ৩৫ বছর বয়সী রুস্তম। ওই হামলায় ৩৪ জন নিহত হন। সে সময় ককেশাসের একটি উগ্রবাদী গোষ্ঠীর হয়ে কাজ করছিলেন রুস্তম।
২০১২ সালে দাগেস্তানে জোড়া গাড়ি বিস্ফোরণের ঘটনায়ও রুস্তম জড়িত ছিলেন বলে এফএসবির ভাষ্য। ওই হামলায় ১৪ জন নিহত হন।
এফএসবি বলছে, ২০১০ সালে ব্যর্থ করে দেওয়া এক হামলার সংগঠক ছিলেন রুস্তম। নববর্ষের প্রাক্কালে মস্কোর রেড স্কয়ারে ওই হামলা চালানোর পরিকল্পনা করা হচ্ছিল।
২০১৪ সালের ডিসেম্বরে আইএস নেতা আবু বকর আল-বাগদাদির প্রতি আনুগত্য প্রকাশ করেন রুস্তম। পরে তাঁকে নতুন ককেশাস প্রদেশের গভর্নর ঘোষণা করে আইএস। এরপর দাগেস্তানে পুলিশের ওপর চালানো একাধিক হামলার দায় আইএস স্বীকার করে।
