
জিম্বাবুয়ের প্রেসিডেন্ট রবার্ট মুগাবেকে দলীয় প্রধানের পদ থেকে সরিয়ে দিয়েছে দেশটির ক্ষমতাসীন দল জিম্বাবুয়ে আফ্রিকান ন্যাশনাল ইউনিয়ন-প্যাট্রিয়টিক ফ্রন্ট (জানু-পিএফ)।
বিবিসি অনলাইনের প্রতিবেদনে বলা হয়, স্থানীয় সময় আজ রোববার জনগণের বিক্ষোভের মুখে রবার্ট মুগাবেকে জানু-পিএফের প্রধানের পদ থেকে সরিয়ে দেওয়া হয়। দলীয় প্রধানের নতুন দায়িত্ব দেওয়া হয়েছে দেশটির সাবেক ভাইস প্রেসিডেন্ট এমারসন নানগাগওয়াকে। ১৯৮০ সাল থেকে জিম্বাবুয়ের ক্ষমতায় রয়েছেন ৯৩ বছর বয়সী প্রেসিডেন্ট রবার্ট মুগাবে।
প্রতিবেদনে বলা হয়, দুই সপ্তাহ আগে প্রেসিডেন্ট মুগাবে তাঁর ভাইস প্রেসিডেন্ট এমারসন নানগাগওয়াকে বরখাস্ত করলে চলমান সংকটের সূচনা হয়। ভাইস প্রেসিডেন্ট নানগাগওয়াকে তাঁর সম্ভাব্য উত্তরসূরি মনে করা হচ্ছিল। কিন্তু ভাইস প্রেসিডেন্টকে বরখাস্ত করায় মুগাবে তাঁর স্ত্রী গ্রেসকে ক্ষমতায় বসানোর পরিকল্পনা করেন। এরপরই হয় রক্তপাতহীন ‘অভ্যুত্থান’। গত মঙ্গলবার মধ্যরাতে জিম্বাবুয়ের সেনাবাহিনী ক্ষমতার নিয়ন্ত্রণ নিলেও সেনাশাসন জারি করেনি। সংবিধান স্থগিত কিংবা প্রেসিডেন্টকেও পদচ্যুত করেনি। এমনকি সেনাবাহিনী শুরু থেকেই দাবি করছে, এই পদক্ষেপ কোনোভাবেই সরকারের নিয়ন্ত্রণ নেওয়া নয়।
প্রতিবেদনে বলা হয়, গতকাল শনিবার রাজধানী হারারেতে হাজার হাজার লোক প্রেসিডেন্ট রবার্ট মুগাবে যুগের শেষ হওয়ায় উৎসবে মাতে। পাশাপাশি ‘সেনা অভ্যুত্থানের’ প্রশংসাও করে তারা। এ সময় প্রেসিডেন্ট মুগাবের পদত্যাগের দাবিতে সোচ্চার হয় দেশবাসী।
সেনাবাহিনী ক্ষমতার নিয়ন্ত্রণ নেওয়ার পর থেকে কার্যত ‘গৃহবন্দী’ আছেন মুগাবে। এর মধ্যেই শুক্রবার এক সমাবর্তনে উপস্থিত হওয়ার মধ্য দিয়ে ‘অভ্যুত্থানের’ পর প্রথম জনসম্মুখে আসেন তিনি।
