
পাকিস্তানের সিন্ধু প্রদেশে তীব্র দাবদাহে মৃতের সংখ্যা বেড়ে প্রায় সাত শর কাছাকাছি দাঁড়িয়েছে। এ জন্য প্রদেশটিতে আজ মঙ্গলবার জরুরি অবস্থা ঘোষণা করা হয়েছে। খবর বিবিসির।পাকিস্তানের জাতীয় দুর্যোগ ব্যবস্থাপনা কর্তৃপক্ষের একজন কর্মকর্তা বলেন, প্রধানমন্ত্রী নওয়াজ শরিফের পক্ষ থেকে তাঁরা জরুরি ভিত্তিতে প্রয়োজনীয় ব্যবস্থা নেওয়ার নির্দেশ পেয়েছেন। সেখানে তাপমাত্রা ৪৫ ডিগ্রি সেলসিয়াস। হিট স্ট্রোক কেন্দ্র খোলার জন্য সেনাবাহিনীকে মোতায়েন করা হয়েছে। তবে যথাযথ ব্যবস্থা না নেওয়ার অভিযোগে দেশটির কর্মকর্তাদের সমালোচনার মুখে পড়তে হচ্ছে।এর আগে প্রতিবেশী দেশ ভারতে মাত্র এক মাস আগে তীব্র দাবদাহে দুই হাজারের বেশি মানুষের মৃত্যু হয়েছে।সিন্ধু প্রদেশের স্বাস্থ্য বিভাগের সচিব সাঈদ মানেজো বলেন, করাচির সরকারি হাসপাতালগুলোতে গত চার দিনে ৬১২ জনের মৃত্যু হয়েছে। এ ছাড়া প্রদেশের বেসরকারি হাসপাতালগুলোতে আরও ৮০ জনের মৃত্যুর খবর পাওয়া গেছে। হতাহতদের মধ্যে অধিকাংশই নিম্ন আয়ের পরিবারের প্রবীণ সদস্য।এদিকে এএফপির খবরে বলা হয়েছে, দাবদাহে সবচেয়ে বেশি ক্ষতিগ্রস্ত হয়েছে সিন্ধুর রাজধানী করাচি। সেখানে আজ তাপমাত্রা ছিল ৪৫ ডিগ্রি সেলসিয়াস। করাচি শহরের লোকসংখ্যা প্রায় দুই কোটি। শহরটিতে বিদ্যুতের ঘাটতি দেখা দেওয়ায় পানি সরবরাহ ভয়াবহভাবে ব্যাহত হচ্ছে। দাবদাহের প্রেক্ষাপটে সিন্ধু প্রদেশে আজ সরকারি ছুটি ঘোষণা করে প্রাদেশিক সরকার। লোকজনকে জরুরি প্রয়োজন ছাড়া ঘরের বাইরে না যাওয়ার পরামর্শ দেওয়া হয়।
