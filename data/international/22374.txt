
সিরিয়ায় চলমান গৃহযুদ্ধের অবসানে সংলাপের জন্য প্রেসিডেন্ট বাশার আল-আসাদের সরকার আলোচক হিসেবে পাঁচজনের একটি নামের তালিকা দিয়েছে। এই তালিকায় প্রধানমন্ত্রী ওয়ায়েল আল-হালকি ও উপপ্রধানমন্ত্রী কাদরি জামিল ও অন্য তিন শীর্ষস্থানীয় কর্মকর্তার নাম রয়েছে। ইউরোপীয় কূটনৈতিক সূত্র গতকাল মঙ্গলবার বার্তা সংস্থা এএফপিকে এ কথা জানিয়েছে। সূত্র জানিয়েছে, তালিকাটি গত মার্চের শুরুতেই মস্কোর কাছে হস্তান্তর করা হয়েছে। সম্প্রতি রুশ কর্তৃপক্ষও এ কথা বলেছিল।
সিরিয়া সরকার ও বিরোধীদের মধ্যে শান্তি স্থাপনে একটি আন্তর্জাতিক শান্তি সম্মেলন আয়োজনের জন্য যুক্তরাষ্ট্র ও রাশিয়া মধ্যস্থতা করছে। জেনেভায় আগামী মাসে এ সম্মেলন অনুষ্ঠিত হতে পারে। তবে সুনির্দিষ্ট দিনক্ষণ এখনো ঠিক করা হয়নি। ওই বৈঠকে যোগ দেওয়ার বিষয়ে  সিদ্ধান্ত নিতে সিরিয়ার বিরোধী নেতাদের আগামীকাল বৃহস্পতিবার তুরস্কের ইস্তাম্বুলে এক বৈঠকে মিলিত হওয়ার কথা। কূটনৈতিক সূত্রের দেওয়া তথ্য অনুযায়ী, সরকারবিরোধীরা অনুমোদন না করলে সিরীয় সরকারের দেওয়া তালিকার নাম পরিবর্তন করা হতে পারে। ফ্রান্সের একজন জ্যেষ্ঠ কর্মকর্তা এএফপিকে বলেন, তালিকায় সিরিয়া সরকার যাদের নাম দিয়েছে তাঁদের কয়েকজন গ্রহণযোগ্য হবেন না। ইরানের পররাষ্ট্র মন্ত্রণালয়ের মুখপাত্র আব্বাস আরাকচি গতকাল বলেছেন, জেনেভায় অনুষ্ঠেয় শান্তি সম্মেলনে তাঁর দেশও অংশ নিতে চায়। গত বৃহস্পতিবার রাশিয়ার পররাষ্ট্রমন্ত্রী সের্গেই লাভরভ বলেন, এই আলোচনায় ইরানের অংশগ্রহণ জরুরি। তবে ফ্রান্স এর বিরোধিতা করেছে।  গোলানে গোলাগুলি: ইসরায়েলের অধিকৃত গোলান উপত্যকার আন্তর্জাতিক অস্ত্রবিরতি রেখার কাছে গতকাল সিরিয়া ও ইসরায়েলের সেনাদের মধ্যে গোলাগুলি হয়েছে। সিরিয়া বলেছে, অস্ত্রবিরতি রেখা পার হয়ে ইসরায়েলের সেনারা সিরিয়ার বির-আল-আজম গ্রামে ঢোকার চেষ্টা করছিলেন। এ সময় তাঁরা ইসরায়েলের একটি সেনা যান ধ্বংস করেন। এএফপি ও রয়টার্স।
