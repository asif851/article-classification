
পাকিস্তানের করাচি শহরের ক্লিফটন এলাকার ইবনে কাশিম পার্কে গত রোববার একটি বইয়ের দোকানে গিয়ে ক্ষণিকের জন্য হতবুদ্ধি হয়ে পড়েন কয়েকজন নারী। দোকানের প্রচারণার স্বার্থে আয়োজিত একটি অনুষ্ঠানে হাজির হয়েছেন ওয়াসিম উদ্দিন নামের এক ব্যক্তি।ওয়াসিম উদ্দিন মুখে মৃদু হাসির রেখা টেনে জানান দিলেন, তাঁকে যে সবাই চিনতে পেরেছেন, সে বিষয়টি তিনি বুঝে ফেলেছেন। আর ওই নারীদের অভিব্যক্তিতেও এরই মধ্যে পরিবর্তনের ছোঁয়া লাগল। তাঁরা যখন বুঝতে পারলেন, লোকটি আসলে পাকিস্তানের সাবেক প্রেসিডেন্ট পারভেজ মোশাররফ নন, তখন তাঁরাও হাসিতে ফেটে পড়লেন। এরপর তাঁরা ওয়াসিমের কাছে তাঁদের সন্তানদের সঙ্গে ছবি তোলার আবদার রাখলেন। ওয়াসিম তাঁদের বিমুখ করেননি।স্যুট পরা এবং নাকের ওপরে ট্রেডমার্ক চশমা পরা ওয়াসিমকে প্রথম দেখায় যে কেউ ভেবে বসবেন, তিনি পাকিস্তানের সাবেক প্রেসিডেন্ট পারভেজ মোশাররফ। তাঁর মাথার চুলের গঠন থেকে শুরু করে বাচনভঙ্গি পর্যন্ত মোশাররফের মতো। ব্যতিক্রম কেবল উচ্চতায়; মোশাররফ যেখানে পাঁচ ফুট ১১ ইঞ্চি, সেখানে ওয়াসিমের উচ্চতা পাঁচ ফুট পাঁচ ইঞ্চি।অনুষ্ঠানের পর বিভিন্ন স্টল ঘুরে দেখলেন ওয়াসিম। এক ব্যক্তি তাঁকে বলে বসলেন, ‘আপনি কি সিদ্ধান্ত নিলেন? আদালতে হাজিরা দেবেন?’ ওয়াসিমের জবাব, ‘আমি এখনো সিদ্ধান্ত নিইনি।’ ডন।
