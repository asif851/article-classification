
পশ্চিমবঙ্গের কারাবন্দীদের বেসরকারি প্রতিষ্ঠানে চাকরির ব্যবস্থা করতে অনুমতি দেওয়ার পরিকল্পনা করছে রাজ্য কারা অধিদপ্তর। এই পরিকল্পনা কার্যকর হলে কারাবন্দীরা সংশোধনের পাশাপাশি চাকরিও করতে পারবেন।
আজ মঙ্গলবার টাইমস অব ইন্ডিয়ার এক প্রতিবেদনে বলা হয়, পশ্চিমবঙ্গ কারা অধিদপ্তর এ কারণে ‘জেল ইনকরপোরেশন’ নামে একটি প্রতিষ্ঠান চালু করারও পরিকল্পনা করছে। এই পরিকল্পনা বাস্তবায়নে কোম্পানি আইন বিশেষজ্ঞ ও চার্টার্ড অ্যাকাউন্ট্যান্টদের সঙ্গে আলোচনা শুরু করেছে কর্তৃপক্ষ।
কারামন্ত্রী অবনিমোহন জোয়ারদার বলেন, ‘রাজ্যের বিভিন্ন সংশোধনাগারে ২০ থেকে ২০ হাজার বন্দী আছেন। রাজ্য সরকার তাঁদের খাবারদাবার ও পরিচর্যার সব খরচ বহন করে। যদি প্রতিষ্ঠান করার এ উদ্যোগে সরকার রাজি হয়, তাহলে এতে অনেক উপকার হবে।’
কারামন্ত্রী আরও বলেন, পরিকল্পনা বাস্তবায়িত হলে কারাবন্দীর যেমন মাসিক বেতন দেওয়া সম্ভব হবে, তেমনি এ থেকে সরকারও আর্থিকভাবে লাভবান হবে। তিনি বলেন, কারাবন্দীদের ভালোভাবে বাঁচতে এই সংশোধনের প্রক্রিয়া শুরু হয়েছিল ‘বাল্মীকি প্রতিভা’ থেকে। সে সময় নৃত্যশিল্পী অলকানন্দা রায়ের পরিচালনায় সংশোধনাগারের বন্দীদের দিয়ে ‘বাল্মীকি প্রতিভা’ নৃত্যনাট্যের সফল মঞ্চায়ন হয়। এরপর থেকে বন্দীদের নিয়মিত চিত্রাঙ্কন ও ভাস্কর্য নির্মাণের প্রশিক্ষণ দেওয়া হয়। এ ছাড়া তাঁদের অনেকেই ফ্যাশন ডিজাইনে প্রশিক্ষণ নিচ্ছেন। এখন লক্ষ্য হলো এঁদের সবাইকে এক ছাদের নিচে এনে একটি প্রাতিষ্ঠানিক রূপ দেওয়া।
