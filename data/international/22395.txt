
অধিকৃত এলাকায় নতুন ইসরায়েলি বসতি নির্মাণের বিষয়টি ফিলিস্তিনিদের সঙ্গে শান্তি প্রতিষ্ঠার উদ্যোগকে ক্ষতিগ্রস্ত করতে পারে। হোয়াইট হাউস এ কথা বলেছে।বসতি নিয়ে যুক্তরাষ্ট্রের নতুন প্রেসিডেন্ট ডোনাল্ড ট্রাম্পের প্রশাসনের এই বিবৃতি এ বিষয়ে ট্রাম্পের আগের অবস্থানের সঙ্গে মিলছে না। তিনি বলেছিলেন, ইসরায়েলি বসতি স্থাপনে কোনো আপত্তি করবেন না।হোয়াইট হাউসের বিবৃতি অবশ্য একই সঙ্গে বলছে, ট্রাম্প প্রশাসন ওই বসতি স্থাপনকে ‘শান্তি প্রতিষ্ঠার পথে বাধা’ মনে করে না। এ বক্তব্য যুক্তরাষ্ট্রের আগের অবস্থানের চেয়ে ভিন্ন।ইসরায়েলের একজন জ্যেষ্ঠ কর্মকর্তা হোয়াইট হাউসের বক্তব্যের গুরুত্বকে হালকা করে দেখানোর চেষ্টা করেন। জাতিসংঘে নিযুক্ত ইসরায়েলি রাষ্ট্রদূত ড্যানি ড্যানন বলেন, হোয়াইট হাউসের বিবৃতি ইসরায়েলি বসতি বিষয়ে ট্রাম্প প্রশাসনের এত দিনের অবস্থান থেকে পুরো উল্টোদিকে ঘোরা নয়।ইসরায়েলের দখল করা পশ্চিম তীরে ইহুদি বসতি স্থাপনের বিষয়টি ফিলিস্তিনিদের সঙ্গে বিরোধের সবচেয়ে বড় কারণ।
