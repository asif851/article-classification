
ইউক্রেনের পূর্বাঞ্চলে বিধ্বস্ত মালয়েশিয়া এয়ারলাইনসের উড়োজাহাজটিতে আন্তর্জাতিক এইডস সম্মেলনের শতাধিক প্রতিনিধি ছিলেন। এইডস সম্মেলনে যোগ দিতে অস্ট্রেলিয়ায় যাচ্ছিলেন তাঁরা। কাল রোববার অস্ট্রেলিয়ার মেলবোর্নে ২০তম আন্তর্জাতিক এইডস সম্মেলন শুরু হওয়ার কথা। এএফপি।যাত্রীবাহী ওই উড়োজাহাজের ২৯৮ আরোহীর সবাই নিহত হন। এ খবর ছড়িয়ে পড়ার সঙ্গে সঙ্গে বিশ্বব্যাপী এইডসকর্মীদের মধ্যে শোকের ছায়া নেমে আসে। মেলবোর্নে এইডস সম্মেলনের আয়োজকেরাও শোকাতুর হয়ে পড়েছেন।অস্ট্রেলিয়ার দৈনিক সিডনি মর্নিং হেরাল্ড-এর প্রতিবেদনে বলা হয়, মালয়েশিয়ার ওই উড়োজাহাজে করে এইডস সম্মেলনে যোগ দিতে আসছিলেন অন্তত ১০০ জন প্রতিনিধি। দি অস্ট্রেলিয়ান লিখেছে, উড়োজাহাজটিতে করে সম্মেলনে যোগ দিতে প্রতিনিধি ও তাঁদের পরিবারের সদস্যরাসহ ১০৮ জন অস্ট্রেলিয়ায় আসছিলেন। তাঁদের মধ্যে আন্তর্জাতিক এইডস সোসাইটির সাবেক প্রধান জোয়েপ ল্যাঙ্গেও ছিলেন। সবাই নিহত হয়েছেন।জাতিসংঘের এইডসবিষয়ক সংস্থা ইউএসএইডসের নির্বাহী পরিচালক মিচেল সিডিবে খুদে বার্তা লেখার ওয়েবসাইট টুইটারে লিখেছেন, সম্মেলনে যোগ দিতে অস্ট্রেলিয়ায় যাওয়ার উদ্দেশ্যে অনেকেই উড়োজাহাজটিতে উঠেছিলেন।আন্তর্জাতিক এইডস সোসাইটির প্রেসিডেন্ট ফ্রাঁসোয়া ব্যারে-সিনৌসি জানান, ঠিক কতজন প্রতিনিধি ওই উড়োজাহাজে ছিলেন, তার সঠিক সংখ্যা এ মুহূর্তে তাঁর কাছে নেই।
