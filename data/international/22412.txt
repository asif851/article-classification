
ভারতে ভিক্ষুকের সংখ্যার দিক থেকে বিভিন্ন রাজ্যের মধ্যে এখন শীর্ষে রয়েছে পশ্চিমবঙ্গ। গতকাল বৃহস্পতিবার ভারতের আইনসভার উচ্চকক্ষ রাজ্যসভায় লিখিতভাবে এই তথ্য দিয়েছেন কেন্দ্রীয় সামাজিক ন্যায় মন্ত্রণালয়ের প্রতিমন্ত্রী বিজয় সাম্পলা।
মন্ত্রীর দেওয়া তথ্যে বলা হয়েছে, ভারতে এ মুহূর্তে চার লাখ ১৩ হাজার ৬৭০ জন ভিক্ষুক রয়েছে। এর মধ্যে দুই লাখ ২০ হাজার পুরুষ ও এক লাখ ৯১ হাজার নারী। ভিক্ষুকদের মধ্যে ৮১ হাজার ২৪৪ জন রয়েছে পশ্চিমবঙ্গে। সংখ্যার দিক থেকে পশ্চিমবঙ্গ শীর্ষে। দ্বিতীয় স্থানে রয়েছে উত্তর প্রদেশ। উত্তর প্রদেশে ভিক্ষুকের সংখ্যা ৬৫ হাজার ৮৩৫ জন। ৩০ হাজার ২১৮ জন ভিক্ষুক নিয়ে তৃতীয় স্থানে রয়েছে অন্ধ্র প্রদেশ। এরপর রয়েছে বিহার ও মধ্যপ্রদেশ। এসব রাজ্যে ভিক্ষুক ২৯ হাজার ৭২৩ জন ও ২৮ হাজার ৬৯৫ জন।ভারতে সবচেয়ে কম ভিক্ষুক লাক্ষা দ্বীপে। এখানে ভিক্ষুকের সংখ্যা মাত্র দুজন। অন্যদিকে রাজধানী দিল্লিতে ভিক্ষুক দুই হাজার ১৮৭ জন, চণ্ডীগড়ে ১২১ জন, মিজোরামে ৫৩ জন, আন্দামান নিকোবর দ্বীপপুঞ্জে ৫৬ জন, দমন দিউতে ২২ জন ও দাদরা নগর হাভেলিতে ১৯ জন।
