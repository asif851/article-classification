
যুক্তরাষ্ট্রের ভার্জিনিয়া অঙ্গরাজ্যের শার্লটসভিলের সহিংসতার ঘটনায় দেশটির কড়া সমালোচনা করেছে জাতিসংঘ। বিশ্ব সংস্থাটির বর্ণবৈষম্য দূরীকরণ বিষয়ক কমিটি সার্ড যুক্তরাষ্ট্রের পরিস্থিতি নিয়ে ‘আগাম সতকর্তাও’ দিয়েছে। সেই সঙ্গে প্রেসিডেন্ট ডোনাল্ড ট্রাম্পের প্রশাসনের প্রতি ‘সুস্পষ্ট ও নিঃশর্তভাবে’ বর্ণবাদ প্রত্যাখ্যানের আহ্বান জানিয়েছে।
দেড় শ বছর আগে সংঘটিত মার্কিন গৃহযুদ্ধে দাসপ্রথার সমর্থক জেনারেল রবার্ট লির একটি মূর্তি অপসারণের সিদ্ধান্তের প্রতিবাদে শার্লটসভিলে ১২ আগস্ট বর্ণবিদ্বেষী গ্রুপগুলো সমাবেশের ডাক দেয়। তাদের উপস্থিতির প্রতিবাদে স্থানীয় গির্জা ও মানবাধিকার সংগঠনগুলো পাল্টা বিক্ষোভের আয়োজন করে। দুই পক্ষের সংঘর্ষ এড়াতে জরুরি অবস্থা জারির পরও ৩০ জনের বেশি আহত হয়। একজন নয়া নাৎসিপন্থী বেপরোয়াভাবে গাড়ি চালিয়ে বিক্ষোভকারীদের ওপর চড়াও হলে হিথার হেয়ার নামের ৩২ বছর বয়সী এক মানবাধিকারকর্মী প্রাণ হারান।
যুক্তরাষ্ট্রে জাতিগত বা ধর্মীয় সংঘাতের আশঙ্কা প্রকাশ করে সার্ড গত বুধবার ওই বিবৃতি দেয়। এর আগে এ ধরনের আগাম সতর্কতা দেওয়া হয়েছিল বুরুন্ডি, ইরাক, আইভরি কোস্ট, কিরগিজস্তান ও নাইজেরিয়ার ক্ষেত্রে।
সার্ড-এর চেয়ারম্যান আনাস্তাসিয়া ক্রিকলি বলেন, ‘বর্ণবাদী বিক্ষোভ, বিশেষ করে শ্বেতাঙ্গ জাতীয়তাবাদী ও নয়া নাৎসিপন্থীদের বর্ণবাদী স্লোগানের পরিপ্রেক্ষিতে আমরা সতর্ক হয়েছি।’ তিনি যুক্তরাষ্ট্র কর্তৃপক্ষের প্রতি এ সমস্যার মূল কারণ চিহ্নিত করারও আহ্বান জানিয়েছেন।
প্রেসিডেন্ট ডোনাল্ড ট্রাম্প শার্লটসভিলের ওই সহিংসতায় জড়িয়ে পড়া ‘উভয় পক্ষকে’ দোষারোপ করে ব্যাপক সমালোচনার মুখে পড়েছেন।
