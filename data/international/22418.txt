
পশ্চিম আফ্রিকার দেশ বুরকিনা ফাসোর রাজধানী ওয়াগাদুগুর কেন্দ্রস্থলে ‘জঙ্গি হামলায়’ ১৭ জন নিহত হয়েছে। আহত আটজন। হতাহত ব্যক্তিদের পরিচয় সম্পর্কে এখনো নিশ্চত হওয়া যায়নি। দেশটির সরকারি কর্মকর্তারা এ কথা জানিয়েছেন।
প্রত্যক্ষদর্শী ব্যক্তিদের উদ্ধৃতি দিয়ে বলা হয়েছে, কাওয়াম এনকুমার অ্যাভিনিউয়ের একটি হোটেল ও রেস্তোরাঁর বাইরে ক্রেতারা বসে ছিল। এ সময় তিনজন বন্দুকধারী তাদের ওপর গুলি ছোড়ে। স্থানীয় সময় গতকাল রোববার রাত নয়টার দিকে এ হামলা চালানো হয়।
এ ঘটনার পর সেনাবাহিনী জায়গাটি ঘিরে ফেলে। ওয়াগাদুগুতে অবস্থিত মার্কিন দূতাবাস তাদের নাগরিকদের ওই এলাকা এড়িয়ে চলার পরামর্শ দিয়েছে।
গত বছরের জানুয়ারিতে একই অ্যাভিনিউয়ের ওই হোটেল ও রেস্তোরাঁর কাছেই আরেক ক্যাফেতে একটি জিহাদি হামলায় ৩০ জন নিহত হয়।
বিবিসির এক সাংবাদিক জানিয়েছেন, সাহেল অঞ্চলে আল-কায়েদা সংশ্লিষ্ট একটি সংগঠন সক্রিয় রয়েছে। তারা এই হামলা চালিয়েছে বলে ধারণা করা হচ্ছে। বুরকিনা ফাসো সাহেল অঞ্চলেরই অংশ। এই অঞ্চলের আরেকটি দেশ হলো মালি। সেখানে ২০১২ সাল থেকে কয়েকটি জঙ্গি সংগঠন সক্রিয় রয়েছে।
সরকারের এক বিবৃতির উদ্ধৃতি দিয়ে বার্তা সংস্থা এএফপি জানায়, এই হামলায় ১৭ জন নিহত হয়েছে। তারা কোন দেশের নাগরিক, তা এখনো নিশ্চিত নয়। এ ঘটনায় আটজন আহত হয়েছে।
ওয়াগাদুগুর একটি হাসপাতাল কর্তৃপক্ষ জানিয়েছে, নিহত ব্যক্তিদের একজন তুরস্কের নাগরিক।
২০১৬ সালের জানুয়ারিতে চালানো হামলার সঙ্গে গতকাল রাতে চালানো ওই হামলার মিল রয়েছে। আল-কায়েদার দায় স্বীকার করা ওই হামলায় ৩০ জন নিহত হয়েছিল। ১৭০ জনের বেশি লোককে জিম্মি করা হয়।
 
