
ভারতীয় উপমহাদেশ যেসব ‘মারাত্মক হুমকির’ মুখোমুখি, সেগুলোর ব্যাপারে সতর্কবাণী উচ্চারণ করেছেন ভারতের রাষ্ট্রপতি প্রণব মুখার্জি। তিনি বলেছেন, উন্নয়ন ত্বরান্বিত করতে ভারতকে একটি শক্ত প্রতিরক্ষাব্যবস্থা গড়ে তুলতে হবে। প্রয়োজন হলে ‘শক্তি প্রয়োগও’ করতে হবে। খবর পিটিআইয়ের।আসাম রাজ্যের তেজপুর বিমানঘাঁটিতে গতকাল শুক্রবার এক অনুষ্ঠানে বক্তব্য দেন প্রণব। ভারতের প্রথম বাঙালি রাষ্ট্রপতি বলেন, ‘যখন দেশ সব দিক দিয়ে প্রবৃদ্ধি ও উন্নয়নের পথে হাঁটছে, ঠিক তখনই এই উপমহাদেশ নানা ধরনের হুমকির মুখোমুখি হচ্ছে। আমাদের একটি কার্যকর প্রতিরোধমূলক ব্যবস্থা ও শক্ত প্রতিরক্ষাব্যবস্থা দরকার।’রাষ্ট্রপতি প্রণব আরও বলেন, ‘দেশ হিসেবে ভারত শান্তির প্রতি দৃঢ়ভাবে প্রতিশ্রুতিবদ্ধ। তবে কখনো যদি দরকার পড়ে, তাহলে দেশের সার্বভৌমত্ব রক্ষায় শক্তি প্রয়োগের জন্য আমাদের প্রস্তুত থাকতে হবে।’
