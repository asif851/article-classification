
বাংলাদেশের সঙ্গে মার্কিন সংগীতশিল্পী বব ডিলানের বিশেষ সম্পর্ক রয়েছে। ১৯৭১ সালে স্বাধীনতাযুদ্ধের সময় ম্যাডিসন স্কয়ারে বাংলাদেশের জন্য আয়োজিত ‘কনসার্ট ফর বাংলাদেশ’-এ অংশ নিয়েছিলেন এই শিল্পী। জর্জ হ্যারিসনদের সঙ্গে তিনি গেয়েছেন, গিটারও বাজিয়েছেন। ২০১৬ সালে সাহিত্যে নোবেল পুরস্কার বিজয়ী বব ডিলানের সেই গিটারটি নিলামে বিক্রি হলো এবার।
১৯৭১ সালে পাকিস্তানি সেনাদের নির্যাতন-নিপীড়নে লাখো নিরীহ বাঙালি শরণার্থী জীবন বেছে নিতে বাধ্য হয়। এ ব্যাপারে আন্তর্জাতিক অঙ্গনে সচেতনতা সৃষ্টি এবং বাঙালি শরণার্থীদের সহায়তার জন্য অর্থ সংগ্রহ করতে ‘কনসার্ট ফর বাংলাদেশ’ আয়োজন করা হয়। ১৯৭১ সালের ১ আগস্ট যুক্তরাষ্ট্রের নিউইয়র্ক শহরের ম্যাডিসন স্কয়ারে এই কনসার্ট অনুষ্ঠিত হয়। এর আয়োজনে ছিলেন বিটলস ব্যান্ডের শিল্পী জর্জ হ্যারিসন, রিঙ্গো স্টার, বব ডিলান, এরিক ক্ল্যাপটন, বিলি প্রেস্টন, লিওন রাসেল এবং ব্যান্ড ব্যাডফিঙ্গার। ভারতের সেতারবাদক রবিশঙ্কর ও সরোদবাদক আলী আকবর খান ভারতীয় ক্ল্যাসিক্যাল সুরের মূর্ছনায় মুগ্ধ করেন উপস্থিত ৪০ হাজার মানুষকে। কয়েক দশক পর ওই কনসার্ট সম্পর্কে রবিশঙ্কর বলেছিলেন, ওই এক দিনে পুরো বিশ্ব বাংলাদেশের নাম জেনে গিয়েছিল।
যুক্তরাষ্ট্রের ডালাসভিত্তিক নিলামকারী প্রতিষ্ঠান হেরিটেজ অকশনস কর্তৃপক্ষ বব ডিলানের সেই গিটারটি নিলামে তুলেছিল। গত শনিবার তা ৩ লাখ ৯৫ হাজার মার্কিন ডলারে কিনে নেন অজ্ঞাতপরিচয়ের এক ক্রেতা।
হেরিটেজ অকশনস কর্তৃপক্ষ জানায়, বব ডিলান ১৯৬৩ সালের মার্টিন ডি-টোয়েন্টিএইট মডেলের অ্যাকুয়াস্টিক গিটারটি এবং এর বাক্স ১৯৭৭ সালে তাঁর গিটার মেরামতকারী ল্যারি ক্রেগের কাছে পাঁচ শ ডলারে বিক্রি করে দেন। এরপর আর কেউ ওই গিটারে সুর তোলেনি। ল্যারির সৌজন্যেই তা পায় নিলামকারী প্রতিষ্ঠান।
বার্তা সংস্থা এপিকে ল্যারি বলেন, বব ডিলানের গিটারটি খুব বিখ্যাত। এই গিটার মানুষ জাদুঘরে কিংবা নিজের ঘরে সাজিয়ে রাখার চিন্তাই কেবল করতে পারে।
