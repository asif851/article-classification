
পচা ফলের গন্ধ যে কত উৎকট হতে পারে আর মানুষের সহ্যসীমাকে অতিক্রম করতে পারে, তার প্রমাণ পাওয়া গেল অস্ট্রেলিয়ার মেলবোর্নের একটি বিশ্ববিদ্যালয়ে। ডুরিয়ান নামের ফল পচে ছড়িয়ে পড়া গন্ধের কারণে পাঁচ শতাধিক শিক্ষার্থী ও শিক্ষককে ক্যাম্পাস থেকে সরিয়ে নেওয়া হয়। ঘটনাটি ঘটেছে রয়্যাল মেলবোর্ন ইনস্টিটিউট অব টেকনোলজিতে।প্রথমে মনে করা হয়েছিল, কোনো গ্যাসের কারণে এই দুর্গন্ধ। কিন্তু পরে জানা যায়, দুর্গন্ধের উৎস শিক্ষাপ্রতিষ্ঠানটির গ্রন্থাগারের তাকে পচে যাওয়া ডুরিয়ান ফল। বিশ্ববিদ্যালয়ের কর্মকর্তা-কর্মচারী ও শিক্ষার্থীরা স্থানীয় পুলিশের কাছে ওই দুর্গন্ধের বিষয়ে অভিযোগ করলে পুলিশ শিক্ষার্থীদের ওই গ্রন্থাগার ভবন থেকে বের করে দেয়।শুরুতে মেলবোর্ন মেট্রোপলিটন অগ্নিনির্বাপক কর্তৃপক্ষ বলেছিল, ওই লাইব্রেরি ভবনে কোনো বিপজ্জনক রাসায়নিক দ্রব্যের গুদাম থাকতে পারে। ফলে সেই অনুযায়ী ব্যাপক অনুসন্ধানও শুরু করে তারা। কিন্তু এই অনুসন্ধান হতাশ করেছে। কারণ, সবাই ক্যাম্পাস ছেড়ে যাওয়ার পর অগ্নিনির্বাপক কর্তৃপক্ষ শীতাতপনিয়ন্ত্রণ যন্ত্রের বাতাসের উৎস ধরে ওই দুর্গন্ধস্থল খুঁজে বের করে। লাইব্রেরির তাকে পাওয়া যায় ডুরিয়ান ফল। পরে অগ্নিনির্বাপক কর্তৃপক্ষ এক বিবৃতিতে বলেছে, ভবনটি এখন ব্যবহারের উপযোগী।ডুরিয়ান গ্রীষ্মমণ্ডলীয় ফল। আকারে নারকেলের মতো ছোট। তীব্র গন্ধের জন্য এটি পরিচিত। এর সঙ্গে বাংলাদেশের কাঁঠালের কিছুটা মিল আছে। এটি দক্ষিণ-পূর্ব এশিয়া অঞ্চলের মানুষের কাছে পরিচিত ফল। এই ফল সম্পর্কে যুক্তরাজ্যভিত্তিক স্মিথসোনিয়ান ম্যাগাজিনে বলা হয়েছে, ডুরিয়ানের গন্ধ পেঁয়াজ, তারপিন আর ঘেমে যাওয়া মোজার গন্ধ মেলালে যেমন হয়, তেমন উৎকট।
