
উত্তর কোরিয়ার নেতা কিম জং-উনের সৎভাই কিম জং-নাম হত্যার ঘটনায় দেশটির সঙ্গে মালয়েশিয়ার তিক্ততা এবং উত্তেজনা বাড়ছে। উত্তর কোরিয়ায় নিয়োজিত রাষ্ট্রদূতকে ডেকে পাঠিয়েছে মালয়েশিয়া। পাশাপাশি গতকাল সোমবার কুয়ালালামপুরে নিযুক্ত উত্তর কোরীয় রাষ্ট্রদূতকেও তলব করেছে মালয়েশিয়া কর্তৃপক্ষ। এর মাঝে গতকাল কুয়ালালামপুর বিমানবন্দরের একটি সিসিটিভি ভিডিও চিত্র প্রকাশ করেছে জাপানের টেলিভিশন ফুজি টিভি। কিম জং-নামের ওপর হামলার দৃশ্য ধরা পড়েছে সেখানে। ১৩ ফেব্রুয়ারি মালয়েশিয়ার কুয়ালালামপুরের বিমানবন্দরে রহস্যজনকভাবে অসুস্থ হওয়ার পর কিম জং-নাম মারা যান। বিমানবন্দরে তাঁকে উত্তর কোরিয়ার গুপ্তঘাতকেরা বিষ প্রয়োগ করে বলে সন্দেহ মালয়েশীয় পুলিশের। কিম জং-নাম হত্যার ঘটনায় মালয়েশিয়ার পুলিশ উত্তর কোরিয়ার নাগরিকসহ কয়েকজনকে গ্রেপ্তার করেছে। এখন সন্দেহভাজন চার উত্তর কোরীয় নাগরিকের খোঁজ করছে। এই সন্দেহভাজন ব্যক্তিরা মালয়েশিয়া থেকে একই দিনে পালিয়ে গেছে বলে জানিয়েছে পুলিশ। প্রকাশিত ভিভিও চিত্রে দেখা যায়, কুয়ালালামপুর আন্তর্জাতিক বিমানবন্দরের লাউঞ্জে হেঁটে যাচ্ছেন এক ব্যক্তি। তিনি কিম জং-নাম। এক নারী পেছন থেকে ওই ব্যক্তির মুখ জড়িয়ে ধরলেন এবং কয়েক সেকেন্ডের মধ্যে ধীরস্থিরভাবে হেঁটে চলে গেছেন। এরপরই ওই ব্যক্তি লুটিয়ে পড়লেন। ওই সময় পাশে থাকা আরেক নারীও দ্রুত হেঁটে বেরিয়ে গেলেন। আরও কয়েকজন যাত্রীকেও পেছন থেকে দৌড়ে যেতে দেখা যায়। পুরো ঘটনায় সময় লাগে এক মিনিটের কম।এদিকে উত্তর কোরিয়ার রাষ্ট্রদূত জানিয়েছেন, পিয়ংইয়ং মালয়েশিয়ার তদন্তে আস্থা রাখতে পারছে না। এর আগে কিম জং-নামের ময়নাতদন্ত নিয়েও আপত্তি ছিল কুয়ালালামপুরে নিযুক্ত উত্তর কোরীয় রাষ্ট্রদূত কাং চলের। রাষ্ট্রদূত বলেন, ‘সাত দিন পেরিয়ে গেলেও এখনো মৃত্যুর কারণ সম্পর্কে কোনো তথ্য-প্রমাণ পাওয়া যায়নি। এখন আমরা মালয়েশিয়ার তদন্তের ওপর আস্থা রাখতে পারছি না।’ পিয়ংইয়ং মালয়েশিয়ার বিরুদ্ধে ‘শত্রুর সঙ্গে মিলে ষড়যন্ত্রের’ অভিযোগ করেছে। এই মন্তব্যের জেরে উত্তর কোরীয় রাষ্ট্রদূত কাং চলকে তলব করেছে মালয়েশিয়ার পররাষ্ট্র মন্ত্রণালয়। এর পাশাপাশি উত্তর কোরিয়ায় নিযুক্ত মালয়েশীয় রাষ্ট্রদূতকেও দেশে ফিরে আসতে বলা হয়েছে।
