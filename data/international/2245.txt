
নাইজেরিয়ায় জঙ্গি গোষ্ঠী বোকো হারামের হামলায় পালিয়ে যাওয়া প্রায় ২০০ শরণার্থী না খেয়ে মারা গেছেন। গত মাসে বামা শহরে এই শরণার্থীরা মারা যান বলে চিকিৎসাবিষয়ক দাতব্য সংগঠন এমএসএফ বলেছে।এমএসএফ বলেছে, তারা ওই শহরের এমন একটি শরণার্থীশিবির পরিদর্শন করেছেন যেখানে ২৪ হাজার লোক পালিয়ে আশ্রয় নিয়েছেন। সেখানে এক বিপর্যয়কর মানবিক পরিস্থিতি সৃষ্টি হতে চলেছে। আশ্রয়শিবিরের অনেকে প্রচণ্ড মানসিক ভীতির মুখে রয়েছেন। প্রতি পাঁচটি শিশুর একটি ভুগছে তীব্র অপুষ্টিতে।সাত বছর ধরে সরকারের বিরুদ্ধে জঙ্গি গোষ্ঠী বোকো হারামের চলা বিদ্রোহে ২০ হাজার মানুষ মারা গেছে। গৃহহীন হয়েছে ২০ লাখের বেশি। এই গোষ্ঠীর তৎপরতা রুখতে নাইজেরিয়ার সেনারা তাদের বিরুদ্ধে বড় ধরনের অভিযান চালিয়ে যাচ্ছে।
