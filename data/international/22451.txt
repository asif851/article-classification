
ক্ষমতাসীন বিজেপির এক নারী বিধায়ককে নিয়ে ফেসবুকে আপত্তিকর মন্তব্য করায় আসাম পুলিশের রিজার্ভ ব্যাটালিয়নের ডেপুটি সুপার (ডিএসপি) অঞ্জন বরাকে গ্রেপ্তার করা হয়েছে।
গতকাল শনিবার অঞ্জনকে গ্রেপ্তার করে সিআইডি।
আনন্দবাজার পত্রিকার প্রতিবেদনে জানানো হয়, ২৫ এপ্রিল অঞ্জন তাঁর ফেসবুকে বিজেপির এক নারী বিধায়ককে নিয়ে বিতর্কিত মন্তব্য করেন।
আসাম রাজ্যের সচিবালয় জনতা ভবনে নিজের কক্ষে বসে ওই নারী বিধায়ক যৌন ব্যবসা করছেন বলে অভিযোগ আনেন অঞ্জন। তাঁর ভাষ্য, ওই নারী বিধায়ক প্রতি তিন ঘণ্টার জন্য এক লাখ করে টাকা নিচ্ছেন। রমরমা ব্যবসা চালাচ্ছেন।
অঞ্জনের ফেসবুক পোস্টের পর রাজ্যজুড়ে সমালোচনার ঝড় ওঠে। এই পর্যায়ে তিনি তাঁর মন্তব্যের পক্ষে ফের ফেসবুকে পোস্ট দেন। দাবি করেন, সব জেনেশুনেই ওই মন্তব্য করেছেন তিনি।
বিতর্কিত মন্তব্যের জেরে অঞ্জনের বিরুদ্ধে বিভাগীয় ও ফৌজদারি ব্যবস্থা নেওয়া হয়। তাঁকে সাময়িকভাবে বরখাস্ত করা হয়। একই সঙ্গে তাঁকে গ্রেপ্তার করে সিআইডি।
রাজ্য পুলিশের প্রধান ডিজিপি মুকেশ সহায় বলেছেন, অঞ্জনের ব্যাপারে আইন নিজস্ব গতিতে চলবে। কেউ আইনের ঊর্ধ্বে নয়।
বিতর্কিত মন্তব্য করে আগেও সাময়িকভাবে বরখাস্ত হয়েছিলেন অঞ্জন। তিনি ইসলাম ধর্মাবলম্বীদের নিয়ে বিতর্কিত মন্তব্য করেছিলেন।
