
ইসরায়েলের সাবেক প্রধানমন্ত্রী অ্যারিয়েল শ্যারন মধ্যপ্রাচ্যে পাঁচ দশকেরও বেশি সময় ধরে বিতর্কিত ব্যক্তি হিসেবে আলোচিত। যুদ্ধ এবং রাজনীতিতে তাঁর একগুঁয়ে আচরণের কারণে তাঁকে ‘দ্য বুলডোজার’ নামে ডাকা হতো।অনেক ইসরায়েলি এই জাতির পিতার মৃত্যুতে শোক প্রকাশ করবে। কিন্তু লেবাননের শরণার্থীদের নির্মমভাবে হত্যার দায়ে লাখ লাখ মানুষের কাছে তিনি ‘বৈরুতের কসাই’ হিসেবেই পরিচিত হয়ে থাকবেন।রুশ বংশোদ্ভূত এক মধ্যবিত্ত পরিবারে ১৯২৮ সালে জন্ম নেন শ্যারন। তাঁর বেড়ে ওঠা ইসরায়েলের তেল-আবিব শহরে। ১৪ বছর বয়সে ইহুদিদের গোপন বাহিনীতে যোগ দেন। ছয় বছর পর ১৯৪৮ সালে ইসরায়েলের স্বাধীনতাযুদ্ধে অংশ নেন। যুদ্ধে তিনি আহত হন। এরপর তিনি যুক্ত হন নতুন ইসরায়েলি প্রতিরক্ষা বাহিনীতে।ইসরায়েলের প্রতিষ্ঠাতা প্রধানমন্ত্রী ডেভিড-বেন-গুরিনের কাছে খুব প্রিয় ছিলেন শ্যারন। তিনি শ্যারনকে এলিট কমান্ডো ইউনিট গঠন করতে বলেন। কয়েক মাসের মধ্যে শ্যারনের গঠিত ইউনিট-১০১ জর্ডানে অভিযান চালিয়ে ৬৯ জনকে হত্যা করে। এই হত্যাকাণ্ডের নিন্দা জানায় জাতিসংঘ।ইসরায়েলের পরবর্তী যুদ্ধগুলোতেও শ্যারন গুরুত্বপূর্ণ ভূমিকা রাখেন। ১৯৭৩ সালে আরব-ইসরায়েল যুদ্ধের পর ইসরায়েলিদের কাছে বীরের মর্যাদায় আসীন হন শ্যারন।এর পরপরই রাজনীতিতে যোগ দেন শ্যারন। অধিকৃত অঞ্চলে ইহুদি বসতি স্থাপনকে সমর্থন করে শ্যারন কট্টরপন্থী নেতা হিসেবে পরিচিত হয়ে ওঠেন। ১৯৮২ সালে লেবাননে ইসরায়েলি বাহিনী পাঠিয়ে আরব বিশ্বের কাছে শ্যারন এক ঘৃণিত ব্যক্তি হয়ে ওঠেন। লেবাননের রাজধানী বৈরুত অবরুদ্ধ করে ব্যাপক হত্যাযজ্ঞ চালায় দেশটির মিলিশিয়ারা। আর তাতে মিলিশিয়াদের প্রত্যক্ষ মদদ দেয় ইসরায়েলি বাহিনী। ওই সময় ইসরায়েলের প্রতিরক্ষামন্ত্রী হিসেবে দায়িত্ব পালন করছিলেন শ্যারন। শ্যারন ওই অভিযোগ অস্বীকার করলেও তাঁকে প্রতিরক্ষামন্ত্রীর পদ থেকে বরখাস্ত করা হয়। ঘটনা তদন্তে গঠন করা হয় কমিটিও।জেরুজালেমে আল-আকসা মসজিদ পরিদর্শন নিয়ে ফিলিস্তিনের চরম অসন্তোষ সৃষ্টির পরপরই অপ্রত্যাশিতভাবে ডানপন্থী লিকুদ পার্টিতে যোগ দিয়ে ২০০১ সালে শ্যারন দেশটির প্রধানমন্ত্রী নির্বাচিত হন। এরপর তিনি শান্তি স্থাপনের প্রতিশ্রুতি দেন।আরব জনসংখ্যা বৃদ্ধি এবং আমেরিকান রাজনীতির দুর্বলতায় উদ্বিগ্ন শ্যারন একরকম হঠাত্ করেই ফিলিস্তিন রাষ্ট্রের পক্ষে অবস্থান নিয়ে কথা বলতে শুরু করেন। এজন্য একটি মধ্যপন্থী দল গড়ে তোলেন তিনি এবং ভেঙে দেন বেশ কিছু ইহুদি বসতি। আর এর মধ্য দিয়ে অনেক ইসরায়েলির শত্রুতে পরিণত হন শ্যারন।৮৫ বছর বয়সী শ্যারন ২০০৬ সালে স্ট্রোকে আক্রান্ত হন। এর পর থেকে তিনি কোমোয় ছিলেন। ১ জানুয়ারি তাঁর শারীরিক অবস্থার আরও অবনতি হয়। এরপর গতকাল শনিবার তিনি শেষনিঃশ্বাস ত্যাগ করেন। আট বছর মৃত্যুর সঙ্গে এ লড়াই তাঁর জীবনযুদ্ধকেই যেন মনে করিয়ে দেয়।
