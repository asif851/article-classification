
জ্যামাইকার প্রথম লেখক হিসেবে মারলন জেমস এ বছর ম্যান বুকার প্রাইজ পেয়েছেন। যুক্তরাজ্যের লন্ডনের গিল্ডহলে গত মঙ্গলবার রাতে আয়োজিত এক অনুষ্ঠানে এবারের ম্যান বুকার বিজয়ী জেমসের নাম ঘোষণা করা হয়। ৭৭ হাজার মার্কিন ডলারের পুরস্কারটি তিনি পেয়েছেন অ্যা ব্রিফ হিস্ট্রি অব সেভেন কিলিংস বইয়ের জন্য। এটি ১৯৭০-এর দশকে সংগীতশিল্পী বব মার্লেকে হত্যাচেষ্টার ঘটনা নিয়ে লেখা। খবর এএফপির।মারলন জেমস বর্তমানে যুক্তরাষ্ট্রের মিনেসোটা অঙ্গরাজ্যের মিনেয়াপোলিস শহরের বাসিন্দা। জেমসের আশা, ক্যারিবীয় অঞ্চলের অন্য লেখকেরাও বিশ্ববাসীর নজর কাড়বেন। কারণ, জ্যামাইকার সাহিত্যের ঐতিহ্য সত্যিই অনেক সমৃদ্ধ।৬৮৬ পৃষ্ঠার অ্যা ব্রিফ হিস্ট্রি অব সেভেন কিলিংস উপন্যাসে ক্যারিবীয় দ্বীপে মাদক ব্যবসার উত্থানের বিষয়টি তুলে ধরেছেন জেমস। সংগীত তারকা মার্লে ও তাঁর সঙ্গীরা ১৯৭৬ সালের ডিসেম্বরে এক কনসার্টের আগে হামলার শিকার হন। সেই ঘটনার বিবরণও রয়েছে বইটিতে।
