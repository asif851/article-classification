
চলমান রোহিঙ্গা সংকট নিয়ে আলোচনা করতে এক জরুরি বৈঠক বসছে জাতিসংঘের নিরাপত্তা পরিষদে। কাল বুধবার ওই বৈঠক হবে। মানবিক কারণে যুক্তরাজ্য ও সুইডেন বুধবারের এ বৈঠক ডেকেছে।
গত ২৫ আগস্ট থেকে রাখাইনে সহিংসতা শুরু হয়ে এখনো চলছে। রাখাইনে সেনাবাহিনীর অত্যাচার-নিপীড়ন থেকে বাঁচতে নিজেদের ঘরবাড়ি ছেড়ে পালিয়েছে হাজার হাজার রোহিঙ্গা মুসলিম। মিয়ানমার থেকে পালিয়ে প্রায় ৩ লাখ ৭০ হাজার রোহিঙ্গা মুসলিম বাংলাদেশে আশ্রয় নিয়েছে।
জাতিসংঘের মানবাধিকার সংস্থার প্রধান রাখাইন প্রদেশের সহিংসতার ঘটনাকে ‘জাতিগত নিধন’ বলে সতর্ক করার পরই জরুরি বৈঠকে বসার ঘোষণা দিল সংস্থাটি। এর আগে মিয়ানমারের রাখাইন রাজ্যে রোহিঙ্গাদের ওপর অত্যাচার, নির্যাতন, হত্যা, ধর্ষণের ঘটনায় উদ্বেগ প্রকাশ করে জাতিসংঘ।
ভারতে থাকা প্রায় ৪০ হাজার রোহিঙ্গাকে ফেরত পাঠানোর হুমকি দেওয়ায় দেশটির কঠোর সমালোচনা করেছে জাতিসংঘ মানবাধিকার পরিষদ। গতকাল সোমবার কাউন্সিলের ৩৬তম অধিবেশনে জাতিসংঘের মানবাধিকারবিষয়ক হাইকমিশনার জেইদ রাদ আল হুসেইন ভারতের সমালোচনা করেন।
জেইদ রাদ আল হুসেইন রাখাইনে ‘নৃশংস সামরিক অভিযান’ গুটিয়ে নিতে মিয়ানমারের প্রতি আহ্বান জানিয়েছেন। তিনি সতর্ক করে বলেছেন, মিয়ানমারে রোহিঙ্গা মুসলিমদের লক্ষ্য করে দেশটির সেনাবাহিনী যে অভিযান পরিচালনা করছে, তা জাতিগত নিধনের শামিল।
এ সতর্কতার পরই বুধবার রোহিঙ্গা সংকট নিয়ে কথা বলতে জরুরি বৈঠক ডেকেছে নিরাপত্তা পরিষদ। তবে রোহিঙ্গা সংকট নিয়ে নীরব ভূমিকার কারণে বিশ্বজুড়ে সমালোচনার শিকার হচ্ছেন দেশটির নেত্রী অং সান সু চি। শান্তিতে নোবেল পাওয়া এই নেত্রী রোহিঙ্গা মুসলিমদের জন্য কেন কিছু করছেন না তা নিয়ে সমালোচনার ঝড় বইছে। তথ্যসূত্র: আল জাজিরা
