
যুক্তরাজ্যের স্থানীয় সরকার (কাউন্সিল) নির্বাচনে বড় ধরনের জয় পেয়েছে ক্ষমতাসীন কনজারভেটিভ পার্টি। বিপরীতে বিরোধী দল লেবার পার্টি অনেকটা ধরাশায়ী হয়েছে। এমন ফলাফলকে ৮ জুন অনুষ্ঠেয় সাধারণ নির্বাচনে থেরেসা মের বড় বিজয়ের আগাম বার্তা হিসেবে দেখা হচ্ছে।গত বৃহস্পতিবার ইংল্যান্ডের ৩৫টি কাউন্সিলসহ স্কটল্যান্ড ও ওয়েলসের মোট ৮৮টি কাউন্সিলের ৪ হাজার ৮৫১টি কাউন্সিলর পদে নির্বাচন অনুষ্ঠিত হয়। এ নির্বাচনে সাধারণত ভোটাররা পরিষ্কার-পরিচ্ছন্নতা, শৃঙ্খলা, নিরাপত্তা, কাউন্সিল ট্যাক্সের মতো স্থানীয় ইস্যুগুলোকে বিবেচনায় নিয়ে থাকেন। কিন্তু এবারের নির্বাচনের ফলাফল বিশ্লেষণ করে ভাষ্যকারেরা বলছেন, ইউরোপীয় ইউনিয়ন থেকে যুক্তরাজ্যের বেরিয়ে যাওয়ার (বেক্সিট) সিদ্ধান্তকে ভোটাররা প্রাধান্য দিয়েছেন। বিষয়টিকে আরও স্পষ্ট করেছে ইইউবিরোধী ডানপন্থী দল ইউকে ইনডিপেনডেন্ট পার্টির (ইউকিপ) দখলে থাকা প্রায় সব কটি কাউন্সিল আসনে কনজারভেটিভ প্রার্থীদের বিজয়। ইউকিপের দখলে থাকা ১৪৫টি কাউন্সিল পদের ১৪৪টিই জিতে নিয়েছে ক্ষমতাসীনেরা। বিশ্লেষকেরা বলছেন, ব্রেক্সিটের পক্ষে জোরালো অবস্থান ঘোষণার কারণে ইইউবিরোধীরা থেরেসা মের পক্ষ নিয়েছে। ইউকিপ যেহেতু সরকারে যাবে না, তাই তাদের ভোট দিয়ে অপচয় করতে চাননি ভোটাররা।ইংল্যান্ড, ওয়েলস ও স্কটল্যান্ডে সমানতালে ভালো করেছে থেরেসা মের কনজারভেটিভ পার্টি। অতীতের চেয়ে তারা ৫৬৩টি বেশি কাউন্সিলর পদে বিজয়ী হয়েছে। ইংল্যান্ডে নতুন চালু হওয়া ৬টি মেয়র পদের ৪টিই জিতে নিয়েছে তারা। এর বিপরীতে বাকি প্রায় সব দলই আসন হারিয়েছে। বিরোধী দল লেবার পার্টি ৩৮২টি কাউন্সিলর পদ হারিয়েছে। তবে জয় পেয়েছে দুটি মেয়র পদে। স্কটল্যান্ডে দলটি দ্বিতীয় থেকে তৃতীয় অবস্থানে চলে গেছে। আর কনজারভেটিভ পার্টি যে স্কটল্যান্ডকে একসময় ‘নো গো এরিয়া’ মনে করত সেখানে তারা উঠে এসেছে দ্বিতীয় অবস্থানে। স্কটল্যান্ডে ভালো ব্যবধানে শীর্ষস্থান ধরে রেখেছে স্কটিশ ন্যাশনালিস্ট পার্টি। লিবারেল ডেমোক্র্যাট দলের হাতছাড়া হয়েছে মোট ৪২টি আসন।
 
