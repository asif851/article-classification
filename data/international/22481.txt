
প্রশান্ত মহাসাগরের দ্বীপ রাষ্ট্র পাপুয়া নিউ গিনিতে আজ শনিবার সাত দশমিক নয় মাত্রার ভূমিকম্প আঘাত হেনেছে। মার্কিন ভূতাত্ত্বিক জরিপ সংস্থা এ কথা জানিয়েছে। তবে হতাহতের খবর পাওয়া যায়নি। ভূমিকম্পের পর সুনামির সতর্কতা জারি করা হলেও দুই ঘণ্টা পর তা তুলে নেওয়া হয়। 
মার্কিন ভূতাত্ত্বিক জরিপ সংস্থা জানিয়েছে, স্থানীয় সময় আজ রাত আটটা ৫১ মিনিটে ওই ভূমিকম্প আঘাত হানে। ভূমিকম্পের উৎপত্তিস্থল ছিল পাপুয়া নিউ গিনির বড় দ্বীপ নিউ আয়ারল্যান্ডের টারন থেকে ৬০ কিলোমিটার পূর্বে ৭৫ কিলোমিটার গভীরে।
ভূমিকম্পটি আঘাত হানার পর পাপুয়া নিউগিনি, ইন্দোনেশিয়া, নাউরু, সলোমোন দ্বীপপুঞ্জসহ আশপাশের অন্য উপকূলীয় এলাকাগুলোতে ভয়ঙ্কর ঢেউ আঘাত হানতে পারে বলে প্রাথমিকভাবে সতর্ক করে দেয় দ্য প্যাসিফিক সুনামি ওয়ার্নিং সেন্টার। তবে প্রতিষ্ঠানটি দুই ঘণ্টা পর জানায়, কিছু সুনামির ঢেউ দেখা গেলেও আর আশঙ্কা নেই।  নিউজিল্যান্ডের বেসামরিক প্রতিরক্ষা মন্ত্রণালয়ও দেশটির উপকূলে সুনামি সতর্কতা জারি করে। তবে অস্ট্রেলিয়ার ভূতাত্ত্বিক জরিপ সংস্থা অস্ট্রেলিয়া সিসমোলোজিস্টের সিসমোলোজিস্ট ড্যান জাকসা ওই ভূমিকম্পের তীব্রতা কম বলে উল্লেখ করেছেন। তিনি বলেছেন, ভূমিকম্পের উৎপত্তি স্থলের গভিরতার জন্য সুনামির আশঙ্কা কম।
