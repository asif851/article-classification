
সৌদি আরবে চলচ্চিত্র নিষিদ্ধ। তবেওয়াদ্জ্দা ছবি নিয়ে সৌদি আরব প্রথমবারের মতো অস্কার প্রতিযোগিতায় অংশ নিতে যাচ্ছে আগামী বছর। নারীবাদী এই চলচ্চিত্রে তুলে ধরা হয়েছে অতিরক্ষণশীল দেশটিতে এক তরুণীর নিজস্ব একটি বাইসাইকেল অর্জনের উচ্চাভিলাষ পূরণের কাহিনি।ওয়াদ্জ্দা ছবিটি পরিচালনা করেছেন প্রথম সৌদি নারী চিত্রপরিচালক হাইফা আল-মানসুর। সৌদি আরবের শিল্প-সংস্কৃতিবিষয়ক সরকারি প্রতিষ্ঠান সৌদি অ্যারাবিয়ান সোসাইটি ফর কালচার অ্যান্ড আর্টসের প্রধান সুলতান আল-বাজি গত রোববার বলেন, অস্কার প্রতিযোগিতার সেরা বিদেশি ভাষার ছবি শাখায় সৌদি আরবের প্রতিনিধিত্ব করবে ওয়াদ্জ্দা। কয়েকটি আন্তর্জাতিক উৎসবে সাফল্য অর্জন করেছে দেশের প্রথম চলচ্চিত্র।ওয়াদ্জ্দা ছবিটি প্রথমে মুক্তি পায় ফ্রান্সে। এটি দুবাই ফিল্ম ফেস্টিভ্যালে গত বছর সেরা আরবি ছবির পুরস্কার পায়। গত মার্চে কান চলচ্চিত্র উৎসবেও একটি পুরস্কার অর্জন করে। ছবিটি যৌথভাবে প্রযোজনা করেছে জার্মানির রাজর ফিল্ম ও সৌদি আরবের রোতানা স্টুডিও। রোতানার সঙ্গে রাজপরিবারের এক সদস্যের সংশ্লিষ্টতা রয়েছে। সৌদিতে কেবল ডিভিডিতে ও টেলিভিশনের পর্দায় ছবিটি দেখার সুযোগ রয়েছে। এএফপি।
