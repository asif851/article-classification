
বিয়ে নিয়ে সমাজবাদী দলের নেতা মুলায়ম সিং যাদবের করা মন্তব্যে রেগে আগুন হয়ে গেছেন বহুজন সমাজবাদী পার্টির (বিএসপি) নেতা মায়াবতী। ক্রুদ্ধ মায়াবতী বলেছেন, ‘আগ্রায় মানসিক চিকিত্সাকেন্দ্রে যাদবের চিকিত্সা নেওয়া উচিত।’উত্তর প্রদেশের ফয়জাবাদে এক নির্বাচনী সভায় মুলায়ম সিং যাদব বলেন, ‘আমি মায়াবতীকে মিস, মিসেস না সিস্টার বলে সম্বোধন করব, তা বুঝতে পারছি না।’ আর এতেই রাগে ফেটে পড়েছেন মায়াবতী। তিনি বলেন, লোকসভা নির্বাচনে হেরে যাওয়ার ভয়ে মুলায়ম সিং যাদব তাঁর মানসিক ভারসাম্য হারিয়েছেন। তিনি বলেন, ‘আমি যাদবকে আগ্রায় একটি মানসিক চিকিত্সাকেন্দ্রে ভর্তি করানোর জন্য তাঁর পরিবারের সদস্যদের পরামর্শ দেব।’ এতেও রাগ কমেনি মায়াবতীর। যাদবের বিরুদ্ধে ব্যবস্থা নেওয়ার জন্য নির্বাচন কমিশনেও অনুরোধ জানিয়েছেন তিনি। নির্বাচনী প্রচার থেকে যাদবকে নিষিদ্ধ করার জন্য অনুরোধ জানিয়েছেন তিনি।
এনডিটিভির খবরে বলা হয়, বেশ কয়েক বছর ধরেই উত্তর প্রদেশের রাজনীতিতে একচ্ছত্র আধিপত্য রয়েছে মুলায়ম সিং যাদব ও মায়াবতীর। গতবারের সাধারণ নির্বাচনে দুই দলই অংশ নেয়। মুলায়ম সিং যাদবের সমাজবাদী পার্টি পায় ২২টি আসন। আর বহুজন সমাজবাদী দল পায় ২১টি আসন। এ বছর দুটি দলই একে অন্যের সঙ্গে প্রতিদ্বন্দ্বিতায় নেমেছে।
