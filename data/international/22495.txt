
পর্তুগালের সাবেক প্রধানমন্ত্রী আন্তোনিও গুতেরেসকে আগামী পাঁচ বছরের জন্য মহাসচিব হিসেবে নিয়োগ দিয়েছে জাতিসংঘের সাধারণ পরিষদ। তাঁর মেয়াদ শুরু হবে আগামী বছরের ১ জানুয়ারি। গতকাল বৃহস্পতিবার সাধারণ পরিষদ সর্বসম্মতভাবে তাঁকে এ নিয়োগ দেয়। এর আগে ৬ অক্টোবর জাতিসংঘ নিরাপত্তা পরিষদ আন্তোনিও গুতেরেসকে সর্বসম্মতিক্রমে জাতিসংঘের পরবর্তী মহাসচিব মনোনীত করে।আন্তোনিও গুতেরেসকে নিয়োগের পর জাতিসংঘের মহাসচিব বান কি মুন বলেন, ‘তাঁর (গুতেরেস) রাজনৈতিক প্রবৃত্তি জাতিসংঘের মতোই: সবার মঙ্গলের জন্য সহযোগিতা করা এবং বিশ্ব ও মানুষের দায়-দায়িত্ব ভাগ করে নেওয়া।’ বান কি মুন বলেন, তিনি মহাসচিব হিসেবে দায়িত্ব পালনকালে গুতেরেসের পরামর্শকে অনেক মূল্য দেন এবং তাঁর সেবার মনমানসিকতাকে শ্রদ্ধা করেন। দুই মেয়াদে জাতিসংঘের মহাসচিবের পদে থাকা বান কি মুন এ বছরের শেষে সরে দাঁড়াবেন। এরপর নবম মহাসচিব হিসেবে তাঁর স্থলাভিষিক্ত হবেন আন্তোনিও গুতেরেস।গুতেরেস ১৯৯৫ থেকে ২০০২ সাল পর্যন্ত পর্তুগালের প্রধানমন্ত্রীর দায়িত্ব পালন করেন। তাঁর নেতৃত্বেই দেশটির অর্থনৈতিক পুনর্গঠন হয় এবং ইউরোপের একক বাজারব্যবস্থায় প্রবেশ করে দেশটি। ২০০৫ থেকে ২০১৫ সাল পর্যন্ত ১০ বছর জাতিসংঘের শরণার্থীবিষয়ক হাইকমিশনার ছিলেন তিনি।
