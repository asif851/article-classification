
ইভ টিজিং বা মেয়েদের উত্ত্যক্ত করাসহ অন্যান্য নারীঘটিত অপরাধ ঠেকাতে কলকাতার পুলিশের প্রকাশ করা আচরণবিধি নিয়ে বিতর্ক শুরু হয়েছে। সমাজের বিভিন্ন মহল থেকে এর প্রতিবাদও হয়েছে।কলকাতার বিধাননগর পুলিশ কমিশনারেট তাদের ওয়েবসাইটে বিপদ এড়াতে নারীদের কী করণীয় সে সম্পর্কে ১২ দফা আচরণবিধি প্রকাশ করেছে। এর মধ্যে আছে ভদ্র পোশাক পরা, ভদ্র ব্যবহার করা, বেশি রাতে না-বেরোনো, পেপার স্প্রে (কৌটায় ভরা মরিচের গুঁড়া) সঙ্গে রাখা ইত্যাদি।পুলিশের এই পরামর্শে অসন্তোষ জানিয়ে কলকাতা পুলিশের সাবেক কমিশনার তুষার তালুকদার বলেছেন, হিতোপদেশের মতো এক-দুই করে অর্থহীন কিছু উপদেশ দেওয়া হচ্ছে যা মহিলাদের পক্ষে অপমানজনক। ক্ষোভ গোপন করেননি রাজ্য মহিলা কমিশনের চেয়ারপারসন সুনন্দা মুখোপাধ্যায়ও। তিনি বলেছেন, মহিলাদের নিরাপত্তা দিতে পুলিশ অপারগ বলেই নিজেদের ব্যর্থতা আড়াল করতে এসব করছে।রাজ্যের কংগ্রেস সভাপতি অধীর চৌধুরী থেকে শুরু করে বিজেপির কেন্দ্রীয় সম্পাদক তথা রাজ্যের পর্যবেক্ষক সিদ্ধার্থ নাথ সিংহসহ বিরোধীরাও এক সুরে সমালোচনা করছেন এর। তাদের অভিযোগ, পুলিশের একটা বড় অংশ বিরোধীদের ভয় দেখাতে এত ব্যস্ত যে নিজেদের আইন রক্ষার কাজটা ঠিকঠাক করতে পারছেন না। তাই এসব পরামর্শ দিতে হচ্ছে।তবে আত্মপক্ষ সমর্থন করে বিধাননগর পুলিশ কমিশনারেটের ডিসিডিডি কঙ্কর প্রসাদ বাড়ুই এটিকে নিছক পরামর্শ বা প্রস্তাব বলে অভিহিত করেছেন। তিনি বলেছেন, সাধারণ কিছু প্রস্তাবকে অহেতুক পোশাকবিধি বা ফতোয়া নাম দিয়ে জটিল করা হচ্ছে। মেয়েদের পোশাকের ওপর নিয়ন্ত্রণ বসানোর উদ্দেশ্য পুলিশের নেই। অনভিপ্রেত পরিস্থিতি এড়াতে কিছু পরামর্শ দেওয়া হয়েছিল মাত্র।পুলিশের অন্য পরামর্শগুলোর মধ্যে আছে ভিড় ট্রাম-বাসে না-চলা, আশপাশের মানুষ থেকে সতর্ক থাকা, আত্মরক্ষার কৌশল শেখা, নারীদের দল বেঁধে চলা, ঝুঁকিপূর্ণ এলাকায় চলাফেরা না করা, মোবাইলে থানা বা পরিজনকে দ্রুত ফোন করার ব্যবস্থা রাখা ইত্যাদি।
