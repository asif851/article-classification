
একবার ভেবে দেখুন তো প্রচুর টাকা থাকলে আপনি কী কিনবেন। গাড়ি, বাড়ি, না জমি? কিন্তু কখনো স্বপ্ন দেখেছেন যে আপনি টাকা দিয়ে কোনো গ্রাম কিনবেন। যেখানে থাকবে আপনার মনের মতো বাড়ি, পুকুর, মাঠসহ সবকিছু। টাকা থাকলে আপনি এখন এমন স্বপ্নও পূরণ করতে পারবেন। হতে পারবেন পুরো একটি গ্রামের মালিক। আর এর জন্য আপনাকে খরচ করতে হবে এক কোটি মার্কিন ডলার! কারণ, অস্ট্রেলিয়ায় পুরো একটি গ্রাম বিক্রি হবে এই দামে। খবর এনডিটিভি অনলাইনের।
অস্ট্রেলিয়ার তাসমানিয়া রাজ্যের ওই গ্রামটির নাম তারালিয়েহ। গ্রামটিতে রয়েছে ৩৩টি বাড়ি, মাছভর্তি লেক ও ৩৫টি গবাদি পশু। পুরো গ্রামটির আয়তন ১৪৫ হেক্টর বা ৩৫৮.৩ একর। জন ব্ল্যাকলো নামের স্থানীয় একজন এজেন্ট ওই গ্রামটি বিক্রির ব্যাপারে মধ্যস্থতা করছেন। গ্রামটি বিক্রির জন্য দাম হাঁকা হয়েছে এক কোটি মার্কিন ডলার।
জন ব্ল্যাকলো তিন দশকেরও বেশি সময় ধরে হোটেল বিক্রি করছেন। বার্তা সংস্থা এএফপিকে তিনি বলেন, ‘আমি আগে কখনো পুরো গ্রাম বিক্রি করিনি। গত সপ্তাহে ওই গ্রামটি বিক্রির খবর বাজারে ছড়িয়ে পড়ার পর ইতিমধ্যে অস্ট্রেলিয়া, চীন, হংকং ও সিঙ্গাপুর থেকে ক্রেতারা ওই গ্রামটি কেনার ব্যাপারে আগ্রহ দেখিয়েছেন।’
১৯২০ থেকে ১৯৩০ সালে দুই হাজার জলবিদ্যুৎ উৎপাদনের জন্য কর্মরত শ্রমিকদের জন্য গ্রামটি গড়ে তোলা হয়। কিন্তু পরবর্তীতে স্বয়ংক্রিয় পদ্ধতিতে বিদ্যুৎ উৎপাদন প্রক্রিয়া শুরু হলে শ্রমিকদের আর প্রয়োজন হয়নি। তাই গ্রামটিও হয়ে পড়ে একরকম লোকশূন্য।
এর পর জুলিয়ান হোমার নামের একজন প্রোপার্টি ডেভেলপার পুরো গ্রামটি কিনে নেন। পরবর্তীতে তিনি গ্রামটিকে পর্যটনকেন্দ্র হিসেবে পুনসংষ্কার করেন। এতে সময় লাগে ১৩ বছর। এখন এটি ‘পর্যটন গ্রাম’ হিসেবে পুরোপুরি প্রস্তুত। গ্রামটিতে কয়েকজন কর্মচারী ছাড়া স্থায়ী কোনো বাসিন্দা থাকেন না। এখান থেকে বেশ মোটা অ​ংকের অর্থ আয় হয় তাঁর।
