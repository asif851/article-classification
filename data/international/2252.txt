
দুই বছরের সন্তানসহ সবার সামনে স্ত্রীকে পিটিয়েছেন ভারতের তেলেঙ্গানা রাজ্যের ক্ষমতাসীন দল তেলেঙ্গানা রাষ্ট্র সমিতির নেতা শ্রীনিবাস রেড্ডি (৩০)। নির্যাতনের এই দৃশ্যের ভিডিও ধারণ করা হয়েছে।
ভিডিওতে দেখা যায়, রেড্ডি তাঁর স্ত্রীর চুল ধরে টেনেহিঁচড়ে তাঁকে মেঝেতে ছুড়ে ফেলেছেন। চারপাশে অনেকেই দাঁড়িয়ে। কিন্তু কেউ নারীকে সাহায্য করতে এগিয়ে যাননি।
নির্যাতিত ওই নারীর নাম সংগীতা রেড্ডি। তিনি শ্রীনিবাসের দ্বিতীয় স্ত্রী।
মারপিটের সময় শ্রীনিবাসের পাশে দাঁড়ানো এক নারীকেও চুল ধরে হিঁচড়ে সংগীতাকে ফেলে দিতে দেখা গেছে। সংগীতার ভাই এবং অজ্ঞাত অন্য এক ব্যক্তি ভিডিওটি ধারণ করেন। তাঁদের ওপরও শ্রীনিবাস হামলা চালান।
জানা যায়, তরুণ নেতা শ্রীনিবাস রেড্ডি হায়দরাবাদের বদুপ্পাল এলাকার বাসিন্দা। ২০১১ সালে তিনি সংগীতাকে বিয়ে করেন। তাঁদের দুই বছর বয়সী মেয়ে রয়েছে। ভিডিওতে সংগীতাকে মায়ের কোলে মেয়েটিকে দেখা গেছে। তাঁর সামনেই এই মারধর চলে।
সংগীতা পুলিশকে জানান, বিচ্ছেদ না করেই তাঁর স্বামী তৃতীয়বার বিয়ে করেছেন। প্রতিবাদ জানালে স্বামী তাঁর ওপর চড়াও হন।
শ্রীনিবাস রেড্ডির বিরুদ্ধে মামলা করা হয়েছে। তাঁর বিরুদ্ধে হত্যা ও ভয় দেখানোর চেষ্টার অভিযোগ আনা হবে।
সংগীতা এর আগেও পুলিশের কাছে অভিযোগ করেন। অভিযোগে সংগীতা বলেন, যৌতুকের জন্য হয়রানি করা ও কন্যাসন্তানের জন্ম দেওয়ায় তাঁর শাশুড়ি অখুশি। তাই তাঁর নির্যাতন চালানো হতো।
এ বিষয়ে টিআরএসের পক্ষ থেকে কারও মন্তব্য পাওয়া যায়নি।
