
ক্ষমতার প্রভাবের তালিকায় মার্কিন প্রেসিডেন্ট বারাক ওবামাকে টপকে গেছেন রাশিয়ার প্রেসিডেন্ট ভ্লাদিমির পুতিন। যুক্তরাষ্ট্রভিত্তিক প্রভাবশালী সাময়িকী ফোর্বসের নতুন তালিকা সে কথাই বলছে।এ তালিকা অনুযায়ী বর্তমান বিশ্বের সবচেয়ে ক্ষমতাধর ব্যক্তি পুতিন। দ্বিতীয় অবস্থানে রয়েছেন ওবামা। সিরিয়া-সংকট সমাধানে নেতৃত্বের প্রভাব বিস্তারে ওবামাকে হটানোর বিষয়টি পুতিনের ক্ষমতার পাল্লা ভারী করে তুলেছে।গতকাল বুধবার প্রকাশিত ফোর্বস সাময়িকীর নতুন সংখ্যায় এ তালিকা প্রকাশ করা হয়। আজ বৃহস্পতিবার টাইমস অব ইন্ডিয়ার খবরে এ কথা জানানো হয়েছে।তিন বছর ধরে এ তালিকার প্রথম অবস্থান দখল করে রেখেছিলেন ওবামা। প্রথমবারের মতো তাঁকে টপকে শীর্ষস্থান দখল করে নিলেন পুতিন।ক্ষমতার এ পালাবদলের বিষয়ে ফোর্বসের প্রতিবেদনে বলা হয়, ১৩ বছরের শাসনকালে রাশিয়ার ওপর নিজের নিয়ন্ত্রণকে একীভূত করতে সমর্থ হয়েছেন পুতিন। অন্যদিকে পর পর দুই মেয়াদে খুব একটা সাফল্য দেখাতে পারেননি ওবামা। মার্কিন সরকারের সাম্প্রতিক ‘শাটডাউন’ এর সর্বশেষ উদাহরণ।
চলতি বছরের আগস্ট মাসে উইকিলিকসের কাছে তথ্য ফাঁসকারী মার্কিন জাতীয় নিরাপত্তা সংস্থার কর্মকর্তা এডওয়ার্ড স্নোডেনকে রাজনৈতিক আশ্রয় দেয় রাশিয়া। 
এর এক মাস পর সিরিয়া সম্ভাব্য মার্কিন ক্ষেপণাস্ত্র হামলা ঠেকানোর বিষয়ে গুরুত্বপূর্ণ ভূমিকা রাখে রাশিয়া। এ ছাড়া রাসায়নিক অস্ত্রসমর্পণ করার বিষয়েও সিরিয়ার সম্মতি আদায় করতে সমর্থ হয় মস্কো। এসব ঘটনার মধ্য দিয়ে আলোচিত ব্যক্তিতে পরিণত হন পুতিন।
ফোর্বসের তালিকায় বিশ্বের সবচেয়ে ক্ষমতাধর ব্যক্তিদের মধ্যে তৃতীয় স্থানে রয়েছেন চীনের প্রেসিডেন্ট শি জিনপিং, চতুর্থ পোপ ফ্রান্সিস, পঞ্চম জার্মান চ্যান্সেলর আঙ্গেলা ম্যার্কেল।
 
