
ফ্রান্সের কট্টর ডানপন্থী দল ন্যাশনাল ফ্রন্টের প্রধান এবং আসন্ন প্রেসিডেন্ট নির্বাচনের অন্যতম প্রার্থী মারি লো পেনের পার্লামেন্টারি রক্ষাকবচ কেড়ে নিয়েছে ইউরোপীয় পার্লামেন্ট। ফলে এখন তাঁর বিরুদ্ধে বিচারকাজ চালানোর ক্ষেত্রে কোনো বাধা থাকবে না।ইউরোপীয় পার্লামেন্টের সদস্য (এমইপি) মারি লো পেনের বিচার থেকে রক্ষাকবচ-সংক্রান্ত ভোটাভুটি হয় গত বৃহস্পতিবার। এতে অধিকাংশ সদস্য তাঁর পার্লামেন্টারি রক্ষাকবচ বাতিলের পক্ষে রায় দিয়েছেন। ফ্রান্সের উগ্র জাতীয়তাবাদী, অভিবাসী ও ইসলামবিরোধী এই নেত্রীর বিরুদ্ধে ২০১৫ সালের ডিসেম্বর মাসে নিজের টুইটার অ্যাকাউন্ট থেকে জঙ্গিগোষ্ঠী আইএসের কার্যক্রমের তিনটি বীভৎস ছবি প্রকাশের অভিযোগ রয়েছে। এ নিয়ে তাঁর বিরুদ্ধে তদন্ত করছেন গোয়েন্দারা।ফ্রান্সের আইন অনুযায়ী এ ধরনের ছবির প্রকাশ ও প্রচারণা নিষিদ্ধ। আইন লঙ্ঘন করলে দুই থেকে তিন বছরের জেল এবং ৭৫ হাজার ইউরো জরিমানার নিয়ম রয়েছে।লো পেন তাঁর টুইটার অ্যাকাউন্ট থেকে সিরিয়ায় আইএসের শিরশ্ছেদ করা মার্কিন সাংবাদিক জেমস ফলির লাশের ছবি, খাঁচাতে বন্দী করে একজনকে জীবন্ত পুড়িয়ে মারার দৃশ্য ও একজন বন্দীকে ট্যাংক দিয়ে পিষে ফেলার ভিডিও শেয়ার করেছিলেন।
 
