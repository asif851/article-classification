
ব্রাজিলের ১৩টি রাজ্যের মানুষ বিদ্যুৎবিহীন অবস্থায় রয়েছে। এতে কোটি কোটি মানুষ এখন দুর্ভোগ পোহাচ্ছে।
দ্য ন্যাশনাল সিস্টেমস অপারেটর জানায়, দেশটির উত্তরাঞ্চল, উত্তর-পূর্বাঞ্চল ও দক্ষিণাঞ্চলের ১৩টি রাজ্যে এ পরিস্থিতি সৃষ্টি হয়েছে। গতকাল বুধবার স্থানীয় সময় বিকেল ৩টা ৪০ মিনিটে হঠাৎ করে বেলো মোন্তে জলবিদ্যুৎকেন্দ্রের কাছে ট্রান্সমিশন লাইনে বিপর্যয় ঘটলে এ দুরবস্থা দেখা দেয়। এতে জাতীয় গ্রিডের মোট ২২ দশমিক ৫ শতাংশ বা ১৮ হাজার মেগাওয়াট বিদ্যুৎ উৎপাদন ব্যাহত হয়।
দেশটির খনি ও জ্বালানিমন্ত্রী ফার্নেন্দো কোয়েলিও ফিলো ব্রাসিলিয়ায় সাংবাদিকদের বলেন, এই লাইনটি সম্প্রতি উদ্বোধন করা হলেও এখনো পুরোপুরি সক্ষমতা অর্জন করতে পারেনি। হঠাৎ লাইনে অতিরিক্ত বিদ্যুৎ সঞ্চালন হয়...এবং এটি অকার্যকর হয়ে পড়ে।
এ জন্য রাষ্ট্রীয় ইউটিলিটি ইলেত্রোবাস এবং চীনা স্টেট গ্রিড করপোরেশন লিমিটেডকে দায়ী করা হচ্ছে। তবে সংস্থা দুটির কেউ এ নিয়ে মন্তব্য করতে চায়নি।
 
