
সাহিত্যজগতে বর্ণবাদবিরোধী বলিষ্ঠ কণ্ঠস্বর দক্ষিণ আফ্রিকার সাহিত্যিক নাদিন গর্ডিমার আর নেই। নোবেল পুরস্কারজয়ী এই লেখিকা গত রোববার সন্ধ্যায় জোহানেসবার্গে নিজ বাড়িতে মারা যান। তাঁর বয়স হয়েছিল ৯০ বছর। খবর বিবিসি ও গার্ডিয়ানের।নাদিন গর্ডিমারের পরিবার থেকে দেওয়া এক বিবৃতিতে জানানো হয়, রোববার সন্ধ্যায় শান্তিপূর্ণভাবেই এই পৃথিবী থেকে চিরবিদায় নিয়েছেন নাদিন গর্ডিমার। এ সময় সন্তানেরা তাঁর শয্যাপাশে ছিলেন।১৯৯১ সালে সাহিত্যে নোবেল পুরস্কারে ভূষিত হন গর্ডিমার দ্য কনজারভেশনিস্ট উপন্যাসের জন্য ১৯৭৪ সালে তিনি বুকার পুরস্কার লাভ করেন। ৩০টির বেশি বই লিখেছেন গর্ডিমার। তাঁর উল্লেখযোগ্য উপন্যাসগুলো হলো: মাই সনস স্টোরি, বার্গারস ডটার ও জুলাইস পিপল। সর্বশেষ ২০১২ সালে তাঁর নো টাইম লাইক দ্য প্রেজেন্ট নামের উপন্যাসটি প্রকাশিত হয়।গর্ডিমার তাঁর লেখায় মানবজীবনের নানা নাটকীয়তা, ভালোবাসা আর আবেগ সূক্ষ্মভাবে উপস্থাপন করতেন। বর্ণবাদের বিরুদ্ধে বলিষ্ঠ অবস্থান ছিল তাঁর। লেখাতেও তার প্রতিফলন ঘটত। সে কারণেই দক্ষিণ আফ্রিকায় বর্ণবাদী শাসনামলের সেন্সরশিপ আইনে তাঁর তিনটি বই নিষিদ্ধ করা হয়েছিল।দক্ষিণ আফ্রিকার বর্ণবাদবিরোধী আন্দোলনের সময় আফ্রিকান ন্যাশনাল কংগ্রেসের (এএনসি) অন্যতম সদস্য ছিলেন গর্ডিমার। বর্ণবাদবিরোধী কিংবদন্তি নেতা নেলসন ম্যান্ডেলার মুক্তির আন্দোলনে সক্রিয় ছিলেন তিনি।বিশ্বজুড়ে প্রাণঘাতী এইচআইভি/ এইডসের বিরুদ্ধে জনসচেতনতা তৈরিতেও কাজ করেছেন নোবেল ও বুকারজয়ী এই লেখিকা।দক্ষিণ আফ্রিকার গুয়েটেং প্রদেশে ১৯২৩ সালে জন্মগ্রহণ করেন গর্ডিমার। লেখায় হাতেখড়ি ছোটকালেই। মাত্র ১৫ বছর বয়সে তাঁর লেখা গল্প ‘কাম অ্যাগেইন টুমোরো’ জোহানেসবার্গের একটি সাময়িকীতে প্রকাশিত হয়।
