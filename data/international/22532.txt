
ভারতের প্রথম বাঙালি রাষ্ট্রপতি প্রণব মুখার্জি ১১ ডিসেম্বর ৮৩ বছরে পা দেন। জন্মদিনে তাঁর দিল্লির বাসভবনে গিয়ে শুভেচ্ছা জানান ভক্ত-অনুসারীরা। তবে দেশটির প্রধানমন্ত্রী নরেন্দ্র মোদি একটু বেশিই চমক দিয়েছেন।নরেন্দ্র মোদি সাবেক রাষ্ট্রপতিকে শুভেচ্ছা জানান বাংলা ভাষায় চিঠি লিখে। সেই চিঠি পৌঁছে দেওয়া হয় প্রণব মুখার্জির দিল্লির ১০ রাজাজি মার্গের বাসভবনে। চিঠিতে তিনি লেখেন, ‘ডিয়ার প্রণবদা, আপনার জন্মদিনে আমার আন্তরিক অভিনন্দন গ্রহণ করুন। ঈশ্বরের আশীর্বাদে আপনার জীবন সুস্থ এবং আনন্দময় হয়ে উঠুক। আশা করি, আপনি ভবিষ্যতেও জনসাধারণের সেবায় এভাবেই নিরত থাকবেন। শুভেচ্ছা সহিত, ভবদীয়—নরেন্দ্র মোদী।’বাংলায় প্রধানমন্ত্রীর চিঠি পেয়ে আপ্লুত হন প্রণব মুখার্জি। চিঠির জন্য সাবেক রাষ্ট্রপতি প্রধানমন্ত্রীকে ধন্যবাদ জানিয়েছেন।২০১২ সালের ২৫ জুলাই প্রণব মুখার্জি ভারতের রাষ্ট্রপতি পদে আসীন হয়ে এ বছরের ২৫ জুলাই অবসর নেন।সাবেক রাষ্ট্রপতিকে জন্মদিনের শুভেচ্ছা জানিয়েছেন ভারতের বর্তমান রাষ্ট্রপতি রামনাথ কোবিন্দ, উপরাষ্ট্রপতি ভেঙ্কাইয়া নাইডু, পশ্চিমবঙ্গের মুখ্যমন্ত্রী মমতা বন্দ্যোপাধ্যায়। আর তাঁর দিল্লির ১০ রাজাজি মার্গের বাসভবনে গিয়ে শুভেচ্ছা জানিয়ে আসেন ভারতের সাবেক প্রধানমন্ত্রী মনমোহন সিং এবং ত্রিপুরার রাজ্যপাল তথাগত রায়। টেলিফোনে শুভেচ্ছা জানান কেন্দ্রীয় অর্থমন্ত্রী অরুণ জেটলি, রেলমন্ত্রী পীযূষ গোয়েল, কংগ্রেস নেতা রণদীপ সিং সুরজেওয়ালা, অশোক গেইলট, বিজেপি নেতা কৈলাস বিজয়বর্গীয়, রাজস্থানের মুখ্যমন্ত্রী বসুন্ধরা রাজে সিন্ধিয়াসহ কংগ্রেসের নেতৃবৃন্দ।
