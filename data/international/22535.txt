
ভারতের উপরাষ্ট্রপতি ও আইনসভার উচ্চকক্ষ রাজ্যসভার চেয়ারম্যান ভেঙ্কাইয়া নাইডু বলেছেন, তিনি একবার ভুয়া বিজ্ঞাপনে ফেঁসে গিয়েছিলেন। প্রতারিত হয়েছিলেন। গতকাল শুক্রবার রাজ্যসভার অধিবেশনে আইনপ্রণেতাদের সঙ্গে ভুয়া বিজ্ঞাপন নিয়ে আলোচনায় তিনি অকপটে এ কথা বলেন।
গতকাল রাজ্যসভায় ভুয়া বিজ্ঞাপন বন্ধের দাবি নিয়ে আলোচনায় অংশ নেন সমাজবাদী পার্টির আইনপ্রণেতা নরেশ আগরওয়াল। তিনি দাবি করেন, বিভিন্ন সংস্থা ভুয়া বিজ্ঞাপন দিয়ে মানুষকে প্রতারিত করছে। এসব বিজ্ঞাপন বন্ধ হওয়া দরকার। এই নিয়ে দাবিও তোলেন তিনি।
এ সময় ভেঙ্কাইয়া নাইডু বলেন, তিনিও একবার এই ভুয়া বিজ্ঞাপনের মাধ্যমে প্রতারিত হয়েছিলেন। বলেন, ‘উপরাষ্ট্রপতি হওয়ার পর ট্যাবলেট খেয়ে ওজন কমানোর বিজ্ঞাপন চোখে পড়ে। এক হাজার টাকা দিলে সেই ট্যাবলেট ঘরে চলে আসবে। আমি তার জন্য টাকাও দিই। কিন্তু এরপর একটি ই-মেইল আসে। সেখানে বলা হয়, আসল ওষুধ পাওয়ার জন্য আরও এক হাজার টাকা দিতে হবে। এ সময় আমার সন্দেহ জাগে। সঙ্গে সঙ্গে বিষয়টি ক্রেতা সুরক্ষা মন্ত্রণালয়কে জানানো হয়। তদন্ত করে দেখা যায়, যে সংস্থা বিজ্ঞাপন দিয়েছিল, সেটি যুক্তরাষ্ট্রের।’ এরপর তিনি ভুয়া বিজ্ঞাপন আটকাতে প্রয়োজনীয় উদ্যোগ নেওয়ার কথা বলেন।
সরকারের পক্ষে কেন্দ্রীয় মন্ত্রী রামবিলাস পাসোয়ান এসব দাবির মুখে জানান, ভুয়া বিজ্ঞাপনের বিরুদ্ধে কড়া ব্যবস্থা নেওয়া হবে।
