
ফিলিস্তিনের গাজা উপত্যকায় আজ রোববার ইসরায়েলের বিমান হামলায় এক অন্তঃসত্ত্বা ফিলিস্তিনি নারী ও তাঁর কন্যাশিশু নিহত হয়েছেন। আল জাজিরা টেলিভিশনের অনলাইনের প্রতিবেদনে এ তথ্য জানানো হয়।
গাজার চিকিৎসা সূত্র জানায়, নিহত ফিলিস্তিনি নারীর নাম নুর হাসান (৩০)। তিনি পাঁচ মাসের অন্তঃসত্ত্বা ছিলেন। এ ঘটনায় তাঁর তিন বছর বয়সী মেয়ে শাদও নিহত হয়েছে।হামলায় তিনজন আহত হয়েছে। ধ্বংসাবশেষের নিচে কেউ চাপা পড়ে আছে কি না, তা নিশ্চিত হতে অনুসন্ধান চলছে।প্রত্যক্ষদর্শীদের ভাষ্য, বিমান হামলার লক্ষ্যবস্তুর পার্শ্ববর্তী একটি বাড়ি বিধ্বস্ত হলে হতাহতের ঘটনা ঘটে। হামলার সময় বাড়ির বাসিন্দারা ঘুমে ছিলেন।ইসরায়েলের সেনাবাহিনীর দাবি, হামাসের দুটি লক্ষ্যবস্তু লক্ষ্য করে আজকের বিমান হামলা চালানো হয়েছে। গত শুক্র ও শনিবার ইসরায়েলে দুটি রকেট হামলা চালানোর প্রতিক্রিয়ায় এই হামলা হয়।এ ঘটনার পর ফিলিস্তিন ও ইসরায়েলের মধ্যে সহিংস উত্তেজনা বাড়ার আশঙ্কা করা হচ্ছে।ফিলিস্তিন ও ইসরায়েলের মধ্যে গত ১২ দিনের সহিংসতায় ২২ জন ফিলিস্তিনি ও চার ইসরায়েলি প্রাণ হারিয়েছে।গত মাসের মাঝামাঝি পূর্ব জেরুজালেমের ওল্ড সিটিতে মুসলমানদের পবিত্র আল-আকসা মসজিদের প্রাঙ্গণে ইহুদিদের অনুষ্ঠান আয়োজন এবং ফিলিস্তিনিদের ওপর নিষেধাজ্ঞাকে কেন্দ্র করে উত্তেজনা সৃষ্টি হয়। এর মধ্যেই শুক্রবার হামাস নেতা ইসমাইল হানিয়া ‘ইন্তিফাদা’ বা গণবিক্ষোভের ডাক দেন।
