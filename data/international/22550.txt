
সারদা কেলেঙ্কারিতে ভারতের পশ্চিমবঙ্গের পরিবহনমন্ত্রী মদন মিত্র গ্রেপ্তার হওয়ায় কেন্দ্রীয় সরকারের ওপর বেজায় খেপেছেন রাজ্যের মুখ্যমন্ত্রী মমতা বন্দ্যোপাধ্যায়। কেন্দ্রের উদ্দেশ্যে গতকাল শনিবার বলেছেন, ‘বেশি বাড় বেড়ো না, ঝড়ে পড়ে যাবে।’ এ কেলেঙ্কারির জেরে ধরপাকড় নিয়ে অবশ্য কিছুদিন ধরেই কেন্দ্রকে তুলোধোনা করছেন মমতা।মদন মিত্রকে গত শুক্রবার গ্রেপ্তার করে কেন্দ্রীয় গোয়েন্দা সংস্থা (সিবিঅাই)। এই গ্রেপ্তারের জেরে গতকাল শনিবার পশ্চিমবঙ্গ রাজ্যজুড়ে চলে মিছিল, সমাবেশ। একদিকে মদনের গ্রেপ্তারের প্রতিবাদে মিছিল-সমাবেশ হয়। অাবার এই কেলেঙ্কারিতে জড়িত অভিযোগে খোদ মমতাকে জেরা করার দাবিতেও মিছিল করে বাম দলগুলো।গতকাল বিকেলে মদন মিত্রকে কলকাতার আলীপুর আদালতে তোলা হলে আদালত তাঁকে ১৬ ডিসেম্বর পর্যন্ত সিবিআই হেফাজতে রাখার নির্দেশ দিয়েছেন।গতকাল দুপুরে কলকাতার ময়দানে গোষ্ঠপালের মূর্তির পাদদেশে মদন মিত্রের গ্রেপ্তারের প্রতিবাদে সমাবেশ করেন তৃণমূল-সমর্থিত ক্রীড়াজগতের ভক্তরা। এই সমাবেশেই কেন্দ্রের ভারতীয় জনতা পার্টির (বিজেপি) সরকার এবং সিবিআইকে একহাত নেন মমতা। হুমকির সুরে তিনি বলেন, ‘সময়ের ডাকেই আমি এখানে এসেছি। পশ্চিমবঙ্গের ক্রীড়াজগৎটাকে তছনছ করে দিচ্ছে। খেলাধুলার সংস্কৃতিকে নষ্ট করে দিচ্ছে। এটা চলতে দেওয়া হবে না।’মমতা সিবিআইকে কড়া ভাষায় আক্রমণ করে বলেন, ‘সিবিআই আসলে ক্রীতদাস। কেন্দ্র যা বলছে, চুপচাপ তা শুনছে। যাকে ইচ্ছে জেলে পুরে দিচ্ছে।’ সিবিআইকে ‘তুলে দেওয়ারও’ দাবি জানান মুখ্যমন্ত্রী। পরে মমতার নেতৃত্বে মিছিল বের হয়।মদন মিত্রের গ্রেপ্তারের প্রতিবাদে গতকাল পশ্চিমবঙ্গের রানীগঞ্জ, বর্ধমান, বারাসাত, হাওড়া, আসানসোল, কালনা এলাকায় বিক্ষোভ করেন তৃণমূল কংগ্রেসের সমর্থকেরা।অন্যদিকে সারদা কেলেঙ্কািরতে মুখ্যমন্ত্রী মমতাকে সিবিআইর জেরা করার দাবিতে গতকাল বাম দলের উদ্যোগে প্রতিবাদ মিছিল হয় কলকাতা ও বাইরে। রামলীলা ময়দানে প্রতিবাদ সমাবেশে রাজ্য বিধানসভার বিরোধীদলীয় নেতা সূর্যকান্ত মিশ্র বলেন, অবিলম্বে মুখ্যমন্ত্রী মমতাকে সারদা কেলেঙ্কারিতে জেরা করতে হবে। এর সঙ্গে জড়িত ব্যক্তিদের গ্রেপ্তার করতে হবে।মুখ্যমন্ত্রী তাঁর ভাষণে সুপ্রিম কোর্টের নির্দেশের বিরুদ্ধে ‘প্রকারান্তরে যুদ্ধ ঘোষণা’ করেছেন মন্তব্য করে তাঁর বিরুদ্ধে আইনানুগ ব্যবস্থা নেওয়ারও দাবি করেন মিশ্র।শুক্রবার গ্রেপ্তারের পর মদন মিত্রকে নিয়ে যাওয়া হয় বিধাননগরের ইলেকট্রনিকস কমপ্লেক্স থানায়। মন্ত্রী একটি চেয়ারে বসে রাত কাটান। গতকাল সকালে আবার তাঁকে জেরা করার জন্য নিয়ে যাওয়া হয় সিবিআইর কার্যালয়ে। সেখানে আবার তাঁকে জেরা করা হয়। শুক্রবার এড়িয়ে যাওয়া প্রশ্নের জবাব পাওয়ার জন্যই তাঁকে আবার জেরা করা হয়।সারদা কেলেঙ্কারিতে জড়িয়ে ইতিমধ্যে দুই তৃণমূল সাংসদ (রাজ্যসভার সদস্য) গ্রেপ্তার হয়েছেন। এঁরা হলেন কুণাল ঘোষ ও সৃঞ্জয় বসু।
