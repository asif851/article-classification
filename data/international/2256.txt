
যুক্তরাষ্ট্র ও চীনের মধ্যে সহযোগিতার ‘নতুন মডেল’ স্থাপনের ডাক দিয়েছেন মার্কিন প্রেসিডেন্ট বারাক ওবামা। চীনের ‘শান্তিপূর্ণ উত্থানকে’ স্বাগত জানিয়ে তিনি বলেন, দুই দেশের মধ্যে এমন কিছু ক্ষেত্র আছে, যেখানে উত্তেজনা এড়ানো সম্ভব নয়। এর পরও দুই দেশ সহযোগিতামূলক সম্পর্ক প্রত্যাশা করে বলে তিনি জানান। গতকাল শুক্রবার সাংবাদিকদের সঙ্গে আলাপকালে ওবামা এসব কথা বলেন।বিবিসি অনলাইনের প্রতিবেদনে জানানো হয়, সফররত চীনা প্রেসিডেন্ট শি জিনপিংয়ের সঙ্গে ওবামা গতকাল ক্যালিফোর্নিয়ায় দুই দিনের এক অনানুষ্ঠানিক শীর্ষ বৈঠকে বসেন। একটি নির্জন অবকাশযাপনের কেন্দ্রে এ বৈঠকের আয়োজন করা হয়।শীর্ষ বৈঠকের প্রথম দিন দুই নেতা তাঁদের বক্তব্যে মতভেদ দূর করার বিষয়ে আশা প্রকাশ করেন। একই সঙ্গে যুক্তরাষ্ট্র ও চীনের মধ্যে নতুন সম্পর্ক গড়তে দৃঢ় প্রত্যয় ব্যক্ত করেন তাঁরা। ওবামার মতো চীনা প্রেসিডেন্ট শি জিনপিংয়ের বক্তৃতায়ও একই সুর লক্ষ করা গেছে। তিনিও দুই দেশের মধ্যে গভীর সহযোগিতার প্রত্যাশা করে বলেন, চীন ও যুক্তরাষ্ট্র বড় রাষ্ট্রের মধ্যে সম্পর্কের একটি নতুন মডেল গড়তে পারে। সাইবার নিরাপত্তার বিষয়ে চলমান দ্বন্দ্ব নিরসনে একসঙ্গে কাজ করার প্রয়োজনীয়তার ব্যাপারে গতকাল দুই নেতা সম্মত হয়েছেন বলে বার্তা সংস্থা রয়টার্সে প্রকাশিত প্রতিবেদনে বলা হয়েছে।পর্যবেক্ষকেরা বলেন, যুক্তরাষ্ট্রের বিরুদ্ধে চীনের কথিত সাইবার হামলার অভিযোগ, বাণিজ্যিক গোয়েন্দাগিরি, উত্তর কোরিয়ার পারমাণবিক কর্মসূচি, যুক্তরাষ্ট্র ও চীনের মধ্যে দ্বিপক্ষীয় বাণিজ্যের বাধার মতো গুরুত্বপূর্ণ বিষয় বৈঠকে অগ্রাধিকার পাবে। শি জিনপিং গত মার্চে চীনের প্রেসিডেন্ট হওয়ার পর এই প্রথম যুক্তরাষ্ট্র সফর করছেন। আগামী সেপ্টেম্বরে রাশিয়ায় অনুষ্ঠেয় জি-২০ শীর্ষ সম্মেলনের আগে ওবামা ও জিনপিংয়ের সম্ভবত এটাই শেষ সাক্ষাত্। দ্বিপক্ষীয় সম্পর্কের নানা জটিলতার কারণে এই দুই দেশের মধ্যকার অস্থিরতা চরমে পৌঁছেছে। এ প্রেক্ষাপটেই শীর্ষ বৈঠকটি বেশি অর্থবহ করতে আনুষ্ঠানিক স্থান বাদ দিয়ে নির্জন অবকাশযাপনের কেন্দ্র র‌্যাঞ্চো মিরেজ বেছে নেওয়া হয়েছে।
