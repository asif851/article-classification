
শিরোনাম পড়লেই মনে হতে পারে-এ কেমন কথা! একটু ব্যাখ্যা করে দেখলে আবার ‘সত্যি’ মনে হতেও পারে।
১৭০০ সাল থেকে ২০১৫ পর্যন্ত ৪১৫ বছরে কোনো না কোনো মাসের ২৬ তারিখে প্রাকৃতিক দুর্যোগের ঘটনা ঘটেছে কমপক্ষে ১৭ বার। এ পরিসংখ্যান দেখে প্রতি মাসের ২৬ তারিখকেই আবার দুর্যোগের জন্য ঝুঁকিপূর্ণ মনে হওয়া অস্বাভাবিক নয়। আবার কারও মনে হতে পারে তারিখ কোনো ব্যাপার না। দশ বছর নয়, ২০ বছর নয়, ৪১৫ বছরে এমনটা হতেই পারে।
প্রায় প্রতি বছরই বিশ্বের কোথাও না কোথাও ভূমিকম্প, ঘূর্ণিঝড়, জলোচ্ছ্বাস, আগ্নেয়গিরির অগ্ন্যুপাত, সুনামি ও সামুদ্রিক জলোচ্ছ্বাসের প্রাকৃতিক দুর্যোগের ঘটনা ঘটে। এসব ঘটনায় প্রাণ যায় অনেকের। তবে কেন জানি এমন অনেক অঘটন ঘটেছে, যা কাকতালীয়ভাবে কোনো না কোনো মাসের ২৬ তারিখে। দ্য ইকোনমিকস টাইমস এবং আইএনএস এমন ১৭টি ঘটনার বর্ণনা দিয়ে ‘২৬ তারিখকে অলক্ষুণে’ ব্যাখ্যা করে একটি প্রতিবেদন তৈরি করেছে। ওই প্রতিবেদনে দেখা গেছে মাসের ২৬ তারিখেই ঘটেছে ভূমিকম্প, আগ্নেয়গিরির অগ্ন্যুপাত, সুনামি ও সামুদ্রিক জলোচ্ছ্বাসের মতো প্রকৃতিক সব দুর্যোগ।
এগুলো হলো—
* ১৭০০ সালের ২৬ জানুয়ারি উত্তর আমেরিকায় ভূমিকম্প‍* ১৮৮৩ সালের ২৬ আগস্ট ইন্দোনেশিয়ার ক্রারাকাতুতে আগ্নেয়গিরিতে অগ্ন্যুপাত* ১৯২৬ সালের ২৬ জুনে ভূমধ্যসাগরের পাশে রোডস-এ ভূমিকম্প* ১৯৩২ সালের ২৬ ডিসেম্বর চীনের কানসু শহরে ভূমিকম্প* এরপর সাত বছর পর ১৯৩৯ সালের ২৬ ডিসেম্বর তুরস্কে ভূমিকম্প* পর্তুগালে ভূমিকম্প হয় ১৯৫১ সালের ২৬ জানুয়ারিতে* এর ১২ বছর পরে ১৯৬৩ সালের ২৬ জুলাই ভূকম্পন অনুভূত হয় যুগোস্লাভিয়ায়* ১৯৭৬ সালের ২৬ জুলাই চীনে ভূমিকম্প হয়* ১৯৯৬ সালের ২৬ ডিসেম্বর মালয়েশিয়ার সাবাহ এলাকা সামুদ্রিক জলোচ্ছ্বাস* ২০০১ সালের ২৬ জানুয়ারিতে ভারতের গুজরাটে ভূমিকম্প* ২০০৩ সালে ২৬ ডিসেম্বর ইরানের বাম শহরে ভূমিকম্প* ২০০৪ সালের ২৬ ডিসেম্বর ভারত মহাসাগরের সুনামি* ২০১০ সালের ২৬ ফেব্রুয়ারি জাপানে ভূমিকম্প* ২০১০ সালের ২৬ জুন ইন্দোনেশিয়ার তাসিকে ভূমিকম্প* ২০১০ সালের ২৬ জুলাই তাইওয়ানে ভূমিকম্প আঘাত হানে* ২০১০ সালের ২৬ অক্টোবর ইন্দোনেশিয়ার মেরাপি আগ্নেয়গিরির অগ্ন্যুত্পাত* সর্বশেষ এ বছরের ২৬ অক্টোবর ভারত, আফগানিস্তান ও পাকিস্তানে ভূমিকম্প।
ওই প্রতিবেদনে এসব দুর্যোগে প্রাণহানির সংখ্যা উল্লেখ করা হয়নি। ২০০৪ সালের ২৬ ডিসেম্বর এক শক্তিশালী ভূমিকম্প ও তার কারণে সৃষ্ট সুনামিতে ইন্দোনেশিয়াসহ ভারত মহাসাগরের কাছাকাছি অঞ্চলে ২ লাখ ২০ হাজার মানুষের প্রাণহানি ঘটে। এর আগের বছরে ২০০৩ সালের ২৬ ডিসেম্বর ৬ দশমিক ৭ মাত্রার ভূমিকম্পে ইরানের বাম শহরে কমপক্ষে ৩১ হাজার ৮৮৪ মানুষ প্রাণ হারায়। ২০০১ সালের ২৬ জানুয়ারি ভারতের গুজরাটে ৭ দশমিক ৭ মাত্রার ভূমিকম্পে ২৫ হাজারের বেশি মানুষ মারা যায়।
