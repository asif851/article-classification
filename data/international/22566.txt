
রাশিয়ার বিরোধী নেতা আলেক্সি নাভালনিকে গৃহবন্দী করা হয়েছে। তাঁকে ইন্টারনেট ব্যবহার এবং তাঁর নিজ বাড়িতে বাইরের কাউকে প্রবেশ করতে দেওয়া হচ্ছে না। নাভালনির গৃহবন্দিত্বের মেয়াদ দুই মাসের জন্য। তবে তা বাড়ানো হতে পারে।রাশিয়ার নেতৃস্থানীয় বিরোধী নেতা ও দুর্নীতিবিরোধী আন্দোলনের কর্মী নাভালনির এর আগে একটি মামলায় সাজা হয়েছিল। তবে কিছু শর্তের আওতায় ওই সাজা স্থগিত করা হয়। সেসব শর্ত তিনি লঙ্ঘন করেছেন বলে অভিযোগ করেছেন রাষ্টীয় তদন্তকারীরা। তবে নাভালনি তাঁর বিরুদ্ধে আনা অভিযোগগুলোকে হাস্যকর ও রাজনৈতিক উদ্দেশ্যপ্রণোদিত বলে নাকচ করে দিয়েছেন।যে মামলায় নাভালনির শাস্তি হয়েছিল, সেটি ছিল একটি চুরির ঘটনার মামলা। ২০০৯ সালে একটি কাঠের প্রতিষ্ঠান থেকে ১৬ মিলিয়ন রুবল (সাড়ে চার লাখ মার্কিন ডলার) চুরির অভিযোগে ওই মামলা হয়। মামলার রায়ে তাঁর পাঁচ বছরের কারাদণ্ড হলেও কিছু শর্তে তা স্থগিত রাখা হয়। এর মধ্যে একটি শর্ত ছিল, তিনি মস্কোর বাইরে কোথাও যেতে পারবেন না।এখন কর্মকর্তাদের অভিযোগ, নাভালনি এরই মধ্যে বেশ কয়েকবার মস্কোর বাইরে সফর করেছেন, যা তাঁর সাজা স্থগিত রাখার শর্তের স্পষ্ট লঙ্ঘন। পাশাপাশি গত সোমবার সন্ধ্যায় একটি বিক্ষোভের সময় নিরাপত্তাকর্মীদের গ্রেপ্তার অভিযানে বাধা দেন তিনি। ওই বিক্ষোভের সময় কয়েক শ ব্যক্তিকে ধরে নিয়ে যায় পুলিশ। বিবিসি।
 
