
তিনি হয়তো ভাবেননি যে এ ছবি সামাজিক যোগাযোগমাধ্যমে দিলে এতটা ছড়িয়ে পড়বে। তিনি ভাবেননি সমালোচনার মুখে পড়বেন। গত শনিবার বন্দুক হাতে গুলি ছুড়ছেন, এমন ভঙ্গির একটি ছবি ফেসবুকে পোস্ট করেই বিপাকে পড়েছেন অস্ট্রেলিয়ার পার্লামেন্ট সদস্য জর্জ ক্রিসটেনসেন।
বিবিসির খবরে বলা হয়, ফেসবুকে অস্ত্রসহ ছবি পোস্ট করে ব্যাপক সমালোচনার মুখে পড়েছেন সরকারি দলের পার্লামেন্ট সদস্য জর্জ ক্রিসটেনসেন। ফেসবুকে অস্ত্রসহ গুলি ছোড়ার ভঙ্গিমায় ছবি পোস্ট করেন জর্জ লিখেছেন, ‘তুমি কি নিজেকে সৌভাগ্যবান মনে করছ? ওহে, গ্রিন বখাটে?’
দেশটিতে গ্রিন নামের একটি পার্টি আছে। এ ছাড়া পরিবেশবাদী আন্দোলনের সংগঠনের নামও গ্রিন। এখন এই পার্লামেন্ট সদস্য কী উদ্দেশ্যে ছবির এমন ক্যাপশন দিলেন, তা অনুমেয় নয়।  অস্ট্রেলিয়ার ফেডারেল পুলিশের (এএফপি) পক্ষ থেকে বলছে, ক্রিসটেনসেনের বিরুদ্ধে কোনো ব্যবস্থা নেওয়া হবে কি না, তা ক্ষতিয়ে দেখা হচ্ছে। ফেসবুকের ওই পোস্টটি মূল্যায়ন করছে পুলিশ।  তবে জর্জ ক্রিসটেনসেন ফেসবুকের ছবি দেওয়ার ঘটনাটিকে স্রেফ মজা বলে উড়িয়ে দিতে চাইছেন। তিনি বলেন, ‘এ ব্যাপারটিতে গুরুত্ব দেওয়ার কিছু নেই।’ তিনি বলেন, ১৯৭১ সালে মুক্তি পাওয়া ছবি ‘ডার্টি হ্যারি’ ছবিতে এমন ভঙ্গিতে গুলি করার দৃশ্যে অনুপ্রাণিত হয়ে তিনি এমনটা করেছেন।  দেশটির প্রধানমন্ত্রী ম্যালকম টার্নবুল বলেন, ক্রিসটেনসেনের এভাবে ছবি পোস্ট করা ‘ঠিক হয়নি’।
অন্যদিকে এক প্রতিক্রিয়ায় গ্রিন পার্টি জানায়, জর্জ ক্রিসটেনসেনের পোস্ট করা ছবিটি সত্যিই লজ্জাজনক। যে সপ্তাহে যুক্তরাষ্ট্রের ফ্লোরিডায় স্কুলে গুলি চালিয়ে ১৭ জনকে হত্যা করা হয়, সে সপ্তাহে তিনি এ পোস্ট করলেন।  ব্যাপক সমালোচনার মুখে সামাজিক যোগাযোগমাধ্যম থেকে ওই ছবি ও ক্যাপশন মুছে দিয়েছেন জর্জ ক্রিসটেনসেন।
