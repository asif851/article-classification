
দক্ষিণ আফ্রিকার বর্ণবাদবিরোধী নেতা নেলসন ম্যান্ডেলাকে প্রিটোরিয়ার যে হাসপাতালে ভর্তি করা হয়েছে তার বাইরে নিরাপত্তাব্যবস্থা জোরদার করা হয়েছে। তিনি মেডিক্লিনিক হার্ট হাসপাতালের নিবিড় পরিচর্যাকেন্দ্রে রয়েছেন। আগের মতোই তাঁর অবস্থা ‘গুরুতর তবে স্থিতিশীল’ রয়েছে বলে চিকিৎসকেরা জানিয়েছেন।সর্বজনশ্রদ্ধেয় নেতা ম্যান্ডেলাকে হাসপাতালে ভর্তি করার পর প্রথম তিন দিন সেখানে নিরাপত্তাকর্মীদের তেমন উপস্থিতি ছিল না। তবে হঠাৎ করেই গতকাল মঙ্গলবার হাসপাতালের সামনে সশস্ত্র পুলিশ বাহিনী মোতায়েন করা হয়। হাসপাতালের মূল ফটকে নিরাপত্তাকর্মীদের সেখানে আসা লোকজনের দেহ ও যানবাহন তল্লাশি করতে দেখা গেছে।নাম প্রকাশ না করার শর্তে সেখানে কর্তব্যরত পুলিশের একজন সার্জেন্ট বলেন, ম্যান্ডেলাকে দেখতে তাঁর পরিবারের সদস্যরা হাসপাতালে এসেছেন। তাঁদের নিরাপত্তা নিশ্চিত করতেই নিরাপত্তা বাহিনীর সদস্য মোতায়েন করা হয়েছে। ম্যান্ডেলার সাবেক স্ত্রী উইনি ম্যান্ডেলা এবং তাঁদের কন্যা জিনজি গত সোমবার হাসপাতালে আসেন।গতকাল এক সরকারি বিবৃতিতে বলা হয়, ম্যান্ডেলার শারীরিক অবস্থা জানতে প্রেসিডেন্ট জ্যাকব জুমা চিকিৎসকদের সঙ্গে কথা বলেছেন। চিকিৎসকেরা তাঁকে জানিয়েছেন, আগের কথাই। তাঁর অবস্থা ‘গুরুতর হলেও স্থিতিশীল’ রয়েছে। ফুসফুসে সংক্রমণের কারণে গত শনিবার তাঁকে হাসপাতালে ভর্তি করা হয়। এদিকে ১৯৬৪ সালে ম্যান্ডেলার কারাবরণ করার ৪৯ বছর পূরণ হয়েছে গতকাল মঙ্গলবার। দিনটিতে প্রার্থনার মধ্য দিয়ে দক্ষিণ আফ্রিকার মানুষ তাদের প্রিয় নেতার আরোগ্য কামনা করে। তবে এবার তিনি সুস্থ হয়ে বাড়ি না-ও ফিরতে পারেন—এমন আশঙ্কা তাদের মধ্যে জোরালো হচ্ছে বলে পত্র-পত্রিকার খবরে জানানো হয়েছে। এএফপি ও রয়টার্স।
