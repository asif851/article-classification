
গ্রিসের ফারমাকোনিসি ও কালোলিমনোস দ্বীপের উপকূলে আজ শুক্রবার সকালে দুটি যাত্রীবাহী নৌকাডুবির ঘটনা ঘটেছে। এতে ১২ শিশু ও ২২ নারীসহ ৪২ জন অভিবাসন-প্রত্যাশীর প্রাণহানি হয়েছে। এ দুটি দুর্ঘটনায় অনেকে নিখোঁজ বলেও জানিয়েছে দেশটির কোস্টগার্ড কর্তৃপক্ষ।বার্তা সংস্থা এএফপির খবরে জানানো হয়, সকালে প্রথমে ফারমাকোনিসি উপকূলের কাছে পাথরের সঙ্গে ধাক্কা লেগে একটি নৌকা ডুবে যায়। এর কিছুক্ষণ পর ইজিয়ান সাগরের কালোলিমনোস উপকূলে আরেকটি নৌকা ডুবে যায়।বন্দর পুলিশ জানায়, ফারমাকোনিসিতে তুরস্ক থেকে আসা নৌকাটি ডুবে যাওয়ার পর ৪০ যাত্রী সাঁতরে তীরে উঠতে সক্ষম হন। এ সময় কোস্টগার্ডের সদস্যরা ছয়টি শিশু ও এক নারীসহ ৮টি মৃতদেহ উদ্ধার করেন। ওই নৌকায় ৪৮ জন যাত্রী ছিলেন। এর কিছুক্ষণ পর কালোলিমনোস উপকূলে আরেকটি নৌকা ডুবে গেলে বন্দর পুলিশ ২৬ যাত্রীকে উদ্ধার করে তীরে নিয়ে আসতে সক্ষম হন। পরে সেখান থেকে ১৬ নারী ও ১১ শিশুসহ ৩৪টি মৃতদেহ উদ্ধার করা হয়। নৌকাটিতে প্রায় এক শ যাত্রী ছিলেন বলে ধারণা করা হচ্ছে।
এর আগে গত বৃহস্পতিবার জলপথে গ্রিসে আসার সময় তুরস্কের একটি উপকূলে নৌকাডুবিতে শিশুসহ অন্তত ১২ জন অভিবাসন-প্রত্যাশী মারা যান। দুর্ঘটনার পর তুরস্কের কোস্টগার্ড ২৮ যাত্রীকে জীবিত উদ্ধার করে।
গত বছর ১০ লক্ষাধিক অভিবাসী ইউরোপে আশ্রয় নেন। এ সময় তুরস্ক থেকে গ্রিসে যাওয়ার পথে ইজিয়ান সাগরে ডুবে সাত শতাধিক অভিবাসন-প্রত্যাশীর মৃত্যু হয়।
অভিবাসী সমস্যার বিষয়ে আজ শুক্রবার জার্মানির রাজধানী বার্লিনে জার্মান চ্যান্সেলর অ্যাঙ্গেলা মেরকেল ও তুরস্কের প্রধানমন্ত্রী আহমেত দাভুতগলুর মধ্যে এক বৈঠক হওয়ার কথা।
