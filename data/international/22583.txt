
সিরিয়ার কাছে ক্ষেপণাস্ত্র বিক্রির অঙ্গীকার করায় রাশিয়ার নিন্দা করেছেন মার্কিন পররাষ্ট্রমন্ত্রী জন কেরি। একই সঙ্গে সিরিয়ায় সংঘাত বন্ধে রাশিয়ার সদিচ্ছা নিয়েও প্রশ্ন তোলেন তিনি।
 
এদিকে তুরস্কে আট দিনের আলোচনায়ও সিরীয় প্রেসিডেন্ট বাশার আল-আসাদের বিরোধীদের মধ্যে গুরুত্বপূর্ণ অনেক বিষয়ে মতৈক্য হয়নি। কোনো কোনো ক্ষেত্রে মতানৈক্য বেড়েছে বলেও মনে করা হচ্ছে।
ওয়াশিংটনে জন কেরি হুঁশিয়ারি উচ্চারণ করে বলেন, সিরিয়াকে রাশিয়ার এস-৩০০ ক্ষেপণাস্ত্র সরবরাহ করা কোনোভাবেই ওয়াশিংটন-মস্কোর আসন্ন শান্তি সম্মেলনের উদ্যোগকে ‘সহায়তা করবে না’। তিনি আরও বলেন, রাশিয়ার ক্ষেপণাস্ত্র সরবরাহে ওই অঞ্চলে নেতিবাচক প্রভাব পড়বে, আঞ্চলিক স্থিতিশীলতা নষ্ট হবে এবং ইসরায়েলের নিরাপত্তা ঝুঁকির মুখে পড়বে। কেরি বলেন, ‘আপনি যখন শান্তির জন্য উদ্যোগ নিচ্ছেন বা শান্তি প্রতিষ্ঠা করতে চাইছেন, তখন এস-৩০০ ক্ষেপণাস্ত্র কখনোই আপনাকে কোনো সহায়তা দেবে না।’ তিনি আরও বলেন, রাশিয়ার এই অবস্থান সিরিয়ায় দুই বছরের বেশি সময় ধরে চলা সহিংসতা বন্ধে তাদের অঙ্গীকারকে প্রশ্নবিদ্ধ করছে।
ওয়াশিংটন সফররত জার্মানির পররাষ্ট্রমন্ত্রী গুইডো ওয়েস্টারভেলেও বিষয়টি বিবেচনায় রাশিয়াকে আহ্বান জানান। তিনি বলেন, ‘আমি রাশিয়াকে বলব, আসন্ন শান্তি সম্মেলনকে অনিশ্চয়তার মুখে ঠেলে দেবেন না।’
এদিকে তুরস্কের ইস্তাম্বুলে আট দিন ধরে আলোচনা করার পরও সহিংসতা বন্ধে আসন্ন আন্তর্জাতিক শান্তি সম্মেলনে যোগ দেওয়ার ব্যাপারে সুস্পষ্ট কোনো ঘোষণা দিতে পারেননি বাশারবিরোধীরা। প্রধান বিরোধী জোট ন্যাশনাল কোয়ালিশনে কারা স্থান পাবে—সেই বিতর্কের মধ্যেই আটকে আছে আলোচনা।
ন্যাশনাল কোয়ালিশনের প্রধান জর্জ সাবরা গত শুক্রবার জানান, কোয়ালিশনে নতুন ৫১টি পক্ষ যোগ দিয়েছে। সব মিলিয়ে এই জোটে এখন ১১৪টি পক্ষ রয়েছে।
লেবাননে হামলা: সিরিয়া থেকে গতকাল শনিবার লেবাননের ওপর রকেট হামলা চালানো হয়েছে। লেবাননের নিরাপত্তা সূত্রে জানা গেছে, সিরিয়া থেকে ছয়টি রকেট এসে পড়ে রায়াক বিমানবন্দরের কাছে। তবে এতে কেউ হতাহত হয়নি।
সম্প্রতি সিরিয়া থেকে লেবাননে হামলার ঘটনা বেড়ে গেছে। লেবাননের কট্টরপন্থী গোষ্ঠী হিজবুল্লাহ সিরিয়ায় বাশার আল-আসাদের পক্ষে লড়ার কারণে এসব হামলার ঘটনা ঘটছে বলে মনে করছেন বিশ্লেষকেরা।
প্রতিবেশী সিরিয়ায় সহিংসতা অব্যাহত থাকায় এবং এর আঁচ লেবাননেও লাগায় নিরাপত্তার কথা বিবেচনা করে দেশটি আসন্ন পার্লামেন্ট নির্বাচন স্থগিত করেছে। চলতি মাসে এই নির্বাচন হওয়ার কথা ছিল।
সিরিয়ায় ব্রিটিশ নাগরিক নিহত: সিরিয়ায় যুক্তরাজ্যের এক নাগরিক নিহত হয়েছেন। শুক্রবার ব্রিটিশ পররাষ্ট্র মন্ত্রণালয় বিষয়টি নিশ্চিত করে। তবে এ ব্যাপারে বিস্তারিত কিছু জানাতে পারেনি।
গণমাধ্যমের প্রতিবেদনে বলা হচ্ছে, নিহত ব্যক্তির নাম আলী আল মানাসফি (২২)। তিনি লন্ডনে বাস করতেন।
যুক্তরাজ্যভিত্তিক সংগঠন দ্য সিরিয়ান অবজারভেটরি ফর হিউম্যান রাইটস গত বৃহস্পতিবার দাবি করে, সিরিয়ায় তিনজন পশ্চিমা নাগরিক নিহত হয়েছেন। তাঁদের মধ্যে যুক্তরাষ্ট্রের একজন নারীও রয়েছেন। এএফপি ও রয়টার্স।
