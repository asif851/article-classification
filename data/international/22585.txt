
অভিনেত্রী ছিলেন। ক্যামেরার সামনেও দাঁড়িয়েছেন বিস্তর। কিন্তু আজ ক্যামেরা দেখতেই যেন আঁতকে উঠলেন। এই ক্যামেরা যে গোপনে লুকিয়ে ধারণ করছে দৃশ্য, সেটিও নারীদের পোশাক পাল্টানোর গোপন কক্ষে! ভারতের কেন্দ্রীয় মন্ত্রী স্মৃতি ইরানির সঙ্গেই ঘটেছে এমন ঘটনা। সঙ্গে সঙ্গে তোলপাড়। পর্যটন রাজ্য উত্তর গোয়ার কালাঙ্গুত নামের ছোট শহরে ঘটে গেল এই বিরাট ঘটনা।আজ দুপুরে শহরটির ফ্যাবইন্ডিয়া নামের একটি দোকানে পোশাক কিনতে যান মানবসম্পদ উন্নয়নমন্ত্রী। কয়েকটি পোশাক বেছে নিয়ে ট্রায়াল রুমে ঢোকেন। এরপর সেখানেই তাঁর নজরে পড়ে লুকানো ক্যামেরাটি। দ্রুত বের হয়ে এসে ইরানি সঙ্গে সঙ্গে স্বামীকে ডেকে পাঠান। প্রচণ্ড ক্রুদ্ধ স্বামী জুবিন ইরানি দোকানের কর্মীদের ওপর চড়াও হন। ফুটেজ দেখাতে বাধ্য করেন। সেই ফুটেজে দেখা যায়, সত্যি সত্যিই মন্ত্রীর কাপড় পাল্টানোর দৃশ্য ধারণ করা হচ্ছিল!জুবিন তখন কালাঙ্গুতের বিজেপির এমএলএ মাইকেল লোবোকে বিষয়টি জানান। স্থানীয় পুলিশ এবং লোবো দ্রুত সেখানে আসেন। চলে আসেন বিজেপির বেশ কজন নেতাও। স্মৃতির অভিযোগ গ্রহণ করে পুলিশ। এরপর স্মৃতি হোটেলে ফেরেন। দুই দিনের ছুটি কাটাতে গোয়ায় গিয়েছিলেন অভিনেত্রী থেকে রাজনীতিক বনে যাওয়া এই ৩৮ বছর বয়সী।ক্ষুব্ধ স্মৃতি পুলিশকে বলেন, ‘এটা মেনে নেওয়া যায় না। সবখানেই এখন এগুলো হচ্ছে। কিছু লোক আপনাকে গোপনে অনাবৃত অবস্থায় ভিডিও করছে। এরপর নষ্ট করছে আপনার সুনাম।’ পুলিশ গোপন ক্যামেরা ও ফুটেজ জব্দ করেছে। বিষয়টি গুরুত্বের সঙ্গেও নেওয়া হয়েছে।আরও চমকে যাওয়া তথ্য বেরিয়ে আসে পুরো ফুটেজ খতিয়ে দেখতে গিয়ে। মহিলাদের কাপড় পাল্টানোর দৃশ্য গত চার মাস ধরে ধারণ করা হচ্ছে সেখানে। তবে এ ব্যাপারে কর্মীদের যুক্তি, চুরি ঠেকাতেই এমনটা করা হয়েছে। একজন কর্মী বলেছেন, ‘ট্রায়াল রুমে হয়তো কেউ চারটা জামা নিয়ে গেলেন, কিন্তু একটি তাদের জামার মধ্যে লুকিয়ে ফেলে বের হয়ে এলেন তিনটি নিয়ে। এই তো গত সপ্তাহেও আমরা একজন রাশিয়ান পর্যটককে এভাবে হাতেনাতে ধরেছি। চুরি গেলে কর্মীদের বেতন থেকেই যে জরিমানা কাটা হয়।’গোপন ক্যামেরায় স্পর্শকাতর দৃশ্য ধারণ করে ইন্টারনেটে ছেড়ে দেওয়ার প্রবণতা আশঙ্কাজনক হারে বাড়ছে। নারীরাই এর সহজ শিকার হচ্ছেন। তবে এই প্রথম ভারতের মতো বড় একটি দেশের একজন কেন্দ্রীয় মন্ত্রীও এর শিকার হয়েছেন বলেই হয়তো এ নিয়ে তোলপাড় হচ্ছে। ২০০০ থেকে টানা আট বছর ধরে চলা টিভি সিরিয়াল ‘কিঁউ কি শাঁস ভি কাভি বহু থি’তে অভিনয় করে খ্যাতির তুঙ্গে পৌঁছান স্মৃতি। ২০০৩ সালে যোগ দেন বিজেপিতে। সূত্র: টিএনএন।
