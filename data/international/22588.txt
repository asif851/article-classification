
যুক্তরাজ্যে একটি বহুতল ভবনের কাচে প্রতিফলিত হওয়া সূর্যরশ্মিতে রাস্তায় দাঁড় করিয়ে রাখা একটি গাড়ির যন্ত্রাংশ গলে গেছে। ক্ষতিগ্রস্ত গাড়ির মালিককে ভবন কর্তৃপক্ষ ক্ষতিপূরণ দেবেন বলে আশ্বাস দিয়েছেন।বিবিসি অনলাইনের খবরে বলা হয়েছে, লন্ডনের ইস্টচিপ সড়কের পাশে দাঁড়িয়ে আছে নির্মীয়মাণ আকাশচুম্বী ভবনটি। এটি দেখতে অনেকটা ওয়াকিটকির মতো। এ জন্য লোকজন ভবনটিকে ‘ওয়াকিটকি’ নামে ডাকে। এই ওয়াকিটকির গায়ে আয়নার মতো ঝলমলে কাচ।রোদ উঠলে সূর্যরশ্মি ওই কাচে প্রতিফলিত হয়ে চারপাশে ছড়িয়ে পড়ছে প্রচণ্ড তাপ।খবরে বলা হয়, গত বৃহস্পতিবার ইস্টচিপ সড়কের পাশে নিজের জাগুয়ার ব্র্যান্ডের গাড়িটি দাঁড় করিয়ে রেখে ব্যক্তিগত কাজে গিয়েছিলেন মার্টিন লিন্ডসে নামের এক ব্যক্তি। এই সড়কের পাশে ২০ ফেনচার্চ স্ট্রিটে নির্মিত হচ্ছে ৩৭ তলাবিশিষ্ট ওয়াকিটকি ভবন।ঘণ্টা দুয়েক পর লিন্ডসে ফিরে এসে দেখেন, ভবনটির গ্লাস থেকে প্রতিফলিত সূর্যরশ্মির তাপে তাঁর গাড়ির উইং মিরর, প্যানেল ও ব্যাজসহ বেশ কিছু যন্ত্রাংশ গলে গেছে।লিন্ডসে বলেছেন, তিনি প্রথমে বিশ্বাসই করতে পারেননি। পরে তিনি বিষয়টি ভবন কর্তৃপক্ষকে জানান। তাঁরা এসে অভিযোগের সত্যতা পান এবং ক্ষতিপূরণ বাবদ তাঁকে ৪৪৬ পাউন্ড দিতে রাজি হন। যে আবাসন কোম্পানি ভবনটি বানাচ্ছে, তাদের পক্ষ থেকে বলা হয়েছে তারা বিষয়টি গুরুত্বের সঙ্গে নিয়েছে এবং এ ব্যাপারে তদন্ত করে দেখবে।  
