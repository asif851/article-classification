
ভারতের মুম্বাইয়ে ২০০৮ সালের ২৬ নভেম্বর (২৬/১১ হামলা) ভয়াবহ হামলার সন্দেহভাজন মূল পরিকল্পনাকারী হাফিজ সাইদকে ‘সাহেব’ (স্যার) বলে সম্ভাষণ করলেন পাকিস্তানের প্রধানমন্ত্রী শহিদ খাকান আব্বাসি।হাফিজ সাইদকে এই আখ্যা দিয়ে প্রধানমন্ত্রী আব্বাসি গত মঙ্গলবার বলেন, তাঁর বিরুদ্ধে পাকিস্তানে কোনো মামলা নেই। তাই তাঁর বিরুদ্ধে কোনো ব্যবস্থা নেওয়াও যাবে না। পাকিস্তানের জিও টিভিকে দেওয়া এক সাক্ষাৎকারে আব্বাসী এসব কথা বলেন। তিনি আরও বলেন, কোনো ব্যক্তিবিশেষের বিরুদ্ধে তখনই ব্যবস্থা নেওয়া সম্ভব, যখন তাঁর বিরুদ্ধে কোনো মামলা থাকে।পাকিস্তানের কালোতালিকাভুক্ত সংগঠন জামায়াত-উদ-দাওয়ার প্রধান হাফিজ সাইদ সম্প্রতি লাহোর হাইকোর্টের দেওয়া এক আদেশে গৃহবন্দিত্ব থেকে মুক্তি পান।
আব্বাসি তাঁর দেশের পররাষ্ট্রমন্ত্রীর সামরিক হামলার হুমকি নিয়ে ভারত-পাকিস্তান যুদ্ধ শুরুর সম্ভাবনা নাকচ করে বলেন, তিনি মনে করেন না যে এ রকম কিছু ঘটতে পারে। তাঁরা সব সময়ই বলে আসছেন, ভারতের সঙ্গে আলোচনার দুয়ার খোলা আছে।
সাক্ষাৎকারে যুক্তরাষ্ট্রের সঙ্গে পাকিস্তানের সম্পর্কের সাম্প্রতিকতম টানাপোড়েন নিয়েও কথা বলেছেন খাকান আব্বাসি। তিনি বলেন, ‘যুক্তরাষ্ট্রের সেনাবাহিনীর সঙ্গে এখনো আমাদের আলোচনা চলছে।’ এ বছর নববর্ষের শুরুতে মার্কিন প্রেসিডেন্ট ডোনাল্ড ট্রাম্পের এক টুইটে দুদেশের মধ্যকার উত্তেজনার পারদ বেড়ে যায়।
টুইট বার্তায় ট্রাম্প শতকোটি ডলার মার্কিন সহায়তার বিনিময়ে পাকিস্তানের কাছ থেকে ‘মিথ্যাচার ও প্রবঞ্চনা’ পাওয়ার অভিযোগ তুলে দেশটির সমালোচনা করেন। সম্পর্কের এমন টানাপোড়েনের মধ্যেও যুক্তরাষ্ট্রের সঙ্গে আলাপ-আলোচনা চলার ওই কথা জানান পাকিস্তানের প্রধানমন্ত্রী। অবশ্য তিনি হুঁশিয়ার করে বলেন, তাঁর দেশের সার্বভৌমত্ব হুমকিতে পড়ে, এমন কোনো কাজ করা কারও উচিত হবে না।
