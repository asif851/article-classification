
শশী থারুরের সঙ্গে কদিন আগেই স্ত্রী সুনন্দা পুশকারের ঝগড়া হয়েছিল। অনেক লোকের চোখের সামনে গত বুধবার এ ঘটনা ঘটে বিমানের মধ্যে। কেরালা থেকে নয়াদিল্লি ফিরছিলেন তাঁরা।বিমানযাত্রায় পুরো পথেই ঝগড়া করছিলেন ভারতের কেন্দ্রীয় মানবসম্পদ প্রতিমন্ত্রী শশী থারুর ও তাঁর স্ত্রী। এমনকি দিল্লি বিমানবন্দরে পৌঁছার পরও তাঁদের ঝগড়া থামেনি।গত শুক্রবার রাতে দিল্লির একটি হোটেল থেকে সুনন্দার মৃতদেহ উদ্ধার করে পুলিশ। লাশের ময়নাতদন্তকারী চিকিৎসকেরা জানিয়েছেন, সুনন্দার শরীরে আঘাতের চিহ্ন ছিল। তবে তিনি আত্মহত্যা করেছিলেন, নাকি তাঁকে হত্যা করা হয়েছে, সে বিষয়ে এখনো পুলিশ নিশ্চিত হতে পারেনি। সুনন্দার মৃত্যু নিয়ে তদন্ত করতে গিয়েই বিমানে ওই দম্পতির কলহের বিষয়টি জানতে পেরেছে পুলিশ।পুলিশ মনে করছে, বিমানে ঝগড়ার পর থেকে সুনন্দার মৃত্যুর আগ পর্যন্ত সময়টা মোটেই ভালো যায়নি ওই দম্পতির। সম্ভবত ঝগড়াঝাঁটি লেগেই ছিল। একটি সূত্র জানিয়েছে, শশী ও সুনন্দার মধ্যে ছয় মাস ধরেই ঝামেলা লেগে ছিল। তবে মৃত্যুর আগের তিন-চার দিন সুনন্দা চরম বিষাদগ্রস্ত ও ক্ষুব্ধ ছিলেন।বিমানের ওই ঝগড়াই শেষ পর্যন্ত সুনন্দাকে মৃত্যুর দুয়ারে ঠেলে নিয়ে গেছে কি না, তা বোঝার চেষ্টা করছেন তদন্তকারীরা। পুলিশ সূত্র জানিয়েছে, বিমানে সুনন্দা ও শশীর ঝগড়ার সময় বিষয়টি খেয়াল করেছিলেন সম্প্রচারমন্ত্রী মনিষ তিওয়ারি। তিনি তাঁদের থামতে বলেছিলেন, কিন্তু কোনো হস্তক্ষেপ করেননি। দিল্লি বিমানবন্দরে নামার পর সুনন্দা কাঁদতে কাঁদতে ওয়াশরুমে ঢুকে যান। তাঁদের দুজনের ঝগড়ার দৃশ্য ধরা পড়েছে বিমানবন্দরের ক্লোজসার্কিট ক্যামেরায়।৫৭ বছর বয়সী শশীর সঙ্গে সুনন্দার বিয়ে হয় ২০১০ সালে। এটি ছিল শশীর তৃতীয় বিয়ে এবং সুনন্দার দ্বিতীয়। সম্প্রতি শশীর সঙ্গে পাকিস্তানি সাংবাদিক মেহর তারারের কথিত সম্পর্কের বিষয়টি জানাজানি হয়। টাইমস অব ইন্ডিয়া।
