
জঙ্গি সংগঠন ইসলামিক স্টেটকে (আইএস) রুখতে স্থল অভিযানে যাবে না বলে যুক্তরাষ্ট্র বরাবরই বলে আসছিল। তবে গত মঙ্গলবার মার্কিন সেনাপ্রধানের বক্তব্যের পর মনে হচ্ছে, অবস্থান পাল্টাচ্ছে যুক্তরাষ্ট্র।মার্কিন সেনাবাহিনীর জয়েন্ট চিফস অব স্টাফ এবং প্রেসিডেন্ট বারাক ওবামার শীর্ষ সামরিক উপদেষ্টা জেনারেল মার্টিন ডেম্পসি মঙ্গলবার সশস্ত্র বাহিনীবিষয়ক সিনেট কমিটির সভায় বলেন, আইএসবিরোধী বর্তমান কৌশলে কাজ না হলে তিনি প্রেসিডেন্টের কাছে স্থলবাহিনী ব্যবহারের সুপারিশ করতে পারেন। অবশ্য তাঁর মন্তব্যের পরই হোয়াইট হাউস ও সেনাবাহিনীর পক্ষে পৃথক বিবৃতিতে দেওয়া হয়। হোয়াইট হাউসের বিবৃতিতে বলা হয়, ডেম্পসির ধারণা একেবারে ‘কাল্পনিক’। খবর এএফপি ও বিবিসির।এদিকে আইএস গতকাল বুধবার এক ভিডিও বার্তায় জানিয়েছে, তারা ইরাকে পাঠানো যুক্তরাষ্ট্রের সেনাদের সঙ্গে লড়াইয়ের জন্য অপেক্ষা করছে।আইএসের অগ্রযাত্রা রুখতে গত ৮ আগস্ট থেকে বিমান হামলা চালাচ্ছে যুক্তরাষ্ট্র। মার্কিন কেন্দ্রীয় কমান্ড জানিয়েছে, প্রেসিডেন্ট ওবামার লড়াই ‘সম্প্রসারণের’ পরিকল্পনার আওতায় কাজ শুরু করেছে তারা। ইরাকের উত্তরাঞ্চলীয় শহর আরবিলে আইএসের একটি গ্রুপের ওপর বোমাবর্ষণের পাশাপাশি রাজধানী বাগদাদের দক্ষিণ-পশ্চিমে জঙ্গিদের একটি গেরিলা ইউনিট ও দুটি সরবরাহ নৌযান ধ্বংস করা হয়েছে। কুর্দিস্তানের পেশমেরগা বাহিনী মঙ্গলবার খ্রিষ্টান-অধ্যুষিত সাতটি গ্রাম দখলমুক্ত করেছে।হেগেলের পর ডেম্পসি: মঙ্গলবার ওয়াশিংটনে সিনেটের সশস্ত্র বাহিনীবিষয়ক কমিটির সভায় প্রতিরক্ষামন্ত্রী চাক হেগেল বলেন, সিরিয়ায় আইএসের বিরুদ্ধে অভিযানের পরিকল্পনা চূড়ান্ত করা হচ্ছে। সভায় মার্কিন সেনাপ্রধান ডেম্পসির মন্তব্য হেগেলের বক্তব্যকে ছাপিয়ে যায়। ডেম্পসি বলেন, আইএসবিরোধী আন্তর্জাতিক জোটের বর্তমান পদক্ষেপ ঠিকঠাক আছে বলেই তিনি মনে করেন। তবে ‘এটি ব্যর্থ হলে আমি অবশ্যই প্রেসিডেন্টের কাছে একটি সুপারিশ করব, যেখানে মার্কিন স্থলবাহিনী ব্যবহারের কথাও থাকবে।’মধ্যপ্রাচ্যে আবার মার্কিন বাহিনীর উপস্থিতি নিয়ে যে জল্পনা-কল্পনা চলছে, ডেম্পসির মন্তব্যের পর তা বুঝতে দেরি হয়নি ওবামা প্রশাসনের। তাই দ্রুতই একটি বিবৃতি দিয়ে পরিস্থিতি সামলানোর চেষ্টা করেছে হোয়াইট হাউস।ওবামাকে আসাদের চিঠি: এদিকে সিরিয়ার পক্ষ থেকে এক চিঠিতে আইএসকে পরাজিত করতে সামরিক ও গোয়েন্দা সহযোগিতার জন্য যুক্তরাষ্ট্রের প্রতি আহ্বান জানানো হয়েছে।মার্কিন নাগরিক অভিযুক্ত: আইএসের সদস্য সংগ্রেহর অভিযোগে নিউইয়র্কে মুফিদ এলফজিহ নামের ইয়েমিনি বংশোদ্ভূত এক মার্কিন নাগরিককে অভিযুক্ত করা হয়েছে। তিনি তিনজনকে আইএসের কাজে লাগানোর চেষ্টা করছিলেন বলে অভিযোগ রয়েছে।সিরীয় বিমান হামলায় নিহত ৪৮: সিরিয়ার হোমস প্রদেশের একটি শহরে সরকারি বাহিনীর বিমান হামলায় দুই দিনে বিদ্রোহী যোদ্ধা, নারী ও শিশুসহ ৪৮ জন নিহত হয়েছে। যুক্তরাজ্যভিত্তিক মানবাধিকার সংগঠন সিরিয়ান অবজারভেটরি ফর হিউম্যান রাইটস গতকাল এ খবর দিয়েছে।এদিকে ফরাসি পার্লামেন্টে গত মঙ্গলবার সন্ত্রাসবিরোধী একটি বিল পাস হয়েছে। পাসপোর্ট বাজেয়াপ্ত করার মাধ্যমে সন্দেহভাজন জিহাদিদের ভ্রমণ রুখতে এ পদক্ষেপ নেওয়া হয়েছে।
