
অস্ট্রিয়ার ভিয়েনায় পরমাণু কর্মসূচি নিয়ে ইরানের সঙ্গে ছয় পরাশক্তির ঐতিহাসিক সমঝোতার খবরে ইরানি জনতার মধ্যে আনন্দের ঢল নেমেছে। ইসলামি বিপ্লবের ৩৬ বছর পর এই খুশির খবরে নেচেগেয়ে উল্লাসে মেতেছেন ইরানিরা। দ্য গার্ডিয়ান পত্রিকার প্রতিবেদনে জানানো হয়, সমঝোতার খবরে গতকাল মঙ্গলবার রাতের বেলা হাজারো ইরানি রাস্তায় নেমে আসেন। উচ্ছ্বসিত জনতা সমঝোতার বিষয়টিকে অভিনন্দন জানান। তাঁরা রাজপথে জড়ো হয়ে বিজয় উদ্‌যাপন করেন। এ সময় অনেকে নেচেগেয়ে আনন্দ প্রকাশ করেন। শুরু হয় চিৎকার, হুল্লোড়। অনেকে মোটরগাড়ি চালিয়ে ভেঁপু বাজিয়ে সাড়া দেন। বিজয়ের প্রতীক হিসেবে অনেকেই ‘ভি’ চিহ্ন দেখান। শুধু রাজধানী তেহরান নয়, অন্যান্য গুরুত্বপূর্ণ শহরেও ইফতারের পর মানুষ রাজপথে নেমে আসেন। যোগ দেন বিজয়-উৎসবে। এ সময় অনেকে ওড়ান ইরানের জাতীয় পতাকা। উদ্‌যাপন দেখা গেছে, যোগাযোগের সামাজিক মাধ্যমেও। ভিয়েনায় টানা সর্বশেষ দফা আলোচনার ১৮তম দিনে গতকাল চুক্তিটি হয়। এতে তেহরান তাদের পারমাণবিক কর্মসূচি সীমিত করবে। বিনিময়ে তাদের ওপর থেকে অর্থনৈতিক অবরোধ তুলে নেওয়া হবে। বিশ্বনেতারা এ চুক্তিকে স্বাগত জানিয়েছেন।
