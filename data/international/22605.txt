
ইতালির সাবেক প্রধানমন্ত্রী সিলভিও বেরলুসকোনিকে তিন বছরের কারাদণ্ড দেওয়া হয়েছে। একই সঙ্গে তাঁকে পাঁচ বছরের জন্য জনপ্রতিনিধি হওয়ার অযোগ্য ঘোষণা করা হয়েছে। তৎকালীন মধ্য-বামপন্থী সরকারের পতন ঘটাতে ২০০৬ সালে এক সিনেটরকে ঘুষ দেওয়ার দায়ে বেরলুসকোনিকে গতকাল বুধবার দেশটির নেপলসের একটি আদালত এ দণ্ড দেন। বিবিসি অনলাইনের প্রতিবেদনে এ তথ্য জানানো হয়েছে। বেরলুসকোনির আইনজীবী নিকোলো ঘেদিনি আদালতের এই রায়কে ‘অন্যায় ও অযৌক্তিক’ বলে অভিহিত করেছেন। একই সঙ্গে আইনি মারপ্যাঁচে ৭৮ বছর বয়সী বেরলুসকোনিকে আদালতের দেওয়া কারাদণ্ড ভোগ করতে হবে না বলেও মনে করেন তিনি। বেরলুসকোনির বিরুদ্ধে অভিযোগ, তৎকালীন প্রধানমন্ত্রী রোমানো প্রোদির নেতৃত্বাধীন জোট সরকার থেকে বেরিয়ে আসার জন্য সিনেটর সার্জিও দি গ্রেগরিওকে ৩৩ লাখ ইউরো ঘুষ দিয়েছেন তিনি। এই অভিযোগ অস্বীকার করে আসছিলেন বেরলুসকোনি। তবে বিচারে দোষী সাব্যস্ত হওয়ায় তাঁকে দণ্ড দিয়েছেন আদালত। এর আগে একাধিক মামলায় দণ্ডিত হয়েছেন দেশটির চারবারের প্রধানমন্ত্রী বেরলুসকোনি।
