
ভারতের উত্তরাঞ্চলে অতিবৃষ্টি থেকে সৃষ্ট বন্যাজনিত বিভিন্ন কারণে মৃতের সংখ্যা বেড়ে গতকাল শনিবার অন্তত ৫৭৫ জনে উঠেছে। এখনো নিখোঁজ রয়েছে হাজার হাজার মানুষ। ফলে মৃতের সংখ্যা আরও অনেক বাড়তে পারে বলে আশঙ্কা করা হচ্ছে।
উত্তরাখন্ড রাজ্যসহ উত্তরাঞ্চলে বন্যায় হতাহত ও আটকে পড়া লোকজনকে উদ্ধারে ব্যাপক তৎপরতা চলছে। বৃষ্টিসহ দুর্যোগপূর্ণ আবহাওয়ার কারণে কয়েক দিন ধরে উদ্ধার-তৎপরতা ঠিকমতো চালানো যায়নি। গতকাল বৃষ্টি একটু কমেছে। তবে আবহাওয়ার পূর্বাভাস বলছে, সোম-মঙ্গলবার থেকে আবার ভারী বৃষ্টি শুরু হতে পারে।
উত্তরাখন্ড রাজ্যের স্বরাষ্ট্রমন্ত্রী ওম প্রকাশ গতকাল বার্তা সংস্থা এএফপিকে বলেন, এ পর্যন্ত ৫৭৫টি মৃতদেহ উদ্ধার করা হয়েছে। এ সংখ্যা আরও অনেক বাড়তে পারে। এ ছাড়া প্রায় ৬৩ হাজার মানুষ এখনো বিভিন্ন স্থানে আটকে আছে।
উত্তরাখন্ডের তীর্থ শহর কেদারনাথ থেকে বেসরকারি একটি উদ্ধারকারী দলের সদস্য মদনমোহন দোভাল বলেন, মৃতের সংখ্যা অবশ্যই বাড়বে। তিনি বলেন, এখন জরুরি ভিত্তিতে শুকনো খাবার, সুপেয় পানি, কাপড় ও ওষুধ দরকার।
নিহত ব্যক্তিদের পরিবারকে দুই লাখ এবং আহত ব্যক্তিদের জন্য ৫০ হাজার করে রুপি বরাদ্দ দেওয়ার কথা জানিয়েছেন প্রধানমন্ত্রী মনমোহন সিং। এ ছাড়া যাঁদের বাড়িঘর ক্ষতিগ্রস্ত হয়েছে, তাঁদেরও আর্থিক সহযোগিতার ঘোষণা দিয়েছেন তিনি।
আটকে পড়া লোকজনের মধ্যে বেশির ভাগ পর্যটক ও তীর্থযাত্রী উদ্ধারে প্রায় এক সপ্তাহ ধরে জোর তৎপরতা চালিয়ে যাচ্ছেন হাজার হাজার সেনাসদস্য। উদ্ধারকাজে ব্যবহূত হচ্ছে অনেক হেলিকপ্টার। এ জন্য দুর্গম স্থানে নতুন হেলিপ্যাড তৈরি করা হচ্ছে।
কেন্দ্রীয় সরকারের তথ্য ও প্রচারমন্ত্রী মণীষ তিওয়ারি শনিবার সাংবাদিকদের বলেন, মানুষজনকে উদ্ধারে যতটুকু সম্ভব তা করা হচ্ছে। এএফপি ও রয়টার্স।
