
ভারতের উত্তর প্রদেশ রাজ্যে মুসলিম জনসংখ্যা ১৯ শতাংশ। তবে গতকাল শনিবার ঘোষিত বিধানসভা নির্বাচনের ফলাফলে দেখা গেছে, এ রাজ্যের এই সংখ্যালঘু সম্প্রদায়ের বিধায়কের সংখ্যা কমে দাঁড়িয়েছে ২৪-এ। ২০১২ সালের সর্বশেষ বিধানসভা নির্বাচনে মুসলিম বিধায়কের সংখ্যা ছিল ৬৯। অর্থাৎ, এ সংখ্যা প্রায়-দুই তৃতীয়াংশ কমে গেছে এ বছর।
সংখ্যালঘু ভোট ব্যাংকের সবচেয়ে বড় স্থান উত্তর প্রদেশের ৪০৩ আসনের একটিতেও বিজেপি মুসলিম প্রার্থী দেয়নি। এ রাজ্যের পশ্চিমের রোহিলাখণ্ড, তিরাই ও পূর্বের কিছু জায়গায় মুসলিমদের ব্যাপক উপস্থিতি রয়েছে। এ অঞ্চলে যাদব ও দলিতদের সঙ্গে মিলে মুসলিমরা দীর্ঘ সময় ধরে কংগ্রেস, সমাজবাদী পার্টি ও বহুজন সমাজবাদী পার্টির মূল ভোট ব্যাংক হিসেবে চিহ্নিত হয়ে আসছে। আর সূক্ষ্ম সামাজিক এই গণিতের ফলে প্রার্থী নির্বাচনে মুসলিমদের বরাবরই প্রাধান্য থাকত। তবে এবারই এর ব্যত্যয় হলো।
নির্বাচনে মুসলিম প্রার্থীদের কম বিজয়ী হওয়ার এ চিত্র একটি বাস্তবতাকে তুলে ধরে। তা হলো মুসলিম ভোটারদের বিজেপিবিরোধিতা হিন্দু জাতপাতের এক বৃহত্তর ঐক্যের কাছে বাধাগ্রস্ত হয়েছে। অর্থাৎ, এক বৃহৎ আকারের মেরুকরণ হয়েছে।
এ রাজ্যের নির্বাচনের আগে কংগ্রেসের সঙ্গে সমাজবাদী পার্টির একত্র হওয়ার অন্যতম কারণ ছিল মুসলিম ভোট বিভক্ত না করা। আগে আশঙ্কা করা হয়েছিল, বহুজন সমাজবাদী পার্টি ও সমাজবাদী পার্টির মধ্যে মুসলিম ভোট ভাগাভাগি হয়ে শেষতক তা বিজেপির জন্যই ভালো হবে।
বিজেপি এবারের নির্বাচনে তাদের চিরাচরিত সাম্প্রদায়িক উসকানি একেবারে ভুলে যায়নি। প্রধানমন্ত্রী মোদি ‌‌‌বিষয়টি সামলেছেন। হিন্দুদের প্রতি সমাজবাদী পার্টির অন্যায্য আচরণের বিষয়টি তুলে ধরেছেন।
একটি বিষয় বিশেষজ্ঞরা বলছেন যে বিজেপি খুব সূক্ষ্মভাবে মুসলিম ভোটকে ব্যবহার করেছে। তবে তা আঞ্চলিক দলগুলোর ভাগাভাগির জন্য, না হিন্দু বলয়ের মেরুকরণের জন্য সম্ভব হয়েছে, তা নিয়েই বিশ্লেষণ চলছে।
 
