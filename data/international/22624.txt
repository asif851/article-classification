
পকেটে কোনো টাকা ছাড়া কোথাও যাওয়ার কথা ভাবতে পারেন! মনে হয় না। কিন্তু ভারতের অন্যতম শীর্ষ ধনী ও রিলায়েন্স ইন্ডাস্ট্রিজের চেয়ারম্যান মুকেশ আম্বানি পারেন। তাহলে ডেবিট বা ক্রেডিট কার্ড ব্যবহার করেন হয়তো। তাও না। কয়েক বিলিয়ন ডলারের এই মালিকের পকেটে আসলে ফুটো পয়সাও থাকে না। তাঁর কাছে নগদ টাকা তেমন কোনো ব্যাপারই না।
তাহলে সবখানে চলেন কী করে, সামাজিকতা রক্ষাই–বা করেন কী করে? এই প্রশ্নের উত্তর বিপুল পরিমাণ অর্থের মালিক মুকেশ আম্বানি নিজেই দিয়েছেন। তিনি বলেছেন, সার্বক্ষণিক তাঁর সঙ্গে থাকা সহযোগীরাই যাবতীয় বিল মিটিয়ে দেন।
এনডিটিভি অনলাইনের প্রতিবেদনে বলা হয়, গত শুক্রবার হিন্দুস্তান টাইমস লিডারশিপ সামিটে দেওয়া বক্তব্যে মুকেশ আম্বানি নিজের এই গোপন কথা প্রকাশ করেছেন। তিনি বলেন, ‘অর্থ তেমন বিশেষ কোনো ব্যাপার নয়। এটি কেবল কোনো প্রতিষ্ঠানকে ঝুঁকি নিতে সাহায্য করে। এ ছাড়া অর্থ আপনাকে অল্প মাত্রায় স্বস্তি দিতে পারে।’
ভারতের অন্যতম শীর্ষ এই ধনী ব্যক্তি পকেটে কোনো অর্থ রাখেন না, এমনকি ক্রেডিট কার্ডও। সার্বক্ষণিক সঙ্গে থাকা সহযোগীরাই তাঁর যাবতীয় বিল মিটিয়ে দেন।  ৪ হাজার ৫০ কোটি ডলারের মালিক মুকেশ আম্বানি নিজের সম্পর্কে বলেন, ‘সেই ছোটবেলা থেকেই আমি পকেটে কোনো অর্থ রাখি না, এখনো রাখি না। আমার কোনো ক্রেডিট কার্ড নেই। আমার আশপাশে সব সময় সহযোগীরা থাকেন। তাঁরাই বিল পরিশোধ করেন। এভাবেই আমার কাজ চলে যায়।’
 
