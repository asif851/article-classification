
ভারতে বিজেপি ক্ষমতায় আসার পর এ দলটির সভাপতি অমিত শাহর ছেলে জয় শাহর ব্যবসা নাটকীয় গতিতে বেড়েছে। বিজেপি ক্ষমতায় আসার পর জয়ের কোম্পানির মোট আয় ৫০ হাজার রুপি থেকে ৮০ কোটিতে গিয়ে দাঁড়িয়েছে। খবর দ্য ওয়্যারের।
ভারতের রেজিস্ট্রার অব কোম্পানিজে (আরওসি) দাখিল করা নথিতে দেখা গেছে, প্রধানমন্ত্রী হিসেবে নরেন্দ্র মোদির ক্ষমতা গ্রহণ ও বিজেপিতে অমিত শাহর সভাপতি হিসেবে পদোন্নতির পর থেকে জয় শাহর মালিকানাধীন কোম্পানির আয় বেড়েছে ১৬ হাজার গুণ।
আরওসি থেকে পাওয়া কোম্পানির ব্যালান্স শিট ও বার্ষিক প্রতিবেদনে দেখা গেছে, ২০১৩ ও ১৪ অর্থবছরে জয় শাহর কোম্পানি টেম্পল এন্টারপ্রাইজের লোকসান হয় পর্যায়ক্রমে ৬ হাজার ২৩০ রুপি ও ১ হাজার ৭২৪ রুপি। ২০১৪-১৫ অর্থবছরের প্রতিবেদনে দেখা গেছে, ওই অর্থবছরে তাদের মোট আয় ছিল ৫০ হাজার রুপি আর লাভের পরিমাণ ছিল ১৮ হাজার ৭২৮ রুপি। আর পরের অর্থ বছর ২০১৫-১৬তে কোম্পানির মোট আয় একলাফে দাঁড়ায় ৮০ দশমিক ৫ কোটিতে।
রাজেশ খানডাওয়ালার মালিকানাধীন আর্থিক প্রতিষ্ঠান থেকে ১৫ দশমিক ৭৮ কোটি টাকার অনিরাপদ ঋণ পাওয়ার পরই টেম্পল এন্টারপ্রাইজের আয়ের আশ্চর্যজনক ওই উত্থান হয়। আর রাজেশ খানডাওয়ালা রাজ্যসভার সাংসদ ও রিল্যায়েন্স ইন্ডাস্ট্রিজের শীর্ষ নির্বাহী পরিমল নাথাওয়ানির আত্মীয়।
২০১৬ সালের অক্টোবরে জয় শাহর কোম্পানি হঠাৎ ব্যবসায়িক কর্মকাণ্ড বন্ধ করে দেয়। কোম্পানির পরিচালকদের প্রতিবেদনে ঘোষণা দেওয়া হয়, ওই বছরে তাঁদের ১ দশমিক ৪ কোটি রুপি লোকসান হয়েছে এবং আগের বছরগুলোর লোকসানের কারণে কোম্পানির মোট সম্পদ ‘পুরোপুরি হারিয়েছে’। আয়ের এই বিপুল বৃদ্ধির বিষয়ে জয় শাহর সঙ্গে দ্য ওয়্যারের পক্ষ থেকে কথা বলার চেষ্টা করা হয়। জয় তখন চলতি পথে আছেন বলে এ বিষয়ে দ্রুত মন্তব্য করতে অপারগতা জানান। পরে জয়ের আইনজীবী মানিক ডোগরা মানহানির দেওয়ানি ও ফৌজদারি মামলা করার হুমকি দেন।
 
 
 
