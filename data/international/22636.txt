
যৌন হয়রানি ও সহিংসতা বন্ধের দাবিতে লাতিন আমেরিকায় রাস্তায় নেমেছেন কয়েক হাজার নারী। গতকাল বুধবার আন্তর্জাতিক নারী দিবসে নারীরা রাস্তায় নেমে বিক্ষোভ করেন। লাতিন আমেরিকায় অহরহ নারী সহিংসতার ঘটনা ঘটে।
এএফপির খবরে জানা যায়, মন্তেভিডিও এলাকায় প্রায় ১০ হাজার নারী সহিংসতার প্রতিবাদে বিক্ষোভ মিছিল করেন। সেখানে ব্যানারে লেখা ছিল, ‘যদি নারীকে থামিয়ে দাও, তবে পৃথিবী থেমে যায়’। ১৮ দ্য জুলিও অ্যাভিনিউতে দেড় কিলোমিটার এলাকাজুড়ে সমবেত হন নারীরা। বিক্ষোভকারী নারীরা সহিংসতা বন্ধ এবং সম-অধিকারের দাবি জানান।
বিক্ষোভ মিছিলের একটি প্ল্যাকার্ডে যা লেখা ছিল, তার অর্থ অনেকটা এ রকম, ‘দুঃখিত ভাইয়েরা, কিন্তু আমরা হত্যার শিকার হচ্ছি।’
আর্জেন্টিনার সাবেক প্রেসিডেন্ট ছিলেন নারী। তা সত্ত্বেও সেখানকার সমাজে পুরুষের একচ্ছত্র আধিপত্য চলে। প্রতি ৩০ ঘণ্টায় সে দেশে একজন নারীকে তাঁর বর্তমান অথবা সাবেক পুরুষ সঙ্গী হত্যা করে।
প্লাজা দ্য মায়োতে আর্জেন্টিনার প্রেসিডেন্ট ভবনের সামনে কয়েক হাজার নারী অবস্থান নেন। তাঁদের হাতে লাল ও বেগুনি হরফে লেখা ছিল, ‘যথেষ্ট হয়েছে। আমরা পরস্পরকে জীবিত দেখতে চাই।’
নারী দিবসে সাধারণত বেগুনি রঙের পোশাক পরা হয়। তবে বিক্ষোভকারী নারীরা নির্যাতনের শিকার নারীদের প্রতি শোক ও প্রতিবাদ জানাতে কালো পোশাক পরেছিলেন।
জাতিসংঘের লিঙ্গসমতা এবং নারীর ক্ষমতায়নের সমর্থক পরিষদ বলছে, সবচেয়ে বেশি নারী হত্যা করা হয়—এমন ২৫টি দেশের অর্ধেকই লাতিন আমেরিকার অন্তর্ভুক্ত।
নারী দিবসে মেক্সিকোতেও বিক্ষোভ করেছেন কয়েক হাজার নারী। তাঁরা বলেছেন, ‘আমরা ফুল চাই না। অধিকার চাই। নারী হিসেবে আমরা কোনো বিপদে পড়তে চাই না।’
ম্যাক্সিকান নারীরা বলছেন, রাস্তায় চলতে গিয়ে তাঁরা অনভিপ্রেত যৌন হয়রানিমূলক কথা শোনেন। অপরিচিত ব্যক্তিরা তাঁদের প্রায়ই যৌন হয়রানি করেন।
চিলির প্রেসিডেন্ট মিশেল ব্যাচলেট এক টুইটে বলেছেন, ‘আরও অধিকার, সুবিধা আদায় ও সহিংসতা নিরসনের জন্য আমরা অঙ্গীকারবদ্ধ।’
