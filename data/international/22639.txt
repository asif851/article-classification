
দুই শতাধিক আরোহী নিয়ে মিসরের সিনাই উপত্যকার পাহাড়ি এলাকায় বিধ্বস্ত হওয়া যাত্রীবাহী বিমানটির কেউ বেঁচে নেই। আল জাজিরার এক খবরে একথা বলা হয়েছে।মিশরের বেসামরিক বিমান পরিবহন মন্ত্রণালয় জানিয়েছে, রাশিয়ার ওই বিমানটি ২০০ জনের বেশি আরোহী নিয়ে আজ শনিবার গোলযোগপূর্ণ সিনাই উপত্যকায় বিধ্বস্ত হয়।পরে আল জাজিরার খবরে বলা হয়, মন্ত্রণালয়ের পক্ষ থেকে দেওয়া এক বিবৃতিতে জানানো হয়েছে, আল-আরিশ শহরের দক্ষিণের হাসানা এলাকায় অনুসন্ধান ও উদ্ধারকারী দলের সদস্যরা পৌঁছেছেন। তাঁরা ঘটনাস্থলে বিমানটির ধ্বংসাবশেষ পেয়েছেন। ওই এলাকায় ইসলামিক স্টেট (আইএস) জঙ্গিদের সঙ্গে মিসরের নিরাপত্তারক্ষীরা যুদ্ধরত অবস্থায় রয়েছেন।খবরে আরও বলা হয়, নাম প্রকাশ না করার শর্তে মিশরের একাধিক কর্মকর্তা জানিয়েছেন বিমানটিতে কেউ বেঁচে নেই। যদিও মিসরের উদ্ধার ও অনুসন্ধান দলের সদস্যদের বরাত দিয়ে এপির খবরে জানানো হয়েছে, বিমানটির ভেঙে যাওয়া একটি অংশের মধ্যে মানুষের কণ্ঠস্বর শোনা গেছে। ঘটনাস্থল থেকে ফ্লাইটের তথ্য বহনকারী ব্ল্যাক বক্স উদ্ধার করা হয়েছে।মন্ত্রণালয়ের বিবৃতিতে বলা হয়, বিমানটি সিনাই উপত্যকার শারম আল-শেখ থেকে রাশিয়ার সেন্ট পিটার্সবার্গ যাচ্ছিল। উড্ডয়নের ২৩ মিনিট পরই রাডারের সঙ্গে বিমানের যোগাযোগ বিচ্ছিন্ন হয়ে যায়।
নাম প্রকাশ না করার শর্তে মিশরের এক কর্মকর্তা জানিয়েছেন, বিমানটি বিধ্বস্ত হওয়ার পর দুটি অংশে বিভক্ত হয়ে গেছে। পেছনের দিকের ছোট অংশটিতে আগুন ধরে গেছে। বড় অংশটি পাথরের ওপর আছড়ে পড়েছে। ঘটনাস্থল থেকে কমপক্ষে ১০০ মৃতদেহ উদ্ধার করা হয়েছে। বাকি মৃতদেহগুলো বিমানটির ভাঙা অংশের ভেতরে রয়েছে।
এ দুর্ঘটনা তদন্তে একটি কমিটিও গঠন করেছে মিশর।
আরও পড়ুন:২২৪ আরোহী নিয়ে রুশ বিমান বিধ্বস্ত
