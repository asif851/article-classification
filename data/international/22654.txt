
ভারতের উত্তর প্রদেশের কানপুরের কাছে পাটনা-ইন্দোর এক্সপ্রেস ট্রেনের কয়েকটি বগি লাইনচ্যুত হয়ে কমপক্ষে ৩০ জন যাত্রী নিহত হয়েছেন। আজ রোববার ভোরে এ দুর্ঘটনা ঘটে।
টাইমস অব ইন্ডিয়ার খবরে জানানো হয়, কানপুর থেকে ১০০ কিলোমিটার দূরে পাখরায়ানের কাছে ওই দুর্ঘটনা ঘটে। ট্রেনটির ১৪টি বগি লাইনচ্যুত হয়েছে।
কানপুর পুলিশের আইজি জাকি আহমেদ বলেন, দুর্ঘটনাস্থল থেকে এ পর্যন্ত ৩০ জনের লাশ উদ্ধার করা হয়েছে। নিহত ব্যক্তির সংখ্যা আরও বাড়তে পারে। অনেক যাত্রীই গুরুতর আহত।
এনডিটিভির খবরে জানানো হয়, ট্রেনটির ১০টি বগি লাইনচ্যুত হয়েছে। স্বরাষ্ট্রমন্ত্রী রাজনাথ সিং বলেছেন, দুর্ঘটনাস্থলে জাতীয় দুর্যোগ ব্যবস্থাপনা বাহিনী পাঠানো হয়েছে।
ভারতের রেলওয়ের মুখপাত্র অনিল সাক্সেনা বলেন, দুর্ঘটনাস্থলে রেলের উর্ধ্বতন কর্মকর্তা ও চিকিৎসক দল কাজ করছে। জেলার প্রশাসনিক কর্মকর্তাদের সঙ্গে তাঁরা সব সময় যোগাযোগ রাখছেন।
উত্তর প্রদেশের মুখ্যমন্ত্রী অখিলেশ যাদব পুলিশের ডিজিকে উদ্ধারকাজ তদারকির নির্দেশ দিয়েছেন। রেলমন্ত্রী সুরেশ প্রভু তদন্ত কমিটি গঠনের নির্দেশ দিয়েছেন।
যাত্রীদের গন্তব্যে পৌঁছে দিতে বেশ কয়েকটি বাস দুর্ঘটনাস্থলে গিয়েছে। নর্দান সেন্ট্রাল রেলওয়ের মুখপাত্র বিজয় কুমার জানান, এসটু বগিটি বেশি ক্ষতিগ্রস্ত হয়েছে। সেখানে থাকা যাত্রীদের হতাহত হওয়ার আশঙ্কা বেশি। তিনি আরও জানান, জেলা প্রশাসন ও রেলওয়ে কর্মকর্তারা উদ্ধারকাজে অংশ নিয়েছেন। শীতাতপনিয়ন্ত্রিত চারটি বগিও লাইনচ্যুত হয়েছে।
কানপুর রেঞ্জের ডিআইজি রাজেশ মোদক বলেন, ট্রেনের দুটি বগি বেশি ক্ষতিগ্রস্ত হয়েছে। অনেকে নিহত হওয়ার আশঙ্কা রয়েছে।
