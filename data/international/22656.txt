
সিরিয়ায় পৃথক বোমা হামলা চালানোর ক্ষেত্রে কোনো দুর্ঘটনা যাতে না ঘটে, এই নিরাপত্তা বজায় রাখতে যুক্তরাষ্ট্রের সঙ্গে আলোচনায় রাজি হয়েছে রাশিয়া। গতকাল শুক্রবার পেন্টাগনের প্রেস সচিব পিটার কুক বলেন, যত দ্রুত সম্ভব এই আলোচনা হবে। রোববার এ আলোচনা হওয়ার সম্ভাবনা বেশি।
এএফপি ও বিবিসির খবরে জানানো হয়, সিরিয়ায় আলাদাভাবে দুই দেশই আকাশপথে বোমা হামলা চালাচ্ছে। এতে যেকোনো সময় দুর্ঘটনা বা সংঘাত ঘটতে পারে বলে আশঙ্কা রয়েছে।
যুক্তরাষ্ট্র ও ন্যাটোর মিত্রদেশগুলো তুরস্কের বিমান ঘাঁটিতে রাশিয়ার বিমান হামলার ব্যাপারে সতর্কতা জারি করেছে। পেন্টাগনের কর্মকর্তারা বলেন, ১ অক্টোবরের পর সিরিয়ায় রাশিয়ার বিমানের খুব কাছাকাছি একটি মার্কিন বিমান চলে এসেছিল। যুক্তরাষ্ট্র ও রাশিয়ার বিমানগুলোর মধ্যে কতটা দূরত্ব রাখা হবে, তা নিয়ে আলোচনা হবে। এ ক্ষেত্রে বেতারতরঙ্গ বা অন্য মাধ্যমে যোগাযোগের কথা ভাবা হচ্ছে।
১০ দিন ধরে সিরিয়ায় হামলা চালাচ্ছে রাশিয়া। মস্কো বলছে, তারা উত্তর ও পূর্ব সিরিয়ার বিপুল এলাকা দখল করা আইএস যোদ্ধাদের বিরুদ্ধে ওই অভিযান চালাচ্ছে। আইএস জঙ্গিদের লক্ষ্য করে যুক্তরাষ্ট্রও সিরিয়ায় হামলা চালাচ্ছে। যুক্তরাষ্ট্রের অভিযোগ, রাশিয়া সিরিয়ার প্রেসিডেন্ট বাশার আল আসাদের বিরোধী পক্ষকে লক্ষ্য করে বেশি হামলা চালাচ্ছে।
