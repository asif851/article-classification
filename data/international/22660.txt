
সাহিত্যে নোবেল পুরস্কার পেলেন প্রখ্যাত মার্কিন সংগীতশিল্পী ও গীতিকার বব ডিলান। আজ বৃহস্পতিবার সাহিত্যে নোবেলজয়ী হিসেবে তাঁর নাম ঘোষণা করা হয়।যুক্তরাষ্ট্রের সংগীত ঐতিহ্যে নতুন কাব্যিক ধারা সৃষ্টির স্বীকৃতি হিসেবে ডিলানকে এই পুরস্কারে ভূষিত করা হয় বলে জানিয়েছে রয়্যাল সুইডিশ একাডেমি অব সায়েন্সেস।৭৫ বছর বয়সী ডিলানের সংগীতশিল্পী হিসাবে আবির্ভাব ঘটে ১৯৫৯ সালে। মিনেসোটার বিভিন্ন কফি হাউসে গাইতেন তিনি। ষাটের দশকেই সংগীত জগতে পরিচিত মুখ হয়ে ওঠেন ডিলান। তাঁর ‘ব্লোইন ইন দ্য উয়িন্ড’, ‘মাস্টার্স অব ওয়ার’, ‘এ হার্ড রেইন’স এ-গোনা ফল’, ‘লাইক এ রোলিং স্টোন’ গানগুলো দ্রোহ ও স্বাধীনতার ভাব বহন করে। এই গানগুলো যুদ্ধবিরোধী ও নাগরিক আন্দোলনের অনেক সংগঠন মর্ম সংগীত হিসেবে ব্যবহার করে।ডিলান প্রায় ৫০ বছর ধরে সংগীত জগতে সক্রিয় আছেন। এখনো তিনি গান লেখেন ও সংগীত পরিবেশনায় অংশ নেন। নোবেল একাডেমির পারমানেন্ট সেক্রেটারি সারা দানিয়াস আজ পুরস্কার ঘোষণার জন্য আয়োজিত সংবাদ সম্মেলনে বলেন, বব ডিলানকে এই পুরস্কার দেওয়ার ক্ষেত্রে কমিটির সদস্যরা ‘প্রশ্নাতীত মতৈক্যে’ পৌঁছান।
আগামী ১০ ডিসেম্বর স্টকহোমে ডিলানের হাতে আনুষ্ঠানিকভাবে এই পুরস্কার তুলে দেওয়া হবে। তিনি পুরস্কার হিসেবে ৮০ লাখ ক্রোনার পাবেন।
