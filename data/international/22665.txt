
দীর্ঘদিনের সঙ্গিনী ভ্যালেরি ত্রিয়াবেলারের সঙ্গে সম্পর্ক ছেদ করার ধরন নিয়ে কঠোর সমালোচনার মুখে পড়েছেন ফরাসি প্রেসিডেন্ট ফ্রাঁসোয়া ওঁলাদ। গত শনিবার বিবৃতির মাধ্যমে ত্রিয়াবেলারের সঙ্গে বিচ্ছেদের কথা ঘোষণা করেন প্রেসিডেন্ট। এর ঠিক আগে আগে তাঁর সঙ্গে অভিনেত্রী জুলি গায়েতের পরকীয়ার কথা গণমাধ্যমে প্রকাশিত হয়।বিরোধী দল ইউএমপির উপনেতা নাতালি কোসিয়াস্কো-মোরিজেৎ ওঁলাদকে সতর্ক করে দিয়ে বলেন, ‘প্রেসিডেন্ট যে রুক্ষভাবে ত্রিয়াবেলারের সঙ্গে সম্পর্কচ্ছেদ করেছেন, নারী ভোটাররা তা দ্রুত ভুলে যাবেন না। নাতালি বলেন, ‘ওঁলাদের বিবৃতি পড়ে আমার মনে হয়েছে, কারও সঙ্গে সম্পর্কচ্ছেদ নয়, বরং প্রতিষ্ঠান থেকে কোনো কর্মীকে বরখাস্ত করার চিঠি পড়ছি আমি।’ ইউএমপির প্রধান জ্যঁ লুক মেলেনচন বলেন, ‘ওঁলাদের বিবৃতিটি ছিল একেবারে আনাড়ির মতো।’৫৯ বছর বয়সী ফ্রাঁসোয়া ওঁলাদের ঘনিষ্ঠ একজন নেতা নাম প্রকাশ না করে বলেন, ত্রিয়াবেলারের সঙ্গে নির্মম আচরণ করেছেন ওঁলাদ। জুলি গায়েতের সঙ্গে তাঁর সম্পর্কের গুজব চলছিল কয়েক মাস ধরেই। পুরো সময় তিনি বিষয়টি অস্বীকার করলেন। পরে ত্রিয়াবেলার হাসপাতালে ভর্তি হওয়ার পর বিবৃতি দিয়ে সম্পর্কচ্ছেদ করলেন।ওলাঁদ রাজনৈতিক সহকর্মী চার সন্তানের জননী সেগোলেন ঘয়ালের সঙ্গে সম্পর্কচ্ছেদ ঘটিয়ে ত্রিয়াবেলারের সঙ্গে জুটি বেঁধেছিলেন। তার আগে কয়েক বছর ধরে ত্রিয়াবেলারের সঙ্গে অভিসার চলে তাঁর। তখনো সেই প্রেমের কথা অস্বীকার করেছিলেন। এএফপি।
