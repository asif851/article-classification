
সন্ত্রাসবাদ ও পরিবর্তিত অর্থনীতি নিয়ে বিচলিত মার্কিনিদের উদ্দেশে দেশটির প্রেসিডেন্ট বারাক ওবামা বলেছেন, ভবিষ্যৎকে তাদের ভয় পাওয়া উচিত নয়।গতকাল মঙ্গলবার ওবামা তাঁর মেয়াদকালের শেষ স্টেট অব দ্য ইউনিয়ন ভাষণে এ কথা বলেন। বার্তা সংস্থা এএফপির প্রতিবেদনে এ তথ্য জানানো হয়।ভাষণে ওবামা তাঁর সরকারের কাজকর্মের পক্ষে জোরালো সাফাই গেয়েছেন। একই সঙ্গে মার্কিনিদের ভবিষ্যৎ নিয়ে আশাবাদ ব্যক্ত করেছেন। ওবামা বলেন, যুক্তরাষ্ট্রে বিশ্বের সবচেয়ে শক্তিশালী, সবচেয়ে টেকসই অর্থনীতি বিদ্যমান। আমেরিকার অর্থনীতি ক্ষীয়মাণ বলে যে দাবি করা হচ্ছে, তা তুচ্ছ গল্প।ওবামা বলেন, ‘এই চেম্বারে আমার শেষ ভাষণে আমি কেবল নতুন বছর নিয়ে কথা বলতে চাই না, আমি পরবর্তী পাঁচ বছর, ১০ বছর, তার চেয়ে বেশি সময়ের প্রতি আলোকপাত করতে চাই।’
মার্কিন প্রেসিডেন্ট বলেন, ‘আমি আমাদের ভবিষ্যতের প্রতি আলোকপাত করতে চাই।’
ওবামা তাঁর ভাষণে আয়বৈষম্য, জলবায়ু পরিবর্তন মোকাবিলায় প্রযুক্তির ব্যবহার, জাতীয় নিরাপত্তা অক্ষুণ্ন রাখার উপায়ের প্রতি গুরুত্ব দিয়েছেন।
ওবামা বলেন, তিনি এ বছর গুয়ানতানামো কারাগার বন্ধ করতে চান, কিউবার ওপর নিষেধাজ্ঞা তুলে নিতে চান, আইএসের বিরুদ্ধে সামরিক শক্তি প্রয়োগের অনুমোদন দিতে চান, ফলপ্রসূ অপরাধ বিচার সংস্কার অর্জন করতে চান। জঙ্গিবাদ, স্বাস্থ্য সংস্কারের মতো প্রসঙ্গও উঠে এসেছে তাঁর ভাষণে।
ওবামা তাঁর দেশের রাজনীতি নিয়েও কথা বলেছেন। রাজনীতিতে বিভেদ সৃষ্টির ভঙ্গি পরিবর্তনের জন্য ভোটার ও রাজনীতিবিদদের প্রতি আহ্বান জানিয়েছেন তিনি।
