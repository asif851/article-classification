
পাকিস্তানের পেশোয়ারে বিমানবাহিনীর একটি ক্যাম্পে হামলা হয়েছে। নিরাপত্তা বাহিনী আট জঙ্গিকে হত্যা করেছে। আজ শুক্রবার সকালে এ হামলা হয়। দ্য ডন পত্রিকার অনলাইনের প্রতিবেদনে এ তথ্য জানানো হয়েছে। দেশটির সেনাবাহিনীর আন্তবাহিনী জনসংযোগ পরিদপ্তর (আইএসপিআর) জানিয়েছে, জঙ্গিদের সঙ্গে গুলিবিনিময়ে ১০ জন সেনাসদস্য আহত হয়েছেন। তাঁদের মধ্যে দুজন কর্মকর্তা রয়েছেন।  উদ্ধারকাজে জড়িত সূত্র বলছে, এ ঘটনায় ২২ জন আহত হয়েছেন। তাঁদের মধ্যে ২০ জনকে পেশোয়ারের সম্মিলিত সামরিক হাসপাতালে (সিএমএইচ) নেওয়া হয়েছে। দুজনকে নেওয়া হয়েছে পেশোয়ারের অন্য একটি হাসপাতালে। সেনাবাহিনীর পক্ষ থেকে জানানো হয়, প্রায় ১০ জনের মতো জঙ্গি হামলায় অংশ নেয়। তারা ক্যাম্পের প্রহরী কক্ষে হামলা চালায়। হামলার পর নিরাপত্তা বাহিনীর সঙ্গে জঙ্গিদের গুলিবিনিময় হয়। এতে আট জঙ্গি নিহত হয়েছে। নিরাপত্তা বাহিনী পুরো এলাকা ঘিরে রেখেছে। লুকিয়ে থাকা বাকি জঙ্গিদের খুঁজে বের করার চেষ্টা চলছে। প্রত্যক্ষদর্শীরা জানিয়েছেন, হামলাকারীদের পরনে ছিল কালো উর্দি। পায়ে ছিল সাদা জুতো। হামলার দায় স্বীকার করেছে তেহরিক-ই-তালেবান পাকিস্তান (টিটিপি)। হামলার নিন্দা জানিয়েছেন পাকিস্তানের প্রধানমন্ত্রী নওয়াজ শরিফ।
