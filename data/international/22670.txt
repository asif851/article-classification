
 
জার্মানির বিভিন্ন রাষ্ট্রীয় সংস্থা ও মন্ত্রণালয়গুলোর ওপর হ্যাকাররা নজরদারি করেছে। গতকাল বুধবার জার্মান সরকার জানিয়েছে, গত বছরের ডিসেম্বর মাসে সরকারের নজরে আসে বিষয়টি। এক বছর ধরে চলা হ্যাকারদের এই নজরদারির বিষয়টি নিয়ে আজ বৃহস্পতিবার জার্মানির পার্লামেন্টে বিশেষ কমিটির সভা বসছে। ‘এপিটি ২৮’ নামে রাশিয়ার একটি হ্যাকার গ্রুপকে এর জন্য সন্দেহ করা হচ্ছে।
জার্মানির প্রেস এজেন্সি জানিয়েছে, জার্মান সরকারের প্রযুক্তি সুরক্ষাবিষয়ক বিশেষজ্ঞরা বলেছেন, হ্যাকাররা নজরদারির জন্য বিভিন্ন সরকারি সংস্থা ও পররাষ্ট্র মন্ত্রণালয়ের নেটওয়ার্কে ক্ষতিকর সফটওয়্যার বা ম্যালওয়্যার অনুপ্রবেশ করিয়েছে। প্রযুক্তিবিষয়ক জার্মানির নিরাপত্তা সংস্থা জানাচ্ছে, এরই মধ্যে যেসব সংস্থায় নজরদারির চেষ্টা চালানো হয়েছে, সেসব সংস্থা ও মন্ত্রণালয়গুলোকে বিষয়টি জানানো হয়েছে। এ বিষয়টি প্রতিরোধে ব্যবস্থা নেওয়া হয়েছে। তবে তদন্তের স্বার্থে এই নজরদারির বিষয়ে বিশদ কিছু জানানো হচ্ছে না।
রুশ সরকারের সঙ্গে সম্পর্কযুক্ত এপিটি ২৮ নামের একটি হ্যাকার গ্রুপকে এ ঘটনার জন্য দায়ী বলে মনে করা হচ্ছে। ২০১৫ সালে এই হ্যাকার গ্রুপ জার্মান পার্লামেন্টের প্রযুক্তি ব্যবস্থায় সাইবার আক্রমণ চালিয়েছিল। জার্মানির প্রযুক্তিবিষয়ক নিরাপত্তা বিশেষজ্ঞরা মোটামুটি নিশ্চিত যে এই সর্বশেষ নজরদারির পেছনে এপিটি বা অ্যাডভান্স পারসিসটেন্ট থ্রেট নামের হ্যাকার গ্রুপটিই দায়ী।
গত বছরের ডিসেম্বরে হ্যাকারদের নজরদারির বিষয়টি শনাক্ত হয়। জানা গেছে, পুরো বছর ধরেই হ্যাকাররা জার্মানির স্বরাষ্ট্র, পররাষ্ট্র মন্ত্রণালয় ও সরকারি প্রশাসন নেটওয়ার্কের তথ্যে নজরদারি চালানো হয়েছে।
জার্মান পার্লামেন্টের প্রযুক্তিবিষয়ক পার্লামেন্টারি কমিটির সভাপতি দিতার ইয়ানেক বলেছেন, বিষয়টি জার্মানির বিরুদ্ধে একধরনের যুদ্ধের শামিল। জার্মান সরকারের বিরুদ্ধে এ ধরনের সাইবার আক্রমণের বিষয়ে আজ বৃহস্পতিবার পার্লামেন্টে আলোচনা হবে।
