
যুক্তরাষ্ট্রের আদিবাসী ক্লাল্লাম ভাষা ছিল তাঁর মাতৃভাষা। এই ভাষায় কথা বলা শেষ মানুষও তিনি। গত মঙ্গলবার ১০৩ বছর বয়সে তাঁর মৃত্যু হয়েছে। ওই নারীর নাম হাজেল স্যাম্পসন।যুক্তরাষ্ট্রে প্রায় ১০০টি আদিবাসী ভাষা বিলুপ্ত হয়ে গেছে। সম্প্রতি সরকার দেশটির বিলুপ্তপ্রায় ক্লাল্লাম ভাষা রক্ষায় উদ্যোগ নেয়। এই ভাষা এসেছে যুক্তরাষ্ট্রের আদিবাসী সালিশ ভাষা গোষ্ঠী থেকে। উত্তর-পশ্চিম প্রশান্ত মহাসাগরীয় অঞ্চল এবং প্রতিবেশী দক্ষিণ-পশ্চিম কানাডায় এই ভাষার চল আছে। চারটি আদিবাসী গোষ্ঠীর সদস্যরা এই ভাষায় কথা বলে। ইংরেজি ভাষার পাশাপাশি তারা এই ভাষা ব্যবহার করে। এসব গোষ্ঠী হলো—কানাডার বিচার বে ক্লাল্লাম, যুক্তরাষ্ট্রের জেমসটাউন এস’ ক্লাল্লাম, পোর্ট গ্যামবল এস’ ক্লাল্লাম ও লোয়ার এলওয়া ক্লাল্লাম। শেষোক্ত তিনটি আদিবাসী গোষ্ঠীর মোট জনসংখ্যা প্রায় এক হাজার ৭০০। অবশ্য বেশির ভাগ মানুষই ইংরেজির পর এটাকে দ্বিতীয় ভাষা হিসেবেও ব্যবহার করে না।লোয়ার এলওয়া ক্লাল্লাম গোষ্ঠীটির নারী হাজেল স্যাম্পসন ছিলেন ব্যতিক্রমী। ক্লাল্লামই ছিল তাঁর প্রধান ভাষা। ক্লাল্লামকে মাতৃভাষা হিসেবে গণ্য করা মানুষের মধ্যে স্যাম্পসনই ছিলেন শেষ।স্যাম্পসনের জন্ম ১৯১০ সালের ২৬ মে, সিয়াটল থেকে প্রায় ৬০ মাইল দূরে জেমসটাউনে। তিনি ছিলেন লর্ড জেমস বালচের নাতনি। এডওয়ার্ডের সি স্যাম্পসনের সঙ্গে তাঁর বিয়ে হয়েছিল। জেমসটাউন এস’ ক্লাল্লাম উপজাতির চেয়ারম্যান রন অ্যালেন বলেন, ‘আমরা একজন প্রবীণ মানুষকে হারালাম, যিনি এস’ ক্লাল্লাম গোষ্ঠীর সংস্কৃতি ও ভাষাকে প্রজন্মের পর প্রজন্ম ধরে রেখেছিলেন।’ দ্য ইনডিপেনডেন্ট।
