
সারদা, নারদ, রোজভ্যালি—সর্বশেষ আল কেমিস্ট আর্থিক দুর্নীতি মামলায় জেরবার রাজ্যের শাসক দল। এবার নতুন আরেকটি মামলায় জড়িয়ে পড়েছেন দলটির নেতা-কর্মীরা। রাজ্যের ১৯ জন মন্ত্রী, বিধায়ক ও নেতার বিরুদ্ধে একটি জনস্বার্থ মামলা হয়েছে। মামলায় অবিলম্বে নেতা-কর্মীদের বাড়তি সম্পদের অনুসন্ধানের জন্য সিবিআই তদন্তের দাবি করা হয়েছে।
গতকাল শুক্রবার কলকাতা হাইকোর্টের ভারপ্রাপ্ত প্রধান বিচারপতি নিশীথা মাত্রে ও বিচারপতি তাপস মুখোপাধ্যায়ের সমন্বয়ে গঠিত ডিভিশন বেঞ্চ মামলার শুনানি শেষে বিবাদীদের আগামী চার সপ্তাহের মধ্যে হাইকোর্টে হলফনামার মাধ্যমে তাঁদের বক্তব্য পেশের নির্দেশ দিয়েছেন। মামলার আবেদনকারী হলেন আইনজীবী বিপ্লব চৌধুরী ও অনিন্দ্য সুন্দর দাস। আবেদনে তাঁরা বলেন, চিকিৎসক বা আইনজীবীদের পেশায় আয়ের কোনো সীমাবদ্ধতা থাকে না। কিন্তু এ ক্ষেত্রে বিষয়টি ভিন্ন। মন্ত্রী ও নেতারা নিজেদের সমাজকর্মী হিসেবে পরিচয় দেন। একজন সমাজকর্মীর আয় কত হতে পারে? নির্বাচনের আগে নির্বাচন কমিশনে দেওয়া হলফনামায় বর্ণিত সম্পদের চেয়ে এখন তাঁদের সম্পদ কয়েক গুণ বেড়ে গেছে। তাঁদের সম্পদের উৎস জানতে সিবিআই তদন্ত প্রয়োজন।
১৯ নেতা-কর্মীর তালিকায় রয়েছেন জ্যোতিপ্রিয় মল্লিক, শোভন চট্টোপাধ্যায়, মলয় ঘটক, ফিরহাদ হাকিম, ব্রাত্য বসু, আবদুর রেজ্জাক মোল্লা, জাভেদ খান, অর্জুন সিং, সব্যসাচী দত্ত, সুব্রত মুখোপাধ্যায়, অরূপ রায়, রাজীব বন্দ্যোপাধ্যায়, শিউলি সাহা, সাধন পান্ডে, গৌতম দেব, ইকবাল আহমেদ, স্বর্ণকমল সাহা, অমিত মিত্র, বিমান বন্দ্যোপাধ্যায় প্রমুখ।
