
চীনের জিলিন প্রদেশে গতকাল সোমবার মুরগির মাংস প্রক্রিয়াজাতকরণের একটি কারখানায় আগুন লেগে অন্তত ১১৯ জনের মৃত্যু হয়েছে। নিখোঁজ রয়েছেন আরও অনেকে।
সরকারি কর্মকর্তারা জানান, গতকাল স্থানীয় সময় সকাল ছয়টার দিকে জিলিনের দেহুই  শহরের ওই কারখানায় আগুন লাগে। এ সময় অন্তত ৩০০ শ্রমিক কাজ করছিলেন।
প্রত্যক্ষদর্শী শ্রমিকদের বিবরণ অনুযায়ী, কারখানাটিতে হঠাৎ বিকট শব্দে বিস্ফোরণ ঘটে। এরপর কালো ধোঁয়া ছড়িয়ে পড়ে। কারখানার প্রধান ফটক তালাবদ্ধ থাকায় অনেকেই বের হতে পারেননি। প্রাথমিকভাবে ধারণা করা হচ্ছে, বৈদ্যুতিক শর্টসার্কিট থেকে আগুনের সূত্রপাত হয়। প্রাদেশিক সরকারের সংশ্লিষ্ট কর্তৃপক্ষ জানায়, তাৎক্ষণিকভাবে দুর্ঘটনাস্থলে ফায়ার সার্ভিসের ৫০০ কর্মীকে পাঠানো হয়। তাঁরা কয়েক ঘণ্টা চেষ্টার পর আগুন নিয়ন্ত্রণে আনেন।
উদ্ধারকাজ চলার সময় কারখানার বাইরে শ্রমিকদের স্বজনদের ভিড় জমে। এ সময় অনেকে ক্ষোভ প্রকাশ করে বলেন, কাজ চলার সময় ওই কারখানার ফটকে তালা দিয়ে রাখা হতো।
জিলিন বাইয়ুয়ানফেং পোলট্রি কোম্পানি নামের এই কারখানাটি ২০০৯ সালে প্রতিষ্ঠা করা হয়। কারখানাটিতে এক হাজার ২০০ কর্মী রয়েছেন।
আগুনে শতাধিক শ্রমিক মৃত্যুর এ ঘটনায় চীনের সামাজিক যোগাযোগ মাধ্যমগুলো সরকারের সমালোচনায় ফেটে পড়ে। টুইটার বার্তায় একজন প্রশ্ন করেন, ‘ওই কারখানা কোনো দিন কি অগ্নিনিরাপত্তা কর্তৃপক্ষ পরিদর্শন করেছিল?’ এএফপি ও বিবিসি।
