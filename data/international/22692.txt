
গৃহযুদ্ধকবলিত ইয়েমেন থেকে গত শনিবার সৌদি আরবে একটি স্কাড ব্যালাস্টিক ক্ষেপণাস্ত্র ছোড়া হয়েছে। তবে তা মাঝপথেই ধ্বংস করার কথা জানিয়েছে সৌদি আরব। এ ঘটনায় সৌদি আরব ও ইয়েমেনের হুতি বিদ্রোহীদের মধ্যে প্রতিষ্ঠিত নাজুক যুদ্ধবিরতি ঝুঁকিতে পড়ল। ইয়েমেনে সংঘাত অবসানে ও সেখানে সৌদি নেতৃত্বাধীন জোটের অভিযান বন্ধে আগামী মাসে জাতিসংঘের সমর্থনে আবার শান্তি আলোচনা শুরুর কথা রয়েছে। এমন প্রেক্ষাপটে সৌদি আরবে ক্ষেপণাস্ত্র নিক্ষেপের এ ঘটনা ঘটল। প্রতিবেশী ইয়েমেন থেকে ছোড়া গুলিতে এ পর্যন্ত সীমান্ত এলাকায় বেশ কয়েকজন সৌদি সামরিক ও বেসামরিক ব্যক্তি নিহত হয়েছে। রয়টার্স
