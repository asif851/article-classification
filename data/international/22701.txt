
প্রিন্স উইলিয়াম যুক্তরাজ্যের রাজপরিবারের সবচেয়ে জনপ্রিয় সদস্য৷ জনগণের কাছে তাঁর দাদি রানি দ্বিতীয় এলিজাবেথ, ব্রিটিশ সিংহাসনের উত্তরাধিকার বাবা প্রিন্স চার্লসের চেয়ে জনপ্রিয়৷ একটি জনমত জরিপে এমন তথ্য উঠে এসেছে৷ খবর রয়টার্সের৷কমরেস নামের একটি প্রতিষ্ঠান ইন্ডিপেনডেন্ট পত্রিকার জন্য যুক্তরাজ্যের দুই হাজার নাগরিকের ওপর ওই জরিপ চালায়। গত রোববার প্রকাশিত ওই জরিপের ফলে দেখা যায়, রক্ষণশীল প্রধানমন্ত্রী ডেভিড ক্যামেরনসহ দেশের যেকোনো রাজনীতিকের চেয়ে রাজপরিবারের সদস্যরা বেশি জনপ্রিয়।জরিপে ৬৮ শতাংশ মানুষ প্রিন্স উইলিয়ামকে তাঁদের পছন্দ বলে জানান৷ ৬৩ শতাংশ মানুষ রানিকে, ৪৩ শতাংশ চালর্সকে এবং ২৮ শতাংশ ক্যামেরনকে পছন্দ করেন৷জরিপটি ১১-১৩ জুনের মধ্যে পরিচালিত হয়৷ আগের জরিপগুলোতেও রাজপরিবারে প্রিন্স উইলিয়াম সবচেয়ে জনপ্রিয় সদস্য বলে উঠে এসেছিল৷ তাঁর স্ত্রী কেট গত বছর পুত্রসন্তানের জন্ম দিলে বিশ্ব গণমাধ্যমে সাড়া পড়ে যায়।রানি দ্বিতীয় এলিজাবেথ (৮৮) ১৯৫২ সাল থেকে যুক্তরাজ্যের সিংহাসনে অধিষ্ঠিত৷ স্পেনের রাজা হুয়ান কার্লোসের মতো তিনি সিংহাসন ছেড়ে দিলে ৬৫ বছর বয়সী চার্লস হবেন ব্রিটেনের পরবর্তী রাজা। এরপর আছেন ৩১ বছর বয়সী উইলিয়াম।
