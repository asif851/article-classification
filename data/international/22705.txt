
নিজের ‘দেশে’ ফিরে নায়কোচিত সংবর্ধনায় সিক্ত হলেন আরব আইডল মোহাম্মদ আসাফ। বৈরুতে অনুষ্ঠিত প্রতিযোগিতায় আরব আইডল নির্বাচিত হওয়ার পর গত মঙ্গলবার নিজের বাড়ি ফিলিস্তিন-শাসিত গাজার খান ইউনিস শরণার্থী শিবিরে ফেরেন তিনি। হাজার হাজার মানুষ নেচে-গেয়ে তাঁকে স্বাগত জানায়। খান ইউনিস শরণার্থী শিবিরেই বেড়ে ওঠেন গায়ক আসাফ।
আরব আইডল প্রতিযোগিতা সরাসরি টেলিভিশনে উপভোগ করে মধ্যপ্রাচ্যের লাখ লাখ দর্শক। আসাফ এই শিরোপা জেতায় ফিলিস্তিনজুড়ে আনন্দের বন্যা বয়ে যায়।
প্রত্যক্ষদর্শীরা জানান, আসাফের বাড়ি ফেরার খবরে সকাল থেকেই অপেক্ষায় ছিল হাজার হাজার ফিলিস্তিনি। প্রচণ্ড গরম উপেক্ষা করে রাফা সীমান্ত ক্রসিং থেকে খান ইউনিস শরণার্থী শিবির পর্যন্ত সড়কে ভিড় করে তারা। স্বাভাবিক সময় ওই সীমান্ত ক্রসিং থেকে খান ইউনিস শিবিরে পৌঁছাতে ১৫ মিনিটের মতো লাগে। কিন্তু গত মঙ্গলবার সমর্থকদের ভিড়ে সেই পথটুকু যেতেই আসাফের লাগে প্রায় দুই ঘণ্টা।
বাড়ি পৌঁছার পর মোহাম্মদ আসাফ এক সংবাদ সম্মেলনে বলেন, ‘আপনাদের সবাইকে ধন্যবাদ। আপনারা ছাড়া আমি এই প্রতিযোগিতায় জিততে পারতাম না।’
২৩ বছর বয়সী আসাফ কয়েক সপ্তাহ আগেও তেমন পরিচিত মুখ ছিলেন না। আরব আইডল হয়ে তিনি এখন ফিলিস্তিনের নায়ক। ধারণা করা হয়, গাজার ক্ষমতায় থাকা কট্টরপন্থী গোষ্ঠী হামাস এ ধরনের প্রতিযোগিতা বা গান-বাজনা পছন্দ করে না। সেই হামাসের কর্মকর্তারা পর্যন্ত অভিনন্দন জানিয়েছেন আসাফকে। বিবিসি ও রয়টার্স।
