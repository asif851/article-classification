
নিউজিল্যান্ডের পরবর্তী প্রধানমন্ত্রী পদে নিয়োগ পেয়েছেন বিল ইংলিশ। দেশটির ক্ষমতাসীন ন্যাশনাল পার্টি আনুষ্ঠানিকভাবে তাঁকে এই পদে নিয়োগ দিয়েছে।
আজ সোমবার বিবিসি অনলাইনের প্রতিবেদনে জানানো হয়, নিউজিল্যান্ডের প্রধানমন্ত্রী হিসেবে জন কির স্থলাভিষিক্ত হচ্ছেন বিল ইংলিশ।
গত সপ্তাহে দেশটির প্রধানমন্ত্রীর পদ থেকে আকস্মিকভাবে পদত্যাগের কথা ঘোষণা করেন জন কি। তিনি আট বছর প্রধানমন্ত্রীর দায়িত্ব পালন করেন। আগামী বছর অনুষ্ঠেয় নির্বাচনে প্রতিদ্বন্দ্বিতা থেকে বিরত থাকার কথাও জানান তিনি।
জন কির পদত্যাগের পর দায়িত্ব সামলান তাঁর উপপ্রধানমন্ত্রী বিল ইংলিশ। এরপর দেশটির ক্ষমতাসীন ন্যাশনাল পার্টি নতুন প্রধানমন্ত্রী হিসেবে বিল ইংলিশকে নিয়োগ দিল।
ন্যাশনাল পার্টির ককাসের এক বৈঠকের পর বিল ইংলিশের নিয়োগের বিষয়টি নিশ্চিত করা হয়। আর সামাজিক গৃহায়ণমন্ত্রী পলা বেনেটকে (Paula Bennett) উপপ্রধানমন্ত্রী করা হয়েছে।
বিল ইংলিশের সোমবার আনুষ্ঠানিকভাবে দায়িত্ব নেওয়ার কথা।
টুইটারে দেওয়া প্রতিক্রিয়ায় বিল ইংলিশ বলেছেন, প্রধানমন্ত্রী নির্বাচিত হতে পেরে তিনি উৎফুল্ল ও বিনয়ী।
আরও পড়ুন:নিউজিল্যান্ডের প্রধানমন্ত্রী জন কির পদত্যাগ
