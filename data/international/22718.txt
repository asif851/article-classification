
সরকারবিরোধী প্রতিবাদের খবর ফেসবুকে লাইভ করার সময় এক সাংবাদিককে গুলি করে হত্যা করা হয়েছে। নিকারাগুয়ার দক্ষিণাঞ্চলের ব্লুফিল্ডস শহরে গত শুক্রবার এ ঘটনা ঘটে। তবে কে বা কারা এই গুলি চালিয়েছে, তা শনাক্ত করা যায়নি। নিহত ওই সাংবাদিকের নাম অ্যাঞ্জেল গাহোনা।
রোববার বিবিসির প্রতিবেদনে বলা হয়, পেনশন-সুবিধা পরিবর্তন ইস্যুতে ক্যারিবীয় উপকূলে আন্দোলনে ক্ষয়ক্ষতির ওপর ফেসবুক লাইভ করছিলেন অ্যাঞ্জেল গাহোনা। তখন বুকে হঠাৎ একটি গুলি লাগে। ভিডিও ফুটেজে সঙ্গে সঙ্গে তাঁকে রক্তাক্ত অবস্থায় মাটিতে লুটিয়ে পড়তে দেখা যায়। পরে তাঁর মৃত্যু হয়।
গত বুধবার কর্মচারী ও নিয়োগকর্তার জন্য সার্বিক পেনশন-সুবিধা ৫ শতাংশ কমানোর অনুমোদন দিয়েছে দেশটির প্রেসিডেন্ট ড্যানিয়েল ওর্তেগা। এর বিরুদ্ধে দেশটির জনগণ প্রতিবাদে রাস্তায় নেমে আন্দোলন করে। এ ঘটনার প্রতিবাদে সম্প্রতি কয়েক দিনে নিহত হয়েছেন ১০ জন। পেনশন-সুবিধা পরিবর্তন ইস্যুতে আন্দোলনকারী নেতাদের সঙ্গে প্রেসিডেন্ট ওর্তেগা আলোচনার প্রস্তাব দেন। তবে নেতারা সেই প্রস্তাব প্রত্যাখ্যান করে আন্দোলন করে যাচ্ছেন।
আন্দোলনকারীরা সরকারের পেনশন সুবিধা কমানোর বিরুদ্ধে প্রতিবাদ জানিয়ে সরকারি ভবন ভাঙচুর ও অগ্নিসংযোগ চালিয়েছে। পরিস্থিতি সামাল দিতে সরকার বেশ কিছু শহরে মোতায়েন করেছে নিরাপত্তা বাহিনীর সদস্যদের।
২০০৭ সালে দায়িত্ব নেওয়ার পর প্রেসিডেন্ট ড্যানিয়েল ওর্তেগা সরকারের জন্য এ ঘটনা সবচেয়ে বড় চ্যালেঞ্জ দাঁড়িয়েছে। নতুন পেনশন নীতি আগামী ১ জুলাইয়ের আগে কার্যকর হবে না বলে জানিয়েছেন প্রেসিডেন্ট।
আন্দোলনকারীরা এ সহিংসতার জন্য পুলিশ ও সরকার সমর্থকদের দায়ী করেছেন। মানবাধিকার সংস্থা অ্যামনেস্টি ইন্টারন্যাশনাল বলছে, কর্তৃপক্ষ ভিন্নমত পোষণ করা ব্যক্তিদের ভয়ংকরভাবে দমন করার চেষ্টা অব্যাহত রেখেছে।
পোপ ফ্রান্সিস সহিংসতা বন্ধ করে সবাইকে শান্তিপূর্ণভাবে সমস্যা সমাধানের আহ্বান জানিয়েছেন।
