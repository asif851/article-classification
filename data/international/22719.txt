
ইউক্রেনে বড় একটি অস্ত্রের গুদামে প্রচণ্ড বিস্ফোরণ ঘটেছে। গতকাল বৃহস্পতিবারের এ ঘটনায় কেউ হতাহত না হলেও বিস্ফোরণের পর এলাকা থেকে প্রায় ২০ হাজার মানুষকে নিরাপদ স্থানে সরিয়ে নেওয়া হয়। দেশটির পূর্বাঞ্চলে খারকিভ এলাকার কাছে বালাকলিয়ায় সামরিক ঘাঁটির ওই অস্ত্রের গুদামে ঘটনাটি ঘটে।ইউক্রেন সরকার বলেছে, বিস্ফোরণের এ ঘটনাটি অন্তর্ঘাতমূলক। সেনাবাহিনীও বলেছে, অজ্ঞাত কোনো ব্যক্তি এই অন্তর্ঘাতমূলক ঘটনাটি ঘটিয়েছে। ওই গুদামে অন্তত ১ লাখ ৩৮ হাজার টন গোলাবারুদ মজুত ছিল। এর মধ্যে ট্যাংকের গোলাবারুদই বেশি। এ ছাড়া ক্ষেপণাস্ত্রও ছিল।ইউক্রেনের প্রধান সামরিক প্রসিকিউটর আনাতোলি মায়োশাস সামাজিক যোগাযোগের মাধ্যম ফেসবুকে লিখেছেন, প্রাথমিক তথ্য অনুযায়ী, অন্তর্ঘাতমূলক কর্মকাণ্ডের কারণে গত রাত ২টা ৪৬ মিনিটে বিস্ফোরণের ঘটনাটি ঘটে।ইউক্রেনের সেনাবাহিনী রাশিয়াপন্থী বিচ্ছিন্নতাবাদীদের সঙ্গে দেশের পূর্বাঞ্চলে যে জায়গায় লড়াই করছে, সেখান থেকে ঘটনাস্থল বালাকলিয়া ১০ কিলোমিটার দূরে।সেনাবাহিনী জানিয়েছে, ঘটনার পরপরই উদ্ধারকারী দলের সদস্যরা বালাকলিয়া শহর এবং সামরিক ঘাঁটির আশপাশের গ্রামগুলো থেকে বাসিন্দাদের সরিয়ে নিতে শুরু করে।সামরিক বাহিনীর মুখপাত্র ওলেকসান্দার মোতুজেনিক বলেন, এ ঘটনায় অন্য সামরিক ঘাঁটিগুলোয় নিরাপত্তাব্যবস্থা জোরদার করা হয়েছে।
