
পশ্চিমবঙ্গের পশ্চিম মেদিনীপুরের জঙ্গল মহলের লালগড় রেঞ্জের লক্ষণপুরে একটি বাঘকে ঘিরে গোটা এলাকায় আতঙ্ক ছড়িয়েছে। বাঘটিকে এখনো ধরতে পারেনি বনদপ্তরের কর্মীরা। প্রতিদিনই বাঘ ধরার জন্য অভিযান চালালেও হদিস পাচ্ছে না বাঘের। এতে গ্রামবাসী জঙ্গলে কাঠ কুড়োতে যেতে সাহস পাচ্ছে না।
শালবনি থানার লক্ষণপুরের জঙ্গলে শুক্রবার বনদপ্তর পেয়েছে বাঘের পায়ের ছাপ। গত বুধবার আবার এই রেঞ্জের মেলখেরিয়া-মধুপুরের জঙ্গলে পেয়েছে বাঘের মল। ফলে বনদপ্তর মোটামুটি নিশ্চিত হয়েছে, এই লালগড় রেঞ্জেই রয়েছে বাঘ।
বনদপ্তর এটা নিশ্চিত হয়েই গত ৩ মার্চ মেলখেরিয়া ও মধুপুরের জঙ্গলে বাঘ ধরার জন্য তিনটি খাঁচা পেতেছিল। তিনটি খাঁচার মধ্যেই দেওয়া হয়েছিল ছাগল। কিন্তু তিন সপ্তাহ কেটে গেলেও ওই তিনটি খাঁচায় ধরা দেয়নি বাঘ। ছাগলের টোপও গেলেনি বাঘ।
এই জঙ্গলে বাঘের মল এবং মলের সঙ্গে বন্য শূকরের লোম পাওয়ায় বন দপ্তর মনে করছে, বাঘ এখন বন্য সাদা শূকরের মাংসে আকৃষ্ট হয়েছে। ছাগলের প্রতি মোহ হারিয়েছে। এই ভেবে বন দপ্তর গত বৃহস্পতিবার ওই তিনটি খাঁচায় দিয়েছে তিনটি সাদা শূকর। গতকাল শুক্রবার পর্যন্ত ওই শূকর খেতে বাঘ আসেনি বলে বন দপ্তর জানিয়েছে। এক বন কর্মকর্তা বলেছেন, বাঘের মর্জি বুঝে টোপ বদলানো হয়েছে।
