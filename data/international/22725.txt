
পাকিস্তানের সেনা আদালতে দেওয়া কুলভূষণ যাদবের মৃত্যুদণ্ডাদেশ অবিলম্বে বাতিল করা হোক—আন্তর্জাতিক আদালতে এমনই আরজি জানিয়েছে ভারত। এই রায় এখনই স্থগিত করা না হলে আন্তর্জাতিক আদালতে শুনানি শেষ হওয়ার আগেই সাবেক ওই ভারতীয় নৌসেনা কর্মকর্তার মৃত্যুদণ্ডাদেশ কার্যকর করে দেবে পাকিস্তান—নেদারল্যান্ডসের হেগে জাতিসংঘের সর্বোচ্চ আদালতে এমন আশঙ্কাই প্রকাশ করেছেন ভারতের প্রতিনিধিরা।
গুপ্তচরবৃত্তি ও অন্তর্ঘাতমূলক কর্মকাণ্ডের অভিযোগে পাকিস্তানের একটি সামরিক আদালত ভারতের নাগরিক কুলভূষণ যাদবকে (৪৬) মৃত্যুদণ্ডাদেশ দেন।
গতকাল সোমবার আন্তর্জাতিক আদালতে যাদবের মামলার শুনানি শুরু হয়। সেখানে জোরালো ভাষায় ভারতের অবস্থান তুলে ধরেন প্রতিনিধিরা। ভারতের পক্ষে মুখ্য আইনজীবী হরিশ সালভে বলেন, পরিস্থিতি অত্যন্ত আপৎকালীন, সে কারণেই এত দ্রুত মামলাটি নিয়ে আন্তর্জাতিক আদালতের দ্বারস্থ হতে হয়েছে ভারতকে।
ভারতীয় পররাষ্ট্র মন্ত্রণালয়ের যুগ্ম সচিব দীপক মিত্তাল আন্তর্জাতিক আদালতে বলেন, ‘যাদবকে উপযুক্ত আইনি সহায়তা পেতে দেওয়া হয়নি। ভারতীয় দূতাবাসের সঙ্গে যোগাযোগ স্থাপনের অধিকার থেকেও কুলভূষণ যাদবকে বঞ্চিত করা হয়েছে।’ আন্তর্জাতিক আদালতে শুনানি শেষ হওয়ার আগেই পাকিস্তান তাঁকে ফাঁসি দিয়ে দিতে পারে—এমন আশঙ্কা করছেন তিনি।
আদালতে হরিশ সালভে পাকিস্তানকে সতর্কবার্তা দিয়ে বলেন, আন্তর্জাতিক আদালতের শুনানি চলার সময়ে যদি পাকিস্তান কুলভূষণ যাদবের মৃত্যুদণ্ড কার্যকর করে, তাহলে তা ভিয়েনা কনভেনশনের শর্ত লঙ্ঘন করবে।
গত বছর কুলভূষণ যাদব পাকিস্তানি বাহিনীর হাতে গ্রেপ্তার হওয়ার পর থেকে এ পর্যন্ত ১৬ বার তাঁর সঙ্গে দেখা করতে চেয়েছে পাকিস্তানে ভারতীয় দূতাবাস। কিন্তু সেই আবেদন ১৬ বারই প্রত্যাখ্যান করেছে পাকিস্তান। অন্য দেশের নাগরিককে বিচারাধীন অবস্থাতে তাঁর নিজের দেশের দূতাবাসের সঙ্গে যোগাযোগ করতে না দিয়ে পাকিস্তান ইতিমধ্যেই ভিয়েনা কনভেনশন লঙ্ঘন করেছে। তাই আন্তর্জাতিক আইন আবার লঙ্ঘন করে কুলভূষণকে যেকোনো সময় ফাঁসিতে ঝোলানো হতে পারে, এমন আশঙ্কা নয়াদিল্লির।
এদিকে এ বিষয়ে প্রথম মুখ খুলেছে যুক্তরাষ্ট্র। গতকাল ভারত ও পাকিস্তানকে ‘সরাসরি সংলাপে’ যাওয়ার আহ্বান জানিয়েছে দেশটি। যুক্তরাষ্ট্রের পররাষ্ট্র মন্ত্রণালয়ের মুখপাত্র গণমাধ্যমে এক বিবৃতিতে বলেন, ‘আমরা বিশ্বাস করি, ভারত ও পাকিস্তান দুটি দেশই নিজেদের মধ্যে বাস্তব সহযোগিতার মাধ্যমে উপকৃত হবে।’
২০১৬ সালে বেলুচিস্তানের মাশকেল এলাকা থেকে গোয়েন্দারা কুলভূষণ যাদবকে বন্দী করেন বলে দাবি করে পাকিস্তান। তখন থেকে পাকিস্তানের কারাগারে বন্দী তিনি। তিনি ভারতীয় গুপ্তচর বলে পাকিস্তানের অভিযোগ। বেলুচিস্তান ও করাচিতে কুলভূষণ নাশকতা ছড়িয়েছিলেন বলে পাকিস্তানের সেনাবাহিনীর দাবি। চলতি বছরের এপ্রিলে এই অভিযোগের ভিত্তিতে পাকিস্তানের সেনা আদালত তাঁর মৃত্যুদণ্ডের নির্দেশ দেন। কুলভূষণ যাদবের মৃত্যুদণ্ডাদেশ রায়ের বিরুদ্ধে ৮ মে আন্তর্জাতিক আদালতে আবেদন জানায় ভারত। পরের দিনই পাকিস্তানের সামরিক আদালতের নির্দেশের ওপর স্থগিতাদেশ দেন হেগের আদালত। আদালতে ভারতের পক্ষ থেকে বলা হয়, সাবেক ওই ভারতীয় নৌসেনা কর্মকর্তার ইরানে একটি ব্যবসা রয়েছে। বেলুচিস্তান থেকে নয়, ইরান থেকেই তাঁকে অপহরণ করেছে পাকিস্তানি সেনারা। তাঁকে মিথ্যা অভিযোগে ফাঁসানো হয়েছে বলে ভারতের দাবি।
তথ্যসূত্র: এনডিটিভি অনলাইন ও ফাইন্যান্সিয়াল এক্সপ্রেস ইন্ডিয়া অনলাইন
