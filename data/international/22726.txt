
গ্রিসের একটি উপকূলে নৌকাডুবিতে পাঁচ শিশুসহ ১৬ জন নিহত হয়েছেন। গ্রিসের কোস্টগার্ডের বরাত দিয়ে রয়টার্সের এক প্রতিবেদনে এমনটি বলা হয়েছে। গতকাল শনিবার তুরস্ক সীমান্তে গ্রিসের আগাথোনিসি দ্বীপের কাছে এই নৌকাডুবির ঘটনা ঘটে। নৌকাটিতে মোট ২২ জন আরোহী ছিল বলে জানা গেছে। তবে তাঁরা ঠিক কোন দেশের নাগরিক তা নিশ্চিত হওয়া যায়নি। গ্রিক কোস্টগার্ড জীবিতদের উদ্ধারে চেষ্টা চালিয়ে যাচ্ছে বলে কর্তৃপক্ষ জানায়। 
২০১৫ থেকে এ পর্যন্ত প্রায় একশর বেশি অভিবাসী নৌকাডুবিতে নিহত হয়েছেন বলে গ্রিসের অভিবাসন মন্ত্রী দিমিত্রি ভিতসাস এক সংবাদ বিজ্ঞপ্তিতে বলেন। গত এক মাসে গ্রিসে এটাই সবচেয়ে বড় অভিবাসী নিহতের ঘটনা। এসব অভিবাসীদের বেশির ভাগই তুরস্ক থেকে আসা। দিমিত্রি ভিতসাস বলেন, ‘আগিয়ান সাগরে শিশুদের এভাবে ডুবে যাওয়া আমরা সহ্য করব না। এর একটা সুষ্ঠু সমাধান দরকার। শরণার্থী এবং অভিবাসীদের গ্রিসে আসার জন্য নিরাপদ রাস্তা ব্যবহার করতে হবে। এতে করে মানবপাচার বন্ধ হবে অনেকটা।’ অন্য এক ঘটনায় গ্রিসের উত্তরাঞ্চলে গ্রিস পুলিশের অবৈধ অভিবাসীদের গাড়ি তাড়া করার সময় আরও দুজন নিহত এবং সাতজন আহত হয়েছেন বলে গ্রিস পুলিশ জানায়।  ২০১৬ সালে ঝুঁকিপূর্ণ অভিবাসন ঠেকাতে ইউরোপিয়ান ইউনিয়নের সঙ্গে তুরস্কের একটি চুক্তি হয়। চুক্তিতে বলা হয় অবৈধভাবে গ্রিসে প্রবেশ করাদের তুরস্ক ফিরিয়ে নিতে হবে। যদি না তাঁরা আশ্রয়ের যথাযথ কারণ দেখাতে পারেন।
