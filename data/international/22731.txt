
দিল্লির সর্বকনিষ্ঠ মুখ্যমন্ত্রী হিসেবে শপথ নিয়েছেন আম আদমি পার্টির (এএপি) প্রধান অরবিন্দ কেজরিওয়াল। আজ শনিবার রামলীলা ময়দানে ‘জনতার একজন’ হিসেবে শপথ নেন তিনি।টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, স্থানীয় সময় বেলা ১১টা ৩৭ মিনিটে ঐতিহাসিক রামলীলা ময়দানের জনসমুদ্রে উপস্থিত হন কেজরিওয়াল। ১১টা ৫৮ মিনিটে দিল্লির সপ্তম মুখ্যমন্ত্রী হিসেবে শপথ নেন তিনি। দুপুর ১২টা ১৪ মিনিটে দলটির ছয় মন্ত্রী শপথ নেন।১২টা ১৫ মিনিটে জনতার উদ্দেশে ভাষণ দেওয়া শুরু করেন দিল্লির নয়া মুখ্যমন্ত্রী কেজরিওয়াল। তিনি বলেন, ‘আজ দিল্লির প্রতিটি সাধারণ মানুষ মুখ্যমন্ত্রী হিসেবে শপথ নিলেন। আজ সাধারণ মানুষের জয় হলো।’কেজরিওয়াল বলেন, ‘সব সমস্যা সমাধানে আমাদের কাছে জাদুর কাঠি নেই। তবে আমি দৃঢ়ভাবে বিশ্বাস করি, সমস্যা সমাধানে আমরা এক হয়ে কাজ করতে পারি। কিছু লোক কোনোকিছু করতে পারে না। আমাদের ঐক্যবদ্ধ হওয়ার দরকার এবং একসঙ্গে লড়াই করা দরকার।’ এর আগে সাধারণ মানুষের মতো মেট্রোরেলে চড়ে রামলীলা ময়দানের উদ্দেশে রওনা দেন কেজরিওয়াল।
