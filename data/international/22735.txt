
ফ্রান্সের পার্লামেন্ট নির্বাচনের দ্বিতীয় দফায় গতকাল রোববার ভোট গ্রহণ অনুষ্ঠিত হয়েছে। প্রথম দফার তুলনায় এবার ভোট পড়েছে আরও কম।
ফরাসি কর্তৃপক্ষ জানিয়েছে, গতকাল স্থানীয় সময় বিকেল ৫টা পর্যন্ত ভোট পড়েছে মাত্র ৩৫ দশমিক ৩ শতাংশ। গত ১২ মে অনুষ্ঠিত প্রথম দফার ভোটে ভোটার উপস্থিতি ছিল ৪৮ দশমিক ৭ শতাংশ। আধুনিক ফ্রান্সের ইতিহাসে পার্লামেন্টে নির্বাচনে এত কম ভোট কোনো সময় পড়েনি।
রয়টার্স জানায়, ভোটার উপস্থিতি কম হওয়ার কারণ সম্পর্কে নিরাপত্তাকর্মী অ্যালেক্স মপয় বলেন, ‘মানুষ জানে, এ বিষয়টা এরই মধ্যে সম্পন্ন হয়ে যাওয়া একটি ব্যাপার।’
প্রথম দফার ওই নির্বাচনে সর্বাধিক ভোট পাওয়া প্রার্থীদের মধ্যে এবারের দফায় লড়াই চলছে। ফ্রান্সের নবনির্বাচিত প্রেসিডেন্ট এমানুয়েল মাখোঁ তাঁর দল ‘রেপুবলিক অঁ মার্শ’ ও তাদের সহযোগী দল ‘মুভমঁ দেমোক্রাত’ মিলে পার্লামেন্টের সর্বাধিক সংখ্যক আসন দখলে নিতে পারবে বলে আশা করছেন। এ প্রত্যাশা পূরণ হলে তিনি তাঁর সংস্কার পরিকল্পনাগুলো সহজেই বাস্তবায়ন করতে পারবেন।
৫৭৭ আসনের ফ্রান্সের পার্লামেন্টে একক সংখ্যাগরিষ্ঠতা পেতে একটি দলের প্রয়োজন ২৮৯ আসন। মাখোঁর দল ৪০০ থেকে ৪৪৫টি আসন পেতে পারে বলে ধারণা করা হচ্ছে।
