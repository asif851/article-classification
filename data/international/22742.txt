
ফিলিপাইনে কানাডীয় জিম্মি জন রিডসডেলের শিরশ্ছেদ করেছে আইএস। এতে আইএসের হাতে জিম্মি আরও ২০ জনের পরিণতি নিয়ে আতঙ্ক দেখা দিয়েছে। ফিলিপাইনের প্রত্যন্ত অঞ্চলে তাঁদের জিম্মি করে রেখেছে আইএস।
যেকোনো উপায়ে জঙ্গিদের খুঁজে বের করা হবে বলে আজ মঙ্গলবার জানিয়েছে নিরাপত্তাকর্মীরা। গতকাল সোমবার ফিলিপাইনের জোলো এলাকায় সিটি হলের বাইরে আবর্জনার মধ্যে কানাডীয় ওই জিম্মির মাথা খুঁজে পাওয়া যায়। ফিলিপাইনের পুলিশ বলছে, মোটরসাইকেলে করে দুই ব্যক্তি এসে রিডসডেলের মাথা ফেলে দিতে যায়। এটি ম্যানিলা থেকে এক হাজার কিলোমিটার দূরে।
কানাডীয় প্রধানমন্ত্রী জাস্টিন ট্রুডো এবং দেশটির সরকারের পক্ষ থেকে জানানো হয়েছে, শিরশ্ছেদ করা জিম্মি জন রিডসডেল অবসরপ্রাপ্ত। সাত মাস আগে তিনি, আরও কয়েকজন কানাডীয় নাগরিক, নরওয়ে ও ফিলিপাইনের এক নারীকে জিম্মি করে জঙ্গিরা।
অটোয়ায় কানাডার প্রধানমন্ত্রী জাস্টিন ট্রুডো বলেন, ঠান্ডা মাথায় এই হত্যাকাণ্ড ঘটেছে।
অপহরণ করার ছয় সপ্তাহ পর জঙ্গিরা একটি ভিডিও প্রকাশ করে। সেখানে দেখা যায়, জঙ্গলের মধ্যে তাদের আটকে রাখা হয়েছে। তারা একেকজন বিদেশিদের মুক্তির জন্য ২ কোটি ১০ লাখ ডলার মুক্তিপণ চায়। সম্প্রতি প্রকাশিত এক ভিডিওতে রিডসডেল আশঙ্কা প্রকাশ করে বলেন, বাকি পড়ে যাওয়া ৬৪ লাখ ডলার পরিশোধ করা না হলে ২৫ এপ্রিলের দিকে অপহরণকারীরা তাঁকে হত্যা করতে পারে। এই সময়ের মধ্যেই তাঁকে হত্যা করা হলো।
