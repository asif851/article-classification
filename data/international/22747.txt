
ভারতের জনপ্রিয় সংগীতশিল্পী ও কেন্দ্রীয় মন্ত্রী বাবুল সুপ্রিয় দ্বিতীয় বিয়ে করতে চলেছেন। আগামী ৯ আগস্ট বিয়ের দিন ঠিক হয়েছে। বিয়ে হবে রাজধানী নয়াদিল্লিতে।
বাবুল সুপ্রিয় পশ্চিমবঙ্গের বর্ধমান জেলার আসানসোল আসনে বিজেপির সাংসদ। তাঁর জন্ম পশ্চিমবঙ্গের হুগলির উত্তর পাড়ায়।
পশ্চিমবঙ্গের গণমাধ্যমগুলো বলছে, পাত্রী জেট এয়ারওয়েজের বিমানবালা রচনা শর্মা। থাকেন দিল্লিতে। বিমানে চড়তে গিয়ে রচনার সঙ্গে পরিচয় হয় বাবুল সুপ্রিয়র। প্রথম দেখাতেই রচনাকে ভালো লেগে যায় বাবুলের। এরপর তিনি রচনার ফোন নম্বর চেয়ে নেন। জমে যায় প্রেম। রচনার জন্ম কলকাতায় পাঞ্জাবি পরিবারে।
বাবুল সুপ্রিয় এর আগে ১৯৯৫ সালে রিয়াকে বিয়ে করেছিলেন। বাবুল-রিয়ার ১৪ বছর বয়সী একটি মেয়ে আছে। ২০০৬ সালে রিয়ার সঙ্গে বাবুলের বিবাহবিচ্ছেদ হয়।
বাবুল সুপ্রিয় তাঁর বিয়ের কথা প্রধানমন্ত্রী নরেন্দ্র মোদি এবং পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে জানিয়েছেন। বলেছেন, দিদির কাছ থেকে তিনি বিয়ের উপহার নিতে চান আসানসোলকে জেলা ঘোষণা।
