
কয়েক দিন আগেই গণমাধ্যমে খবর বেরোল, মার্কিন প্রেসিডেন্ট বারাক ওবামার ছোট মেয়ে সাশা কাজ করছে রেস্তোরাঁয়। আবারও গণমাধ্যমে খবর, এবার বিশ্বের ক্ষমতাধর রাষ্ট্র যুক্তরাষ্ট্রের প্রেসিডেন্টের বড় মেয়ে মালিয়াকে নিয়ে। এই খবরে বারাক ওবামা হয়তো একটু বিব্রতবোধ করতেই পারেন। কারণ, ডিজে পার্টিতে গিয়ে বন্ধুদের সঙ্গে মালিয়ার ধূমপানের ছবি।ব্রিটেনের দ্য টেলিগ্রাফের খবরে বলা হয়েছে, মার্কিন প্রেসিডেন্টের ১৮ বছর বয়সী মেয়ে মালিয়ার ওই ছবি ইন্টারনেটে ভাইরাল হয়েছে। ছবি ও ভিডিওতে দেখা যাচ্ছে, বন্ধুদের সঙ্গে পার্টিতে গিয়েছিলেন মালিয়া। সেখানে ‘গাঁজা’ খেয়ে নেচে-গেয়ে মাস্তি করছেন। সামাজিক যোগাযোগের মাধ্যমে সেই ছবি এবং ভিডিও ছড়িয়ে পড়তেই তা হয়ে যায় ভাইরাল। ভিডিওতে দেখা যাচ্ছে, ধূমপান করছেন মালিয়া। অনেকের দাবি, মালিয়া সেই সময় গাঁজায় বুঁদ হয়েছিলেন।গত বুধবার বন্ধুদের সঙ্গে ইলিনয় অঙ্গরাজ্যের শিকাগোতে লোল্লাপালোজা সংগীত উৎসবে গিয়েছিলেন মালিয়া। যেখানকার একটি ভিডিওতে ধূমপানরত অবস্থায় ধরা পড়েন মালিয়া। সেখানে গিয়েই বন্ধু-বান্ধবদের সঙ্গে নাচে মেতে ওঠেন তিনি। একটি ভিডিওতে দেখা যায়, জনপ্রিয় মিউজিকের তালে তালে নাচছেন মালিয়া। সামাজিক যোগাযোগের মাধ্যমে ছড়িয়ে পড়া নয় সেকেন্ডের এক ভিডিওতে দেখা যায়, এক তরুণী নাচছেন এবং এর ঠিক পেছনেই বারাক ওবামার মেয়েকে ধূমপান করতে দেখা যাচ্ছে। রাডার নামের একটি অনলাইন ওই ছবি প্রকাশ করে। 
ওয়েবসাইটটির কাছে এক প্রত্যক্ষদর্শী দাবি করেছেন, তিনি ওই সময় বাতাসে গাঁজার গন্ধ পেয়েছেন।
গাঁজা সেবন ইলিনয় অঙ্গরাজ্যে অপরাধ হিসেবে গণ্য হয় না। এখানে ১০ গ্রাম পর্যন্ত মাদক বহনের ও ব্যবহারের অনুমতি আছে। গত মাসে ডেমোক্রেটিক পার্টির কনভেনশনে, সাশা ও মালিয়ার মা মিশেল ওবামা বলেছিলেন, দুই বোনকে স্বাভাবিক একটি জীবন দিতে চান। এরপরই লোল্লাপালোজা সংগীত উৎসবে গিয়ে মালিয়ার ছবি ভাইরাল হলো।মালিয়া ২০১৭ সালে হার্ভার্ড বিশ্ববিদ্যালয়ে পড়াশোনা শুরু করবেন।মালিয়ার ওই ছবি সামাজিক যোগাযোগের মাধ্যমে ছড়িয়ে পড়তেই ওঠে ঝড়। সমালোচনা-পাল্টা সমালোচনায় সরগরম টুইটারসহ সামাজিক যোগাযোগের অপর মাধ্যমগুলো। অনেকে এটা নেতিবাচক হিসেবে দেখলেও, অনেকেই আবার এতে দোষের কিছুই দেখতে পাননি।
আরও পড়ুন: 
প্রেসিডেন্ট কন্যা ‘কাজ’ করছে রেস্তোরাঁয়!
