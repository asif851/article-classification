
সুপার শপে গেছেন বাজার করতে। ঘুরতে ঘুরতে হিমায়িত খাবারের দিকে গেলেন, ফ্রিজ খুলে হাত দিতেই দেখলেন মস্ত বড় এক অজগর কুণ্ডলী পাকিয়ে বসে আছে। কী মনে হবে, আত্মারাম খাঁচাছাড়া হয়ে যাওয়ার উপক্রম তো! এমনই মনে হয়েছিল দক্ষিণ আফ্রিকার কেপটাউনের একটি সুপার শপে বাজার করতে যাওয়া এক নারীর। ভাগ্যগুণে বেঁচেও গেছেন তিনি।এনডিটিভি অনলাইনের প্রতিবেদনে বলা হয়, কেপটাউনের স্পার স্টোর নামে একটি সুপার শপের ফ্রিজ থেকে ১২ ফুট লম্বা ‘আফ্রিকান রক পাইথন’ প্রজাতির ওই অজগরটি উদ্ধার করা হয়।প্রতিবেদনে বলা হয়, এক নারী ওই সুপার শপে হিমায়িত খাবার কিনতে গিয়েছিলেন। দই নেওয়ার জন্য ফ্রিজ খুলে হাত দিতেই দেখেন দই রাখার জায়গায় ঘাপটি মেরে বসে আছে ১২ ফুট লম্বা অজগর। দেখেই ‘সাপ সাপ’ বলে চিৎকার করতে থাকেন তিনি। কিন্তু ফ্রিজের ভেতর অজগরটি ঘুমন্ত অবস্থায় থাকায় সৌভাগ্যক্রমে বেঁচে গেছেন ওই নারী।প্রতিবেদনে বলা হয়, এ ঘটনার পর স্থানীয় সাপুড়েদের খবর দেওয়া হয়। তাঁরা ঘটনাস্থলে গিয়ে ফ্রিজ থেকে অজগরটি উদ্ধার করেন। পরে সেটিকে ন্যাশনাল পার্কে ছেড়ে দেওয়া হয়।স্পার স্টোরের ব্যবস্থাপক মার্টি এসনোফ বলেন, ‘অজগরটি ভবনের ছাদ বা পানিনিষ্কাশনের নালা দিয়ে স্টোরে ঢুকেছে বলে মনে হচ্ছে। পরে ফ্রিজের ভেতর আরাম পেয়ে সে ঘুমিয়ে পড়ে। স্টোরের পেছনে ঝোপঝাড়ে অসংখ্য সাপ রয়েছে। আমরা ক্রেতাদের বলছি, ভয় পাওয়ার কারণ নেই। এখন স্টোর নিরাপদ, সে ব্যাপারেও আশ্বস্ত করছি।’আফ্রিকান রক পাইথন প্রজাতির অজগর বিষধর নয়। তবে শিকার মনে করলে এ অজগর কাউকে পিষে মারার পর গিলে ফেলতে পারে।
