
যুক্তরাষ্ট্রের ক্যালিফোর্নিয়ায় গত বুধবার হামলা ছিল ‘সন্ত্রাসমূলক কাজ’। দেশটির তদন্ত সংস্থা এফবিআই বলছে, তথ্যপ্রমাণ থেকে আভাস পাওয়া গেছে যে হামলাকারী দম্পতি উগ্রপন্থী ছিলেন। এমনকি তাঁদের একজন জঙ্গি দল আইএসের এক নেতাকে সমর্থন করে সামাজিক যোগাযোগের মাধ্যম ফেসবুকে একটি পোস্ট দিয়েছিলেন।বিবিসির খবরে জানা যায়, এফবিআইয়ের পরিচালক জেমস কমি বলেন, প্রাথমিক তদন্তে তাঁরা আভাস পেয়েছেন যে হামলার পেছনে আন্তর্জাতিক সন্ত্রাসী চক্রের উসকানি রয়েছে। তবে সরাসরি কোনো আন্তর্জাতিক সন্ত্রাসী চক্র এ হামলায় জড়িত কি না, এ ব্যাপারে নিশ্চিত হওয়া যায়নি।এফবিআইয়ের মুখপাত্র ডেভিড বোডিচ গতকাল বলেন, হামলাকারী তাশফিন মালিক সামাজিক যোগাযোগের মাধ্যম ফেসবুকে আইএস নেতা আবু বকর আল বাগদাদিকে ভিন্ন নামে সমর্থন করে একটি পোস্ট দিয়েছিলেন। তবে পরে তা সরিয়ে ফেলা হয়।হামলায় নিহত সৈয়দ রিজওয়ান ফারুকের পারিবারিক আইনজীবী শুক্রবার বলেন, ফারুক খুব একটা মিশুক ছিলেন না। তাঁর অল্প কয়েক জন বন্ধু ছিল। ফারুকের সহকর্মীরা লম্বা দাড়ির জন্য তাঁকে নিয়ে বিদ্রূপ করতেন।এফবিআইয়ের মুখপাত্র আরও জানান, হামলাস্থলের কাছে পড়ে থাকা দুটি মুঠোফোন থেকে তথ্য উদ্ধারের চেষ্টা চলছে।
আরও জানতে পড়ুন ..কেমন মানুষ ছিলেন তাঁরা
