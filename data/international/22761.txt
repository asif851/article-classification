
সাদামাটা জীবনযাপনের জন্য এমনিতে পরিচিত নেপালের প্রধানমন্ত্রী সুশীল কৈরালা। তাই বলে তাঁর কোনো সম্পদ থাকবে না? তাঁর কোনো বাড়ি নেই, জমি নেই, গাড়ি নেই, কোনো কোম্পানিতে বিনিয়োগ নেই! আছে শুধু দুটি মুঠোফোন।প্রধানমন্ত্রীর মুখ্য সচিব বসন্ত গৌতম গত শনিবার এমন তথ্যই জানান। তাঁর সম্পদ বিবরণী পূরণ করতে গিয়ে কর্মকর্তারা পড়েছেন ভীষণ বিপদে। ব্যক্তিগত তথ্য দিয়ে বাকি ঘরগুলো ফাঁকা রাখতে হচ্ছে। কারণ প্রধানমন্ত্রীর যে আর কোনো সম্পদ নেই!বসন্ত গৌতম আরও জানান, ৭৫ বছর বয়সী অবিবাহিত কৈরালার কোনো সোনাদানা কিংবা রুপা নেই। তাঁর নামে অন্য কোনো সম্পদও নেই।বসন্ত গৌতম বলেন, ‘এই মুঠোফোন দুটিকে প্রধানমন্ত্রীর সম্পদ হিসেবে আমরা উল্লেখ করতে পারছি না। এ কারণে সম্পদের বিবরণী কীভাবে পূরণ করব, তা নিয়ে আমরা চিন্তিত।’ ওই কর্মকর্তা জানান, এমন পরিস্থিতিতে কোনো ধরনের সম্পদ উল্লেখ না করেই প্রধানমন্ত্রীর সম্পদের বিবরণী জমা দেবেন তাঁরা। বিবরণীতে কেবল প্রধানমন্ত্রীর ব্যক্তিগত তথ্য থাকবে।গত মাসে নেপালের প্রধানমন্ত্রী হিসেবে দায়িত্ব নেন কৈরালা। প্রধানমন্ত্রীর বাসভবনে ওঠার আগে কাঠমান্ডুর উপকণ্ঠে একটি ভাড়া বাসায় থাকতেন তিনি। দলের প্রেসিডেন্টের জন্য নেপালি কংগ্রেস ওই বাসাটি ভাড়া করেছিল। কৈরালা প্রধানমন্ত্রীর দায়িত্ব গ্রহণের পরও সাদামাটাভাবে জীবন যাপনই করছেন।নেপালের সাবেক প্রধানমন্ত্রীরা কৈরালার ঠিক উল্টো জীবন যাপন করতেন। এমনকি বিপ্লবী কমিউনিস্ট পার্টি ইউসিপিএ-মাওবাদী প্রধানমন্ত্রীও অনেক বিলাসী জীবন যাপন করতেন। পিটিআই।
