

এ বছরের মিস ইউনিভার্স হয়েছেন ফিলিপাইনের পিয়া আলোনজো ওয়ারৎ্জব্যাচ। তবে ভুলক্রমে মিস ইউনিভার্স হিসেবে প্রথম নাম ঘোষণা করা হয়েছিল মিস কলম্বিয়া আরিআন্দা গুতিয়েরজার নাম। এ ঘটনা রীতিমতো এক নাটকের জন্ম দেয়। আজ সোমবার এএফপির এক প্রতিবেদনে এ তথ্য জানানো হয়।
গতকাল রোববার যুক্তরাষ্ট্রের লাস ভেগাসে ওই অনুষ্ঠানের উপস্থাপনা করেন কৌতুকাভিনেতা স্টিভ হার্ভে। তিনি তাঁর হাতে থাকা কিউ কার্ড পড়তে গিয়ে ভুল করে বসেন এবং বিজয়ী হিসেবে আরিআন্দা গুতিয়েরজার নাম ঘোষণা করেন।শিরোপার অধিকারী হিসেবে নিজের নাম শুনে আরিআন্দা কান্নায় ভেঙে পড়েন। উপস্থিত দর্শকদের উদ্দেশে হাত নেড়ে অভিবাদনের জবাব দেন। তুমুল করতালির মধ্য দিয়ে তাঁর মাথায় পরিয়ে দেওয়া হয় বিজয়ীর মুকুট। এ সময় প্রতিদ্বন্দ্বীরা তাঁকে জড়িয়ে ধরে শুভেচ্ছা জানান। শিগগিরই উপস্থাপক হার্ভে তাঁর ওই ঘোষণার জন্য দুঃখ প্রকাশ করেন। তিনি বলেন, ‘আমি আপনাদের কাছে ক্ষমা চাই। প্রথম রানারআপ হয়েছেন মিস কলম্বিয়া। আর মিস ইউনিভার্স হয়েছেন মিস ফিলিপাইন।’এ ঘোষণা শোনার পর হতভম্ব হয়ে পড়েন মিস ফিলিপাইন ও মিস কলম্বিয়া দুজনই। পিয়া আলোনজো যেন নিজের কানকে বিশ্বাস করতে পারছিলেন না।হার্ভে বলেন, ‘এটি আমার ভুল। আমি এই ভুলের সব দায়িত্ব নিচ্ছি। কার্ডে আসলে এই নামটিই ছিল।’এ ঘোষণার পর মিস কলম্বিয়া আরিআন্দা গুতিয়েরজার মাথা থেকে মুকুট খুলে নিয়ে মিস ফিলিপাইনের মাথায় পরিয়ে দেওয়া হয়।অনুষ্ঠান শেষে পিয়া সাংবাদিকদের বলেন, ‘এ ঘটনার জন্য আমার খুব খারাপ লাগছে। আমি তাঁর (মিস কলম্বিয়া) কাছ থেকে মুকুট ফেরত নিতে চাইনি। তিনি ভবিষ্যতে যা কিছু করুন, এ জন্য আমার আমি শুভকামনা রইল।’
