
নাইজেরিয়ার রাজধানী আবুজায় গত শনিবার বসেছিল অন্য রকম এক মিলনমেলা। এ দিন জঙ্গিগোষ্ঠী বোকো হারামের হাতে দীর্ঘ বন্দিদশা থেকে মুক্তি পাওয়া ৮২ স্কুলছাত্রী তাদের পরিবারের কাছে ফিরে আসে। ভীষণ আবেগে সন্তানদের বুকে টেনে নেওয়ার মুহূর্তটি নাচে-গানে হয়ে ওঠে উৎসবমুখর।
তিন বছরের বেশি আগে অপহরণ করা চিবক শহরের প্রায় ৩০০ স্কুলছাত্রীর মধ্যে ৮২ জনকে ৬ মে মুক্তি দেয় বোকো হারাম। বন্দিবিনিময়ের সমঝোতার ভিত্তিতে বোকো হারামের পাঁচজন সদস্যকে ফেরত দেওয়ার মাধ্যমে ওই মেয়েদের ফিরিয়ে আনার ব্যবস্থা করা হয়।
সন্তানদের ফিরিয়ে নিয়ে যেতে স্কুলছাত্রীদের বাবা-মায়েরা রাতভর বাসযাত্রার পর রাজধানীতে পৌঁছান। সেখানে উপস্থিত মেয়েরা আগেই নাচ-গান শুরু করে দিয়েছিল। বাস থেকে নেমে সন্তানকে বুকে জড়িয়ে কান্নায় ভেঙে পড়েন অভিভাবকেরা। রীতিমতো আবেগময় পরিবেশের সৃষ্টি হয়।
বোকো হারাম জঙ্গিরা ২০১৪ সালের ১৪ এপ্রিল সন্ধ্যায় একটি সরকারি মাধ্যমিক বালিকা বিদ্যালয়ের ২৭৬ স্কুলছাত্রীকে অপহরণ করে। স্কুলছাত্রীরা এ সময় পরীক্ষার প্রস্তুতি নিচ্ছিল। তাদের মধ্যে অনেককে ধর্মান্তরিত করা ও জঙ্গি সদস্যদের সঙ্গে বিয়ে দেওয়ার খবরও পাওয়া গিয়েছিল। এক বোকো হারাম যোদ্ধাকে বিয়ে করা অন্তত একটি মেয়ে মুক্তির প্রস্তাবেও ফিরতে চায়নি বলে খবর প্রকাশিত হয়েছে।
অপহরণের কয়েক ঘণ্টা পর ৫৭ জন পালিয়ে ফিরে আসতে সক্ষম হলেও বাকি ২১৯ জন জঙ্গিদের কবলে থেকে যায়।
 
