
মার্কিন নেতৃত্বাধীন বিমান হামলা শুরু হওয়ার পাঁচ মাস পরও ইরাকে ইসলামিক স্টেট (আইএস) তাদের দখল করা এলাকার মাত্র ১ শতাংশ হারিয়েছে। গত শুক্রবার খোদ মার্কিন প্রতিরক্ষা দপ্তর পেন্টাগনই এ কথা জানিয়েছে। খবর এএফপির।পেন্টাগনের মুখপাত্র রিয়ার অ্যাডমিরাল জন কারবি সাংবাদিকদের বলেছেন, কুর্দি পেশমেরগা বাহিনী ও ইরাকের সেনারা আইএসের দখলে থাকা ৫৫ হাজার বর্গকিলোমিটার অঞ্চলের মাত্র ৭০০ বর্গকিলোমিটার পুনর্দখল করেছে। গত ৮ আগস্ট ইরাকে আন্তর্জাতিক বিমান হামলা শুরু হওয়ার পর আইএসের দখলমুক্ত হওয়া ভূখণ্ড মোট দখলে থাকা এলাকার ১ শতাংশের সামান্য বেশি।খুব সামান্য এলাকা আইএসের দখলমুক্ত হওয়ার কথা স্বীকার করলেও পেন্টাগনের মুখপাত্র কারবি বলেছেন, মার্কিন বিমান হামলা কট্টর সুন্নি সংগঠনটির তৎপরতা থমকে দিয়েছে। ফলে বাগদাদে সরকারি বাহিনী প্রশিক্ষণের জন্য সময় পাচ্ছে।কারবি বলেন, ‘আমি মনে করি, আমরা সবাই স্বীকার করি যে বর্তমানে আইএসের দখলে থাকা এলাকার তুলনায় দখলমুক্ত করা এলাকার পরিমাণ খুব কম। তবে মাত্র ছয়-সাত মাস হলো বিমান হামলা করছি।’সম্প্রতি ঘোষণা করা হয়, ইরাকি এবং কুর্দি সেনারা ৭০০ বর্গকিলোমিটার এলাকা আইএসের দখলমুক্ত করেছে।নাগরিক মুক্ত করার অঙ্গীকার জাপানের: মুক্তিপণ দেওয়ার সময়সীমা পার হওয়ার পর গতকাল শনিবার জাপান জানিয়েছে, আইএস জঙ্গিদের হাতে জিম্মি দুই জাপানিকে উদ্ধারের চেষ্টা তারা কখনোই ছেড়ে দেবে না।জাপানের উপপররাষ্ট্রমন্ত্রী ইয়াসুহিদে নাকায়ামা উদ্ধার-চেষ্টায় নেতৃত্ব দিচ্ছেন। তিনি সাংবাদিকদের বলেন, ‘আমরা তাঁদের দেশে ফিরিয়ে আনব। কখনোই প্রচেষ্টা ছেড়ে দেব না।’মুক্তিপণ দেওয়ার সময়সীমা পার হয়ে যাওয়ার পর ওই দুই জাপানি জীবিত রয়েছেন কি না, তা গতকাল পর্যন্ত অস্পষ্ট ছিল। জিম্মিকারী জঙ্গিরাও এ ব্যাপারে কোনো কথা বলেনি। এর আগে তারা ৭২ ঘণ্টার মধ্যে ২০ কোটি ডলার না পেলে ওই দুই জাপানিকে মেরে ফেলার হুমকি দেয়। গত শুক্রবার দুপুরে সময়সীমা পার হয়। জাপানের ফ্রিল্যান্স সাংবাদিক কেনজি গোতো স্বদেশি ঠিকাদার হারুনা ইউকাওয়াকে মুক্ত করতে যাওয়ার পর তাঁদের দুজনকেই আটকে রাখে আইএস।
