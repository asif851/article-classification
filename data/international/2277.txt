
বিশ বছরের মধ্যে সুইডেন এই প্রথম নাগরিকদের যৌনজীবন নিয়ে তিন বছর মেয়াদি সরকারি গবেষণা শুরু করেছে। দেশটির স্বাস্থ্যমন্ত্রী গ্যাব্রিয়েল উইকস্ট্রম জানিয়েছেন, যৌন স্বাস্থ্যনীতি শুধু সমস্যা নিয়ে নয়, এর আনন্দদায়ক দিক দ্বারাও পরিচালিত হওয়া উচিত।
ট্যাবলয়েড সংবাদপত্র ড্যাজেনস নাইহেতার পরিচালিত এক জরিপে উঠে এসেছে যে সুইডিশদের যৌন সম্পর্ক কমে যাচ্ছে। স্বাস্থ্যমন্ত্রী বলেছেন, বিষয়টি সত্যি কি না, তা খুঁজে বের করতে হবে। যদি তা–ই হয়, তবে কেন এমন হচ্ছে, নতুন গবেষণায় তার কারণ খুঁজে বের করা উচিত। এ ক্ষেত্রে মানসিক চাপ বা বিষণ্নতা একটি সমস্যা হতে পারে বলে জানান তিনি।
সুইডেনের জনস্বাস্থ্য সংস্থার মাধ্যমে এই গবেষণাটি পরিচালিত হবে এবং ২০১৯ সালের জুন মাস নাগাদ গবেষণার চূড়ান্ত প্রতিবেদন পাওয়া যাবে বলে আশা করা হচ্ছে। স্বাস্থ্যমন্ত্রী উইকস্ট্রম বলেন, ‘এটা পরস্পরবিরোধী মনে হয়—যখন আমাদের দৈনন্দিন জীবনের অনেক বিজ্ঞাপন এবং সামাজিক মাধ্যম থেকে শুরু করে সবকিছুতেই যৌনতা স্বীকৃত, তখনো এটি লজ্জায় ঢাকা...এমনকি এটা রাজনৈতিক বিতর্ক থেকেও অনুপস্থিত।’
স্বাস্থ্যমন্ত্রী উইকস্ট্রম বলেন, ইতিবাচক যৌন অভিজ্ঞতা বাদ দিয়ে যৌনরোগ, অবাঞ্ছিত গর্ভধারণ এবং ধর্ষণের মতো সমস্যাগুলোর ওপর জোর দিয়ে বিকৃত স্বাস্থ্যনীতির ঝুঁকি নেওয়া হয়েছিল। তাঁর প্রশ্ন, ‘যখন অনেকেই মা–বাবা, শিক্ষক এবং জ্যেষ্ঠদের সঙ্গে যৌন সম্পর্ক নিয়ে কথা বলতে অস্বস্তিকর অবস্থায় পড়েন, তখন আমরা কীভাবে এই মনোভাবের পরিবর্তন করতে পারি?’
