
ইয়েমেনের উত্তরাঞ্চলে সৌদি নেতৃত্বাধীন জোটের বিমান হামলায় ছয় শিশুসহ একই পরিবারের নয়জন নিহত হয়েছেন বলে স্থানীয় এক স্বাস্থ্য কর্মকর্তা নিশ্চিত করেছেন।
শুক্রবার ভোরে বিমান হামলায় আক্রান্ত হয় ইয়েমেনের সাদা শহরের দক্ষিণ-পশ্চিম প্রান্তদেশের তাহা আল-ধারাফির এক বাড়ি।
স্থানীয় স্বাস্থ্য বিভাগের কর্মকর্তা আবদেল-ইল্লাহ আল-আজ্জি বলেন, হামলায় বাড়িটি পুরোপুরি বিধ্বস্ত হয়ে যায়। এতে বাড়িটিতে থাকা ছয়টি শিশু ও তিন নারী নিহত হন। তাঁরা সবাই একই পরিবারের। এ সময় আরও তিনজন আহত হয়েছেন।
নাম না প্রকাশের শর্তে নিহত ব্যক্তিদের এক স্বজন বলেন, হামলাটি যখন হয় তখন পরিবারের সবাই ঘুমিয়ে ছিলেন। হামলার পরপরই উদ্ধারের জন্য এগিয়ে যান স্থানীয় লোকজন। কিন্তু মাথার ওপরে বিমান উড়তে থাকায় তাঁরা ভীতসন্ত্রস্ত হয়ে পড়েন।
এ ঘটনায় তাৎক্ষণিকভাবে সৌদি জোটের ভাষ্য পাওয়া যায়নি।
সৌদি নেতৃত্বাধীন আরব দেশগুলোর জোট ২০১৫ সালের মার্চ মাসে ইয়েমেন যুদ্ধে জড়ায়। এরপর থেকে হুতি বিদ্রোহীদের শক্ত ঘাঁটি বলে পরিচিত সাদা শহরে একের পর এক বিমান হামলা হয়েছে।
তবে আরব জোট বাহিনী বরাবরই বলে থাকে, তাদের হামলার লক্ষ্যবস্তু বেসামরিক নাগরিকেরা নয়।
