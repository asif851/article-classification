
‘আরব বসন্তের’ সূতিকাগার হিসেবে পরিচিত তিউনিশিয়ায় পার্লামেন্ট নির্বাচনে বিজয়ী হতে যাচ্ছে ধর্মনিরপেক্ষ দল নিদা তিউনিস। মধ্যপন্থী ইসলামি দল ইন্নাহাদা নির্বাচনে পরাজয় স্বীকার করে নিয়েছে। গত রোববার দেশটিতে বিপ্লব-পরবর্তী দ্বিতীয় পার্লামেন্ট নির্বাচনে ভোট গ্রহণ অনষ্ঠিত হয়। খবর রয়টার্স ও আল-জাজিরার।ইন্নাহাদার একজন কর্মকর্তা লোতফি জিতাউন গতকাল সোমবার রয়টার্সকে বলেন, ‘আমরা নির্বাচনের ফলাফল মেনে নিয়েছি এবং বিজয়ী নিদা তিউনিস দলকে অভিনন্দন জানাচ্ছি।’ যদিও তিনি ইন্নাহাদাকে নিয়ে ‘দেশের বৃহত্তর স্বার্থে’ জোট সরকার গঠনের জন্য নিদা তিউনিস দলের প্রতি আহ্বান জানান।চার বছর আগে তিউনিশিয়াতেই গণতন্ত্রের দাবিতে গণবিপ্লবের মাধ্যমে দীর্ঘদিনের স্বৈরশাসক বেন আলীর পতন ঘটে। এরপর সংস্কারের দাবিতে আরব বিশ্বের দিকে দিকে আন্দোলনের আগুন ছড়িয়ে পড়ে। প্রধান দলগুলোর নির্বাচনী পর্যবেক্ষকদের সূত্রে প্রাপ্ত খবরে বলা হচ্ছে, ২১৭ আসনের পার্লামেন্টে এখন পর্যন্ত নিদা তিউনিস পেয়েছে ৮৩ আসন। আর ইন্নাহাদা নিশ্চিত করতে পেরেছে ৬৮টি আসন। নির্বাচন কর্তৃপক্ষের গতকাল দিনের শেষ ভাগে প্রাথমিক ফলাফল প্রকাশ করার কথা। তবে চূড়ান্ত ফলাফল অবশ্যই ৩০ অক্টোবরের মধ্যে প্রকাশ করতে হবে।নিদা তিউনিসের একজন কর্মকর্তা বলেন, ‘প্রাথমিক ফলাফলে আমরা শীর্ষে এবং একটা স্বস্তির অবস্থানে আছি।’ বিপ্লবের পর দেশটিতে প্রথম নির্বাচন অনুষ্ঠিত হয় ২০০১ সালে। ওই নির্বাচনে ইন্নাহাদা বিজয়ী হলেও দুটি ধর্মনিরপেক্ষ দলের সমর্থন নিয়ে জোট সরকার গঠন করে।
