
যুক্তরাষ্ট্রে মুসলিমদের প্রবেশ সম্পূর্ণ নিষিদ্ধ করা হবে—ডোনাল্ড ট্রাম্পের এমন বক্তব্য তাঁর ওয়েবসাইট থেকে সরিয়ে নেওয়া হয়েছে। এখন সেই পাতায় ক্লিক করলে দেখা যায়, সেখানে ভোটারদের তাঁর নির্বাচনী প্রচারে তহবিল দানের জন্য উৎসাহিত করার কথা। আজ বৃহস্পতিবার যুক্তরাজ্যের দৈনিক ইনডিপেনডেন্টের খবরে এমনটা বলা হয়।২০১৫ সালের নভেম্বরে ফ্রান্সের প্যারিসে সন্ত্রাসী হামলার পর ট্রাম্প বলেছিলেন, ‘কী ঘটছে তা বুঝতে না পারা পর্যন্ত মুসলিমদের যুক্তরাষ্ট্রে প্রবেশে সাময়িক নিষেধাজ্ঞা থাকবে।’ এই বক্তব্যের কারণে তাঁকে ব্যাপক সমালোচনার মুখেও পড়তে হয়।ক্যালিফোর্নিয়ার স্যান বার্নার্দিনোতে মুসলিম দম্পতির রক্তক্ষয়ী বন্দুক হামলার পরও ট্রাম্প যুক্তরাষ্ট্রে মুসলিমদের প্রবেশ সম্পূর্ণ নিষিদ্ধ করার পক্ষে মত দেন।ট্রাম্প ও তাঁর সমর্থকেরা বারবারই এই নিষেধাজ্ঞার পক্ষে আত্মপক্ষ সমর্থন করে গেছেন। বলেছেন, ধর্মীয় কোনো বিভেদ নয়, বরং আমেরিকানদের ‘নিরাপত্তার’ স্বার্থে এমনটা করতে হবে।
নির্বাচনের দিন ৮ নভেম্বর মঙ্গলবার সকালেও ওয়েবসাইট পেজে তাঁর ওই ভাষণের ভিডিও ছিল। কিন্তু রাতে নির্বাচনে জয়ের আভাস পাওয়ার পরপরই তা আর পাওয়া যায়নি।  তবে ট্রাম্পের নির্বাচনী প্রচারের ওয়েবসাইট থেকে তথ্য সরিয়ে নেওয়ার ঘটনা এটাই প্রথম নয়। ট্রাম্পের স্ত্রী মেলানিয়া ‘বিশ্ববিদ্যালয় ডিগ্রি শেষ করেননি’, এমন তথ্য ছড়িয়ে পড়লে ওয়েবসাইট থেকে মেলানিয়ার জীবনবৃত্তান্তও মুছে ফেলা হয়। সেই পেজে এখন ক্লিক করলেই দেখা যাবে ট্রাম্পের গলফ কোর্সের তথ্য।
