
যুক্তরাষ্ট্রের সদ্য সাবেক প্রেসিডেন্ট বারাক ওবামা ২০০৯ সালে যখন হোয়াইট হাউসে আসেন, তাঁর ছোট মেয়ে সাশার বয়স তখন আট বছর। দুই মেয়াদে বাবা প্রেসিডেন্ট থাকায় আটটি বছর সাশার এখানেই কেটেছে। ১৬ বছরের কিশোরী হিসেবে গতকাল শুক্রবার যখন পরিবারের সঙ্গে হোয়াইট হাউস ছাড়ে সে, নিশ্চয়ই পেছনে ফেলে গেছে অনেক স্মৃতি!
সাশার শিশু থেকে কিশোরী হয়ে ওঠার গল্প হোয়াইট হাউস ছাড়া কোনোভাবেই লেখা যাবে না। তাই হোয়াইট হাউস ছেড়ে তার মন খারাপ হবে, সেটাই স্বাভাবিক। সেই ইঙ্গিতও খানিকটা মিলল সাশার মা সদ্য সাবেক ফার্স্ট লেডি মিশেল ওবামার পোস্ট করা একটি ছবি থেকে।
ফার্স্ট লেডি হিসেবে মিশেল এত দিন অফিশিয়াল টুইটার ব্যবহার করতেন। এখন সেটি ব্যবহার করছেন প্রেসিডেন্ট ডোনাল্ড ট্রাম্পের স্ত্রী মেলানিয়া ট্রাম্প। সাবেক হয়েই নিজের ব্যক্তিগত টুইটার ব্যবহার শুরু করেছেন মিশেল ওবামা। আর সেখানেই তিনি সাশার মন খারাপ হওয়া একটি ছবি পোস্ট করেছেন। একই ছবি তিনি তাঁর ইনস্টাগ্রামেও পোস্ট করেছেন।
ছবিতে দেখা গেছে, মন খারাপ থাকা সাশাকে সান্ত্বনা দিচ্ছেন মিশেল। তবে ছবিটি কবে তোলা, বিষয়টি উল্লেখ নেই। দেখে মনে হচ্ছে, হোয়াইট হাউসে ছবিটি পোস্ট করে টুইটারে মিশেল লিখেছেন, ‘অসাধারণ আটটি বছর কাটানোর পর এবার একটু বিরতি নেব। তবে যেসব বিষয় আমাদের ভাবায়, সেগুলো নিয়ে কাজ করতে আবার আপনাদের সামনে ফিরে আসব।’
ইনস্টাগ্রামে পোস্ট করা মিশেলের এই ছবিতে প্রথম আট ঘণ্টায় প্রায় ৮৫ হাজার অনুসারী লাইক দিয়েছেন। মন্তব্য করেছেন আড়াই হাজারেরও বেশি মানুষ। যেসব মন্তব্যের মূল বক্তব্য ছিল ‘ধন্যবাদ মিশেল। আপনি অনেক করেছেন। আপনি আমাদের প্রেরণা। জানি, আপনি ভালো কাজের সঙ্গে থাকবেন। আপনার পরিবারের জন্য শুভকামনা।’
ডোনাল্ড ট্রাম্পের অভিষেক অনুষ্ঠানের পরপরই ওবামা পরিবার ক্যালিফোর্নিয়ায় গেছে। সেখানে তারা কিছুদিন অবকাশ কাটাবে।
