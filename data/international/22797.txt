
মাত্র এক বছরে সাড়ে চার লাখ বিয়ের প্রস্তাব! শুনে মনে হতে পারে কোনো তারকা ‘পাত্র’ বা ‘পাত্রীকে’ এ প্রস্তাব দেওয়া হয়েছে। কিন্তু না, বিয়ের এ প্রস্তাব পেয়েছে গুগল অ্যাসিস্ট্যান্ট।
মোবাইল ফোন ও অ্যান্ড্রয়েড স্মার্টফোনে ব্যবহার করার এ সফটওয়্যারটি গত বছর উদ্বোধন করা হয়েছিল ভারতে।
গুগল হোম ও গুগল হোম মিনি স্মার্ট স্পিকারের উদ্বোধনী অনুষ্ঠান ছিল গতকাল বুধবার। সেখানে গুগলের প্রোডাক্ট ম্যানেজমেন্টের ভাইস প্রেসিডেন্ট ঋষি চন্দ্রন এ মজার খবরটি দেন। তিনি বলেন, ‘ভারতে গুগল অ্যাসিস্ট্যান্ট হিন্দি ও ইংরেজিতে প্রশ্ন করে। এটা দিন দিন ভারতের মানুষের কাছে জনপ্রিয় হচ্ছে। গুগলে এখন সার্চ বা খোঁজার চেয়ে মানুষ প্রশ্ন করছে বেশি।’গুগলে সার্চ করার কাজে সাহায্য করতে স্বতঃপ্রণোদিত হয়ে গুগল অ্যাসিস্ট্যান্ট জিজ্ঞেস করে, ‘হাই, হাউ ক্যান আই হেলপ ইউ?’ এরপরে প্রয়োজনীয় তথ্যের জন্য প্রশ্ন না করে অনেকেই রসিকতা করে বিয়ের প্রস্তাব দিয়ে বসে অনেকে। জানতে চায়, ‘ওকে গুগল, উইল ইউ ম্যারি মি?’
গুগলের ভারত ও দক্ষিণ-পূর্ব এশিয়ার ভাইস প্রেসিডেন্ট রাজন আনন্দান বলেন, ‘গুগলের ভয়েস ইনপুট এখন পুরো বিশ্বে ১১৯টি ভাষায় ১০ লাখ গ্রাহককে সেবা প্রদান করে যাচ্ছে। ভারতে এ ভয়েস ইনপুটের পরিসর দিন দিন বাড়ছে। ভারতে ব্যবহারকারীরা টাইপ করার চেয়ে ভয়েসের ওপর নির্ভরশীল হতে পছন্দ করছেন।’
