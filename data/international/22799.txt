
কিউবার বিপ্লবী নেতা ও সাবেক প্রেসিডেন্ট ফিদেল কাস্ত্রো বলেছেন, ‘আমি যুক্তরাষ্ট্রকে বিশ্বাস করি না। তাদের সঙ্গে কথাও বলিনি।’গতকাল সোমবার রাষ্ট্রীয় টেলিভিশনে পাঠ করা কাস্ত্রোর এক চিঠিতে এ কথা উল্লেখ করা হয়।আজ মঙ্গলবার এএফপির খবরে জানানো হয়, সম্পর্ক স্বাভাবিক করার লক্ষ্যে হাভানায় কমিউনিস্ট কিউবা ও যুক্তরাষ্ট্রের মধ্যে যুগান্তকারী আলোচনা হওয়ার এক সপ্তাহ পর এই প্রতিক্রিয়া জানালেন কাস্ত্রো। তবে এই চিঠি যে বিরোধের শান্তিপূর্ণ সমাধানের প্রত্যাখ্যান, তা নয়।গত ১৭ ডিসেম্বর মার্কিন প্রেসিডেন্ট বারাক ওবামা ও কিউবার প্রেসিডেন্ট রাউল কাস্ত্রো ঘোষণা দেন, যুক্তরাষ্ট্র ও কিউবা নিজেদের মধ্যে সম্পর্ক স্বাভাবিক করার চেষ্টা করে যাচ্ছে।ওবামা হাভানার ওপর থেকে যুক্তরাষ্ট্রের নিষেধাজ্ঞা তুলে নিতে কংগ্রেসের প্রতি আহ্বান জানিয়েছেন। ভ্রমণ ও বাণিজ্যের ওপর থেকে অবরোধ তুলে নিতে নির্বাহী ক্ষমতা প্রয়োগ করার কথাও ভাবছে যুক্তরাষ্ট্র। স্বাস্থ্যগত কারণে ফিদেল কাস্ত্রো ২০০৬ সালে ক্ষমতা থেকে সরে দাঁড়ান।
