
নতুন জাতীয় নিরাপত্তা উপদেষ্টার খোঁজ করছেন মার্কিন প্রেসিডেন্ট ডোনাল্ড ট্রাম্প। বিবিসি অনলাইনের প্রতিবেদনে জানানো হয়, ট্রাম্প নিরাপত্তা উপদেষ্টার পদে প্রার্থীদের সাক্ষাৎকার নিচ্ছেন।
নিরাপত্তা উপদেষ্টার পদে চারজন প্রার্থী বাছাই করেছেন ট্রাম্প। তাঁরা হলেন বর্তমান ভারপ্রাপ্ত উপদেষ্টা কিথ কেলগ, জাতিসংঘে সাবেক মার্কিন দূত জন বোল্টন, লেফটেন্যান্ট জেনারেল এইচ আর ম্যাকমাস্টার ও লেফটেন্যান্ট জেনারেল রবার্ট ক্যাসলেন।
ওয়াশিংটনে নিযুক্ত রুশ রাষ্ট্রদূত সের্গেই কিসলিয়াকের সঙ্গে টেলিফোন আলাপে আইনবহির্ভূতভাবে রাশিয়ার বিরুদ্ধে মার্কিন নিষেধাজ্ঞা প্রত্যাহারের বিষয়ে কথা বলে মাইকেল ফ্লিন জাতীয় নিরাপত্তা উপদেষ্টার পদ ছাড়তে বাধ্য হন।
জাতীয় নিরাপত্তা উপদেষ্টার শূন্য পদে নৌবাহিনীর অবসরপ্রাপ্ত অ্যাডমিরাল রবার্ট হারওয়ার্ডকে মনোনয়ন দিতে আগ্রহী ছিলেন ট্রাম্প। কিন্তু ট্রাম্পের প্রস্তাব প্রত্যাখ্যান করেন হারওয়ার্ড।
ট্রাম্পের প্রস্তাব প্রত্যাখ্যান করার ব্যাখ্যায় হারওয়ার্ড সংবাদমাধ্যমকে নিজের পারিবারিক ও আর্থিক দায়দায়িত্ব-সংক্রান্ত কারণ উল্লেখ করেছেন।
তবে বেশ কয়েকটি মার্কিন সংবাদমাধ্যম দাবি করেছে, জাতীয় নিরাপত্তা পরিষদ নীতিনির্ধারণের দায়িত্বে থাকবে—এই মর্মে কোনো নিশ্চয়তা না পাওয়াতেই পিছিয়ে গেছেন হারওয়ার্ড।
বিশেষজ্ঞরা বলছেন, হারওয়ার্ডের এই প্রত্যাখ্যান ট্রাম্পকে আপাতত অসহায় করে দিয়েছে। কারণ, এই মুহূর্তে ফ্লিনের কোনো বিকল্প তাঁর কাছে নেই।
বলা হচ্ছে, জাতীয় নিরাপত্তা উপদেষ্টা পদে ফ্লিনের বিকল্প খুঁজে পেতে ট্রাম্পকে কাঠখড় পোড়াতে হচ্ছে।
তবে সাংবাদিকদের কাছে গত শনিবার ট্রাম্প দাবি করেছেন, জাতীয় নিরাপত্তা উপদেষ্টার পদ গ্রহণে আগ্রহী—এমন অনেক প্রার্থী তাঁর খোঁজে আছে।
