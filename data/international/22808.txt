
কানাডার সেসকেচওয়ান প্রদেশে যখন-তখন ছুটে যাচ্ছে মহিষের পাল। দল বেঁধে ঘুরে বেড়াচ্ছে প্রায় ১০০ মহিষ। পুলিশ ওই এলাকার মহাসড়কগুলোতে সাবধানে চলাচল করার পরামর্শ দিয়েছে।
প্রাদেশিক রাজধানী রেজিনা থেকে ৩০০ কিলোমিটার উত্তরে সেসকেচওয়ানের তিসদালে শহরে মহিষগুলোকে বেশি দেখা যাচ্ছে। সেখানকার পুলিশ বলছে, পশুগুলো কোথা থেকে আসছে তাঁরা বুঝতে পারছেন না। মহিষগুলো গৃহপালিত না বন্য তাও অজানা। রয়াল কানাডীয় মাউন্টেড পুলিশ সার্জেন্ট দারিল অ্যান্দ্রুসিয়াক এএফপিকে বলেন, তাঁরা নিশ্চিত না কোথা থেকে মহিষগুলো আসছে। মহিষগুলো প্রায়ই ওই এলাকায় রাস্তার মাঝখান দিয়ে যাতায়াত করে। ফলে গাড়ি চালানোর সময় বিপদের আশঙ্কা থাকে। তাই সতর্কতা ও জনসচেতনতা দরকার।
দারিল অ্যান্দ্রুসিয়াক আরও বলেন, মহিষগুলো খুবই কালো। তাই অন্ধকারে সেগুলোকে চিহ্নিত করা কঠিন।
সেসকেচওয়ানবাসীর প্রিয় খাবার  মহিষ ও বাইসনের মাংস। তাই খামারিরা সেগুলো খামারে লালনপালন করেন। তবে তাঁরা কেউই খামার থেকে কোনো মহিষ হারানোর কথা বলেননি।
কানাডার বনাঞ্চল থেকে বেশ কিছু চমরি গাই সম্প্রতি সেসকেচওয়ানের খামার এলাকায় চলে যায়। বিজ্ঞানীরা বলছেন, খাদ্যাভাব দেখা দেওয়ায় বন্যপ্রাণীরা শহরের দিকে চলে যাচ্ছে। এএফপি অবলম্বনে।
