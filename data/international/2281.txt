

ছয়টি ছিপিতে করে লাওসে বীর্য পাচারের চেষ্টার অভিযোগে এক ব্যক্তিকে গ্রেপ্তার করেছে থাইল্যান্ডের পুলিশ। আজ শুক্রবার বিবিসি অনলাইনের প্রতিবেদনে এই তথ্য জানানো হয়।
দেশটির কর্তৃপক্ষ বলছে, গ্রেপ্তার হওয়া ব্যক্তি থাইল্যান্ডের উত্তরাঞ্চলীয় নং খাই শহর দিয়ে সীমান্ত অতিক্রমের চেষ্টা করছিলেন। এ সময় তাঁর কাছে থাকা ব্যাগে বীর্য-ভরা ছিপিগুলো পাওয়া যায়।  থাই পুলিশ বলছে, গ্রেপ্তার হওয়া ব্যক্তি স্বীকার করেছেন, জব্দ করা বীর্য লাওসের একটি ক্লিনিকে নিয়ে যাচ্ছিলেন তিনি।
প্রতিবেশী থাইল্যান্ড ও ভিয়েতনামে নিষিদ্ধ করার পর লাওসে বাণিজ্যিক সারোগেসি (গর্ভ ভাড়া নিয়ে সন্তানের জন্ম) ব্যাপক হারে বেড়েছে।  থাই পুলিশ বলছে, জব্দ করা বীর্য চীন ও ভিয়েতনামের পুরুষদের কাছ থেকে সংগ্রহ করা হয়েছে।
বীর্য পাচার চেষ্টার অভিযোগে গ্রেপ্তার হওয়া ব্যক্তি একজন থাই নাগরিক। তিনি পুলিশকে বলেছেন, গত বছর ১২ বার বীর্য পাচার করেছেন। ব্যাংককের বিভিন্ন ক্লিনিক থেকে বীর্য সংগ্রহ করেন তিনি। পরে তা লাওসের ক্লিনিকে পাচার করে দেন।  গ্রেপ্তার হওয়া ব্যক্তি বলেছেন, তিনি কম্বোডিয়ার একটি হাসপাতালেও একাধিকবার বীর্য সরবরাহ করেছেন।
