
মার্কিন প্রেসিডেন্ট নির্বাচনে রিপাবলিকান পার্টির মনোনয়নপ্রত্যাশী ডোনাল্ড ট্রাম্পের মুসলিম-বিদ্বেষী মন্তব্য যুক্তরাষ্ট্রের জাতীয় নিরাপত্তাকে বিপন্ন করেছে। মার্কিন প্রতিরক্ষা দপ্তর পেন্টাগন এই বলে সতর্ক করেছে। আজ বুধবার বিবিসি অনলাইনের প্রতিবেদনে এ তথ্য জানানো হয়।পেন্টাগন বলেছে, ট্রাম্পের মুসলিম-বিদ্বেষী মন্তব্য ইসলামিক স্টেটকে (আইএস) শক্তিশালী করবে। এর মধ্য দিয়ে যুক্তরাষ্ট্রের জাতীয় নিরাপত্তা বিপন্ন হয়েছে।ট্রাম্প যুক্তরাষ্ট্রে মুসলিমদের প্রবেশ নিষিদ্ধ করার আবদার জানিয়ে নিজ দলের মধ্যেও তোপের মুখে পড়েছেন।সাউথ ক্যারোলাইনা অঙ্গরাজ্যে গত সোমবার এক নির্বাচনী সভায় ট্রাম্প বলেন, সন্ত্রাসবাদ নির্মূলের লক্ষ্যে সাময়িকভাবে হলেও যুক্তরাষ্ট্রে মুসলিমদের প্রবেশ নিষিদ্ধ করতে হবে। এর আগে নির্বাচনী দপ্তর থেকে প্রচারিত এক তথ্য বিবরণীতে ট্রাম্প বলেন, আমেরিকার প্রতি মুসলিমদের বিদ্বেষ এত তীব্র যে তা ‘ধারণারও বাইরে’। এই ঘৃণার উৎস কী এবং আমেরিকার জন্য তা কী হুমকি সৃষ্টি করেছে, তা পুরোপুরি বুঝে না ওঠা পর্যন্ত মুসলিমদের ক্ষেত্রে নিষেধাজ্ঞা চালু রাখতে হবে।
ট্রাম্পের ওই বক্তব্যের জন্য তাঁকে ‘বিকৃত মস্তিষ্ক’ বলে আখ্যা দিয়েছেন তাঁর দলের আরেক মনোনয়নপ্রার্থী ও ফ্লোরিডার সাবেক গভর্নর জেব বুশ। হোয়াইট হাউস এবং মুসলিম নেতাদের পক্ষ থেকেও ট্রাম্পের ওই বিতর্কিত মন্তব্যের কড়া সমালোচনা করা হয়েছে।
পেন্টাগনের প্রেস সেক্রেটারি পিটার কুক বলেছেন, এই ধরনের কথাবার্তা (ট্রাম্পের মন্তব্য) আইএসের গল্পকেই উৎসাহিত করে।
কারও নাম উল্লেখ না করে পেন্টাগনের ওই কর্মকর্তা বলেন, এ ধরনের মন্তব্য যুক্তরাষ্ট্রের মূল্যবোধের বিপরীত। দেশের জাতীয় নিরাপত্তার জন্যও প্রতিকূল।
ট্রাম্পের মন্তব্যের প্রতিক্রিয়ায় পেন্টাগন বলেছে, মুসলমানদের জন্য সীমান্ত বন্ধ করলে তা উগ্রবাদী আদর্শ মোকাবিলায় আমেরিকার তৎপরতাকে ক্ষতিগ্রস্ত করবে।
