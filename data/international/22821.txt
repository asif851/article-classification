
ব্রাজিলের সাও পাওলোতে একটি পানশালায় গুলিতে ১৯ জন নিহত হয়েছে। আহত হয়েছে অন্তত সাতজন। দেশটির কর্মকর্তাদের বরাত দিয়ে বার্তা সংস্থা এএফপির খবরে এ কথা জানানো হয়।
সাও পাওলোর নিরাপত্তা বিভাগের প্রধান আলেকজেন্দ্রে দ্য মরেস বলেছেন, গুলির ঘটনায় ১৯ জন মারা গেছে। এই হত্যাকাণ্ড সাম্প্রতিক সময় ঘটা হত্যাকাণ্ডগুলোর মধ্যে সবচেয়ে ভয়াবহ। এই কর্মকর্তা বলেন, ‘চলতি বছরের সবচেয়ে বড় হত্যাকাণ্ড এটি, এ ব্যাপারে আমি নিশ্চিত।’ যে পানশালায় এ গুলির ঘটনা ঘটেছে, সেখানকার একটি ভিডিও ফুটেজ প্রচার করেছে গ্লোবো নিউজ টেলিভিশন। এতে দেখা গেছে, মুখোশধারী একদল সশস্ত্র ব্যক্তি ওই পানশালায় ঢুকে ক্রেতাদের হাত ওপরে তুলতে বলে। হাত ওপরে তোলা মাত্র মুখোশধারীরা গুলি ছোড়ে। প্রত্যক্ষদর্শীর বরাত দিয়ে ফোলহা দ্য সাও পাওলো পত্রিকার খবরে বলা হয়, হত্যাকারীরা ক্রেতাদের থামিয়ে তাদের অপরাধের রেকর্ড সম্পর্কে জানতে চেয়েছে। উত্তর পাওয়ার পর তাদের হত্যা করা হয়।
নিরাপত্তাবাহিনীর মুখপাত্র এ হত্যাকাণ্ডকে ‘অস্বাভাবিক’ বলে মন্তব্য করেছেন। ওসাসকো ও বারুইর এলাকায় প্রায় আড়াই ঘণ্টা ধরে এই গুলির ঘটনা ঘটে। ওসাসকোর মেয়র জর্জ লাপাস বলেন, হত্যাকাণ্ডের ধরন দেখে মনে হয়েছে একজন পুলিশ কর্মকর্তাকে হত্যার পাল্টা জবাব দিতে এ ঘটনা ঘটানো হয়েছে। সামনের দিনগুলোতে অবস্থার আর যাতে অবনতি না নয়, এ ব্যাপারে পদক্ষেপ নেওয়া হচ্ছে।
