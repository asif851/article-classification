
উত্তর ইউরোপ এবং উত্তর আমেরিকার আবহাওয়ার পূর্বাভাস নির্ধারণের ক্ষেত্রে যে বায়ুপ্রবাহটি মূল নিয়ামক হিসেবে কাজ করে সেটির গতিপথ পাল্টে যাচ্ছে বলে এক গবেষণায় জানা গেছে।
জেট স্ট্রিম বা জেটপ্রবাহ নামে পরিচিত ওই বায়ুপ্রবাহ একটি দীর্ঘ ও পরিবর্তনশীল গতিপথে চলাচল করছে। এটির আচরণ সম্পর্কে আগেভাগে কোনো ধারণা করা সম্ভব হচ্ছে না। বিবিসি বাংলার এক প্রতিবেদনে আজ রোববার এসব কথা বলা হয়েছে।
জেট স্ট্রিম হলো পৃথিবীর আবহাওয়ামণ্ডলে অবস্থিত তীব্র গতিসম্পন্ন বায়ুপ্রবাহ বা বায়ুস্রোত। এটির পরিবর্তনের কারণে পৃথিবীর কোথাও কোথাও দীর্ঘতম শীত, গরম বা দীর্ঘতম সময়ের জন্য আবহাওয়া একই রকমভাবে অপরিবর্তিত থেকে যাচ্ছে বলে মনে করা হয়। যুক্তরাষ্ট্রের শিকাগো শহরে অনুষ্ঠিত আমেরিকান অ্যাসোসিয়েশন ফর দ্য অ্যাডভান্সমেন্ট অব সায়েন্স বা এএএসের এক বার্ষিক সভায় এই প্রতিবেদনটি তুলে ধরা হয়।
গবেষকেরা বলছেন, উত্তর মহাসাগরের তাপমাত্রা বেড়ে যাওয়ার কারণেই জেটপ্রবাহ পরিবর্তিত হচ্ছে। আর সারা পৃথিবীতে যে মাত্রায় উত্তাপ বাড়ছে, তার চেয়ে অন্তত দুই তিন গুণ বেশি মাত্রায় উত্তাপ বাড়ছে উত্তর মহাসাগরের।
যুক্তরাষ্ট্রে সম্প্রতি যে ঝোড়ো আবহাওয়া এবং আমেরিকার মধ্য-পশ্চিম অঞ্চলে যে ভয়ানক শীত ছিল, এর পেছনেও এই জেটপ্রবাহের প্রভাব থাকতে পারে বলে মনে করা হচ্ছে।
এই বায়ুপ্রবাহের সামনে কোনো প্রতিবন্ধকতা থাকলে এই বায়ুর গতিপথ যেকোনো দিকেই যেতে পারে। এটি আগে থেকে অনুমান করা কঠিন। বিজ্ঞানীরা বলছেন, তাঁদের হাতে যে পরিমাণ তথ্য আছে, তা দিয়ে এই বায়ুপ্রবাহ পরিবর্তনের সঠিক কারণ চট করে বলে দেওয়া সম্ভব নয়। আবার এই পরিবর্তন শুধুই জলবায়ু পরিবর্তনের মতো মানবসৃষ্ট কারণে কি না, সেটি নিয়েও নিশ্চিত নন তাঁরা।
