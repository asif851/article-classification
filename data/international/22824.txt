
নোবেল শান্তি পুরস্কার জয়ের অর্থ ৫২ বছর ধরে চলা গৃহযুদ্ধে ক্ষতিগ্রস্ত লোকজনকে দান করবেন কলম্বিয়ার প্রেসিডেন্ট হুয়ান মানুয়েল সান্তোস।নোবেলে শান্তি পুরস্কার হিসেবে কলম্বিয়ার প্রেসিডেন্ট পাবেন একটি স্বর্ণপদক, সনদ ও ৮০ লাখ সুইডিশ ক্রোনারের (প্রায় ৯ লাখ ৩২ হাজার ডলার) চেক। অর্থের পুরোটাই দান করবেন বলে ঘোষণা দিয়েছেন সান্তোস। আগামী ১০ ডিসেম্বর নরওয়ের অসলোয় আনুষ্ঠানিকভাবে তাঁর হাতে এ পুরস্কার তুলে দেওয়া হবে।বিবিসির খবরে জানা যায়, স্থানীয় সময় গতকাল রোববার রাতে বোগোটা শহরে গৃহযুদ্ধে ক্ষতিগ্রস্ত লোকজনের জন্য আয়োজিত ধর্মীয় এক অনুষ্ঠানে অংশ নিয়ে সান্তোস বলেন, পরিবারের সঙ্গে আলোচনার মাধ্যমে নোবেল পুরস্কার জয়ের অর্থ তিনি দান করার সিদ্ধান্ত নিয়েছেন।
টানা কয়েক বছরের চেষ্টার পর কট্টর বামপন্থী ফার্ক বিদ্রোহী গোষ্ঠীর সঙ্গে গেল মাসে চূড়ান্ত শান্তিচুক্তি সই করেছেন সান্তোস। এর মাধ্যমে লাতিন আমেরিকার দীর্ঘতম রক্তক্ষয়ী সংঘাতের অবসান ঘটেছে। এই লড়াইয়ে নিহত হয়েছে আড়াই লাখের বেশি মানুষ। পাঁচ দশকের রক্তস্রোত বন্ধের কারণে শান্তিতে নোবেল পুরস্কার জিতে নেন প্রেসিডেন্ট হুয়ান মানুয়েল সান্তোস। তিনি বলেন, পুরস্কার তিনি কলম্বিয়ায় গৃহযুদ্ধ ও সহিংসতায় সব ক্ষতিগ্রস্ত মানুষের উদ্দেশে উৎসর্গ করছেন।
তবে কয়েক দিন আগে অনুষ্ঠিত একটি গণভোটে শান্তিচুক্তি প্রত্যাখ্যান করেছেন কলম্বিয়ার জনগণ। পাঁচ দশক ধরে চলা গৃহযুদ্ধে ৬০ লাখ মানুষ গৃহহীন হয়েছে।
শান্তিতে নোবেলজয়ী হিসেবে কলম্বিয়ার প্রেসিডেন্টের নাম ঘোষণা করা হয় গত শুক্রবার। ফার্কের সঙ্গে করা ঐতিহাসিক শান্তিচুক্তি গণভোটে জনগণের দ্বারা প্রত্যাখ্যাত হওয়ার পর কলম্বিয়ার জন্য এ পুরস্কারপ্রাপ্তির ঘটনা ছিল অনেকটাই অপ্রত্যাশিত। আবার প্রেসিডেন্ট সান্তোসের সঙ্গে ফার্কের বিদ্রোহী নেতাকেও পুরস্কারটি না দেওয়ায় কিছু পর্যবেক্ষক বিস্ময় প্রকাশ করেছেন।
সান্তোসের একঝলক:
১০ আগস্ট, ১৯৫১বোগোটায় জন্ম১৯৭০-৮০জাতীয় কফি চাষি ফেডারেশনের জ্যেষ্ঠ পদে১৯৭৩যুক্তরাজ্যের লন্ডন স্কুল অব ইকোনমিকস থেকে অর্থনৈতিক উন্নয়ন বিষয়ে স্নাতকোত্তর১৯৮০যুক্তরাষ্ট্রের হার্ভার্ড বিশ্ববিদ্যালয় থেকে লোকপ্রশাসনে স্নাতকোত্তর১৯৮২দৈনিক পত্রিকা এল তিয়েম্পোর জ্যেষ্ঠ সম্পাদক১৯৯১-৯৪বৈদেশিক বাণিজ্যবিষয়ক মন্ত্রী২০০০-০২অর্থমন্ত্রী২০০৫ রাজনৈতিক দল সোশ্যাল পার্টি অব ন্যাশনাল ইউনিটির সহপ্রতিষ্ঠাতা২০০৬-০৯প্রেসিডেন্ট আলবারো উরিবির প্রতিরক্ষামন্ত্রী২০১০প্রেসিডেন্ট নির্বাচিত। ফার্কের নেতাদের সঙ্গে গোপন শান্তি আলোচনা২০১২ফার্কের সঙ্গে আনুষ্ঠানিক শান্তি আলোচনা শুরু২০১৪প্রেসিডেন্ট পুনর্নির্বাচিত২৬ সেপ্টেম্বর, ২০১৬ফার্কের সঙ্গে শান্তিচুক্তিতে সই
