
অস্ট্রেলিয়ার প্রধানমন্ত্রী ম্যালকম টার্নবুলের সঙ্গে নিজের সম্পর্ককে ‘চমৎকার’ বলে উল্লেখ করেছেন ডোনাল্ড ট্রাম্প। যুক্তরাষ্ট্র সফররত ম্যালকম টার্নবুলের সঙ্গে বৃহস্পতিবার নিউইয়র্কে আধঘণ্টার বৈঠকের পর এ মন্তব্য করেন যুক্তরাষ্ট্রের প্রেসিডেন্ট। গত ফেব্রুয়ারি মাসে উত্তপ্ত ফোনালাপের পর দুই নেতার এটাই প্রথম সামনাসামনি সাক্ষাৎ। ট্রাম্প বলেন, ‘আমাদের বনিবনা ছিল চমৎকার। আমাদের মধ্যে দারুণ সম্পর্ক রয়েছে। আমি অস্ট্রেলিয়াকে ভালোবাসি। সব সময়ই ভালোবেসেছি।’ অস্ট্রেলিয়ায় আশ্রয়প্রার্থী ১ হাজার ২০০ মানুষকে যুক্তরাষ্ট্রে নিতে বারাক ওবামা সরকারের সঙ্গে হওয়া সমঝোতা ট্রাম্প মানতে অস্বীকৃতি জানালে দুই দেশের মধ্যে তিক্ততার সৃষ্টি হয়েছিল। পরে অবশ্য যুক্তরাষ্ট্র তাদের নিতে রাজি হয়। বৃহস্পতিবার দুই নেতা অভিবাসন, অর্থনীতি, বাণিজ্য ও জাতীয় নিরাপত্তা সহযোগিতার বিষয়ে আলোচনা করেছেন।
