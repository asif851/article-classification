
সিরিয়ায় আগামী শনিবার থেকে যুদ্ধবিরতি কার্যকরের রুশ-মার্কিন পরিকল্পনা মানা হবে কি না, সে সিদ্ধান্ত এখনো নেয়নি সরকারবিরোধী বিদ্রোহীরা। বিদ্রোহীদের প্রধান আলোচক মোহাম্মদ আলুশ গতকাল বুধবার এ কথা বলেছেন। খবর রয়টার্সের।সিরিয়ার রক্তক্ষয়ী গৃহযুদ্ধ বন্ধে জাতিসংঘের মধ্যস্থতায় বাশার সরকারের সঙ্গে শান্তি আলোচনার জন্য বিদ্রোহী কয়েকটি গ্রুপের গঠিত উচ্চপর্যায়ের আলোচক কমিটির (এইচএনসি) সদস্য মোহাম্মদ আলুশ। তিনি বলছেন, এই কমিটিই ওই যুদ্ধবিরতির প্রস্তাবের বিষয়ে চূড়ান্ত সিদ্ধান্ত দেবে।এইচএনসির অন্তর্ভুক্ত বিদ্রোহী গ্রুপ জয়েশ-আল-ইসলামের রাজনৈতিক কার্যালয়ের প্রধান আলুশ ওরিয়েন্ট নিউজকে দেওয়া এক সাক্ষাৎকারে বলেন, ‘আমাদের হাতে আগামী শুক্রবার পর্যন্ত সময় রয়েছে।’সৌদি আরব-সমর্থিত এইচএনসি গত সোমবার এক বিবৃতিতে বলেছিল, সিরিয়ায় হানাহানি বন্ধের আন্তর্জাতিক প্রচেষ্টায় তাদের সমর্থন রয়েছে। তবে অস্ত্রবিরতি মানার বিষয়টি শর্তসাপেক্ষ। আগের কিছু দাবি পূরণ করলেই কেবল সেটা সম্ভব। এর মধ্যে রয়েছে বিভিন্ন এলাকার ওপর থেকে অবরোধ প্রত্যাহার, বাধাহীনভাবে মানবিক সাহায্য পৌঁছাতে দেওয়া, বন্দীদের মুক্তি এবং বেসামরিক লোকজনের বিরুদ্ধে বিমান ও গোলা হামলা বন্ধ করা।বিরোধীদের একটি বড় উদ্বেগ হলো, ওই যুদ্ধবিরতির প্রস্তাবে আল-কায়েদা সমর্থিত আল-নুসরা ফ্রন্টের বিরুদ্ধে হামলা অব্যাহত রাখার সুযোগ রাখা হয়েছে। নুসরার যোদ্ধারা বিদ্রোহীদের দখলে থাকা বিভিন্ন এলাকায় ছড়িয়ে-ছিটিয়ে রয়েছে।
