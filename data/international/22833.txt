
লন্ডনের রাস্তায় গত মঙ্গলবার গাড়িটি রেখে মালিক গিয়েছিলেন ব্যক্তিগত কাজে। ফিরে এসে দেখেন, তাপে গাড়ির কিছু অংশ গলে গেছে। জানতে পারলেন, পাশের একটি বহুতল ভবনের কাচে প্রতিফলিত সূর্যরশ্মির কারণে তাঁর গাড়ির এই দশা। তবে ভবন কর্তৃপক্ষ ক্ষতিগ্রস্ত গাড়ির মালিককে ক্ষতিপূরণ দেওয়ার আশ্বাস দিয়েছে।লন্ডনের ইস্টচিপ সড়কের পাশে আকাশচুম্বী ভবনটি নির্মাণ করা হচ্ছে। এটি দেখতে অনেকটা ওয়াকিটকির মতো। তাই লোকজন ভবনটিকে ‘ওয়াকিটকি’ ভবন নামেই ডাকে। এই ওয়াকিটকির গায়ে আয়নার মতো ঝলমলে কাচ বসানো রয়েছে। সূর্যরশ্মি ওই কাচে প্রতিফলিত হয়ে চারপাশে ছড়িয়ে দেয় প্রচণ্ড তাপ।গত মঙ্গলবার ইস্টচিপ সড়কের পাশে নিজের জাগুয়ার ব্র্যান্ডের গাড়িটি রেখে ব্যক্তিগত কাজে গিয়েছিলেন মার্টিন লিন্ডসে নামের এক ব্যক্তি। এই সড়কের পাশে ২০ ফেনচার্চ স্ট্রিটে নির্মিত হচ্ছে ৩৭ তলার ওয়াকিটকি ভবন।প্রায় দুই ঘণ্টা পর লিন্ডসে ফিরে এসে দেখেন, ভবনটির গ্লাস থেকে প্রতিফলিত সূর্যরশ্মির তাপে তাঁর গাড়ির উইং মিরর, প্যানেল, ব্যাজসহ বেশ কিছু যন্ত্রাংশ গলে গেছে।লিন্ডসে বলেন, তিনি প্রথমে নিজের চোখকে বিশ্বাস করতে পারেননি। পরে তিনি বিষয়টি ভবন কর্তৃপক্ষকে জানান। তাঁরা এসে অভিযোগের সত্যতা খুঁজে পান এবং ক্ষতিপূরণ বাবদ তাঁকে ৪৪৬ পাউন্ড দেওয়ার প্রতিশ্রুতি দেন। ভবনটির পাশের কয়েকজন দোকানি বলেন, কথিত ‘মরণ রশ্মির’ প্রতিফলনের কারণে তাঁদের দোকানের টাইলস টুকরো টুকরো হয়ে গেছে। এএফপি।
