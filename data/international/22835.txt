
বিশ্বব্যাপী বাল্যবিবাহের সংখ্যা উল্লেখযোগ্য পরিমাণ কমেছে। জাতিসংঘের জরুরি শিশুবিষয়ক তহবিল ইউনিসেফ বলছে, গত এক দশকে প্রায় আড়াই কোটি বাল্যবিবাহ ঠেকানো গেছে। আজ মঙ্গলবার জাতিসংঘের শিশু ও সংস্কৃতিবিষয়ক সংস্থাটির ওয়েবসাইটে প্রকাশিত নতুন এক প্রতিবেদনে এ তথ্য উঠে এসেছে।
প্রতিবেদনে বলা হয়, এক দশক আগে প্রতি চারজনের একজনকে বাল্যবিবাহ দেওয়া হতো। এখন এ হার কমে প্রতি পাঁচজনে একজন হয়েছে। বাল্যবিবাহের হার কমাতে দক্ষিণ এশিয়ার দেশগুলো সবচেয়ে বেশি সাফল্য পেয়েছে। বিশেষ করে ভারত। মেয়েদের উন্নততর শিক্ষা ও বাল্যবিবাহের বিরুদ্ধে প্রচারণা বৃদ্ধির মাধ্যমে এই সাফল্য পেয়েছে দেশটি।
পরিসংখ্যানে দেখা গেছে, বিশ্বের বিভিন্ন দেশে বাল্যবিবাহের হার কমলেও আফ্রিকায় এখনো ভিন্ন চিত্র দেখা যায়। এ সমস্যা এ অঞ্চলে প্রকট আকার ধারণ করেছে। প্রতিবেদনে বলা হয়, বাল্যবিবাহের বোঝা সাবসাহারান আফ্রিকায় স্থানান্তরিত হচ্ছে। ওই অঞ্চলে জনসংখ্যা বৃদ্ধির সঙ্গে সঙ্গে আরও অগ্রগতির প্রয়োজন ছিল। এখানে এক দশক আগে প্রতি পাঁচজনে একজন বাল্যবিবাহের শিকার হলেও এখন সে হার বেড়ে প্রতি তিনজনে একজন হয়েছে। কেবল ইথিওপিয়া বাল্যবিবাহের হার এক-তৃতীয়াংশ কমাতে সক্ষম হয়েছে।
ইউনিসেফের লিঙ্গবিষয়ক প্রধান উপদেষ্টা অঞ্জু মালহোত্রা বলেন, ‘বাল্যবিবাহ কমেছে। এটা স্বাগত জানানোর মতো খবর, তবে আমাদের এখনো দীর্ঘ পথ পাড়ি দিতে হবে।’ তিনি বলেন, ‘যখন কোনো মেয়েকে ছোটবেলায় বিয়ে করতে বাধ্য করা হয়, সে সারা জীবন কষ্ট ভোগ করে।’
জাতিসংঘের টেকসই উন্নয়ন লক্ষ্যমাত্রা অনুযায়ী, ২০৩০ সাল নাগাদ বাল্যবিয়ের অবসানের অঙ্গীকার করেছেন বিশ্ব নেতারা।
