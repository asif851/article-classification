
যুক্তরাষ্ট্রের দক্ষিণ-পশ্চিমাঞ্চলীয় অঙ্গরাজ্য অ্যারিজোনায় দাবানল নিয়ন্ত্রণ করতে গিয়ে অন্তত ১৯ জন অগ্নিনির্বাপণকর্মীর মৃত্যু হয়েছে।গত রোববার অ্যারিজোনার ইয়ারনেল শহরের কাছের পাহাড়ে দাবানল নিয়ন্ত্রণে ২০ জনের একটি দল কাজ করছিল। একপর্যায়ে আগুনে পুড়ে ওই ১৯ জনের মৃত্যু হয়।নিউইয়র্কের বিশ্ববাণিজ্য কেন্দ্রে ৯/১১ হামলার পর এটাই যুক্তরাষ্ট্রে সবচেয়ে বেশিসংখ্যক অগ্নিনির্বাপণ-কর্মীর প্রাণহানির ঘটনা। টুইন টাওয়ারে উদ্ধারকাজ করার সময় ৩৪০ জন অগ্নিনির্বাপণকর্মীর মৃত্যু হয়।আফ্রিকা সফররত মার্কিন প্রেসিডেন্ট বারাক ওবামা এক বিবৃতিতে এ ঘটনাকে ‘ভয়ানক ট্র্যাজেডি’ বলে উল্লেখ করেন এবং নিহত ব্যক্তিদের ‘বীর’ আখ্যা দেন।ইয়ারনেল পাহাড়ে দাবানলের সূত্রপাত হয় গত শুক্রবার। বজ্রপাত থেকে আগুন লাগে বলে ধারণা করা হচ্ছে। প্রচণ্ড তাপপ্রবাহ, কম আর্দ্রতা ও তীব্র বাতাসের কারণে দাবানল দ্রুত ছড়িয়ে পড়ে।এই দিনটিকে তাঁর জীবনের অন্ধকারতম দিন উল্লেখ করে অ্যারিজোনার গভর্নর জ্যান ব্রুয়ার বলেন, ‘শুকনো মৌসুমে ওই এলাকা এত বেশি শুষ্ক হয়ে ওঠে যে কোথাও আগুন লাগলে তা দ্রুত ছড়িয়ে পড়ে।’অ্যারিজোনা, ক্যালিফোর্নিয়া, নেভাদাসহ যুক্তরাষ্ট্রের পশ্চিমের কয়েকটি অঙ্গরাজ্যে কয়েক দিন ধরে প্রচণ্ড তাপপ্রবাহ চলছে। কোনো কোনো এলাকার তাপমাত্রা ৫৪ ডিগ্রি সেলসিয়াসের কাছাকাছি চলে যেতে পারে বলে আশঙ্কা করা হচ্ছে। এটি বিশ্বের সর্বকালের রেকর্ড তাপমাত্রার কাছাকাছি।১৯৩৩ সালে লস অ্যাঞ্জেলেসের গ্রিফিথ পার্কে দাবানল নিয়ন্ত্রণে আনতে গিয়ে ২৯ কর্মীর মৃত্যু হয়। তারও আগে ১৯১০ সালে আইডাহোতে ‘ডেভিলস ব্রুম’ নামে পরিচিতি পাওয়া দাবানল নেভাতে গিয়ে মারা গিয়েছিলের ৮৬ জন অগ্নিনির্বাপক। এএফপি ও রয়টার্স।
