
ভারতের উত্তর প্রদেশে মাত্র ১৫ রুপি পাওনা নিয়ে বিবাদের জেরে দলিত সম্প্রদায়ের এক দম্পতিকে কুপিয়ে হত্যা করেছেন উচ্চবর্ণের এক দোকানি। রাজ্যের মইনপুরী জেলায় বৃহস্পতিবার এ ঘটনা ঘটে বলে জানিয়েছে পুলিশ।দলিত দম্পতি সকালে কাজে যাওয়ার সময় স্থানীয় মুদি দোকানের মালিক অশোক মিশ্র তাদের দেখতে পেয়ে কয়েক দিন আগে বাকিতে কেনা তিন প্যাকেট বিস্কুটের দাম তখনই দিতে বলেন।ভরত এবং মমতা নামের ওই দলিত স্বামী-স্ত্রী সঙ্গে অর্থ না থাকায় তা দিতে পারেননি। তবে দোকানদারকে বলেন, সেদিনই তাদের বেতন পাওয়ার কথা এবং তা পেলেই পাওনা মিটিয়ে দেবেন। এ কথা শুনে অশোক মিশ্র ক্ষেপে যান এবং চিৎকার করতে থাকেন। ওই দম্পতি তখন সেখান থেকে চলে যেতে থাকেন। দোকানমালিক দৌড়ে তাঁর বাড়িতে ঢুকে একটা কুড়াল নিয়ে বেরিয়ে আসেন।নাদিম নামে একজন প্রত্যক্ষদর্শী গ্রামবাসী বলেন, ‘অশোক প্রথম স্বামী ভরতকে কোপায়। তাঁকে উদ্ধার করতে এগিয়ে গেলে স্ত্রী মমতাকেও আক্রমণ করে। ঘটনাস্থলেই দু’জনের মৃত্যু হয়।’দোকান মালিক মিশ্রকে পুলিশ গ্রেপ্তার করেছে।এ ঘটনার প্রতিবাদে ওই গ্রামের দলিত সম্প্রদায় বিক্ষোভ শুরু করে এবং রাস্তা বন্ধ করে রাখে।সম্প্রতি ভারতে দলিত সম্প্রদায়ের ওপর হামলার একাধিক ঘটনা ঘটেছে।
