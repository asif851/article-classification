
কলকাতার ‘বিশ্ববঙ্গ বাণিজ্য সম্মেলনে’ প্রায় ২ লাখ ২০ হাজার কোটি রুপির বিনিয়োগ প্রস্তাব এসেছে বলে জানিয়েছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। গতকাল বুধবার ছিল কলকাতায় আয়োজিত দুদিন ব্যাপী ‘বিশ্ববঙ্গ বাণিজ্য সম্মেলনে’র শেষ দিন। সমাপনী ভাষণে মমতা বন্দ্যোপাধ্যায় এ তথ্য জানান।
মমতা বন্দ্যোপাধ্যায় বলেন, এই বাণিজ্য সম্মেলনের মধ্য দিকে পশ্চিমবঙ্গের শিল্পে বিনিয়োগের প্রচুর প্রস্তাব এসেছে। প্রস্তাবিত এই বিনিয়োগের ফলে এই রাজ্যে কর্মসংস্থানের সুযোগ হবে ২০ লাখ মানুষের।
সমাপনী দিন জানা যায় এই সম্মেলনের মাধ্যমে ম্যানুফ্যাকচারিং ও পরিকাঠামো ক্ষেত্রে ১ লাখ ৫৬ হাজার ৮১১ কোটি ,এমএসএমই খাতে ৫২ হাজার ৯৫২ কোটি, তথ্য প্রযুক্তি শিল্পে ১ হাজার ১৪৬ কোটি, হসপিটালিটি ও পর্যটন খাতে ১ হাজার ৪৮৩ কোটি, প্রাণী সম্পদ বিকাশ, কৃষি খাদ্য বিপণন ও মৎস্য খাতে ১ হাজার ৫১ কোটি এবং স্বাস্থ্য ও শিক্ষা খাতে ৬ হাজার ১৫ কোটি রুপির বিনিয়োগ প্রস্তাব এসেছে।
গত মঙ্গলবার কলকাতায় শুরু হয় দুদিনব্যাপী চতুর্থ ‘বিশ্ববঙ্গ বাণিজ্য সম্মেলন’ বা ’বেঙ্গল গ্লোবাল বিজনেস সামিট’। এতে যোগ দেয় বাংলাদেশসহ বিশ্বের ৩০টি দেশ। কলকাতার উপশহর রাজারহাটের নিউটাউনে রাজ্য সরকারের গড়া দক্ষিণ এশিয়ার অন্যতম বৃহত্তম বিশ্ব বঙ্গ কনভেনশন সেন্টার হলে আয়োজন করা হয়েছিল এই শিল্প সম্মেলনের।
 
 
 
 
