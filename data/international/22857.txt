
যুক্তরাজ্য থেকে স্কটল্যান্ডের স্বাধীনতা প্রশ্নে ভোট গ্রহণের দিন ঘনিয়ে আসার সঙ্গে সঙ্গে মুদ্রা ও পুঁজিবাজারেও এর ঢেউ লেগেছে। ব্রিটিশ পাউন্ড স্টার্লিংয়ের দাম ২০১৩ সালের নভেম্বরের পর থেকে গত ১০ মাসের সর্বনিম্ন পর্যায়ে নেমে এসেছে। মার্কিন ডলারের বিপরীতে পাউন্ডের দাম দেড় সেন্ট কমে ১ দশমিক ৬১৮ ডলারে দাঁড়িয়েছে। খবর গার্ডিয়ানের।যুক্তরাজ্যের পুঁজিবাজারে স্কটল্যান্ডের স্বার্থসংশ্লিষ্ট প্রতিষ্ঠানগুলোর শেয়ারের দরপতন ঘটছে সবচেয়ে বেশি। যুক্তরাজ্যে শীর্ষ ১০০টি শেয়ার নিয়ে গঠিত সূচকের নাম এফটিএসই ১০০। এ সূচকের অন্তর্ভুক্ত কোম্পানিগুলোর মধ্যে গত রোববার সবচেয়ে বেশি দরপতন হয়েছে রয়্যাল ব্যাংক অব স্কটল্যান্ডের। তাদের দরপতন হয়েছে ৩ শতাংশের বেশি। এর পরের স্থানে আছে এনার্জি গ্রুপ এসএসই (স্কটিশ অ্যান্ড সাউদার্ন ইলেকট্রিসিটি)। এই কোম্পানির দরপতন হয় আড়াই শতাংশ। এফটিএসই ১০০ সূচক ১৪ বছরের মধ্যে গত সপ্তাহে সবচেয়ে বেশি অর্থাৎ ১৮ পয়েন্ট কমে ৬৮৩৭-এ নেমে আসে।সম্প্রতি স্বাধীন স্কটল্যান্ডের প্রতি সমর্থন ঘোষণাকারী কোম্পানিগুলোর শেয়ারবাজারে দরপতন ঘটছে, যা দেশটির অর্থনীতির ওপর নেতিবাচক প্রভাব ফেলতে পারে।গত রোববার এক জরিপে দেখা যায়, স্বাধীনতার পক্ষে জনসমর্থন সামান্য বেশি। এবারই প্রথম কোনো জরিপে স্বাধীনতার পক্ষে বেশি মত পাওয়া গেল। স্কটল্যান্ড স্বাধীন হলে দেশটির মুদ্রা কী হবে, তা নিয়ে চিন্তিত স্বাধীনতাপন্থীরা। অর্থনীতিবিদ রব উড আশঙ্কা প্রকাশ করে বলেন, স্বাধীনতার পক্ষ ভোটে জিতলে কিছু স্বল্পমেয়াদি সংকট দেখা দেবে।
