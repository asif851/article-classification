
বিশ্বে উচ্চ শিক্ষালাভের বিভিন্ন শিক্ষাপ্রতিষ্ঠানের মধ্যে এখনো সবচেয়ে সেরা হার্ভার্ড বিশ্ববিদ্যালয়। যুক্তরাজ্যের টাইমস পত্রিকা প্রকাশিত সাম্প্রতিক এক তালিকায় ১০০টি বিশ্বসেরা শিক্ষাপ্রতিষ্ঠানের তালিকা হার্ভার্ড শীর্ষস্থান দখল করেছে।
তালিকায় দ্বিতীয় স্থানে রয়েছে ম্যাসাচুসেটস ইনস্টিটিউট অব টেকনোলজি (এমআইটি) এবং তৃতীয় স্থান লাভ করেছে যুক্তরাষ্ট্রেরই আরেক শিক্ষাপ্রতিষ্ঠান স্ট্যানফোর্ড বিশ্ববিদ্যালয়। চতুর্থ ও পঞ্চম স্থানে রয়েছে যুক্তরাজ্যের খ্যাতনামা দুই বিশ্ববিদ্যালয় কেমব্রিজ ও অক্সফোর্ড।
আজ শুক্রবার টাইমস অব ইন্ডিয়া অনলাইনের খবরে জানানো হয়, গতকাল বৃহস্পতিবার টাইম সাময়িকী হায়ার এডুকেশন ওয়ার্ল্ড রেপুটেশন র‌্যাঙ্কিং নামের এ তালিকাটি প্রকাশ করে। তালিকার ষষ্ঠ অবস্থানে যুক্তরাষ্ট্রের ক্যালিফোর্নিয়া বিশ্ববিদ্যালয়। সব শেষে রয়েছে ইসরায়েলের টেকনিয়ন ইসরায়েল ইনস্টিটিউট অব টেকনোলজি।
খবরে জানানো হয়, তবে ভারতের ৭০০ বিশ্ববিদ্যালয় ও ৩৫ হাজার ৫৩৯টি কলেজের মধ্যে একটিও এই তালিকায় জায়গা করে নিতে পারেনি। ভারতের প্রধানমন্ত্রী মনমোহন সিংয়ের শিক্ষাপ্রতিষ্ঠান পাঞ্জাব বিশ্ববিদ্যালয় ২২৬ থেকে ৩০০ নম্বরের দিকে আছে। এর পরেই আছে দিল্লি, কানপুর, খড়গপুর ও রুকরি আইআইটি। তবে ভারতের শিক্ষাপ্রতিষ্ঠানগুলোর মধ্যে সবচেয়ে এগিয়ে আছে বেঙ্গালুরুর ইন্ডিয়ান ইনস্টিটিউট অব সায়েন্স। গত বছর এ প্রতিষ্ঠানটি তালিকার ১৩০ নম্বরে ছিল, আর এ বছর তা ২০০-এর নিচে নেমে এসেছে।
বিশ্বের ১০০টি সেরা শিক্ষাপ্রতিষ্ঠানের তালিকায় সবচেয়ে বেশি শিক্ষাপ্রতিষ্ঠান স্থান করে নিয়েছে যুক্তরাষ্ট্রের। দেশটির ৪৫টিরও বেশি শিক্ষাপ্রতিষ্ঠান এই তালিকায় আছে। এরপর যুক্তরাজ্যের ১০টি, জার্মানির ছয়টি, জাপানের পাঁচটি, অস্ট্রেলিয়ার পাঁচটি, চীনের দুটি এবং ব্রাজিল ও রাশিয়ার একটি করে শিক্ষাপ্রতিষ্ঠান তালিকায় ১০০-এর ভেতরে জায়গা করে নিয়েছে।
হায়ার এডুকেশন ওয়ার্ল্ড রেপুটেশন র‌্যাঙ্কিংয়ের সম্পাদক ফিল বেটি বলেন, তালিকাটি শিক্ষাপ্রতিষ্ঠানের শিক্ষার্থী, দাতা, কাজের সুযোগ ও মেধা উন্নয়নের ভিত্তিতে করা হয়েছে।
 
