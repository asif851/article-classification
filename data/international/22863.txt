
লোকসভা নির্বাচনে ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদি মনোনয়নপত্র জমা দিয়েছেন। আজ বুধবার সকালে গুজরাট রাজ্যের বরোদা আসনে তিনি মনোনয়নপত্র জমা দেন।এনডিটিভির খবরে বলা হয়েছে, মনোনয়নপত্র জমা দেওয়ার আগে বরোদা শহরে হাজারো সমর্থক নিয়ে বড় ধরনের শোভাযাত্রা করেন মোদি। এ সময় রাস্তার দুই পাশে দাঁড়িয়ে মোদিকে অভিনন্দন জানান তাঁর কয়েক হাজার সমর্থক। শোভাযাত্রার সময় খোলা জিপে চড়ে সমর্থকদের উদ্দেশে হাত নাড়ান মোদি। যেকোনো ধরনের অপ্রীতিকর ঘটনা এড়াতে রাস্তায় কঠোর নিরাপত্তার ব্যবস্থা নেওয়া হয়।
