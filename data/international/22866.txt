
ক্যারিবিয়ান দ্বীপপুঞ্জের অন্তর্ভুক্ত দেশ পুয়ের্তো রিকোর স্টেফানি দেল ভ্যালে এ বছরের মিস ওয়ার্ল্ড নির্বাচিত হয়েছেন। ১৯ বছর বয়সী নতুন এই সুন্দরীর মাথায় সেরার মুকুট পরিয়ে দেন গত বছরের মিস ওয়ার্ল্ড স্পেনের সুন্দরী মিরাইয়া লালাগুনা রয়ো।
মার্কিন যুক্তরাষ্ট্রের এমজিএম ন্যাশনাল হারবার রিসোর্টে গতকাল রোববার সন্ধ্যায় মিস ওয়ার্ল্ডের প্রতিযোগিতার জমকালো আয়োজন অনুষ্ঠিত হয়।
এএফপির খবরে বলা হয়েছে, ডোমিনিকান রিপাবলিকের ইয়ারিতেজা মিগুয়েলিনা রেইজ রামিরেজ প্রথম রানারআপ এবং ইন্দোনেশিয়ার নাতাশা ম্যানুয়েলা দ্বিতীয় সেরা সুন্দরী হন।
মিরাইয়া লালাগুনার কাছ থেকে মিস ওয়ার্ল্ডের খেতাব নেওয়ার সময় আবেগে আপ্লুত স্টেফানি দেল ভ্যালে এ অর্জনকে তাঁর জন্মভূমির জন্য ‘সম্মান ও মহান দায়িত্ব’ হিসেবে বর্ণনা করেছেন।
বাদামি চোখের অধিকারী বিশ্বসুন্দরী স্টেফানি দেল ভ্যালে স্প্যানিশ, ইংরেজি ও ফ্রেঞ্চ ভাষায় অনবরত কথা বলতে পারেন। শ্যামা এই তরুণী শিক্ষার্থী বিনোদনজগতে কাজ করতে চান।
এ বছরের সেরা পাঁচে আরও ছিলেন কেনিয়া ও ফিলিপাইনের প্রতিযোগীরা।
যুক্তরাজ্যের এরিক মরলি ১৯৫১ সালে মিস ওয়ার্ল্ড প্রতিযোগিতা শুরু করেন। এর পর প্রতি বছরই বিশ্বের বিভিন্ন দেশে অনুষ্ঠিত হয়ে আসছে এ প্রতিযোগিতা। ২০০০ সালে এরিকের মৃত্যুর পর থেকে তাঁর স্ত্রী জুলিয়া মরলি প্রতিযোগিতা আয়োজনের প্রধান হিসেবে দায়িত্ব পালন করছেন।
