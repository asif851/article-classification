
মার্কিন সরকার অতি গোপন গোয়েন্দা তথ্যে প্রবেশাধিকার আরও কঠোর করার উদ্যোগ নিয়েছে। গত বৃহস্পতিবার জ্যেষ্ঠ সরকারি কর্মকর্তারা এ কথা জানিয়েছেন। মার্কিন কেন্দ্রীয় গোয়েন্দা সংস্থার (সিআইএ) সাবেক কর্মী এডওয়ার্ড স্নোডেনের মতো আর কেউ যাতে গোপন তথ্য ফাঁস করতে না পারে, তা নিশ্চিত করতে এ উদ্যোগ নেওয়া হচ্ছে। সংশ্লিষ্ট মার্কিন কর্মকর্তারা জানান, জাতীয় নিরাপত্তা সংস্থা (এনএসএ) তথ্য ফাঁস রোধে যে নতুন উদ্যোগ নিয়েছে, তাতে কোনো ব্যক্তির পক্ষে তথ্য সংগ্রহ করা আগের চেয়ে বেশি কঠিন হবে। জানা গেছে, মার্কিন পারমাণবিক অস্ত্রের নিরাপত্তায় যে নিয়ম চালু রয়েছে, এনএসএর তথ্যের ক্ষেত্রেও সেই নিয়ম চালু করা হবে। এ ব্যাপারে মার্কিন উপপ্রতিরক্ষামন্ত্রী অ্যাস্টন কার্টার কলোরাডোয় অ্যাসপেন সিকিউরিটি ফোরামে বলেন, ‘কখন আমরা তথ্য ফাঁস রোধে আরও কঠোর ব্যবস্থা নেব?... এর উত্তর হলো, এখনই।’ স্নোডেন কী পরিমাণ তথ্য নিয়ে গেছেন—এ প্রশ্নের জবাবে কার্টার বলেন, ‘এ বিষয়ে এখনো নিশ্চিত হওয়া যায়নি। তবে এই মুহূর্তে এটা বলতে পারি যে “প্রচুর পরিমাণে” তথ্য নিয়ে যেতে সক্ষম হয়েছেন তিনি।’ একই ফোরামে বক্তৃতায় এনএসএর পরিচালক জেনারেল কিথ আলেকজান্ডার বলেছেন, তথ্যে প্রবেশাধিকার কঠোর করতে ‘দুই ব্যক্তি নিয়ম’ চালু করা হতে পারে। স্পর্শকাতর তথ্য ডাউনলোড করতে হলে দুই ব্যক্তির সম্মতির প্রয়োজন হবে। এদিকে তথ্য ফাঁসের অভিযোগে বিচারাধীন সেনা ম্যানিংয়ের বিরুদ্ধে যুক্তরাষ্ট্রের ‘শত্রুকে সহায়তা করার’ অভিযোগ খারিজ করে দেওয়ার আবেদন নাকচ করে দিয়েছেন আদালত। সামরিক আদালতের বিচারক কর্নেল ডেনিস লিন্ড সেই আবেদন নাকচ করে দিয়ে বলেন, ম্যানিংয়ের বিরুদ্ধে আনা এই অভিযোগের বিচার করার মতো যথেষ্ট ভিত্তি রয়েছে। ‘হুয়াওয়েই চীনের পক্ষে গুপ্তচরবৃত্তি করেছে’: চীনের টেলিকম প্রতিষ্ঠান হুয়াওয়েই বেইজিংয়ের পক্ষে গুপ্তচরবৃত্তি করেছে বলে অভিযোগ করেছেন সিআইএর সাবেক প্রধান মাইকেল হেইডেন। অস্ট্রেলিয়ার অর্থনীতিবিষয়ক পত্রিকা অস্ট্রেলিয়ান ফাইন্যান্সিয়াল রিভিউ-এর সঙ্গে আলাপকালে হেইডেন এ অভিযোগ করেন। রয়টার্স ও এএফপি।
