
আফগানিস্তানের পূর্বাঞ্চলের পাঁচটি প্রদেশে ভারী বর্ষণজনিত আকস্মিক বন্যায় কমপক্ষে ৫৮ জন মারা গেছে। নিখোঁজ রয়েছে ৩০ জন। ঘরবাড়ি ছাড়তে বাধ্য হয়েছে বহু লোক। গতকাল রোববার দেশটির কর্মকর্তাদের বরাত দিয়ে ‘টাইমস অব ইন্ডিয়া’র খবরে এ কথা জানানো হয়।
পাঁচ প্রদেশ নানগারহার, কাবুল, খোস্ত, লাঘমান ও নুরিস্তানের প্রাদেশিক মুখপাত্ররা জানান, গত শনিবার সকালে বন্যা দেখা দেয়। আকস্মিক বন্যা এসব প্রদেশে সাধারণ ঘটনা। প্রদেশগুলো ঘিরে থাকা নদী নানগারহারে সংযুক্ত হয়েছে।
কাবুলের সুরবি জেলার পুলিশপ্রধান শাঘাসি আহমদি জানান, এখানকার প্রত্যন্ত ও পাহাড়ি এলাকায় ৩৪ জন নিহত হয়েছে। রাজধানী থেকে দুর্গত এলাকায় খাদ্য, তাঁবু ও অন্যান্য জরুরি ত্রাণসুবিধা পাঠানো হচ্ছে।
নানগারহার প্রদেশের সরকারি বিবৃতিতে জানানো হয়েছে, বন্যায় ১৭ জনের মৃত্যু হয়েছে।
আফগান প্রেসিডেন্ট হামিদ কারজাইয়ের কার্যালয় সূত্র জানায়, খোস্ত ও নুরিস্তানে সাতজন মারা গেছে।
বৃষ্টিতে আফগানিস্তানের গ্রামাঞ্চলের মাটির বানানো ঘর সহজে দুর্বল হয়ে পড়ে। তাই ভারী বর্ষণে এসব বাড়িঘর ধসে পড়েছে।
আফগানিস্তানের প্রতিবেশী দেশ পাকিস্তানে ভারী বর্ষণে শতাধিক ঘরবাড়ি বিধ্বস্ত হয়েছে। একটি কারখানার দেয়াল ধসে পড়ে কমপক্ষে ১৪ জনের মৃত্যু হয়।
