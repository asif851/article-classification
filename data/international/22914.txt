
বিব্রতকর পরিস্থিতিতে পড়েছেন পশ্চিমবঙ্গ রাজ্যের মুখ্যমন্ত্রী তৃণমূল কংগ্রেসের নেত্রী মমতা বন্দ্যোপাধ্যায়। তাঁর দলের লোকসভার সদস্য অভিনেতা তাপস পালের আপত্তিকর মন্তব্য নিয়ে এখন উত্তাল ভারতের রাজনীতি।অবিলম্বে তাঁকে গ্রেপ্তারের দাবি উঠেছে। রাজ্যের বিভিন্ন রাজনৈতিক দল, সামাজিক সংগঠন থেকে নিন্দার ঝড় উঠেছে।সম্প্রতি নদীয়ার চৌমাহা গ্রামে এক দলীয় সমাবেশে তাপস পাল বলেছিলেন, ‘আমি দরকার হলে আমার ছেলেদের বলব, সিপিএমের নেতা-কর্মীদের বাড়ি যাও এবং সিপিএম নারীদের ধর্ষণ করো।’গত সোমবার কলকাতার একটি টেলিভিশন চ্যানেলে সম্প্রচার করা তাপস পালের ওই ভিডিও খুব পরিষ্কার নয়। তবে তাঁর কথাবার্তা স্পষ্ট শোনা যাচ্ছে। দলীয় সমাবেশে তিনি বলছিলেন, ‘আমি চন্দননগরের ছেলে। অনেক রংবাজি করেছি। আমি প্রচুর মাস্তানি করেছি। আমি পকেটে মাল নিয়ে ঘুরি। আমি নিজে রিভলবার দিয়ে গুলি করে চলে যাব। সিপিএমকে গুলি করে মারব। আমার মা, বোন, বাবা, বাচ্চা কারোর গায়ে যদি হাত পড়ে, আমি ছেড়ে কথা বলব না। বাড়ি বাড়ি ঢুকে ছেলে পাঠিয়ে রেপ (ধর্ষণ) করে দেব। তৃণমূলের কারও গায়ে যদি কোনো সিপিএম হাত দেয়, তবে তাদের গোষ্ঠী শেষ করে দেব। বাড়িঘর জ্বালিয়ে দেব।’তাপসের এই বক্তব্যের কোনো দায়দায়িত্ব নিতে নারাজ তৃণমূল। দলটির লোকসভার সদস্য ডেরেক ও’ব্রেইন বলেন, ‘তাপসের মন্তব্য খুবই অসংযত। আমরা টেলিভিশনে সম্প্রচার করা তাঁর ওই মন্তব্য সমর্থন করি না।’তৃণমূল কংগ্রেসের নেত্রী মমতা বন্দ্যোপাধ্যায় বিষয়টি নিয়ে ৪৮ ঘণ্টার মধ্যে তাপস পালের কাছে ব্যাখ্যা চেয়েছেন। তিনি এ ঘটনায় ক্ষোভ প্রকাশ করেন। তৃণমূল কংগ্রেসের সর্বভারতীয় সম্পাদক মুকুল রায় বলেন, তাপস পালের বিষয়ে বুধবার (আজ) দল সিদ্ধান্ত নেবে। তিনি বলেন, তাপসের ওই মন্তব্য মমতাকে গভীরভাবে ব্যথিত করেছে।এ ঘটনায় গভীর দুঃখ প্রকাশ করেছেন তাপস পালের স্ত্রী নন্দিনী পাল। তিনি তাপস পালের ওই মন্তব্যের জন্য ক্ষমা চেয়েছেন। তিনি বলেছেন, ‘আমি তাপসের পক্ষে ক্ষমা চাইছি। তাঁর এই বক্তব্য সমর্থন করার কোনো কারণ নেই। তবে আমি জানি, এই গল্পের আরেকটি অংশ আছে। ওই অংশটি তাঁকে চটিয়েছে।’তাপস পালের এ মন্তব্য ঘিরে এখন দেশজুড়ে প্রতিবাদের ঝড় বইছে। ইতিমধ্যে কেন্দ্রীয় স্বরাষ্ট্র মন্ত্রণালয় রাজ্য সরকারের কাছে ঘটনার প্রতিবেদন চেয়েছে।বিশিষ্ট সমাজকর্মী ও পুলিশের সাবেক শীর্ষ কর্মকর্তা কিরণ বেদি তৃণমূলের এই অভিনেতার অবিলম্বে গ্রেপ্তার দাবি করেছে। তিনি বলেন, যেভাবে তাপস নারীদের হুমকি দিয়েছেন, তাতে অবিলম্বে তাঁকে গ্রেপ্তার করা উচিত। কংগ্রেসের মুখপাত্র মনীষ তিওয়ারি, বিজেপির মুখপাত্র রাজীব প্রতাপ রুডিও এই ঘটনার তীব্র সমালোচনা করে তাপস পালের বিরুদ্ধে যথাযথ ব্যবস্থা নেওয়ার দাবি জানান।জাতীয় মহিলা কমিশনের চেয়ারপারসন মমতা শর্মাও অবিলম্বে তাপস পালকে গ্রেপ্তার করে বিষয়টির তদন্ত দাবি করেন। পশ্চিমবঙ্গের কংগ্রেসের নেতা প্রদীপ ভট্টাচার্য বলেন, ‘আমার ভাবতে কষ্ট হয়, একজন নারী দলের প্রধান হওয়া সত্ত্বে কীভাবে তাঁর দলেরই একজন সদস্য এসব অশালীন মন্তব্য করতে পারেন। অবিলম্বে তাঁকে সরিয়ে দেওয়া উচিত।’সিপিএমের নেত্রী বৃন্দা কারাত বলেন, এই অশালীন মন্তব্যকে মেনে নেওয়া যায় না। বিষয়টি তিনি লোকসভার স্পিকারের কাছে তুলে ধরবেন।অভিযোগ রয়েছে, তাপস পাল অতীতেও এমন মন্তব্য করছেন। তবে দল কোনো ব্যবস্থা নেয়নি। এবারও তিনি মুখ্যমন্ত্রী মমতা বন্দ্যোপাধ্যায়ের আশীর্বাদে নদীয়ার কৃষ্ণনগর আসন থেকে লোকসভার সদস্য নির্বাচিত হয়েছেন।
