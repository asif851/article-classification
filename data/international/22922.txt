
ইবোলার পরীক্ষামূলক প্রতিষেধক ‘জেডএমঅ্যাপ’ সেবনকারী লাইবেরিয়ার এক চিকিৎসক মারা গেছেন। গতকাল সোমবার দেশটির তথ্যমন্ত্রী এ খবর নিশ্চিত করেছেন। মৃত চিকিৎসক আব্রাহাম বারবার ছিলেন সে দেশের সবচেয়ে বড় হাসপাতালের উপপ্রধান। এ পর্যন্ত মোট ছয় ব্যক্তি এই পরীক্ষামূলক প্রতিষেধক গ্রহণ করেন। এঁদের মধ্যে তিনজন লাইবেরিয়ার, দুজন যুক্তরাষ্ট্রের এবং একজন স্পেনের নাগরিক। স্পেনের নাগরিক একজন যাজক। তিনিও মারা গেছেন। তবে অপরীক্ষিত প্রতিষেধক সেবনকারী যুক্তরাষ্ট্রের দুই নাগরিক এখনো বেঁচে আছেন। বাকি দুই লাইবেরিয় নাগরিকের বিষয়ে কোনো তথ্য জানা যায়নি। তথ্যমন্ত্রী লুইস ব্রাউন বলেন, ইবোলা-আক্রান্ত বারবারের অবস্থা হঠাৎ করেই খারাপ হয়ে যায়। এপি
