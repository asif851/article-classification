
ধরুন, আপনি গভীর ঘুমে অচেতন। মাঝরাতে একটি তেলাপোকা আপনার নাকের একটি ফুটো দিয়ে ঢুকে গেল। আপনি টের পেলেন না। আপনার চোখের পেছনে সেটা আঁচড় কাটতে লাগল। এমন ঘটনার কথা ভাবা যায়?
এমন ঘটনা অবাস্তব মনে হলেও সত্যি সত্যি এই দুঃস্বপ্নের রাত এসেছিল ভারতের ৪২ বছরের এক নারীর জীবনে।
আজ বৃহস্পতিবার বার্তা সংস্থা এএফপির প্রতিবেদনে জানানো হয়, ওই নারী ঘুম থেকে ওঠার পর দারুণ অস্বস্তি অনুভব করছিলেন। চোখের পেছনের দিকে যন্ত্রণাকর অনুভূতি টের পাচ্ছিলেন তিনি। দ্রুত স্থানীয় একটি ক্লিনিকে ছুটে গিয়ে নাক পরিষ্কার করান। বাসায় ফিরে আসার পরও যন্ত্রণাকর অনুভূতিটা টের পাচ্ছিলেন তিনি। বিশেষজ্ঞ চিকিৎসকের কাছে যাওয়ার পর পরীক্ষায় আসল ঘটনা উদ্‌ঘাটিত হয়।  চেন্নাইয়ের স্টানলি মেডিকেল কলেজ হাসপাতালের নাক-কান-গলা বিশেষজ্ঞ এম এন শঙ্কর বলেন, ‘প্রথমে ভেতরের দিকে ক্ষুদ্র পায়ের নড়াচড়া দেখলাম। আরও ভেতরে অস্বাভাবিক কিছু একটা দেখা গেল। একপর্যায়ে বোঝা গেল, এটা তেলাপোকা।’
চিকিৎসক জানান, নাকের গর্ত দিয়ে বেশ ভেতরের দিকে ঢুকে গিয়েছিল তেলাপোকাটি। সেটির অবস্থান ছিল খুলির কাছে। তেলাপোকাটি জীবিতই ছিল।  চিকিৎসক শংকর একধরনের যন্ত্র ব্যবহার করে তেলাপোকাটিকে জীবিত অবস্থায় খুলির ভেতর থেকে টেনে বাইরে নিয়ে আসেন। এই প্রক্রিয়ায় ৪৫ মিনিট সময় লাগে। বাইরে আনার পরও তেলাপোকাটি পা ছুড়ছিল। প্রায় তিন দশক ধরে চিকিৎসা পেশায় আছেন শংকর। তিনি জানান, পেশাজীবনে এমন ঘটনা প্রথমই দেখেছেন তিনি।
চিকিৎসক জানান, ওই নারী ভালো আছেন, সুস্থ আছেন। তবে নাকের ভেতরে তেলাপোকা ঢুকে যাওয়ার ঘটনায় তিনি বিব্রত।
