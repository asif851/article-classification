
যুক্তরাষ্ট্রের সবচেয়ে বড় নন-নিউক্লিয়ার বোমার নামকরণ নিয়ে তীব্র সমালোচনা করেছেন রোমান ক্যাথলিকদের প্রধান ধর্মগুরু পোপ ফ্রান্সিস। ওই বোমাটির নাম ‘মাদার অব অল বোম্বস’।
ভ্যাটিকানে শিক্ষার্থী-শ্রোতাদের সঙ্গে কথা বলার সময় পোপ বলেন, ‘নামটি শোনার পর আমি লজ্জিত। একজন মা জীবন দেন, আর বোমা জীবন কেড়ে নেয়। আর আমরা একে মা নামে ডাকছি। কী হচ্ছে এসব?’
২৪ মে মার্কিন প্রেসিডেন্ট ডোনাল্ড ট্রাম্পের সঙ্গে সাক্ষাৎ করবেন পোপ ফ্রান্সিস। ওই দিন সামনে রেখে পোপ এ মন্তব্য করলেন।
গত মাসে আফগানিস্তানে জঙ্গি সংগঠন ইসলামিক স্টেটের (আইএস) আস্তানায় ৯ হাজার ৮০০ কেজি ওজনের বোমা নিক্ষেপ করে যুক্তরাষ্ট্র। এতে অন্তত ৯৪ জন নিহত হয়। এই বোমার আনুষ্ঠানিক নাম জিবিইউ-৪৩/বি ম্যাসিভ অর্ডিন্যান্স এয়ার ব্ল্যাস্ট বোম্ব (এমওএবি)। তবে এটি ব্যাপকভাবে ‘মাদার অব অল বোম্বস’ নামে পরিচিত। ২০০৩ সালে এই বোমার প্রথম পরীক্ষা চালানো হয়। তবে আফগানিস্তানের আগে কোনো যুদ্ধে এই বোমা ব্যবহার করা হয়নি।
এই বোমার প্রাথমিক প্রভাব হলো এটি বিশাল বিস্ফোরণ তরঙ্গ সৃষ্টি করে। বলা হয়ে থাকে চারপাশের এক কিলোমিটার এলাকা পর্যন্ত ওই বিস্ফোরণ তরঙ্গ ছড়িয়ে পড়ে। এর শক্তি ১৮ হাজার পাউন্ড টিএনটি। বোমাটিতে বিস্ফোরণের তীব্রতা বাড়াতে ব্যবহার করা হয় অ্যালুমিনিয়ামের পাতলা আবরণ।
ভূগর্ভস্থ স্থাপনা ও সুড়ঙ্গ ধ্বংস করার লক্ষ্যে বাংকার ধ্বংসকারী এই বোমাটির নকশা করা হয়। ইরাক যুদ্ধে ব্যবহার করার জন্য এই অস্ত্রের উন্নতি ঘটানো হয়। এর প্রতিটি বোমা তৈরিতে ১ কোটি ৬০ লাখ ডলার খরচ হয়েছে বলে খবর রয়েছে।
 
 
