
মার্কিন প্রেসিডেন্ট হিসেবে ক্ষমতা গ্রহণের পর বারাক ওবামার জনপ্রিয়তা সর্বনিম্ন পর্যায়ে পৌঁছেছে। এমনকি সংখ্যাগরিষ্ঠ মার্কিনি এই প্রথম ওবামাকে ‘অসৎ’ ও ‘অবিশ্বস্ত’ বলে মনে করছেন।যুক্তরাষ্ট্রের কানেকটিকাটের কুইনিপিক বিশ্ববিদ্যালয় পরিচালিত এক জরিপে এ তথ্য উঠে এসেছে। গতকাল মঙ্গলবার ওই জরিপের ফলাফল প্রকাশিত হয়। জরিপের ফলাফলে দেখা গেছে, ওবামার প্রতি মাত্র ৩৯ শতাংশ মানুষের মনোভাব ইতিবাচক। আর তাঁর কাজে ৫৮ শতাংশ মানুষ অসন্তুষ্ট।গত ১ অক্টোবরের এক জরিপের ফলাফলে দেখা যায়, ওবামার গ্রহণযোগ্যতার হার ৪৫ শতাংশ। তাঁর প্রতি নাখোশ ৪৯ শতাংশ। কুইনিপিক বিশ্ববিদ্যালয়ের জরিপে ওবামার জনপ্রিয়তা সর্বনিম্ন পর্যায়ে পৌঁছেছে।
ওবামার সার্বজনীন স্বাস্থ্যবিমা আইন নিয়ে মার্কিন জনগণের মধ্যে এখন চরম হতাশা বিরাজ করছে। আইন প্রণয়নের আগে তিনি বলেছিলেন, স্বাস্থ্যবিমা আছে এমন লোকজন ইচ্ছা করলে তাঁদের আগের বিমা ধরে রাখতে পারবেন। আইন কার্যকর হওয়ার সময় দেখা যাচ্ছে, লোকজনের আগে থেকে চালু থাকা পছন্দের বিমা বাতিল হয়ে যাচ্ছে। এ নিয়ে গত সপ্তাহে জনগণের কাছে ক্ষমা চেয়েছেন ওবামা।
কুইনিপিক বিশ্ববিদ্যালয়ের জরিপে প্রথমবারের মতো ওবামার বিশ্বস্ততা নিয়ে জনগণের সংশয় প্রকাশ পেয়েছে।
জরিপে অংশ নেওয়া ৫২ শতাংশ মানুষের মতে, ওবামাকে বিশ্বাস করা যায় না। তবে ৪৬ শতাংশ এই অভিমতের বিরোধিতা করেছে। ৫৩ শতাংশের মতে, ওবামা যোগ্যতার সঙ্গে দেশ পরিচালনায় ব্যর্থ হচ্ছেন।
