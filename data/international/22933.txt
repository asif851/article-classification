
ইরানে কোটি কোটি ডলারের সমপরিমাণ রাজস্ব ফাঁকির দায়ে বাবাক জানজানি নামে দেশটির একজন শীর্ষস্থানীয় ধনকুবেরের মৃত্যুদণ্ড হয়েছে। দুর্নীতি মামলায় আরও দুজন ধনী ব্যবসায়ী দোষী সাব্যস্ত হয়েছেন। তাঁদেরও মৃত্যুদণ্ড হবে বলে মনে করা হচ্ছে। গতকাল রোববার দেশটির বিচার বিভাগের কর্মকর্তারা এ কথা জানিয়েছেন। খবর এএফপির।বিচার বিভাগের একজন মুখপাত্র এক সংবাদ সম্মেলনে বলেন, বাবাক জানজানি ও অপর দুই ব্যবসায়ীকে সাজা ভোগ করা ছাড়াও ফাঁকি দেওয়া রাজস্বের পুরো অর্থ ফেরত দিতে হবে। তবে তাঁরা এই রায়ের বিরুদ্ধে আপিল করতে পারবেন।সরকারি সূত্রগুলো জানিয়েছে, বিতর্কিত পরমাণু কর্মসূচির জন্য ইরানের ওপর পশ্চিমা অবরোধ থাকাকালে জানজানি বিভিন্ন দেশে থাকা তাঁর প্রতিষ্ঠানের মাধ্যমে ইরানের লাখ লাখ ব্যারেল তেল বিক্রি করেছিলেন। কিন্তু তিনি সেই তেল বিক্রির অর্থ ঠিকমতো সরকারকে দেননি। মামলা চলাকালে জানজানি স্বীকার করেন, সরকার তাঁর কাছে ১ কোটি ২০ লাখ ডলার পাবে। কিন্তু তাঁর অর্থ লেনদেনের ওপর বিদেশি নিষেধাজ্ঞা থাকায় তিনি সেই অর্থ ফেরত দিতে পারেননি। তবে সরকারি কৌঁসুলির দাবি, সরকার জানজানির কাছে পাবে ২ কোটি ৭০ লাখ ডলার।
