
জঙ্গিগোষ্ঠী ইসলামিক স্টেটের (আইএস) শীর্ষস্থানীয় নেতা আবু মোহাম্মদ আল-আদনানি সিরিয়ায় নিহত হয়েছেন। আইএসের কথিত বার্তা সংস্থা আমাক নিউজ এই তথ্য জানিয়েছে।
বিবিসি অনলাইনের প্রতিবেদনে জানানো হয়, দীর্ঘ সময় ধরে দায়িত্বে থাকা সবচেয়ে আলোচিত এই আইএস নেতা সিরিয়ার আলেপ্পো প্রদেশে নিহত হয়েছেন।
মার্কিন প্রতিরক্ষা দপ্তর পেন্টাগন বলছে, তারা আল বাব শহরের কাছে আদনানিকে লক্ষ্য করে নির্ভুলভাবে বিমান হামলা চালিয়েছিল। ওই হামলায় আদনানি নিহত হয়েছেন কি না, তা যাচাই করা হচ্ছে।
আমাক নিউজ বলছে, আলেপ্পোতে প্রতিরোধযুদ্ধের সময় আদনানি নিহত হয়েছেন।
আদনানি আইএসের মুখপাত্র ও প্রচারণা-প্রধান হিসেবে দায়িত্ব পালন করে আসছিলেন।
আদনানির বিষয়ে তথ্যের জন্য ৫০ লাখ ডলার পুরস্কার ঘোষণা করে মার্কিন সরকার।
