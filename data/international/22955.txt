
ভারতের তামিলনাড়ু রাজ্যের ক্ষমতাসীন এআইএডিএমকে দলে নেতৃত্বের দ্বন্দ্ব আরও তিক্ত হয়ে উঠেছে। দলের প্রধান শশীকলা নটরাজন ও পদত্যাগী মুখ্যমন্ত্রী পনিরসেলভামের মধ্যে বাদানুবাদ অব্যাহত। নিজে মুখ্যমন্ত্রী হওয়ার জন্য রাজ্যের গভর্নর সি বিদ্যাসাগর রাওয়ের কাছে সাক্ষাৎ চেয়ে আবেদন করে বসে আছেন শশীকলা। কিন্তু সাক্ষাতের সুযোগ গতকাল পর্যন্ত মেলেনি।এদিকে রাজ্যের শিক্ষামন্ত্রী মা ফই পান্ডিয়ারাজন শশীকলার পক্ষ ত্যাগ করে পনিরসেলভামের সঙ্গে হাত মিলিয়েছেন। এই ঘটনাকে প্রয়াত মুখ্যমন্ত্রী জয়ললিতার ঘনিষ্ঠ বান্ধবী শশীকলার জন্য বড় ধরনের ধাক্কা হিসেবে মনে করা হচ্ছে। পান্ডিয়ারাজনসহ কয়েকজন নেতা পনিরসেলভামের সঙ্গে সাক্ষাতের পর সাংবাদিকদের বলেছেন, অনেক বিধায়ক শশীকলার পক্ষ ত্যাগ করতে চান, কিন্তু তাঁদের জোর করে চেন্নাইয়ের একটি অবকাশ যাপনকেন্দ্রে আটকে রাখা হয়েছে।জয়ললিতার মৃত্যুর পর অন্তর্বর্তী মুখ্যমন্ত্রী হিসেবে শপথ নেন পনিরসেলভাম। এর মাসখানেকের মাথায় ৫ ফেব্রুয়ারি দলের এক বৈঠকে পদত্যাগ করেন পনিরসেলভাম। পরে তিনি বলেন, পদত্যাগ করতে তাঁকে বাধ্য করা হয়েছে। তাঁকে না জানিয়েই বিধায়কদের সভা ডাকা হয়। সেখানে শশীকলা ও অন্যদের চাপে তিনি পদত্যাগ করতে বাধ্য হন।পনিরসেলভামের পক্ষে এখন পর্যন্ত ছয়জন বিধায়ক এবং একজন মন্ত্রী সমর্থন দিয়েছেন। দলের ১৩৪ বিধায়কের মধ্যে অধিকাংশের সমর্থন থাকার দাবি করেছেন শশীকলা।
