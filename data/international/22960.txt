
বিশ্বের সর্বোচ্চ পর্বতশৃঙ্গ মাউন্ট এভারেস্ট জয় করেছেন সৌদি আরবের নারী রাহা মোহাররাক (২৫)। তিনিই এভারেস্টজয়ী প্রথম সৌদি নারী। শুধু প্রথম সৌদি নারীই নন, রাহা আরব বিশ্বের মধ্যে সবচেয়ে কম বয়সে এভারেস্ট জয় করলেন।
বিবিসির খবরে বলা হয়, পর্বতারোহী দলে চারজন ছিলেন। দলে রাহা ছাড়াও ছিলেন কাতার ও ফিলিস্তিনের দুজন ব্যক্তি। তাঁরা নেপালে শিক্ষা প্রকল্পের জন্য ১০ লাখ ডলারের তহবিল সংগ্রহের চেষ্টা করছেন।
রাহার জন্ম সৌদি আরবের জেদ্দায়। তিনি দুবাইয়ের একটি বিশ্ববিদ্যালয় থেকে স্নাতক ডিগ্রি অর্জন করেছেন। পর্বতারোহী দলের সদস্যরা জানান, রক্ষণশীল মুসলিম দেশ সৌদি আরবের জেদ্দা থেকে আসা রাহাকে লক্ষ্য অর্জনে অনেক বাধার সম্মুখীন হতে হয়েছে।
তবে রাহার পরিবার এখন তাঁকে সমর্থন করছেন।
