
ব্রাজিল অলিম্পিকে অংশ নিতে গিয়ে মরক্কোর একজন বক্সার দুজন পরিচ্ছন্নতাকর্মীকে যৌন হয়রানি করেছেন বলে অভিযোগ উঠেছে। এর মধ্যে একজন পরিচ্ছন্নতাকর্মীকে জোর করে চুমু দেওয়ার চেষ্টা করেন ওই বক্সার। এ অভিযোগে পুলিশ ওই বক্সারকে গ্রেপ্তার করেছে। মরক্কোর ওই বক্সারের নাম হাসান সাদা (২২)। কাল শনিবার অলিম্পিকের বক্সিং ইভেন্টে তাঁর প্রথম অংশ নেওয়ার কথা ছিল। গত বুধবার রিও ডি জেনিরোর অলিম্পিক ভিলেজ থেকে তাঁকে গ্রেপ্তার করে পুলিশ।গ্রেপ্তারের পর পুলিশ হাসানকে আদালতে হাজির করে। তদন্ত প্রতিবেদন জমা দেওয়ার আগ পর্যন্ত আদালত তাঁকে ১৫ দিন আটকে রাখার নির্দেশ দেন। এই নির্দেশের ফলে অলিম্পিকে অংশ নিতে পারবেন না হাসান।এ বিষয়ে তাৎক্ষণিকভাবে হাসান বা মরক্কোর অলিম্পিক কর্মকর্তাদের কোনো বক্তব্য পাওয়া যায়নি। আর কয়েক ঘণ্টা পর ব্রাজিলের রিওতে বিশ্বের সর্ববৃহৎ আয়োজন অলিম্পিকের উদ্বোধনী অনুষ্ঠান শুরু হবে।
