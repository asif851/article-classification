
ভারতে হাতির সঙ্গে সেলফি তুলতে গিয়ে এক ব্যক্তির মৃত্যু হয়েছে। গতকাল শনিবার দেশটির ওডিশা রাজ্যের সুন্দরগড় জেলায় এ ঘটনা ঘটে।
বন বিভাগের বরাত দিয়ে এনডিটিভি জানিয়েছে, রাজ্যের রৌরকেলার মান্দিয়া কুদার এলাকায় অশোক ভারতী (৫৪) নামের ওই ব্যক্তি হাতির পায়ের নিচে পিষ্ট হয়ে মারা গেছেন। তাঁর বাড়ি কট্টকে। একটি বেসরকারি প্রতিষ্ঠানে চাকরি সূত্রে তিনি সুন্দরগড়ে থাকতেন।
বন বিভাগের একজন কর্মকর্তা বলেন, ‘স্থানীয় লোকজনের সহায়তায় আমরা হাতিটিকে সরিয়ে দেওয়ার চেষ্টা করছিলাম। কিন্তু হঠাৎ করেই জনতার মধ্য থেকে একজন সেখানে গিয়ে হাজির হন। হাতির খুব কাছে গিয়ে তাঁর মোবাইলে ছবি তুলতে শুরু করেন। একপর্যায়ে তিনি আরও কাছে গিয়ে হাতির সঙ্গে সেলফি তোলার চেষ্টা করেন। তখন হাতির পায়ের নিচে পিষ্ট হন তিনি।’
পরে বন কর্মকর্তা ও স্থানীয় লোকজন তাঁকে আহত অবস্থায় উদ্ধার করে রৌরকেলা হাসপাতালে নিয়ে গেলে কর্তব্যরত চিকিৎসক মৃত ঘোষণা করেন। রৌরকেলার সহকারী বন সংরক্ষক জে কে মোহান্তি বলেন, ‘নিয়ম অনুযায়ী আমরা তাঁর পরিবারকে ক্ষতিপূরণ দেব।’
 
