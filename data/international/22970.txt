
বাবা বরিস নেমৎসভের (৫৫) হত্যাকাণ্ডের জন্য রাশিয়ার প্রেসিডেন্ট ভ্লাদিমির পুতিনকে ‘রাজনৈতিকভাবে’ দায়ী করেছেন তাঁর মেয়ে। পুতিনের কঠোর সমালোচক সাবেক উপপ্রধানমন্ত্রী নেমৎসভের মেয়ে ঝানা নেমৎসভ গতকাল বুধবার বিবিসিকে জানান, রাজনৈতিক কারণে পুতিন তাঁর বাবাকে হত্যা করেছেন।
সাবেক উপপ্রধানমন্ত্রী ও উদারপন্থী নেতা নেমৎসভকে গত ২৭ ফেব্রুয়ারি রাতে মস্কোর রাজপথে গুলি করে হত্যা করা হয়। রুশ প্রেসিডেন্টের সরকারি বাসভবন ক্রেমলিনের খুব কাছে হেঁটে একটি সেতু পার হওয়ার সময় গাড়িতে থাকা আততায়ীরা পেছন থেকে গুলি করে তাঁকে হত্যা করে। এ হত্যাকাণ্ডের নিন্দা জানান পুতিন। তিনি খুনিদের বিচারের আওতায় আনার অঙ্গীকার করেন।
গত রোববার মস্কোর এক আদালত জানান, জাউর দাদাইয়েভ নমেৎসভকে গুলি করে হত্যার ঘটনায় জড়িত থাকার কথা স্বীকার করেছেন। কিন্তু রাশিয়ার মানবাধিকার কাউন্সিলের দাবি, কারাগারে জাউর তাঁদের জানিয়েছেন যে নির্যাতন চালিয়ে তাঁর কাছ থেকে ওই স্বীকারোক্তি আদায় করা হয়। হাতকড়া ও পায়ে দড়ি বেঁধে জাউরকে নির্যাতন করা হয়। হত্যাকাণ্ডে স্বীকারোক্তি না দিলে তাঁর ওপর বিদ্যুতায়ন কৌশল প্রয়োগ করা হবে বলেও ভয় দেখানো হয়।
মানবাধিকার কাউন্সিলের কাছে জাউর দাবি করেন, তাঁকে স্বীকারোক্তি দিতে বাধ্য করা হয়েছিল। দুদিন ধরে তাঁর মাথায় একটি ব্যাগ বেঁধে রাখা হয়। তাঁকে এও বলা হয়, হত্যাকাণ্ডের স্বীকারোক্তি দিলে তাঁর এক বন্ধুকে মুক্তি দেওয়া হবে। হত্যাকাণ্ডের ঘটনায় জড়িত সন্দেহে আরও তিনজনকে আটক করা হয়েছে।
নমেৎসভের মেয়ে ঝানা বিবিসিকে বলেন, তাঁর বাবাকে রাজনৈতিক শত্রুতার কারণে হত্যা করা হয়েছে। কারণ তিনি ছিলেন পুতিনের অন্যতম সমালোচক। রাশিয়ার বিরোধী দলের নেতা হিসেবে যথেষ্ট প্রভাব ছিল তাঁর।
বাবা নমেৎসভের মৃত্যুর পর বিরোধী দলের অনেকেই ভয় পেয়ে গেছেন। তাঁরা নেতৃত্বহীন হয়ে পড়েছেন। ঝানা বলেন, এখন আমাদের নেতৃত্ব দেওয়ার মতো শক্তিশালী কোনো নেতা নেই।
ঝানা নেমৎসভ মস্কোর একটি বাণিজ্যিক টিভি চ্যানেলের উপস্থাপক। শেয়ারবাজারের বিশ্লেষকও তিনি। বাবার হত্যাকাণ্ডের ব্যাপারে রাশিয়ার কোনো তদন্ত দলের সঙ্গে যোগাযোগ করেননি বলে জানান ঝানা। কারণ তিনি জানেন, তারা নেমৎসভের হত্যাকাণ্ডের স্বচ্ছ ও স্বাধীন তদন্তের ব্যাপারে আগ্রহী নয়। ঝানা অভিযোগ করে বলেন, তাঁকে বাবার বাড়িতে পর্যন্ত ঢুকতে দেওয়া হয়নি। সেখানে তিনি প্রয়োজনীয় কাগজপত্র রাখতেন।
একপর্যায়ে ঝানা আবেগঘন হয়ে পড়েন। তিনি বলেন, ‘আমি এখনো বিশ্বাস করতে পারি না। বিশ্বাস করতে পারি না যে তারা আমার বাবাকে মেরে ফেলেছে। আমি চুপ করে থাকতে পারি না।’
২০০৩ সালে রাশিয়ার পার্লামেন্ট ত্যাগ করার পর নেমৎসভ বেশ কয়েকটি সংগঠন প্রতিষ্ঠা করেন। ২০১২ সাল থেকে তিনি বিরোধী দল রিপাবলিকান পার্টি অব রাশিয়া-পিপলস ফ্রিডম পার্টির সহসভাপতি ছিলেন। এ ছাড়া সলিদারনোস্ত নামে উদার গণতান্ত্রিক রাজনৈতিক আন্দোলনেরও শীর্ষস্থানীয় সদস্য ছিলেন তিনি। ২০১১ সাল থেকে নেমৎসভ রাজনৈতিক অঙ্গনে পাদপ্রদীপের আলোর কিছুটা বাইরে চলে যান। তার পরও তাঁর হত্যাকাণ্ড দেশজুড়ে চাঞ্চল্য সৃষ্টি করেছে।
