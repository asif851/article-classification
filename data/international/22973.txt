
পাকিস্তানের উত্তর-পশ্চিমাঞ্চলে গতকাল শুক্রবার মার্কিন চালকবিহীন বিমান (ড্রোন) হামলায় সন্দেহভাজন সাত জঙ্গি নিহত হয়েছে।প্রধানমন্ত্রী হিসেবে নওয়াজ শরিফের শপথ নেওয়ার দুই দিন পর এ হামলার ঘটনা ঘটল। নির্বাচিত হওয়ার পর পার্লামেন্টে দেওয়া ভাষণে নওয়াজ শরিফ পাকিস্তানে মার্কিন চালকবিহীন বিমান (ড্রোন) হামলা বন্ধের আহ্বান জানিয়েছিলেন।স্থানীয় কর্মকর্তাদের বরাত দিয়ে বিবিসি অনলাইনে প্রকাশিত প্রতিবেদনে বলা হয়, উপজাতি অধ্যুষিত  উত্তর ওয়াজিরিস্তানের মিরানশাহ এলাকার একটি গ্রামে সন্দেহভাজন জঙ্গি লক্ষ্যবস্তুতে ওই ড্রোন হামলা হয়।স্থানীয় একজন জ্যেষ্ঠ নিরাপত্তা কর্মকর্তা নাম প্রকাশ না করার শর্তে বলেন, চালকবিহীন মার্কিন বিমান থেকে সন্দেহভাজন জঙ্গি লক্ষ্যবস্তুতে দুটি ক্ষেপণাস্ত্র ছোড়া হয়। এতে অন্তত সাতজন নিহত হয়েছে।
নাম প্রকাশ না করে অন্য একজন কর্মকর্তাও হামলা ও হতাহতের ঘটনার সত্যতা নিশ্চিত করেছেন। তবে নিহত ব্যক্তিদের পরিচয় নিশ্চিত করতে পারেননি তিনি।
পাকিস্তান মুসলিম লিগ-নওয়াজের (পিএমএল-এন) প্রধান নওয়াজ শরিফ গত বুধবার পার্লামেন্ট সদস্যদের সরাসরি ভোটে নির্বাচিত হওয়ার পর রাতে শপথ নেন। এ নিয়ে তৃতীয়বারের মতো প্রধানমন্ত্রী হলেন নওয়াজ। নির্বাচিত হওয়ার পর পার্লামেন্টে দেওয়া ভাষণে নওয়াজ শরিফ পাকিস্তানে মার্কিন চালকবিহীন বিমান (ড্রোন) হামলা বন্ধের আহ্বান জানান। এটি ছিল প্রধানমন্ত্রী হিসেবে তাঁর প্রথম ভাষণের একটি গুরুত্বপূর্ণ নীতিগত বিষয়, যা আগেই তিনি ঘোষণা করেছিলেন।
নওয়াজ বলেন, ড্রোন হামলা অবশ্যই বন্ধ করতে হবে। পাকিস্তানের স্বাধীনতা-সার্বভৌমত্বের প্রতি অন্য দেশগুলোর শ্রদ্ধাশীল হতে হবে এবং যুক্তরাষ্ট্রকে এই কর্মসূচির অবসান ঘটাতে হবে। তিনি বলেন, ড্রোন হামলা বন্ধে যৌথ কর্মপন্থা খুঁজে বের করতে হবে।
