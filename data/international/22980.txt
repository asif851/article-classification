
তুরস্কের ইস্তাম্বুলে আতাতুর্ক বিমানবন্দরের শৌচাগার থেকে গত শনিবার বিবিসির সাবেক সাংবাদিক জ্যাকুলিন সাটনের (৫০) ঝুলন্ত লাশ উদ্ধার করা হয়েছে। খবর বিবিসি ও এএফপির।"যুক্তরাজ্যের নাগরিক সাটন সর্বশেষ বেসরকারি সংস্থা ইনস্টিটিউট ফর ওয়্যার অ্যান্ড পিস রিপোর্টিংয়ের (আইডব্লিউপিআর) ইরাক মিশনের ভারপ্রাপ্ত প্রধান হিসেবে কর্মরত ছিলেন। বিবিসির প্রতিনিধি বেন আনদো বলেন, সাটন শনিবার লন্ডন থেকে একটি ফ্লাইটে আতাতুর্ক বিমানবন্দরে পৌঁছান। তিনি তাঁর গন্তব্যে যাওয়ার জন্য সংযোগ ফ্লাইটটি ধরতে পারেননি।  যুক্তরাজ্য ও তুরস্কের গণমাধ্যমের বরাত দিয়ে বার্তা সংস্থা এএফপি জানায়, অর্থ না থাকায় পরে নতুন টিকিটও কিনতে পারেননি সাটন। এ কারণে তিনি হতাশ ছিলেন। গত শনিবার বিমানবন্দরের শৌচাগারে তাঁর ঝুলন্ত লাশ পাওয়া যায়।সাটনের মৃত্যুর ব্যাপারে আইডব্লিউপিআর কর্তৃপক্ষের কোনো বক্তব্য পাওয়া যায়নি। সাটন জাতিসংঘ ছাড়াও বিভিন্ন মানবাধিকার সংগঠনে কাজ করেন। ১৯৯৮ সাল থেকে ২০০০ সাল পর্যন্ত বিবিসির ওয়ার্ল্ড সার্ভিসে সাংবাদিকতা করেন তিনি।
 
