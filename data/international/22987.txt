
চলে গেলেন যুক্তরাষ্ট্রের কিংবদন্তিতুল্য সংগীতশিল্পী চাক বেরি। গত শনিবার যুক্তরাষ্ট্রের মিজৌরিতে মারা যান ৯০ বছর বয়স্ক এই গায়ক। তাঁকে পাশ্চাত্য সংগীতের জনপ্রিয় ধারা রক অ্যান্ড রোলের অন্যতম জনক বলা হয়। চার্লস এডওয়ার্ড অ্যান্ডারসন বেরি তাঁর পুরো নাম।মিজৌরির সেন্ট লুইস পুলিশ তাঁর মৃত্যুর বিষয়টি নিশ্চিত করেছে। বাড়িতে শিল্পীর নিথর দেহ পাওয়া যায়।দ্বিতীয় বিশ্বযুদ্ধের পর ১৯৫০-এর দশকে আত্মপ্রকাশ চাক বেরির। একসময় হয়ে ওঠেন তারুণ্যের দ্রোহের প্রতীক। দীর্ঘ সাত দশকের সংগীতজীবনে চাক বেরি উপহার দিয়েছেন ‘জনি বি গুড’ আর ‘রোল ওভার বিটোফেন’-এর মতো গান, যা শ্রোতাদের মনে থাকবে বহুদিন।গানের সঙ্গে ভিন্ন ধারার নাচের তালের জন্য জনপ্রিয় হয়ে ওঠেন চাক বেরি। সমকালীন যুবকদের আধুনিকমনস্ক করে তোলায় গুরুত্বপূর্ণ ভূমিকা ছিল তাঁর। সংগীতে অনন্য অবদানের জন্য ১৯৮৪ সালে চাক বেরিকে আজীবন সম্মাননা দেয় দ্য রেকর্ডিং একাডেমি। তিনি ১৯৮৬ সালে রক অ্যান্ড রোল ‘হল অব ফেমের’ অন্তর্ভুক্ত হন।১৯২৬ সালের ১৮ অক্টোবর মিজৌরির সেন্ট লুইসে জন্ম চাক বেরির। জীবনের বেশির ভাগ সময় সেখানেই ছিলেন। মার্কিন সমাজে ওই সময় জেঁকে থাকা বর্ণবাদ তাঁকে পীড়া দিত। আজীবন বর্ণবাদের বিরুদ্ধে সংগ্রাম করেছেন।আরেক বিখ্যাত সংগীতশিল্পী জন লেনন একবার বলেছিলেন, ‘যদি রক অ্যান্ড রোলকে অন্য কোনো নামে ডাকতে হয়, তবে তাঁকে চাক বেরি বলা যেতে পারে।’
 
