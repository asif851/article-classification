
আফগানিস্তানে জঙ্গি ঘাঁটিতে হামলা চালিয়েছে পাকিস্তান। গণমাধ্যমের খবরে এমনটাই বলা হচ্ছে। টাইমস অব ইন্ডিয়া অনলাইনের প্রতিবেদনে এই তথ্য জানানো হয়।
সিন্ধু প্রদেশে এক সুফি সাধকের মাজারে বোমা হামলার জন্য জঙ্গিরা ঘাঁটি হিসেবে আফগানিস্তানের ভূখণ্ড ব্যবহার করেছে বলে দাবি করে পাকিস্তান। এই দাবির কয়েক ঘণ্টার মাথায় আফগানিস্তানে জঙ্গি ঘাঁটি লক্ষ্য করে পাকিস্তান হামলা শুরু করে।
সামরিক সূত্রগুলো বলছে, গত শুক্রবার রাতে আফগানিস্তানে জঙ্গি ঘাঁটিতে পাকিস্তান সেনাবাহিনীর হামলা শুরু হয়।
হামলার বিষয়ে পাকিস্তান সরকারের কাছ থেকে আনুষ্ঠানিক কোনো বক্তব্য পাওয়া যায়নি।
গণমাধ্যমে প্রকাশিত তথ্য সত্য হলে তা হবে আফগান ভূখণ্ডে পাকিস্তান সেনাবাহিনীর এই ধরনের প্রথম অভিযান। এই ঘটনা ইসলামাবাদের সঙ্গে কাবুলের সম্পর্ক নতুন করে তিক্ত করে তুলতে পারে।
গণমাধ্যমের খবরে বলা হয়, জামাত-উল-আহরার জঙ্গিগোষ্ঠীর চারটি শিবির লক্ষ্য করে হামলা চালানো হয়।
এক কর্মকর্তার ভাষ্য, জামাত-উল-আহরার গোষ্ঠীর প্রধান ওমর খালিদ খোরাসানির একাধিক প্রশিক্ষণকেন্দ্র লক্ষ্য করে নিরাপত্তা বাহিনী হামলা চালায়। হামলায় ভারী অস্ত্র ব্যবহার করা হয়।
আফগান ভূখণ্ডে পাকিস্তানের চালানো এই হামলায় জঙ্গিদের হতাহত হওয়ারও খবর পাওয়া যাচ্ছে।
পাকিস্তানের সিন্ধু প্রদেশে গত বৃহস্পতিবার রাতে ত্রয়োদশ শতকের সুফি সাধক লাল শাহবাজ কালান্দারের মাজারে আত্মঘাতী বোমা হামলা হয়। এতে শিশুসহ অন্তত ৮০ জন নিহত হয়। হামলায় দায় স্বীকার করে জঙ্গিগোষ্ঠী ইসলামিক স্টেট (আইএস)। এই হামলার পর পাকিস্তানের নিরাপত্তা বাহিনী ব্যাপক অভিযান শুরু করে। এ অভিযানে শতাধিক ‘জঙ্গি’ নিহত হয়েছে।
