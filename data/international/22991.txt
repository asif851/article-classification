
লবণাক্ততার প্রভাবে বিশ্বে প্রতিদিন প্রায় দুই হাজার হেক্টর উর্বর জমি নষ্ট হচ্ছে। জাতিসংঘের এক বিশ্লেষণে এ উদ্বেগজনক তথ্য জানানো হয়েছে। খবর বিবিসির।জাতিসংঘের ন্যাচারাল রিসোর্সেস ফোরাম সাময়িকীতে প্রকাশিত এক প্রতিবেদনে বলা হয়, লবণের কারণে বর্তমানে ক্ষতিগ্রস্ত মোট জমির পরিমাণ ছয় কোটি ২০ লাখ হেক্টর, যা ইউরোপের একটি বড় দেশ ফ্রান্সের আয়তনের সমান। ২০ বছর আগে ক্ষতিগ্রস্ত জমির পরিমাণ ছিল সাড়ে চার কোটি হেক্টর। শুষ্ক ও সেচনির্ভর যেসব এলাকায় বৃষ্টিপাত কম হয় এবং যেখানে প্রাকৃতিক নিষ্কাশনব্যবস্থা নেই, সেসব এলাকার জমি লবণাক্ত হয়ে যাওয়ার প্রবণতা বেশি।প্রতিবেদনে লবণাক্ততার প্রভাব মোকাবিলায় বৃক্ষরোপণ, মাটি গভীর করে খুঁড়ে চাষাবাদ এবং লবণ-সহিষ্ণু ফসল উৎপাদনের পরামর্শ দেওয়া হয়েছে। এ ছাড়া ক্ষতিগ্রস্ত জমির চারপাশে নর্দমা খনন করার কথাও বলা হয়েছে। এ ধরনের পদক্ষেপ ব্যয়বহুল হতে পারে। তবে নিষ্ক্রিয়তার পরিণাম আরও ভয়াবহ হতে পারে বলে সতর্ক করে দেওয়া হয়েছে। গবেষকদের হিসাব অনুযায়ী, লবণাক্ততার প্রভাব মোকাবেলায় প্রয়োজনীয় বৈশ্বিক ব্যয়ের পরিমাণ দুই হাজার ৭৩০ কোটি মার্কিন ডলার পর্যন্ত হতে পারে।জাতিসংঘ বিশ্ববিদ্যালয়ের পানি, পরিবেশ ও স্বাস্থ্য ইনস্টিটিউটের (ইউএনইউ-আইএনডব্লিউইএইচ) গবেষক মনজুর কাদির বলেন, ২০৫০ সালের মধ্যে বিশ্বের আনুমানিক ৯০০ কোটি অভুক্ত মানুষের খাবারের জোগান দিতে সব জমি কাজে লাগাতে হবে। এ সময়ের মধ্যে উৎপাদনশীল নতুন ভূমি খুব কমই পাওয়া যাবে।
