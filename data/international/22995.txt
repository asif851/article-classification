
সাধারণ মানুষের কল্যাণে রাষ্ট্রের ভূমিকায় আমূল পরিবর্তন আনার প্রতিশ্রুতি দিয়ে বৈচিত্র্যপূর্ণ এক নির্বাচনী ইশতেহার ঘোষণা করেছেন যুক্তরাজ্যের বিরোধী দল লেবার পার্টির নেতা জেরেমি করবিন। রাষ্ট্রীয় সেবাগুলোকে বেসরকারীকরণের বিপরীতে সরকারীকরণ, বিশ্ববিদ্যালয় পর্যন্ত অবৈতনিক শিক্ষা, উদ্বাস্তুদের জন্য চার হাজার ঘর নির্মাণ ও শ্রম মজুরি বৃদ্ধির মতো চমকপ্রদ সব প্রতিশ্রুতি রয়েছে এই ইশতেহারে।
আজ মঙ্গলবার ব্রাডফোর্ড বিশ্ববিদ্যালয়ের সম্মেলনকক্ষে এই ইশতেহারের ঘোষণা করেন করবিন; যেটিকে তিনি ‘আশাজাগানিয়া’ পরিকল্পনা বলে উল্লেখ করেন। মাত্র তিন সপ্তাহের মাথায় আগামী ৮ জুন যুক্তরাজ্যে সাধারণ নির্বাচন।
রাজনীতি বিশ্লেষকেরা বলছেন, গত শতাব্দীর সত্তরের দশকে পুঁজিবাদের দিকে হাঁটতে শুরু করার পর থেকে যুক্তরাজ্য এমন প্রতিশ্রুতি আর দেখেনি। তাঁদের মতে, এই ইশতেহারে খাঁটি বাম বলে পরিচিত নীতিমান রাজনীতিক করবিনের প্রভাব স্পষ্ট। তাঁরা বলছেন, ‘সব দলই এক’ বলে এবার ভোটারদের গা এড়িয়ে যাওয়ার সুযোগ নেই। এবার পছন্দগুলো একেবারে ‘সাদা-কালো’।
কনজারভেটিভ পার্টি গত সাত বছর ক্ষমতায় থেকে বাজেট ঘাটতি মোকাবিলার নামে রাষ্ট্রীয় কল্যাণ ব্যয় অব্যাহতভাবে হ্রাস করেছে, বাড়িয়েছে শিক্ষা ফি। কমিয়েছে ধনীদের কর। জাতীয় স্বাস্থ্যসেবাকে (এনএইচএস) বেসরকারি খাতে ছেড়ে দিতে শুরু করেছে। ‘অল্প ঋণ, অল্প ব্যয়ের’ কৌশল নিয়েছিল কনজারভেটিভরা।
এমন নীতির সম্পূর্ণ বিপরীত পরিকল্পনা ঘোষণা করে জেরেমি করবিন বলেন, ভিন্ন স্থানে জন্ম নেওয়ার কারণে কোনো শিশু পিছিয়ে থাকতে পারে না। অবৈতনিক শিক্ষা, স্বাস্থ্যসেবা এবং উপযুক্ত বাসস্থান প্রতিটি নাগরিকদের অধিকার। রাষ্ট্রকেই এসব নিশ্চিত করতে হবে। তাঁর প্রতিশ্রুতি পূরণে জাতীয় ঋণের বোঝা বাড়বে না জানিয়ে করবিন বলেন, ‘যুক্তরাজ্যের সামর্থ্যের সুষম ব্যবহার করেই প্রতিশ্রুতিগুলো পূরণ করা হবে। প্রতিটি প্রতিশ্রুতির বিপরীতে খরচ ও আয়ের হিসাব দেওয়া আছে জানিয়ে করবিন বলেন, দেশের অতি উচ্চবিত্ত ৫ শতাংশ জনগণকে কেবল সামান্য বাড়তি কর গুনতে হবে। আর তাদের কর ফাঁকি দেওয়ার অভ্যাস ত্যাগ করতে হবে।’
থেরেসা মের উদ্দেশে নির্বাচনী ইশতেহার নিয়ে সরাসরি বিতর্কের আহ্বান জানান করবিন। বলেন, কনজারভেটিভ রাজি থাকলে উভয় দলের ইশতেহারগুলো নিরপেক্ষ প্রতিষ্ঠান ‘অফিস ফর বাজেট রেসপনসিবিলিটি’কে দিয়ে যাচাই করিয়ে দেখা যেতে পারে কোনটি বেশি বাস্তবসম্মত।
ব্রেক্সিট বাস্তবায়নের প্রতিশ্রুতি দিয়ে করবিন বলেন, থেরেসা মে যেই ‘তেড়িয়া’ ভাব নিয়ে আলোচনায় নেমেছেন, তা দিয়ে ভালো কিছু অর্জিত হবে না। লেবার পার্টি ব্রিটেনের অর্থনৈতিক স্বার্থ সুরক্ষা করে ব্রেক্সিট বাস্তবায়ন করবে।
লেবারই প্রথম কোনো দল, যারা নির্বাচনের ইশতেহার ঘোষণা করল। আগামীকাল বুধবার কনজারভেটিভ পার্টির নির্বাচনী ইশতেহার ঘোষণার কথা।
