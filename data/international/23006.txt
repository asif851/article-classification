
যুক্তরাষ্ট্রের পররাষ্ট্রমন্ত্রী রেক্স টিলারসন বলেছেন, উত্তর কোরিয়ার ওপর চাপ বাড়াতে জাতিসংঘে বিশ্ব সম্প্রদায়ের প্রতি আহ্বান জানাবে ওয়াশিংটন। জাতিসংঘের নিরাপত্তা পরিষদে এক বৈঠকে গতকাল শুক্রবার তিনি এ কথা বলেন। তবে তিনি জানিয়েছেন, উত্তর কোরিয়ার সঙ্গে সরাসরি আলোচনার পথও খোলা রেখেছে যুক্তরাষ্ট্র।
বৈঠক শুরুর আগে ফক্স নিউজকে দেওয়া সাক্ষাৎকারে রেক্স টিলারসন বলেন, ‘পিয়ংইয়ংয়ের ওপর চাপ বাড়াতে কী কী পদক্ষেপ নেওয়া প্রয়োজন, সে ব্যাপারে আলোচনা করব।’ এ নিয়ে চীনের ভূমিকা প্রসঙ্গে মার্কিন পররাষ্ট্রমন্ত্রী বলেন, ‘আমাদের সহায়তা করতে তাদের সদিচ্ছার বিষয়টি আমরা পরীক্ষা করে দেখব। চীন বলেছে, উত্তর কোরিয়া আরও পারমাণবিক পরীক্ষা চালালে দেশটির ওপর তারা নিষেধাজ্ঞা আরোপ করবে।’
উত্তর কোরিয়ার সঙ্গে সরাসরি সংলাপের সম্ভাবনা প্রসঙ্গে টিলারসন বলেন, ‘অবশ্যই। আমরা এভাবেই এ বিষয়টির সমাধান করতে চাই। কিন্তু উত্তর কোরিয়াকে আগে ঠিক করতে হবে যে তারা আমাদের সঙ্গে সঠিক বিষয়ে কথা বলতে প্রস্তুত আছে। সঠিক বিষয়টি হলো সব কাজ বন্ধ করে কয়েক মাস বা বছর পর তা আবার শুরু করা নয়।’    
