
যুক্তরাজ্যের পার্লামেন্টের বাইরে হামলাকারী ব্যক্তি ব্রিটিশ বংশোদ্ভূত। তাঁর সম্পর্কে আগে থেকেই জানত ব্রিটিশ পুলিশ ও গোয়েন্দারা। কয়েক বছর আগে সহিংস সন্ত্রাসবাদের কারণে তাঁর বিরুদ্ধে তদন্ত হয়েছিল। কিন্তু তিনি ঠিক বড়মাপের সন্ত্রাসবাদী ছিলেন না।
বিবিসি অনলাইনের এক প্রতিবেদনে বলা হয়, আজ বৃহস্পতিবার ব্রিটিশ প্রধানমন্ত্রী থেরেসা মে এক বিবৃতিতে হামলাকারী সম্পর্কে এ তথ্য জানিয়েছেন।
যুক্তরাজ্যের পার্লামেন্টের বাইরে গতকাল বুধবার রক্তক্ষয়ী হামলায় ওই হামলাকারীসহ চারজন নিহত হন। আহত ব্যক্তিদের মধ্যে ২৯ জন চিকিৎসাধীন রয়েছেন। তাঁদের মধ্যে সাতজনের অবস্থা গুরুতর। এ ঘটনায় আট ব্যক্তিকে গ্রেপ্তার করেছে পুলিশ।
বিবৃতিতে ব্রিটিশ প্রধানমন্ত্রী বলেন, গোয়েন্দা সংস্থা ‘এমআই ফাইভ’ হামলাকারী সম্পর্কে আগেই জানত। তবে ইদানীং ওই হামলাকারী গোয়েন্দা নজরদারিতে ছিলেন না। তিনি বলেন, হাসপাতালে চিকিৎসাধীন রয়েছেন ১২ জন ব্রিটিশ নাগরিক। এ ছাড়া তিন সন্তান নিয়ে ফ্রান্সের একজন নাগরিক, রোমানিয়ার দুজন, দক্ষিণ কোরিয়ার চারজন, জার্মানির একজন, পোল্যান্ডের একজন, আয়ারল্যান্ডের একজন, চীনের একজন, ইতালির একজন, মার্কিন একজন ও গ্রিসের দুজন নাগরিক রয়েছেন।
আরও পড়ুন: লন্ডনে সন্ত্রাসী হামলায় দায় স্বীকার আইএসের
