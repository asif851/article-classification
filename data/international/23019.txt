
অদ্বৈত ভারতীয়ার বয়স সবে ছয় বছর। পড়ে প্রথম শ্রেণিতে। তার সহপাঠীরা যখন স্কুলের হোমওয়ার্ক করতে ব্যস্ত, অদ্বৈত তখন পা বাড়িয়েছে এভারেস্ট জয় করতে! প্রাথমিক ধাপ হিসেবে এরই মধ্যে সে উঠে পড়েছে এভারেস্টের বেজ ক্যাম্পে। এই কীর্তিই অদ্বৈতকে এনে দিয়েছে ভারতের মহারাষ্ট্র রাজ্যের খুদে পর্বতারোহীর খেতাব। শুধু তা–ই নয়, সে-ই সর্বকনিষ্ঠ ভারতীয়, যে এই শীতকালে পা রেখেছে এভারেস্টের বেজ ক্যাম্পে।অদ্বৈতের এই ১৩ দিনের অভিযানে সঙ্গী ছিলেন তার মা পায়েল। যিনি নিজেও একজন পর্বতারোহী। ছেলের পবর্তারোহণ সম্পর্কে পায়েল বলেন, ‘প্রথমে আমি একাই বেজক্যাম্পে যাওয়ার সিদ্ধান্ত নিয়েছিলাম। তখন অদ্বৈত আমার সঙ্গে যেতে চায়।’
এরপর অদ্বৈতকে পর্বতারোহণের জন্য প্রস্তুত করতে টানা এক মাস কঠিন প্রশিক্ষণ দেন পায়েল। প্রতিদিন ১০০ তলা ভবনে ওঠা-নামা করতে হয়েছে সেই ৩০ দিনে!এভারেস্টের বেজ ক্যাম্পের উচ্চতা সমুদ্রপৃষ্ঠ থেকে ১৭ হাজার ৫৯৩ ফুট ওপরে। অদ্বৈতদের অভিযান শেষ হয়েছে ৩ নভেম্বর। এর আগে এভারেস্ট বেজ ক্যাম্পে সর্বকনিষ্ঠ পর্বতারোহী হিসেবে রেকর্ড গড়েছিল হর্ষিত সৌমিত্র নামে আরেক ভারতীয়।
সূত্র: টাইমস অব ইন্ডিয়া
