
দুই বাংলার সাহিত্যিক ও বুদ্ধিজীবীদের নিয়ে আগামী ১৩ থেকে ১৫ জানুয়ারি অনুষ্ঠিত হতে যাচ্ছে আন্তর্জাতিক সাহিত্য সম্মেলন। এই সাহিত্য সম্মেলনের আসর বসবে ঢাকার বাংলা একাডেমি চত্বরে।
গতকাল মঙ্গলবার কলকাতা প্রেসক্লাবে আয়োজিত এক সংবাদ সম্মেলনে বিষয়টি জানানো হয়। এই সম্মেলনের আয়োজক নিখিল ভারত বঙ্গ সাহিত্য সম্মেলন এবং ফ্রেন্ডস অব বাংলাদেশ।
সংবাদ সম্মেলনে উপস্থিত ছিলেন প্রখ্যাত চিত্র পরিচালক গৌতম ঘোষ, নিখিল ভারত বঙ্গ সাহিত্য সম্মেলনের প্রধান উপদেষ্টা ও ফ্রেন্ডস অব বাংলাদেশের সহসভাপতি সত্যম রায়চৌধুরী, নিখিল ভারত বঙ্গ সাহিত্য সম্মেলনের সাধারণ সম্পাদক জয়ন্ত ঘোষ ও সাংস্কৃতিক সম্পাদক চৈতালি মুখোপাধ্যায়, বাংলাদেশের বিশিষ্ট নাট্যব্যক্তিত্ব নাসির উদ্দীন ইউসুফ, কলকাতার সাংসদ প্রদীপ ভট্টাচার্য, বাংলাদেশের সাংসদ পঙ্কজ দেবনাথ প্রমুখ।
১৩ জানুয়ারি এই সাহিত্য সম্মেলনের উদ্বোধন করবেন বাংলাদেশের প্রধানমন্ত্রী শেখ হাসিনা আর এই অনুষ্ঠানের সমাপ্তি অধিবেশনে উপস্থিত থাকবেন ভারতের সাবেক রাষ্ট্রপতি প্রণব মুখোপাধ্যায়।
তিন দিনের এই সাহিত্য সম্মেলনে থাকছে সেমিনার, চলচ্চিত্র প্রদর্শনী, আবৃত্তি ও সাংস্কৃতিক অনুষ্ঠান।
সম্মেলনে কলকাতা থেকে কবি শঙ্খ ঘোষ, সাহিত্যিক শীর্ষেন্দু মুখোপাধ্যায়, সমরেশ মজুমদার, কবি জয় গোস্বামী, সুবোধ সরকার, শ্রীজাত, চলচ্চিত্র ব্যক্তিত্ব গৌতম ঘোষ, চিত্রকর শুভাপ্রসন্ন, সাংসদ প্রদীপ ভট্টাচার্যসহ অনেকের যোগ দেওয়ার কথা ।
