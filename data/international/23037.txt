
চীনের পর এবার ফ্রান্সের স্যাটেলাইট নিখোঁজ হওয়া উড়োজাহাজের সম্ভাব্য ধ্বংসাবশেষের ছবি তুলেছে বলে জানিয়েছে মালয়েশিয়া। এক সপ্তাহের মধ্যে এ নিয়ে উড়োজাহাজটির তৃতীয় সম্ভাব্য ধ্বংসাবশেষের ছবির কথা প্রকাশ করা হলো। তিনটির অবস্থানই দক্ষিণ ভারত মহাসাগরে। এদিকে মালয়েশিয়া এয়ারলাইনসের উড়োজাহাজটির খোঁজে গতকাল রোববার আরও আটটি বিমান অনুসন্ধান অভিযানে যোগ দিয়েছে।মালয়েশিয়ার পরিবহন মন্ত্রণালয়ের ফেসবুক পাতায় গতকাল রোববার এক বিবৃতিতে বলা হয়, ‘ফ্রান্সের স্যাটেলাইটে সম্ভাব্য ধ্বংসাবশেষের নতুন ছবি পাওয়া গেছে। ফ্রান্সের কাছ থেকে পাওয়া ওই ছবি অস্ট্রেলিয়ায় উড়োজাহাজ খোঁজার সমন্বয় কেন্দ্রে পাঠানো হচ্ছে।’ বিবৃতিতে আরও জানানো হয়, ফ্রান্সের স্যাটেলাইটের তোলা ছবিতেও সম্ভাব্য ধ্বংসাবশেষের অবস্থান ভারত মহাসাগরের দক্ষিণ অংশে বলে উল্লেখ করা হয়েছে। বলা হচ্ছে, আগের স্যাটেলাইট ছবিতে ধ্বংসাবশেষের যে আকার উল্লেখ করা হয়েছে, এর আকারও প্রায় তেমনই। তবে এর অবস্থান আগের সম্ভাব্য ধ্বংসাবশেষের অবস্থান থেকে ৯৩০ কিলোমিটার উত্তর দিকে। এর আগে চীনের স্যাটেলাইটের ছবিতেও উড়োজাহাজের সম্ভাব্য ধ্বংসাবশেষের অবস্থান ভারত মহাসাগরের দক্ষিণ অংশেই বলে জানানো হয়।অস্ট্রেলিয়ার সমুদ্র নিরাপত্তাবিষয়ক কর্তৃপক্ষের (এএমএসএ) মুখপাত্র আন্ড্র্রে হেওয়ার্ড-মাহের জানান, গতকাল অনুসন্ধান অভিযান আরও জোরালো হয়েছে। অভিযানে আরও আটটি বিমান যুক্ত হয়েছে। আগের চেয়ে বাড়ানো হয়েছে অনুসন্ধানের বিস্তৃতিও।সংশ্লিষ্ট ব্যক্তিরা জানান, অনুসন্ধানে যোগ দেওয়ার জন্য চীনের দুটি বিমান অস্ট্রেলিয়ার পার্থে গিয়ে পৌঁছেছে। জাপানও দুটি বিমান পাঠিয়েছে। অস্ট্রেলিয়ার নৌবাহিনীর জাহাজ এইচএমএএস সাকসেস ভারত মহাসাগরের অনুসন্ধান এলাকায় রয়েছে। যুক্তরাষ্ট্র, চীন ও যুক্তরাজ্যের জাহাজ অনুসন্ধান এলাকার পথে রয়েছে।অনুসন্ধান কার্যক্রমের সমন্বয়কারী এএমএসএর কর্মকর্তা মাইক বার্টন জানান, শনিবার সাগরে বেল্ট, ফিতা ও কাঠের টুকরার মতো যেসব আলামত দেখার কথা বলা হচ্ছিল, তার ওপর ভিত্তি করেই রোববারের অভিযান পরিচালনা করা হয়। এএমএসএর এক বিবৃতিতে বলা হয়, রোববার অনুসন্ধান এলাকা বিস্তৃত করে ৫৯ হাজার বর্গকিলোমিটার করা হয়েছে। তবে সংশ্লিষ্ট এলাকার আবহাওয়া অনুকূল নয়। অস্ট্রেলিয়ার আবহাওয়া বিভাগ গতকাল জানায়, রোববারসহ পুরো সপ্তাহে ওই এলাকায় গুঁড়ি গুঁড়ি বৃষ্টি আর মেঘ থাকতে পারে। এমনটা হলে অনুসন্ধান এলাকায় স্বাভাবিক দৃষ্টিসীমা কমে আসবে। ব্যাহত হবে অনুসন্ধান কার্যক্রম।মালয়েশিয়া এয়ারলাইনসের একটি বোয়িং ৭৭৭-২০০ ইআর উড়োজাহাজ ৮ মার্চ রাতে ২৩৯ জন আরোহী নিয়ে কুয়ালালামপুর থেকে বেইজিং যাওয়ার পথে নিখোঁজ হয়। যাত্রা শুরুর এক ঘণ্টা পরই রাডারের সঙ্গে উড়োজাহাজটির যোগাযোগ বিচ্ছিন্ন হয়ে যায়। বিবিসি ও সিএনএন।
 
