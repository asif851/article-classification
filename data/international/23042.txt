
ভারতের বাম শাসিত রাজ্য ত্রিপুরায় আনুষ্ঠানিকভাবে বিধানসভা ভোটের বিজ্ঞপ্তি জারি হয়েছে। একই সঙ্গে শুরু হলো মনোনয়ন পত্র দাখিলও।
৬০ সদস্যের ত্রিপুরা বিধানসভার নির্বাচন ১৮ ফেব্রুয়ারি। বুধবার থেকে শুরু হলো নির্বাচনের মনোনয়নপত্র দাখিল। মনোনয়নপত্র জমার শেষ দিন ৩১ জানুয়ারি। ভোট গণনা ৩ মার্চ।
ত্রিপুরায় বিধানসভা ভোটে এবার মূল লড়াই বামদের সঙ্গে বিজেপির। কংগ্রেসও রয়েছে ভোটের ময়দানে। প্রার্থী তালিকা ঘোষণার পর সিপিএমসহ বাম দলগুলো প্রচারে নেমে পড়লেও অন্য দলগুলো এখনো ব্যস্ত প্রার্থী বাছাই প্রক্রিয়ায়। আজই সিপিএম পলিটব্যুরোর সদস্য তথা মুখ্যমন্ত্রী মানিক সরকার, নেত্রী বৃন্দা কারাট, শুভাষিণী আলিরা রাজ্যের বিভিন্ন প্রান্তে ভোটের প্রচার মাঠে নেমেছেন।
ক্ষমতাসীন জোটের ভোট প্রচারে মূলত চারটি বিষয় গুরুত্ব পাচ্ছে। শান্তি, সম্প্রীতি, উন্নয়ন ও রাজ্যের অখণ্ডতা। বিজেপিকেই মূল আক্রমণের লক্ষ্য বানালেও কংগ্রেসকেও আক্রমণের নিশানা বানাচ্ছে সিপিএম।
বামেরা অবশ্য আনুষ্ঠানিকভাবে এখনো মুখ্যমন্ত্রী হিসেবে কাউকে সরকারি ভাবে তুলে ধরেনি। তবে রাজ্য বামফ্রন্টের আহ্বায়ক বিজন ধর প্রথম আলোকে বলেন, ‘মানিক সরকার ভোটে দাঁড়ালে অন্য কেউ মুখ্যমন্ত্রী হতে পারেন না। তিনিই জিতবেন। আমাদেরই সরকার হবে। অষ্টমবারের মতো রাজ্যে প্রতিষ্ঠিত হবে বামফ্রন্ট সরকার। ফলও হবে আরও বেটার।’
 
