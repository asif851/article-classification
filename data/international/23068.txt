
প্রিন্স চার্লস ও প্রিন্সেস ডায়ানার বিয়ের এক টুকরা কেক নিলামে বাংলাদেশি মুদ্রায় লাখ টাকায় বিক্রি হয়েছে। মার্কিন মুদ্রায় তা এক হাজার ৩৭৫ ডলার।
আজ শনিবার এনডিটিভি অনলাইনের খবরে এ কথা জানানো হয়।
১৯৮১ সালে চার্লস ও ডায়ানার বিয়ে হয়। ৩৩ বছরের পুরোনো কেকের টুকরাটি এখনো সাদা আর রুপালি রঙে বানানো ওই সময়ের উপহার বাক্সেই রয়েছে।
কেকের টুকরাটি নিলামে তুলে নিলামকারী প্রতিষ্ঠান যুক্তরাষ্ট্রের লস অ্যাঞ্জেলেসের ন্যাটে ডি স্যানডার্স। গত বৃহস্পতিবার অনলাইনে এটি বিক্রি হয়। বক্সের সঙ্গে থাকা কার্ডে লেখা আছে, ‘শুভ কামনা, চার্লস ও ডায়ানার পক্ষ থেকে।’নিলামকারী প্রতিষ্ঠানের মুখপাত্র স্যাম হেলার জানান, কেকটি কিনেছেন একজন শৌখিন সংগ্রাহক। ক্রেতার নাম প্রকাশ করা হয়নি। কেকটি খাওয়ার চিন্তা করাটা ঠিক হবে না বলে ক্রেতাকে সতর্ক করে দেওয়া হয়েছে।
