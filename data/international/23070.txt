
সিরিয়ার সরকারি বাহিনীকে সহযোগিতার অভিযোগে চলতি মাসে ১১৬ জনকে হত্যা করে ইসলামিক স্টেট (আইএস)। সরকারি বাহিনীর কাছে আল-কারিয়াতিন শহরের দখল হারানোর আগে এ হত্যাযজ্ঞ চালায় তারা। আজ সোমবার এএফপির এক প্রতিবেদনে এ তথ্য জানানো হয়।
যুক্তরাজ্যভিত্তিক সংগঠন সিরিয়ান অবজারভেটরি ফর হিউম্যান রাইটসের প্রধান রামি আবদেল বলেন, প্রতিহিংসার শিকার হয়ে আইএস ২০ দিনে অন্তত ১১৬ জন বেসামরিক লোককে হত্যা করে।
আইএস হোমস প্রদেশের মধ্যাঞ্চলের আল-কারিয়াতিন শহর দখলে নেওয়ার তিন সপ্তাহ পর গত শনিবার তা দখলমুক্ত করে সরকারি বাহিনী। ২০১৫ সালে আইএস প্রথমবার এই শহরের দখল নেয়। আর গত বছর রাশিয়ার নেতৃত্বাধীন সিরিয়ার বাহিনীর কাছে তা হারায়।
আবদেল রহমান বলেন, গত শনিবার সরকারি বাহিনী এই শহর পুনরায় দখল করে নেওয়ার পর সেখানকার বাসিন্দারা রাস্তাঘাটে লাশ দেখতে পান। তাদের গুলি করে বা ছুরি দিয়ে হত্যা করা হয়েছে। আর বেশির ভাগ হত্যাকাণ্ড ঘটেছে শেষের দুই দিনে।
