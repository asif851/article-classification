
অফিসে নির্দিষ্ট সময়ের চেয়ে বেশি কাজ করেন।! এতে অবশ্য অনেকেই বসের নজরে পড়েন, পদোন্নতি পান। কেউ সেরা কর্মীর তকমাও জুটিয়ে নেন। কিন্তু এবার সাবধান হতে হবে। কারণ, এতে হিতে বিপরীতও হতে পারে। বসের নজরে পড়তে গিয়ে নজর থেকেই না একেবারে সরে যেতে হয়। এমনই এক ঘটনা ঘটেছে স্পেনে। সময়ের চেয়ে অতিরিক্ত কাজ করায় জিন পি নামের এক কর্মীকে বরখাস্ত করেছে দেশটির একটি চেইন সুপারমার্কেট।
ইউরো নিউজের বরাত দিয়ে এনডিটিভি অনলাইনের প্রতিবেদনে বলা হয়, সময়ের অতিরিক্ত কাজ করে কোম্পানির নিয়ম লঙ্ঘন করায় জিন পি-কে বরখাস্ত করা হয়েছে। এ কারণে জিন কোম্পানি ও তাঁর সাবেক বসের বিরুদ্ধে আদালতে মামলা করেছেন।
প্রতিবেদনে বলা হয়, জিন পি একজন কাজ পাগল মানুষ। তিনি লিডল নামের একটি চেইন সুপারমার্কেটের বার্সেলোনা শাখায় চাকরি করতেন। প্রতিদিন ভোর পাঁচটায় অফিসে হাজির হতেন তিনি। অফিস সময় শেষ হলে সব কর্মীই চলে যান। কিন্তু জিন নির্দিষ্ট সময়ের চেয়েও অতিরিক্ত কাজ করতেন। এই অতিরিক্ত কাজের জন্য তিনি কোনো পারিশ্রমিক পেতেন না। চেইন সুপারমার্কেটের নীতিমালায় অতিরিক্ত কাজ করার ও দোকানে একা থাকার নিয়ম নেই। তাই প্রতিষ্ঠানের নিয়ম লঙ্ঘনের দায়ে জিনকে বরখাস্ত করেছে প্রতিষ্ঠানটি।
ট্রাইব্যুনাল আদালতে জিনের আইনজীবী হুয়ান গুয়েরা বলেন, বরখাস্ত করার ব্যাপারে লিডলের বস আগে থেকে জিনকে কিছু জানাননি। গত ১২ বছর ধরে জিন ওই প্রতিষ্ঠানে কাজ করছেন। তাকে পণ্য বিক্রির লক্ষ্য পূরণের জন্য অতিরিক্ত চাপে থাকতে হতো, তাই তাঁকে অতিরিক্ত কাজ করতে হতো। আর এতে ওই প্রতিষ্ঠানেরই লাভ হয়েছিল।
প্রতিবেদনে বলা হয়, এই মামলার শুনানি এখনো চলছে। ট্রাইব্যুনাল জিনের চাকরি পুনর্বহাল করার নির্দেশ দিতে পারেন।

