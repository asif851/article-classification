
যুক্তরাষ্ট্রের আগামী প্রেসিডেন্ট নির্বাচনের সম্ভাব্য প্রার্থী সাবেক পররাষ্ট্রমন্ত্রী হিলারি ক্লিনটন বলেছেন, তিনি জয়ী হলে ইরানকে কখনোই পরমাণু অস্ত্রের অধিকারী হতে দেবেন না। বিতর্কিত পরমাণু কর্মসূচি নিয়ে ইরানের সঙ্গে ছয় বিশ্বশক্তির ঐতিহাসিক চুক্তি হওয়ার পর পর গত মঙ্গলবার এ অঙ্গীকার ব্যক্ত করেন তিনি। সাবেক ফার্স্টলেডি হিলারি প্রেসিডেন্ট পদে ডেমোক্র্যাট দল থেকে মনোনয়নপ্রত্যাশী। ইরানের সঙ্গে পরমাণু চুক্তি নিয়ে মার্কিন কংগ্রেসে বিরোধী দল ও বিশ্বব্যাপী যুক্তরাষ্ট্রের সন্দেহপ্রবণ মিত্রদের সমালোচনার জবাবে এক বিবৃতিতে এই মন্তব্য করেন তিনি। হিলারি ক্লিনটন বলেন, ইরানকে পরমাণু অস্ত্র নির্মাণ থেকে বিরত রাখতে মার্কিন প্রেসিডেন্ট হিসেবে তিনি সব হাতিয়ার ব্যবহার করবেন। এএফপি
