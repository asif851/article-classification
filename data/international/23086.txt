
ফ্রান্সের কট্টর ডানপন্থী নেতা ও প্রেসিডেন্ট পদপ্রার্থী মারিন লো পেনের বিরুদ্ধে নির্বাচনী লড়াই থেকে ছিটকে পড়া প্রতিদ্বন্দ্বী ফ্রাসোঁয়া ফিওঁর ভাষণ নকল করার অভিযোগ উঠেছে। বলা হচ্ছে, লো পেন গত সোমবার প্যারিসের অদূরে ভিলপাঁচ উপশহরে যে ভাষণ দেন, তা সম্প্রতি ফিওঁর দেওয়া এক ভাষণের সঙ্গে প্রায় হুবহু মিলে গেছে।গত ২৩ এপ্রিল অনুষ্ঠিত ফ্রান্সের প্রেসিডেন্ট নির্বাচনের প্রথম দফা ভোটের ফলে ফ্রাসোঁয়া ফিওঁ তৃতীয় স্থান পান। কোনো প্রার্থী একক সংখ্যাগরিষ্ঠ ভোট না পাওয়ায় শীর্ষে থাকা ইমানুয়েল ম্যাখেঁর সঙ্গে দ্বিতীয় স্থান পাওয়া লো পেনের আগামী রোববার দ্বিতীয় দফা ভোটের লড়াই হবে।চূড়ান্ত প্রতিদ্বন্দ্বিতা সামনে রেখে অভিবাসনবিরোধী মারিন লো পেন সোমবার প্যারিসের উত্তরে অবস্থিত উপশহর ভিলপাঁচে ভাষণ দেন। এর বেশ কিছু অংশ গত ১৫ এপ্রিল ফ্রাসোঁয়া ফিওঁর দেওয়া ভাষণের সঙ্গে প্রায় অক্ষরে অক্ষরে মিলে যায় বলে অভিযোগ ওঠে। দুটি বক্তব্যের মিলগুলো রিডিকিউল টিভি নামের ইউটিউব চ্যানেলে দেখানো হয়েছে। ফিওঁর সমর্থকেরা প্রথম দফা ভোটের আগ দিয়ে ইমানুয়েল ম্যাখেঁর সমালোচনা করার জন্য এই ইউটিউব চ্যানেলটি চালু করেছিলেন।ভাষণ চুরির উদাহরণ হিসেবে ইউটিউব চ্যানেলটিতে দেখানো হয়, ফিওঁর মতো লো পেনও ভাষণে প্রথম বিশ্বযুদ্ধের সময়কার ফরাসি প্রধানমন্ত্রী জশ ক্লিমাসুর বক্তব্যকে উদ্ধৃত করে বলেন, ‘একদা ঈশ্বরের এক সৈনিক, আর এখন স্বাধীনতার এক সৈনিক, ফ্রান্স বরাবরই থাকবে আদর্শের সৈনিক।’এর প্রতিক্রিয়ায় লো পেনের ন্যাশনাল ফ্রন্ট পার্টির এক নেতা বলেন, ‘এতে বরং প্রমাণিত হয়, লো পেন সাম্প্রদায়িক নন।’ পরে দলটির ডেপুটি চেয়ারম্যান ফ্লোহিও ফিলিপু রেডিও ক্লাসিককে বলেন, ন্যাশনাল ফ্রন্ট ভাষণে মিল থাকার কথা স্বীকার করছে।
 
