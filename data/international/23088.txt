
বিজ্ঞানীদের প্রবল উৎকণ্ঠা দূর করে ধূমকেতুতে রোবটযান ফিলের অবস্থান দৃঢ় হয়েছে। গত বুধবার গভীর রাতে ফিলে মহাকাশযান রোজেটা থেকে আলাদা হওয়ার পর ধূমকেতু সিক্সটিসেভেনপির ওপর অবতরণের সময় সমস্যা হয়েছিল। খবর বিবিসির।অবতরণের পর ফিলে যাতে ধূমকেতুর ‘মাটিতে’ শক্ত হয়ে বসতে পারে, সে জন্য এতে স্ক্রু, হারপুনসহ তিন ধরনের ব্যবস্থা রয়েছে। তবে রোবটটি নামার সময় ধূমকেতুর বুকে কয়েকবার লাফালাফির পর স্থির হয়। এ কারণে এটির অবস্থা নিয়ে উদ্বেগ দেখা দেয় ৫১ কোটি মাইল দূরের পৃথিবীতে। গতকাল বৃহস্পতিবার এর দৃঢ় অবস্থানের বিষয়টি নিশ্চিত হওয়া যায়। অবস্থান দৃঢ় করার পরপরই রোবটযান এর চারপাশের ছবি পাঠাতেও শুরু করেছে।এখন ফিলেকে পাঠানো ইউরোপিয়ান স্পেস এজেন্সির (ইএসএ) গবেষকেরা রোবটযানটির সঠিক অবস্থান জানার চেষ্টা করছেন। গবেষকদের আশা, ফিলে ধূমকেতুর ভূমি পর্যবেক্ষণ করবে। আর এই পর্যবেক্ষণের তথ্য থেকে জানা যাবে সৌরজগৎ সৃষ্টির রহস্য।ইএসএর প্রকাশিত একটি ছবিতে দেখা গেছে, কাপড় ধোয়ার যন্ত্রের (ওয়াশিং মেশিন) আকারের রোবটযান ফিলে কয়েক মাইল আয়তনের ধূমকেতুটির কোনো এক ঢালের পাশে অবস্থান করছে।রোবটযান ফিলেকে নিয়ে মহাকাশযান রোজেটা মহাকাশে ১০ বছর ধরে ৬৪০ কোটি কিলোমিটার পথ পাড়ি দিয়ে ধূমকেতু সিক্সটিসেভেনপিতে অবতরণ করে। মহাকাশ অভিযানের ইতিহাসে এ ধরনের ঘটনা এটাই প্রথম।
