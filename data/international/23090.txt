
ইতালির পিসার হেলানো মিনারের কথা নতুন নয়। নির্মাণত্রুটির কারণে সেটি হেলে পড়ে। তবে ইন্দোনেশিয়ার রাজধানী জাকার্তার অভিজাত এলাকায় তৈরি বাড়িটি তেমন নয়। সেখানে রীতিমতো নকশা করে তৈরি করা হয়েছে বাড়িটি। তিনতলা এই বাড়ি ‘জাকার্তার হেলানো বাড়ি’ নামেই পরিচিত।দক্ষিণ-পূর্ব এশিয়ার এই দেশে রাজধানীর অভিজাত এলাকায় ইউরোপীয় আদলে বাড়ি তৈরি বাড়ছে। তবে প্রকৌশলীরা বলছেন, জাকার্তার হেলানো বাড়িটির অদ্ভুত সৌন্দর্য সেখানকার অন্য বাড়িগুলো থেকে আলাদা।প্রকৌশলী বুডি প্রাডোনোর পরিকল্পনায় সমতলের সঙ্গে ৭০ ডিগ্রি কোনাকুনি করে হেলানো বাড়িটি তৈরি করা হয়েছে। অবশ্য এটির কাহিনি ইতালির পিসার হেলানো মিনারের মতো নয়। মিনারটি নির্মাণত্রুটির কারণে কাত হয়ে যায়। প্রাডোনো বলেন, ‘প্রথমে বাড়িটি খুব সামান্য, ১০, ২০ ডিগ্রি কোণে ঢালু করার পরিকল্পনা ছিল। কিন্তু পরে আমরা দেখি যে ৭০ ডিগ্রিই হলো নিখুঁত কোণ।’এমন সৃষ্টিকর্মে নিজেও গর্বিত প্রকৌশলী বুডি প্রাডোনো। তিনি বলেন, নির্মাণশৈলী, নতুন বাসস্থান এবং কীভাবে মানুষ বসবাস করে তা নতুন করে সংজ্ঞায়িত করা এখন জরুরি বিষয় হয়ে দাঁড়িয়েছে।জাকার্তার হেলানো বাড়ির মালিক ক্রিস্টিনা গউ বলেন, ‘এটি আমার স্বপ্নের বাড়ি। যদি আমি আরেকটি বাড়ি তৈরি করি, ওটিও এর মতোই হবে।’
