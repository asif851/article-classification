
দীর্ঘ মেয়াদে মানসিক সমস্যার কারণে যুক্তরাজ্যে বছরে তিন লাখ মানুষকে চাকরি ছাড়তে হয়। এ ছাড়া এই সমস্যার জন্য দেশটির অর্থনীতিতে বছরে ৯ হাজার ৯০০ কোটি পাউন্ড ক্ষতি হয়।
প্রধানমন্ত্রী থেরেসা মের অনুমোদন করা এক প্রতিবেদনে এসব তথ্য জানানো হয়েছে। তিনি বলেন, ‘এই প্রতিবেদন বলছে, আমাদের পদক্ষেপ নিতে হবে।’ তিনি ইংল্যান্ডের জাতীয় স্বাস্থ্যসেবা বিভাগসহ (এনএইচএস) সংশ্লিষ্ট বিভাগগুলোকে প্রতিবেদনে করা সুপারিশগুলো অনুসরণের আহ্বান জানিয়েছেন।
‘থ্রাইভিং অ্যাট ওয়ার্ক’ শিরোনামের ওই প্রতিবেদনের সহলেখক পল ফার্মার বলেন, মানসিক স্বাস্থ্যের এই খারাপ অবস্থা প্রতিরোধের সুযোগ হাতছাড়া হয়ে যাচ্ছে। কর্মক্ষেত্রে যেসব কর্মীর সহযোগিতা প্রয়োজন, তাঁদের এই বিষয় নিশ্চিত করতে হবে। তাহলেই কেবল এর থেকে পরিত্রাণ সম্ভব। তিনি বলেন, বহু ক্ষেত্রেই নিয়োগকারীরা বুঝতে পারেন না, এই সমস্যা কাটিয়ে উঠতে কী গুরুত্বপূর্ণ ভূমিকা তাঁরা পালন করতে পারেন।
কর্মক্ষেত্রে কর্মীদের সহযোগিতায় চাকরিদাতা ও সরকারের জন্য প্রতিবেদনটিতে মানসিক স্বাস্থ্যের উন্নয়নে ৪০টি সুপারিশ করা হয়েছে। প্রতিবেদনে বলা হয়, দীর্ঘদিন ধরে মানসিক স্বাস্থ্য সমস্যায় ভোগা কর্মীরা সুস্থ কর্মীদের তুলনায় দ্বিগুণ হারে চাকরি ছাড়েন।
প্রতিবেদনটি অনুমোদনের পর যুক্তরাজ্য সরকার বলেছে, এই খারাপ অবস্থা কাটিয়ে উঠতে এতে যে আইনি পরিবর্তনগুলো আনার সুপারিশ করা হয়েছে, তা বাস্তবায়নের পরিকল্পনা চলছে।
