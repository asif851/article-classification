
ভারতের আসন্ন লোকসভা নির্বাচনে প্রধান বিরোধী দল ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদি ‘দুর্নীতিগ্রস্ত নন’—এ কথা কখনোই বলেনি উইকিলিকস। বরং তাঁর সততার পক্ষে বিজেপিই ভুয়া সাফাই গেয়েছে। লাখ লাখ গোপন মার্কিন নথি ফাঁস করে বিশ্বব্যাপী হইচই ফেলে দেওয়া ওয়েবসাইট উইকিলিকস গতকাল সোমবার কয়েকটি টুইট বার্তায় এসব দাবি করে।কয়েকটি টেলিভিশন চ্যানেলের খবরে বলা হয়, আসন্ন লোকসভা নির্বাচনে (উইকিলিকসের বরাত দিয়ে) বিজেপির কিছু পোস্টারেও মোদি দুর্নীতিগ্রস্ত নন—এমন বক্তব্যের প্রচারণা চালানো হয়েছে।অবশ্য বিজেপি মুখে বলছে, তারা উইকিলিকসের দাবিকে তেমন গুরুত্ব দিচ্ছে না। দলটির পক্ষ থেকে কিছু পাল্টা টুইটও করা হয়। বিজেপি নেতা মুখতার আব্বাস নকভি এক টুইট বার্তায় বলেন, ‘মোদিজির সততার ব্যাপারে উইকিলিকস বা জুলিয়ান অ্যাসাঞ্জের কাছ থেকে আমাদের কোনো সনদ প্রয়োজন নেই।’গতকাল উইকিলিকসের টুইটে দাবি করা হয়, মোদি দুর্নীতিগ্রস্ত নন—উইকিলিকস এ কথা কখনো বলেনি। এতে বলা হয়, ‘...বরং তিনি (নরেন্দ্র মোদি) জনপ্রিয় হয়েছেন এ জন্য যে তাঁকে সৎ ব্যক্তি হিসেবে প্রচারণা চালানো হয়েছে। আর এ রকম প্রচারণা প্রতিদ্বন্দ্বিতাপূর্ণ সাধারণ নির্বাচনের আগে কংগ্রেস ও আম আদমি পার্টিকে (এএপি) গুজরাটের এই মুখ্যমন্ত্রীর বিরুদ্ধে আক্রমণের যথেষ্ট সুযোগ এনে দিয়েছে।’মোদির সততা নিয়ে এ বিতর্কের শুরু ২০০৬ সালে। উইকিলিকসের তথ্য অনুযায়ী, সে সময় যুক্তরাষ্ট্রের কূটনীতিক ও মুম্বাইয়ের তৎকালীন কনস্যুলার জেনারেল মিশেল এস ওয়েন মোদির সঙ্গে একটি বৈঠক করেন। ২০০২ সালের ভয়াবহ গুজরাট দাঙ্গার পর অনুষ্ঠিত ওই বৈঠকের কয়েক মিনিটের মধ্যে উইকিলিকস একটি নথি প্রকাশ করে। এতে রাজকোট কংগ্রেস পার্টির নেতা মনোহর সিংয়ের বরাত দিয়ে মোদির সততার কথা তুলে ধরা হয় এ নথিতে। তবে গতকাল ওয়েবসাইটটির টুইটে বলা হয়, ‘মোদি দুর্নীতিবাজ নন এ মন্তব্য মনোহর সিংয়ের করা।’ হিন্দুস্তান টাইমস ও পিটিআই।
 
