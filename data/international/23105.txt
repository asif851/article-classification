
কলকাতায় এক অভিনব উদ্যোগ নিয়েছে বিজেপির গরু উন্নয়ন সেল। গরু-রক্ষা ও গরুর দুধের উপকারিতা বেশি করে জানাতে তারা মেলার আয়োজন করছে। মেলাকে কেন্দ্র করে পথচলতি মানুষকে খাওয়ানো হবে গরুর দুধ।
আগামী শনিবার কলকাতায় বিজেপির রাজ্য কার্যালয়ের সামনে রীতিমতো মঞ্চ তৈরি করে বসবে এই ‘গরুর দুধের মেলা’।
সংগঠনের রাজ্য সভাপতি সুব্রত গুপ্ত জানিয়েছেন, এদিন বেলা ২টা থেকে লোকজনকে গরুর দুধ খাওয়ানো হবে। ৩ থেকে ৪ হাজার মানুষকে দুধ খাওয়ানো তাঁদের লক্ষ্য। সঙ্গে দুধের পুষ্টিগুণ সম্পর্কে মানুষকে জানানো হবে।
সুব্রত গুপ্ত বলেন, শিশু থেকে বৃদ্ধ—সব বয়সের মানুষ গরুর দুধ পান করলে তাদের শরীর-স্বাস্থ্যের যে উন্নতি হবে, সে দিকটি বোঝানো হবে। এ নিয়ে মঞ্চ থেকে প্রচার চলবে। থাকবে প্রচার-পুস্তিকা।
গরুর দুধের এই মেলাকে সমর্থন জানিয়েছে বিজেপি সাংসদ ও প্রখ্যাত অভিনেত্রী রুপা গাঙ্গুলি। তিনি বলেছেন, রাজ্যে আম-জামের মেলা হতে পারলে দুধের মেলা হলে ক্ষতি কী?
 
