
ভারতের মধ্যপ্রদেশ রাজ্যে একটি হোটেল ধসে ১০ জনের মৃত্যু হয়েছে। হোটেলটি ইন্দোর শহরের ব্যস্ততম সারবাতে বাসস্ট্যান্ডের পাশেই ছিল। হতাহত ব্যক্তিদের বেশির ভাগই হোটেলের কর্মী ও অতিথি।
গতকাল শনিবার রাত সাড়ে নয়টার দিকে এ দুর্ঘটনা ঘটে। প্রাথমিক তদন্তে জানা গেছে, ভারী একটি গাড়ি হোটেল ভবনে ঢুকে পড়লে ভবনটি হুড়মুড়িয়ে ভেঙে পড়ে।
পুলিশ ও ফায়ার সার্ভিসের বড় একটি দল রাতভর সেখানে উদ্ধার অভিযান চালায়। ইন্দোরের কালেক্টর নিশান্ত ওয়ারওয়াদে এনডিটিভিকে বলেন, ধ্বংসস্তূপের নিচে এখনো দুই থেকে পাঁচজন আটকা পড়ে আছে বলে আশঙ্কা করা হচ্ছে।
পুলিশ ইন্সপেক্টর সঞ্জু কামলে এএফপিকে বলেন, ‘ধ্বংসস্তূপের নিচ থেকে আমরা ১২ জনকে উদ্ধার করেছি। তাদের মধ্যে ১০ জন নিহত।’
মধ্যপ্রদেশ রাজ্যের মুখ্যমন্ত্রী শিবরাজ সিং চৌহান টুইটারে লিখেছেন, উদ্ধার অভিযানে তিনি নজর রাখছেন। একই সঙ্গে নিহত ব্যক্তিদের পরিবারপ্রতি ২ লাখ রুপি ও আহত ব্যক্তিদের পরিবারপ্রতি ৫০ হাজার রুপি করে ক্ষতিপূরণ দেওয়ার ঘোষণা দেন।
চারতলা ওই হোটেল ভবনটি খুব পুরোনো ও জীর্ণ অবস্থায় ছিল। স্থানীয় লোকজন বলছেন, ভবনটি ৫০ বছরের পুরোনো। ভবনের ওপরের তিনতলায় ছিল হোটেল। ভবনের নিচতলায় অটোপার্টসের একটি দোকান ও ব্যাংকের একটি এটিএম বুথ ছিল।
গত বছরের সেপ্টেম্বরে মুম্বাইয়ে ১১৭ বছরের পুরোনো ভবন ধসে অন্তত ৩০ জন নিহত হয়েছিল।
