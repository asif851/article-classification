
যুক্তরাজ্যের সঙ্গে এক গোপন চুক্তির আওতায় দেশটির নাগরিকদের ব্যক্তিগত তথ্যে যুক্তরাষ্ট্রের প্রবেশাধিকার রয়েছে বলে গত বুধবার ব্রিটিশ গণমাধ্যমে খবর প্রকাশিত হয়েছে।
প্রতিবেদন অনুযায়ী, লন্ডনের সঙ্গে গোপন চুক্তির অধীনে যুক্তরাষ্ট্রের জাতীয় নিরাপত্তা সংস্থা (এনএসএ) ব্রিটিশ নাগরিকদের ব্যক্তিগত  ইলেকট্রনিক তথ্য মজুত করেছে। এনএসএর সাবেক চুক্তিভিত্তিককর্মী এডওয়ার্ড স্নোডেনের ফাঁস করা তথ্যের বরাত দিয়ে প্রতিবেদনগুলো প্রকাশিত হয়েছে।
যুক্তরাজ্যের প্রভাবশালী সংবাদপত্র দ্য গার্ডিয়ান এবং চ্যানেল ফোর টেলিভিশনের খবরে বলা হয়, ২০০৭ সালে সম্পাদিত ওই চুক্তিতে যুক্তরাজ্যের সরকারি কর্মকর্তারা ব্রিটিশ নাগরিকদের টেলিফোন, ইন্টারনেট ও ই-মেইল কার্যকলাপ থেকে সংগৃহীত তথ্য এনএসএকে সংরক্ষণ ও বিশ্লেষণ করতে দিতে রাজি হন। আগে এ বিষয়ে যুক্তরাষ্ট্রের প্রবেশাধিকার সীমিত ছিল।
প্রতিবেদনের সপক্ষে গার্ডিয়ান ও চ্যানেল ফোর ২০০৭ সালের মে মাসের এক মেমোর কথা উল্লেখ করেছে। ওই মেমোতে ব্রিটিশ নাগরিকদের ব্যক্তিগত তথ্যে যুক্তরাষ্ট্রের প্রবেশাধিকারের অনুমতি নিয়ে যুক্তরাজ্যের নীতির পরিবর্তনের কথা বলা হয়। মেমোর একটি বক্তব্য এ রকম, ‘এখন এসআইডির (এনএসএর সিগন্যাল গোয়েন্দা বিভাগ) বিশ্লেষকেরা ব্রিটিশ নাগরিকদের আইপি (ইন্টারনেট প্রটোকল), ই-মেইল ঠিকানা, ফ্যাক্স, মুঠোফোন নম্বরসহ ঘটনাক্রমে সংগৃহীত সব তথ্য বিশ্লেষণকাজে ব্যবহারের উদ্দেশ্যে মজুত করতে পারবে।’
এ বিষয়ে যুক্তরাষ্ট্র বা যুক্তরাজ্যের প্রতিক্রিয়া জানা যায়নি। এএফপি।
