
ফ্রান্সের প্যারিসে বিতর্কিত ব্যঙ্গ পত্রিকা শার্লি এবদোর কার্যালয়ে রক্তক্ষয়ী হামলার দায় স্বীকার করেছে আল-কায়েদার ইয়েমেনি শাখা। ইন্টারনেটে ছাড়া এক ভিডিওবার্তায় তারা বলেছে, আল-কায়েদার প্রধান আয়মান আল-জাওয়াহিরির নির্দেশে ওই হামলা চালানো হয়। খবর এএফপি, রয়টার্স ও আল-জাজিরার। ইন্টারনেটে গতকাল বুধবার প্রকাশিত ভিডিওবার্তায় আল-কায়েদা ইন দি অ্যারাবিয়ান পেনিনসুলার (একিউএপি) জ্যেষ্ঠ নেতা নাসের আল-আনাসি বলেন, ‘একিউএপি মহান আল্লাহর বার্তাবাহকের অবমাননার প্রতিশোধ হিসেবে এ হামলার দায়িত্ব স্বীকার করছে।’শীর্ষ নেতা জাওয়াহিরি হামলার নির্দেশ দিয়েছিলেন দাবি করে আনাসি বলেন, ‘একিউএপির নেতৃত্ব হামলার লক্ষ্যবস্তু নির্ধারণ ও পরিকল্পনা বাস্তবায়নে অর্থায়ন করে।’ ইসলামসহ বিভিন্ন ধর্ম নিয়ে ব্যঙ্গ করার জন্য পরিচিত ফ্রান্সের শার্লি এবদো পত্রিকা। এর প্যারিসের কার্যালয়ে ৭ জানুয়ারি তিন মুসলিম যুবক সশস্ত্র হামলা চালিয়ে আট সাংবাদিকসহ ১২ জনকে হত্যা করে। হামলাকারীরা ঘটনার সময় চিৎকার করে বলে, মহানবী (সা.)-এর অবমাননার প্রতিশোধ নিতেই তারা হামলা চালিয়েছে।নতুন সংখ্যা নিয়ে আগ্রহ, নিন্দা: সাপ্তাহিক শার্লি এবদোর নিয়মিত প্রচারসংখ্যা ৬০ হাজার হলেও গতকাল প্রকাশিত নতুন সংখ্যাটি ছাপা হয়েছে ৩০ লাখ। তার পরও বাজারে আসার কয়েক মিনিটের মধ্যেই নিঃশেষ হয়ে যায়। এ সংখ্যাটির আরও ২০ লাখ কপি ছাপানোর প্রস্তুতি নেওয়া হয়। নতুন এ সংখ্যার প্রচ্ছদে আবারও মহানবী হজরত মুহাম্মদ (সা.)-এর কার্টুন ছেপেছে পত্রিকাটি। এর শিরোনাম হিসেবে লেখা: সবকিছু ক্ষমা করে দেওয়া হয়েছে। ইসলাম ধর্ম বিষয়ে বিশ্বের অন্যতম প্রধান কর্তৃপক্ষ মিসরের আল আজহার এর নিন্দা করেছে। তবে পাশাপাশি বিষয়টিকে উপেক্ষা করার পরামর্শ দিয়ে বলেছে, মহানবী (সা.)-এর মর্যাদা এতই ওপরে যে সামান্য কার্টুনে তা ক্ষতিগ্রস্ত করা যাবে না। অন্যদিকে ইরান নতুন কার্টুন ছাপার নিন্দা জানিয়ে বলেছে, ‘এটা অবমাননাকর ও উসকানিমূলক পদক্ষেপ।’ জঙ্গিগোষ্ঠী ইসলামিক স্টেট (আইএস) একে ‘নির্বোধের কাজ’ বলে আখ্যায়িত করেছে। শার্লি এবদোর গতকালের সংখ্যায় ছাপা হওয়া কয়েকটি নিবন্ধের অনুবাদ এবং বোকো হারাম ও আইএস জঙ্গিদের নিয়ে কিছু কার্টুন গতকাল পুনর্মুদ্রণ করে তুরস্কের শীর্ষ দৈনিক পত্রিকা চুমহুরিয়েত। পত্রিকাটি বলেছে, বাকস্বাধীনতার আদর্শকে সমুন্নত রাখার স্বার্থেই তারা তা করছে। ফরাসি সরকার জানিয়েছে, বিতর্কিত কৌতুক অভিনেতা লিওদোনো ইহুদি সুপার মার্কেটে হামলায় জড়িত বন্দুকধারীর প্রতি সহানুভূতি দেখানোয় তাঁকে আটক করা হয়েছে। এ ছাড়া প্যারিস হামলার পর সন্ত্রাসবাদের প্রতি সহমর্মিতা প্রকাশের দায়ে তাঁরা অন্তত ৫৪টি মামলা করেছেন।
