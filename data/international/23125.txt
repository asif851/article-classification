
মার্কিন প্রেসিডেন্ট নির্বাচনে ডেমোক্রেটিক দলের প্রার্থী হিলারি ক্লিনটন নাকি রিপাবলিকান প্রার্থী ডোনাল্ড ট্রাম্প বিজয়ী হবেন, তা নিয়ে আলোচনার শেষ নেই। যুক্তরাষ্ট্রে তো বটেই, বিশ্ব গণমাধ্যমেও ঘুরেফিরে চলছে একই আলোচনা। সবার নজর মূলত হিলারি ও ট্রাম্পের ওপর থাকায় নির্বাচনের পর প্রেসিডেন্ট ছাড়া যুক্তরাষ্ট্রে আরও যেসব পরিবর্তন ঘটতে চলেছে, তা অনেকটা আড়ালেই থেকে যাচ্ছে।যুক্তরাষ্ট্রে ৮ নভেম্বর প্রেসিডেন্ট পদের পাশাপাশি প্রতিনিধি পরিষদ ও সিনেটের খালি পদেও নির্বাচন হবে। সিনেট নির্বাচনে প্রতিটি অঙ্গরাজ্যের ভিন্ন ভিন্ন জনগুরুত্বপূর্ণ বিষয় ব্যালট পেপারে থাকবে।চিকিৎসার জন্য গাঁজা সেবন আইনসিদ্ধ করা না-করার ব্যাপারে ‘হ্যাঁ-না’ ভোট হবে ফ্লোরিডা, নর্থ ডাকোটা, আরকানসাস, নেভাডা, ক্যালিফোর্নিয়া, ম্যাসাচুসেটস, মেইন ও অ্যারিজোনায়। এরই মধ্যে যুক্তরাষ্ট্রের চারটি অঙ্গরাজ্যে বিনোদনের জন্য গাঁজা সেবন আইনসিদ্ধ।অরেগন অঙ্গরাজ্যে গভর্নর পদে প্রার্থী হয়েছেন কেট ব্রাউন নামের এক উভলিঙ্গ নারী। তিনি নির্বাচিত হলে যুক্তরাষ্ট্রে প্রথমবারের মতো কোনো উভলিঙ্গ ব্যক্তিকে গভর্নরের দায়িত্ব পালন করতে দেখা যাবে।বেশ কয়েকটি অঙ্গরাজ্যে পশু শিকার, এমনকি মাছ ধরা নিয়েও ‘হ্যাঁ-না’ ভোট হবে। সেই সঙ্গে ম্যাসাচুসেটসের ব্যালটে থাকছে গরু ও মোরগ পালনের আইন নিয়ে ‘হ্যাঁ-না’ প্রশ্ন। এ রাজ্যে ‘হ্যাঁ’ জয়যুক্ত হলে পশুপালনে অমানবিকতার আশ্রয় নেওয়া যাবে না। গরু বা মোরগের খামারে প্রাণীদের আরামে শোয়া ও বসার মতো যথেষ্ট জায়গা দিয়ে লালন-পালন করতে হবে।মৃত্যুদণ্ড নিষিদ্ধ করা নিয়ে বেশ কয়েকটি অঙ্গরাজ্যে ‘হ্যাঁ-না’ জুড়ে দেওয়া হয়েছে ব্যালট পেপারে। ক্যালিফোর্নিয়া ও নেব্রাস্কায় ‘হ্যাঁ’ জয়লাভ করলে এ দুই অঙ্গরাজ্যসহ যুক্তরাষ্ট্রের ২১টি অঙ্গরাজ্যে মৃত্যুদণ্ড নিষিদ্ধ হয়ে যাবে।স্বাস্থ্যবিমা যুক্তরাষ্ট্রের জনজীবনে গুরুত্বপূর্ণ এক বিষয়। প্রেসিডেন্ট বারাক ওবামা প্রণীত স্বাস্থ্যবিমা নিয়ে বিতর্কের অবসান এখনো হয়নি। কলোরাডোয় ওবামা কেয়ারের চেয়ে গণমুখী স্বাস্থ্যসেবা নিয়ে নির্বাচনের দিন ভোটাররা নিজেদের রায় জানাবেন। এই প্রস্তাবে বলা হয়েছে, আয়ের ওপর ১০ শতাংশ কর বাড়ানো হবে। এ প্রস্তাবে নাগরিকেরা রাজি থাকলে রাজ্য সরকার বিনা মূল্যে স্বাস্থ্যসেবা দেবে।এবারের নির্বাচনের পর যুক্তরাষ্ট্রের দরিদ্র জনগোষ্ঠীর জন্য খাদ্য ভর্তুকির ক্ষেত্রে ব্যাপক পরিবর্তন ঘটতে পারে। রিপাবলিকান দল হোয়াইট হাউস জয় করলে এবং প্রতিনিধি পরিষদ ও সিনেটে সংখ্যাগরিষ্ঠতা পেলে পরিবর্তন নিশ্চিত।২০১৪ সালে মার্কিন প্রতিনিধি পরিষদে রিপাবলিকান পার্টি থেকে দুজন কৃষ্ণাঙ্গ নির্বাচিত হয়ে ইতিহাস সৃষ্টি করেছিলেন। জনমত জরিপ অনুযায়ী উইল হার্ড ও মিয়া লাভ নামের প্রতিনিধি পরিষদের ওই দুই সদস্যেরই পুনর্নির্বাচন এবার কঠিন হয়ে উঠেছে। তাঁরা হেরে গেলে মার্কিন কংগ্রেসে রিপাবলিকান দলে আর কোনো কৃষ্ণাঙ্গ থাকবেন না।রাজধানী ওয়াশিংটন ডিসির ব্যালটে ডিস্ট্রিক্ট অব কলম্বিয়াকে অঙ্গরাজ্যের মর্যাদা দেওয়ার প্রশ্নে ‘হ্যাঁ-না’ ভোট চাওয়া হয়েছে। ‘কয়েকটি অঙ্গরাজ্যে মর্যাদা রক্ষা বা কষ্ট প্রশমনের জন্য মৃত্যুপথযাত্রী ব্যক্তির নিজের বা অনুমোদিত স্বজনের ইচ্ছা অনুযায়ী চিকিৎসক তাঁর জীবনাবসান ঘটাতে পারেন। কলোরাডোয় ভোটাররা এ-সংক্রান্ত আইনের পক্ষে-বিপক্ষে ভোট দেবেন।
