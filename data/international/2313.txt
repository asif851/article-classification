
যুক্তরাষ্ট্রের ফ্লোরিডা অঙ্গরাজ্যে কৃষ্ণাঙ্গ তরুণ ট্রেভন মার্টিনকে গুলি করে হত্যার মামলায় স্থানীয় নাগরিক নিরাপত্তা সংগঠনের স্বেচ্ছাসেবী জর্জ জিমারম্যানকে খালাস দেওয়ায় বিভিন্ন শহরে বিক্ষোভ হয়েছে। গত রোববার নিউইয়র্ক, সান ফ্রান্সিসকো, বোস্টন, শিকাগোসহ বিভিন্ন শহরে হাজারো মানুষ আদালতের এ রায় প্রত্যাখ্যান করে বিক্ষোভ করে। জিমারম্যান গত বছরের ২৬ ফেব্রুয়ারি নিরস্ত্র মার্টিনকে (১৭) গুলি করে হত্যা করেন। আদালতে তাঁর আইনজীবীরা যুক্তি দেখান, আত্মরক্ষার জন্যই জিমারম্যান গুলি করেছিলেন মার্টিনকে। আদালত বিষয়টি বিবেচনায় নিয়ে জিমারম্যানকে নির্দোষ বলে রায় দেন। মার্টিনকে গুলি করে হত্যার ঘটনাকে অনেকেই বর্ণবাদী আচরণ বলে অভিযোগ তোলেন। বিষয়টি নিয়ে ওই সময় ব্যাপক আলোচনা হয়। বিক্ষোভকারীরা মার্টিন হত্যাকাণ্ডকে বর্ণবাদী ঘটনা আখ্যা দিয়ে জিমারম্যানের শাস্তি দাবি করেন। গত রোববার রায় ঘোষণার পরপর তা প্রত্যাখ্যান করে বিক্ষোভ শুরু হয়। ওয়াশিংটন, ফিলাডেলফিয়া, আটলান্টা ও ফ্লোরিডায়ও বিক্ষোভ ছড়িয়ে পড়ে। বিক্ষোভকারীরা ক্যালিফোর্নিয়ার ওকল্যান্ডে গাড়ি ভাঙচুর করেন। রায়ের পর লস অ্যাঞ্জেলেসে বিক্ষোভ বের হলে সড়কে পুলিশ মোতায়েন করা হয়। সেখানে কোনো অঘটন ঘটেনি। স্থানীয় গণমাধ্যমগুলোতে বলা হয়, অন্তত দেড় শ জন বিক্ষোভকারী একটি সড়ক অবরোধ করে যান চলাচল বন্ধ করে দেন। নিউইয়র্কে টাইমস স্কয়ারে জড়ো হয়ে বিক্ষোভ প্রদর্শন করেন হাজারো মানুষ। এ সময় একজন বিক্ষোভকারীর টি-শার্টে লেখা ছিল, ‘আমি কৃষ্ণাঙ্গ, দয়া করে আমাকে গুলি করবেন না।’ বিক্ষোভকারী কার্লি ভ্যানভুরিস বলেন, ‘মার্টিন হত্যাকাণ্ড অবশ্যই বর্ণবাদী ঘটনা। এটাকে অন্য কিছু বলা হলে তা মিথ্যা বলা হবে।’ এএফপি।
