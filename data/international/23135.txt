
লিবিয়ার একটি যাত্রীবাহী উড়োজাহাজ ছিনতাই করার পর মাল্টায় আত্মসমর্পণ করেছে ছিনতাইকারীরা। বিমানটি ছিনতাই হওয়ার পর গতকাল শুক্রবার তা ভূমধ্যসাগরের দ্বীপ দেশ মাল্টায় অবতরণ করে।গ্রেনেডের ভয় দেখিয়ে ১১৮ আরোহীসহ এয়ারবাস এ৩২০ বিমানটি ছিনতাই করা হয়। মাল্টায় অবতরণের কিছু পরই কয়েক দফায় যাত্রী ও ক্রু সদস্যদের মুক্তি দিতে থাকে তারা।বিমান ছিনতাইকারীদের আত্মসমর্পণের বিষয়টি জানিয়ে দুটি টুইট করেন মাল্টার প্রধানমন্ত্রী জোসেফ মাসকট। প্রথম টুইটে তিনি লেখেন, সর্বশেষ ক্রুসহ ছিনতাইকারীরা বিমান থেকে বেরিয়ে এসেছে। পরে দ্বিতীয় টুইটে তিনি জানান, ছিনতাইকারীরা আত্মসমর্পণ করেছে, তাদের নিরাপত্তা বাহিনীর হেফাজতে নেওয়া হয়েছে।লিবিয়ার পররাষ্ট্রমন্ত্রী তাহের সিয়ালা জানিয়েছেন, দেশটির সাবেক শাসক মুয়াম্মার গাদ্দাফির সমর্থক ওই দুই ছিনতাইকারী।
