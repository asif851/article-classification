
সিরিয়ার রাজধানী দামেস্কের অবস্থান থেকে সরকারি বাহিনী বিদ্রোহীদের হটিয়ে দেওয়ার পর তারা পাশের এলাকাগুলোয় আশ্রয় নিয়েছে। গতকাল সোমবার থেকে ওই এলাকাগুলোয় সরকার ব্যাপক বিমান হামলা শুরু করেছে।দামেস্কের পূর্বাঞ্চলে গত রোববার বিদ্রোহী ও জঙ্গিরা সরকারি বাহিনীর ওপর অপ্রত্যাশিতভাবে হামলা চালিয়ে নগরকেন্দ্রে ঢোকার চেষ্টা করে। এতে সেখানে প্রচণ্ড লড়াই বেঁধে যায়। এরপর রাজধানী শহরের পূর্বে অবস্থিত জোবার এলাকার বিদ্রোহী অবস্থানে বিমান হামলা শুরু হয়।যুক্তরাজ্যভিত্তিক মানবাধিকার পর্যবেক্ষণ সংস্থা সিরিয়ান অবজারভেটরি ফর হিউম্যান রাইটস বলেছে, ফাতেহ আল-শাম ফ্রন্টের নেতৃত্বে বিদ্রোহী ও জঙ্গিরা ওই আকস্মিক হামলা চালায়। আল শাম আগে আল-কায়েদার অনুগত ছিল। প্রেসিডেন্ট বাশার আল-আসাদের অনুগত বাহিনী এই হামলা প্রতিহত করে হামলাকারীদের হটিয়ে দেওয়ার পর গতকাল স্থানীয় সময় সূর্যোদয়ের পর থেকে বিমান হামলা শুরু হয়।অবজারভেটরির প্রধান রামি আবদেল রহমান বলেন, জোবারে সিরিয়ার সরকারি বাহিনী না রাশিয়ার বিমান থেকে বোমাবর্ষণ করা হচ্ছে, তা পরিষ্কার নয়। তিনি বলেন, সাম্প্রতিকতম এই সংঘাতে সরকারি বাহিনীর ২৬ সদস্য এবং ২১ জন বিদ্রোহী ও জঙ্গি নিহত হয়েছে।জোবারের স্থানীয় লোকজন জানিয়েছেন, বিমান হামলা শুরু হওয়ার পর অন্তত ৪০ দফায় বোমাবর্ষণ করা হয়েছে ওই এলাকায়।
 
