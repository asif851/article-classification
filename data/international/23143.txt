
নরেন্দ্র মোদির ওপর স্ত্রী-কন্যার ভার দিয়ে ট্রেনের সামনে ঝাঁপিয়ে পড়ে আত্মহত্যা করেছেন উত্তর প্রদেশের এক ব্যক্তি। ভারতের পরবর্তী প্রধানমন্ত্রী হবেন—চিরকুটে এই প্রত্যাশা করে স্ত্রী-কন্যার দেখভালের দায়িত্ব তাঁর ওপর ছেড়ে যান তিনি।ভারতের উত্তর প্রদেশের গাজিয়াবাদে ৩৫ বছর বয়সী এক ব্যক্তি আত্মহত্যা করেছেন। তিনি রেখে গেছেন একটি চিরকুট। তাঁর বিশ্বাস, বিজেপির নরেন্দ্র মোদিই হচ্ছেন ভারতের পরবর্তী প্রধানমন্ত্রী। তাই পরিবারের দেখভাল করার ভার মোদিকে দিয়ে গেছেন তিনি।পুলিশের বরাতে আজ বুধবার টাইমস অব ইন্ডিয়া অনলাইনের খবরে জানানো হয়, গত সোমবার ট্রেনের সামনে ঝাঁপ দিয়ে আত্মহত্যা করেন গাজিয়াবাদের ওম প্রকাশ তিওয়ারি। অর্থকষ্ট ও হতাশায় ভুগছিলেন তিনি। তাঁর স্ত্রী ও এক মেয়ে রয়েছেন।মৃত্যুর আগে একটি চিরকুট লিখে রেখে গেছেন ওম প্রকাশ। ওই চিরকুটটি উদ্ধার করেছে পুলিশ। হিন্দিতে লেখা এক পৃষ্ঠার চিরকুটে ওম প্রকাশ লিখেছেন, ‘মোদিজি, আমি জানি—আপনি ভারতের পরবর্তী প্রধানমন্ত্রী হবেন। আমি আমার পারিবারিক সমস্যায় হাঁপিয়ে উঠেছি। তাই আত্মহত্যা করছি। আমি আশা করি, আপনি আমার স্ত্রী ও মেয়েকে দেখে রাখবেন।’তিওয়ারির স্ত্রীর দাবি, তাঁদের পরিবার বিজেপির সমর্থক। তাঁর স্বামী ছিলেন মোদির বড় ভক্ত।পুলিশ জানায়, ময়নাতদন্তের জন্য ওম প্রকাশের লাশ মর্গে পাঠানো হয়েছে। আত্মহত্যার কথিত চিরকুটটি উদ্ধার করে যাচাই-বাছাই করা হচ্ছে।
