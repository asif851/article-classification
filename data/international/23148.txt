
জেরুজালেমের পবিত্র আল-আকসা মসজিদ প্রাঙ্গণে সপ্তাহজুড়ে সহিংসতায় আটজনের প্রাণহানি ও নিরাপত্তাব্যবস্থায় ব্যাপক কড়াকড়ি আরোপের ঘটনা ঘিরে ইসরায়েলের প্রধানমন্ত্রী বেনিয়ামিন নেতানিয়াহু বেশ চাপের মুখে পড়েছেন। আশঙ্কা করা হচ্ছে নতুন করে অস্থিরতার।
এই অবস্থায় ইসরায়েলি কর্মকর্তারা গতকাল রোববার ইঙ্গিত দিয়েছেন, পবিত্র ওই মসজিদ প্রাঙ্গণের নিরাপত্তা কড়াকড়িতে পরিবর্তন আনা হতে পারে। সম্প্রতি হামলায় দুই ইসরায়েলি পুলিশ নিহত হওয়ার পর এ প্রাঙ্গণের প্রবেশপথে মুসল্লি ও দর্শনার্থীদের দেহ তল্লাশি করতে মেটাল ডিটেক্টর বসানো হয়। এতে ফিলিস্তিনিদের মধ্যে ক্ষোভ সৃষ্টি হয়েছে।
বার্তা সংস্থা রয়টার্স জানিয়েছে, আরব লিগ ইসরায়েলকে হুঁশিয়ার করে বলেছে, তারা আল-আকসা এলাকার নিরাপত্তাসংক্রান্ত পরিস্থিতি নিয়ে যা করছে সেটা ‘আগুন নিয়ে খেলার শামিল’। গতকাল এক বিবৃতিতে এ হুঁশিয়ারি দিয়ে সংস্থাটি আরও বলেছে, ইসরায়েল-ফিলিস্তিন সহিংসতা নিয়ে এ জোটের পররাষ্ট্রমন্ত্রীরা আগামী বুধবার এক জরুরি বৈঠকে বসবেন।
পবিত্র আল-আকসা নিয়ে সহিংসতা চলার প্রেক্ষাপটে কীভাবে উত্তেজনা কমানো যায়, তা নিয়ে জরুরি ভিত্তিতে একটি বৈঠকে বসতে আহ্বান জানিয়েছে মিসর, ফ্রান্স ও সুইডেন। এ অবস্থায় আজ সোমবার জাতিসংঘ নিরাপত্তা পরিষদের এক রুদ্ধদ্বার বৈঠক অনুষ্ঠিত হওয়ার কথা রয়েছে।
চাপের মুখে নেতানিয়াহু গতকাল সকালে মন্ত্রিসভার সদস্যদের সঙ্গে বৈঠক করেন। এদিনই পরে নিরাপত্তা পরিষদের সঙ্গে তাঁর বৈঠক করার কথা ছিল। তবে গতকাল সকাল পর্যন্ত মসজিদ প্রাঙ্গণে বহাল ছিল মেটাল ডিটেক্টর। জেরুজালেমের ওল্ড সিটিতে এ মসজিদ প্রাঙ্গণে প্রবেশের অন্তত একটি পথের কাছাকাছি বসানো হয়েছে নজরদারি ক্যামেরা। এই ক্যামেরা বসানোর বিষয়টি মেটাল ডিটেক্টরের সম্ভাব্য বিকল্প ব্যবস্থা হতে পারে।
ইসরায়েলি প্রতিরক্ষা মন্ত্রণালয়ের ফিলিস্তিনি ভূখণ্ডের বেসামরিক বিষয়ক সংস্থা কোগ্যাটের প্রধান মেজর জেনারেল জোয়াভ মরদেচাই এ পবিত্র মসজিদ প্রাঙ্গণে নিরাপত্তা কড়াকড়ি ব্যবস্থায় পরিবর্তন আনার ইঙ্গিত দিয়ে আল-জাজিরাকে এক সাক্ষাৎকারে বলেন, ‘নিরাপত্তা নিশ্চিত করতে আমরা ভিন্ন কিছু ও বিকল্প ব্যবস্থা গ্রহণের বিষয় পরীক্ষা-নিরীক্ষা করছি।’
 
