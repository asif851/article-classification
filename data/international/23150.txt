
ভারতের গুজরাটের জাফরাবাদের লুনাসপুর গ্রামের এক প্রসূতি মাঙ্গুবেন মাকওয়ানা। বয়স ৩২। গত বৃহস্পতিবার গভীর রাতে তাঁর প্রসববেদনা ওঠে। উপায় না দেখে সাহায্যের জন্য ফোন দেওয়া হলো সরকারি ১০৮ নম্বরে। সঙ্গে সঙ্গে অ্যাম্বুলেন্স হাজির প্রসূতির দরজায়। তীব্র ব্যথা নিয়ে প্রসূতি অ্যাম্বুলেন্সে ওঠেন। এরপর অ্যাম্বুলেন্সটি সরকারি হাসপাতালের উদ্দেশে রওনা হয়। আর পথের মধ্যে ঘটে অবিশ্বাস্য এক ঘটনা!
অ্যাম্বুলেন্সটি যাচ্ছিল গুজরাটে সিংহের অভয়ারণ্য গির জঙ্গলের পাশ দিয়ে। রাত তখন আড়াইটা। হঠাৎ চালক হেডলাইটে দেখতে পান, কতগুলো সিংহ পথ আগলে আছে। কিংকর্তব্যবিমূঢ় হয়ে পড়েন তিনি। অগত্যা অ্যাম্বুলেন্স থামিয়ে তিনি রাস্তার পাশে দাঁড়িয়ে পড়েন। সিংহের পাল এসে একসময় গাড়ির ওপর উঠে পড়ে। কাচের দরজায় আঁচড় দিতে থাকে। কিন্তু সিংহদের এই তৎপরতায় এতটুকু বিচলিত না হয়ে অ্যাম্বুলেন্স নিয়ে সেখানেই দাঁড়িয়ে থাকেন।
অ্যাম্বুলেন্সের ভেতরে ব্যথায় কাতরাতে থাকেন প্রসূতি। অগত্যা অ্যাম্বুলেন্সে থাকা জরুরি ব্যবস্থাপনা বিভাগের টেকনিশিয়ান চেতন গাদি ফোনে কথা বলেন জাফরাবাদ সরকারি হাসপাতালের চিকিৎসকদের সঙ্গে। চিকিৎসকদের নির্দেশনায় তাঁদের সহযোগিতায় অ্যাম্বুলেন্সেই প্রসূতি এক ছেলেসন্তানের জন্ম দেন। এরপর সিংহের পাল একটু একটু করে আলগা হতে থাকে। এ সময় চালক ধীরে ধীরে অ্যাম্বুলেন্স চালাতে শুরু করলে সিংহের পাল চলে যায় জঙ্গলে। চালক দ্রুত মা ও নবজাতককে নিয়ে জাফরাবাদ সরকারি হাসপাতালে যান। মা-ছেলে এখন ভালো আছে।
 
