
সুইজারল্যান্ডের বর্তমান পারমাণবিক বিদ্যুৎকেন্দ্রগুলো অব্যাহত রাখার পক্ষে রায় দিয়েছেন দেশটির জনগণ। পারমাণবিক বিদ্যুৎকেন্দ্রগুলো আগাম বন্ধ করে দেওয়া হবে কি না, তা নির্ধারণের জন্য গতকাল রোববার দেশটিতে গণভোট হয়। এতে অধিকাংশ ভোটার কেন্দ্রগুলো চালু রাখার পক্ষে মত দিয়েছেন।গণভোটে পারমাণবিক কেন্দ্র বিরোধীরা জয়ী হলে সুইজারল্যান্ডের পাঁচটি পারমাণবিক চুল্লির মধ্যে তিনটি আগামী বছরই বন্ধ হয়ে যেত। বাকি দুটি বন্ধ করতে হতো ২০২৯ সালের মধ্যে। ৫৪ দশমিক ২ শতাংশ ভোটার কেন্দ্রগুলো বন্ধ না করার পক্ষে ভোট দিয়েছেন। এর বিপরীতে পড়েছে ৪৫ শতাংশ ভোট।২০১১ সালের মার্চে ভয়াবহ ভূমিকম্প ও সুনামিতে জাপানের ফুকুশিমা পারমাণবিক বিদ্যুৎকেন্দ্র বিপর্যস্ত হওয়ার কয়েক মাস পরই সুইজারল্যান্ড নিজেদের পারমাণবিক বিদ্যুৎ প্রকল্প ধাপে ধাপে বন্ধ করে দেওয়ার সিদ্ধান্ত নেয়। সরকারের পক্ষ থেকে বলা হয়, যত দিন নিরাপদ থাকবে, তত দিন এই কেন্দ্রগুলো চালানো হবে। পরিবেশবাদী রাজনৈতিক দল গ্রিন পার্টি এটা মানতে নারাজ। তারা চার বছর আগে ১ লাখের বেশি স্বাক্ষর সংগ্রহ করে গণভোট আয়োজনের শর্ত পূরণ করে।
