
ভারতের প্রধানমন্ত্রী নরেন্দ্র মোদির নিজ রাজ্য গুজরাটে কনের বেশ আকাল পড়েছে। ওই রাজ্যের ছেলেরা অনেকেই বুড়িয়ে যাচ্ছে, কিন্তু বিয়ে বা মধুচন্দ্রিমা জুটছে না কপালে। নির্বাচনের আগে সবাই চিরকুমার বলে জানত মোদিকে। যথাসময়ে বিয়ের কথা ফাঁস করে সে ঝামেলা চুকিয়েছেন। কিন্তু তাঁরই রাজ্যে ছয় লাখের বেশি বিবাহযোগ্য পুরুষ অবিবাহিত। আজ বুধবার টাইমস অব ইন্ডিয়া অনলাইনের প্রতিবেদনে জানানো হয়, নারী-পুরুষের অনুপাতে বৈষম্য থাকায় রাজ্যে এমন পরিস্থিতি সৃষ্টি হয়েছে। ২০১১ সালের আদমশুমারি অনুযায়ী, গুজরাটে ৩০ বছরের বেশি ও ৪০ বছর বয়সী অবিবাহিত পুরুষের সংখ্যা ৬ লাখ ২৯ হাজার। টাইমস অব ইন্ডিয়ার তথ্য অনুযায়ী, এই বিপুল সংখ্যক প্রাপ্তবয়স্ক পুরুষ যে শখ করে বিয়ে করা থেকে বিরত রয়েছেন, তা নয়। তাঁদের অধিকাংশই কনে-সংকটে আছেন। তাই চাইলেও বউ পাচ্ছেন না তাঁরা। গুজরাটে প্রাপ্তবয়স্ক এক হাজার পুরুষের বিপরীতে নারী আছে ৯১৯ জন। ছয় বছর বয়সী শিশুর ক্ষেত্রে এক হাজার ছেলের বিপরীতে মেয়ে ৮৮৬ জন। রাজ্যে তৃণমূল পর্যায়ে নারী-পুরুষের এই বৈষম্য আরও প্রকট। প্রাপ্তবয়স্ক ও উপযুক্ত হওয়ার পরও অনেক পুরুষ বিয়ে করার জন্য উপযুক্ত পাত্রী খুঁজে পান না। এ প্রসঙ্গে ২৯ বছর বয়সী বিপিন প্যাটেল বলেন, ‘একজন কনে পাওয়া মহা কঠিন হয়ে উঠেছে।’ 
আদমশুমারি অনুযায়ী, গুজরাটে ৩০ বছরের বেশি ও ৪০ বছর বয়সী অবিবাহিত পুরুষের সংখ্যা সমবয়সী অবিবাহিত নারীর তুলনায় প্রায় তিন গুণ বেশি।
