
ভারতের পাঞ্জাবে ভারত ও পাকিস্তানের মধ্যকার আন্তর্জাতিক সীমান্তে অন্তত আটটি লেজার দেয়াল চালু করা হয়েছে। এনডিটিভি অনলাইনের প্রতিবেদনে এই তথ্য জানানো হয়।ভারতীয় কর্মকর্তা বলছেন, নাজুক নদী অববাহিকা ও দুর্গম ভূখণ্ডের সীমান্ত নিশ্ছিদ্র করতে এই লেজার দেয়াল চালু করা হয়েছে। অনুপ্রবেশকারী ও সন্ত্রাসীদের বিরুদ্ধে কার্যকর নজরদারিও এই ব্যবস্থার লক্ষ্য।ভারতীয় সীমান্তরক্ষী বাহিনী বিএসএফের এক জ্যেষ্ঠ কর্মকর্তা বলেন, পাঞ্জাবে আন্তর্জাতিক সীমান্তের নাজুক ও স্পর্শকাতর বিভিন্ন এলাকায় আটটি লেজার-ব্যবস্থা স্থাপন করা হয়েছে। সেগুলো কাজ করছে। আগামী কয়েক দিনের মধ্যে আরও চারটি লেজার চালু করা হবে।
আন্তর্জাতিক সীমান্তে স্থাপন করা এই লেজার দেয়ালগুলো বিএসএফ পর্যবেক্ষণ করছে।
ভারতী গণমাধ্যমে প্রকাশিত খবরে বলা হয়েছে, সীমান্তে এই লেজার দেয়াল চালুর বিষয়ে প্রায় দুই বছর আগে সিদ্ধান্ত নেয় বিএসএফ। কিন্তু সম্প্রতি পাঞ্জাবের পাঠানকোটে সন্ত্রাসী হামলার পর সীমান্তে লেজার দেয়াল স্থাপন ও তা চালুর বিষয়টি গতি পায়। পাঠানকোটে হামলাকারীরা পাঞ্জাবের আন্তর্জাতিক সীমান্ত পার হয়ে পাকিস্তান থেকে ভারতে প্রবেশ করেছিল বলে ধারণা করা হয়।
বার্তা সংস্থা পিটিআই জানিয়েছে, ভারতের পাঞ্জাব ও জম্মুর আন্তর্জাতিক সীমান্তে মোট ৪৫টি লেজার দেয়াল চালু করার পরিকল্পনা আছে ভারতীয় কর্তৃপক্ষের।
