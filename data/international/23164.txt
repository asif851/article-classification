
নবনির্বাচিত প্রেসিডেন্ট ডোনাল্ড ট্রাম্প বলেছেন, অবৈধ অভিবাসীদের দ্রুত ফেরত পাঠানো হবে। তিন সপ্তাহের মাথায় তিনি আনুষ্ঠানিকভাবে দায়িত্ব নিতে যাচ্ছেন। এ পরিস্থিতিতে অভিবাসীদের বিপদমুক্ত করতে মার্কিন প্রেসিডেন্ট বারাক ওবামার প্রতি শেষ চেষ্টা করার আহ্বান জানিয়েছেন যুক্তরাষ্ট্রের ৩১ নগরীর মেয়র।নিউইয়র্কের মেয়র বিল ডি ব্লাজিওসহ ৩১ জন বলেছেন, অপ্রাপ্ত বয়স্ক হিসেবে যুক্তরাষ্ট্রে প্রবেশ করার পর যারা অবৈধ হয়েছেন, তাঁদের আরও সময় দেওয়া প্রয়োজন। বিভিন্ন ঝুঁকিপূর্ণ দেশ থেকে অভিবাসীরা যুক্তরাষ্ট্রে অস্থায়ী আশ্রয় পেয়েছেন। তাঁদের যেন ফেরত না পাঠানো হয়।অভিবাসীবান্ধব এসব নগরপিতারা যৌথ আবেদনে বলেছেন, ওবামা ব্যক্তিগত গোপনীয়তার আইন আরও কঠিন করতে পারেন। এতে ট্রাম্প প্রশাসনের লোকজন অবৈধ অভিবাসীদের শনাক্ত ও বিতাড়িত করতে পর্যাপ্ত তথ্য পাবে না।
প্রেসিডেন্ট বারাক ওবামা তাঁর আট বছরের মেয়াদে প্রায় ২৫ লাখ অবৈধ অভিবাসীকে ফেরত পাঠিয়েছেন। সাম্প্রতিক সময়ে যেকোনো মার্কিন প্রেসিডেন্টের তুলনায় অভিবাসীদের ফেরত পাঠানোর এই সংখ্যা সর্বোচ্চ। কিন্তু ট্রাম্প যেভাবে প্রকাশ্যে অভিবাসনবিরোধী মনোভাব দেখান, এতে শুধু অভিবাসীরাই ভীত নয়, অভিবাসীবান্ধব রাজনীতিবিদ ও নগর পিতারাও ভীত।৩১ জনের মধ্যে নিউইয়র্ক, শিকাগো, লস অ্যাঞ্জেলেস, ফিলাডেলফিয়া, সানফ্রান্সিসকো, বোস্টন, ডেনভার নগরের মেয়র রয়েছেন। যুক্তরাষ্ট্রের রাজনীতিতে ক্ষমতাধর এসব নগরপিতারা চালিকাশক্তি হিসেবে কাজ করেন। নিজেদের নগরের বৈধ-অবৈধ অভিবাসীদের উদ্বেগ-উৎকণ্ঠা নিরসনের জন্য তাঁরা প্রাণপণ চেষ্টা করছেন।
নিউইয়র্ক সিভিল লিবারেটিজ ইউনিয়নের নির্বাহী পরিচালক ডানা লিবারম্যান মেয়রদের যৌথ আহ্বানে সমর্থন জানিয়ে বিবৃতি দিয়েছেন। ডানা লিবারম্যান বলেছেন, নাগরিক এবং গণতান্ত্রিক অধিকারের বিরুদ্ধে ডোনাল্ড ট্রাম্পের অবস্থান নজিরবিহীন হুমকি। এর প্রতিরোধ জরুরি হয়ে দাঁড়িয়েছে। বিদ্বেষ-বৈষম্যের বিরুদ্ধে নাগরিক সংহতি বজায় রাখতে নগরপিতাদের গুরুত্বপূর্ণ ভূমিকা রয়েছে।
ডানা লিবারম্যান বলেন, এখন সময় এসেছে অভিবাসী ইস্যুতে নগরপিতাদের মেরুদণ্ড সোজা করে দাঁড়ানোর।
