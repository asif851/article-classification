
কাশ্মীর নিয়ে সমঝোতায় আসতে হবে তাই ভারত পাকিস্তানের সঙ্গে আলোচনা এড়িয়ে যাচ্ছে। এ অভিযোগ পাকিস্তানের প্রধানমন্ত্রীর পররাষ্ট্রবিষয়ক উপদেষ্টা সারতাজ আজিজের। রেডিও পাকিস্তানকে দেওয়া এক সাক্ষাৎকারে এ কথা বলেন তিনি।ভারতের প্রধানমন্ত্রী নরেন্দ্র মোদি সম্প্রতি দুই দেশের মধ্যে আলোচনায় অচলাবস্থার দায়ভার পাকিস্তানের ওপর চাপান। এর সঙ্গে দ্বিমত পোষণ করে সারতাজ বলেন, ভারতের সঙ্গে আলোচনায় কোনো বিঘ্ন সৃষ্টি করেনি পাকিস্তান। বরং কাশ্মীর, সিয়াচেন, অর্থনৈতিক সহযোগিতা, বাণিজ্য, ভিসা ইত্যাদি নিয়ে ব্যাপক আলোচনার পরিকল্পনা করেছিল। কিন্তু ভারতের সেনাবাহিনী সিয়াচেন নিয়ে দুই দেশের সরকারের চুক্তি প্রত্যাখ্যান করেছে। পরমাণু প্রযুক্তি সরবরাহ গোষ্ঠীর (এনএসজি) সদস্যপদ লাভে ভারতের সাম্প্রতিক ব্যর্থতার পেছনে পাকিস্তানের কূটনৈতিক তৎপরতাই মূল কারণ বলেও এ সময় দাবি করেন সারতাজ।
