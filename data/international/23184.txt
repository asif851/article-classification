
যুক্তরাজ্যের গ্লাসটনবুরি সংগীত উৎসব চলে আসছে ৪৩ বছর ধরে। কিন্তু এবারই প্রথম এই নামী উৎসবে গান গাইল সে দেশেরই বিশ্বখ্যাত ব্যান্ড দল রোলিং স্টোনস। আর এ ঘটনাকে উৎসবের ‘৪৩ বছরের সেরা মুহূর্ত’ বলে অভিহিত করেছেন উৎসবের আয়োজক। ইংল্যান্ডের সমারসেটের ছোট্ট শহর গ্লাসটনবুরিতে অনুষ্ঠিত এ উৎসব যুক্তরাজ্যে রক সংগীতের সবচেয়ে মর্যাদাকর আয়োজন। গত শনিবার রাতে এতে কয়েক লাখ দর্শকশ্রোতা উপস্থিত ছিল।অনুষ্ঠানে ২০টি গান পরিবেশন করে রোলিং স্টোনস। তারা প্রথমেই পরিবেশন করে ‘ইটস ওনলি রক এন রোল (বাট আই লাইক ইট)’। কিংবদন্তিপ্রতিম মিক জ্যাগারের কণ্ঠে এ গান শুরুর সঙ্গে সঙ্গে দর্শকেরা উল্লাসে মেতে ওঠে।গান শেষে রোলিং স্টোনস ব্যান্ডের সদস্যরা একে একে মঞ্চ থেকে নেমে আসেন। মঞ্চে ওঠেন উৎসবপ্রধান স্থানীয় কৃষক মাইকেল ইভিসও। তিনি বলেন, ‘ওরা (রোলিং স্টোনস) শেষ পর্যন্ত এখানে গান করল। করলও অসাধারণ।’ ইভিস বলেন, ‘গ্লাসটনবুরির ৪৩ বছরের ইতিহাসে এটাই সেরা মুহূর্ত।’প্রথম গানটি গাওয়ার পর আয়োজকদের ধন্যবাদ জানান জ্যাগার (৬৯)। তিনি বলেন, ‘এখানে গান করতে পারাটা বিশাল কিছু।’ তিনি রসিকতা করে বলেন, ‘অবশেষে অনেক বছর পর তাঁরা (আয়োজকেরা) আমাদের এখানে আনতে সফল হয়েছেন। অনেক ধন্যবাদ গ্লাসটনবুরি।’ বিবিসি।
