
ভারতের ত্রিপুরাই হবে বিজেপির ওয়াটারলু। নেপোলিয়নের বিজয়রথ যেমন ওয়াটারলুতে থমকে গিয়েছিল, তেমনই নরেন্দ্র মোদিরও একই হাল হবে ত্রিপুরায়। আজ রোববার সন্ধ্যায় ত্রিপুরার রাজধানী আগরতলায় দলের রাজ্য দপ্তরে বসে সাংবাদিকদের সামনে এমনই দাবি করলেন সিপিএমের সর্বভারতীয় সাধারণ সম্পাদক সীতারাম ইয়েচুরি।
সীতারামের সাফকথা, বিজেপি যদি নির্বাচনটাকে যুদ্ধ বলে মনে করে, তবে সিপিএম ৬০টি আসনেই যুদ্ধই করবে। আর সেই যুদ্ধে বিজেপি পরাস্ত হবেই বলে আত্মবিশ্বাসী সিপিএম সম্পাদক। দলের দুদিনের রাজ্য কমিটির বৈঠকে যোগ দিতে আগরতলায় এসেছিলেন সিপিএমের সাবেক সাধারণ সম্পাদক প্রকাশ কারাট ও সীতারাম ইয়েচুরি। দলের সাংগঠনিক বৈঠক শেষে তিনি সাংবাদিকদের মুখোমুখি হন।সীতারামের অভিযোগ, বামপন্থীদের দুর্বল করার জন্য বিজেপি সব রকমের ষড়যন্ত্রে লিপ্ত। দেশে সাম্প্রদায়িক অস্থিরতা সৃষ্টির চেষ্টা চলছে। বিজেপির আমলে বছরে ১২ হাজার কৃষক আত্মহত্যা করছেন বলেও অভিযোগ করেন তিনি। তাঁর কটাক্ষ মিথ্যা প্রচার চালাচ্ছে বিজেপি।সীতারাম প্রশ্ন তোলেন মোদি সরকারে তিন বছর পালন নিয়েও। তাঁর মতে, ‘আচ্ছে দিন’-এর বদলে দেশ আরও পিছিয়ে পড়ছে। মানুষের সাংবিধানিক রক্ষাকবচও লুপ্ত হতে বসেছে। এ অবস্থায় রাষ্ট্রপতি নির্বাচনে বিরোধী পক্ষের ধর্মনিরপেক্ষ প্রার্থী জরুরি বলেও মন্তব্য করেন তিনি। দাবি করেন বিরোধী দলগুলোকে এক মঞ্চে নিয়ে আসার চেষ্টা চলছে। সেই মঞ্চে তৃণমূল এলেও তাঁর আপত্তি নেই বলে জানান সীতারাম।এক প্রশ্নের জবাবে সীতারাম বলেন, রাজ্যসভার নির্বাচনে দলীয় গঠনতন্ত্র মেনেই আর প্রার্থী হচ্ছেন না। পশ্চিমবঙ্গের পরিস্থিতি সম্পর্কে তাঁর মূল্যায়ন, বিজেপির মদদে হিন্দু সাম্প্রদায়িক এবং আর তৃণমূলের হাত ধরে সংখ্যালঘু মৌলবাদী তৎপরতা বাড়ছে। গোটা দেশেই গোরক্ষার নামে বিভিন্ন বেসরকারি সেনা নিষিদ্ধ ঘোষণার দাবি তোলেন সিপিএমের সাধারণ সম্পাদক।দেশ থেকে সাম্প্রদায়িকতার বিষবৃক্ষকে নির্মূল করতে বামপন্থীদের হাত শক্ত করার ডাক দেন সীতারাম। অভিযোগ করেন, কাশ্মীর থেকে শুরু করে সব বিষয়ে চূড়ান্ত ব্যর্থ বিজেপি। সার্জিক্যাল স্ট্রাইক নয়, রাজনৈতিকভাবে কাশ্মীর ও পাকিস্তান সমস্যার সমাধানের পক্ষে ফের প্রশ্ন করেন সীতারাম।
