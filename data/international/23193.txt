
ভারতের ত্রিপুরায় বিধানসভার নির্বাচন আজ রোববার। ৬০টি আসনের মধ্যে ৫৯টি আসনে ভোট হচ্ছে। টানা ২৫ বছর ধরে বামশাসিত রাজ্যটিতে নিজেদের শাসন প্রতিষ্ঠা করতে এবার সর্বশক্তি নিয়োগ করেছে বিজেপি। এবারের লড়াইটা বামপন্থীদের সঙ্গে ডানপন্থীদের। তাই গোটা দেশ তাকিয়ে আছে ত্রিপুরার দিকে। ভোটকে কেন্দ্র করে নেওয়া হয়েছে কড়া নিরাপত্তাব্যবস্থা।
ভোটগ্রহণ শুরু সকাল সাতটায়, শেষ বিকেল চারটায়। গণনা ৩ মার্চ। তবে একটি আসনে প্রার্থীর মৃত্যুতে ভোট হবে ১২ মার্চ। সেখানে ভোট গণনা ১৫ মার্চ। এবারের ভোটে সিপিএম ও বিজেপির মূল লড়াইয়ের পাশাপাশি রয়েছে কংগ্রেস ও তৃণমূলও। মোট প্রার্থী ২৪১ জন।
কড়া নিরাপত্তাব্যবস্থার মধ্যেও এবার উত্তেজনায় টগবগ করছে ত্রিপুরা। ২০১৩ সালে ৯৩ শতাংশেরও বেশি মানুষ কোনো ধরনের সহিংসতা ছাড়া ভোটদানে অংশ নেন। মূল প্রতিদ্বন্দ্বী ছিল কংগ্রেস ও সিপিএম। ভোটে সিপিএম বিপুল ব্যবধানে জয়ী হয়। পরে ত্রিপুরার রাজনৈতিক রং দ্রুত বদলাতে থাকে। কংগ্রেসের জায়গায় উত্থান ঘটে বিজেপির। তারাই এবার বামদের মূল প্রতিদ্বন্দ্বী। ২০ বছরের মানিক সরকারের শাসনের অবসান ঘটাতে সর্বশক্তি নিয়োগ করেছে বিজেপি।
ভোট পরিচালনার জন্য এবার ২৫ জন সাধারণ পর্যবেক্ষক, ৮ জন পুলিশ পর্যবেক্ষক, ১৯ জন আর্থিক পর্যবেক্ষক ছাড়াও প্রায় ৩০ হাজার ভোটকর্মী থাকছেন। ২৫ লাখ ৭৩ হাজার ৪১৩ জন ভোটার ৩ হাজার ২১৪টি ভোটকেন্দ্রে তাঁদের নাগরিক অধিকার প্রয়োগ করবেন।  ভোটকে শান্তিপূর্ণ ও অবাধ করতে ৩০০ কোম্পানি অতিরিক্ত আধা সামরিক বাহিনীর সদস্য নিয়োগ করা হয়েছে।
