
দুজন ‘পুলিশ’ এসে অবসর যাপনকারী ৬৯ বছর বয়সী এক ব্যক্তিকে বললেন, ‘আমরা সোনা চুরির তদন্ত করতে এসেছি। আপনার কাছে কি কোনো সোনা আছে?’ লোকটিও সরল বিশ্বাসে তাঁর কাছে থাকা ১৩টি সোনার বার বের করে দিলেন ‘পুলিশ’দের। পরে সেই বারগুলো নিয়ে চম্পট দিলেন তাঁরা।
বার্তা সংস্থা এএফপির খবরে জানানো হয়, ফ্রান্সের রাজধানী প্যারিসের শহরতলিতে গতকাল বুধবার এ ঘটনা ঘটে। পুলিশ জানায়, ওই দুজন ছিলেন চোর। পুলিশ সেজে তাঁরা চুরি করতে গিয়েছিলেন। পুলিশ এখনো সেই দুজন ভুয়া ‘পুলিশের’ সন্ধান পায়নি।
পুলিশের একটি সূত্র জানায়, ভুয়া পুলিশ সেজে দুজন ওই লোকের বাড়িতে যান। লোকটি পাঁচ লাখ ১০ হাজার ডলার মূল্যের ১৩টি সোনার বার তাঁদের দেখান। এ সময় দুজনের একজন তাঁর সঙ্গে নথিপত্র নিয়ে আলাপ করতে থাকেন, অন্যজন সোনার বারগুলো লুকিয়ে ফেলেন। তবে ওই ব্যক্তিকে শারীরিকভাবে আঘাত করা হয়নি বলে পুলিশ জানায়।
