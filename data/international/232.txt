
চোখ কপালে উঠলেও ঘটনা কিন্তু সত্য। গত বছর বিশ্বের বিভিন্ন প্রান্তে আজব কিছু ঘটনা ঘটেছে। ঘটনাগুলো বিস্ময়ে বিমূঢ় করে দেওয়ার মতো। বার্তা সংস্থা এএফপির প্রতিবেদন অবলম্বনে তেমনই কিছু ঘটনা পাঠকদের জন্য তুলে দেওয়া হলো: জানুয়ারিতে জাপানের একটি প্রতিষ্ঠান দাবি করে, তারা ‘সত্যিকারের ভালোবাসা পরীক্ষা’ করার উপযোগী বক্ষবন্ধনী তৈরি করেছে। ডেনমার্কে জন্মহার কমছে—এমন প্রেক্ষাপটে দেশটির একটি ভ্রমণ কোম্পানি দাবি করে, প্যারিসের মতো রোমান্টিক শহরে বেশি করে জুটিদের পাঠিয়ে ডেনমার্কের জন্মহার বাড়াতে সহায়তা করতে পারে তারা। এ নিয়ে বিজ্ঞাপনও দেয় কোম্পানিটি। মে মাসে রিও ডি জেনিরোতে ছয় পুলিশ কর্মকর্তা গ্রেপ্তার হন। তাঁদের বিরুদ্ধে অভিযোগ, নারীদের অন্তর্বাস বহন করা ট্রাক থামিয়েছেন তাঁরা। এরপর তাঁরা ওই ট্রাক থেকে অন্তর্বাস চুরি করেন এবং চালকের কাছ থেকে ঘুষ নেন।জুলাইয়ে দক্ষিণ কোরিয়ার শীর্ষস্থানীয় একটি বৌদ্ধ সংগঠন ‘প্রার্থনা প্রতিযোগিতা’ আয়োজন করে। নতুন ও তরুণ অনুসারীদের সংখ্যা বাড়ানোই ছিল এই আয়োজনের উদ্দেশ্য। আগস্টে একটি চীনা রেস্তোরাঁ তাদের ভোক্তাদের অভিনন্দন জানাতে রোবট সেবক নিয়োগ করে। তারা গ্রাহকদের খাবার সরবরাহ করে। এমনকি বাবুর্চিও ছিল রোবট। রেস্তোরাঁর ভোক্তাদের জন্য এটি ছিল দারুণ চমক। সেপ্টেম্বরে অস্ট্রেলিয়ার মেলবোর্নে জর্জ নামের একটি গোল্ড ফিশের মস্তিষ্কে ঝুঁকিপূর্ণ অস্ত্রোপচার করা হয়। ১০ বছর বয়সী গোল্ড ফিশটি যাতে নির্ঘুম চলাচল করে, এ জন্য এমন উদ্যোগ নেয় মালিক।  উগান্ডায় সুন্দরী প্রতিযোগিতায় বড় ধরনের সংস্কার আনা হয়। এর পরিপ্রেক্ষিতে হাঁস-মুরগি ও ছত্রাকের সাবেক এক চাষি গত অক্টোবরে মিস উগান্ডা নির্বাচিত হন। নভেম্বরে পোল্যান্ডে ৯১ বছর বয়সী এক নারীকে মৃত ঘোষণা করা হয়। এ ঘোষণার ১১ ঘণ্টা পরে নড়ে উঠে মর্গের কর্মীদের চমকে দেন তিনি। আদালতের রুলের পরিপ্রেক্ষিতে ডিসেম্বরে বুয়েনস এইরেসে ২৯ বছর বয়সী একটি স্ত্রী শিম্পাঞ্জি চিড়িয়াখানা ছাড়ার অনুমতি পায়।
