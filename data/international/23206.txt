
পাহাড়ে ওঠার কলাকৌশল দেখানোর জন্য কলেজ প্রাঙ্গণে হাজির হয়েছিলেন তিনি। সেটি পরিচালনার দায়িত্বে ছিলেন তাঁর বাবা। আর সেটি দেখার জন্য সেখানে হাজির হয়েছিলেন তাঁর অনেক বন্ধুও। ছয়তলা ভবনের নিচ থেকে যখন রশি বেয়ে ওপরে উঠে যাচ্ছিলেন, তখন বন্ধুরা মুঠোফোনে সেটির ভিডিও করছিলেন।
কিন্তু বিধি বাম। একেবারে শেষ পর্যায়ে যখন তিনি পৌঁছে যান, ঠিক তখনই ঘটে বিপত্তি। সবাইকে অবাক করে দিয়ে হঠাৎ তিনি সিনেমার মতো করেই লাফিয়ে পড়েন নিচে।
গতকাল সোমবার ভারতের জয়পুরের ‘ইন্টারন্যাশনাল কলেজ ফর গার্লস’ প্রাঙ্গণে এ ঘটনা ঘটেছে বলে এনডিটিভির খবরে বলা হয়েছে। কলেজের ছাদ থেকে পড়ে নিহত ওই ছাত্রীর নাম অদিতি সাঙ্ঘি। তিনি ওই কলেজের ছাত্রী ছিলেন।
অদিতির বাবা সুনীল সাঙ্ঘি জয়পুরের একটি পর্বতারোহণ একাডেমির সঙ্গে যুক্ত এবং তিনি বিভিন্ন কলেজে প্রশিক্ষণ প্রদান করে থাকেন। অদিতিও প্রায়ই এ ধরনের অনুশীলনে তাঁর বাবার সঙ্গে থাকতেন।
মামলা পরিচালনাকারী পুলিশ কর্মকর্তা মুকেশ চৌধুরী বলেন, ‘ছয়তলা ভবনের ওপর থেকে ওই ছাত্রী মাটিতে পড়ে মারা যান। তাঁর বাবা পুলিশকে জানিয়েছেন যে তিনি রাউন্ড শেষ করে দাঁড়িয়ে চারপাশে দেখছিলেন। তখন হঠাৎ করে তিনি পড়ে যান। আমরা মৃত্যুর কারণ সম্পর্কে তদন্ত করছি। তিনি কীভাবে পড়েছেন, সেটি সেখানে উপস্থিত অন্যদের জিজ্ঞাসাবাদ করব। তবে এটি আত্মহত্যার ঘটনা বলে মনে হয় না।’
 
