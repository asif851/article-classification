
ভারতের পশ্চিমবঙ্গে সোয়াইন ফ্লুতে আক্রান্ত হয়ে দুজন মারা গেছেন। রাজ্যের স্বাস্থ্যসচিব মলয় দে বুধবার বলেছেন, এখন পর্যন্ত রাজ্যটিতে এই রোগে আক্রান্ত হয়ে মারা গেছেন দুজন ও আক্রান্ত হয়েছেন ১০ জন। সোয়াইন ফ্লুতে ভুগে গত বুধবার দক্ষিণ কলকাতার দুটি বেসরকারি নার্সিংহোমে মারা গেছেন দুই নারী। তাঁরা হলেন রাজ্যের হুগলির রুপালি ঘোষ এবং অন্যজন মুম্বাইয়ের জু্হুর বাসিন্দা কলকাতার ঢাকুরিয়ার জয়শ্রী শোভারকার। রাজস্থান, তেলেঙ্গানা, গুজরাট ও মহারাষ্ট্রের পর এবার পশ্চিমবঙ্গে হানা দিল সোয়াইন ফ্লু। সোয়াইন ফ্লুতে আক্রান্ত হয়ে এখন পর্যন্ত ভারতে মারা গেছেন দুই শতাধিক মানুষ। এর মধ্যে রাজস্থানেই ১০৯ জন। বুধবারই সেখানে মারা যান পাঁচজন। এদিকে সোয়াইন ফ্লুর ওষুধের সংকট দেখা দিয়েছে পশ্চিমবঙ্গের বিভিন্ন হাসপাতালে। আহমেদাবাদ থেকে ২৪ লাখ রুপির ওষুধ আমদানি করা হলেও তা এখন কলকাতা বিমানবন্দরে আটকে আছে।
