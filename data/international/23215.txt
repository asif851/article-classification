
ভারতের বিজেপি-শাসিত আসামে মাদ্রাসা শিক্ষাকে ঢেলে সাজাচ্ছে রাজ্য সরকার। ছুটির দিন শুক্রবার থেকে রোববার করার পর এবার মাদ্রাসা বোর্ড ভেঙে দিয়ে সাধারণ শিক্ষা বোর্ডের অধীনে নিয়ে আসা হচ্ছে মাদ্রাসা শিক্ষাকে। রাজ্যের শিক্ষামন্ত্রী হীমন্ত বিশ্বশর্মা গতকাল মঙ্গলবার টুইট করে এ কথা জানিয়েছেন।
উত্তর-পূর্ব ভারতের সবচেয়ে বড় রাজ্য আসামের ৩৪ দশমিক ২২ শতাংশ জনগণই মুসলিম সম্প্রদায়ের। রাজ্যের বিভিন্ন প্রান্তে রয়েছে শতাধিক মাদ্রাসা। এতকাল ধরে ভারতের অন্য রাজ্যগুলোর মতো আসামেও মাদ্রাসা শিক্ষার জন্য পৃথক বোর্ড কাজ করে এসেছে। মাদ্রাসা শিক্ষার মান নিয়ে বিভিন্ন সময় বিভিন্ন মহল থেকে প্রশ্ন উঠেছে। আসাম সরকার ঠিক করেছে, এখন থেকে অন্যান্য শিক্ষাপ্রতিষ্ঠানের মতো মাদ্রাসা শিক্ষাও রাজ্য সরকারের সাধারণ শিক্ষা বোর্ডের অধীনেই পরিচালিত হবে।
রাজ্যের শিক্ষামন্ত্রী হীমন্ত বিশ্বশর্মা আজ বুধবার গুয়াহাটিতে সাংবাদিকদের সঙ্গে কথা প্রসঙ্গে বলেন, মাদ্রাসাপড়ুয়ারা মূলধারার শিক্ষার আওতার বাইরে থাকায় হীনমন্যতায় ভোগে। তাদের তাই মূল স্রোতে আনার জন্য রাজ্য সরকার এই উদ্যোগ নিয়েছে। সবার জন্য শিক্ষার মান বৃদ্ধিতে আসাম সরকার বদ্ধপরিকর বলেও দাবি করেন তিনি।
ভারতের বিভিন্ন রাজ্যে মাদ্রাসা শিক্ষাপ্রতিষ্ঠান শুক্রবার বন্ধ থাকে। কিন্তু আসামে বিজেপি সরকার ক্ষমতায় যাওয়ার পর শুক্রবারের পরিবর্তে রোববার ছুটির দিন চালু করা হয়। এ প্রসঙ্গে রাজ্যের শিক্ষামন্ত্রী বলেন, ‘শুক্রবার বাংলাদেশ বা পাকিস্তানে ছুটি থাকে। ভারতে সাপ্তাহিক ছুটির দিন রোববার। মাদ্রাসাগুলো ভারতীয় প্রতিষ্ঠান, তাই তারা রোববার ছুটি ভোগ করবে। আলাদা কোনো দৃষ্টিভঙ্গি ঠিক নয়।’ সাপ্তাহিক ছুটির দিন বদল করা নিয়ে রাজ্য সরকারের সিদ্ধান্তের মৃদু প্রতিবাদ উঠলেও গত বছরের ৮ ডিসেম্বর থেকে রোববারই বন্ধ থাকছে মাদ্রাসাগুলো।
