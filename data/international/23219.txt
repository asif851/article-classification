
ক্রিকেটার থেকে রাজনীতিবিদ বনে যাওয়া ইমরান খানের বিরুদ্ধে নারীকে ‘অশোভন’ খুদে বার্তা (এসএমএস) পাঠানোর অভিযোগ তুলেছেন তাঁরই দল পাকিস্তান তেহরিক-ই-ইনসাফের (পিটিআই) এক নেত্রী। আয়েশা গুলালাই নামের ওই নেত্রী এ অভিযোগ এনে পিটিআই ছেড়েছেন।
ইসলামাবাদে মঙ্গলবার এক সংবাদ সম্মেলনে আয়েশা বলেন, ‘আমি একটি দলের টিকিটের ব্যাপারে উদ্বিগ্ন নই, এটি একটি অযৌক্তিক অভিযোগ। অনেক বিষয়ের মধ্যে অশোভন বার্তা পাঠানো তাঁর (ইমরান) একটি বাজে অভ্যাস। আমি ২০১৩ সালের অক্টোবরে প্রথম অশোভন বার্তাটি পেয়েছি...আপনারা চাইলে ইমরান খানের ব্ল্যাকবেরি ফোনে তা দেখতে পারেন।’ তিনি বলেন, পিটিআই চেয়ারম্যান ব্ল্যাকবেরি সেলফোন ব্যবহার করার জন্য নারীদের প্রতি আহ্বান জানাতেন। কারণ ওই ফোনের বার্তাগুলো পরে পাওয়া না যায়।
আয়েশা অভিযোগ করেন, ‘ইমরানের ব্ল্যাকবেরি ফোন পরীক্ষা করে দেখলে আপনারা সবকিছু জানতে পারবেন।’
আয়েশা অভিযোগ করেন, তাঁর দল ত্যাগ করার কারণ হলো নারীরা এই দলে নিরাপদ নয়। শুধু তিনি নন, দলের অন্য নারী সদস্যরাও ইমরানের কাছ থেকে এমন অশোভন ব্যবহার পেয়েছেন। এমন নানান অভিযোগ তুলে পিটিআই ছেড়েছেন আয়েশা।তবে পাকিস্তান ন্যাশনাল অ্যাসেম্বলির সদস্য আয়েশা গুলালাই তাঁর অভিযোগের সমর্থনে কোনো তথ্য-প্রমাণ হাজির করেননি।
আয়েশা গুলালাই বলেন, তিনি যখন পাকিস্তান পিপলস পার্টিতে (পিপিপি) ছিলেন, তখন তারা নারীদের প্রতি যে শ্রদ্ধা নিবেদন করত তাতে তাঁরা খুবই নিরাপদ বোধ করেছিলেন। তিনি বলেন, ‘আমি পাকিস্তান মুসলিম লীগে (পিএমএল-নওয়াজ) যোগ দিচ্ছি না। তিনি আরও বলেন, দলীয় এক বৈঠকের সময় ইমরান বেনজির ভুট্টো সম্পর্কে যেসব কথা বলেছিলেন তাতে তিনি খুবই আতঙ্কিত ছিলেন।
গুলালাই অভিযোগ করে বলেন, ইমরান মনস্তাত্ত্বিক রোগে ভুগছেন এবং প্রতিভাবান ব্যক্তিদের পছন্দ করেন না।
‘দলের চেয়ারম্যান ইমরান খানের কারণেই পাকিস্তানে মা ও বোন নিরাপদ নয়’, এ মন্তব্য করে গুলালাই জোর দিয়ে বলেন, ‘আমি একজন পাখতুন পরিবারের সদস্য এবং সম্মানটা আমাদের কাছে সবচেয়ে গুরুত্বপূর্ণ বিষয়।’ তিনি বলেন, সম্মানিত কোনো নারী কর্মী দলটিতে থাকতে পারবেন না।’
আয়েশা গুলালাইয়ের মতে, ইমরান খানের আচরণ এবং কাজ দেখলে মনে হবে তিনি ইংল্যান্ডে আছেন। তাঁর দল (পিটিআই) পাকিস্তানে পশ্চিমা সংস্কৃতি আনতে চায়।
দক্ষিণ ওয়াজিরিস্তানের বাসিন্দা আশেয়া গুলালাই সামাজিক যোগাযোগের মাধ্যমে এক পোস্টে লেখেন, ‘ইমরান খান এবং তাঁর চারপাশে যাঁরা আছেন তাঁরা অনৈতিক চরিত্রের অধিকারী। তিনি পিটিআইয়ে নেতাদের ‘অযোগ্য’ বলে মন্তব্য করেন। ইমরান খানকে খাইবার পাখতুনখাওয়া প্রদেশের সরকারের মুখ্যমন্ত্রী পারভেজ খাট্টাকের একজন এজেন্ট বলেও মন্তব্য করেন তিনি।
বুধবার রাতে সংবাদ সম্মেলনে করে বার্তাগুলোর ব্যাপারে বিস্তারিত জানাবেন বলেও জানিয়েছেন আয়েশা।
এসব অভিযোগের ব্যাপারে ইমরান খানের কোনো প্রতিক্রিয়া পাওয়া যায়নি। তবে তাঁর দলের নারী নেত্রীরা আয়েশার সব অভিযোগ ভিত্তিহীন বলে মন্তব্য করেছেন। তাঁদের পাল্টা দাবি, আয়েশা অনেক দিন ধরেই নওয়াজ শরিফের দলে যোগ দেওয়ার পরিকল্পনা করছিলেন। ইমরানকে হেনস্তা করতেই এ ধরনের ভিত্তিহীন অভিযোগ এনেছেন আয়েশা। তাঁদের দাবি, ইমরানের দলে নারীদের যথাযথ সম্মান দেওয়া হয়। তথ্যসূত্র: পিটিআই এবং জিও টিভি।
 
