
কৃষ্ণসাগরে বিধ্বস্ত রুশ সামরিক বিমানের প্রধান ব্ল্যাক বক্সটি অনুসন্ধানকারীরা খুঁজে পেয়েছেন। কর্তৃপক্ষ গতকাল মঙ্গলবার এ কথা জানিয়েছে। বিমানটির ৯২ জন আরোহীর লাশ এবং ধ্বংসাবশেষের খোঁজে উদ্ধারকর্মীরা ব্যাপক তল্লাশি চালিয়ে যাচ্ছেন।রাশিয়ার প্রতিরক্ষা মন্ত্রণালয় এক বিবৃতিতে জানায়, উপকূলের ১ হাজার ৬০০ মিটার দূরে সাগরের ১৭ মিটার গভীরে প্রধান ব্ল্যাক বক্স মিলেছে। সংকেত উদ্ধার ও বিশেষজ্ঞ পরীক্ষা-নিরীক্ষার জন্য এটি মস্কোয় পাঠানো হবে।রাশিয়ার সোচি থেকে সিরিয়ার লাতাকিয়ার উদ্দেশে রওনা হওয়ার অল্পক্ষণ পরই টুপোলেভ-১৫৪ বিমানটি দুর্ঘটনার কবলে পড়ে। তদন্তকারীরা এখনো এ দুর্ঘটনার কারণ নিশ্চিত করেননি। তবে কর্মকর্তারা মনে করছেন, সন্ত্রাসী হামলার কারণে এ দুর্ঘটনা ঘটে থাকতে পারে।প্রতিরক্ষা মন্ত্রণালয় জানায়, সাগরের ৩০ মিটার গভীর থেকে বিমানটির পাঁচটি অংশ উদ্ধার করা হয়েছে। কেন্দ্রীয় নিরাপত্তা বিভাগ এ দুর্ঘটনার চারটি সম্ভাব্য কারণ খতিয়ে দেখছে। এগুলো হলো পাইলটের ভুল, কারিগরি ত্রুটি, জ্বালানির সমস্যা এবং ইঞ্জিনে কোনো বস্তুর প্রবেশ।
