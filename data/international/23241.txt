
সরকার গঠনের লক্ষ্যে জোট গঠনের আলোচনা ব্যর্থ হওয়ায় নতুন করে নির্বাচনের চিন্তা করছেন জার্মানির চ্যান্সেলর আঙ্গেলা ম্যার্কেল। তিনি বলেছেন, একটি নড়বড়ে সংখ্যালঘু সরকার পরিচালনার চেয়ে তিনি বরং নতুন নির্বাচনের পক্ষে। তবে চ্যান্সেলরের পদ থেকে পদত্যাগের এখনই কোনো কারণ দেখছেন না তিনি।জার্মানির প্রেসিডেন্ট ফ্রাঙ্ক-ওয়াল্টার স্টেইনমায়ার রাজনৈতিক দলগুলোর প্রতি তাদের ‘আচরণ পুনর্বিবেচনার’ আহ্বান জানিয়েছেন। তিনি এই রাজনৈতিক সংকটকে ‘নজিরবিহীন’ বলে অভিহিত করেছেন।
জার্মানির সংবিধান অনুযায়ী, নির্বাচনের পর ৬০ দিনের মধ্যে সরকার গঠন করতে হবে অথবা নতুন করে নির্বাচনের আয়োজন করতে হবে।
গত ২৪ সেপ্টেম্বর অনুষ্ঠিত জার্মানির জাতীয় নির্বাচনে কোনো একক দল সংখ্যাগরিষ্ঠতা পায়নি। বর্তমান জোট সরকারের বড় শরিক দল এসপিডি বা সোশ্যাল ডেমোক্রেটিক পার্টি পুনরায় জোটে না থেকে সংসদে বিরোধী দল হিসেবে থাকার সিদ্ধান্ত নেওয়ায় নতুন শরিকদের নিয়ে জোট সরকার গঠনের প্রয়োজনীয়তা দেখা দেয়। নতুন সরকার গঠনের আলোচনা ভেঙে যাওয়ায় গতকাল সোমবার সব রাজনৈতিক দলের নেতারা জরুরি বৈঠক করেন।
নির্বাচনে ক্ষমতাসীন জার্মান চ্যান্সেলর আঙ্গেলা ম্যার্কেলের নিজের দলসহ জোট সরকারের আরও দুই শরিক দল কম ভোট পায়। সরকার গঠন করতে তাই নতুন জোটের শরিক হিসেবে ফ্রি ডেমোক্রেটিক পার্টি ও পরিবেশবাদী সবুজ দলের সঙ্গে চার সপ্তাহ ধরে আলোচনা চলে। গত রোববার রাতে জোট সরকার গঠনের এ আলোচনা ভেঙে যায়।
এবারের নির্বাচনে ক্ষমতাসীন জোট সরকারের তিন শরিক দল ক্রিশ্চিয়ান ডেমোক্রেটিক ইউনিয়ন ও ক্রিশ্চিয়ান সোশ্যাল ইউনিয়নের ২৪৬ আসন এবং সোশ্যাল ডেমোক্রেটিক পার্টি ১৫৩ আসন পায়। তবে সোশ্যাল ডেমোক্রেটিক পার্টি জোটবদ্ধ হয়ে ক্ষমতায় যাবে না বলে দলটির চ্যান্সেলর পদপ্রার্থী মার্টিন শুলজ জানিয়েছিলেন। পরে ম্যার্কেলের ক্রিশ্চিয়ান ডেমোক্রেটিক ইউনিয়ন ও ক্রিশ্চিয়ান সোশ্যাল ইউনিয়ন এবং নতুন সম্ভাব্য শরিক দল ফ্রি ডেমোক্রেটিক পার্টি ও পরিবেশবাদী সবুজ দলের সরকার গঠনের আলোচনায় অন্য দলগুলো মতৈক্যে পৌঁছায়। কিন্তু চার সপ্তাহ পর ফ্রি ডেমোক্রেটিক পার্টি জোট সরকার গঠনে তাদের অপারগতার কথা জানালে আলোচনা ভেঙে যায়।
 
