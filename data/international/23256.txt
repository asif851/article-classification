
থাইল্যান্ডের রাজা ভূমিবল আদুলাদেজ সিংহাসনে আরোহণের ৭০ বছর পূর্তি আজ বৃহস্পতিবার। তিনি বিশ্বের সবচেয়ে দীর্ঘ সময় ধরে সিংহাসনে থাকা রাজা। রাজনৈতিক বিভেদ ও তিক্ত পরিস্থিতিতে তাঁকে দেশের সব মানুষকে ঐক্যবদ্ধ করার শক্তি হিসেবে দেখা হয়ে থাকে।
আজকের দিনের সকালটা ৭৭০ জন ভিক্ষুকে দক্ষিণা প্রদানের মাধ্যমে শুরু হয়। এ ছাড়া শত শত শুভাকাঙ্ক্ষী রাজকীয় হলুদ রঙের পোশাক পরে রাজপ্রাসাদের বাইরে জড়ো হন। হাতে তাঁদের রাজার ছবি সংবলিত প্ল্যাকার্ড।
যদিও বিভিন্ন শারীরিক সমস্যায় জর্জরিত ৮৮ বছর বয়সী এই রাজা এখন হাসপাতালে। গত মঙ্গলবার তাঁর হৃদ্‌যন্ত্রে অস্ত্রোপচার হয়েছে।
বড় ভাইয়ের মৃত্যুর পর ১৯৪৬ সালের ৯ জুন সিংহাসনে আসীন হন ভূমিবল। রাজমুকুট পরেন ১৯৫০ সালের ৫ মে৷
থাইল্যান্ডের জনগণের কাছে রাজা ভূমিবল অত্যন্ত শ্রদ্ধার পাত্র ৷ রাজা হিসেবে ৭০ বছর পূর্তি উপলক্ষে রাজার ছবি আচার-অনুষ্ঠানের মধ্য দিয়ে আঁকা হয়েছে। পথের ধারে লাগানো হয়েছে তাঁর বিশাল প্রতিকৃতি।
