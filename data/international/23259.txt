
মাসখানেক হলো বিশ্বের সবচেয়ে ক্ষমতাধর রাষ্ট্রের প্রেসিডেন্টের দায়িত্ব শেষ করেছেন। টানা আট বছর প্রেসিডেন্ট থাকার পর এখন অবসর সময় কাটাচ্ছেন। এই প্রেসিডেন্ট তার প্রেয়সী স্ত্রীকে জীবনের গত ২৮ বছর ধরে বিশ্ব ভালোবাসা দিবসে নাকি একই কথা বলে চলেছেন। এতক্ষণ বারাক ওবামা ও মিশেল ওবামার কথা বলা হচ্ছিল।
ইয়াহু নিউজের খবরে বলা হয়েছে, গত ২৮ বছর ধরে মিশেল ওবামাকে ভালোবাসা দিবসে একই কথা বলে আসছেন সদ্যবিদায়ী মার্কিন প্রেসিডেন্ট বারাক ওবামা। গত মঙ্গলবার এই দম্পতি সেটা জানালেন ভালোবাসা দিবসের এক টুইটে। দীর্ঘ এ​তটা সময় দাম্পত্য জীবন পার করেও তারা একে অন্যের কাছে সমান আকর্ষণীয়।
ভ্যালেন্টাইন দিবসে মিশেল ওবামার টুইটে বলা হয়, ভ্যালেন্টাইন ডে-তে যুক্তরাষ্ট্রের স্থানীয় সময় সকালে টুইট করেন সদ্য সাবেক মার্কিন ফার্স্ট লেডি মিশেল ওবামা। টুইটে স্বামী ওবামার প্রতি মিশেল ভালোবাসার কথা তুলে ধরেন। তিনি টুইটে বলেন, ‘আমার জীবনের ভালোবাসা এবং এই দ্বীপের প্রিয় মানুষ বারাক ওবামাকে জানাই ভ্যালেন্টাইন ডে’র শুভেচ্ছা।’ টুইটের সঙ্গে একটি সমুদ্রসৈকতে জোড়া পায়ের ছবি পোস্ট করেন মিশেল।
মিশেলের এই টুইটের প্রায় আড়াই ঘণ্টা আগে টুইট করেন বারাক ওবামাও। তাতে ওবামা লেখেন, ‘মিশেল, তোমাকে ভ্যালেন্টাইন ডে’র শুভেচ্ছা! তোমার সঙ্গে জীবনের প্রায় ২৮টি বছর কাটিয়ে দিয়েছি। এরপরও সব সময়ই তোমাকে নতুনের মতোই লাগে।’ ওই টুইটের সঙ্গে হোয়াইট হাউসে ওবামা দম্পতির অন্তরঙ্গ মুহূর্তের একটি ছবিও পোস্ট করেন ওবামা।টুইটারে দুজনের টুইট আর ছবি থেকেই বোঝা যায় যে, তারা একে অপরকে কতটা ভালোবাসেন।এ বছরের ২০ জানুয়ারি নতুন মার্কিন প্রেসিডেন্ট হিসেবে শপথ নেন রিপাবলিকান দলের ডোনাল্ড ট্রাম্প। এর পরপরই আনুষ্ঠানিকভাবে হোয়াইট হাউস থেকে বিদায় নেন ওবামা দম্পতি। ট্রাম্পের শপথের পরপরই তারা ছুটি কাটাতে চলে যান সমুদ্রসৈকত এলাকায়। সম্প্রতি তারা ১০ দিন ছুটি কাটান ব্রিটিশ ভার্জিন আইল্যান্ডে।
