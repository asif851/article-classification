
ভারত পারমাণবিক অস্ত্র বহনে সক্ষম সবচেয়ে দূরপাল্লার ক্ষেপণাস্ত্র অগ্নি-৫-এর সফল উৎক্ষেপণ করার কথা দাবি করেছে। ডিফেন্স রিসার্চ ডেভেলপমেন্ট অর্গানাইজেশনের (ডিআরডিও) তথ্যমতে, ওডিশার কালাম দ্বীপ থেকে আজ সোমবার এই ক্ষেপণাস্ত্র উৎক্ষেপণ করা হয়। তাদের ভাষ্য, ‘অগ্নি’ পরিবারের মধ্যে এই ক্ষেপণাস্ত্র সবচেয়ে অত্যাধুনিক এবং এর ধ্বংসাত্মক ক্ষমতা অনেক বেশি। আনন্দবাজার পত্রিকার অনলাইন সংস্করণে প্রকাশিত খবরে এ তথ্য জানানো হয়।
ডিআরডিও সূত্রে জানা যায়, অগ্নি-৫ উৎক্ষেপণের আগে ভারতের অস্ত্রভান্ডারে এই পরিবারের যেসব ক্ষেপণাস্ত্র ছিল, তা সবই মাঝারি দূরপাল্লার।
এনডিটিভির খবরে বলা হয়, পাঁচ হাজার কিলোমিটার দূরের লক্ষ্যবস্তুতে আঘাত হানতে সক্ষম অগ্নি-৫ প্রায় ​এক হাজার কেজি যুদ্ধাস্ত্র বহনে সক্ষম। এটি পাকিস্তান, চীনসহ পুরো এশিয়া, এমনকি ইউরোপের অভ্যন্তরে থাকা লক্ষ্যবস্তুতে আঘাত হানতে পারবে। ১৭ মিটার দৈর্ঘ্যবিশিষ্ট অগ্নি-৫-এর ওজন ৫০ টনের মতো। এতে অতি ক্ষিপ্রতাসম্পন্ন অত্যাধুনিক অস্ত্র ব্যবহারের ব্যবস্থা রয়েছে।
ভারত অগ্নি-৫-এর ক্ষেপণাস্ত্র ব্যবস্থাকে ‘শান্তির অস্ত্র’ বলে উল্লেখ করেছে।
