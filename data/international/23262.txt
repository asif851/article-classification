
ফিলিস্তিনকে রাষ্ট্র হিসেবে স্বীকৃতি দেওয়া নিয়ে একটি প্রস্তাবের ওপর ২৮ নভেম্বর ভোটাভুটিতে অংশ নেবেন ফ্রান্সের আইনপ্রণেতারা। ফিলিস্তিনকে স্বীকৃতি দিতে সরকারকে অনুরোধ করে তৈরি ওই প্রস্তাব আনতে যাচ্ছে দেশটির সোশ্যালিস্ট পার্টি। খবর এএফপির।ফরাসি পার্লামেন্টের একটি সূত্র গতকাল বুধবার ওই তথ্য জানায়। ভোটের ফলাফল মেনে নেওয়া বাধ্যতামূলক না হলেও গুরুত্বের দিক থেকে খুবই উঁচু মানের প্রতীকী ভোট এটি। এর আগে যুক্তরাজ্যের পার্লামেন্টে একই রকমের ভোটাভুটি অনুষ্ঠিত হয়। ইতিমধ্যে সুইডেনও রাষ্ট্র হিসেবে ফিলিস্তিনকে আনুষ্ঠানিক স্বীকৃতি দিয়েছে।গত শনিবার ফরাসি পররাষ্ট্রমন্ত্রী লঁরা ফ্যাবিয়াস বলেন, ‘ফ্রান্স নিশ্চিতভাবেই ফিলিস্তিনকে রাষ্ট্র হিসেবে স্বীকৃতিদানের একটি মুহূর্তে রয়েছে। এখন প্রশ্ন, কখন ও কীভাবে সেটা দেওয়া হবে। কেননা, এই স্বীকৃতি অচলাবস্থা ভাঙার প্রচেষ্টায় অবশ্যই প্রয়োজন এবং এটি দ্বন্দ্বের চূড়ান্ত নিরসনে অবদান রাখবে।’ব্রিটিশ আইনপ্রণেতারা গত ১৩ অক্টোবর স্বতঃস্ফূর্তভাবে ফিলিস্তিনের স্বীকৃতি প্রশ্নে হ্যাঁ ভোট দেন।
