
জি-৭ জোটের পররাষ্ট্রমন্ত্রীরা রাশিয়া ও সিরিয়ার বিরুদ্ধে নতুন অবরোধের হুমকি দেওয়ার বিষয়ে মতৈক্যে পৌঁছাতে ব্যর্থ হয়েছেন। এ কারণে এ অবরোধ হচ্ছে না। বিশ্বের সমৃদ্ধ সাত অর্থনীতির দেশের পররাষ্ট্রমন্ত্রীরা ইতালির লুকা শহরে গতকাল মঙ্গলবার সিরিয়া যুদ্ধের ব্যাপারে একটি অভিন্ন অবস্থানে পৌঁছানোর চেষ্টা করেন।
জি-৭ বৈঠক সেরে মার্কিন পররাষ্ট্রমন্ত্রী রেক্স টিলারসন গতকালই রাশিয়ায় গেছেন। সেখানে তিনি চেষ্টা করবেন, রাশিয়া যেন সিরিয়ার প্রতি সমর্থন তুলে নেয়। টিলারসন বলেছেন, বাশার আল-আসাদকে ক্ষমতায় বহাল রেখে সিরিয়া সংকটের কোনো সমাধান হবে না বলে তাঁরা একমত হয়েছেন। মার্কিন পররাষ্ট্রমন্ত্রী বলেন, প্রেসিডেন্ট বাশারের সিরিয়ার ভবিষ্যতের অংশ হওয়া উচিত হবে না।
বৈঠকে যুক্তরাজ্য রাশিয়ার জ্যেষ্ঠ সামরিক কর্মকর্তাদের ওপর নিষেধাজ্ঞা আরোপের একটা প্রস্তাব উত্থাপন করলেও তা বেশি গুরুত্ব পায়নি। সিরিয়ায় বেসামরিক লোকের ওপর রাসায়নিক অস্ত্র ব্যবহারের সাম্প্রতিক অভিযোগ নিয়ে সাত দেশের এই শীর্ষ কূটনীতিকেরা আলোচনা করেছেন। সিরিয়ার বিদ্রোহী নিয়ন্ত্রিত খান-শেইকুন শহরে গত সপ্তাহে ‘রাসায়নিক গ্যাস’ হামলায় ৮৯ জনের মৃত্যুর খবর প্রকাশিত হয়েছে। দামেস্কের কর্তৃপক্ষ এ হামলার দায়িত্ব অস্বীকার করেছে। তবে গ্যাস হামলার জবাবে মার্কিন বাহিনী সিরিয়ার এক বিমানঘাঁটি লক্ষ্য করে ৫৯টি ক্ষেপণাস্ত্র ছুড়েছে। এ বিষয়ে জি-৭ বৈঠকে টিলারসন বলেন, ‘যুক্তরাষ্ট্রের জাতীয় নিরাপত্তার প্রয়োজনেই ওই ক্ষেপণাস্ত্র হামলার প্রয়োজন ছিল। আমরা চাই না সিরিয়ার সরকারের অনিয়ন্ত্রিত রাসায়নিক অস্ত্রের মজুত আইএস (জঙ্গি সংগঠন ইসলামিক স্টেট) বা অন্য কোনো সন্ত্রাসী সংগঠনের হাতে পড়ুক। এসব গোষ্ঠী যুক্তরাষ্ট্র ও মিত্র দেশগুলোর ওপর হামলা চালাতে চায়।’
বৈঠকের আয়োজক দেশ ইতালির পররাষ্ট্রমন্ত্রী আনজেলিনো আলফানো বলেন, বাশারের ওপর চাপ দিতে রাশিয়াকে যুক্ত করতে জি৭ জোটের পররাষ্ট্রমন্ত্রীরা চেষ্টা করেছেন। তাঁরা মনে করেন, রাশিয়াকে এক কোণে ঠেলে দেওয়া ঠিক হবে না।
রাশিয়া তার মিত্র দেশ সিরিয়ায় গত সপ্তাহের মার্কিন ক্ষেপণাস্ত্র হামলার জোরালো প্রতিক্রিয়া জানিয়েছে। তারা ওই হামলাকে ‘আগ্রাসী কাজ’ আখ্যা দিয়েছে। তবে এরপরও রাশিয়া মার্কিন পররাষ্ট্রমন্ত্রীকে আনন্দের সঙ্গেই মস্কোতে স্বাগত জানাতে রাজি হয়েছে। টিলারসন মস্কোয় রুশ পররাষ্ট্রমন্ত্রী সের্গেই লাভরভের সঙ্গে বৈঠক করবেন। প্রেসিডেন্ট ভ্লাদিমির পুতিনের সঙ্গেও তাঁর দেখা হতে পারে। টিলারসন আশা করছেন, তিনি বাশারের প্রতি মস্কোর সমর্থনে ভাঙন ধরাতে পারবেন।
মধ্যপ্রাচ্যে রাশিয়ার গুরুত্বপূর্ণ সামরিক মিত্র হিসেবে সিরিয়ার প্রেসিডেন্ট বাশার দীর্ঘদিন ধরে মস্কোকে সাহায্য করছেন। তাঁকে ক্ষমতায় বহাল রাখতে রাশিয়া সামরিক, রাজনৈতিক ও আর্থিক খাতে অনেক বিনিয়োগ করেছে।
 
