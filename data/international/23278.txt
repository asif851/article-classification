
কংগ্রেসের সাংগঠনিক রদবদলের ২৪ ঘণ্টার মধ্যেই কেন্দ্রীয় মন্ত্রিসভায় রদবদল ঘটল। চারজন পূর্ণ ও চারজন প্রতিমন্ত্রী শপথ নিলেন। আশ্চর্যের বিষয়, ২৪ ঘণ্টা আগে সাংগঠনিক অদলবদলের ক্ষেত্রে তারুণ্যকে যতটা গুরুত্ব দেওয়া হয়েছিল, মন্ত্রিসভার ক্ষেত্রে ঘটল ঠিক তার বিপরীত। এতটাই যে, ৮৫ বছরের সিসরাম ওলাকে শ্রমমন্ত্রী করা হলো, যাঁকে ইউপিএ ১-এর মন্ত্রিসভা থেকে বাদ দেওয়া হয়েছিল স্বাস্থ্যগত কারণে। মোট আটজন মন্ত্রীর মধ্যে সবচেয়ে কমবয়সী যিনি, সেই গিরিজা ব্যাস ৬০ ছুঁইছুঁই। রদবদলের এই বিস্ময় অবশ্য ছাপিয়ে গেছে শপথ গ্রহণ অনুষ্ঠান শেষে সাংবাদিকদের প্রশ্নের জবাবে প্রধানমন্ত্রীর একাধিক উক্তি। মনমোহন সিং বলেছেন, ইউপিএ ৩-এর সরকার গঠনের বিষয়ে তিনি আশাবাদী। তাঁদের বিশ্বাস, মানুষ তাঁদের সেই সুযোগ আবার দেবেন। জেডিইউ নেতা নীতিশ কুমার প্রসঙ্গে তিনি বলেন, রাজনীতিতে বন্ধুরা আসে যায়। চিরকালীন বলে কিছু নেই। নীতিশ কুমার ধর্মনিরপেক্ষ নেতা। এই মন্তব্যের মধ্য দিয়ে তিনি বুঝিয়ে দেন, নীতিশের জন্য তাঁদের দরজা খোলাই রয়েছে। নরেন্দ্র মোদি সম্পর্কেও তাঁকে প্রশ্ন করা হয়েছিল। প্রধানমন্ত্রী বলেছেন, মোদির অতীতই তাঁর বড় পরিচয়। বুঝিয়ে দেন, বিজেপির ‘সাম্প্রদায়িকতা’ বিরুদ্ধে তাঁদের ‘ধর্মনিরপেক্ষতা’ লড়াইটাই হতে চলেছে ২০১৪-এর একমাত্র আকর্ষণ। সংগঠনে বদল ঘটানোর মূলে ছিলেন রাহুল গান্ধী। তারুণ্যকে প্রাধান্য দিয়েছেন তিনি। কিন্তু মন্ত্রী নির্বাচনের ক্ষেত্রে প্রধানমন্ত্রী মনমোহন সিং ও কংগ্রেস সভানেত্রী সোনিয়া গান্ধী নজর দিয়েছেন রাজ্যে রাজ্যে জ্বলা অসন্তোষের আগুনের ছাইচাপা দিতে। ভোটের বছরে দলীয় নেতাদের অসন্তোষ যাতে কংগ্রেসের পাকা ধানে মই না দেয়, তা নিশ্চিত করতে তিনি কর্ণাটক, রাজস্থানে যেমন ভারসাম্য রাখতে চেষ্টা করছেন, তেমনই সচেষ্ট হয়েছেন অন্ধ্রপ্রদেশ ও পাঞ্জাবকে গুরুত্ব দিতে; যাতে ভোটের বাক্সে ইতিবাচক প্রতিফলন ঘটে। এই দুই লক্ষ্য পূরণে তিনি রাজস্থান থেকে পূর্ণ মন্ত্রী করেছেন সিসরাম ওলা ও গিরিজা ব্যাসকে এবং কর্ণাটক থেকে প্রবীণ সাংসদ মল্লিকার্জুন খাগড়ে ও অস্কার ফার্নান্দেজকে। মল্লিকার্জুন শ্রম মন্ত্রণালয় ছেড়ে দায়িত্ব নিলেন রেলের। অস্কারকে দেওয়া হলো সড়ক পরিবহন ও হাইওয়ে। গিরিজা পেলেন নগরোন্নয়ন ও আবাসন। বস্ত্র মন্ত্রণালয়ের পূর্ণ মন্ত্রী হয়েছেন অন্ধ্রপ্রদেশের কে এস রাও। ওই রাজ্যেরই জেসুদাসু সিলম প্রতিমন্ত্রীর দায়িত্ব পেলেন। মহারাষ্ট্রের প্রবীণ আদিবাসী নেতা মানিকরাও গাবিতকে সামাজিক কল্যাণ প্রতিমন্ত্রী করা হয়েছে। স্বাস্থ্য প্রতিমন্ত্রী করা হয়েছে পাঞ্জাবের প্রবীণা সন্তোষ চৌধুরীকে।
