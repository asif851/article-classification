
মুখোশ পরা এক বন্দুকধারী আচমকা হাজির শার্লি হেবদোর সম্পাদকীয় সভায়। ‘আল্লাহু আকবার’ চিৎকার দিয়েই সে শিলাবৃষ্টির মতো গুলি ছুড়তে লাগল। সভায় থাকা সাংবাদিক লহুঁ লেজি ঝাঁপিয়ে পড়ে টেবিলের আড়ালে লুকিয়ে পড়লেন। এটা তাঁর জন্য ছিল আতঙ্কের এক প্রহর।প্যারিসে সন্ত্রাসী হামলার ঘটনার প্রত্যক্ষদর্শী এই সাংবাদিকের অভিজ্ঞতার কথা তুলে ধরে গতকাল বৃহস্পতিবার এএফপির খবরে জানানো হয়, ওই সময় সম্পাদকীয় বিভাগের সাপ্তাহিক সভা শেষ পর্যায়ে ছিল। আচমকা বাইরে প্রচণ্ড জোরে পটকা ফাটানোর মতো শব্দ শোনা গেল। লহুঁ লেজি সময়মতো লুকাতে পেরে প্রাণে রক্ষা পান।ফ্রান্স ইনফো বেতারে ওই অভিজ্ঞতা বর্ণনা করতে গিয়ে লেজি বলেন, বিশেষ বাহিনীর সদস্যের মতো পোশাক ছিল ওই বন্দুকধারীর। মুখোশ পরা ব্যক্তির সারা গায়ে ছিল কালো পোশাক। দুই হাতে দুটি আগ্নেয়াস্ত্র।ওই বন্দুকধারী ‘শার্ব’ নামে চিৎকার করতে থাকে। শার্ব হচ্ছে পত্রিকা প্রধান সম্পাদক ও কার্টুনিস্ট স্তিফান শার্বোনিয়ের ডাক নাম। ইসলামকে কটাক্ষ করে ব্যঙ্গচিত্র প্রকাশ করার পর প্রাণনাশের হুমকি পান তিনি। এর পর থেকে পুলিশ প্রহরায় ছিলেন শার্বোনিয়ে।লহুঁ লেজি বলেন, এর পর বন্দুকধারী এলোপাতাড়ি গুলি ছুড়তে শুরু করে। বারুদের গন্ধে ভরে যায় ঘর। মাত্র কয়েক সেকেন্ডে সবাই লুটিয়ে পড়ে মেঝেতে। তিনি টেবিলের আড়ালে বন্দুকধারীর অলক্ষ্যে থাকায় বেঁচে যান। লেজি প্রথমে ভেবেছিলেন, কেউ এসে ভাঁড়ামো করছে। কিন্তু বারুদের উগ্র গন্ধ তাঁর সেই ভুল ভেঙে দেয়।
