
সেন্ট ভ্যালেন্টাইনস ডে বা বিশ্ব ভালোবাসা দিবসের মধুর আমেজ চারদিকে। কিন্তু এর মাঝে অস্ট্রেলিয়া, মালয়েশিয়া ও সিঙ্গাপুরে ভালোবাসার নামে ছড়িয়ে পড়েছে উপদ্রব। ভালোবাসা দিবস কেন্দ্র করে দেশগুলোয় প্রেমের নামে প্রতারণার শিকার হচ্ছেন অনেকে। মূলত একাকিত্বে ভোগা লোকজনকেই অনলাইনে প্রেমের ফাঁদে ফেলে পকেট খালি করা হচ্ছে সেখানে।অস্ট্রেলিয়া, মালয়েশিয়া ও সিঙ্গাপুরের কর্তৃপক্ষ ভালোবাসার নামে প্রতারণা থেকে সাবধান করে দিয়েছে জনগণকে।অস্ট্রেলিয়ান কম্পিটিশন অ্যান্ড কনজ্যুমার কমিশন (এসিসিসি) জানিয়েছে, দেশটিতে বিভিন্ন ধরনের প্রতারণার মধ্যে প্রেমসংক্রান্ত প্রতারণার মাধ্যমেই সবচেয়ে বেশি পরিমাণ অর্থ খসানো হয়। আর ৪৫ বছরের বেশি বয়সের মানুষই এ ধরনের প্রতারণার খপ্পরে পড়েন বেশি। মধ্যবয়সী লোকজনকে চিহ্নিত করে অনলাইনে প্রেমের প্রতিশ্রুতি দেওয়া হয়। এর বিনিময়ে অপরিচিত ব্যক্তিদের কাছে অর্থ পাঠাতে বলা হয়।এসিসিসির কর্মকর্তা ডেলিয়া রিকার্ড লোকজনকে সতর্ক করে বলেছেন, ‘প্রতারক প্রেমিকেরা দিন দিন আরও চতুর ও সুযোগসন্ধানী হচ্ছে। ফলে এই ভ্যালেন্টাইনে আপনি যদি ভালোবাসার খোঁজে অনলাইনে থাকেন, তবে সাবধান। সতর্কসংকেতগুলো চিনতে শিখুন। যদি অনলাইনে কারও সঙ্গে ভালো লাগার সম্পর্ক হয়, তবে খোঁজখবর করে নেবেন।’
এদিকে মালয়েশিয়া ও সিঙ্গাপুরের পুলিশ মিলে কুয়ালালামপুর থেকে ২৭ সন্দেহভাজন লোককে গ্রেপ্তার করেছে। তাঁদের মধ্যে ১১ জন নাইজেরিয়ার নাগরিক। তাঁরা প্রেম ও সঙ্গ দেওয়ার ফাঁদ পেতে বহু লোকের কাছ থেকে অর্থ হাতিয়েছেন। পুলিশ বলেছে, তাঁরা ২০১৬ সালে ১০৮ জনের সঙ্গে প্রতারণা করে প্রায় ৫০ লাখ ডলার খসিয়েছেন।
মালয়েশিয়ার বাণিজ্যিক অপরাধ-সংক্রান্ত তদন্ত সংস্থার পরিচালক আখুয়েল সানি বলেন, ‘প্রেমের ফাঁদে ফেলার জন্য মিষ্টি কথার খুদে বার্তা পাঠিয়ে মন গলানোর চেষ্টা করে এ ধরনের চক্রের সদস্যরা। তারা কখনো ফোনে সরাসরি কথা বলে না।’
 
