
যুক্তরাষ্ট্রের ই-কমার্স সেবাদাতা প্রতিষ্ঠান আমাজন দেশটিতে এক লাখ নতুন চাকরির সুযোগ সৃষ্টির পরিকল্পনা নিয়েছে।
বার্তা সংস্থা এএফপির প্রতিবেদনে জানানো হয়, গতকাল বৃহস্পতিবার আমাজন তাদের এই পরিকল্পনার কথা ঘোষণা করে।
আমাজন বলছে, আগামী দেড় বছরে তারা যুক্তরাষ্ট্রে এই নতুন চাকরির সুযোগ সৃষ্টি করার পরিকল্পনা নিয়েছে।
এক বিবৃতিতে আমাজন জানিয়েছে, নতুন চাকরির এই সুযোগ দেশের সব মানুষ নিতে পারবে। সব ধরনের অভিজ্ঞতা, শিক্ষা ও দক্ষতার লোকজনের জন্য চাকরির সুযোগ থাকবে।
নবনির্বাচিত প্রেসিডেন্ট ডোনাল্ড ট্রাম্প যুক্তরাষ্ট্রের অভ্যন্তরে ব্যবসা ও কর্মসংস্থান বাড়াতে আগেই ব্যবসায়িক নেতাদের প্রতি আহ্বান জানিয়ে রেখেছেন। তাঁর এই আহ্বানের মধ্যেই এই মার্কিন রিটেইল জায়ান্ট যুক্তরাষ্ট্রে এক লাখ নতুন চাকরি সৃষ্টির পরিকল্পনার কথা জানাল।
ট্রাম্পের আহ্বানে সাড়া দিয়েই আমাজন নতুন চাকরি সৃষ্টির পরিকল্পনা নিয়েছে কি না, তা জানায়নি প্রতিষ্ঠানটি। তবে আমাজনের সিদ্ধান্তের বিষয়ে কৃতিত্ব নিতে একটুও দেরি করেননি ট্রাম্পের মুখপাত্র শিন স্পিসার।
ট্রাম্প ২০ জানুয়ারি যুক্তরাষ্ট্রের প্রেসিডেন্ট হিসেবে দায়িত্ব নেবেন। দেশের ভেতরে কর্মসংস্থান সৃষ্টি ও আউটসোর্সিং কমানোর অঙ্গীকার করেছেন ট্রাম্প।
