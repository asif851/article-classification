
ভারতের প্রয়াত প্রধানমন্ত্রী ইন্দিরা গান্ধীর হত্যাকারী তাঁর দুই শিখ দেহরক্ষীকে নিয়ে নির্মিত পাঞ্জাবি চলচ্চিত্র কওম দে হিরে (সম্প্রদায়ের হীরা) আজ শুক্রবার মুক্তি পাচ্ছে না। তথ্য ও সম্প্রচার মন্ত্রণালয় গতকাল এ কথা ঘোষণা করেছে। সাম্প্রদায়িক সম্প্রীতি বিনষ্ট হওয়ার আশঙ্কায় এ সিদ্ধান্ত নিয়েছে সরকার। বিশেষ করে পাঞ্জাবের কংগ্রেস ও বিজেপি দলসহ বিভিন্ন মহল থেকে ছবিটির ব্যাপারে উদ্বেগ জানানো হয়েছিল। অনেকের অভিযোগ, এতে ইন্দিরার হত্যাকারীদের ‘রত্ন’ বলে বীরের মর্যাদা দেওয়ার চেষ্টা করা হয়েছে। ছবিটিতে ১৯৮৪ সালের ইন্দিরা হত্যাকাণ্ডের কাহিনি তুলে ধরা হয়েছে। তবে পরিচালক রবিন্দর রবির দাবি, তিনি দুটি পরিবারকে নিয়ে একটি মানবিক গল্প বলতে চেয়েছেন মাত্র। এএফপি
