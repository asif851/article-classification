
নাইজেরিয়ার উত্তর-পূর্বাঞ্চলীয় শহর গোজায় ইসলামি খেলাফত ঘোষণা করেছেন জঙ্গিগোষ্ঠী বোকো হারামের প্রধান আবুবকর শেকাউ। একটি ভিডিওবার্তায় তিনি এ ঘোষণা দিয়েছেন। গতকাল রোববার ওই ভিডিওবার্তা এএফপির কাছে পৌঁছে। ৫২ মিনিটের ওই বার্তায় আবুবকর শেকাউ বলেন, ‘বোরনো রাজ্যের গোজার সঙ্গে এখন আর নাইজেরিয়ার সম্পর্ক নেই। আল্লাহকে ধন্যবাদ? তিনি আমাদের বিজয় দিয়েছেন এবং এটিকে ইসলামি খেলাফতের অংশ বানিয়েছেন।’ তিনি আরও বলেন, ‘আল্লাহর ইচ্ছায় আমরা আর এই শহর ছেড়ে যাব না। আমরা এখানে থাকতেই এসেছি।’ এর আগে চলতি মাসের গোড়ার দিকে জাতিসংঘ মানবাধিকার কার্যালয় (ওসিএইচএ) বলেছিল, গোজা বিদ্রোহীদের নিয়ন্ত্রণে চলে গেছে। এএফপি
