
রিপাবলিকান প্রেসিডেন্ট প্রার্থী ডোনাল্ড ট্রাম্পের সমর্থকেরা আনন্দে ভাসছেন। চিৎকার করে বলছেন, ‘যুক্তরাষ্ট্র আবার শ্রেষ্ঠ হোক।’ রাতভর উৎসবে মেতেছেন সমর্থকেরা। ‘যুক্তরাষ্ট্র’, ‘যুক্তরাষ্ট্র’ বলে চিৎকার করে যাচ্ছেন। বিজয়োৎসবে আসা অনেক সমর্থক স্বীকার করেন, তাঁরাও কল্পনা করেননি ট্রাম্প জিতবেন। এটি তাঁদের কাছেও চমক।
সিএনএনের দেওয়া তথ্যমতে, এখন পর্যন্ত পাওয়া ভোটের ফলাফলে ট্রাম্প পেয়েছেন ২৮৮ ইলেকটোরাল কলেজ ভোট। আর হিলারি পেলেন ২১৫টি ইলেকটোরাল কলেজ ভোট। সর্বমোট ৫৩৮টি ইলেকটোরাল কলেজ ভোটের মধ্যে প্রেসিডেন্ট হওয়ার জন্য প্রয়োজন ২৭০ ভোট।
জয়ের আনন্দে সেজেছেন অ্যালিজা রোমানওফ। বললেন, তাঁরা খুবই রোমাঞ্চিত। ট্রাম্পের পরিবারকে তাঁরা অনেক দিন থেকেই চেনেন। সবার সঙ্গে তাঁরা এই জয় উদ্‌যাপন করছেন।
এএফপির খবরে জানানো হয়, ম্যানহাটন হোটেলের বলরুমে রিপাবলিকান পার্টির সদস্যরা বিজয়োৎসব করছেন। তবে প্রথম দিকে তাঁরা কিছুটা হতাশার মধ্যে ছিলেন। একের পর অঙ্গরাজ্যে ট্রাম্প জিততে শুরু করলে তাঁরাও চাঙা হয়ে ওঠেন।
নির্বাচনের ফলাফল আসতে থাকার সঙ্গে সঙ্গে রিপাবলিকান পার্টির সমর্থকদের ভিড় বাড়তে থাকে। উল্লসিত সমর্থকদের অনেকে স্বীকার করেন, তাঁরা কল্পনাও করেননি ডেমোক্র্যাট প্রার্থী হিলারি পিছিয়ে পড়বেন।
নিউইয়র্কের টেলিকমিউনিকেশন কর্মকর্তা গ্লেন রুটি বলেন, ‘এটা অবিশ্বাস্য! আমি ভাবতে পারিনি ট্রাম্প জিতে যাবেন।’
নাম প্রকাশে অনিচ্ছুক আরেক সমর্থক ফোন করে জানান, তিনি ভাবতেও পারেননি ট্রাম্প জিতবেন।
ট্রাম্পের জয়ে উল্লসিত সমর্থকদের একটা বড় অংশ শ্বেতাঙ্গ। তবে তাঁর সমর্থকদের আনন্দমিছিলে রয়েছেন এশীয় আমেরিকান, আফ্রিকান আমেরিকান ও হিস্পানিক আমেরিকানরা।
বাল্টিমোর থেকে আসা জেস সিং বলেন, তাঁরা খুবই আনন্দিত। তাঁরা এমন উৎসব করবেন, যা আগে কেউ দেখেনি।
লাল পোশাক, টুপি পরে ও মার্কিন পতাকা হাতে অনেক নারী যোগ দিয়েছেন ট্রাম্পের বিজয়মিছিলে। ফক্স নিউজে ট্রাম্পের বিজয় অনুষ্ঠান, হাততালি ও আনন্দের ছবি প্রচার করা হচ্ছে।
