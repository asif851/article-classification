
লিবিয়ার রাজধানী ত্রিপোলিতে ৪৮ ঘণ্টার জন্য জরুরি অবস্থা জারি করা হয়েছে।আজ রোববার আল জাজিরা টেলিভিশনের অনলাইনে প্রকাশিত প্রতিবেদনে জানানো হয়, গতকাল শনিবার ত্রিপোলিতে নতুন করে সংঘর্ষের পর দেশটির কর্তৃপক্ষ এ পদক্ষেপ নিয়েছে।গতকালের সহিংসতায় অন্তত একজন নিহত হয়েছে। আহত হয়েছে অনেকেই।এর আগের দিন শুক্রবার রাতে ত্রিপোলির বিভিন্ন এলাকায় মিলিশিয়াদের সঙ্গে সশস্ত্র সংঘর্ষে ৪০ জনেরও বেশি লোক নিহত হয়। আহত হয় কয়েক শ লোক।ত্রিপোলি থেকে সশস্ত্র মিলিশিয়াদের চলে যাওয়ার আহ্বান জানিয়েছেন লিবিয়ার প্রধানমন্ত্রী আলি জাইদান।সরকারি কর্মকর্তারা জানিয়েছেন, ওই মিলিশিয়াদের বিরুদ্ধে স্থানীয় একজন বাসিন্দার রুখে দাঁড়ানোর ঘটনা থেকে সংঘর্ষের সূত্রপাত হয়। সরকার অস্ত্রবিরতির জন্য ওই মিলিশিয়াদের প্রতি আহ্বান জানিয়েছে।সাবেক একনায়ক মুয়াম্মার গাদ্দাফির বিরুদ্ধে ২০১১ সালে গণবিক্ষোভ শুরুর পর থেকে দেশটির আইনশৃঙ্খলা পরিস্থিতির অবনতি হয় এবং সশস্ত্র মিলিশিয়াদের তত্পরতা বাড়তে থাকে। তাঁদের অধিকাংশই গাদ্দাফিবিরোধী লড়াইয়ে অংশ নিয়েছিলেন।
