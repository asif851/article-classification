
ফিলিপাইনের রাজধানী ম্যানিলার ক্যাসিনোতে হামলাকারী ব্যক্তিকে পুলিশ শনাক্ত করেছে। পুলিশের ভাষ্য অনুযায়ী, জেসি জেভিয়ার কার্লোস নামে ওই হামলাকারী সন্ত্রাসী ছিলেন না। তিনি জুয়ায় অনেক অর্থ হারিয়ে হতাশ ও ক্ষুব্ধ ছিলেন।
গত শুক্রবার ম্যানিলার রিসোর্ট ওয়ার্ল্ড ক্যাসিনোতে ঢুকে হামলাকারী সেখানকার মনিটরগুলোতে গুলি করেন ও টেবিলে আগুন ধরিয়ে দেন। পরে নিজে গায়ে আগুন ধরিয়ে আত্মহত্যা করেন। ক্যাসিনোতে আগুন ধরে গেলে ধোঁয়ায় দম বন্ধ হয়ে নিহত হন অন্তত ৩৬ জন।
ম্যানিলার পুলিশপ্রধান অস্কার আলবায়ালদি সাংবাদিকদের বলেন, প্রাথমিকভাবে ধারণা করা হচ্ছে, হামলাকারী একজনই ছিলেন। তিনি ফিলিপাইনেরই নাগরিক। ওই হামলার কয়েক ঘণ্টা পর কার্লোসের পোড়া লাশ পাওয়া যায়। পরিবারের বরাত দিয়ে পুলিশ কর্মকর্তা আলবায়ালদি আরও বলেন, কার্লোস ক্যাসিনোতে জুয়ায় অনেক অর্থ হারিয়ে ঋণে জর্জরিত ছিলেন। 
