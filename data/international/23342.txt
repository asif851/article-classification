
‘প্রিয়াঙ্কা আমার মেয়ের মতো।’ ভারতের নির্বাচনে প্রধানমন্ত্রী পদে ভারতীয় জনতা পার্টির (বিজেপি) প্রার্থী নরেন্দ্র মোদির এ কথা মেনে নিতে পারেননি প্রিয়াঙ্কা। পাল্টা জবাবে জোরের সঙ্গে তিনি বলেছেন, ‘আমি রাজীব গান্ধীর মেয়ে।’দূরদর্শনে প্রচারিত এক সাক্ষাত্কারে নরেন্দ্র মোদির মন্তব্যের প্রতিক্রিয়ায় এ কথা জানিয়েছেন প্রিয়াঙ্কা গান্ধী। টাইমস অব ইন্ডিয়ায় এ খবর প্রকাশিত হয়েছে।নরেন্দ্র মোদি সম্প্রতি জানান, তিনি প্রিয়াঙ্কা গান্ধীকে আক্রমণ করে কোনো কথা বলতে চান না। তিনি বলেন, ‘প্রিয়াঙ্কা আমার কাছে মেয়ের মতো। তাঁর মা কংগ্রেসের সভানেত্রী সোনিয়া গান্ধী বা কংগ্রেসের সহসভাপতি রাহুল গান্ধীর মতো প্রিয়াঙ্কা আমার কোনো রাজনৈতিক প্রতিদ্বন্দ্বী নন।’মোদির ওই বক্তব্যের  জবাবে কংগ্রেসের নেতা পি চিদম্বরম বলেন, মোদি যে প্রিয়াঙ্কাকে নিজের মেয়ের মতো মনে করেছেন, এতে তিনি খুশি। তবে প্রিয়াঙ্কা মোদিকে বাবার মতো দেখতে পারবেন কি না, সে ব্যাপারে তিনি নিশ্চিত নন। পরে প্রিয়াঙ্কা মোদিকে তাঁর সাফ জবাব জানিয়ে দেন।
