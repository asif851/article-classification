
ভিয়েতনামের কাছে অস্ত্র বিক্রিতে মার্কিন নিষেধাজ্ঞা পুরোপুরি প্রত্যাহারের ঘোষণা দিয়েছেন যুক্তরাষ্ট্রের প্রেসিডেন্ট বারাক ওবামা। ঐতিহাসিক সফরে ভিয়েতনাম গিয়ে ওবামা আজ সোমবার এই ঘোষণা দেন।
বার্তা সংস্থা এএফপির প্রতিবেদনে বলা হয়, তিন দিনের রাষ্ট্রীয় সফরে স্থানীয় সময় গতকাল রোববার রাতে ভিয়েতনামের রাজধানী হ্যানয়ে পৌঁছান ওবামা।
হ্যানয়ে ভিয়েতনামের প্রেসিডেন্ট ট্র্যান দাই কুয়াংয়ের সঙ্গে আজ এক যৌথ সংবাদ সম্মেলনে দেশটির ওপর থেকে কয়েক দশকের অস্ত্র বিক্রির নিষেধাজ্ঞা প্রত্যাহারের ঘোষণা দেন ওবামা।
যুক্তরাষ্ট্রের এই সিদ্ধান্তকে স্বাগত জানিয়েছে ভিয়েতনাম।
ওবামা বলেছেন, দুই দেশের মধ্যে আস্থা ও সহযোগিতার একটি ভিত্তি স্থাপিত হয়েছে।
ভিয়েতনামের প্রেসিডেন্ট কুয়াং বলেছেন, ওবামার ঘোষণা প্রমাণ করে, দুই দেশের মধ্যে সম্পূর্ণ স্বাভাবিক সম্পর্ক রয়েছে।
