
ভারতের প্রধানমন্ত্রীর দায়িত্ব নেওয়ার জন্য গুজরাট রাজ্যের মুখ্যমন্ত্রীর পদ থেকে গতকাল বুধবার সরে দাঁড়িয়েছেন নরেন্দ্র মোদি৷ এর মধ্য দিয়ে রাজ্যটিতে তাঁর ১৩ বছরের শাসনের ইতি ঘটল৷ মোদির স্থলাভিষিক্ত হয়েছেন তাঁর সরকারের রাজস্বমন্ত্রী আনন্দিবেন প্যাটেল৷ খবর এনডিটিভি ও হিন্দুস্তান টাইমসের৷পদত্যাগ করার আগে মোদি গতকাল গুজরাট বিধানসভায় রাজ্যের মুখ্যমন্ত্রী হিসেবে নিজের শেষ অধিবেশনে অংশ নেন৷ সাদা কুর্তা পরিহিত মোদি পদত্যাগের আগে বিধানসভার অধিবেশনে ভাষণ দেন৷ তিনি বলেন, ‘লোকজন গুজরাট মডেল নিয়ে কৌতূহলী৷ আসলে গুজরাট মডেল হচ্ছে, বিরোধীদের আস্থায় আনা৷’ তিনি আরও বলেন, ‘বিশ্ব আমার প্রশংসা করছে৷ কিন্তু এখানে প্রশংসিত হওয়ার নিজেরই একটা সৌন্দর্য রয়েছে৷’মোদির স্থলাভিষিক্ত হওয়া ৭২ বছর বয়সী আনন্দিবেন প্যাটেল গুজরাটের প্রথম নারী মুখ্যমন্ত্রী৷ তিনি মোদির পুরোপুরি আস্থাভাজন হিসেবে পরিচিত৷ এমনকি মোদি গুজরাটের মুখ্যমন্ত্রীর দায়িত্ব নেওয়ার আগে থেকেই তাঁর পাশে রয়েছেন আনন্দিবেন৷ নব্বইয়ের দশকে রাজ্যের অন্য নেতাদের সঙ্গে দ্বন্দ্বের জের ধরে মোদিকে যখন স্থানীয় রাজনীতি থেকে অনেকটা নির্বাসিত হতে হয়েছিল, তখনো তাঁর পাশে ছিলেন আনন্দিবেন৷
