
বয়স তাঁর ৬৪। তবে বয়স বাধা নয় এই নারীর কাছে। এই বয়সেই তিনি কিউবা থেকে ১৭৭ কিলোমিটার দীর্ঘ সমুদ্র সাঁতরে যুক্তরাষ্ট্রের উপকূলে পৌঁছেছেন। হাঙরের আক্রমণ থেকে বাঁচতে কোনো ধরনের খাঁচা ব্যবহার করেননি দুঃসাহসী এই মার্কিন নারী। তাঁর নাম ডায়ানা নিয়াদ।ডায়ানা গত শনিবার কিউবার রাজধানী হাভানা উপকূল থেকে দুঃসাহসী যাত্রা শুরু করেন। টানা ৫৩ ঘণ্টা সাঁতার কেটে সোমবার স্থানীয় সময় দুইটার দিকে ফ্লোরিডা অঙ্গরাজ্যের কি ওয়েস্ট উপকূলে পৌঁছেন তিনি। ১৭৭ কিলোমিটার সমুদ্রপথ পাড়ি দেওয়ার সময় নৌকায় করে তাঁর অন্তত ৩৫ জন সঙ্গী সব সময় ডায়ানার ওপর নজর রাখছিলেন। এর আগেও একই জলপথ পাড়ি দিতে ১৯৭৮, ২০১১ ও ২০১২ সালে চেষ্টা করে ব্যর্থ হন ডায়ানা। কিন্তু দমার পাত্রী নন তিনি। প্রমাণ করে ছেড়েছেন, ডায়ানা পরাজিত হতে জানেন না।সোমবার ফ্লোরিডা উপকূলে পৌঁছার পর ডায়ানা গণমাধ্যমকে বলেন, এই অভিযাত্রা থেকে তিনি তিনটি বার্তা পেয়েছেন। প্রথমত, স্বপ্ন পূরণের পথে বাধা দেখে তা পরিত্যাগ করার কিছু নেই। দ্বিতীয়ত, আপনার স্বপ্ন পূরণের ক্ষেত্রে বয়স কোনো বাধা নয়। তৃতীয়ত, এই অভিযান মনে হতে পারে, তাঁর একার কিন্তু এ বিজয় একটি দলের। বিবিসি।
