
কাতারের রাজধানী দোহায় গতকাল সোমবার বৈঠক করেছেন ফিলিস্তিনের প্রেসিডেন্ট মাহমুদ আব্বাস ও গাজাভিত্তিক সংগঠন হামাসের প্রধান খালিদ মেশাল৷ আকস্মিকভাবে একটি ঐতিহাসিক ঐক্য চুক্তির ঘোষণা দেওয়ার পর এই প্রথম তাঁরা বৈঠকে মিলিত হলেন৷গ্রিনিচ মান সময় গতকাল সকাল নয়টার পর আব্বাসের রামাল্লা দপ্তরের একটি সূত্র জানায়, বৈঠকটি শুরু হয়েছে৷ফিলিস্তিনের একজন জ্যেষ্ঠ কর্মকর্তা জানান, কাতারের আমির শেখ তামিম বিন হামিদ আল-থানির সঙ্গে দেখা করতে গত রোববার দোহায় যান ফিলিস্তিনের নেতা আব্বাস৷ গতকাল আল-থানির সঙ্গে বৈঠকের পর একটি পারিবারিক বিয়ের অনুষ্ঠানে যোগ দেন তিনি৷ এরপর হামাসের নির্বাসিত নেতা মেশালের সঙ্গে বৈঠকে মিলিত হন আব্বাস৷ দুই বছর ধরে মেশাল দোহায় বসবাস করে আসছেন৷ এর আগে তিনি সিরিয়ার রাজধানী দামেস্কে ছিলেন৷ সিরিয়ায় সংঘাত শুরু হওয়ার পর তিনি কাতারে চলে আসেন৷২০১৩ সালের জানুয়ারিতে আব্বাস ও মেশালের মধ্যে সর্বশেষ সরাসরি সাক্ষাৎ হয়েছিল মিসরের রাজধানী কায়রোতে৷ চলতি সপ্তাহের শুরুর দিকে হামাসের মুখপাত্র সামি আবু জুহরি জানিয়েছিলেন, দুই নেতা কাতারে বৈঠকে বসতে পারেন৷ বৈঠকে তাঁরা ‘ঐক্য প্রক্রিয়া এবং কীভাবে তা বাস্তবায়ন করা যেতে পারে, সেসব বিষয় নিয়ে আলোচনা’ করবেন৷এর আগেও হামাস ও ফাতাহর মধ্যে ঐক্য প্রতিষ্ঠার চেষ্টা হয়েছে৷ তবে তা ব্যর্থ হয়েছিল৷ সর্বশেষ গত ২৩ এপ্রিল পিএলও ও হামাস আকস্মিক ঘোষণা দেয়, তারা যৌথভাবে নতুন সরকার গঠনের লক্ষ্যে একসঙ্গে কাজ করবে৷ এএফপি৷
