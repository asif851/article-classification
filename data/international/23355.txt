
রাজনৈতিক ব্যবস্থা সংস্কারের অংশ হিসেবে মিয়ানমার সরকার আজ মঙ্গলবার ৭৩ জন রাজবন্দিকে মুক্তি দিয়েছে। এক সরকারি পর্যবেক্ষণ কমিটির সদস্য বলেন, কিছুদিন আগে দেশটির প্রেসিডেন্ট থেইন সেইন ইউরোপ সফরে গিয়ে যে সংস্কারের প্রতিশ্রুতি দিয়ে এসেছিলেন, মুক্তির সিদ্ধান্ত তারই একাংশ।রাজবন্দিদের মুক্তি পর্যবেক্ষণ কমিটির ওই সদস্যের বরাত দিয়ে রয়টার্স জানায়, আসছে দিনগুলোতে আরও অনেক রাজবন্দিকে মুক্তি দেওয়ার প্রস্তুতি নিচ্ছে মিয়ানমার সরকার।২০১১ সালে মিয়ানমারের সামরিক সরকার আনুষ্ঠানিকভাবে ক্ষমতা থেকে সরে দাঁড়ানোর পর সাবেক জেনারেল থেইন সেইন প্রেসিডেন্ট নির্বাচিত হন। তাঁর সরকার দেশটিতে ব্যাপক রাজনৈতিক ও অর্থনৈতিক সংস্কারের উদ্যোগ নিয়েছে। গত কয়েক বছরে সরকার অনেক রাজবন্দিকে মুক্তি দেয়। তবে এখনো অনেক নেতা কারাবন্দি আছেন।গত সপ্তাহে ব্রিটেন সফরের সময় থেইন সেইন এ বছরের শেষ নাগদ সব রাজবন্দিদের মুক্তি দেওয়ার প্রতিশ্রুতি দেন।বাকি রাজবন্দিদের মুক্তি পর্যবেক্ষণ কমিটির সদস্য হ্লা মং শওবি রয়টার্সকে বলেন, ‘দেশের বিভিন্ন কারাগার থেকে আজ ৭৩ জন রাজবন্দিকে মুক্তি দেওয়া হচ্ছে। ... এরপরও অনেকে বন্দি থাকছেন। তাঁদের সংখ্যা ১০০ জনের কম। তবে বহুবছর পর এত কমসংখ্যক রাজবন্দি জেলে থাকছেন।’দারুন অনিচ্ছা সত্ত্বেও মিয়ানমার থেইন সেইনের সরকার এ পর্যবেক্ষণ কমিটি গঠন করেন। এ কমিটির কাজ হলো মুক্তি দেওয়ার প্রক্রিয়া পর্যবেক্ষণ করা। এছাড়া কোন কোন বন্দিরা ফৌজদারি অপরাধে ও কারা রাজনৈতিক কারণে কারাবন্দি, তা নির্ধারণ করা। ১৯ সদস্যের এ কমিটির ১০ জন সাবেক রাজবন্দি, ছয়জন সরকারি কর্মকর্তা ও তিনজন মধ্যস্থতাকারী। হ্লা মং শওবি মধ্যস্থতাকারীদের একজন।গণতন্ত্রকামী সংগঠন এইটি এইট জেনারেশন পিস অ্যান্ড ওপেন সোসাইটির এক কর্মকর্তা বেশকিছু রাজনৈতিক বন্দির মুক্তির খবর নিশ্চিত করেছেন। তবে তিনি মোট সংখ্যা উল্লেখ করতে পারেননি।
