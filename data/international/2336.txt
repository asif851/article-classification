
সৌদি আরবে অ্যাপভিত্তিক গণপরিবহন সেবা উবার ও কারিমের সব গাড়িচালকই পুরুষ, যাঁদের বেশির ভাগই আবার সৌদির নাগরিক। মূলত নিজ গাড়িই উবার ও কারিমের চালকেরা ব্যবহার করে থাকেন। উবার ও কারিম কর্তৃপক্ষ জানিয়েছে, তারা কয়েক হাজার নারী গাড়িচালক নিয়োগ দিতে চাইছে।
গত সেপ্টেম্বরে সৌদি আরবে নারীদের গাড়ি চালানোর নিষেধাজ্ঞা তুলে নিয়ে আদেশ জারি করেন বাদশাহ সালমান। বলেন, ২০১৮ সালের জুনের মধ্যে তা বাস্তবায়ন করতে। এর পরপরই অ্যাপভিত্তিক গণপরিবহন সেবা নিয়ে কাজ করা এই দুই কোম্পানি নারী গাড়িচালক নিয়োগ দেওয়ার জন্য কাজ করে যাচ্ছে।
 মধ্যপ্রাচ্য, উত্তর আফ্রিকা ও পাকিস্তানের ১৩টি দেশে গণপরিবহন সেবা দিয়ে আসা কারিম গত অক্টোবর মাসে সৌদি আরবে গাড়ি চালানোর বিষয়ে ৯০ মিনিটের প্রশিক্ষণ কর্মসূচি চালু করেছে। এতে টার্গেট করা হয়েছে সেসব নারীকে, যাঁদের বিদেশ থাকা অবস্থায় আগে থেকেই সংগ্রহ করা রয়েছে গাড়ি চালানোর লাইসেন্স। কারিমের সহপ্রতিষ্ঠাতা আবদুল্লাহ ইলিয়াস বলেন, গাড়িচালক হতে আগ্রহী নারীদের কয়েক হাজার আবেদনপত্র তাঁদের কাছে জমা পড়েছে।
ইলিয়াস আরও বলেন, চলতি বছরের জুন নাগাদ ১০ হাজারের বেশি নারী গাড়িচালক নিয়োগ দেওয়ার পরিকল্পনা রয়েছে তাঁদের। 
