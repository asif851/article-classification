
তেহরানের বিতর্কিত পারমাণবিক কর্মসূচি নিয়ে গতকাল শনিবার সুইজারল্যান্ডের জেনেভায় ইরানের সঙ্গে তৃতীয় দিনের মতো আলোচনা চালিয়েছে বিশ্বশক্তিগুলো। কূটনীতিকেরা জানিয়েছেন, আলোচনায় অগ্রগতি হয়েছে। তবে একটি সমঝোতা হবেই—এমন কোনো নিশ্চয়তা নেই বলেও জানিয়ে দিয়েছেন তাঁরা। এ আলোচনা দুদিন হওয়ার কথা থাকলেও তা দীর্ঘায়িত হয়।আলোচনায় যুগান্তকারী সাফল্যের আশা নিয়ে জেনেভায় ছুটে গেছেন যুক্তরাষ্ট্র, যুক্তরাজ্য, ফ্রান্স ও জার্মানির পররাষ্ট্রমন্ত্রীরা। গতকাল তাঁদের সঙ্গে যুক্ত হয়েছেন রাশিয়ার পররাষ্ট্রমন্ত্রী সের্গেই লাভরভ।জেনেভা আলোচনায় সম্ভাব্য সমঝোতাকে একটি চূড়ান্ত চুক্তির প্রথম ধাপ হিসেবে দেখা হচ্ছে। সম্ভাব্য ওই সমঝোতার আওতায় তেহরান আগামী ছয় মাসের জন্য তার পারমাণবিক কর্মসূচি স্থগিত করবে। বিনিময়ে তারা পশ্চিমাদের নিষেধাজ্ঞা থেকে কিছুটা মুক্তি পাবে।মধ্যপ্রাচ্য সফর সংক্ষিপ্ত করে এ আলোচনায় যোগ দেওয়া মার্কিন পররাষ্ট্রমন্ত্রী জন কেরিসহ পশ্চিমা কর্মকর্তারা সতর্ক প্রতিক্রিয়া ব্যক্ত করে বলেছেন, বড় বড় বাধাগুলো এখনো সামনে রয়েছে, যা অপসারণ করতে হবে। ব্রিটিশ পররাষ্ট্রমন্ত্রী উইলিয়াম হেগ সাংবাদিকদের বলেন, ‘এ আলোচনায় খুব ভালো অগ্রগতি হয়েছে এবং অগ্রগতি অব্যাহত রয়েছে।’ বিশ্বশক্তিগুলোকে একটি ঐতিহাসিক চুক্তির এ সুযোগকে গ্রহণ করতে হবে বলেও তিনি মন্তব্য করেছেন। তবে হেগ এটাও বলেছেন, জেনেভায় সমঝোতা যে হবেই, এমনটা বলার সময় এখনো আসেনি।গতকাল সকালে বেশ কয়েকটি বৈঠক অনুষ্ঠিত হয়। এগুলোতে কেরি এবং ইউরোপের মন্ত্রীরা ইউরোপীয় ইউনিয়নের প্রধান কূটনৈতিক ক্যাথেরিন অ্যাস্টনের সঙ্গে সাক্ষাৎ করেন। অ্যাস্টনই সংলাপে ছয় বিশ্বশক্তির পক্ষে প্রতিনিধিত্ব করছেন।গণমাধ্যমের খবর অনুযায়ী, প্রস্তাবিত সমঝোতার আওতায় তেহরান ২০ শতাংশ মাত্রায় ইউরেনিয়াম সমৃদ্ধ করা বন্ধ করবে, বর্তমান ইউরেনিয়ামের মজুত কমিয়ে আনবে এবং আরাকে অবস্থিত প্লুটোনিয়াম চুল্লি চালু করা থেকে বিরত থাকবে। এর বিনিময়ে বিশ্বশক্তিগুলো নিষেধাজ্ঞা তুলে নিতে সীমিত কিছু ব্যবস্থা, যেমন জব্দ বিদেশি ব্যাংক হিসাবে থাকা ইরানের কিছু অর্থ ছাড় করার মতো ব্যবস্থা নেবে। এএফপি ও বিবিসি।
 
