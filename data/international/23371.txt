
চলমান কান চলচ্চিত্র উত্সবে পর পুরুষের গালে চুমু খাওয়ার অপরাধে নিজ দেশে তোপের মুখে পড়েছেন ইরানের অস্কারজয়ী চলচ্চিত্র ‘এ সেপারেশন’-এর অভিনেত্রী লাইলা হাতামি।টাইমস অব ইন্ডিয়া ও মুম্বাই মিরর-এর খবরে বলা হয়, ফ্রান্সে চলমান কান উত্সবে গত রোববার উত্সব কমিটির সভাপতি গিলেস জ্যাকবের গালে চুমু খান লাইলা হাতামি। এ ছবি ইরানের গণমাধ্যমে প্রকাশিত হওয়ার পর দেশটিতে ব্যাপক প্রতিক্রিয়া সৃষ্টি হয়।ইরানের ইসলামি আইন অনুযায়ী, দেশটির কোনো নাগরিক পর পুরুষ বা পর নারীকে প্রকাশ্যে আলিঙ্গন করতে পারবেন না। এমনকি কোনো নারী তাঁর চুল দেখা যায়, এমনভাবে জনসম্মুখে হাজির হতে পারবেন না।এ অপরাধে ইরানের র্যভলুশনারি গার্ডের সঙ্গে সংযুক্ত কয়েকজন ছাত্র তাঁকে ৫০টি দোররা মারা ও কারাদণ্ড দেওয়ার দাবি তুলেছেন। এ ছাড়া চুল উন্মুক্ত রেখে উত্সবে হাজির হওয়ায় তিনি ইরানের ধর্মীয় বিশ্বাসকে তাচ্ছিল্য করেছেন বলে দাবি তাঁদের।ইরানের সংস্কৃতিমন্ত্রী হোসেন নোউশাবাদি বলেন, ইরানের নারীরা সতীত্ব ও নির্মলতার প্রতীক। যাঁরা এ ধরনের অনুষ্ঠানে অংশগ্রহণ করবেন, তাঁদের ইরানের জনগণের নির্মলতা ও বিশ্বস্ততার প্রতি দায়বদ্ধ থেকেই অংশ নেওয়া উচিত। যাতে বিশ্বের কাছে ইরানি নারীর এমন বাজে চিত্র উপস্থাপিত না হয়। তিনি আরও বলেন, ‘উত্সবে লাইলা হাতামির “অনুপযোগী উপস্থিতি” আমাদের ধর্মীয় বিশ্বাসের সঙ্গে সামঞ্জস্যপূর্ণ নয়।’
