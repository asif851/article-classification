
ভারতে ৫০০ ও ১০০০ রুপির নোট বাতিলের পর বিরোধী দলের তোপের মুখে পড়েছেন প্রধানমন্ত্রী নরেন্দ্র মোদি। এ ঘটনায় কৃষকেরা সবচেয়ে বেশি সমস্যায় পড়েছেন বলে বিরোধী দলগুলোর পক্ষ থেকে বারবার অভিযোগ তোলা হচ্ছে। সবশেষ দুদিন আগে সংসদে প্রধানমন্ত্রীর বিরুদ্ধে ব্যক্তিগত দুর্নীতির অভিযোগ তুলে বোমা ফাটিয়েছেন কংগ্রেস নেতা রাহুল গান্ধী। সংসদে দাঁড়িয়ে তিনি বলেছিলেন, ‘মোদির সব দুর্নীতি ফাঁস করে দেব।’এনডিটিভির খবরে বলা হয়, প্রধানমন্ত্রীর ব্যক্তিগত দুর্নীতি ফাঁসের হুংকার ছাড়ার পরপরই কৃষকদের সমস্যা নিয়ে কথা বলতে তাঁর সময় চেয়েছিলেন রাহুল গান্ধী। আজ শুক্রবার সময় দিয়েছিলেন নরেন্দ্র মোদি। রাহুলের নেতৃত্বে কংগ্রেসের একটি প্রতিনিধিদল আজ প্রধানমন্ত্রীর সঙ্গে দেখা করেন। দুই পক্ষে প্রায় ১০ মিনিট বৈঠক হয়। নোট বাতিলের জেরে চরম দুরবস্থায় পড়া কৃষকদের ঋণ মওকুফের জন্য প্রধানমন্ত্রীর কাছে দাবি জানান রাহুল।বৈঠক শেষে সংবাদমাধ্যমকে কংগ্রেস সহসভাপতি জানান, উত্তর প্রদেশ ঘুরে কৃষকদের যে দুরবস্থা তিনি নিজের চোখে দেখেছেন, তা তুলে ধরেছেন প্রধানমন্ত্রীর সামনে। কৃষকদের ঋণ বড় পরিমাণে মওকুফের দাবি নিয়ে প্রধানমন্ত্রীর সঙ্গে দেখা করতে গিয়েছিলেন তাঁরা। বৈঠকে কোনো সমাধান পাওয়া গেছে কি না, এমন প্রশ্নের জবাবে রাহুল বলেন, ‘কৃষকদের অবস্থা যে শোচনীয়, সেটা প্রধানমন্ত্রী স্বীকার করে নিয়েছেন। তবে কৃষকদের ঋণ মওকুফের বিষয়টি নিয়ে তাঁকে যখন বলা হয়, প্রধানমন্ত্রী শুধু চুপ করে শুনেছেন। কোনো মন্তব্য করেননি।’
প্রতিনিধিদলের অন্যতম সদস্য কংগ্রেস নেতা আনন্দ শর্মা জানিয়েছেন, তাঁদের কাছে দুই কোটি কৃষকের দাবিপত্র জমা পড়েছে। আজ কৃষকদের সেই দাবি নিয়েই আলোচনা হয়েছে বৈঠকে। এ সময় প্রধানমন্ত্রী নরেন্দ্র মোদি রাহুলকে বলেছেন, ‘মাঝেমধ্যে এভাবেই দেখা-সাক্ষাৎ করুন।’
আত্মবিশ্বাসের সঙ্গে রাহুল মোদির দুর্নীতির কথা বললেও সংসদের বাইরে কেন তিনি বলছেন না, সে প্রশ্ন তুলেছে বিজেপি। রাহুলকে পাল্টা কটাক্ষ করে বিজেপি বলেছে, ‘এটা এ বছরের সেরা কৌতুক।’
তবে মুখে যা-ই বলুক, রাহুল গান্ধীর এই হুমকিতে বেশ আতঙ্কও ছড়িয়েছে বিজেপি শিবিরে। গতকাল বৃহস্পতিবার দিনভর গবেষণা চলে ক্ষমতাসীন দলের মধ্যে। পাশাপাশি রাহুলের আক্রমণ ভোঁতা করতে কপ্টার কেলেঙ্কারিতে সরাসরি গান্ধী পরিবারের বিরুদ্ধে দুর্নীতির অভিযোগ তোলে বিজেপি।
