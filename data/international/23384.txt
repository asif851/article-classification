
রাশিয়ার মস্কোয় সাবওয়ের (ভূগর্ভস্থ পথ) প্রবেশমুখে একটি বাসের ধাক্কা খাওয়ার ঘটনায় চারজন নিহত হয়েছে। আহত ১১ জন। গণমাধ্যমের বিভিন্ন ফুটেজে দেখা গেছে, সাবওয়ের ছাদের সঙ্গে ধাক্কা খেয়ে বাসটি থেমে যায়।
স্লাভিয়ানস্কি বুলভার্ড পাতাল রেলস্টেশনের কাছে এ দুর্ঘটনা ঘটে।
এই দুর্ঘটনার সঙ্গে সন্ত্রাসী কোনো ঘটনার যোগসূত্র খুঁজে পাওয়া যায়নি। চালকের কাছ থেকে পাওয়া তথ্যের বরাতে রাশিয়ার তদন্ত কর্মকর্তারা বলছেন, বাসটি আচমকা সবেগে চলতে শুরু করে। তিনি ব্রেক চেপেও বাসটি থামাতে পারেননি।
আহত ব্যক্তিদের মধ্যে দুজনের অবস্থা আশঙ্কাজনক বলে জানিয়েছেন স্বাস্থ্য কর্মকর্তারা। তাঁদের মধ্যে একজন মধ্যবয়সী নারী ও একজন কিশোরী।
ইন্টারফ্যাক্স সংবাদ সংস্থা বলছে, বাসটি মাত্র এক বছরের পুরোনো। মস্কোর মেয়র সের্গেই সোবিয়ানিন সাংবাদিকদের ঘটনাস্থলে জানান, বাস দুর্ঘটনার বিষয়ে তদন্ত চলছে।
মস্কোতে এ ধরনের দুর্ঘটনা এটিই প্রথম নয়। দুর্ঘটনার সময় বাসের ভেতরে থাকা কোনো যাত্রী মারা গেছেন কি না, তা পরিষ্কার নয়।
নিরাপত্তার জন্য দেওয়া বিভিন্ন ক্যামেরার ফুটেজে দেখা গেছে, বাসটি পাতালরেলের সিঁড়ি দিয়ে নামার সময় আশপাশের বেশ কয়েকজন পথচারী ধাক্কা খেয়েছেন। পুলিশ বাসের চালককে আটক করেছে।
২০১৪ সালের জুলাই মাসে একই স্টেশনের কাছে একটি ট্রেন লাইনচ্যুত হয়ে ২১ জন নিহত হয়।
 
