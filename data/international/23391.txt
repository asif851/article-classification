
একই বাসায় থাকাকালীন বৃদ্ধ মা-বাবার প্রতি সন্তানেরা অসম্মান-অপমান করলে ওই মা-বাবা তাঁদের সম্পত্তি থেকে সন্তানদের উচ্ছেদ ও বঞ্চিত করতে পারবেন বলে রায় দিয়েছেন দিল্লির সর্বোচ্চ আদালত।
টাইমস অব ইন্ডিয়ার এক প্রতিবেদনে বলা হয়েছে, আজ রোববার দিল্লি সুপ্রিম কোর্টের বিচারক মনমোহন এ রায় দেন।
আদালত বলেন, বৃদ্ধ মা-বাবার কিছু সম্পত্তি থাকে। কোনো প্রাপ্তবয়স্ক সন্তান যদি বৃদ্ধ মা-বাবাকে অপমান বা অবিচার করেন, তাহলে মা-বাবা ওই সন্তানকে বাড়ি থেকে উচ্ছেদ করতে ও সম্পত্তি থেকে বঞ্চিত করতে পারবেন। জ্যেষ্ঠ নাগরিক বা বৃদ্ধ মা-বাবাকে মর্যাদার সঙ্গে শান্তিপূর্ণভাবে বাস করার অধিকার দিতে নির্দেশ দিয়েছেন আদালত।
৫১ পৃষ্ঠার রায়ে আদালত বলেছে, ‘সিনিয়র সিটিজেনস’ মেইনটেন্যান্স ট্রাইব্যুনালকে বাড়িতে বৃদ্ধ মা-বাবার শান্তিতে থাকা নিশ্চিত করতে হবে। যে সন্তান মা-বাবাকে বাড়িতে শারীরিক ও মানসিক নির্যাতন করেন, তাঁদের ওই বাড়ি থেকে উচ্ছেদ ও সম্পত্তি থেকে বঞ্চিত করার বিষয়টিও নিশ্চিত করতে হবে। বৃদ্ধ মা-বাবা যদি নিজ ইচ্ছায় ওই বাড়ি ছেড়ে ভাড়া বাড়িতে ওঠেন, তাহলে সেখানেও তাঁদের নিরাপত্তার বিষয়টি দেখতে হবে।
প্রতিবেদনে বলা হয়, বৃদ্ধ মা-বাবার জীবনের নিরাপত্তা ও শান্তি নিশ্চিত করতে দিল্লি সরকারকে এই রায় কার্যকর করতে নির্দেশ দিয়েছেন আদালত।
