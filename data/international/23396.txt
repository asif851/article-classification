
কেনিয়ার রাজধানী নাইরোবিতে আজ শনিবার সন্ধ্যার পর একটি সুপার মার্কেটে বন্দুকধারীরা ঢুকে নির্বিচারে হত্যাযজ্ঞ চালিয়েছে। রেডক্রসের এক কর্মকর্তা বলেছেন, তিনি মার্কেটের ভেতরে অবস্থিত একটি শপিং মলে কমপক্ষে ২৫টি লাশ দেখেছেন। তাঁর ধারণা নিহতের প্রকৃত সংখ্যা এর চেয়ে অনেক বেশি হবে।শেষ খবর পাওয়া পর্যন্ত নিরাপত্তাকর্মীরা মার্কেটটি ঘিরে রাখলেও  হামলাকারীদের পুরোপুরি নিয়ন্ত্রণে আনতে পারেননি। নিরাপত্তাকর্মীরা  মার্কেটের দোকানে দোকানে তল্লাশি চালিয়ে হামলাকারীদের খোঁজ করছেন। কেনিয়া সরকার বলেছে, হামলাকারীরা কোনো সন্ত্রাসীগোষ্ঠীর সদস্য হয়ে থাকতে পারে। সোমালিয়াভিত্তিক সন্ত্রাসী গোষ্ঠী আল শাবাব বলেছে তাঁরা সোমালিয়া থেকে সেনা সরাতে কেনিয়াকে বারবার হুঁশিয়ারি দিলেও সরকার কানে নেওয়নি। তবে তারাই এই হামলা চালিয়েছে কি না তা আল শাবাব পরিস্কার করে বলেনি।  
প্রত্যক্ষদর্শীদের বরাত দিয়ে বার্তা সংস্থা রয়টার্স জানিয়েছে, রাজধানীর অন্যতম বৃহত্ মার্কেট নাকুমাত সুপার মার্কেটের ভেতরে অবস্থিত ওয়েস্টগেট শপিং মলে সন্ধ্যার পর একদল বন্দুকধারী ঢুকে পড়ে। ঢুকেই সেখানে নির্বিচারে গুলি চালাতে থাকে। পাশাপাশি বোমা ও গ্রেনেড ফাটাতে থাকে। আতঙ্কিত হয়ে লোকজন শপিং মল থেকে বের হওয়া শুরু করে। তবে বহু লোক এখনও সেখানে আটকা পড়ে আছে। খবর পেয়ে সেখানে নিরাপত্তাকর্মীরা ছুটে গেছেন। তাঁরা ভেতরে থাকা বন্দুকধারীদের আটক করার চেষ্টা চালাচ্ছেন।
কেনিয়ার রেডক্রসের সাধারণ সম্পাদক আব্বাস গালেদ বলেছেন, তিনি শপিং মলের নিচতলায় গিয়ে সেখানে মোট ২৫ জনের লাশ পড়ে থাকতে দেখেছেন। 
পুলিশ কর্মকর্তারা বলেছেন, হামলাকারীরা মার্কেটের বিভিন্ন স্থানে ছড়িয়ে পড়েছে। তাঁরা তাদের খুঁজে বের করার চেষ্টা চালিয়ে যাচ্ছেন।
গুলিবিদ্ধ হয়ে মার্কেট থেকে বের হয়ে আসা এক ব্যক্তি বলেছেন, একে-৪৭ রাইফেল দিয়ে এক ব্যক্তি তাকে গুলি করেছে। ওই লোকটিকে তাঁর সোমালীয় বলে মনে হয়েছে।
হামরা থেকে বেঁচে যাওয়া অন্য একজন দাবি করেন, বন্দুকধারীদের একজন শপিংমলে থাকা লোকজনকে উদ্দেশ করে বলেছেন যাঁরা মুসলমান তাঁরা যেন দ্রুত সেখান থেকে বেরিয়ে যান।
আল শাবাব সম্প্রতি ওই মার্কেটে হামলা চালানোর হুমকি দিয়েছে। এর আগে ২০০২ সালে আল শাবাব নাইরোবিতে একজন ইসরাইলির মালিকানাধীন হোটেলে হামলা চালিয়েছিল। আজ যে শপিং মলে হামলা হয়েছে সেখানেও কয়েকজন ইহুদির পরিচালিত ব্যবসা প্রতিষ্ঠান আছে।  
