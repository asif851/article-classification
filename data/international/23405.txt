
তিউনিসিয়ায় আটক নারী-অধিকার আন্দোলনের কর্মীদের মুক্তির দাবিতে নগ্নবক্ষে বিক্ষোভ করেছেন বিক্ষোভকারীরা। আজ শুক্রবার জার্মানির রাজধানী বার্লিনে চ্যান্সেলর ভবনের সামনে এ ঘটনা ঘটে। জার্মানি সফররত তিউনিসিয়ার প্রধানমন্ত্রী আলী লারজেদ আজ জার্মান চ্যান্সেলর আঙ্গেলা মেরকেলের সঙ্গে দেখা করতে যান। এ সময় চ্যান্সেলর ভবনের বাইরে ওই বিক্ষোভ অনুষ্ঠিত হয়। 
বিক্ষোভকারীরা তাঁদের শরীরে তিউনিসিয়ায় গ্রেপ্তার হওয়া চার নারী-অধিকার কর্মী আমিনা, জোসেফিনে, মার্গারেটা ও পাউলিনার নাম লিখে অবিলম্বে তাঁদের মুক্তির দাবি জানান।
তিউনিসিয়ার মেয়ে আমিনা ইসলামিক সালাফিদের বিরুদ্ধে দেওয়াল লিখনের অভিযোগে গ্রেপ্তার হন। এর প্রতিবাদে দুই ফরাসি ও এক জার্মান ছাত্রী তিউনিসিয়ার রাজধানী তিউনিসে আইন মন্ত্রণালয়ের সামনে নগ্নবক্ষে বিক্ষোভ করেন। তখন ওই তিনজনকে আটক করা হয়। ওই চার নারীর মুক্তির দাবিতেই আজকের এই বিক্ষোভ। তবে বিক্ষোভের অল্প কিছু সময় পরই পুলিশ তাঁদের সরিয়ে দিলেও আটক করেনি। 
উল্লেখ্য, এর আগে গত এপ্রিলে জার্মানির হ্যানোভার শহরে আঙ্গেলা মেরকেলের সঙ্গে একটি শিল্পমেলা পরিদর্শনকালে বেশ কয়েকজন নগ্নবক্ষা নারীর বিক্ষোভের মুখে অপদস্থ হন রাশিয়ার প্রেসিডেন্ট ভ্লাদিমির পুতিন। দেশটির গণমাধ্যম বলছে, সত্তর দশকের হিপ্পি আন্দোলনের নগ্নবক্ষা নারী-অধিকার কর্মীদের মতো সেই প্রথা আবারও জনপ্রিয় হচ্ছে।
