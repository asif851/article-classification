
মার্কিন প্রেসিডেন্ট বারাক ওবামার দেওয়া ব্যক্তিগত নৈশভোজে অংশ নিয়েছেন ভারতের প্রধানমন্ত্রী নরেন্দ্র মোদি। ধর্মীয় রীতি অনুযায়ী উপোস পালন করছেন মোদি।বার্তা সংস্থা এএফপির প্রতিবেদনে জানানো হয়, যুক্তরাষ্ট্র সফররত মোদির সম্মানে গতকাল সোমবার হোয়াইট হাউসে এই নৈশভোজের আয়োজন করেন ওবামা। আজ মঙ্গলবার দুই দেশের শীর্ষ নেতার মধ্যে আনুষ্ঠানিক বৈঠক হবে।হোয়াইট হাউসের দক্ষিণ ফটকে মোদিকে স্বাগত জানান ওবামা। তিনি মোদির মাতৃভাষায় (গুজরাটি ভাষা) ভারতের প্রধানমন্ত্রীকে বলেন, ‘কেম ছো (কেমন আছেন)?’ হোয়াইট হাউসের ‘ব্লু রুমে’ অনানুষ্ঠানিক পরিবেশের এই নৈশভোজে দুই দেশের ২০ জনের মতো সদস্য অংশ নেন।ওবামার সঙ্গে ছিলেন ভাইস প্রেসিডেন্ট জো বাইডেন, পররাষ্ট্রমন্ত্রী জন কেরি, জাতীয় নিরাপত্তা উপদেষ্টা সুশান রাইস প্রমুখ।অপর দিকে মোদির সঙ্গে ছিলেন পররাষ্ট্রমন্ত্রী সুষমা স্বরাজ, জাতীয় নিরাপত্তা উপদেষ্টা অজিত দোভাল, যুক্তরাষ্ট্রে ভারতের রাষ্ট্রদূত এস জয়শঙ্কর প্রমুখ।আলোচিত এই নৈশভোজে অনুপস্থিত ছিলেন মার্কিন ফার্স্ট লেডি মিশেল ওবামা।নৈশভোজে ওবামা ও মোদির মধ্যে পারস্পরিক আলোচনার প্রথম সুযোগ সৃষ্টি হয়।ধর্মীয় রীতিতে নয় দিনের উপবাসে আছেন মোদি। প্রতিবছর এই সময় তিনি উপবাস পালন করেন। উপবাসে থাকায় ওবামার দেওয়া নৈশভোজে ভারতের প্রধানমন্ত্রী সম্ভবত কেবল চা ও লেবুর শরবত পান করেছেন।মোদি-ওবামার সাক্ষাৎ উপলক্ষে হোয়াইট হাউসের সামনে সাংস্কৃতিক অনুষ্ঠান আয়োজন করে স্থানীয় ভারতীয় বংশোদ্ভূত মার্কিন নাগরিকেরা।হোয়াইট হাউস ভবনের বাইরে বিক্ষোভ করেন কাশ্মীরি ও শিখরা।মোদির আগমনকে কেন্দ্র করে হোয়াইট হাউসসহ সংশ্লিষ্ট এলাকায় নজিরবিহীন নিরাপত্তাব্যবস্থা নেওয়া হয়।ওভাল অফিসে আজ ওবামা ও মোদি আনুষ্ঠানিক বৈঠক করবেন। মোদির এই সফরের মধ্য দিয়ে নয়াদিল্লির সঙ্গে সম্পর্ক জোরদার হবে বলে প্রত্যাশা ওয়াশিংটনের।
