
ইরাকে সুন্নি জঙ্গিদের কাছ থেকে মুক্তি পাওয়া ভারতের ৪৬ জন নার্স আজ শনিবার দেশে ফিরেছেন। 
ইরাকের তিকরিত শহরের একটি হাসপাতালে আটকে পড়া এসব নার্সকে গত বৃহস্পতিবার মসুলে নিয়ে যায় জঙ্গিরা। গতকাল শুক্রবার বিকেলে তাঁদের ছেড়ে দেয় আইএসআইএসের জঙ্গিরা।এনডিটিভি অনলাইনের প্রতিবেদনে জানানো হয়, ইরাকের স্বায়ত্তশাসিত কুর্দিস্তান থেকে এসব নার্সসহ আরও ভারতীয় নাগরিককে বহনকারী এয়ার ইন্ডিয়ার একটি বিশেষ বিমান স্থানীয় সময় ভোর সোয়া চারটায় রওনা দেয়। আজ সকাল পৌনে নয়টায় বিমানটি ভারতের মুম্বাই বিমানবন্দরে অবতরণ করে।এর আগে ইরাকপ্রবাসী ৩৯ জন ভারতীয় নির্মাণশ্রমিককে জোর করে ওই মসুল শহরে আটকে রেখেছিল জঙ্গিরা।টাইমস অব ইন্ডিয়া অনলাইনের খবরে জানানো হয়, মুক্তি পাওয়া নার্সদের দেশে ফিরিয়ে আনতে গতকাল রাতে এয়ার ইন্ডিয়ার বিশেষ বিমানটি কুর্দিস্তানের আরবিল শহরে পৌঁছে।ভারতের পররাষ্ট্র মন্ত্রণালয় জানিয়েছে, ৪৬ জন নার্স ছাড়াও ইরাকে আটকে পড়া আরও ১০০ জন ভারতীয়কে বিশেষ বিমানে করে দেশে ফিরিয়ে আনা হয়েছে। ইরাকে প্রায় ১০ হাজার ভারতীয় কর্মী কাজ করছিলেন। সংঘাত শুরু হওয়ার পর তাঁদের অনেকে দেশে ফিরেছেন।
