
নিরাপত্তাঝুঁকির কারণে সৌদি আরবে যুক্তরাষ্ট্রের দূতাবাস ও উপদূতাবাসের কার্যক্রম দুই দিনের জন্য স্থগিত করা হয়েছে। গতকাল শনিবার মার্কিন দূতাবাসের ওয়েবসাইটে দেওয়া এক বিবৃতিতে এ কথা জানানো হয়।
বার্তা সংস্থা এএফপির খবরে জানানো হয়, সৌদি আরবের রাজধানী রিয়াদে দূতাবাসের সব কার্যক্রম এবং জেদ্দা ও দাহরানের উপদূতাবাসের কার্যক্রম আজ রোববার ও আগামীকাল সোমবার বন্ধ থাকবে বলে বিবৃতিতে জানানো হয়েছে। এ ছাড়া সৌদি আরবে অবস্থানরত মার্কিন নাগরিকদের চলাচলের ক্ষেত্রে সতর্ক থাকা এবং অপ্রয়োজনীয় ভ্রমণ থেকে বিরত থাকারও আহ্বান জানানো হয়েছে।
গত শুক্রবার সৌদি আরবে অবস্থিত মার্কিন দূতাবাস এক সতর্কবার্তায় জানায়, দেশটির তেলখনিতে কর্মরত পশ্চিমা শ্রমিকেরা নিরাপত্তা হুমকিতে রয়েছেন। ‘সন্ত্রাসী’ গোষ্ঠীগুলো তাঁদের ওপর হামলা চালাতে বা অপহরণ করতে পারে। তবে এ হুমকির উৎস কী বা পরিকল্পিত কোনো হামলার সম্ভাবনা রয়েছে কি না—এ সম্পর্কে বিস্তারিত কিছু জানানো হয়নি।
