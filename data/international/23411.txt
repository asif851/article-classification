
ভারতের নাগাল্যান্ডে ফের রাজনৈতিক অস্থিরতা দেখা দিয়েছে। ভারতীয় জনতা পার্টি (বিজেপি) সমর্থিত ডেমোক্রেটিক অ্যালায়েন্স অব নাগাল্যান্ড (ড্যান) সরকারের ফের মুখ্যমন্ত্রী বদল হয়ে উঠেছে জরুরি। এ জন্য বর্তমান মুখ্যমন্ত্রী সুরোজিলি লিজিয়েতসুর পরিবারতান্ত্রিক মানসিকতাকেই দায়ী করছেন তাঁর বিরোধীরা।
৬০ সদস্যের নাগাল্যান্ড বিধানসভায় বর্তমানে সদস্যসংখ্যা ৫৯। এর মধ্যে ৪৭ জনই ড্যানের প্রধান শরিক নাগাল্যান্ড পিপলস ফ্রন্ট (এনপিএফ) সদস্য। বিজেপির সদস্য সংখ্যা ৪। বাকি আটজনই নির্দল। কিন্তু লিজিয়েতসু পরিবারের বিরুদ্ধে সরব এনপিএফের বেশির ভাগ সদস্যই।
সাবেক মুখ্যমন্ত্রী তথা এনপিএফের আরেক নেতা টিআর জেলিয়াংয়ের নেতৃত্বে বিক্ষুব্ধ বিধায়কেরা বর্তমানে আসামের কাজিরাঙা অভয়ারণ্যের অতিথিনিবাসে ঘাঁটি গেড়েছেন। আজ রোববার সেখান থেকেই জেইলিং সাংবাদিকদের জানিয়েছেন, লিজিয়েতসুর পরিবারতন্ত্রকে কিছুতেই মানতে নারাজ বেশির ভাগ বিধায়ক। একই সঙ্গে তাঁদের দাবি, লিজিয়েতসুর অপসারণ চেয়ে অন্তত ৪০ জন বিধায়ক অপেক্ষা করছেন রাজ্যপাল পিবি আচারিয়ার রাজ্যে ফেরার জন্য। প্রসঙ্গত, বর্তমানে রাজ্যপাল রাজ্যের বাইরে রয়েছেন।
ঘটনার সূত্রপাত মুখ্যমন্ত্রী লিজিয়েতসু তাঁর ছেলে খিরেহুকে উপদেষ্টা নিয়োগ করাকে কেন্দ্র করে। সম্প্রতি নিজের ছেলেকে পূর্ণমন্ত্রীর মর্যাদা দিয়ে উপদেষ্টা নিয়োগ করেছেন মুখ্যমন্ত্রী, তথা এনপিএফ সভাপতি লিজিয়েতসু। তার আগে অবশ্য বাবাকে বিধানসভা সদস্য নির্বাচিত করার জন্য খিরেহু নর্থান অঙ্গামি-১ আসন থেকে ইস্তফা দেন। সেই বিধানসভা কেন্দ্রের উপনির্বাচনে লড়াই করছেন লিজিয়েতসু। ২৯ জুলাই সেখানে ভোট। তার আগেই দলীয় বিধায়কদের বিদ্রোহে বেশ বিপাকে লিজিয়েতসু।
কোহিমা থেকে এক প্রেস বার্তায় গতকাল শনিবার লিজিয়েতসু দাবি করেন, পুরোটাই এনপিএফের ঘরোয়া বিষয়। শিগগিরই তাঁরা নিজেরাই বিষয়টি কাটিয়ে উঠবেন। তবে এই গোলমালের জেরে সরকারি কাজকর্ম যাতে বিঘ্নিত না হয় সেদিকেও লক্ষ রাখার অনুরোধ জানান তিনি।
প্রসঙ্গত, পুর নির্বাচনে নারীদের অংশগ্রহণ নিয়ে বিতর্কের জেরে জেইলাংকে চলতি বছরের ফেব্রুয়ারিতেই বিদায় নিতে হয়। উপজাতিদের চাপে মুখ্যমন্ত্রীর আসনে বসেন লিজিয়েতসু। ছয় মাসের মধ্যেই ফের পালাবদলের হাওয়ায় টালমাটাল নাগাল্যান্ড। এবার জেইলিংয়ের পাশে এসে দাঁড়িয়েছেন রাজ্য রাজনীতিতে তাঁর বিরোধী বলে পরিচিত তিন তিনবারের সাবেক মুখ্যমন্ত্রী নেফু রিও। বর্তমান সাংসদ রিওর ভেলকিতে লিজিয়েতসুর বিদায় সময়ের অপেক্ষা বলেই মনে করছেন রাজনৈতিক পর্যবেক্ষক মহল। রাজনৈতিক এই টালমাটাল পরিস্থিতিতেই নাগাল্যান্ড বিধানসভার নির্বাচন ২০১৮ সালের ফেব্রুয়ারি মাসে। ফলে উত্তেজনা বাড়ছে।
