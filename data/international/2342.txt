
শিল্পকর্ম কি জলবায়ু পরিবর্তন মোকাবিলা করতে পারে? অদ্ভুত শোনালেও এমনটাই বিশ্বাস করেন ইতালির চিত্রশিল্পী ও ভাস্কর লরেনসো কুইন। এই বিশ্বাসে থেকে শিল্পীর সাম্প্রতিক শিল্পকর্মের ভিডিও ফুটেজ সামাজিক যোগাযোগমাধ্যমে ব্যাপকভাবে ছড়িয়ে পড়েছে (ভাইরাল)। শিল্পকর্মটিতে নাটকীয়ভাবে তুলে ধরা হয়েছে অনেক দেরি হয়ে যাওয়ার আগেই বৈশ্বিক উষ্ণতা মোকাবিলায় বিশ্ববাসীর ভূমিকার বিষয়টি।
‘সাপোর্ট’ নামের ওই ভাস্কর্যে দেখা যায়, ভেনিসের গ্র্যান্ড ক্যানেলের পানির ভেতর থেকে বেরিয়ে এসেছে দুটি সাদা হাত। হাত দুটির একটি আগলে ধরেছে ঐতিহাসিক ‘কা সাগ্রারেদো’ হোটেলকে। আরেকটি হাত টেনে ধরেছে হোটেলটিকে, মনে হচ্ছে যেন ভেঙে দিতে চাইছে। প্রতীকী এই হাত দুটির মাধ্যমে দেখানো হয়েছে জলবায়ু পরিবর্তন মোকাবিলায় মানুষের ইতিবাচক ও নেতিবাচক ভূমিকার বিষয়টি। জলবায়ু পরিবর্তন মোকাবিলায় আমরা চাইলে এখনই পদক্ষেপ নিয়ে বিপর্যয় ঠেকাতে পারি, আবার কোনো পদক্ষেপ না নিয়ে ধ্বংসের মুখে ঠেলে দিতে পারি বিশ্বকে—এমনটাই বোঝানো হয়েছে ভাস্কর্যটিতে।
শুক্রবার সামাজিক যোগাযোগমাধ্যমে ভাস্কর্যটির ভিডিও ফুটেজ প্রকাশের কিছুক্ষণের মধ্যেই ১৭ লাখ মানুষ এটি দেখে। প্রায় ২৫ হাজার বার শেয়ার করা হয়। আর যাঁরাই দেখেছেন, তাঁদের অনেকেই নিজের অভিব্যক্তি লিখে প্রকাশ করেন—যার সংখ্যা প্রায় ১৭ হাজার।
শিল্পী লরেনসো এক বিবৃতিতে বলেন, ‘আমি মানুষের শরীরের সবচেয়ে মজবুত ও সবচেয়ে গুরুত্বপূর্ণ অংশকে বেছে নিয়েছি। এই হাতের অনেক শক্তি। ভালোবাসা, ঘৃণা, আবিষ্কার, ধ্বংস—সবই করতে পারে এই হাত।’ইতালির ভেনিস ‘ভাসমান নগরী’ হিসেবে বা সিটি অব ক্যানেল হিসেবে পরিচিত। বৈশ্বিক উষ্ণতার কারণে বরফ গলে সমুদ্রপৃষ্ঠের উচ্চতা বৃদ্ধির কারণে আক্ষরিক অর্থেই ভেনিস একটু একটু করে ডুবছে।ইতালির ভেনিস নগরী ইউনেসকোর বিশ্ব ঐতিহ্যের (ওয়ার্ল্ড হেরিটেজ) স্বীকৃতিপ্রাপ্ত। শিল্পী লরেনসো ঐতিহাসিক এই শহরটি রক্ষায় মানুষকে অবশ্যই অবদান রাখা উচিত বলে মনে করেন। তিনি তাঁর ভাস্কর্যে মানুষের এই ভূমিকাটিই প্রতীকী হিসেবে ব্যাখ্যা করেছেন।১৩ মে আনুষ্ঠানিকভাবে ভাস্কর্যটি সবার জন্য উন্মুক্ত করা হয়। দেখা যাবে এই বছরের ২৬ নভেম্বর পর্যন্ত। সূত্র: এনডিটিভি অনলাইন।
