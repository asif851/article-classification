
দক্ষিণ আফ্রিকার অবিসংবাদিত নেতা নেলসন ম্যান্ডেলা হাসপাতালে আশঙ্কাজনক অবস্থায় চিকিৎসাধীন। এমন একটা সময়ে তাঁর উত্তরাধিকার নিয়ে পরিবারের সদস্যদের মধ্যে দ্বন্দ্ব প্রকট হয়ে উঠেছে।এ ঘটনাকে কেউ কেউ তুলনা করছেন টিভির সোপ অপেরার (ধারাবাহিক নাটক) সঙ্গে।বর্ণবাদবিরোধী আন্দোলন করে ২৭ বছর কারাভোগ করেছেন ম্যান্ডেলা। মুক্তি পেয়ে শান্তিতে নোবেল পুরস্কার লাভ করেন। দক্ষিণ আফ্রিকার প্রথম কৃষ্ণাঙ্গ প্রেসিডেন্ট নির্বাচিত হয়ে নির্যাতনকারী সেই শ্বেতাঙ্গদের সঙ্গেই ঐকমত্য গড়ে তোলেন। এসবের মধ্য দিয়ে জীবন্ত কিংবদন্তি হয়ে ওঠেন। হয়ে ওঠেন দেশবাসী ছাড়াও বিশ্বের সবার কাছে শ্রদ্ধাভাজন।কিন্তু মৃত্যুর পর ম্যান্ডেলাকে কোথায় সমাহিত করা হবে, তা নিয়ে আইনি লড়াইয়ে নেমে ম্যান্ডেলার পরিবারের সদস্যরা তাঁর সুনামকেই ক্ষতিগ্রস্ত করছেন। এই দ্বন্দ্বের একদিকে রয়েছেন ম্যান্ডেলার নাতি মান্ডলা ম্যান্ডেলা এবং অন্যদিকে রয়েছেন তাঁর বড় মেয়ে ম্যাকাজিউ ও বর্তমান স্ত্রী গ্রাসা ম্যাশেল।এমভেজো গ্রামের প্রধান মান্ডলা ২০১১ সালে তাঁর বাবা, চাচা ও এক ফুফুর দেহাবশেষ কিছুটা দূরের কুনুগ্রামের সমাধিস্থল থেকে তুলে নিজ গ্রামে সমাহিত করেছিলেন। ম্যান্ডেলার বড় মেয়ে ও বর্তমান স্ত্রীসহ পরিবারের কয়েকজন আদালতে অভিযোগ করেন, মান্ডলা বেআইনিভাবে ওই কাজ করেছেন। তাঁদের অভিযোগের পরিপ্রেক্ষিতে আদালতের আদেশে গত বৃহস্পতিবার ম্যান্ডেলার ওই তিন সন্তানের দেহাবশেষ আবার কুনু গ্রামের পারিবারিক সমাধিতে সমাহিত করা হয়। এর আগে মান্ডলা এক সংবাদ সম্মেলনে ক্ষুব্ধ প্রতিক্রিয়া ব্যক্ত করেন। পরিবারের অন্য সদস্যরা নেলসন ম্যান্ডেলার উত্তরাধিকার নিয়ন্ত্রণের চেষ্টা করছেন বলে অভিযোগ তোলেন তিনি। পারিবারিক দ্বন্দ্বের এ ঘটনায় দক্ষিণ আফ্রিকার সাধারণ নাগরিকদের অনেকেই ব্যথিত হয়েছেন। অনেকে এই দ্বন্দ্বকে মার্কিন টিভির একসময়ের জনপ্রিয় সোপ অপেরা ‘ডালাস’-এর সঙ্গে তুলনা করছেন। ওই নাটকে টেক্সাসের একটি ধনাঢ্য পরিবারের সদস্যরা উত্তরাধিকার নিয়ন্ত্রণ নিয়ে বিবাদে লিপ্ত হন। ডেইলি ম্যাভেরিক এক খবরে মান্ডলাকে ‘ডালাস’-এর অ্যান্টি হিরো জে আর ইউয়িং বলে আখ্যায়িত করা হয়েছে।পারিবারিক এ দ্বন্দ্বের পরিপ্রেক্ষিতে স্থানীয় দ্য টাইমস পত্রিকায় এক চিঠিতে মাইকেল মোকোয়েনা নামের একজন লিখেছেন, দেশবাসী তাঁদের প্রিয় নেতার জন্য শ্রদ্ধাভরে অপেক্ষা করছেন। আর তাঁর পরিবারের সদস্যরা কিনা কলহে লিপ্ত। পারিবারিক দ্বন্দ্ব সবার সামনে তুলে ধরছেন।শান্তিতে নোবেলজয়ী আর্চবিশপ ডেসমন্ড টুটু গত বৃহস্পতিবার তিক্ত এ পারিবারিক দ্বন্দ্ব নিরসনের জন্য ম্যান্ডেলার পরিবারের সদস্যদের প্রতি আহ্বান জানান। এএফপি।
