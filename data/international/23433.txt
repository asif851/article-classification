

ইউরোপীয় ইউনিয়নে যুক্তরাজ্যের থাকার বিপক্ষে ৫২ শতাংশ ও পক্ষে ৪৮ শতাংশ ভোট পড়েছে বলে বিবিসির পূর্বাভাসে জানানো হয়েছে। ইইউতে থাকার পক্ষে লন্ডন ও স্কটল্যান্ড শক্তিশালী অবস্থান নিয়েছে। তবে ইংল্যান্ডের উত্তরাঞ্চলে ইইউতে থাকার বিপক্ষে ভোট বেশি পড়েছে।
ইইউতে থাকা না-থাকা নিয়ে গতকাল বৃহস্পতিবার অনুষ্ঠিত গণভোটের গণনা চলছে। আজ শুক্রবার সকালের (স্থানীয় সময়) মধ্যেই গণভোটের ফল জানানোর কথা।
ইইউর বিপক্ষে থাকার ভোট বেড়ে যাওয়ার প্রভাব এরই মধ্যে বিশ্বে পড়তে শুরু করেছে। ১৯৮৫ সাল থেকে এ পর্যন্ত ডলারের বিপরীতে পাউন্ডের সবচেয়ে বেশি পতন ঘটেছে।
লেবার দলের ছায়া চ্যান্সেলর জন ম্যাকডানেল বলেন, পাউন্ডকে চাঙা করতে ব্যাংক অব ইংল্যান্ডকে ভূমিকা রাখতে হবে। সুন্ডারল্যান্ডে প্রাথমিক ফলাফলে বিপক্ষের ভোট বেশি পড়ার কয়েক মুহূর্ত পরেই পাউন্ডের পতন হয়েছে ৩ শতাংশ। এর কিছুক্ষণ পর ইউরোর বিপরীতে পাউন্ডের ৬.৫ শতাংশ পতন হয়েছে।
ইউকেআইপির নেতা নাইজেল ফারাজ গণভোটের এই ফলাফলে আনন্দ প্রকাশ করে বলেন, আজ যুক্তরাজ্যের স্বাধীনতা দিবস। তিনি ব্রিটিশ প্রধানমন্ত্রী ডেভিড ক্যামেরনকে পদত্যাগ করার দাবি জানান। ক্যামেরন গণভোটের আয়োজন করলেও শুরু থেকেই ইইউতে থাকার পক্ষে প্রচার চালিয়েছেন। অন্যদিকে বরাবরই ইইউতে না থাকার পক্ষে প্রচার চালাচ্ছেন নাইজেল ফারাজ।
নির্বাচন বিশেষজ্ঞ অধ্যাপক জন কার্টিজ বলেন, মনে হচ্ছে গণভোটের ফলাফল ইইউতে থাকার বিপক্ষেই যাবে। তাঁর ধারণা অনুসারে গণভোটে জিততে যেকোনো পক্ষের ১ কোটি ৬৮ লাখ ১৩ হাজার ভোট প্রয়োজন।
যুক্তরাজ্যকে ৩৮২টি এলাকায় ভাগ করে ফলাফল গণনা চলছে। শেষ খবর পাওয়া পর্যন্ত চারটি ফলাফল ঘোষণা করা বাকি রয়েছে। প্রধান ভোট গণনা কর্মকর্তা জেনি ওয়াটসন বলেন, ম্যানচেস্টার টাউন হলে ফলাফল ঘোষণা করা হবে।
সুন্ডারল্যান্ডে ইইউতে থাকার বিপক্ষের, অর্থাৎ লিভ ভোটে এগিয়ে আছে। নিউক্যাসলে থাকার পক্ষের অর্থাৎ রিমেইন ভোটে এগিয়ে। লন্ডনে স্কটল্যান্ড ও আয়ারল্যান্ডে ইইউতে থাকার পক্ষের ভোট বেশি।
নির্বাচন বিশেষজ্ঞ কার্টিজের মতে, ইইউতে থাকার পক্ষে ইংল্যান্ডের উত্তর-পূর্বাঞ্চলে যতটা ভোট পড়বে বলে আশা করা হয়েছিল, এর চেয়ে কম পড়েছে। যুক্তরাজ্যের ইতিহাসের তৃতীয় এই গণভোটে সব মিলিয়ে মোট ভোটার প্রায় ৪ কোটি ৬৫ লাখ। এই গণভোটে ইংল্যান্ড, স্কটল্যান্ড, ওয়েলস ও উত্তর আয়ারল্যান্ডের পাশাপাশি স্পেন উপকূলের অদূরের ব্রিটিশ-শাসিত ক্ষুদ্র ভূখণ্ড জিব্রাল্টারের অধিবাসীরাও তাঁদের রায় দিয়েছেন।
গণভোটের ব্যালট পেপারে ভোটারদের প্রতি প্রশ্ন রাখা হয়েছে, ‘যুক্তরাজ্যের ইইউর সদস্য হিসেবে থাকা উচিত, নাকি ইইউ ত্যাগ করা উচিত?’ প্রত্যেক ভোটারকে থাকা না-থাকার যেকোনো একটি অপশনে টিক দিতে হবে। প্রাপ্ত ভোটের মধ্যে যে পক্ষ অর্ধেকের বেশি ভোট পাবে, সেই পক্ষ জয়ী বলে বিবেচিত হবে।
আরও পড়ুন...যুক্তরাজ্যবাসীর রায় জানা যাবে আজকারা জিতলে কী ঘটবে
