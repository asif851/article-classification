
তুরস্কের ইস্তাম্বুল নগরে গতকাল শুক্রবার বিক্ষোভরত জনতার সঙ্গে পুলিশের ব্যাপক সংঘর্ষ হয়েছে। এতে ১২ জন আহত হয়েছে। এ ঘটনার জের ধরে রাজধানী আঙ্কারাসহ কয়েকটি শহরে বিক্ষোভ ছড়িয়ে পড়েছে। বার্তা সংস্থা রয়টার্সের খবরে এ কথা জানানো হয়।খবরে বলা হয়, সম্প্রতি উন্নয়ন প্রকল্পের অংশ হিসেবে ইস্তাম্বুল শহরের তাসকিম এলাকায় গেজি পার্কে গাছ কাটার উদ্যোগ নেয় সরকার। এর প্রতিবাদে গত সোমবার আন্দোলন শুরু করে একদল বিক্ষোভকারী। তারা সেখানে তাঁবু খাটিয়ে লাগাতার অবস্থান ধর্মঘট করতে থাকে। দিন গড়ানোর সঙ্গে সঙ্গে বিক্ষোভকারীদের সংখ্যাও বাড়তে থাকে। এর ধারাবাহিকতায় গতকাল ইস্তাম্বুলের তাসকিম স্কয়ারে জড়ো হয় হাজারো বিক্ষোভকারী। তাদের সেখান থেকে সরিয়ে দিতে গতকাল পুলিশ কাঁদানে গ্যাসের শেল ও জলকামান থেকে পানি ছোড়ে। এতে একজন কুর্দি সাংসদ, রয়টার্সের একজন আলোকচিত্রীসহ মোট ১২ জন আহত হয়। এ ছাড়া, কাঁদানে গ্যাসের ধোঁয়ায় ওই এলাকায় অবস্থিত প্রাথমিক স্কুলের শিক্ষার্থীসহ শতাধিক মানুষ শ্বাসকষ্টে আক্রান্ত হয়েছে।সংঘর্ষের পর তাসকিম স্কয়ারের আশপাশের সড়কগুলোতে অজস্র পাথর ও ভাঙা কাচের টুকরো পড়ে থাকতে দেখা গেছে।
এ সংঘর্ষের পর বিক্ষোভ রূপ নিয়েছে সরকারবিরোধী আন্দোলনে। আঙ্কারাসহ বিভিন্ন শহরে তা ছড়িয়ে পড়েছে। সরকারের পদত্যাগের দাবিতে স্লোগান তুলে গতকাল আঙ্কারার একটি পার্কে জড়ো হয় কয়েক হাজার বিক্ষোভকারী। আন্দোলনকারীদের একটি অংশ মিছিল নিয়ে ক্ষমতাসীন জাস্টিস অ্যান্ড ডেভেলপমেন্ট পার্টির সদর দপ্তরের দিকে যাওয়ার চেষ্টা করলে পুলিশ কাঁদানে গ্যাসের শেল ছুড়ে তাদের ছত্রভঙ্গ করে দেয়। দেশটির উপকূলীয় ইজমির শহরেও বিক্ষোভের খবর পাওয়া গেছে।
এর আগে গত মে দিবসে ইস্তাম্বুলে কয়েক হাজার বিক্ষোভকারীর সঙ্গে দাঙ্গা পুলিশের সংঘর্ষের ঘটনা ঘটে। এ ছাড়া, প্রতিবেশী দেশ সিরিয়ায় চলা গৃহযুদ্ধের বিষয়ে তুরস্ক সরকারের অবস্থান, অ্যালকোহল বিক্রির ওপর কড়া বিধিনিষেধ আরোপসহ কয়েকটি বিষয়ে সরকারের ওপর সাধারণ মানুষের ক্ষোভ রয়েছে।
