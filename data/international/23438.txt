
আফগানিস্তানের রাজধানী কাবুলে গত সোমবার ইরাকি দূতাবাসের সামনে আত্মঘাতী হামলা হয়েছে। এসময় বিস্ফোরণে নিহত হন দূতাবাসের দুজন নিরাপত্তারক্ষী। পরে চার ঘণ্টার অভিযানে চার হামলাকারীর সবাই নিহত হন।
জঙ্গি সংগঠন ইসলামিক স্টেট (আইএস) এ হামলার দায় স্বীকার করেছে। আফগান স্বরাষ্ট্র মন্ত্রণালয় জানায়, হামলাকারীদের সবাই নিহত হয়েছে। হামলা শুরুর চার ঘণ্টার মধ্যে নিরাপত্তা বাহিনী পরিস্থিতি নিয়ন্ত্রণে নেয়। দূতাবাসের কর্মীদের সবাই নিরাপদে আছেন। 
এর আগে ওই দূতাবাসের আশপাশে কালো ধোঁয়া উড়তে দেখা যায়। তখন গোলাগুলির আওয়াজ ও অ্যাম্বুলেন্সের সাইরেন শুনে এলাকাবাসী, নারী, শিশুসহ আতঙ্কিত লোকজন ছোটাছুটি শুরু করেন।
সরকারি সূত্র বলছে, অন্তত চার জঙ্গি ওই দূতাবাসে হামলা করেছিলেন। পুলিশ দ্রুত সেখানে পৌঁছায় এবং ইরাকি কূটনীতিকদের নিরাপদ জায়গায় সরিয়ে নেয়।
 
 
