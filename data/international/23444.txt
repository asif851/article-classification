
নামাজের সময় হয়ে আসছে। কিন্তু বার্সেলোনার কেন্দ্রস্থলের ছোট একটি মসজিদের ইমাম রাজা মিয়া মুসল্লিদের বড় জমায়েত প্রত্যাশা করছেন না। বার্সেলোনা এবং এর কাছাকাছি উপকূলীয় শহর ক্যামব্রিলসে জোড়া হামলার ঘটনার পর মুসলিমদের বিরুদ্ধে বিরূপ প্রতিক্রিয়া সৃষ্টি হওয়ার আশঙ্কা করছেন বার্সেলোনার রাভালের মুসলিম সম্প্রদায়ের লোকজন। জঙ্গি সংগঠন ইসলামিক স্টেট (আইএস) ওই হামলার দায় স্বীকার করেছে।
গত শনিবার রাভালের মসজিদের ছোট একটি কক্ষে বসে ছিলেন ইমাম রাজা মিয়া। সংলগ্ন আরেকটি কক্ষে শিশুদের একটি দল পবিত্র কোরআন পাঠ করছিল। রাজা মিয়া বলেন, ‘মানুষ খুবই ভীত হয়ে পড়েছে।’  গত বৃহস্পতিবার সন্ধ্যায় বার্সেলোনার জনপ্রিয় পর্যটন এলাকা লাস র‍্যামব্লাসে পথচারীদের ওপর গাড়ি চালিয়ে দিয়ে অন্তত ১৩ জনকে হত্যা করা হয়। ওই হামলার কয়েক ঘণ্টা পর দেশটির উপকূলীয় শহর ক্যামব্রিলসে একই কায়দায় হামলায় আরও একজন নিহত হয়। পুলিশের গুলিতে সন্দেহভাজন পাঁচজন নিহত হয়। লাস র‍্যামব্লাসের পশ্চিমে অবস্থিত রাভাল।
রাজা মিয়া বলেন, ‘এখানে অনেক ভয় বিরাজ করছে। খুব কম লোকজনই নামাজ পড়তে আসছেন। সাধারণত মসজিদে গড়ে ৪০ জন মুসল্লি নামাজের জন্য আসেন। কিন্তু হামলার পর গত রাতে জামাতে ১৫ জন মুসল্লিও শরিক হননি। আর আজ সকালে মাত্র ১০ জন লোক নামাজ পড়তে আসেন।’
২৩ বছর বয়সী রাজা মিয়া নয় বছর আগে বাংলাদেশ থেকে বার্সেলোনায় আসেন।
স্পেনে বসবাসরত মুসলিম সম্প্রদায়ের লোকজন এখনো ইসলামবিরোধী মনোভাবের শিকার হননি, যে মনোভাব ইউরোপের অন্য অঞ্চলগুলোতে বিরাজ করছে। স্পেনে কট্টর ডানপন্থী দলের তৎপরতা কদাচিৎ দেখা যায়। সরকারি সামাজিক গবেষণা কেন্দ্রের (সিআইএস) করা জরিপের তথ্য অনুযায়ী, দেশটির মাত্র ৪ শতাংশ নাগরিক অভিবাসনকে সমস্যা বলে বিবেচনা করেন।
তবে ইউরোপে আইএসের দাবি করা ধারাবাহিক হামলার পর বিদেশিদের প্রতি ঘৃণা প্রদর্শনের ঘটনা বেড়েই চলছে। প্রচারণা সংগঠন ইসলামবিদ্বেষ–বিরোধী সিটিজেন’স প্ল্যাটফর্মের দেওয়া তথ্য অনুযায়ী, ২০১৪ সালে বিদেশিদের প্রতি ঘটনা ঘটে মাত্র ৪৮টি। আর ২০১৫ সালে ঘটে ৫৩৪টি। আর বার্সেলোনায় ওই জোড়া হামলার পর পরিস্থিতি আরও খারাপ হবে বলে আশঙ্কা করছেন স্থানীয় মুসলিমরা।
রাভালের সংকীর্ণ ও কোলাহলময় সড়কগুলো শনিবার সকালে ছিল নীরব। ঘনবসতিপূর্ণ রাভালের জনসংখ্যার অর্ধেকই অভিবাসী। বেশির ভাগই এসেছেন বাংলাদেশ, পাকিস্তান ও মরক্কো থেকে।
রাজা মিয়া বলেন, ‘স্প্যানিশ লোকজন আমাদের সঙ্গে ভালো আচরণ করেন, তাঁরা আমাদের সাহায্য করেন। তাঁদের আচরণের জন্য নিজের বাড়িতেই আছি—এমন অনুভূতি আমাদের মধ্যে বিরাজ করে।’ তিনি বলেন, বার্সেলোনায় হামলার পরপরই পরিস্থিতি পরিবর্তন হচ্ছে বলে অনুভব করেন। হামলার পর তিনি র‍্যামব্লাস এলাকা যখন ত্যাগ করছিলেন, তখন পুলিশ তাঁকে থামায়। রাজা মিয়া বলেন, ‘এটা স্বাভাবিক, তারা আমার দাড়ি এবং পোশাক দেখে আমাকে থামায়। তবে এতে আপনি খারাপ বোধ করবেন।’
রাভালের একটি সড়কে ছোট একটি সুপারমার্কেট পরিচালনা করেন ইসলাম জাহিদ। তিনি বলেন, ‘আমাদের আশঙ্কা যে ফ্রান্স, যুক্তরাজ্য বা অন্য জায়গা যা ঘটছে, একই ঘটনা এখানেও ঘটবে।’  স্পেনে ওই জোড়া হামলার প্রতিবাদে লাস র‍্যামব্লাসে শনিবার বার্সেলোনার মুসলিম সম্প্রদায়ের প্রায় ১০০ জন সদস্য বিক্ষোভ করেন। তাঁদের চিৎকার করে বলতে শোনা যায়, ‘তারা মুসলিম নয়’, ‘তারা সন্ত্রাসী’ এবং ‘ইসলাম শান্তির ধর্ম’।
৩৯ বছর বয়সী মরক্কোর একজন নির্মাণশ্রমিক মারজুক রুজ। মেয়েকে সঙ্গে নিয়ে তিনি ওই বিক্ষোভে যোগ দেন। মারজুক বলেন, এই রক্তপাতের ঘটনায় তিনি ‘হতবিহ্বল’ হয়ে পড়েছেন। তিনি বলেন, ‘নিজের দেশের তুলনায় এই দেশে আমি জীবনের বেশির ভাগ সময় কাটিয়েছি। আমার বাচ্চারা এখানে স্কুলে যায়। আমি চাই না বর্বর কিছু লোকের জন্য লোকজন আমার সন্তানদের দিকে নেতিবাচক মনোভাব পোষণ করুক।’
স্পেনের মোট ১৯ লাখ মুসলিমের চার ভাগের এক ভাগেরই বাস ক্যাটালোনিয়ায়। অ্যাসোসিয়েশন অব ক্যাটালান মুসলিম উইমেনের ভাইস প্রেসিডেন্ট জানটাল জেনোভার্ট বলেন, শেষ পর্যন্ত এই রক্তপাতের শিকার হচ্ছে মুসলিমরাই।
যদিও স্প্যানিশ ফেডারেশন অব ইসলামিক রেলিজিওস এনটিটিজের প্রেসিডেন্ট মুনির বেঞ্জেলুন এত কিছুর পরও আশাবাদী। তিনি বলেন, ‘আমি মনে করি, এটা কীভাবে মোকাবিলা করতে হয়, তা স্পেন জানবে এবং অপরাধীদের আলাদা করে ফেলতে পারবে। ফলে অভিবাসীদের প্রতি নেতিবাচক মনোভাব মাথাচাড়া দিয়ে উঠতে পারবে না।’  তবে প্রাথমিক সংকেতগুলো আশাব্যঞ্জক। শুক্রবার লাস র‍্যামব্লাসে ইসলামবিরোধী ছোট একটি দল জড়ো হয়েছিলেন। এ সময় তাদের (মুসলিমদের) বিরুদ্ধে কোনো ‘বর্ণবাদী আচরণ চলবে না’ বলে চিৎকার করে ওঠেন পথচারীরা। তখন ওই দলের লোকজন চলে যেতে বাধ্য হন।
