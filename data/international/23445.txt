
যুক্তরাষ্ট্রের টেক্সাসে অবস্থিত একটি সামরিক ঘাঁটিতে গতকাল বুধবার এক বন্দুকধারী গুলি ছুড়েছে। এতে অন্তত চারজন নিহত ও ১৪ জন আহত হয়েছে বলে বিভিন্ন গণমাধ্যমে প্রকাশিত প্রতিবেদনে দাবি করা হচ্ছে।
বিবিসি অনলাইনে প্রকাশিত প্রতিবেদনে জানানো হয়, টেক্সাসের ফোর্ট হুড সেনাঘাঁটির ভেতরে অবস্থিত একটি চিকিত্সাকেন্দ্রে গুলির ঘটনাটি ঘটে।
হতাহতের বিষয়ে দায়িত্বশীল কর্মকর্তাদের কাছ থেকে সুনির্দিষ্ট কোনো তথ্য পাওয়া যায়নি। বিভিন্ন অসমর্থিত সূত্রের বরাতে বার্তা সংস্থা এপি জানিয়েছে, গুলির ঘটনায় চারজন নিহত ও ১৪ জন আহত হয়েছে। নিহত ব্যক্তিদের মধ্যে সামরিক পোশাকে থাকা ওই বন্দুকধারীও রয়েছেন।
সামরিক ঘাঁটিতে গুলি ও হতাহতের খবরে গভীরভাবে মর্মাহত হয়েছেন মার্কিন প্রেসিডেন্ট বারাক ওবামা। ঘটনার পূর্ণাঙ্গ তদন্তের ঘোষণা দিয়েছেন তিনি।
২০০৯ সালে একই ঘাঁটিতে গুলির ঘটনা ঘটে। এতে ১৩ সেনা নিহত ও ৩২ জন আহত হন। 
