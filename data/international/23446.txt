
দেশব্যাপী চলা সরকারবিরোধী বিক্ষোভের অবসানে একটি ধারাবাহিক সংস্কারের ঘোষণা দিয়েছেন ব্রাজিলের প্রেসিডেন্ট জিউমা হুসেফ। গতকাল শুক্রবার টেলিভিশন ও বেতারে প্রচারিত ধারণকৃত ভাষণে তিনি এ ঘোষণা দেন। আজ শনিবার বিবিসির অনলাইনের খবরে এ কথা জানানো হয়। ভাষণে জিউমা হুসেফ বলেন, গণপরিবহনের সুযোগ-সুবিধা বাড়াতে নতুন পরিকল্পনার খসড়া তৈরি করা হবে। জ্বালানি তেল থেকে অর্জিত মুনাফা শিক্ষা খাতে ব্যয় করা হবে। দেশটির স্বাস্থ্যসেবা খাতকে উন্নত করতে বিদেশ থেকে চিকিত্সক নিয়ে আসা হবে। আন্দোলনে নেতৃত্ব দেওয়া প্রতিনিধিদের সঙ্গে শিগগিরই আলোচনায় বসার আশ্বাস দেন তিনি। বিশ্বকাপ আয়োজনের ব্যয়ভার জনগণের কাঁধে চাপানো হবে—এমন অভিযোগের জবাবে জিউমা হুসেফ বলেন, ‘করদাতাদের টাকায় এ বিশ্বকাপের আয়োজন করা হবে না। স্বাস্থ্য ও শিক্ষা খাতকে ক্ষতির মুখে ফেলেও কিছু করা হবে না।’ তিনি জানান, বিশ্বকাপ আয়োজনের অর্থ জোগান দেবে বিভিন্ন বাণিজ্যিক প্রতিষ্ঠান।
গণপরিবহনের ভাড়া বাড়ানোর প্রতিবাদে এক সপ্তাহ আগে ব্রাজিলের সাও পাওলো শহরে এ বিক্ষোভ শুরু হয়। বিশ্বকাপ উপলক্ষে অতি ব্যয় ও দুর্নীতির বিষয় যুক্ত হয়ে বিক্ষোভ উত্তাল হয়ে তা বিভিন্ন শহরে ছড়িয়ে পড়ে। এতে অংশ নেয় লাখো মানুষ। গত কয়েক দিন বিক্ষোভ চলাকালে দেশটির কয়েকটি স্থানে বিক্ষোভকারীদের সঙ্গে পুলিশের সংঘর্ষ হয়েছে। সংঘর্ষে এ পর্যন্ত দুজন মারা গেছে।
বিক্ষোভের পর কুইবা, জোয়াও পেসোয়া, রেসিফ, সাও পাওলো ও রিও শহরের কর্তৃপক্ষ গণপবিরহনের ভাড়া বাড়ানোর সিদ্ধান্ত থেকে পিছু হটেছে। এর পরও বিক্ষোভ থামেনি।
