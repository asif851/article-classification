
সংযুক্ত আরব আমিরাতের (ইউএই) দুবাইতে এখন প্রচণ্ড গরম। তাপমাত্রা প্রায় ৪৬ ডিগ্রি সেলসিয়াস। এই গরমে রোদের তাপে চুলা ছাড়াই ডিম পোচ করে ফেললেন এক ব্যক্তি।
জীবনযাপন-বিষয়ক জনপ্রিয় অ্যারাবিক টিভি চ্যানেল ফাটাফিট সামাজিক যোগাযোগের মাধ্যম ইনস্টাগ্রামে একটি ভিডিও পোস্ট করেছে। তাতে দেখা যায়, এক বাবুর্চি রোদে উত্তপ্ত রাস্তার ওপর কড়াই রাখেন। আর প্রায় ১০ মিনিটের মধ্যেই ভেজে ফেলেন ডিমের সুস্বাদু পোচ।
ইনস্টাগ্রামে পোস্ট করা ভিডিওতে এভাবে ডিম রান্নার প্রণালির ধারাভাষ্যও দেন ওই বাবুর্চি। শুরুতেই তিনি বলেন, ‘বাইরে তাপমাত্রা ৫০ ডিগ্রির কাছাকাছি। এই রোদের তাপে আমরা আজ ডিম রান্না করতে যাচ্ছি।’
রোদে উত্তপ্ত ফুটপাতের ওপর তিনি কালো রঙের একটি কড়াই রাখেন। ১০ মিনিট কড়াইটি রেখে দেওয়া হয়। এরপর কড়াইতে তেল দেন। তেল গরম হয়ে শব্দ করতে শুরু করে। তাতে ডিম ভেঙে দেন। এর মধ্যে লবণ ও মরিচ দেন। কিছুক্ষণ পরেই ডিমটি ঠিকভাবে পোচ হয়ে যায়। বাবুর্চি বলেন, এভাবেই দুবাইতে রান্না করা যায়।
২৪ ঘণ্টায় ইনস্টাগ্রামে এই ভিডিও দেখা হয়েছে ৩০ হাজারবার। এই ভিডিও যারা দেখেছেন, তাঁদের অনেকেই মজা পেয়েছেন। অনেকে আবার বিস্মিত হয়েছেন।
ইনস্টাগ্রামের ভিডিও দেখে এক মন্তব্যকারী বলেন, ‘ইউএইতে থাকলে কার আর চুলা দরকার?’ আরেকজন মজা করে মন্তব্য করেছেন, ‘গরমের সঠিক ব্যবহার।’
দেশটির জাতীয় আবহাওয়া এবং ভূকম্পবিদ্যা কেন্দ্রর তথ্য অনুসারে ডিম ভাজার ভিডিওটি যখন রেকর্ড করা হয়, তখন বাইরে তাপমাত্রা ছিল ৪৬ ডিগ্রি সেলসিয়াস।
এ বছরের শুরুতে ভারতের ওডিশা রাজ্যের তিতলাগড়ে রোদের তাপে ডিম ভেজেছিলেন এক ব্যক্তি। সামাজিক যোগাযোগের মাধ্যমে ছড়িয়ে পড়া ভিডিওটি ব্যাপক সাড়া ফেলে। সূত্র: এনডিটিভি
 
