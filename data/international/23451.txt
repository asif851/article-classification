
সৌদি আরবে প্রথমবারের মতো কোনো নারী রাষ্ট্রদূত নিয়োগ দেওয়া হচ্ছে। মধ্যপ্রাচ্যের এই দেশটিতে নারী রাষ্ট্রদূত নিয়োগ দিতে যাচ্ছে ইউরোপের দেশ বেলজিয়াম।
বিবিসির খবরে বলা হয়, বেলজিয়ামের সরকারি সম্প্রচারমাধ্যম ভিআরটি জানায়, ডমিনিক মাইনুর সৌদি আরবে নারী রাষ্ট্রদূত হিসেবে নিয়োগ পাচ্ছেন। তিনি বর্তমানে মধ্যপ্রাচ্যের আরেক দেশ সংযুক্ত আরব আমিরাতে বেলজিয়ামের রাষ্ট্রদূতের দায়িত্বে রয়েছেন।
ডমিনিক মাইনুরের নিয়োগের বিষয়টি অবশ্য এখনো আনুষ্ঠানিকভাবে ঘোষণা দেয়নি বেলজিয়াম সরকার। তবে বেলজিয়ামের গণমাধ্যম বলছে, আগামী গ্রীষ্মে সৌদি আরবে রাষ্ট্রদূত হিসেবে কাজ শুরু করবেন মাইনুর।
বেলজিয়ামের পররাষ্ট্রমন্ত্রী ডিডিয়ের রেইন্ডার বলেছেন, ‘সৌদি আরব ও ইরানে অবশ্যই নারী রাষ্ট্রদূত নিয়োগ হতে পারে। ওই দেশগুলোতে নারীর অধিকারের প্রমাণের পাশাপাশি ওই পদের যোগ্য ব্যক্তিদের নিয়োগ দেওয়ার ইচ্ছা আমাদের। আন্তর্জাতিক দৃশ্যপটে ওই দুটি দেশ ক্রমে গুরুত্বপূর্ণ হয়ে উঠছে।’
আধুনিক সৌদি সমাজ গড়ে তোলা ও অর্থনৈতিক উন্নয়নে জোর দেওয়ার নীতির অংশ হিসেবে সৌদি যুবরাজ মোহাম্মদ বিন সালমানের প্রচেষ্টায় দেশটিতে গত সেপ্টেম্বরে নারীদের গাড়ি চালানোর অনুমতি দেওয়া হয়। তবে এখনো নারীদের বিদেশ ভ্রমণ ও গুরুত্বপূর্ণ সিদ্ধান্তের ক্ষেত্রে পুরুষ অভিভাবকদের অনুমতি প্রয়োজন হয়।
বেলজিয়ামের একটি সংবাদমাধ্যম বলছে, ভি রনিক পেটিট নামের একজন নারী কূটনীতিক তেহরানে রাষ্ট্রদূত হিসেবে যোগ দিতে পারেন।
এ বছরের গোড়ার দিকে ইরানের প্রেসিডেন্ট হাসান রুহানি তাঁর মন্ত্রিসভায় কোনো নারী সদস্য না রাখায় সমালোচনার মুখে পড়েছিলেন।
