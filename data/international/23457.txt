
পাকিস্তানে নওয়াজ শরিফের মন্ত্রিসভায় পদ পেতে তাঁর দলের নেতারা ব্যাপক তদবির চালাচ্ছেন। সাধারণ নির্বাচনে বিজয়ী পাকিস্তান মুসলিম লিগ-নওয়াজ (পিএমএল-এন) কেন্দ্র এবং পাঞ্জাব প্রদেশে সরকার গঠন করবে।
দলীয় সূত্রের বরাত দিয়ে পাকিস্তানের ডন পত্রিকা জানায়, মন্ত্রিসভা গঠনের ব্যাপারে পিএমএল-এনের নেতা নওয়াজ শরিফ এখন পর্যন্ত দলের কারও সঙ্গে কোনো পরামর্শ করেননি। ধারণা করা হচ্ছে, তিনি শিগগিরই সৌদি আরব সফরে যাবেন। সেখান থেকে ফিরে তিনি এ-সংক্রান্ত আলোচনা শুরু করবেন।
নওয়াজের ছোট ভাই শাহবাজ শরিফ প্রদেশেই থাকবেন, নাকি কেন্দ্রে আসবেন, সে ব্যাপারে এখনো কোনো সিদ্ধান্ত নেননি নওয়াজ। তবে শাহবাজ জানিয়েছেন, তিনি আরও এক মেয়াদে পাঞ্জাবের মুখ্যমন্ত্রী থাকতে চান। দলের নেতা চৌধুরী নাসির আলী খান পাঞ্জাবের মুখ্যমন্ত্রী হওয়ার আগ্রহ প্রকাশ করেছেন। তবে এখানে তাঁর সম্ভাবনা খুবই সীমিত। কেননা, দলের একটি শক্তিশালী অংশ তাঁর বিপক্ষে।
কেন্দ্রীয় সরকারের পররাষ্ট্রমন্ত্রী পদে ইশহাক দার ও আহসান ইকবালের নাম শোনা যাচ্ছে জোরালোভাবে। তবে দলের একটি সূত্র জানিয়েছে, পররাষ্ট্র মন্ত্রণালয়ে ইশহাককে বসানো হলে ইকবালকে দেওয়া হতে পারে পানিসম্পদ মন্ত্রণালয়। আর সারতাজ আজিজ হতে পারেন প্রধানমন্ত্রীর অর্থনীতিবিষয়ক উপদেষ্টা। তথ্য মন্ত্রণালয় পেতে পারেন সিনেটর পারভেজ রশিদ।
ইসলামাবাদের একটি আসন থেকে নির্বাচিত তারিক ফজল চৌধুরীকে জাতীয় পরিষদের ডেপুটি স্পিকার করা হতে পারে। তবে এ পদে বিবেচনায় আছেন আরও দুজন। তাঁরা হলেন সুমাইরা মালিক ও সায়রা আফজাল তারিক।
আর জাতীয় পরিষদের স্পিকার পদে বেলুচিস্তান অথবা খাইবার পাখতুনখাওয়া প্রদেশের কোনো একজনকে আনতে চাইছেন পিএমএল-এন নেতৃত্ব। দলীয় সূত্র জানিয়েছে, পাখতুনখাওয়ার মিল্লি আওয়ামী পার্টির প্রধান মেহমুদ খান আশকজাইকে স্পিকার করতে চান নওয়াজ শরিফ। সম্মতি আদায়ে তাঁর সঙ্গে যোগাযোগ করার জন্য দলের নেতা সদর আয়াজ সাদিককে দায়িত্ব দিয়েছেন নওয়াজ।
তবে মন্ত্রিপরিষদে যাঁদের নাম শোনা যাচ্ছে তার সবই অনুমানের ভিত্তিতে বলে জানিয়েছেন সিনেটর পারভেজ রশিদ। এসব বিষয়ে এখনো কোনো সিদ্ধান্ত হয়নি বলে তিনি জানান। ডন।
