
ভারতের ত্রিপুরার মুখ্যমন্ত্রী মানিক সরকার বলেছেন, প্রতিবেশী দুই দেশ বাংলাদেশ ও ভারতের সম্পর্ক অন্যদের কাছে দৃষ্টান্ত হয়ে থাকবে। আজ বুধবার আগরতলা মহাকরণে এক সংবাদ সম্মেলনে সাংবাদিকদের তিনি এ কথা বলেন। ত্রিপুরার পালাটানা থেকে ১০০ মেগাওয়াট বিদ্যুৎ আমদানি ও কক্সবাজার থেকে ১০ জিবিপিএস ব্যান্ডউইথ আমদানি উদ্বোধনের পর এই সংবাদ সম্মেলনের আয়োজন করা হয়। ভিডিও কনফারেন্সের মাধ্যমে ঢাকা থেকে বাংলাদেশের প্রধানমন্ত্রী শেখ হাসিনা এবং নয়াদিল্লি থেকে ভারতের প্রধানমন্ত্রী নরেন্দ্র মোদি নিজ নিজ দেশের পক্ষে এসব প্রকল্প উদ্বোধন করেন। ত্রিপুরার মুখ্যমন্ত্রীর মতে, এই দুই প্রকল্পের উদ্বোধন দুই দেশের সম্পর্ককে আরও উচ্চ পর্যায়ে নিয়ে গেছে। সম্পর্ক আরও নিবিড় হবে। প্রতিবেশী দুই দেশের সম্পর্ক অন্যদের কাছে দৃষ্টান্ত হয়ে উঠবে বলেও মন্তব্য করেন তিনি। দিনটিকে ঐতিহাসিক বলে বর্ণনা করে তিনি পালাটানা বিদ্যুৎ প্রকল্পের যন্ত্রাংশ আমদানিতে বাংলাদেশের ভূমিকার কথা উল্লেখ করেন। তাঁর আশা, শিগগিরই ফেনী নদীর ওপর সেতু নির্মাণের কাজ শুরু হবে। রেল ও সড়ক পরিবহনের পাশাপাশি নৌপরিবহনেও ত্রিপুরার আগ্রহের কথা বলেন মুখ্যমন্ত্রী। জানালেন, সীমান্তের এপারে নদীর নাব্যতা বাড়িয়ে পরিকাঠামো উন্নয়ন করতে হবে। সেই কাজ শুরুও হয়েছে। এতে ভবিষ্যতে যোগাযোগ ক্ষেত্রের আরও উন্নতি হবে। দেওয়া ও নেওয়া ঠিক থাকলে উভয় দেশের সম্পর্কের আরও উন্নতি হবে। 
আজ সকালেই আগরতলায় নিজের দপ্তরে বসে ঢাকা থেকে শেখ হাসিনা এবং দিল্লি থেকে নরেন্দ্র মোদির সঙ্গে ভিডিও কনফারেন্সে উদ্বোধনী অনুষ্ঠানে যোগ দেন মানিক সরকার। অনুষ্ঠানে স্বাগত ভাষণে ভারতের পররাষ্ট্রমন্ত্রী সুষমা স্বরাজ মন্তব্য করেন, ভারত-বাংলাদেশের মধ্যে এত ভালো সম্পর্ক কখনো ছিল না। বাংলাদেশের পররাষ্ট্রমন্ত্রী আবুল হাসান মাহমুদ আলী যৌথভাবে উন্নয়নমূলক কর্মসূচি বাস্তবায়নের কথা বলেন।
বাংলাদেশের প্রধানমন্ত্রী শেখ হাসিনা ঐতিহাসিক মার্চ মাসে এই প্রকল্প শুরু হওয়ায় আন্তরিক অভিনন্দন জানান ভারতীয় জনগণকে। তাঁর মতে, শান্তিপূর্ণ সহাবস্থানের মাধ্যমে দুই দেশের সম্পর্ক নতুন উচ্চতায় পৌঁছেছে। ভারতের প্রধানমন্ত্রী নরেন্দ্র মোদি বাংলায় বক্তৃতা শুরু করে প্রশংসা কুড়ান। প্রতিবেশীর সঙ্গে সহযাত্রার পাশাপাশি উন্নয়নেরও শরিক হওয়ার কথা বলেন তিনি।
