
বিএনপির স্থায়ী কমিটির সদস্য সালাউদ্দিন কাদের (সাকা) চৌধুরী ও জামায়াতের সেক্রেটারি জেনারেল আলী আহসান মোহাম্মাদ মুজাহিদের যুদ্ধাপরাধে জড়িত থাকার প্রমাণ বাংলাদেশ সরকারের দেওয়া উচিত বলে মন্তব্য করেছেন পাকিস্তানের রাজনৈতিক দল তেহরিক-ই-ইনসাফের (পিটিআই) প্রধান ইমরান খান। তিনি প্রধানমন্ত্রী শেখ হাসিনার কাছে লেখা এক চিঠিতে ‘যুদ্ধাপরাধ ট্রাইব্যুনালের’ উদ্দেশ্য জানতে চেয়েছেন। পাকিস্তানের ইংরেজি দৈনিক ‘ডেইলি নিউজ’-এর এক প্রতিবেদনে এসব কথা জানানো হয়েছে। ‘ডেইলি নিউজ’-এর প্রতিবেদনে বলা হয়, গতকাল সোমবার পাকিস্তানের একটি বেসরকারি টেলিভিশন চ্যানেলের প্রতিবেদনে বাংলাদেশের প্রধানমন্ত্রী শেখ হাসিনার কাছে ইমরান খানের চিঠি পাঠানোর কথা বলা হয়। সাকা ও মুজাহিদের ফাঁসির রায় কার্যকর হওয়ার এক দিন আগে ইমরান ওই চিঠি পাঠান বলে প্রতিবেদনে উল্লেখ করা হয়। ক্রিকেটার থেকে পুরোদস্তুর রাজনীতিবিদ বনে যাওয়া ইমরান তাঁর চিঠিতে সাকা ও মুজাহিদের যুদ্ধাপরাধের প্রমাণ দিতে বাংলাদেশ সরকারের প্রতি আহ্বান জানান। চিঠিতে ইমরান উল্লেখ করেন, শান্তিপূর্ণ পরিবেশ সৃষ্টিতে বাংলাদেশ ও পাকিস্তানের একসঙ্গে কাজ করা উচিত।
