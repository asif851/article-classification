
নির্বাচনী বিধিভঙ্গের দায়ে ভারতের কেন্দ্রীয় সংখ্যালঘু-বিষয়ক প্রতিমন্ত্রী মুখতার আব্বাস নাকভীকে এক বছরের কারাদণ্ড দিয়েছেন আদালত। দণ্ড ঘোষণার পর তাঁকে কারা হেফাজতে নিয়ে যাওয়া হলেও কিছুক্ষণের মধ্যে জামিন পান তিনি।
আজ বুধবার উত্তর প্রদেশের রামপুর জেলার একটি আদালত এ রায় দেন।
এন​িডটিভির খবরে বলা হয়, ২০০৯ সালে লোকসভা নির্বাচনকালে নির্বাচনী আচরণবিধি ভঙ্গ করেন তিনি। ওই সময় পুলিশ তল্লাশি চালাতে এই নেতার গাড়িবহর থামায়। কিন্তু তাঁর সমর্থকেরা এ সময় বিক্ষোভ করতে থাকেন। একপর্যায়ে তাঁরা থানার সামনে অবস্থান নেন। এ সময় নাকভী সেখানে ক্ষুব্ধ সমর্থকদের উদ্দেশে বক্তব্য দেন। ওই সময় তাঁর বিরুদ্ধে আইন ভেঙে সমাবেশ করার অভিযোগ আনা হয়।
এই বিষয়ে নাকভী বলেন, ‘মামলাটি রাজনৈতিক উদ্দেশ্যপ্রণোদিত।’
এক বছরের কারাদণ্ডের এ রায়কে বিজেপি শান্তিপূর্ণ বিক্ষোভের বিপরীতে ‘অতিপ্রতিক্রিয়া’ বলে মন্তব্য করেছে।
