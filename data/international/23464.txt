
ঠিক দুই মাস আগে প্রায় ৫০০ কেজি ওজন নিয়ে চিকিৎসার জন্য ভারতের মুম্বাইয়ে এসেছিলেন মিসরীয় নারী ইমান আহমেদ। তাঁর ওজন এখন প্রায় অর্ধেকে নেমে এসেছে। আজ বুধবার টাইমস অব ইন্ডিয়া অনলাইনের প্রতিবেদনে এই তথ্য জানানো হয়।
ইমানের চিকিৎসক বারিয়াট্রিক সার্জন মুফাজ্জল লাকদাওয়ালা গতকাল মঙ্গলবার এক অনুষ্ঠানে বলেন, ভারতে আসার পর এখন পর্যন্ত ইমানের ওজন ২৪২ কেজি কমেছে।
৩৬ বছর বয়সী ইমানের জন্মশহর মিসরের আলেকজান্দ্রিয়া। মুম্বাইয়ে আসার আগ পর্যন্ত তাঁকে বিশ্বের সবচেয়ে ভারী নারী হিসেবে বিবেচনা করা হচ্ছিল।
ইমান ভারতে আসার পরপরই এক সংবাদ সম্মেলনে সার্জন মুফাজ্জল বলেছিলেন, ইমানের ওজন ৪৯৮ কেজি।
ওজন কমাতে গত ৭ মার্চ মুম্বাইয়ের সাইফি হাসপাতালে ইমানের অস্ত্রোপচার হয়।
এখন হাসপাতালের চিকিৎসক দল এক বিবৃতিতে বলছে, ইমানের স্বাস্থ্যগত অবস্থার উন্নতি হচ্ছে। ওজন কমায় নাটকীয়ভাবে তাঁর স্বাস্থ্যগত পরিস্থিতির অগ্রগতি হয়েছে। তাঁর হৃদ্‌যন্ত্র, কিডনি, ফুসফুস ও অতিরিক্ত তরলের মাত্রা নিয়ন্ত্রণে আছে। তবে এখনো তাঁর বেশ কিছু শারীরিক জটিলতা রয়ে গেছে।
চিকিৎসার জন্য গত ১১ ফেব্রুয়ারি মুম্বাইয়ে পৌঁছান ইমান। এর আগে দীর্ঘ ২৫ বছর যাবৎ তিনি অতিরিক্ত ওজনের জন্য ঘরের বাইরে বের হতে পারেননি।
 
