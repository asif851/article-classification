
সিরীয় শিশু আয়লান কুর্দির ছবি ব্যবহার করে ফ্রান্সের বিতর্কিত সাময়িকী শার্লি এবদোর ছাপা সমালোচিত কার্টুনের পাল্টা জবাব দিলেন জর্ডানের রানি রানিয়া। শার্লি এবদোয় প্রকাশিত ‘অভিবাসী’ শিরোনামের ওই কার্টুনে দেখা যায়, লম্পট দুই ব্যক্তি এক নারীর পেছনে দৌড়াচ্ছে। কার্টুনের এক পাশে বৃত্তের ভেতরে আঁকা রয়েছে সৈকতে পড়ে থাকা শিশু আয়লান কুর্দির লাশ। খবর বিবিসি ও গার্ডিয়ানের।শার্লি এবদো গত সপ্তাহে তাদের সর্বশেষ সংখ্যায় এ বছর ইংরেজি নববর্ষ উদ্যাপনের সময় জার্মানির কোলন শহরে যৌন হয়রানির ঘটনা নিয়ে ওই কার্টুন ছাপে। কার্টুনে ইঙ্গিত করা হয়েছে, বড় হয়ে আয়লানও কোলন শহরের ঘটনায় জড়িত সন্দেহভাজন অভিবাসীদের মতোই যৌন নিপীড়ক হতো।এমন প্রেক্ষাপটে জর্ডানের রানি রানিয়া গত শনিবার সামাজিক যোগাযোগের মাধ্যমে আয়লানের একটি ইতিবাচক কার্টুন পোস্ট করেন। জর্ডানি কার্টুনিস্ট ওসামা হাজ্জাজের আঁকা এ কার্টুনে আয়লানকে একজন চিকিৎসক হিসেবে দেখানো হয়েছে।ছবিটির নিচে রানি লিখেছেন, আয়লান একজন চিকিৎসক হতে পারত; হতে পারত একজন শিক্ষক বা একজন স্নেহময়ী পিতা।বিতর্কিত ওই কার্টুনের মাধ্যমে শার্লি এবদো বর্ণবাদী আচরণ করেছে বলে ব্যাপক অভিযোগ ওঠে। এ নিয়ে বিশেষ করে অনলাইনে সমালোচনার ঝড় ওঠে। এ জন্য ফরাসি পত্রিকাটিকে বিদ্রূপ করেও কার্টুন প্রকাশিত হয়েছে। কানাডায় থাকা আয়লানের স্বজনেরা বলেছেন, তাঁরা শার্লি এবদোর এই কাজে বিরক্ত।শার্লি এবদো এর আগেও কয়েকবার আয়লানকে নিয়ে কার্টুন ছেপেছে। এর মধ্যে একটিতে দেখা যায়, শিশু আয়লানের মৃতদেহ এমন একটি সৈকতে ভেসে উঠেছে, যার পাশেই রয়েছে জনপ্রিয় ফাস্ট ফুড রেস্তোরাঁ ম্যাকডোনাল্ড’স এর বিজ্ঞাপনচিত্র। ক্যাপশনে লেখা: ‘খুব কাছাকাছি’।গত বছর জঙ্গিরা প্যারিসে শার্লি এবদো কার্যালয়ে হামলা চালিয়ে কার্টুনিস্টসহ ১১ জনকে হত্যা করে। সে ঘটনার পর পাশ্চাত্যসহ বিশ্বের বিভিন্ন স্থানে পত্রিকাটির প্রতি জনমনে সহানুভূতির সৃষ্টি হয়েছিল। শার্লি এবদো বিভিন্ন সময়ে মহানবী (সা.) ও ইসলামধর্মকে ব্যঙ্গ করার কারণে ক্ষুব্ধ হয়ে ওই হামলা চালানো হয়েছিল বলে মনে করা হয়।
