
মাতৃত্বের আকাঙ্ক্ষা নারীর সহজাত। এই আকাঙ্ক্ষাকে পূর্ণতা দিতে নারীকে যে কষ্টকর গর্ভধারণ প্রক্রিয়ার মধ্য দিয়ে যেতে হয়, তাতে তাঁর মস্তিষ্কে অন্তত দুই বছর ধরে ইতিবাচক পরিবর্তন ঘটে। ইউরোপীয় গবেষকদের এক গবেষণায় এ ফলাফল দেখা গেছে।গবেষকেরা বলছেন, গর্ভধারণ একজন নারীর মস্তিষ্কের নির্দিষ্ট কিছু অংশের ‘গ্রে ম্যাটার’ (কেন্দ্রীয় স্নায়ুতন্ত্রের উপাদান) কমিয়ে আনে। এটা বাচ্চার সঙ্গে বন্ধন দৃঢ় করতে ও মাতৃত্বের অপরিহার্য চাহিদাগুলো পূরণে মাকে তৈরি করে।প্রথমবার মা হয়েছেন এমন ২৫ জন নারীর মস্তিষ্ক স্ক্যান করে তা বিশ্লেষণে দেখা গেছে, মস্তিষ্কে এই ইতিবাচক পরিবর্তনের ধারা মায়ের সন্তান জন্মদানের অন্তত দুই বছর পর পর্যন্ত চলতে থাকে। এই পরিবর্তন চলতে থাকলেও গর্ভধারণ মায়ের স্মৃতিশক্তি নষ্টে কোনো ভূমিকা রাখে না। গবেষকেরা বলছেন, যদিও গর্ভধারণকালে অনেক নারীই বলে থাকেন, তাঁরা কেমন যেন ভুলে যাচ্ছেন ও আবেগতাড়িত হয়ে পড়ছেন।মানব মস্তিষ্কে গর্ভধারণের প্রভাব নিয়ে গবেষণা অনেকটাই বিরল। তবে নতুন এ গবেষণা করেছেন স্পেনের অটোনোমা ডি বার্সেলোনা ইউনিভার্সিটি ও নেদারল্যান্ডসের লিডেন ইউনিভার্সিটির একদল গবেষক। গবেষণার ফলাফল ন্যাচার নিউরোসায়েন্স সাময়িকীতে প্রকাশিত হয়েছে। গবেষণায় অংশগ্রহণকারী নারীদের মস্তিষ্কের পরিবর্তনের বিষয়টি প্রথম বাবা হয়েছেন এমন ১৯ জন, বাবা হননি এমন ১৭ জন ও কখনো গর্ভধারণ করেননি এমন ২০ জন নারীর সঙ্গে তুলনা করেছেন গবেষকেরা।গবেষকেরা আরও বলেন, এ ফলাফল নতুন মায়েদের নানাভাবে উপকৃত করবে বলে তাঁদের ধারণা। যেমন এটা মায়েদের সন্তান জন্মদানের গুরুত্ব বুঝতে, সম্ভাব্য সামাজিক হুমকি সম্পর্কে সচেতন হতে ও সন্তানদের সঙ্গে নিবিড় বন্ধন গড়তে সহায়তা করবে।
