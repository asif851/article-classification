
যুক্তরাষ্ট্রে চলতি বছর ১ জানুয়ারি থেকে এ পর্যন্ত ২৩ জনকে গুলি করেছে শিশুরা। গতকাল রোববার বার্তা সংস্থা পিটিআই এ তথ্য জানিয়েছে।
ওয়াশিংটন পোস্ট বলছে, দেশটিতে শিশুদের গুলির ঘটনার এই সংখ্যা গত বছরের একই সময়ের তুলনায় বেড়েছে। গত বছর দেশটিতে একই সময়ে এ ধরনের ১৮টি গুলির ঘটনা ঘটে।
যুক্তরাষ্ট্রে আগ্নেয়াস্ত্র নিয়ন্ত্রণে প্রেসিডেন্ট বারাক ওবামা প্রশাসনের চেষ্টা সত্ত্বেও দেশটিতে শিশুসংশ্লিষ্ট গুলির ঘটনা বেড়েছে।
এ বছর শিশুদের গুলির অধিকাংশ ঘটনার ক্ষেত্রে দেখা গেছে, শিশুরা দুর্ঘটনাবশত নিজেদের গুলি করেছে। এ ধরনের ১৮টি ঘটনা ঘটেছে। এর মধ্যে নয়টি ঘটনায় আহত শিশুরা মারা গেছে।
গত বছরের পরিস্থিতির বিশ্লেষণে দেখা যায়, শিশুদের গুলির হার সপ্তাহে একটি।
গত বছরের সঙ্গে তুলনা করলে চলতি বছর এই হার বেড়েছে।
যুক্তরাষ্ট্রে আগ্নেয়াস্ত্র নিয়ন্ত্রণে চলতি বছরের শুরুর দিকে পাঁচটি গুরুত্বপূর্ণ পদক্ষেপ ঘোষণা করেন ওবামা। এর মধ্যে অস্ত্র বিক্রেতাকে সনদ দেওয়া, ক্রেতাদের অতীত রেকর্ড পরীক্ষা করার বিষয় রয়েছে।
