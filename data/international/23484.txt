
জাপানের পূর্বাঞ্চলে ৫ মাত্রার ভূকম্পন অনুভূত হয়েছে। আজ রোববার আকস্মিক এ ভূমিকম্পে টোকিওর বাড়িঘর কেঁপে ওঠে বলে জানান প্রত্যক্ষদর্শীরা। তবে কোনো সুনামি সতর্কতা জারি করা হয়নি। এ ছাড়া তাৎক্ষণিক কোনো ক্ষয়ক্ষতির খবর পাওয়া যায়নি বলে জানিয়েছেন দেশটির কর্মকর্তারা।
ভূমিকম্পের উৎপত্তি টোকিও থেকে ৪৪ কিলোমিটার উত্তর–পূর্বে ভূমি থেকে প্রায় ৪৪ কিলোমিটার গভীরে বলে জানিয়েছে যুক্তরাষ্ট্রের ভূতাত্ত্বিক জরিপ সংস্থা (ইউএসজিএস)।
জাপানের এনএইচকেকে জানায়, ভূমিকম্পের পর টোকিওর টোকাই নম্বর-২ পারমাণবিক বিদ্যুৎকেন্দ্রের কোনো ক্ষতি হয়েছে কি না, তা পরীক্ষা করে দেখা হয়েছে। তবে ক্ষয়ক্ষতির কোনো আলামত এখনো পাওয়া যায়নি।
২০১১ সালের মার্চে জাপানে ৯ মাত্রার এক শক্তিশালী ভূমিকম্পে প্রায় ২০ হাজার প্রাণহানি হয়।
