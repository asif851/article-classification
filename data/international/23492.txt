
যুক্তরাষ্ট্রের প্রেসিডেন্ট হিসেবে শপথ নিলেন ডোনাল্ড ট্রাম্প। ক্যাপিটল হিলে দেশটির প্রধান বিচারপতি জন রবার্টস তাঁকে শপথ বাক্য পাঠ করান। আর এর মধ্য দিয়ে যুক্তরাষ্ট্রে আনুষ্ঠানিকভাবে ট্রাম্প যুগের সূচনা হলো।
গত নভেম্বর প্রেসিডেন্ট নির্বাচিত হন ট্রাম্প। আজ শপথ নেওয়ার মাধ্যমে যুক্তরাষ্ট্রের ৪৫তম প্রেসিডেন্ট হিসেবে দায়িত্ব পালন শুরু করলেন তিনি। ট্রাম্পের আগে নতুন ভাইস প্রেসিডেন্ট হিসেবে শপথ গ্রহণ করেন মাইক পেনস।
শপথ গ্রহণ অনুষ্ঠানে বিদায়ী প্রেসিডেন্ট বারাক ওবামা, ফার্স্ট লেডি মিশেল ওবামা, সাবেক প্রেসিডেন্ট বিল ক্লিনটন, তাঁর স্ত্রী ও প্রেসিডেন্ট নির্বাচনী ট্রাম্পের প্রতিদ্বন্দ্বী হিলারি ক্লিনটন, সাবেক প্রেসিডেন্ট জর্জ বুশ, দেশটির উচ্চকক্ষ ও নিম্নকক্ষের প্রতিনিধিরা, বিশিষ্ট ব্যক্তিবর্গ ও সামরিক বেসামরিক উচ্চপদস্থ কর্মকর্তারা যোগ দেন।
লাখো মানুষ ক্যাপিটল হিলে ট্রাম্পের অভিষেক অনুষ্ঠান প্রত্যক্ষ করে। তবে ট্রাম্পের বিরুদ্ধে বিক্ষোভও হয়েছে।
আজ দিনের শুরুতে ট্রাম্প স্ত্রী মেলানিয়াকে নিয়ে হোয়াইট হাউসের কাছের একটি গির্জায় গিয়ে প্রার্থনা করেন । এর মধ্য দিয়ে মার্কিন প্রেসিডেন্ট হিসেবে শপথ নেওয়ার দিনটি শুরু করেন তিনি। সেখান থেকে বেরিয়ে যান মার্কিন প্রেসিডেন্টের সরকারি বাসভবন হোয়াইট হাউসে।
হোয়াইট হাউসে ট্রাম্প ও মেলানিয়াকে স্বাগত জানান বিদায়ী প্রেসিডেন্ট বারাক ওবামা। সঙ্গে ছিলেন ফার্স্ট লেডি মিশেল ওবামা। একসঙ্গে কফি পান করেন তাঁরা। পরে সেখান থেকে চলে যান শপথ গ্রহণের অনুষ্ঠানস্থল ক্যাপিটল হিলে। সেখানে আনুষ্ঠানিকতা শেষে লাখো জনতার হর্ষধ্বনির মধ্য দিয়ে যুক্তরাষ্ট্রের পরবর্তী প্রেসিডেন্ট হিসেবে শপথ গ্রহণ করেন ট্রাম্প। শপথ গ্রহণের পর নতুন প্রেসিডেন্ট হিসেবে বক্তব্য দেন ডোনাল্ড ট্রাম্প।
ট্রাম্পের শপথ অনুষ্ঠানকে ঘিরে ব্যাপক নিরাপত্তাব্যবস্থা গ্রহণ করা হয়েছে। ওয়াশিংটনকে রীতিমতো দুর্গে পরিণত করা হয়েছে। মোতায়েন রয়েছে বিভিন্ন নিরাপত্তা বাহিনীর হাজার হাজার সদস্য।
সূত্র: এএফপি ও বিবিসি।
