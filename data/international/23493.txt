
জাতিসংঘের মানবাধিকারবিষয়ক বিশেষ দূত বলেছেন, মিয়ানমারে সংখ্যালঘু রোহিঙ্গা নির্যাতনের ঘটনা দেশটিতে মুসলিমবিদ্বেষ ছড়াতে সহায়ক ভূমিকা রাখছে। এ বিষয়টি দেশটির অর্থনৈতিক ও রাজনৈতিক সংস্কারের জন্য বড় ধরনের হুমকি।জাতিসংঘের বিশেষ দূত টমাস ওজিয়া কুইনতানা গত বৃহস্পতিবার জাতিসংঘের তৃতীয় কমিটির সভায় বলেন, মিয়ানমারের প্রেসিডেন্ট থেইন সেইন দেশটির বৌদ্ধ ও মুসলিমদের পারস্পরিক বিশ্বাস ও সম্প্রীতি বজায় রাখার আহ্বান জানিয়ে একাধিকবার ভাষণ দিয়েছেন। কিন্তু এটা যথেষ্ট নয়। বৌদ্ধ রাখাইন ও মুসলিম রোহিঙ্গাসহ অন্য সংখ্যালঘু সম্প্রদায়ের মধ্যে যে আস্থাহীনতা বিরাজ করছে, তা দূর করতে সরকারকে আরও কার্যকর পদক্ষেপ নিতে হবে।মিয়ানমারের সরকারি হিসেবেই, গত বছরের জুন থেকে অক্টোবর পর্যন্ত রাখাইন রাজ্যে বৌদ্ধ ও মুসলিমদের মধ্যে সংঘাতে ১৯২ জন নিহত হয়। রয়টার্স।
