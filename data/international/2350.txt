
ইউক্রেনে রাশিয়ার সেনাদের অনুপ্রবেশের খবর ‘অনুমাননির্ভর’ বলে গতকাল শুক্রবার উড়িয়ে দিয়েছে দেশটি। রাশিয়া সেনা পাঠিয়ে ইউক্রেনের সার্বভৌমত্ব লঙ্ঘন করছে—ন্যাটোর এ অভিযোগের পরিপ্রেক্ষিতে এ কথা বলেন রুশ পররাষ্ট্রমন্ত্রী সের্গেই লাভরভ। এই প্রেক্ষাপটে ইউক্রেন বলেছে, তারা জোটনিরপেক্ষ অবস্থান ত্যাগ করে ন্যাটোর সদস্যপদ অর্জনের পথে এগোতে চায়। খবর এএফপি, রয়টার্স, এপি ও বিবিসির।রুশপন্থী বিদ্রোহীরা ইউক্রেনের দক্ষিণ-পূর্বাঞ্চলের দিকে অগ্রসর হয়ে একটি উপকূলীয় শহর ঘিরে ফেলেছে বলে গত বৃহস্পতিবার খবর প্রকাশিত হয়। আরও খবর পাওয়া যায়, বিদ্রোহীদের সঙ্গে মিলে প্রকৃত রুশ সেনারাও ইউক্রেন বাহিনীর বিরুদ্ধে লড়ছে। পশ্চিমা সামরিক জোট ন্যাটো এক জরুরি বৈঠক শেষে গত বৃহস্পতিবার বলেছে, ইউক্রেনের সরকারি বাহিনীর বিরুদ্ধে লড়াইয়ে রাশিয়ার অন্তত এক হাজার সেনা অংশ নিচ্ছে। ন্যাটো কৃত্রিম উপগ্রহের (স্যাটেলাইট) তোলা ছবি দেখিয়ে বলেছে, এতে ইউক্রেনের অভ্যন্তরে রুশ সেনাদের উপস্থিতি দেখা গেছে।মার্কিন প্রেসিডেন্ট বারাক ওবামা গত বৃহস্পতিবার হোয়াইট হাউসে সাংবাদিকদের বলেন, রাশিয়া উদ্দেশ্যমূলকভাবে এবং বারবার ইউক্রেনের সার্বভৌমত্ব ও ভৌগোলিক অখণ্ডতা লঙ্ঘন করেছে। দেশটির অভ্যন্তরে চলমান আক্রমণের জন্য মস্কোকে আরও মাশুল দিতে হবে।রাশিয়ার প্রেসিডেন্ট ভ্লাদিমির পুতিন ইউক্রেনে রুশ সেনাদের উপস্থিতি নিয়ে কোনো মন্তব্য করেননি। তবে তিনি কিয়েভ কর্তৃপক্ষকে রুশপন্থী বিদ্রোহীদের সঙ্গে ‘অর্থবহ’ আলোচনায় বসার আহ্বান জানিয়েছেন। এ ছাড়া ইউক্রেনের কিছু সেনাকে ছেড়ে দেওয়ার জন্য তিনি বিদ্রোহীদের প্রতি আহ্বান জানান।ইউক্রেনের সামরিক বাহিনী বলেছে, বিদ্রোহীদের প্রতি পুতিনের আহ্বান এটাই প্রমাণ করে যে ক্রেমলিন থেকেই ওই বিচ্ছিন্নতাবাদীদের নিয়ন্ত্রণ করা হচ্ছে।
