
আগামী সপ্তাহে অভিবাসন নিয়ে নতুন নির্বাহী আদেশ জারি করবেন যুক্তরাষ্ট্রের প্রেসিডেন্ট ডোনাল্ড ট্রাম্প। ইতিপূর্বে সাতটি মুসলমান প্রধান দেশ থেকে আমেরিকায় ভ্রমণ নিষেধাজ্ঞা নিয়ে আদালতের স্থগিতাদেশের আপিল করবেন তিনি। ‘ভুয়া’ সংবাদমাধ্যম তাঁকে নিয়ে অপপ্রচার চালাচ্ছে। ট্রাম্প বলেন, প্রকৃত কাজ শুরুই করিনি, শুরু হবে আগামী সপ্তাহে।
বৃহস্পতিবার এক সংবাদ সম্মেলনে সাংবাদিকদের উদ্দেশ্যে দেওয়া বক্তব্যে প্রেসিডেন্ট ডোনাল্ড ট্রাম্প এসব কথা বলেছেন। তিনি বলেন, তাঁর প্রশাসন উত্তমভাবে সারিয়ে তোলা একটি মেশিনের মতো চলছে। যদিও প্রেসিডেন্ট হিসেবে শপথ নেওয়ার প্রায় চার সপ্তাহ হয়ে গেলেও তাঁর মনোনীত কেবিনেট এখন পর্যন্ত পূর্ণভাবে কংগ্রেসের অনুমোদন পায়নি। ২২ জন মনোনীত কেবিনেট সদস্যের মধ্যে এখন পর্যন্ত ১০ জনের নিয়োগ অনুমোদন করেছে কংগ্রেস। সাম্প্রতিক ইতিহাসে প্রেসিডেন্ট কর্তৃক মনোনয়ন পাওয়া এত অধিক সংখ্যকের কংগ্রেসের অনুমোদনের জন্য ঝুলে থাকাও নজিরবিহীন। রাশিয়ার সঙ্গে গোপন যোগাযোগের কারণে এর মধ্যেই জাতীয় নিরাপত্তা উপদেষ্টা হিসেবে অনুমোদন পাওয়া মাইকেল ফ্লিনকে বিদায় নিতে হয়েছে। শ্রম বিভাগের প্রধান হিসেবে ট্রাম্প প্রথম মনোনয়ন দেন এন্ড্রু পুডজারকে। নিজের ঘরে অবৈধ অভিবাসীর শ্রম গ্রহণ করার অভিযোগ উঠলে অনুমোদন শুনানির আগেই সরে যেতে হয় পুডজারকে।
প্রেসিডেন্ট ডোনাল্ড ট্রাম্প সাংবাদিকদের বলেন, মনোনীত কেবিনেট সদস্যদের অনুমোদন পাওয়া না গেলেও তাঁর প্রশাসন চমৎকার চলছে। তিনি সংবাদমাধ্যমের আরেক দফা সমালোচনা করেন। বলেন টেলিভিশন ছাড়লে, সংবাদপত্র পড়লে মনে হবে সবকিছুতে বিশৃঙ্খলা চলছে। ‘ভুয়া’ সংবাদমাধ্যম তাঁর প্রশাসনের সঠিক খবর প্রকাশে ব্যর্থ হচ্ছে বলে সংবাদ সম্মেলনে মন্তব্য করেন প্রেসিডেন্ট ট্রাম্প।
মেক্সিকো সীমান্তে দেয়াল নির্মাণ শুরু হয়ে গেছে, প্রেসিডেন্ট বারাক ওবামা প্রণীত স্বাস্থ্যসেবা আইন বাতিল করা হবে উল্লেখ করে প্রেসিডেন্ট ট্রাম্প বলেন, আমি যা বলে ক্ষমতায় এসেছি, তা সবই বাস্তবায়ন করছি। আমেরিকার ইতিহাসে ক্ষমতা গ্রহণের এত অল্প সময়ের মধ্যে কোনো প্রেসিডেন্টই জনগণের জন্য এমন সব ভালো কাজ করতে পারেননি।
সার্কিট আদালত সঠিকভাবে কাজ করছে না বলে উল্লেখ করে প্রেসিডেন্ট ডোনাল্ড ট্রাম্প বলেন, ভ্রমণ সংক্রান্ত নির্বাহী আদেশ পুনরায় কার্যকর করার জন্য আপিল করা হবে। আগামী সপ্তাহে নতুন নির্বাহী আদেশ প্রদানেরও ইঙ্গিত দেন ট্রাম্প। তিনি বলেন, আমেরিকার মহান জনগণের জন্য নজিরবিহীন সব পদক্ষেপ নেওয়া হচ্ছে। তিনি বলেন, প্রকৃত কাজ আমরা শুরুই করিনি, যা শুরু হবে আগামী সপ্তাহে।
