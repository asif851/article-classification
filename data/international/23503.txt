
ভারতের মুম্বাইয়ে একটি মিষ্টির দোকানে আগুনের ঘটনায় দগ্ধ হয়ে ১২ জন নিহত হয়েছেন। এ ঘটনায় আহত হয়েছেন চারজন।
টাইমস অব ইন্ডিয়ার প্রতিবেদনে বলা হয়, আজ সোমবার ভোররাত সোয়া চারটার দিকে মুম্বাইয়ের সাকি নাকা এলাকার খইরানি রোডের ভানু ফারসান স্ন্যাক শপ নামের ওই দোকানে অগ্নিকাণ্ডের ঘটনা ঘটে।
প্রতিবেদনে বলা হয়, আহত ব্যক্তিদের উদ্ধার করে রাজাওয়ারি হাসপাতালে পাঠানো হয়েছে। অগ্নিকাণ্ডের ঘটনায় দোকানের একটি অংশ ধসে পড়েছে। সেখানে কেউ আটকা পড়ে থাকতে পারেন বলে ধারণা করা হচ্ছে।
প্রতিবেদনে আরও বলা হয়, দোকানের বৈদ্যুতিক তার থেকে এই আগুনের সূত্রপাত বলে ধারণা করা হচ্ছে। ঘটনার সঙ্গে সঙ্গে ফায়ার সার্ভিসের কর্মীরা ঘটনাস্থলে যান। পরে পরিস্থিতি নিয়ন্ত্রণে আনেন।
