
মালয়েশিয়ার নিখোঁজ হওয়া বিমানটি নিয়ন্ত্রণকক্ষের সঙ্গে যোগাযোগ বিচ্ছিন্ন হওয়ার পরও প্রায় চার ঘণ্টা ধরে আকাশে উড়েছে বলে ধারণা করছেন মার্কিন তদন্ত কর্মকর্তারা।গত শুক্রবার মধ্যরাতে বেইজিংয়ের উদ্দেশে কুয়ালালামপুর থেকে আকাশে ওঠার প্রায় এক ঘণ্টা পর ১৪টি দেশের ২৩৯ জন আরোহী নিয়ে মালয়েশিয়া এয়ারলাইনসের ফ্লাইট এমএইচ৩৭০ রাডার থেকে যোগাযোগ বিচ্ছিন্ন হয়।বিমান নিখোঁজ হওয়ার ঘটনা তদন্তের সঙ্গে সংশ্লিষ্ট মার্কিন দুই কর্মকর্তার বরাত দিয়ে আজ বৃহস্পতিবার দ্য ওয়াল স্ট্রিট জার্নালে প্রকাশিত প্রতিবেদনে জানানো হয়, নিয়মিত রক্ষণাবেক্ষণ কর্মসূচির অংশ হিসেবে বিমানটির ইঞ্জিন থেকে স্বয়ংক্রিয়ভাবে ধারণকৃত তথ্য অনুযায়ী, রাডার থেকে বিচ্ছিন্ন হওয়ার পর প্রায় চার ঘণ্টা আকাশে উড়েছে বিমানটি।তদন্ত ও জাতীয় নিরাপত্তা কর্মকর্তাদের ধারণা, বিমানটি প্রায় পাঁচ ঘণ্টা ধরে আকাশে ছিল।তথ্যটি সত্য হলে বিমানটি কেন এতক্ষণ এভাবে আকাশে উড়েছে এবং এই সময়ে কে তা নিয়ন্ত্রণ করেছে, তা নিয়ে নতুন প্রশ্ন দেখা দিয়েছে।
