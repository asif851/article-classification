
যুক্তরাজ্যের আরেক নাগরিক সাহায্যকর্মী অ্যালেন হেনিংয়ের শিরশ্ছেদের একটি ভিডিও গতকাল শুক্রবার প্রকাশ করেছে মধ্যপ্রাচ্যের জঙ্গি সংগঠন ইসলামিক স্টেট (আইএস)।বার্তা সংস্থা এএফপির খবরে জানানো হয়, যুক্তরাজ্যের প্রধানমন্ত্রী ডেভিড ক্যামেরন এই হত্যাকাণ্ডের তথ্যের সত্যতা নিশ্চিত করেছেন। অ্যালেনকে নিয়ে চারজন পশ্চিমা নাগরিকের শিরশ্ছেদ করল আইএস। এর মধ্যে দুজন মার্কিন ও বাকি দুজন ব্রিটিশ নাগরিক।ম্যানচেস্টারের ট্যাক্সিচালক অ্যালেন সাহায্যকর্মী হিসেবে সিরিয়ায় গিয়েছিলেন। প্রায় ১০ মাস আগে তাঁকে অপহরণ ও জিম্মি করে আইএস। গত মাসে যুক্তরাজ্যের নাগরিক ডেভিড হাইনসকে শিরশ্ছেদের ভিডিও প্রকাশ করে জঙ্গিগোষ্ঠীটি। একই ভিডিওতে অ্যালেনকেও শিরশ্ছেদের হুমকি দেওয়া হয়। তাঁকে শিরশ্ছেদের ভিডিও গতকাল প্রকাশ করল আইএস।এ ঘটনার পরিপ্রেক্ষিতে এক বিবৃতিতে ক্যামেরন বলেন, ‘সন্ত্রাসীরা যে কতটা বর্বর ও বীভৎস আইএস কর্তৃক অ্যালেন হেনিংয়ের নৃশংস হত্যাকাণ্ড তারই প্রমাণ।’ যুক্তরাজ্যের প্রধানমন্ত্রী বলেন, ‘এই হত্যাকারীদের ধরতে ও বিচারের আওতায় আনতে আমরা সবকিছুই করব।’ 
ভিডিওতে দেখা যায়, মরুভূমিতে হাঁটু গেড়ে বসে আছেন হেনিং। তাঁর গায়ে কমলা রঙের কয়েদির মতো পোশাক। পাশেই কালো পোশাক পরা মুখোশধারী এক জঙ্গি। তাঁর হাতে একটি ছুরি।
