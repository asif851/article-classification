
জাতিসংঘের যেকোনো প্রস্তাবে ভেটো দেওয়ার ক্ষমতাধারী রাষ্ট্র রাশিয়া আজ সোমবার বলেছে, সিরিয়ার ওপর নো-ফ্লাই জোন আরোপ করতে দেওয়া হবে না। রাশিয়ার পররাষ্ট্রমন্ত্রী আলেকজান্ডার লুকাশেভিচ আজ বলেন, ‘আমার ধারণা, আমরা কিছুতেই এ ঘটনা ঘটতে দেব না।’
রয়টার্স জানায়, এক সংবাদ সম্মেলনে বক্তব্য দিতে গিয়ে লুকাশেভিচ আরও বলেন, নো-ফ্লাই জোন আরোপের সিদ্ধান্ত হবে আন্তর্জাতিক আইনের প্রতি অসম্মান দেখানো।
লুকাশেভিচ এমন সময় এ ঘোষণা দিলেন যখন সিরীয় পরিস্থিতি নিয়ন্ত্রণে রুশ প্রেসিডেন্ট ভ্লাদিমির পুতিনের সঙ্গে আলাপে বসতে চলেছেন যুক্তরাষ্ট্রের প্রেসিডেন্ট বারাক ওবামা। জি-৮ সম্মেলন উপলক্ষে দুই রাষ্ট্রনেতা এখন উত্তর আয়ারল্যান্ডে অবস্থান করছেন।
রাশিয়া ও যুক্তরাষ্ট্র সিরিয়ার প্রেসিডেন্ট বাশার আল-আসাদ ও সরকারবিরোধীদের প্রতিনিধিদের আলোচনার টেবিলে বসাতে চান। তবে যুক্তরাষ্ট্র বিদ্রোহীদের অস্ত্র সরবরাহ করার যে সিদ্ধান্ত নিয়েছে, তাতে রাশিয়ার তীব্র আপত্তি আছে।
লুকাশেভিচ বলেন, ‘নো-ফ্লাই জোন ও মানবিক সাহায্য দেওয়ার যে কৌশলের চর্চা করার হচ্ছে, তার মূলে রয়েছে আন্তর্জাতিক আইনের প্রতি শ্রদ্ধার অভাব।’ তিনি আরও বলেন, সিরিয়ায় লিবিয়ার পরিস্থিতি দেখতে চায় না রাশিয়া।
লিবিয়ার ওপর নো-ফ্লাই জোন আরোপের পর ন্যাটোর বিমানবাহিনী সরকারবিরোধীদের সরাসরি সাহায্য দেয় এবং গাদ্দাফিকে ক্ষমতা থেকে উচ্ছেদ করে। কিন্তু ওই সময় লিবীয় সরকার ন্যাটোর বিশাল বিমানবাহিনীর আক্রমণের বিরুদ্ধে তিল পরিমাণ প্রতিরোধ গড়ে তুলতে পারেনি।
 
