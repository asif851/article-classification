
ভূমধ্যসাগরে ভাসতে থাকা অভিবাসীদের নৌকায় করে জঙ্গি পাচার করছে ইসলামিক স্টেট (আইএস)। এসব জঙ্গিদের বেশির ভাগই আসছে উত্তর আফ্রিকা থেকে। লিবিয়া সরকারের উপদেষ্টা আবদুল বাসিত হারুনের বরাত দিয়ে বিবিসি এ খবর জানিয়েছে।
আবদুল বাসিত হারুনের ভাষ্য, উত্তর আফ্রিকার বিভিন্ন এলাকার নৌকার মালিকদের সঙ্গে কথা বলে তিনি এ তথ্য জানতে পেরেছেন। এসব এলাকা আইএস জঙ্গি নিয়ন্ত্রিত। মানবপাচারকারীদের কাছ থেকে আয়ের অর্ধেক নেয় জঙ্গিরা। বিনিময়ে তাদের মানবপাচারের সুযোগ দেয়। আর তাদের নৌকাগুলোতেই ইউরোপে জঙ্গি পাচার করে।
জাতিসংঘের হিসাব অনুসারে, এ বছর ৬০ হাজার লোক ভূমধ্যসাগর পার হয়ে ইউরোপে যাওয়ার চেষ্টা করেছে। নৌকায় অতিরিক্ত ভিড় ও নৌকাগুলো দুর্বল হওয়ায় এভাবে যাত্রা করতে গিয়ে অন্তত এক হাজার ৮০০ লোকের মৃত্যু হয়েছে।
বিবিসি রেডিওকে দেওয়া সাক্ষাৎকারে লিবিয়া সরকারের উপদেষ্টা হারুন বলেন, পাচারকারীদের নৌকায় ভিড়ের মধ্যে আইএস জঙ্গিরা বসে থাকে। পুলিশ বুঝতে পারে না কে শরণার্থী আর কে জঙ্গি।
লিবিয়া সরকারের উপদেষ্টার ধারণা, আইএস জঙ্গিরা এভাবে ইউরোপে হামলার পরিকল্পনা করছে। ইরাক ও সিরিয়ার বড় অংশ নিয়ন্ত্রণ করছে আইএস। লিবিয়ায় গত কয়েক মাস ধরে তারা সক্রিয়।
