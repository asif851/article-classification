
গাধা যে গতরখাটা বোকা প্রাণী—এ আর নতুন কী? এ নিয়ে কত কাহিনিই না রয়েছে। তাই বলে সত্যি সত্যি যে ওদের জেলের ঘানি টানতে হবে, তা কে জানত? তা কিন্তু ওই বোকার মতো কাণ্ড করে ফেলার জন্যই।
খিদের জ্বালায় আট গাধা মিলে সাবাড় করে দিল কারাগারের সামনে লাগানো বাহারি গাছ। আর যায় কোথা? কারাগার কর্তৃপক্ষ রেগে টং। নির্দেশ জারি হলো—আটকা, ওদের আটকা। অমনি পুলিশ গিয়ে পাকড়াল আট গাধাকেই। পুরে দিল কারাফাটকে। যা বেটারা, টান জেলে ঘানি।  ভারতের উত্তর প্রদেশের জলৌন জেলার উরাই কারাগারে এ ঘটনা ঘটে। গত শুক্রবার ওই কারাগারের সামনে লাগানো বাহারি গাছ খিদের টানে খেয়ে ফেলে স্থানীয় কমলেশ নামের এক ব্যক্তির আটটি গাধা। এতে খেপে দিয়ে কারাগার কর্তৃপক্ষ গাধাগুলো আটক করে। খবর শুনে গাধার মালিক এসে সেগুলোকে ছাড়াতে চান। এতে কাজ হয়নি। এরপরে কমলেশ যান স্থানীয় এক নেতার কাছে। তিনিই শেষ পর্যন্ত গতকাল সোমবার গাধাগুলো ছাড়িয়ে আনেন।
উরাই কারাগারের কনস্টেবল আর কে মিশ্র বলেন, কারাগারের সামনে মূল্যবান বাহারি গাছ লাগানো হয়েছিল। এ কারণেই গাধাগুলোকে এমন শাস্তি দেওয়া হয়েছে।
