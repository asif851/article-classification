
ভারতের পশ্চিমবঙ্গের বিধানসভা নির্বাচনে তৃণমূল নেতারা বেশ জোরগলায় বলছেন, তাঁরাই আবার ক্ষমতায় ফিরছেন। তবে জেতার আশা নিয়ে মাঠে থাকলেও তাঁদের শঙ্কা কাটেনি। নির্বাচন যে কঠিন রূপ নিয়েছে তা উপলব্ধি করতে পেরেছেন তৃণমূল পরিচালিত পশ্চিমবঙ্গ পৌর কর্মচারী ফেডারেশনের কর্মকর্তারা। প্রার্থীদের বিপদ কাটানো আর জয়ের জন্য শনিবার সকালে তাঁরা হাজির হন দক্ষিণেশ্বরের কালীমন্দিরে। সেখানে প্রতি প্রার্থীর নামে একটি করে ডালা দিয়ে পুজো দেন মন্দিরে। পুজো শেষে সংগঠনের অন্যতম কর্মকর্তা বিমল সাহা জানান, ‘সব প্রার্থীর নামে আমরা ডালা করে মায়ের কাছে পুজো দিয়েছি। সব প্রার্থীর মঙ্গল কামনায় এবং জয়ের পথ প্রশস্ত করতে আমরা এই পুজোর আয়োজন করেছি।’
