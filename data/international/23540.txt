
হামলার আশঙ্কায় বিশ্বজুড়ে যুক্তরাষ্ট্রের সব দূতাবাস ও মার্কিন স্থাপনায় নিরাপত্তা জোরদার করা হয়েছে। বন্দীদের ওপর মার্কিন কেন্দ্রীয় তদন্ত সংস্থার (সিআইএ) নির্যাতনের ওপর আজ মঙ্গলবার সিনেট ইনটেলিজেন্স কমিটির একটি প্রতিবেদন প্রকাশ করার কথা। 
প্রতিবেদন প্রকাশের আগে আগাম সতর্কতা হিসেবে এ ব্যবস্থা নেওয়া হয়েছে বলে হোয়াইট হাউস জানিয়েছে। বিবিসির অনলাইন ও রয়টার্সের খবরে জানানো হয়, প্রতিবেদনটি মোট ছয় হাজার পৃষ্ঠার। এটি সম্পাদনা করে ৪৮০ পৃষ্ঠা প্রকাশ করে হবে। সিনেট ইনটেলিজেন্স কমিটির ওয়েবসাইটে প্রতিবেদনটি প্রকাশিত হওয়ার কথা। প্রতিবেদনটির ফাঁস হওয়া তথ্য থেকে জানা যায়, আটক বন্দী, বিশেষ করে জঙ্গি সন্দেহে আটক লোকজনের কাছ থেকে তথ্য বের করতে নিষ্ঠুর সব কৌশল ব্যবহার করেছে সিআইএ। জিজ্ঞাসাবাদ করার সময় তাঁদের যৌন নির্যাতনের হুমকি দেওয়া হয়েছে, না ঘুমাতে দিয়ে দিনের পর দিন জিজ্ঞাসাবাদ চলেছে। কোনো তথ্য না পেয়েও বন্ধ হয়নি নির্যাতন। যুক্তরাষ্ট্রের সাবেক প্রেসিডেন্ট জর্জ ডব্লিউ বুশের আমলে সন্দেহভাজন আল-কায়েদা জঙ্গিদের ওপর এ নির্যাতনের নীতি নিয়েছিল সিআইএ। বারাক ওবামা প্রেসিডেন্ট হিসেবে নির্বাচিত হওয়ার পর এ নীতি বাতিল করেন।এ প্রতিবেদন প্রকাশ হওয়া উচিত কি না, এ বিষয়ে যুক্তরাষ্ট্রে দীর্ঘদিন ধরে বিতর্ক চলেছে। সিআইএর নিপীড়নের এ খবর প্রকাশের বিরুদ্ধে ছিলেন রিপাবলিকানরা। এ ব্যাপারে সিআইএও প্রবল আপত্তি জানায়। তবে ইনটেলিজেন্স কমিটির বেশির ভাগ সদস্য ডেমোক্র্যাট। তাঁরা এই প্রতিবেদন প্রকাশ করার পক্ষে মত দেন।নাম প্রকাশ না করে মার্কিন এক কর্মকর্তা জানান, এ প্রতিবেদন প্রকাশের পর সহিংস প্রতিক্রিয়া হতে পারে, এমন আশঙ্কায় সতর্কতামূলক ব্যবস্থা হিসেবে মার্কিন দূতাবাস ও বিশ্বজুড়ে সব মার্কিন স্থাপনায় নিরাপত্তা বাড়ানো হয়েছে।
আরও পড়ুন......... যৌন নির্যাতনের হুমকি দিয়েছে সিআইএ
