
মুসলিম শিক্ষার্থীদের রোজা পালনের বিষয়টি মাথায় রেখে যুক্তরাজ্যে জেনারেল সার্টিফিকেট অব সেকেন্ডারি এডুকেশন (জিসিএসই) এবং ‘এ’ লেভেল পরীক্ষার সূচিতে পরিবর্তন আনা হয়েছে। যুক্তরাজ্যে পরীক্ষা নিয়ন্ত্রক বোর্ডগুলোর প্রতিনিধিত্বকারী সংগঠন জয়েন্ট কাউন্সিল ফর কোয়ালিফিকেশন (জেসিকিউ) এমন উদ্যোগের কথা জানায়।
আজ বৃহস্পতিবার গার্ডিয়ানের এক প্রতিবেদনে বলা হয়, পরীক্ষায় যাতে মুসলিম শিক্ষার্থীদের রোজা রাখার কোনো প্রভাব না পড়ে, সে জন্য রমজান মাস শুরুর আগে কিংবা রমজান মাস শেষ হওয়ার পরে ইংরেজি ও গণিতের মতো তুলনামূলক কঠিন বিষয়ের পরীক্ষা নেওয়া হবে। আর রমজান মাসে যেসব পরীক্ষা পড়বে সেগুলো বিকেলের পরিবর্তে সকালে নেওয়ার পরিকল্পনা করা হয়েছে।
যুক্তরাজ্যে ঐতিহ্যগতভাবে প্রতি গ্রীষ্মে (মে থেকে জুন) জিসিএসই ও ‘এ’ লেভেল পরীক্ষা অনুষ্ঠিত হয়। চাঁদনির্ভর দিনপঞ্জিকা অনুযায়ী প্রতি বছর রমজান মাস ১০-১১ দিন এগিয়ে আসে। সেই হিসেবে এবার যুক্তরাজ্যে ৭ জুন থেকে ৫ জুলাই পর্যন্ত রমজান মাসে পড়বে বলে ধারণা। তাই আগামী পাঁচ বছর পরীক্ষা সূচি ও রমজান মাস একই সময়ে আবর্তিত হবে। এর ফলে সামনের সময়গুলোতেও রমজানের সঙ্গে পরীক্ষার সময়সূচিতে সমন্বয় থাকবে বলে জানিয়েছে জেসিকিউ।
কয়েক দশক ধরে পরীক্ষার সময় রমজান মাস পড়ার ঘটনা ঘটেনি। গত বছর পরীক্ষা শেষ হওয়ার কয়েক দিন আগে অর্থাৎ ১৮ জুন রমজান শুরু হয়। সর্বশেষ পুরো পরীক্ষা রমজান মাসে হয়েছিল ১৯৮০ সালে। তখন যুক্তরাজ্যে মুসলিম জনসংখ্যা ছিল প্রায় ১ শতাংশ। সর্বশেষ আদমশুমারি অনুযায়ী যুক্তরাজ্যে বর্তমানে মুসলিম জনসংখ্যা ৪ দশমিক ৮ শতাংশ বা ২৭ লাখ।
জেসিকিউর পক্ষ থেকে বলা হয়, তারা দীর্ঘদিন ধরে বিভিন্ন ধর্মীয় সংগঠন ও অভিভাবকদের সঙ্গে কথা বলে পরীক্ষা সূচি সমন্বয়ের সিদ্ধান্ত নিয়েছে। যেকোনো ধর্ম চর্চার বিষয়টিকে তারা শ্রদ্ধা করে।
স্কুলের প্রধান শিক্ষকদের পক্ষ থেকে মূলত সময়সূচি পরিবর্তনের দাবি ওঠে। তাঁরা উদ্বেগ প্রকাশ করে বলেন যে, রমজান মাসে পরীক্ষা নেওয়া হলে মুসলিম শিক্ষার্থীদের ফলাফলে এর নেতিবাচক প্রভাব পড়তে পারে।
