
যুক্তরাজ্যের বিরোধী দল লেবার পার্টির জয়প্রিয়তায় ভাটা লক্ষ করা যাচ্ছে বিভিন্ন জরিপে। ২০২০ সালের সাধারণ নির্বাচনের আগে যদি এ পরিস্থিতির উন্নতি না হয়, তাহলে দলটির প্রধান জেরেমি করবিন পদত্যাগ করবেন। গতকাল সোমবার ব্রিটেনের ডেইলি মিরর পত্রিকায় এক সাক্ষাৎকারে এমনটাই ইঙ্গিত দিয়েছেন করবিনের ঘনিষ্ঠ মিত্র লেন ম্যাককুলস্কি। যুক্তরাজ্যের সবচেয়ে বড় লেবার ইউনিয়নের এই প্রধান বলেন, করবিন ক্ষমতা আঁকড়ে থাকার লোক নন। যদি ২০১৯ সালের মধ্যে পরিস্থিতির উন্নতি না হয়, তবে করবিন নিশ্চয়ই পরিস্থিতি পুনর্মূল্যায়ন করবেন। ব্রেক্সিটের পর দলের বেশ চাপে ছিলেন করবিন। তবে গত সেপ্টেম্বরে দলের আস্থা ভোটে ঠিকই উতরে গেছেন তিনি।
