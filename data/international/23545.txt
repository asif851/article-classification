
কাশ্মীরের কারগিল যুদ্ধের সময় পাকিস্তানের ভেতরে ঢুকে দেশটির বিমানঘাঁটিতে হামলার সব প্রস্তুতি সম্পন্ন করেছিল ভারতীয় বিমানবাহিনী। কিন্তু একেবারে শেষ মুহূর্তে শীর্ষ পর্যায়ের নির্দেশ না পাওয়ায় এ হামলা করা হয়নি। ওই হামলার পরিকল্পনা-বিষয়ক এক নথিতে এ তথ্য উঠে এসেছে।গোপনীয় ওই নথিতে দেখা যায়, ১৯৯৯ সালের ১৩ জুন ভোরে এ হামলা চালানোর কথা ছিল। পাকিস্তান ও ভারতের মধ্যে তখন সীমান্তের কারগিলে লড়াই চলছে পুরোদমে। ১৩ জুনের হামলার লক্ষ্য ঠিক হয়ে গিয়েছিল, নির্ধারিত পথও চূড়ান্ত হয়েছিল। যুদ্ধবিমানের পাইলটদের জন্য জোগাড় করা হয়েছিল পাকিস্তানি মুদ্রা, যাতে নিয়ন্ত্রণরেখার ওপারে প্রয়োজনে তা ব্যবহার করা যায়।ভারতের রাজধানী নয়াদিল্লিতে দেশটির তৎকালীন পররাষ্ট্রমন্ত্রী যশোবন্ত সিংয়ের সঙ্গে পাকিস্তানের পররাষ্ট্রমন্ত্রী সারতাজ আজিজের বৈঠক ভেস্তে যাওয়ার পরই এ হামলার পরিকল্পনা হয়। কাশ্মীর সীমান্তের নিয়ন্ত্রণরেখা অতিক্রম করার সব প্রস্তুতি শেষের মাত্র কয়েক মিনিট আগে পরিকল্পনা বাতিল হয়। এর ফলেই কারগিলের সীমান্ত যুদ্ধ একটি সর্বাত্মক যুদ্ধে পরিণত হয়নি।ভারতীয় বিমানবাহিনীর দলিলে দেখা যায়, সারতাজ আজিজ ভারত ছাড়ার পরপরই রাতে সংশ্লিষ্ট সব পাইলটকে ডাকা হয়। পরদিন অর্থাৎ ১৩ জুন ভোরে হামলার জন্য সবাইকে প্রস্তুতি নিতে বলা হয়। হামলার জন্য দুটি মিগ ২১ এবং চারটি মিগ-২৭ সহ ১৬টি যুদ্ধবিমান প্রস্তুত করা হয়। এক পাইলট বলেন, ‘আমরা রাতের খাবার খেয়ে সব প্রস্তুতি নিয়ে বাড়িতে চিঠিও লিখি। ভোর সাড়ে চারটার সময় আমরা রিপোর্ট করলাম। লড়াইয়ের সব প্রস্তুতি শেষ। শেষতক নির্দেশ এল না। আমরা সাড়ে ১২টার দিকে বিমান থেকে নেমে এলাম।’
