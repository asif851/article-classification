
ভারতের টাটা গোষ্ঠীর চেয়ারম্যান সাইরাস মিস্ত্রিকে সরিয়ে ফের এই পদে সাবেক চেয়ারম্যান রতন টাটাকে নিয়োগ দেওয়া হয়েছে। চার মাস এই পদে থাকবেন তিনি। এই সময়ের মধ্যেই টাটার পরিচালনা বোর্ড নতুন চেয়ারম্যান নির্বাচিত করবেন।২১ বছর টাটা সাম্রাজ্যের হাল ধরে রাখার পর ২০১২ সালের ২৯ ডিসেম্বর অবসর নেন রতন টাটা। সেই পদে আনা হয় শাপুরজি-পহলনজি গোষ্ঠীর চেয়ারম্যান পাহলনজি মিস্ত্রির ছোট ছেলে সাইরাস মিস্ত্রিকে। কিন্তু গতকাল সোমবার টাটার পরিচালনা বোর্ড তাদের সভায় ফের রতন টাটাকে এই পদে আনার সিদ্ধান্ত নেয়। টাটা গোষ্ঠীর দীর্ঘমেয়াদি স্বার্থের কথা ভেবেই টাটা গোষ্ঠী এই সিদ্ধান্ত নিয়েছে বলে ভারতীয় বিভিন্ন গণমাধ্যমের খবরে বলা হয়।সিদ্ধান্ত হওয়ার পরপরই রতন টাটা একটি চিঠি দিয়ে প্রধানমন্ত্রী নরেন্দ্র মোদিকে বিষয়টি জানিয়েছেন। একই সঙ্গে কর্মীদেরও চিঠি দিয়ে তাঁর নতুন করে এই পদে ফিরে আসার কথা বলেছেন। বলেছেন, টাটা গোষ্ঠীর স্থিতিশীলতার কথা মাথায় রেখে এই দায়িত্ব নিতে তিনি রাজি হয়েছেন।দায়িত্ব নিয়েই এদিন রতন টাটা পাঁচ সদস্যের একটি কমিটিও গঠন করেছেন। সেই কমিটিকে আগামী চার মাসের মধ্যে নতুন চেয়ারম্যান খুঁজে বের করার দায়িত্ব দেওয়া হয়েছে। যদিও নতুন চেয়ারম্যানের পদে নিয়োগের জন্য ইতিমধ্যে ওঠে এসেছে বেশ কয়েকজনের নাম। তাঁদের মধ্যে রয়েছেন পেপসির কর্ণধার ইন্দ্রা নুয়ি, ভোডাফোনের সাবেক সিইও অরুণ সারিন, টিসিএস কর্তা এন চন্দ্রশেখরন, টাটা ইন্টারন্যাশনালের কর্ণধার ও রতন টাটার সৎভাই নোয়েল টাটা প্রমুখ।
এই রতন টাটার আমলেই পশ্চিমবঙ্গের হুগলি জেলার সিঙ্গুরে টাটার স্বল্পমূল্যের ন্যানো গাড়ির কারখানা গড়ার জন্য তৎকালীন বামফ্রন্ট সরকার টাটা গোষ্ঠীর হাতে তুলে দিয়েছিল ৯৯৭ একর জমি। পরে অবশ্য মমতার আন্দোলনের মুখে টাটা গোষ্ঠী এই পরিকল্পনা ত্যাগ করে ছেড়ে যায় সিঙ্গুর। ন্যানো গাড়ির কারখানা গড়েন গুজরাটের সানন্দে। পরে সুপ্রিম কোর্টের নির্দেশে সিঙ্গুরের জমি এর মালিকদের ফিরিয়ে দেন মমতা।
