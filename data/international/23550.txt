
নানা কড়াকড়ি সত্ত্বেও যুক্তরাজ্যে অভিবাসী বৃদ্ধির হার অতীতের সব রেকর্ড ছাড়িয়ে গেছে। গত মার্চ পর্যন্ত এক বছরে যুক্তরাজ্যে মোট অভিবাসীর (নেট মাইগ্রেশন) সংখ্যা আগের বছরের তুলনায় ২৮ শতাংশ বেড়ে হয়েছে ৩ লাখ ৩০ হাজার। বছরে যে পরিমাণ বিদেশি নাগরিক যুক্তরাজ্যে প্রবেশ করে, তার থেকে একই সময়ে যুক্তরাজ্য ছেড়ে যাওয়া বিদেশি নাগরিকদের সংখ্যা বাদ দিয়ে নেট মাইগ্রেশন হিসাব করা হয়। যুক্তরাজ্যের অফিস ফর ন্যাশনাল স্ট্যাটিস্টিকস থেকে প্রকাশিত মাইগ্রেশন স্ট্যাটিস্টিকস কোয়ার্টার রিপোর্টে এ তথ্য প্রকাশিত হয়।
উ​ল্লিখিত সময়ে যুক্তরাজ্যে অভিবাসী হওয়া ব্যক্তিদের মধ্যে ১ লাখ ৮৩ হাজার জন ইউরোপীয় ইউনিয়ন (ইইউ) ভুক্ত দেশের নাগরিক। এই সংখ্যা আগের বছরের তুলনায় ৫৩ হাজার বেশি। অন্যদিকে ইইউ’র বাইরের দেশগুলো থেকে অভিবাসী হয়েছেন ১ লাখ ৯৬ হাজার। যা আগের বছরের তুলনায় ৩৯ হাজার বেশি।
প্রতিবেদনে বলা হয়, ভিনদেশে জন্ম নেওয়া প্রায় ৮ লাখ ৩ হাজার লোক যুক্তরাজ্যে বসবাস করছেন। যা মোট জনগোষ্ঠীর ১৩ শতাংশ। বিদেশে জন্ম নেওয়া অধিবাসীদের মধ্যে শীর্ষে আছে ভারতীয়রা। ভারতে জন্ম নেওয়া ৭ লাখ ৯৩ হাজার অধিবাসী যুক্তরাজ্যে বসবাস করছেন।
প্রতিবেদনে আরও বলা হয়, চলতি বছরের জুন মাস পর্যন্ত যুক্তরাজ্যে আশ্রয় (অ্যাসাইলাম) প্রার্থীর সংখ্যা ১০ শতাংশ বেড়ে হয়েছে মোট ২৫ হাজার ৭৭১। এর মধ্যে মোট ১১ হাজার ৬০০ জনকে আশ্রয় বা বিকল্প সুরক্ষা দেওয়া হয়েছে।
রক্ষণশীল ক্যামেরন সরকার ২০১১ সালে প্রতিশ্রুতি দিয়েছিল, যেকোনো মূল্যে ২০১৫ সালের আগেই মোট অভিবাসীর সংখ্যা বছরে ১ লাখের নিচে নামিয়ে আনবে। এ লক্ষ্য অর্জনে সরকার ইইউ’র বাইরের দেশগুলোর নাগরিকদের যুক্তরাজ্য প্রবেশে একের পর এক কড়াকড়ি আরোপ করে। অবৈধদের বিতাড়নে নেওয়া হয় নানা উদ্যোগ। ঘোষণা দিয়েছে আরও কঠোর নিয়ম চাপিয়ে শিগগির নতুন বিল আনার। এতসব কড়াকড়ি সত্ত্বেও অভিবাসন যেন উল্টো দিকে ছুটল।
প্রকাশিত অভিবাসনের হার কেবল সরকারের নির্ধারিত লক্ষ্যের তিন গুণ বেশিই নয়; বরং কোনো একক বছরে অতীতের যেকোনো সময়ের চেয়ে বৃদ্ধির রেকর্ড। অভিবাসন বিষয়ক মন্ত্রী জেমস ব্রোকেনশায়ার অভিবাসন বৃদ্ধির বিষয়টিকে চরম অপ্রত্যাশিত বলে মন্তব্য করেছেন। এ জন্য তিনি ইইউভুক্ত দেশের নাগরিকদের অবাধ প্রবেশাধিকারকে দায়ী করে বলেন, অভিবাসন নিয়ন্ত্রণ করতে হলে ইইউ’র পক্ষ থেকে উদ্যোগ জরুরি। সরকার এখনো অভিবাসন নিয়ন্ত্রণের লক্ষ্য পূরণে কাজ করছে বলে জানান তিনি।
আরও পড়ুন:-
অবৈধ অভিবাসন রোধে আরও কঠোর হচ্ছে যুক্তরাজ্য
