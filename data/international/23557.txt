
পাকিস্তানের উত্তর-পশ্চিমাঞ্চলে মুষলধারে বৃষ্টি থেকে সৃষ্ট আকস্মিক বন্যায় কমপক্ষে ৫৩ জনের মৃত্যু হয়েছে।
আজ সোমবার বিবিসি অনলাইনের প্রতিবেদনে জানানো হয়, গত শনিবার থেকে বৃষ্টিপাত শুরু হয়। এতে খাইবার পাখতুনখাওয়া, কাশ্মীর ও গিলগিত-বালতিস্তান প্রদেশে বন্যা দেখা দেয়।
দেশটির কর্মকর্তারা বলছেন, স্থানীয় লোকজনকে গ্রাম ছেড়ে নিরাপদ আশ্রয়ে যেতে বলা হচ্ছে।
জাতীয় দুর্যোগ ব্যবস্থাপনার কর্মকর্তা লতিফ উর রেহমান বলেন, এই বৃষ্টি ও বন্যায় বেশ কিছু লোক আহত হয়েছে। চিকিৎসার জন্য তাদের হাসপাতালে নেওয়া হয়েছে।
বৃষ্টি ও বন্যায় ঘরবাড়ি ও দোকানপাট ক্ষতিগ্রস্ত হয়েছে। সেতু ডুবে গেছে।
সোয়াত ভ্যালির বাসিন্দা হাবিব খানের অভিযোগ, তাঁরা অসহায় অবস্থায় আছেন। তাঁদের সহায়তার জন্য সরকারের কোনো লোকজন এখন পর্যন্ত আসেনি।
তবে কর্মকর্তারা বলছেন, দুর্গত লোকজনের জন্য মোটা কাপড় ও অন্যান্য ত্রাণ পাঠানো হয়েছে। শত শত লোকজনকে নিরাপদ এলাকায় সরিয়ে নেওয়া হয়েছে।
