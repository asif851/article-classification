
আরেকজন আক্রান্ত
সৌদি আরবে সার্সজাতীয় মারাত্মক ভাইরাসে আরেকজন আক্রান্ত হয়েছে বলে স্বরাষ্ট্র মন্ত্রণালয় গতকাল শনিবার জানিয়েছে। ওই ভাইরাসে সেখানে ইতিমধ্যে ১৫ জনের মৃত্যু হয়েছে। বিশ্ব স্বাস্থ্য সংস্থা গত বুধবার জানায়, সৌদি আরবে হাসপাতালে আসা রোগী থেকে দুই স্বাস্থ্যকর্মীর শরীরে এনসিওভি নামের ওই ভাইরাস সংক্রমিত হয়েছে। এই ভাইরাসে আক্রান্ত হয়ে গত সেপ্টেম্বর পর্যন্ত গোটা বিশ্বে ২০ জনের মৃত্যু হয়েছে। এএফপি।
 
জঙ্গির গুলিতে?
ইয়েমেনের সামরিক গোয়েন্দা বাহিনীর জ্যেষ্ঠ কর্মকর্তা কর্নেল আবদুল্লাহ আল-রাবাকি আততায়ীর হামলায় গত শুক্রবার নিহত হয়েছেন। হাদ্রামাওত প্রদেশের মুকাল্লা শহরে বন্দুকধারীরা আল-রাবাকিকে ছয়বার গুলি করে পালিয়ে যায়। নিরাপত্তা বাহিনীর একজন কর্মকর্তা বলেন, আল-কায়েদার সঙ্গে সংশ্লিষ্ট জঙ্গিরা আল-রাবাকিকে হত্যার ব্যাপারে আগেই ঘোষণা দিয়েছিল। রয়টার্স।
 
সমলিঙ্গ বিয়ে বৈধ
বিশ্বের চতুর্দশ রাষ্ট্র হিসেবে সমলিঙ্গের বিয়েকে বৈধতা দিল ফ্রান্স। দেশটির প্রেসিডেন্ট ফ্রাঁসোয়া ওলাঁদ গতকাল শনিবার এ-সংক্রান্ত বিলে স্বাক্ষর করেছেন। এই আইন নিয়ে ফ্রান্সে কয়েক মাস ধরে রাজনৈতিক বিতর্ক চলছে। ডানপন্থী বিরোধী দলের তীব্র বিরোধিতা সত্ত্বেও আইনটি পাস হয়েছে। এএফপি।
