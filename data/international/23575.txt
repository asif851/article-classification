
যুক্তরাষ্ট্রের প্রেসিডেন্ট নির্বাচনে রিপাবলিকান দলের মনোনয়নপ্রত্যাশী ডোনাল্ড ট্রাম্পের মুসলিমবিদ্বেষী মন্তব্যের অব্যাহত সমালোচনায় এবার শরিক হলেন কিংবদন্তি মুষ্টিযোদ্ধা মোহাম্মদ আলী ক্লে। এদিকে ফ্রান্স ও যুক্তরাষ্ট্রে মুসলিম চরমপন্থীদের হামলার পর সন্ত্রস্ত সাধারণ মুসলিমদের পাশে দাঁড়ানোর অঙ্গীকার করেছেন ফেসবুকের প্রতিষ্ঠাতা মার্ক জাকারবার্গ। খবর রয়টার্স ও এপির।সম্প্রতি যুক্তরাষ্ট্রে মুসলিমদের ঢোকা বন্ধ করার দাবি জানান ডোনাল্ড ট্রাম্প। এ নিয়ে নিন্দার ঝড় ওঠে। গত বুধবার ট্রাম্পের নাম উল্লেখ না করে মোহাম্মাদ আলী এক বিবৃতিতে বলেন, ‘যারা ব্যক্তিগত স্বার্থসিদ্ধির জন্য ইসলাম ধর্মকে ব্যবহার করে, তাদের বিরুদ্ধে আমাদের মুসলিমদের দাঁড়াতে হবে।’ আলী বলেন, ‘প্রেসিডেন্ট পদে মনোনয়নপ্রত্যাশী একজন যুক্তরাষ্ট্রে মুসলিমদের প্রবেশ বন্ধের প্রস্তাব দিয়েছেন।’ মোহাম্মদ আলী তিনবারের বিশ্ব হেভিওয়েট চ্যাম্পিয়ন। ১৯৬৪ সালে তিনি ইসলাম ধর্ম গ্রহণ করেন। বিবৃতিতে তিনি মুসলিম চরমপন্থীদের সমালোচনা করে বলেন, ‘আমি একজন মুসলিম। নিরীহ মানুষ হত্যা কখনো ইসলামসম্মত হতে পারে না। তা সে প্যারিস, সান বার্নার্দিনো বা যেখানেই হোক। সত্যিকারের মুসলমানেরা জানেন, তথাকথিত ইসলামি জিহাদিদের ভয়াবহ সন্ত্রাস ইসলামের প্রকৃত মূল্যবোধবিরোধী।’বিবৃতি দেওয়ার পর আলীর মুখপাত্র রবার্ট গানেল বলেন, বিবৃতিটি ডোনাল্ড ট্রাম্পের বক্তব্যকে উদ্দেশ্য করে দেওয়া হয়নি। এটা মোহাম্মদ আলীর বিশ্বাসের প্রতিফলন যে মুসলিমদের অবশ্যই জিহাদিদের জঙ্গিপনাকে প্রত্যাখ্যান করতে হবে।মুসলিমদের পাশে জাকারবার্গ: প্যারিস, সান বার্নার্দিনোতে মুসলিম চরমপন্থীদের ভয়াবহ হামলার পর এর সম্ভাব্য প্রতিক্রিয়া নিয়ে সন্ত্রস্ত সাধারণ মুসলিমদের পাশে দাঁড়ানোর ঘোষণা দিয়েছেন সামাজিক যোগাযোগের মাধ্যম ফেসবুকের প্রধান নির্বাহী কর্মকর্তা মার্ক জাকারবার্গ। গত বুধবার জাকারবার্গ তাঁর ফেসবুক পেজে মুসলিমদের স্বাগত জানান। তিনি লেখেন, ‘আপনাদের অধিকার রক্ষার জন্য আমরা লড়াই করব। একটি শান্তিপূর্ণ ও নিরাপদ পরিবেশ সৃষ্টিতে কাজ করব।’ এ জন্য জাকারবার্গ কোনো সুনির্দিষ্ট প্রস্তাব দেননি। তিনি লিখেছেন, ‘একজন ইহুদি হিসেবে আমার বাবা-মা আমাকে শিখিয়েছেন, যেকোনো সম্প্রদায়ের ওপর কোনো হামলা হলে রুখে দাঁড়াতে হয়। এমনকি আজ তোমার ওপর হামলা না হলেও এর প্রতিবাদ করতে হবে, কারণ একজনের স্বাধীনতার ওপর হামলা প্রত্যেককেই আহত করে।’
