
বিয়ে নিয়ে মানুষের অনেক স্বপ্ন থাকে। বিয়ের দিন যেন তাকে পৃথিবীর সবচেয়ে সুন্দর আর আকর্ষণীয় দেখায়, সেই চেষ্টার কমতি রাখে না কেউ। নিজের সাধ-সাধ্যের সর্বোচ্চটা খরচ করে বাহারি পোশাক আর আয়োজনের পেছনে। তবে ব্যতিক্রমও আছে। এমন ব্যতিক্রমী যুগল হলেন মালয়েশিয়ার মুহাম্মদ হাসিফি আজমান ও সিতি নুর জাইমা মাত দাউদ। প্রচলিত বিয়ের পোশাকে নয়, বিয়ে করেছেন স্কুলের পোশাকে।মালয়েশিয়ার স্টার অনলাইনের খবরে বলা হয়েছে, হাসিফি ও জাইমা সমবয়সী। তাঁদের বয়স এখন ২৪ বছর। ২০০৬ সালে তাঁদের বয়স যখন ১৩, তখন তাঁরা প্রেমে পড়েন। সময় কেটে গেছে, তাঁরাও বড় হয়েছেন; তবে স্কুলজীবনের প্রেমের দিনগুলো ভুলতে পারেননি। আর পারেননি বলেই স্কুলের পোশাক পরে বিয়ে করে মিষ্টি প্রেমের দিনগুলোকে স্মরণ করেছেন।জাইমা বললেন, ২০০৬ থেকে ২০১০ সাল পর্যন্ত স্কুলে পড়ার দিনগুলোর প্রেমের কথা ভুলতে পারেন না তিনি। বারবার সেই দিনগুলোতে ফিরতে চান। একটা সময় মনে হলো, যে পোশাকে পরস্পরকে দেখেছিলেন, সেই পোশাকে বিয়ে করলে কেমন হয়! ভাবনাটা ভাগাভাগি করলেন প্রেমিক হাসিফির সঙ্গে। তিনিও সানন্দে রাজি হয়ে গেলেন।পুরোনো দিনের স্মৃতিচারণা করে হাসিফি বললেন, তিনি জাইমার জন্য বিদ্যালয়ের মূল ফটকের বাইরে অপেক্ষা করতেন। জাইমা এলে একসঙ্গে ক্লাসে যেতেন। তাই জাইমার এমন প্রস্তাবে রাজি না হওয়ার কোনো কারণই ছিল না।যেমন ভাবনা, তেমন কাজ। বিয়ের জমকালো পোশাকের বদলে স্কুলের পোশাক পরে বিয়ের আসরে বসলেন দেশটির কেদাহর কুলিম এলাকার এই জুটি।বর-কনের এমন পোশাক স্বভাবতই অতিথিদের বিস্মিত করেছে। আর এটাতে মজা পেয়েছেন হাসিফি-জাইমা দম্পতি। জাইমার ভাষায়, ‘বিয়ের আসরে অতিথিরা আমাদের দেখে নিজেদের বিস্ময় ধরে রাখতে পারেননি। এটা দেখে খুব মজা পেয়েছি।’
