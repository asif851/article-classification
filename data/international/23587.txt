
 
ভারতের মুম্বাইয়ে পদচারী সেতুতে হুড়োহুড়িতে পদপিষ্ট হয়ে কমপক্ষে ২২ জন মারা গেছে। গুরুতর আহত হয়েছে কমপক্ষে ৩০ জন।
এনডিটিভির খবরে জানা যায়, আজ শুক্রবার সকাল সাড়ে নয়টার দিকে লোয়ার প্যারেল ও এলফিনস্টোন রেলস্টেশনের মাঝামাঝি এলাকায় টিকিট কাউন্টারের কাছে এ দুর্ঘটনা ঘটে। রেলওয়ের একজন মুখপাত্র জানান, একই সময়ে চারটি ট্রেন আসে। ওইসময় অফিসগামী যাত্রীদের ভিড় ছিল। বৃষ্টিতে কয়েকজন নারী পিছলে পড়ে যান। এরপরই ভিড়ের মধ্যে হুড়োহুড়ি শুরু হয়।
পুলিশ কর্মকর্তা নিকেত কৌশিক বলেন, আমরা দুর্ঘটনার প্রকৃত কারণ খুঁজছি। আহতদের নিকটবর্তী হাসপাতালে চিকিৎসা দেওয়া হচ্ছে।
মুম্বাইয়ের এই দুটি এলাকায় অনেক অফিস রয়েছে। এখানে সকালে অফিসগামী যাত্রীদের ভিড় থাকে। সাধারণত ট্রেনেই প্রতিদিন অফিসে যাতায়াত করে মুম্বাইবাসী।
রেলওয়ে পশ্চিমাঞ্চলের এক কর্মকর্তা বলেন, পদচারী সেতুটি পুরোনো এবং সরু। এ কারণে এটি মেরামতের কাজ চলছে। তা না হলে যেকোনো সময় দুর্ঘটনা ঘটতে পারে।
