
মিসরের মুসলিম ব্রাদারহুড সংগঠন নিষিদ্ধের বিষয়ে নিম্ন আদালতের আদেশের বিরুদ্ধে করা আপিল খারিজ হয়ে গেছে। গতকাল বুধবার সংগঠনটির আপিল আবেদন খারিজ করেন আদালত।একটি নিম্ন আদালত গত সেপ্টেম্বরে মিসরের সবচেয়ে পুরোনো ও প্রভাবশালী ইসলামি সংগঠন ব্রাদারহুড এবং এর সব কর্মকাণ্ড নিষিদ্ধ ঘোষণা করেছিলেন। সেই সঙ্গে সংগঠনটির তহবিল জব্দ করারও আদেশ দেন আদালত।ব্রাদারহুড-সমর্থিত মোহাম্মদ মুরসি মিসরের ইতিহাসে প্রথম গণতান্ত্রিকভাবে নির্বাচিত প্রেসিডেন্ট হিসেবে ক্ষমতায় আসেন। গত ৩ জুলাই সেনাবাহিনী তাঁকে ক্ষমতাচ্যুত করে। এর পর থেকে তাঁকে ক্ষমতায় পুনর্বহালের দাবিতে মুসলিম ব্রাদারহুডের নেতা-কর্মী ও সমর্থকেরা বিক্ষোভ করে আসছেন। এই প্রেক্ষাপটে সেনা-সমর্থিত সরকার সংগঠনটির নেতা-কর্মীদের ওপর ব্যাপক ধরপাকড় শুরু করে। প্রতিবাদ বিক্ষোভে নিরাপত্তা বাহিনীর গুলিতে ও বিভিন্ন সংঘর্ষে সংগঠনটির সহস্রাধিক কর্মী-সমর্থক নিহত হয়েছেন। এ ছাড়া হাজারো নেতা-কর্মীকে কারাবন্দী রাখা হয়েছে।এদিকে মিসরে সহিংসতায় উসকানি দেওয়া এবং হত্যার অভিযোগে মুরসির বিচার করতে গত সোমবার তাঁকে আদালতে হাজির করা হয়। আদালতে উপস্থিত একজন সাংবাদিক জানিয়েছেন, মুরসি বিচার প্রত্যাখ্যান করে নিজেকে দেশের বৈধ প্রেসিডেন্ট হিসেবে দাবি করেন। পরে ওই আদালত আগামী বছরের ৮ জানুয়ারি পর্যন্ত বিচার মুলতবি করেছেন। রয়টার্স।
