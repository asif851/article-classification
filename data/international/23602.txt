
সামাদ আলাউয়ির জন্মদিন আজ ১ জানুয়ারি। এদিন তাঁর স্ত্রী ও দুই ছেলেরও জন্মদিন। সেই সঙ্গে জন্মদিন তাঁর ৩২ জন বন্ধুসহ হাজারো আফগান নাগরিকের। ৪৩ বছর বয়সী সামাদ আলাউয়ি বলেন, ‘মনে হচ্ছে সব আফগানের জন্ম ১ জানুয়ারিতে।’
হাজার হাজার আফগান নাগরিক জানেন না তাঁদের জন্মের সঠিক দিনক্ষণ। জন্মনিবন্ধন কিংবা দাপ্তরিক নথিপত্র না থাকায় অনেক আফগান নাগরিকই নিজের বয়স নির্ধারণ করতে ঐতিহাসিক কিংবা স্মরণীয় কোনো ঘটনার দ্বারস্থ হন।
কিন্তু যুগটা এখন আর আগের মতো নেই। চলছে ফেসবুকসহ সামাজিক যোগাযোগমাধ্যমের প্রসারের যুগ। যেখানে বয়স দিয়েই ব্যবহারকারীকে নিবন্ধন করতে হয় এসব মাধ্যমে। এ ছাড়া পাসপোর্ট ও ভিসা পেতেও লাগে জন্মসনদ। এসব কারণে ১ জানুয়ারিকেই জন্মদিন হিসেবে বেছে নেয় সেখানকার মানুষ।
কিন্তু বাস্তবে দেখা যাচ্ছে, আফগানিস্তানে জন্ম তারিখ জানেন এমন লোকেরাও ১ জানুয়ারিকে তাঁদের জন্মদিন করতে চাইছেন। এর কারণ, হিজরি সালের হিসাব রাখার জটিলতা থেকে তারা বেরোতে চাইছেন। আফগানিস্তান ও ইরানে সরকারি কাজে হিজরি সালই ব্যবহৃত হয়। 
