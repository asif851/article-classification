
তাইওয়ানের পূর্ব উপকূলের কাছাকাছি পৌঁছেছে ঘূর্ণিঝড় ‘সুপার টাইফুন’ দুজুয়ান। আজ সোমবার রাতে এটি আঘাত হানতে পারে। উপকূলীয় এলাকা থেকে হাজারো মানুষকে নিরাপদ স্থানে সরিয়ে নেওয়া হয়।
গতকাল রোববার দেশটির গ্রিন আইল্যান্ড ও অর্কিড আইল্যান্ড থেকে অন্তত তিন হাজার মানুষ নিরাপদ স্থানে সরিয়ে নেওয়া হয়। এঁদের বেশির ভাগই পর্যটক।
তাইওয়ানের আবহাওয়া দপ্তরের বরাত দিয়ে এএফপির খবরে জানানো হয়, শক্তিশালী এই সামুদ্রিক ঝড়ের কারণে আজ বিকেল থেকে তাইওয়ানে ঝড়ো বাতাস বয়ে যাওয়াসহ ভারী বৃষ্টিপাত হতে পারে। স্থানীয় সময় রাত ১১টার দিকে দেশটির পূর্ব উপকূলে ‘দুজুয়ান’ আঘাত হানতে পারে। এতে ব্যাপক ভূমিধসের আশঙ্কা রয়েছে। মাছ ধরার ট্রলার ও নৌকাগুলোকে তীরে ফিরতে বলা হয়েছে।
স্থানীয় আবহাওয়া ব্যুরো ও হংকং অবজারভেটরি জানিয়েছে, দুপুরের পর থেকে ‘দুজুয়ান’ আরও শক্তিশালী হয়ে উঠতে পারে। এটি ঘণ্টায় ২২৭ কিলোমিটার বেগে আঘাত হানতে পারে। গতকাল থেকে উপকূলবর্তী লোকজনকে নিরাপদ স্থানে সরিয়ে নেওয়া হচ্ছে। আজ সকাল পর্যন্ত অন্তত চার হাজার মানুষকে সরিয়ে নেওয়া হয়েছে।
ত্রাণ ও উদ্ধার তৎপরতার জন্য অন্তত ২৪ হাজার কর্মীকে প্রস্তুত রাখা হয়েছে। ১০০টি আশ্রয় কেন্দ্রসহ দেশটির উত্তর ও পূর্ব উপকূলে জরুরি সহযোগিতা কেন্দ্র খোলা হয়েছে। ‘দুজুয়ান’ আঘাত হানার আশঙ্কায় ১৬৯টি আন্তর্জাতিক ও ৫৯টি অভ্যন্তরীণ ফ্লাইট স্থগিত করা হয়েছে। দ্রুতগতির ট্রেন ও ফেরি চলাচল বন্ধ ঘোষণা করা হয়েছে।
