
ভারতের মতো পাকিস্তানের জনগণও একজন অরবিন্দ কেজরিওয়াল পেতে যাচ্ছেন। ভারতের আম আদমি পার্টির (এএপি) প্রধান কেজরিওয়ালের মতো সরকারি চাকরি ছেড়েছেন পাকিস্তানের আদনান রানধাবা। এখন তিনি আম আদমি পার্টি পাকিস্তান (এএপিপি) নামে একটি দল গঠন করেছেন।টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, ৩৪ বছর বয়সী রানধাবা পাকিস্তানের পররাষ্ট্র বিভাগে চাকরি করতেন। তিনি একজন আইনজীবীও।এর আগে রানধাবা পাকিস্তানের সাবেক ক্রিকেটার ইমরান খানের নেতৃত্বাধীন তেহরিক-ই-ইনসাফ দলের একজন সদস্য ছিলেন। তবে মোহ ভঙ্গ হওয়ায় ওই দল ছেড়ে নিজেই একটি নতুন দল গঠনে উদ্যোগী হন তিনি।এ নিয়ে ভারতের এএপির অনুকরণে পাকিস্তানে দুটি দলের জন্ম হলো। এর আগে গুজরানওয়ালার মানবাধিকারকর্মী আরসালান-উল-মুলকের নেতৃত্বাধীন একদল লোক দেশটির নির্বাচন কমিশনে আম আদমি পার্টি (এএপি) নামে একটি দলের নিবন্ধন করে।রানধাবা জানিয়েছেন, কেজরিওয়ালের সঙ্গে তাঁর কোনো প্রত্যক্ষ যোগাযোগ নেই। তিনি কেজরিওয়ালের সাফল্যে অনুপ্রাণিত হয়েছেন।নতুন দলের ইশতেহারে ধর্মনিরপেক্ষতা, সমাজতন্ত্র, বহুত্ববাদ, উদার গণতন্ত্রের কথা বলা হয়েছে। জোর দেওয়া হয়েছে জাতীয় পুনর্জাগরণের ওপর। দলের জন্য একটি জাতীয় কর্মপন্থা তৈরিতে এখন ব্যস্ত সময় কাটাচ্ছেন পাকিস্তানের ওই সাবেক সরকারি কর্মকর্তা।
