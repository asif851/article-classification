
স্পেন থেকে স্বাধীনতা পাওয়ার দাবিতে উত্তাল দেশটির স্বায়ত্তশাসিত অঞ্চল কাতালোনিয়া। আজ সোমবার কাতালন পার্লামেন্ট বসলে সেখান থেকে ঘোষণাও আসতে পারে। এই অবস্থায় পক্ষে-বিপক্ষে পথে নেমেছে হাজার হাজার মানুষ। কাতালোনিয়ার মানুষ স্বাধীনতার স্বপ্নে বিভোর হলেও স্পেনের মানুষ ক্ষুব্ধ। কাতালোনিয়া স্বাধীনতার ঘোষণা দিয়ে বসলে কী ঘটবে, তা নিয়ে উদ্বেগ্ব-উৎকণ্ঠা, ভয়ে আছে তারা।
স্বাধীনতার দাবি থেকে সরে আসতে কাতালোনিয়াকে বারবার বলে আসছে কেন্দ্রীয় সরকার। কাজ না হওয়ায় গতকাল রোববার হুমকিও দিলেন স্পেনের প্রধানমন্ত্রী মারিয়ানো রাজয়। তিনি বলেছেন, তাদের স্বাধীনতার ঘোষণা যেকোনো মূল্যে ঠেকানো হবে। প্রয়োজনে কাতালোনিয়ার স্বায়ত্তশাসনের অধিকার কেড়ে নেওয়া হবে।
১ অক্টোবর গণভোটে স্বাধীনতার পক্ষে রায় দেয় কাতালনবাসী। আজ সোমবার কাতালোনিয়া পার্লামেন্টের অধিবেশন ডাকা হয়েছিল। কিন্তু সাংবিধানিক আদালত এ অধিবেশন স্থগিত করেন। তবে এই স্থগিতাদেশ উপেক্ষা করে অধিবেশন বসবে কি না তা পরিষ্কার করেনি কাতালন কর্তৃপক্ষ।
সংকটময় এই অবস্থায় দেশ রক্ষা ও জাতীয় ঐক্যের জন্য আলোচনার আহ্বান জানিয়ে গতকাল এবং গত শনিবার বড় বড় বিক্ষোভ হয়েছে স্পেনের মাদ্রিদ, বার্সেলোনাসহ বিভিন্ন শহরে। এতে কেন্দ্রীয় সরকারের প্রতি ‘দেশ রক্ষার’ দাবির পাশাপাশি ক্ষুব্ধ প্রতিক্রিয়া এবং উদ্বেগ-উৎকণ্ঠার কথা প্রকাশ করে মিছিলকারীরা।
রাজধানী মাদ্রিদের কেন্দ্রে মিছিলে অংশ নেন হাজারো মানুষ। ড্রাম বাজিয়ে, চিৎকার করে তারা ‘জাতীয় ঐক্যে’র ডাক দেন। মাদ্রিদের কোলোন স্কয়ারমুখী সমাবেশ থেকে তরুণেরা চিৎকার করে বলেন, ‘রাজয়, দেশ বাঁচান’। একপর্যায়ে ক্ষোভের বহিঃপ্রকাশ ঘটিয়ে ছোটখাটো সহিংসতায়ও জড়িয়ে পড়েন তাঁরা।
বিক্ষোভকারীরা বলছে, কাতালানের বিচ্ছিন্নতাবাদীরা স্পেনকে ঝুঁকির মুখে ফেলেছে। আর কেন্দ্রীয় সরকার এসব হতে দিয়েছে বলেও মত দেয় তারা।
গণভোটের দিন কেন্দ্রীয় সরকারের পুলিশি সহিংসতার জন্য সরকার ক্ষমা চাওয়ায় পরিস্থিতির কিছুটা উন্নতি হলেও স্বাধীনতার ঘোষণা থেকে পিছিয়ে আসবে না বলে জানিয়েছেন কাতালান নেতা কার্লোস পুজেমন। কিন্তু স্বাধীনতার দিকে না এগোলেই আলোচনা শুরু হবে বলে জানিয়ে রেখেছে কেন্দ্রীয় সরকার। মিছিলে অংশ নেওয়া বিশ্ববিদ্যালয়ের এক ছাত্র বলেন, ‘স্পেনে আমার জীবনে দেখা এটিই সবচেয়ে উত্তেজনাকর পরিস্থিতি। আমি মনে করি, স্পেনবাসীর বেশির ভাগই পুলিশি পদক্ষেপ সমর্থন করে।’
স্পেনের বাসক্‌ অঞ্চলের সশস্ত্র বিচ্ছিন্নতাবাদী গোষ্ঠী ইটিএর প্রতি রাষ্ট্রীয় সংঘাতের প্রসঙ্গ টেনে এক বিক্ষোভকারী বলেন, ‘আমি কাতালানদের বিরুদ্ধে না। রক্তপাত না ঘটিয়ে শ্রদ্ধার সঙ্গে আমাদের তাদের কথা শুনতে হবে।’
আর মিছিলে অংশ নেননি এমন এক তরুণী বলেন, কাতালানরা তাদের সন্তানদের স্পেনকে ঘৃণা করতে শেখাচ্ছে। 
