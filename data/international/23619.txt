
বিশ্বের শীর্ষ ধনী ব্যক্তিদের তালিকায় ধনকুবের ওয়ারেন বাফেটকে পেছনে ফেলে তৃতীয় স্থানে উঠে এসেছেন ই-কমার্স সাইট আমাজন.কম-এর প্রতিষ্ঠাতা ও প্রধান নির্বাহী জেফ বেজোস (৫২)। ব্যবসাবিষয়ক মার্কিন সাময়িকী ফোর্বস জানিয়েছে, গত বৃহস্পতিবার আন্তর্জাতিক সময় রাত সাড়ে আটটায় অর্থ বাজার বন্ধ হওয়ার আগ মুহূর্তে বেজোসের অর্থের পরিমাণ দাঁড়ায় ৬ হাজার ৫৩০ কোটি ডলার। ওই সময় বাফেটের অর্থের পরিমাণ ছিল ৬ হাজার ৪৯০ কোটি ডলার। ধনী ব্যক্তিদের তালিকায় এখনো শীর্ষেই রয়েছেন ৭ হাজার ৭৭০ কোটি ডলারের মালিক মাইক্রোসফট করপোরেশনের অন্যতম প্রতিষ্ঠাতা বিল গেটস। জেফ বেজোস আমাজনের ১৮ শতাংশের মালিক। গত ফেব্রুয়ারির পর থেকে আমাজনের শেয়ারের দাম প্রায় ৫০ শতাংশ বেড়েছে।রয়টার্স
