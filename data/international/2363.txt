
শিশুটি টানা পাঁচ দিন প্রায় আট ফুট গভীর ওই ময়লা নর্দমার তলানিতে পড়ে ছিল। শিশুটিকে জীবিত উদ্ধার করার পর অবস্থাদৃষ্টে তাই মনে করছে পুলিশ। হাসপাতালে চিকিৎসাধীন শিশুটির অবস্থা এখন স্থিতিশীল। কিন্তু শিশুটির এই দুর্গতির জন্য কে দায়ী? অভিযোগ উঠেছে মায়ের বিরুদ্ধে। আজ সোমবার ৩০ বছর বয়সী ওই নারীর বিরুদ্ধে এ ব্যাপারে অভিযোগ গঠন করা হয়।বার্তা সংস্থা এএফপির প্রতিবেদনে জানানো হয়, অস্ট্রেলিয়ার সিডনিতে এ ঘটনা ঘটে। নবজাতকটিকে সিডনির একটি সড়কের পাশের নর্দমা থেকে গতকাল রোববার উদ্ধার করা হয়। ছেলে শিশুটির মায়ের বিরুদ্ধে আইনগত পদক্ষেপ নিয়েছে কর্তৃপক্ষ।পুলিশের ধারণা, শিশুটি টানা পাঁচ দিন ধরে প্রায় আট ফুট গভীর ওই ময়লা নর্দমার নিচে পড়ে ছিল।গতকাল সকালে নর্দমার পাশ দিয়ে সাইকেল-আরোহীরা যাওয়ার সময় শিশুটির কান্নার শব্দ শুনতে পান। পরে কয়েকজন মানুষ মিলে নর্দমার ভারী ঢাকনা তুলে শিশুটিকে দেখেন। এ সময় শিশুটি হাসপাতালের কম্বলে পেঁচানো ছিল। শিশুটি কীভাবে এত দিন বেঁচে ছিল—এ ব্যাপারে অবশ্য বিস্তারিত কিছু জানানো হয়নি।অনেক খোঁজাখুঁজির পর শিশুটির মাকে বের করে পুলিশ। তাঁর বিরুদ্ধে নবজাতক হত্যাচেষ্টার অভিযোগ আনা হয়েছে। তাঁকে পুলিশ হেফাজতে নেওয়া হয়েছে।আদালতের নথি থেকে জানা যায়, ওই নারী পুলিশের কাছে স্বীকার করেছেন, তিনি তাঁর সন্তানকে নর্দমায় ফেলেছেন। এমনকি তিনি জানতেন, এতে শিশুটি মারা যেতে পারে।
