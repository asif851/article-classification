
দক্ষিণ আফ্রিকার অবিসংবাদী নেতা নেলসন ম্যান্ডেলার শারীরিক অবস্থা এখনো ‘গুরুতর তবে স্থিতিশীল’। দেশটির সরকারের পক্ষ থেকে গতকাল সোমবার এ তথ্য জানানো হয়েছে।
সরকারের পক্ষ থেকে গতকাল এক বিবৃতিতে বলা হয়, ‘সাবেক প্রেসিডেন্ট নেলসন ম্যান্ডেলা এখনো হাসপাতালে। তাঁর অবস্থা এখনো অপরিবর্তিত।’ বিবৃতিতে বলা হয়, ‘প্রেসিডেন্ট জ্যাকব জুমা মাদিবা ও তাঁর পরিবারের জন্য প্রার্থনা করতে দেশবাসীর প্রতি আহ্বান জানিয়েছেন।’ মাদিবা ম্যান্ডেলার গোত্রীয় নাম।
ফুসফুসের সংক্রমণে অসুস্থ হলে গত শনিবার ভোরে বিগত সাত মাসে চতুর্থবারের মতো ৯৪ বছর বয়স্ক ম্যান্ডেলাকে হাসপাতালে ভর্তি করা হয়। এর আগে গত এপ্রিলে নিউমোনিয়ার চিকিৎসায় তাঁকে হাসপাতালে নেওয়া হয়েছিল। এ নিয়ে গত সাত মাসে বর্ণবাদবিরোধী অবিসংবাদী এই নেতাকে চতুর্থবার হাসপাতালে ভর্তি করা হলো। গত রোববার তাঁর সুস্থতা কামনা করে দেশজুড়ে প্রার্থনা করা হয়েছে।
গত রোববার ম্যান্ডেলাকে হাসপাতালে দেখতে যান তাঁর মেয়ে জিন্ডজি। তিনি সাউথ আফ্রিকাস গার্ডিয়ান পত্রিকাকে জানান, তাঁর বাবা একজন যোদ্ধা এবং তিনি সুস্থ আছেন। ম্যান্ডেলার শয্যাপাশে থাকতে তাঁর স্ত্রী গ্রাসা মিশেল লন্ডনে পূর্বনির্ধারিত কাজ রেখে দেশে চলে এসেছেন। গত রোববার ম্যান্ডেলার পরিবারের বেশ কয়েকজন সদস্যকে হাসপাতালে যেতে দেখা যায়। এর আগে দ্য স্টার  পত্রিকার প্রতিবেদনে জানানো হয়, ম্যান্ডেলার পরিবারের  সদস্য ছাড়া তাঁকে দেখতে অন্য কারও হাসপাতালে প্রবেশ নিষিদ্ধ করা হয়েছে। তবে এ ব্যাপারে ম্যান্ডেলার পরিবারের পক্ষ থেকে কোনো মন্তব্য করা হয়নি। বিবিসি ও এএফপি।
