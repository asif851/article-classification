
গুজরাটে ২০০২ সালের দাঙ্গায় তত্কালীন মুখ্যমন্ত্রী নরেন্দ্র মোদির সরকার উত্সাহ দিয়েছে বলে অভিযোগ করেছেন কংগ্রেস নেতা রাহুল গান্ধী। একই সঙ্গে তাঁর দাবি, দিল্লিতে ১৯৮৪ সালের দাঙ্গা থামাতে সচেষ্ট ছিল কেন্দ্রীয় সরকার। রাহুলের ওই বক্তব্যে ক্ষুব্ধ প্রতিক্রিয়া দেখিয়েছে বিজেপি।১০ বছরের রাজনৈতিক জীবনের প্রথম টেলিভিশন সাক্ষাত্কারে গতকাল সোমবার রাতে এসব কথা বলেন রাহুল গান্ধী। একটি বেসরকারি টেলিভিশনকে দেওয়া ওই দীর্ঘ সাক্ষাত্কারে গুজরাট দাঙ্গার সময় নরেন্দ্র মোদির বিরুদ্ধে নিষ্ক্রয়তার অভিযোগ আনেন রাহুল।সাক্ষাত্কারে দেওয়া রাহুলের ওই বক্তব্যে ক্ষুব্ধ হয়েছে বিজেপি। রাহুলের মন্তব্যকে ‘সত্যের বিকৃত উপস্থাপনা’ বলে উল্লেখ করেছে দলটি। দলের পক্ষ থেকে বলা হয়েছে, কোনো বিষয়ে জ্ঞান না-থাকলে যা হয়, এ ক্ষেত্রেও তা-ই হয়েছে।মোদি সম্পর্কে প্রধানমন্ত্রী মনমোহন সিং তাঁর শেষ সংবাদ সম্মেলনে যে মন্তব্য করেছিলেন, তার সঙ্গে একমত কি না—জানতে চাইলে রাহুল দুইবার প্রশ্নটি এড়িয়ে যাওয়ার চেষ্টা করেন। তবে শেষ পর্যন্ত তিনি বলেন, ১৯৮৪ সালে দিল্লি ও ২০০২ সালে গুজরাট দাঙ্গায় নিরীহ, নিরপরাধ মানুষের মৃত্যু হয়েছিল। দুটোই ছিল ভয়াবহ ব্যাপার। এমন হওয়া উচিত নয়। তবে পার্থক্য হলো—’৮৪ সালের দাঙ্গা থামানোর সব রকম চেষ্টা করেছিল সরকার। গুজরাটে হয়েছিল ঠিক উল্টোটা। গুজরাট সরকার দাঙ্গাকে আরও উসকে দিতে প্ররোচনা জুগিয়েছিল।রাহুলের এই মন্তব্যের পরিপ্রেক্ষিতে তাঁকে প্রশ্ন করা হয়, দিল্লির দাঙ্গায় কংগ্রেসের কারও হাত ছিল কি না। রাহুল অভিযোগ স্বীকার করে বলেন, কোনো কোনো কংগ্রেসিকে এ জন্য শাস্তিও দেওয়া হয়েছে।লোকসভা নির্বাচনের আগে গুজরাট দাঙ্গা ও বিজেপির প্রধানমন্ত্রী পদপ্রার্থী নরেন্দ্র মোদি সম্পর্কে রাহুলের মন্তব্য কংগ্রেস-বিজেপি দ্বৈরথকে ক্ষুরধার করে তুলেছে।বিজেপির একাধিক নেতা আজ মঙ্গলবার দিনভর রাহুলের মন্তব্যের সমালোচনা করেন। বিজেপি নেতা অরুণ জেটলির মন্তব্য, ‘কোনো বিষয়েই রাহুলের যে কোনো জ্ঞান নেই, তা বোঝা গেল। দিল্লির দাঙ্গায় অভিযুক্তদের আজ পর্যন্ত সাজা হয়নি। গুজরাটের দাঙ্গায় সুপ্রিম কোর্ট পর্যন্ত মোদিকে ক্লিন চিট দিয়েছেন। দিল্লিতে পুলিশের গুলিতে একজন দাঙ্গাবাজেরও মৃত্যু হয়নি। অথচ গুজরাটে ৩০০ ব্যক্তি পুলিশের গুলিতে মারা গেছেন।’বিজেপি নেতা রবিশঙ্কর প্রসাদ বলেছেন, ‘রাহুলের বাবা রাজীব গান্ধীই বরং দিল্লির দাঙ্গাকে সমর্থন করে বলেছিলেন, মহীরুহের পতন ঘটলে ধরিত্রী কেঁপে ওঠে।’বিজেপির সহযোগী শিরোমণি অকালি দল নেতা সাবেক প্রধানমন্ত্রী ইন্দ্রকুমার গুজরালের পুত্র নরেশ গুজরাল সমালোচনা করে দাবি করেছেন, ‘দিল্লিতে তিন দিন ধরে যা ঘটেছিল, তাকে দাঙ্গা বলা যাবে না। সেটা ছিল শিখদের একতরফা হত্যা। প্রায় তিন হাজার শিখ নারী-পুরুষকে নির্মমভাবে খুন করা হয়েছিল। সেনা নামানো হয়েছিল তিন দিন পরে। অথচ গুজরাটে ১২ ঘণ্টার মধ্যে সেনা নেমেছিল।’রাহুলের মন্তব্যে শিখ সম্প্রদায়ের মধ্যেও তীব্র প্রতিক্রিয়া দেখা গেছে। দাঙ্গায় ক্ষতিগ্রস্তরা কংগ্রেসের সমালোচনার পাশাপাশি দোষীদের আড়াল করতে দলটির শীর্ষ নেতৃত্বের ভূমিকারও নিন্দা জানিয়েছেন।বিজেপি ও তার সহযোগী দলগুলোর দাবি, দিল্লি দাঙ্গার জন্য কংগ্রেস সভানেত্রী সোনিয়া গান্ধী কিংবা প্রয়াত রাজীব গান্ধী কেউই ক্ষমা চাননি। সাক্ষাত্কারের সময় রাহুলও ক্ষমা চাইলেন না। রাহুলের উচিত ক্ষমা চাওয়া। কংগ্রেসের শীর্ষ নেত্রী অম্বিকা সোনি অবশ্য বলেন, প্রধানমন্ত্রী মনমোহন সিং সংসদের উভয় কক্ষেই ক্ষমা প্রার্থনা করেছিলেন।
