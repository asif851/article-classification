
যুক্তরাষ্ট্রে চরমপন্থী ভাবাদর্শের উত্থান ঠেকানোর কর্মসূচিতে ধর্মীয় শব্দ ব্যবহার না করার নির্দেশনা দেওয়া হয়েছে। জিহাদ, শরিয়া, উম্মাহ বা এ ধরনের শব্দ এড়িয়ে চলতে ওবামা প্রশাসনের পক্ষ থেকে সংশ্লিষ্ট ব্যক্তিদের পরামর্শ দিয়েছে দেশটির হোমল্যান্ড সিকিউরিটি বিভাগ। আলোচনা বা সংলাপে আমরা বা তারা বলে পক্ষ সৃষ্টি না করার কথাও বলা হয়েছে।
হোমল্যান্ড সিকিউরিটির এডভাইজরি কমিটির জুন মাসের রিপোর্টে সচেতনতা বৃদ্ধিসহ জঙ্গিবাদের কারণ ও পরিণতি নিয়ে আলোচনার সময় ইসলাম ধর্মকে প্রতিপক্ষ করে কথা না বলার কথা বলা হয়েছে। তারা বনাম আমরা না বলে সাধারণ ভাষায় চরমপন্থা ও এর ঝুঁকি নিয়ে সচেতন করার পরামর্শ দেওয়া হয়েছে। ইসলামি সংস্কৃতিতে ব্যবহার করা শব্দ আলোচনায় এড়িয়ে চলার কথা বলা হয়েছে। এর পরিবর্তে সাধারণ আমেরিকান ইংরেজিতে আলাপ-আলোচনা করার পরামর্শ দেওয়া হয়।
যুক্তরাষ্ট্রের হোমল্যান্ড সিকিউরিটি এডভাইজরি কমিটির রিপোর্টে অভ্যন্তরীণ চরমপন্থী সহিংসতা প্রতিরোধের জন্য ১০ কোটি ডলার বরাদ্দের কথা বলা হয়েছে। এ অর্থ চলতি শতকে জন্ম নেওয়া যুক্তরাষ্ট্রের শিশুদের চরমপন্থী ভাবাদর্শের প্রভাব থেকে রক্ষায় ব্যয় করা হবে। চরমপন্থী ভাবাদর্শ ও সহিংসতাকে নতুন প্রজন্মের ঝুঁকি বলে রিপোর্টে উল্লেখ করা হয়।
এডভাইজরি কমিটির রিপোর্টে বেসরকারি সহযোগিতার ওপর গুরুত্ব আরোপ করার কথা বলা হয়েছে। বিশেষ করে মুসলিম কমিউনিটিকে চরমপন্থী ভাবাদর্শের ঝুঁকি থেকে রক্ষার জন্য সম্পৃক্ত করা হবে। এ ছাড়া জঙ্গিবাদ প্রতিরোধে বিশেষজ্ঞ নিয়োগ, সামাজিক যোগাযোগমাধ্যমে প্রচার-প্রচারণা, প্রযুক্তির ইতিবাচক প্রভাবকে কাজে লাগিয়ে ঝুঁকির হাত থেকে যুবসমাজকে রক্ষার কথা বলা হয়েছে।
