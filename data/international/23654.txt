
বিতর্কিত এক সন্তান নীতি শিথিল করল চীন। দেশটির সর্বোচ্চ নীতিনির্ধারণী কমিটি গতকাল শনিবার এই নীতি শিথিলের বিষয়টি অনুমোদন করে। রাষ্ট্রীয় বার্তা সংস্থা সিনহুয়া এ কথা জানায়।সিনহুয়ার খবরে বলা হয়, ন্যাশনাল পিপলস কংগ্রেসের স্থায়ী কমিটি এক সন্তান নীতি শিথিলের বিষয়টি অনুমোদন করেছে। ছয় দিন বৈঠক করার পর কমিটি এই সিদ্ধান্তে পৌঁছায়।বিশ্বের সর্বোচ্চ জনসংখ্যার দেশ চীন জনসংখ্যা বৃদ্ধি নিয়ন্ত্রণে প্রায় তিন দশক আগে এক সন্তান নীতি গ্রহণ করে। বিভিন্ন মানবাধিকার সংগঠন এই সিদ্ধান্তের সমালোচনা করে আসছিল। চীনের এই নীতির কারণে নব্বইয়ের দশকে দেশটিতে জনসংখ্যা বৃদ্ধির হার দেড় শতাংশে নেমে আসে।এক সন্তান নীতির পাশাপাশি শ্রমশিবির বন্ধ করার সিদ্ধান্ত অনুমোদন করেছে ন্যাশনাল পিপলস কংগ্রেসের স্থায়ী কমিটি। ছোট অপরাধ, যেমন: ছিঁচকে চুরি, মাদকসংশ্লিষ্ট ছোট অপরাধ বা যৌনকর্মী হিসেবে কাজ করার সঙ্গে জড়িত ব্যক্তিদের সংশোধনমূলক ওই সব শ্রমশিবিরে রেখে রাজনৈতিক শিক্ষা দেওয়া হতো। ওই বন্দীরা শিগগিরই মুক্তি পাবেন। এএফপি।
