
সিরিয়ায় ইসলামিক স্টেট (আইএস) জঙ্গিদের বিরুদ্ধে বিমান হামলার অভিযানে যুক্তরাজ্য কয়েক সপ্তাহের মধ্যেই যোগ দিতে পারে। ব্রিটিশ অর্থমন্ত্রী জর্জ অসবোর্ন এই ইঙ্গিত দিয়েছেন। খবর গার্ডিয়ানের।সিরিয়া সংকট মোকাবিলার জন্য কয়েক দিনের মধ্যেই নিজের পরিকল্পনা চূড়ান্ত করবেন ব্রিটিশ প্রধানমন্ত্রী ডেভিড ক্যামেরন। তারপর এমপিরা এ নিয়ে আলোচনার সুযোগ পাবেন। পার্লামেন্টের পররাষ্ট্রবিষয়ক কমিটির একটি প্রতিবেদনে বলা হয়েছে, আইএসের ব্যাপারে একটি যুক্তিসংগত আন্তর্জাতিক কৌশল ছাড়া সংগঠনটির ওপর বোমাবর্ষণের যৌথ অভিযানে যোগ দেওয়া উচিত হবে না।আইএসের হুমকির বিরুদ্ধে ‘যেকোনো মূল্যে লড়াই’ করার জন্য নিরাপত্তা পরিষদে গৃহীত প্রস্তাবকে ক্যামেরন স্বাগত জানিয়েছেন। আজ সোমবার তাঁর ফরাসি প্রেসিডেন্ট ফ্রাঁসোয়া ওলাঁদের সঙ্গে বৈঠক করার কথা রয়েছে। প্যারিসে সন্ত্রাসী হামলার পরিপ্রেক্ষিতে বিভিন্ন দেশের নেতারা আইএসের বিরুদ্ধে সমন্বিত লড়াইয়ের ব্যাপারে আলোচনায় বসবেন।যুক্তরাজ্যের আইনপ্রণেতারা সিরিয়ায় প্রেসিডেন্ট বাশার আল-আসাদের বাহিনীর বিরুদ্ধে সামরিক অভিযান চালানোর বিরুদ্ধে ২০১৩ সালে ভোট দেন। তবে পরবর্তী সময়ে তাঁরা সিরিয়ার পাশের দেশ ইরাকে আইএসের জঙ্গি তৎপরতার বিরুদ্ধে বিমান হামলা অনুমোদন করেন।
