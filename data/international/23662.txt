
পশ্চিমবঙ্গের মুখ্যমন্ত্রী এবং তৃণমূল কংগ্রেস নেত্রী মমতা বন্দ্যোপাধ্যায় বলেছেন, ‘এই রাজ্যে সিপিএম, কংগ্রেস এবং বিজেপি আজ হ-য-ব-র-ল দল হয়ে গেছে। এই দলের ঠাঁই হবে না পশ্চিমবঙ্গে। কারণ, এদের নড়বার শক্তি নেই। এরা যত তৃণমূলকে চ্যালেঞ্জ করবে তত আসন কমবে তাদের। এখন যা আছে তাও থাকবে না।’২১ জুলাই শহীদ দিবসকে সামনে রেখে মমতার আহ্বানে আজ মঙ্গলবার কলকাতার ধর্মতলায় অনুষ্ঠিত এক জনসভায় মমতা এসব কথা বলেন। তিনি বলেন, বিজেপি দাঙ্গা ও দুর্নীতিতে পুষ্ট দল। বাংলার মানুষ দাঙ্গাকে প্রশ্রয় দেয় না। তাই সাম্প্রদায়িকতার বীজ ছড়ানো এই দলকে বাংলার মানুষ সমর্থন করে না। যারা দাঙ্গা করে তারা রাজনীতি জানে না।সিপিএমকে উদ্দেশ করে মমতা বলেন, ৩৫ বছর ধরে এই বাংলাকে পিছিয়ে দিয়েছে তারা। বাংলাকে সর্বনাশ করে গেছে। মমতা আরও বলেন, খুনের বদলে খুন এই রাজনীতিতে বিশ্বাস করে না তৃণমূল। তৃণমূল মানুষকে নিয়ে রাজনীতি করে। আগামী ২০১৬ সালের বিধানসভা নির্বাচনে তৃণমূল একা লড়ে রেকর্ড সংখ্যক ভোটে জয়ী হবে।মমতা বলেন, বিগত চার বছরে এই রাজ্যে ৩৯ লাখ মানুষের চাকরি হয়েছে। ভারতের কেন্দ্রীয় বিজেপি সরকারকে উদ্দেশ করে বলেন, ‘দিল্লির কাছে মাথা নত করব না। মাথা উঁচু করে চলব। কারও দয়া চাই না। ভিক্ষা চাই না। ভিক্ষা চাই মানুষের কাছে।’মমতা বলেন, বিজেপি সাম্প্রদায়িক দল। পশ্চিমবঙ্গে সাম্প্রদায়িকতার স্থান নেই। নিজের দলের নেতাদের উদ্দেশ করে তিনি বলেন, দলে কোনো গোষ্ঠীবাজি বরদাশত করা হবে না। যোগ্য ব্যক্তিরাই দলে ঠাঁই পাবেন।১৯৯২ সালের ২১ জুলাই তৎকালীন যুব কংগ্রেস নেত্রী মমতার নেতৃত্বে রাজ্য সচিবালয় মহাকরণ অভিযানকালীন পুলিশের গুলিতে ১৩ জন নিহত হয়। এই দিনকে স্মরণ করে প্রতি বছর ২১ জুলাই তৃণমূল কংগ্রেস ও জাতীয় কংগ্রেস শহীদ দিবস পালন করে আসছে।
