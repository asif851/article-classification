
 
ইরানের প্রেসিডেন্ট মাহমুদ আহমাদিনেজাদকে বহনকারী একটি হেলিকপ্টার আজ রোববার দুর্ঘটনায় পড়ে। হেলিকপ্টারটি দেশের উত্তর-পূর্বাঞ্চলের পার্বত্য এলাকায় নিরাপদে জরুরি অবতরণ করে। এ ঘটনায় আহমাদিনেজাদ ও অন্য কর্মকর্তারা অক্ষত আছেন।ইরানের প্রেসিডেন্টের দপ্তরের ওয়েবসাইটে দেওয়া বিবৃতিতে বলা হয়, ‘আল্লার ইচ্ছায় প্রেসিডেন্ট ও অন্য কর্মকর্তারা অক্ষত আছেন।’ওই বিবৃতির বরাত দিয়ে বার্তা সংস্থা রয়টার্সে প্রকাশিত প্রতিবেদনে বলা হয়, হেলিকপ্টারে করে ইরানের উত্তর-পূর্বাঞ্চলের পার্বত্য এলাকায় আজ একটি প্রকল্প উদ্বোধন করতে যাচ্ছিলেন আহমাদিনেজাদ। প্রেসিডেন্টের সঙ্গে বেশ কয়েকজন কর্মকর্তা ছিলেন। দুর্ঘটনা ঘটলে চালক নিরাপদে হেলিকপ্টারটি অবতরণে সমর্থ হন।দুর্ঘটনার পরও সংশ্লিষ্ট প্রকল্পটি উদ্বোধন করেন আহমাদিনেজাদ। পরে গাড়িতে করে তেহরানে ফেরেন তিনি।হেলিকপ্টার দুর্ঘটনার কারণ বা ধরন সম্পর্কে বিস্তারিত কিছুই জানানো হয়নি।
