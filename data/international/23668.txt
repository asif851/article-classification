
আসন্ন মার্কিন প্রেসিডেন্ট নির্বাচনে রিপাবলিকান দলের মনোনয়নপ্রত্যাশী ডোনাল্ড ট্রাম্প তাঁর নিজের দলের নেতৃত্বের কাছ থেকে তীব্র আক্রমণের মুখোমুখি হয়েছেন। গতকাল বৃহস্পতিবার সল্ট লেক সিটিতে এক সভায় ট্রাম্পকে একজন প্রতারক ও দুষ্কৃতকারী হিসেবে বর্ণনা করেছেন দলটির সাবেক প্রেসিডেন্ট পদপ্রার্থী মিট রমনি।
একই দিন দলের আরেক সাবেক প্রেসিডেন্ট পদপ্রার্থী সিনেটর জন ম্যাককেইনও ট্রাম্পের সমালোচনায় মুখর হন। ট্রাম্পের মতো ব্যক্তিকে মার্কিন প্রেসিডেন্ট নির্বাচিত করার বিরুদ্ধে সতর্ক করেন তিনি। ম্যাককেইন বলেন, ট্রাম্প বৈদেশিক নীতির বিষয়ে সম্পূর্ণ অজ্ঞ। জাতীয় নিরাপত্তার বিষয়ে তাঁর কথাবার্তা অত্যন্ত ভয়াবহ।
দুই সপ্তাহ ধরেই রিপাবলিকান মহলে ট্রাম্পের ব্যাপারে ক্রমশ কঠোর ভাষায় আক্রমণাত্মক বক্তব্য শোনা গেছে। আট মাস আগে নির্বাচনী প্রচার শুরুর সময় অধিকাংশ রিপাবলিকান নেতা ট্রাম্পকে গুরুত্বের সঙ্গে নেননি। দলীয় মনোনয়নের লড়াইয়ে থাকা ট্রাম্পের প্রতিদ্বন্দ্বীদের ক্ষেত্রেও এই একই কথা প্রযোজ্য। কিন্তু এখন ট্রাম্পের মনোনয়ন-সম্ভাবনা বিবেচনায় নিয়ে সব মহল থেকে তাঁর বিরুদ্ধে সাঁড়াশি আক্রমণ শুরু হয়েছে। গতকাল ডেট্রয়টে ফক্স নিউজ আয়োজিত রিপাবলিকান মনোনয়নপ্রত্যাশীদের মধ্যে অনুষ্ঠিত তাঁদের ১১তম বিতর্কেও তা অব্যাহত থাকে।
রমনির বক্তব্যের প্রতি সমর্থন জানিয়ে এক লিখিত বিবৃতিতে সিনেটর ম্যাককেইন বলেন, বর্তমানে বিশ্বব্যাপী যে জটিল রাজনৈতিক ও সামরিক সংকট সৃষ্টি হয়েছে, সে সময় ট্রাম্পের মতো একজন অজ্ঞ মানুষকে যুক্তরাষ্ট্রের প্রেসিডেন্ট নির্বাচন করা বিপজ্জনক হবে।
রক্ষণশীল হিসেবে পরিচিত ৬৫ জন নিরাপত্তা বিশেষজ্ঞ এক খোলা চিঠিতে ট্রাম্পের মনোনয়নের বিরুদ্ধে মত দিয়েছেন। সাবেক দুই রিপাবলিকান প্রেসিডেন্ট জর্জ বুশ সিনিয়র ও জর্জ ডব্লিউ বুশ প্রশাসনের শীর্ষস্থানীয় ওই কর্মকর্তারা উদ্বেগ প্রকাশ করে বলেন, ট্রাম্প আমেরিকা বিষয়ে যে দৃষ্টিভঙ্গি উপস্থিত করেছেন, তা অবাস্তব ও রিপাবলিকান আদর্শের পরিপন্থী। একই বাক্যে তিনি সামরিক অ্যাডভেঞ্চারের প্রস্তাব করেন, আবার আমেরিকাকে অন্য সবার থেকে বিচ্ছিন্ন করার স্বপ্ন দেখেন। ‘ওয়াটারবোর্ডিং’​য়ের মতো বেআইনি অত্যাচারপদ্ধতি ব্যবহারের পক্ষে ট্রাম্প যে প্রস্তাব রেখেছেন, এই সামরিক বিশেষজ্ঞরা তাকে অপরিণামদর্শী হিসেবে অভিহিত করেছেন।
২০১২ সালের প্রেসিডেন্ট নির্বাচনের সময় রমনি তাঁর প্রার্থিতার পক্ষে ট্রাম্পের সমর্থন চেয়েছিলেন। সে সময় তিনি ট্রাম্পকে একজন সফল ব্যবসায়ী হিসেবেও প্রশংসা করেছিলেন। সল্ট লেক সিটিতে সেই রমনি তাঁর বক্তব্যে ট্রাম্পকে একজন ‘জাল মানুষ’ বলেছেন। এমন লোক প্রেসিডেন্ট হলে দেশ চরম দুর্দশায় নিক্ষিপ্ত হবে বলেও উল্লেখ করেন রমনি। তাঁর ভাষ্য, প্রেসিডেন্ট হওয়ার জন্য যে মেজাজ ও বুদ্ধিমত্তা দরকার, ট্রাম্পের তা নেই।
রমনির কথার কঠোর সমালোচনা করে তাৎক্ষণিক প্রতিক্রিয়ায় ট্রাম্প বলেন, রমনি একজন ব্যর্থ রাজনীতিক। চার বছর আগে রমনি কীভাবে তাঁর সমর্থন চেয়েছিলেন, সে কথা স্মরণ করে ট্রাম্প বলেন, ‘আমি যদি তাঁকে বলতাম, হাঁটু মুড়ে অনুরোধ জানাও, তিনি তা-ই করতেন।’
শল্যচিকিৎসক বেন কারসন সরে দাঁড়ানোর পর এখন চারজন রিপাবলিকান মনোনয়নপ্রত্যাশী লড়াইয়ে টিকে আছেন। ডেট্রয়টে অনুষ্ঠিত গতকালের বিতর্কে তাঁরা পরস্পরকে কঠোরভাবে, কখনো কখনো রীতিমতো অশ্লীল ও স্থূল ভাষায় আক্রমণ করে বক্তব্য রাখেন। অবশ্য অধিকাংশ সমালোচনার লক্ষ্যবস্তু ছিলেন ট্রাম্প।
মার্কো রুবিও তথাকথিত ট্রাম্প বিশ্ববিদ্যালয় নিয়ে প্রতারণার জন্য ট্রাম্পকে অভিযুক্ত করেন।
ডেমোক্রেটিক দলের হিলারি ক্লিনটনসহ বিভিন্ন উদারনৈতিক রাজনীতিকের পক্ষে চাঁদা দেওয়ার অভিযোগ তুলে ট্রাম্পকে ‘নকল রক্ষণশীল’ বলে ভর্ৎসনা করেন সিনেটর টেড ক্রুজ।
এই বিতর্কে ট্রাম্প প্রথমবারের মতো অভিবাসন ও সামরিক প্রশ্নসহ বিভিন্ন বিষয়ে তাঁর এর আগে ঘোষিত অবস্থান ‘পরিবর্তনযোগ্য’ বলে ইঙ্গিত করেন। অর্থনীতির বিভিন্ন প্রশ্নে তাঁর প্রস্তাবিত সমাধান বিস্তারিতভাবে জানানোর অনুরোধ সত্ত্বেও ট্রাম্প কার্যত নতুন কোনো তথ্য দিতে অস্বীকার করেন।
চারদিক থেকে আক্রান্ত হলেও ট্রাম্পের জনপ্রিয়তা এখনো অটুট রয়েছে। ৮ মার্চ মিশিগান অঙ্গরাজ্যে রিপাবলিকান দলের প্রাইমারি হবে। সবশেষ জনমত জরিপে এই অঙ্গরাজ্যে ট্রাম্প তাঁর দুই প্রধান প্রতিদ্বন্দ্বী ক্রুজ ও রুবিওর চেয়ে যথাক্রমে ১০ ও ১১ পয়েন্টে এগিয়ে আছেন। ১৫ মার্চ রুবিওর নিজের অঙ্গরাজ্য ফ্লোরিডায় প্রাইমারি হবে। সেখানেও ট্রাম্প রুবিওর তুলনায় ৩০ পয়েন্টে এগিয়ে আছেন।
