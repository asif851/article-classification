
ইতালিতে আঘাত হানা বুধবারের ভূমিকম্প ছিল দেশটির ইতিহাসে গত ৩০ বছরের মধ্যে ভয়াবহতম। এতে অন্তত আড়াই শ মানুষের মৃত্যু হয়। আহত হয় কয়েক হাজার। ইতালিতে উল্লেখযোগ্য কয়েকটি ভূমিকম্পের ঘটনা তুলে ধরা হলো।
আগস্ট ২৪, ২০১৬: ইতালির মধ্যাঞ্চলে শক্তিশালী ভূমিকম্প আঘাত হানে। রিখটার স্কেলে এর মাত্রা ছিল ৬ দশমিক ২। এতে বহু ভবন ধসে পড়েছে। মারা গেছে অন্তত অন্তত আড়াই শ মানুষ। মৃতের সংখ্যা আরও বাড়তে বলে আশঙ্কা করা হচ্ছে।
মে, ২০১২: উত্তরাঞ্চলীয় ইমিলিয়া রোমাঙ্গা অঞ্চলে ১০ দিনের ব্যবধানে বড় ধরনের দুটি ভূমিকম্প হয়। এতে ২৩ জন মারা যায়। ঘরবাড়ি ছাড়তে বাধ্য হয় ১৪ হাজার মানুষ।
এপ্রিল ৬, ২০০৯: ভূমিকম্পে কেঁপে উঠে ইতালির মধ্যাঞ্চল। প্রাণ হারায় ৩০৯ জন। গৃহহীন হয়ে পড়ে প্রায় ৬৫ হাজার মানুষ। পাহাড়ি অঞ্চল আবরুজ্জুর রাজধানী লা’ অ্যাকুইলাতে সবচেয়ে বেশি ধ্বংসযজ্ঞ ঘটে।
অক্টোবর ৩১, ২০০২: ভয়াবহ ভূমিকম্প আঘাত হানে মোলিজ অঞ্চলের মধ্য পূর্বাঞ্চলে। সেখানকার সান গিওলিয়্নতো দি পুগলিয়া গ্রামে স্কুলভবন ধসে পড়ে মারা যায় ২৭ শিক্ষার্থী ও ৩ শিক্ষক। আহত হন ৬১ জন।
সেপ্টেম্বর ৬, ২০০২: সিসিলির পালেরমোতে ভূমিকম্পে মারা যায় ২ জন।
জুলাই ১৭, ২০০১: ইতালির উত্তরাঞ্চলীয় বোলজানো শহরের কাছে স্বায়ত্তশাসিত আলতো আদিজে এলাকায় অন্তত তিনজন মারা যান।
সেপ্টেম্বর ২৬ ও অক্টোবর ৩, ১৯৯৭: এক সপ্তাহের ব্যবধানে ইতালির মধ্যাঞ্চলে উমব্রিয়া ও পূর্বাঞ্চলে মার্খে ভয়ানক দুটি ভূমিকম্প আঘাত হানে। এতে ১২ জনের মৃত্যু হয়। ঘরবাড়ি ছাড়া হয়েছে ৩৮ হাজার। ভূমিকম্পে অনেকগুলো ঐতিহাসিক ভবন ধসে পড়ে।
ডিসেম্বর ১৩, ১৯৯০: সিসিলিতে ভূমিকম্পে ১৭ জন মারা যায়, ২০০ জন আহত হয়।
মে ৫, ১৯৯০: বাসিলিকেত অঞ্চলে ভূমিকম্পে চারজন মারা যায়।
ডিসেম্বর ২৮, ১৯০৮: ইতালির এ যাবৎকালের সবচেয়ে ভয়াবহতম ভূমিকম্পে রেজ্জিও ডি কালাব্রিয়া ও সিসিলিতে ৯৫ হাজার মানুষের মৃত্যু হয়।
