
জিম্বাবুয়ের দীর্ঘদিনের প্রেসিডেন্ট রবার্ট মুগাবে আবার নিজের দল জানু-পিএফের প্রধান নির্বাচিত হয়েছেন। শুধু নিজেই দলীয় প্রধান হননি, এবার স্ত্রী গ্রেস মুগাবেকে দলের নারী শাখার প্রধানও করেছেন। খবর বিবিসির।বিশ্লেষকদের মত, গ্রেস মুগাবেকে জানু-পিএফের নারী শাখার প্রধান নিয়োগ দিয়ে তাঁকে নিজের উত্তরাধিকারী করারই চেষ্টা করছেন মুগাবে। ৯০ বছর বয়সী রবার্ট মুগাবের ২০১৮ সালে অনুষ্ঠেয় নির্বাচনে অংশ নেওয়ার কথা রয়েছে।গত বৃহস্পতিবার দলের সম্মেলনে দেওয়া এক ভাষণে মুগাবে তাঁকে আবার প্রধান নির্বাচিত করায় সমর্থকদের ধন্যবাদ জানিয়ে বলেন, ‘আমি কোত্থেকে এসেছি তা জানি। যাঁরা আমাকে জন্ম দিয়েছেন তাঁদের চেয়ে আমি বড় নই।’মুগাবে ১৯৮০ সাল থেকে জিম্বাবুয়ের প্রেসিডেন্ট পদে রয়েছেন। তিনি স্ত্রী গ্রেসকে দলের নারী শাখার প্রধান করায় ভাইস প্রেসিডেন্ট জয়েস মুজুরোর প্রেসিডেন্ট হওয়ার সম্ভাবনা অনেকটাই কমে গেল। এ বছর মুগাবের স্ত্রী রাজনীতিতে যোগ দিলে মুজুরোর রাজনৈতিক জীবন সংকটে পড়ে।পর্যবেক্ষকদের ধারণা, জিম্বাবুয়েতে মুগাবে ‘সাম্রাজ্যের’ সম্ভাব্য উত্তরাধিকারী হতে চলেছেন গ্রেস মুগাবে। স্বামীর চেয়ে ৪১ বছর কম বয়সী গ্রেস তিন সন্তানের জননী। আগের স্বামী মারা যাওয়ায় তিনি মুগাবেকে বিয়ে করেন ১৯৯৬ সালে।
