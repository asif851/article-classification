
ভারতের পশ্চিমবঙ্গের চাঞ্চল্যকর নারদ কেলেঙ্কারি নিয়ে উত্তাল হয়ে পড়েছে কলকাতার রাজনীতি। চলছে বিভিন্ন স্থানে এ কেলেঙ্কারির সঙ্গে দোষী ব্যক্তিদের গ্রেপ্তারের দাবিতে সভা সমাবেশ। এ কেলেঙ্কারিতে জড়িত থাকার অভিযোগে কলকাতার মেয়র শোভনদেব চট্টোপাধ্যায়ের বরখাস্তের দাবিতে সোচ্চার হয়েছে বিরোধী দলগুলো।
গত বছর বিধানসভা নির্বাচনের আগে ফাঁস হওয়া ভিডিওতে পশ্চিমবঙ্গে ক্ষমতাসীন তৃণমূল কংগ্রেসের কয়েকজন সাংসদ, মন্ত্রী, বিধায়কসহ কয়েকজনকে অর্থ গ্রহণ করতে দেখা যায়। নারদা ডট কম নামের একটি অনলাইন গোপনে এসব দৃশ্য ধারণ করে। সেই মামলা এত দিন পশ্চিমবঙ্গের পুলিশ দমিয়ে রাখলেও গতকাল শুক্রবার তিনটি জনস্বার্থ মামলার শুনানির পর কলকাতা হাইকোর্টের ভারপ্রাপ্ত প্রধান বিচারপতি নিশীথা মাত্রের সমন্বয়ে গঠিত ডিভিশন বেঞ্চ এক আদেশে জানিয়ে দেয়, নারদ মামলারও তদন্ত করবে ভারতের কেন্দ্রীয় গোয়েন্দা সংস্থা (সিবিআই)।আর এই আদেশের পর চরম অস্বস্তিতে পড়েন মুখ্যমন্ত্রী মমতা বন্দ্যোপাধ্যায়। কারণ, ঘুষ নেওয়ার ভিডিওকে তৃণমূল জাল বলে দাবি করে এলেও পরবর্তী সময়ে ভারতের চণ্ডীগড়ের ফরেনসিক ল্যাবরেটরি থেকে পরীক্ষা করে জানিয়ে দেওয়া হয়, ভিডিওর ফুটেজ খাঁটি।কলকাতা হাইকোর্টের এই রায় শোনার পর রাজ্যের মুখ্যমন্ত্রী ওই রায়কে মেনে নিতে না পেরে গতকাল বিকেলে রাজ্য সচিবালয় নবান্নে এক সংবাদ সম্মেলন করে জানিয়ে দেন, তাঁর সরকার হাইকোর্টের এই রায়কে চ্যালেঞ্জ করে সুপ্রিম কোর্টে যাচ্ছে।এদিকে নারদকাণ্ডে জড়িত ব্যক্তিদের অবিলম্বে গ্রেপ্তারের দাবিতে সব বিরোধী রাজনৈতিক দল এক হয়ে গেছে। সবারই এক দাবি, নারদকাণ্ডের সঙ্গে যুক্ত নেতা, মন্ত্রী, সাংসদ ও বিধায়কদের অবিলম্বে গ্রেপ্তার করে সিবিআই শুরু করুক তদন্ত।আজ শনিবার দুপুরে কলকাতার রাজভবনের (গভর্নর হাউস) সামনে বিক্ষোভ করেন যুব কংগ্রেসের নেতা-কর্মীরা। তাঁরা দাবি তোলেন, নারদকাণ্ডের সঙ্গে যুক্ত নেতাদের অবিলম্বে গ্রেপ্তার করতে হবে।অন্যদিকে আজ শনিবার ছিল কলকাতা পৌর করপোরেশনের বাজেট পেশের দিন। এদিন মেয়র শোভনদেব চট্টোপাধ্যায় বাজেট পেশ করতে শুরু করলে বিরোধীরা এককাট্টা হয়ে অবিলম্বে নারদকাণ্ডের সঙ্গে যুক্ত মেয়রের পদত্যাগ দাবি করেন। বি‌ক্ষোভ হয় অধিবেশনকক্ষেই। ফলে এই নিয়ে পৌর বাজেট অধিবেশনে বিশৃঙ্খলার সৃষ্টি হয়। শুরু হয় তৃণমূল কাউন্সিলরদের সঙ্গে বিরোধী কাউন্সিলরদের হাতাহাতি। বিরোধী কাউন্সিলররা দাবি করেন, মেয়র শোভনদেব চট্টোপধ্যায় সাধারণ মানুষের বাজেট পেশ করার নৈতিক অধিকার হারিয়েছেন। তিনি জড়িয়ে পড়েছেন নারদকাণ্ডে। প্রকাশ্যে গ্রহণ করেছেন ঘুষ।এদিকে গতকালের হাইকোর্টের নির্দেশের পর আজই সিবিআইয়ের কর্মকর্তারা হাইকোর্ট থেকে নারদ মামলার নথি সেই সঙ্গে ব্যাংকের জিম্মায় থাকা ৪২৮ মিনিটের ভিডিও ফুটেজ তাদের জিম্মায় নিয়ে নেন।পশ্চিমবঙ্গের দুটি আর্থিক কেলেঙ্কারির ঘটনা রাজ্যের মানুষকে প্রচণ্ডভাবে নাড়া দিয়েছে। এর একটি হলো সারদা এবং অন্যটি নারদ। এই দুটি আর্থিক কেলেঙ্কারি মামলায় জড়িয়ে গেছে পশ্চিমবঙ্গের শাসক দল তৃণমূল। সরদাকাণ্ডে জড়িয়ে কারাদণ্ড ভোগও করেছেন তৃণমূলের সাংসদেরা।
