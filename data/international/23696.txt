
ছয় মাস শান্তি আলোচনার পর  কলম্বিয়ার সরকার ও বামপন্থী ফার্ক গেরিলারা গতকাল রোববার ভূমি সংস্কার প্রশ্নে মতৈক্যে পৌঁছেছে। দুই পক্ষের এক যৌথ বিবৃতিতে বলা হয়েছে, ‘এই চুক্তির মধ্য দিয়ে কলম্বিয়ার গ্রামাঞ্চলে আমূল পরিবর্তনের কর্মসূচির সূচনা হয়েছে।’
বিবিসি জানায়, চুক্তি অনুযায়ী দেশটির গ্রামাঞ্চলে অর্থনৈতিক ও সামাজিক উন্নয়ন কর্মকাণ্ড বাড়ানো এবং গরিব কৃষকদের মধ্যে ভূমি বণ্টন করা হবে।
কলম্বিয়ায় পাঁচ দশক ধরে চলা গৃহযুদ্ধে যেসব বিষয়ে তীব্র মতপার্থক্য ছিল, সেগুলোর মধ্যে ভূমি সংস্কার ছিল প্রধান।
সরকারপক্ষের প্রধান মধ্যস্থতাকারী হামবারতো দে লা সাল্লে কিউবার রাজধানী হাভানায় অনুষ্ঠিত আলোচনা শেষে সাংবাদিকদের বলেন, ‘আলোচনার মাধ্যমে শান্তি প্রতিষ্ঠার সুযোগ আজ সত্যি হলো। এ প্রক্রিয়াকে সমর্থন জোগানো হলো কলম্বিয়ার অস্তিত্বে বিশ্বাস করার মতো ঘটনা।’
দুই পক্ষের মধ্যে ভূমি সংস্কার, রাজনৈতিক অংশগ্রহণ, নিরস্ত্রীকরণ, মাদক নিয়ন্ত্রণ, নির্যাতিতের অধিকার ও শান্তিচুক্তি বাস্তবায়ন প্রশ্নে আলোচনা চলছে।
সরকারবিরোধী বামপন্থী ফার্ক গেরিলারা গত নভেম্বর থেকে সরকারের সঙ্গে আলোচনা চালাচ্ছে। ফার্কের প্রধান মধ্যস্থতাকারী ইভান মারকুয়েজ বলেন, অনেকগুলো বিষয়ে এখনো কোনো সিদ্ধান্ত হয়নি, তবে সামনের দিনে আলোচনার মাধ্যমে সমাধান খোঁজা হবে। তিনি বলেন, ‘আমরা একটি শান্তিচুক্তি করতে চাই। তবে চূড়ান্ত কিছু করার আগে সব খুঁটিনাটি বিষয় খতিয়ে দেখা হবে।’
ঐকমত্য অনুযায়ী, একটি ভূমি ব্যাংক প্রতিষ্ঠা করা হবে। এর লক্ষ্য হবে গত কয়েক দশকে যেসব ভূমি বেআইনি পন্থায় দখল করা হয়েছে, সেগুলো বাজেয়াপ্ত করে ভূমিহীনদের মধ্যে বণ্টন করা। বিশ্লেষক ও সাহায্য সংস্থাগুলো বলছে, দেশটির কট্টর ডানপন্থী পার্লামেন্ট সদস্যরা অধিকাংশ ভূমি দখল করেছেন। দখলকারীরা এরপর এসব ভূমি হয় গবাদিপশুর রেঞ্চ বানিয়ে বিক্রি করেছে, অথবা মাদক ব্যবসায়ীদের হাতে তুলে দিয়েছে।
তবে সরকার বলছে, দখল হয়ে যাওয়া ভূমির অন্তত এক-তৃতীয়াংশ দখল করে রেখেছে ফার্ক বিদ্রোহীরা। বিদ্রোহীরা সরকারের এসব দাবি উড়িয়ে দিয়েছে।
