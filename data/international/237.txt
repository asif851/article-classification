
যুক্তরাজ্যে আরও সন্ত্রাসী হামলার আশঙ্কা করছেন দেশটির প্রধানমন্ত্রী থেরেসা মে। তিনি বলেছেন, দেশে সন্ত্রাসী হামলার আশঙ্কার মাত্রা এখন সর্বোচ্চ স্তরে। শিগগিরই এই হামলা চালানো হতে পারে।
গত সোমবার রাতে ম্যানচেস্টারে কনসার্টে ভয়াবহ সন্ত্রাসী হামলায় ২২ জন নিহত হন। এর পরদিনই এই আশঙ্কা প্রকাশ করলেন ব্রিটিশ প্রধানমন্ত্রী।
থেরেসা মে সন্ত্রাসী হামলার আশঙ্কার মাত্রা ‘ক্রিটিক্যাল’ পর্যায়ে আছে বলে উল্লেখ করেছেন। এর অর্থ হলো, শিগগিরই দেশটিতে আরও সন্ত্রাসী হামলার ঘটনা ঘটতে পারে।
ব্রিটিশ প্রধানমন্ত্রী তাঁর এ আশঙ্কার পেছনের কারণ তুলে ধরেন। তিনি বলেন, ম্যানচেস্টারে আত্মঘাতী হামলাকারী সালমান আবেদি একাই হামলার সঙ্গে জড়িত কিনা তা এখনো বের করতে পারেনি তদন্ত কর্মকর্তারা।
প্রধানমন্ত্রী থেরেসা মে জানান, জনসাধারণকে রক্ষা করতে সশস্ত্র পুলিশের পাশাপাশি গুরুত্বপূর্ণ স্থানগুলোতে সেনা মোতায়েন করা হয়েছে। আসছে সপ্তাহে কনসার্টের মতো অন্যান্য অনুষ্ঠানে পুলিশের পাশাপাশি সেনা সদস্যরাও নজর রাখবে।ব্রিটিশ পুলিশ এবং সরকারের বিভিন্ন বিভাগ ও সংস্থার বিশেষজ্ঞদের নিয়ে গঠিত যৌথ সন্ত্রাসবাদ বিশ্লেষণ কেন্দ্র থেকে সর্বোচ্চ ঝুঁকির আশঙ্কার কথা জানানো হয়েছে। সহকারী পুলিশ কমিশনার মার্ক রোওলে বলেছেন, হামলার ঘটনার তদন্ত খুব দ্রুত এগিয়েছে এবং ভালো অগ্রগতি হয়েছে। তদন্তে সবচেয়ে সংকটের বিষয়টি যা উঠে এসেছে তা হচ্ছে হামলাকারী একাই হামলা করেছেন নাকি তিনি একটি গ্রুপের অংশ হিসাবে কাজ করেছেন।
এর আগে যুক্তরাজ্যে ২০০৬ সালে প্রথমবার সন্ত্রাসী হামলার আশঙ্কার মাত্রা ‘ক্রিটিক্যাল’ পর্যায়ে বলে জানানো হয়েছিল। ওই বছর বোমা মেরে উড়োজাহাজ উড়িয়ে দেওয়ার বড় ষড়যন্ত্র নস্যাৎ করে দেওয়া হয়। এর পরের বছর আবারও নিরাপত্তা ঝুঁকিতে পড়ে দেশটি। সেবার গ্লাসগো বিমানবন্দরে হামলার আগে লন্ডনের নৈশক্লাবে বোমা হামলার চেষ্টার দায়ে এক ব্যক্তিকে গ্রেপ্তার করা হয়।সূত্র: বিবিসি
 
