
প্রেমের জন্য কত কিছুই না করে মানুষ। ২৩ বছর বয়সী স্থপতি সোফিয়া রজার প্রেমের ইতিহাসে অনন্য নজির স্থাপন করেছেন। আগুন থেকে প্রেমিক অস্কার সিলভার (২৮) জীবন বাঁচাতে আত্মদান করেছেন তিনি। আজ মঙ্গলবার ডেইলি মেইলে প্রকাশিত এক প্রতিবেদনে জানানো হয়, গত বছরের আগস্টে পূর্ব লন্ডনে দুঃখজনক এ ঘটনাটি ঘটে। আদালতের শুনানি থেকে এ তথ্য জানা গেছে।অস্কারও একজন স্থপতি। তিনি ও সোফিয়া দুই বছরেরও বেশি সময় ধরে একই ফ্ল্যাটে থাকতেন। বিয়ে করে সংসার করার স্বপ্ন ছিল তাঁদের। আদালতের বিবরণ থেকে জানা যায়, ঘটনার দিন সকালবেলা ফ্ল্যাটের ভেতরে ঘুমাচ্ছিলেন অস্কার। আর চেলসা থেকে একটি জন্মদিনের পার্টি সেরে বাসায় ফেরেন সোফিয়া। ক্যাব থেকে নেমেই তিনি দেখেন, তাঁরা যে ব্লকে থাকেন, সেখান থেকে আগুন ও ধোঁয়া বের হচ্ছে। তিনি জলদি তাঁর প্রেমিককে ফোন করে ফ্ল্যাট থেকে বাইরে বের হয়ে আসতে বলেন। এরপর নিজেই ভবনের ভেতরে ছুটে যান প্রেমিককে উদ্ধার করতে। অপরদিকে আগুন ও ধোঁয়ার কারণে ফ্ল্যাট থেকে বের হতে পারছিলেন না অস্কার ও অন্য প্রতিবেশীরা। বাধ্য হয়ে তাঁরা ফ্ল্যাটের পেছনের দিকে বারান্দায় আশ্রয় নেন।পরে ঘটনাস্থলে আসেন উদ্ধারকর্মীরা। তাঁরা ভবনের পঞ্চম তলায় সোফিয়ার নিথর দেহ পড়ে থাকতে দেখেন। তাঁকে উদ্ধার করে ভবনের বাইরে নিয়ে যাওয়া হয়। তাত্ক্ষণিকভাবে ঘটনাস্থলে উপস্থিত চিকিত্সকেরা তাঁকে বাঁচানোর চেষ্টা করেন। বারান্দা থেকে এ দৃশ্য দেখেন অস্কার। সোফিয়াকে হাসপাতালে নিয়ে যান উদ্ধারকর্মীরা। তাঁকে বাঁচানোর সব চেষ্টাই চলে। ভবন থেকে বেরিয়ে প্রিয় মানুষের খোঁজে অস্কার ছোটেন হাসপাতালে। কিন্তু সোফিয়া আর জাগেননি।
