
পাকিস্তানের সাবেক সামরিক শাসক জেনারেল পারভেজ মোশাররফকে রাষ্ট্রদ্রোহের মামলার শুনানিতে নেওয়ার পথে তিনি গতকাল বৃহস্পতিবার আকস্মিক হূদেরাগে আক্রান্ত হন। ফলে আদালতে নেওয়ার পরিবর্তে তাঁকে তাৎক্ষণিকভাবে রাওয়ালপিন্ডির একটি সামরিক চিকিৎসাকেন্দ্রে পাঠানো হয়।নিরাপত্তা কর্মকর্তা জান মোহাম্মদ আদালতকে মোশাররফের ‘অসুস্থতা’ সম্পর্কে অবহিত করেন। ফলে আদালত গতকাল বিকেল চারটা পর্যন্ত মুলতবি রাখা হয়।পারভেজ মোশাররফকে আদালতে হাজির করা নিয়ে এ পর্যন্ত বেশ কয়েকবার নাটকীয় পরিস্থিতি তৈরি হয়েছে। কয়েক দিন আগেই নিরাপত্তাহীনতার কথা বলে আইনজীবীদের একটি আবেদনের পরিপ্রেক্ষিতে তাঁকে আদালতে হাজির করা হয়নি।রাষ্ট্রদ্রোহের মামলার বিচারকাজ গত বুধবার শুরু হওয়ার কথা ছিল। কিন্তু ওই দিন তিনি আদালতে হাজির হননি। মোশাররফের আইনজীবীরা বলেন, নিরাপত্তা হুমকির কারণে তাঁদের মক্কেলের পক্ষে আদালতে হাজির হওয়া সম্ভব হয়নি।আদালত তলব করায় মোশাররফকে গতকাল বেলা সাড়ে ১১টার মধ্যে হাজির করার কথা ছিল।পাকিস্তানে ২০০৭ সালের ৩ নভেম্বর জরুরি অবস্থা জারি এবং উচ্চ আদালতের বিচারপতিদের আটক রাখার অভিযোগে জেনারেল মোশাররফের বিরুদ্ধে মামলা হয়। তাঁর আইনজীবীরা ওই বিচার কার্যক্রম সামরিক আদালতে ন্যস্ত করার পক্ষে যুক্তি দেখিয়েছেন। বিশ্লেষকদের মতে, সাবেক সেনাপ্রধান মোশাররফকে একটি বেসামরিক আদালতে বিচারের মুখোমুখি করার বিষয়টি দেশটির পরাক্রমশালী সেনাবাহিনীর জন্য বিব্রতকর হতে পারে।স্বেচ্ছা-নির্বাসন থেকে গত বছর দেশে ফিরেই বিভিন্ন অভিযোগে মামলার মুখোমুখি হন পারভেজ মোশাররফ। তিনি সাধারণ নির্বাচনে অংশ নিতে চাইলেও আদালতের নির্দেশে তাঁর প্রার্থিতা বাতিল হয়। ডন।
