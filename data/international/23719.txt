
শব্দদূষণের অভিযোগে স্পেনের এক পিয়ানোবাদককে বিচারের কাঠগড়ায় দাঁড় করানো হয়েছে। লাইয়া মার্টিন নামের ওই পিয়ানোবাদকের ২০ মাসের কারাদণ্ডাদেশ চেয়েছেন আইনজীবীরা।গতকাল শুক্রবার বিবিসি অনলাইনে প্রকাশিত প্রতিবেদনে জানানো হয়, শব্দদূষণের অভিযোগে লাইয়া মার্টিন ও তাঁর মা-বাবার বিরুদ্ধে তাঁদের সাবেক প্রতিবেশী সোনিয়া বোসম মামলা করেছেন। পিয়ানোর শব্দে মনস্তাত্ত্বিক ক্ষতির অভিযোগ করেছেন ওই প্রতিবেশী।আদালতে আইনজীবীরা ওই পিয়ানোবাদকের ২০ মাসের কারাদণ্ডাদেশ ও ছয় মাসের জন্য তাঁর পিয়ানো বাজানো নিষিদ্ধ করার আবেদন জানিয়েছেন। মার্টিনের মা-বাবার বিরুদ্ধেও অভিযোগ আনা হয়েছে। দোষী প্রমাণিত হলে তাঁদের জরিমানা করা হতে পারে। আগামী দুই সপ্তাহের মধ্যে এই মামলার রায় হওয়ার কথা।অভিযোগে বলা হয়, ওই পিয়ানোবাদক ২০০৩ থেকে ২০০৭ সাল পর্যন্ত সপ্তাহে পাঁচ দিন আট ঘণ্টা করে পিয়ানো চর্চা করতেন। এতে বাদী মনস্তাত্ত্বিক ক্ষতির সম্মুখীন হয়েছেন। অবস্থা এমন হয়েছে যে পিয়ানোর প্রতি তাঁর একধরনের ভীতি তৈরি হয়েছে। এখন চলচ্চিত্রেও পিয়ানো দেখতে পারেন না তিনি।আইনজীবীরা দাবি করেছেন, বাদী চার বছর ধরে এই অত্যাচার সহ্য করেছেন।মার্টিনের পরিবার দাবি করেছে, পিয়ানো বাজানোর কক্ষটি শব্দরোধী করার চেষ্টা করা হয়েছে। অবিরাম পিয়ানো চর্চার বিষয়ে যে দাবি করা হয়েছে, তা সঠিক নয়।
