
নিজ গ্রামের তরুণদের শিক্ষিত করার স্বপ্ন তাঁর। আর এ স্বপ্নের তাড়নায় ছাড়লেন বহুজাতিক কোম্পানির লোভনীয় চাকরি। শুধু তা-ই নয়, এ স্বপ্ন বাস্তবায়নের জন্য বিক্রি করে দিলেন নিজের বসতবাড়িও! 
এমন স্বপ্নাতুর মানুষটির নাম প্রাঞ্জল দুবে (৪০)। পেশায় প্রযুক্তিবিদ। বাড়ি ভারতের মধ্য প্রদেশের দেবাস জেলার সান্দালপুর গ্রামে। প্রাঞ্জল দুবে স্যাপ সে নামে একটি জার্মান বহুজাতিক সফটওয়্যার কোম্পানিতে চাকরি করতেন। সেই চাকরি ছেড়ে এখন স্বপ্ন বাস্তবায়নের পথে হাঁটছেন। তিনি বলেন, ‘চাকরি ছাড়া ও বাড়ি বিক্রি করা ছিল কঠিন এক সিদ্ধান্ত। কিন্তু আমি মনে করি, সময়ে আমাদের সবাইকে কঠিন সিদ্ধান্তও নিতে হয়।’ইতিমধ্যে প্রাঞ্জল গ্রামের অনেক তরুণকে শান্ত সিংগাজি ইনস্টিটিউট অব সায়েন্স অ্যান্ড ম্যানেজমেন্টে (এসএসআইএসএম) পড়ার সুযোগ করে দিয়েছেন। ওই তরুণদের অনেকেই এখন বহুজাতিক কোম্পানিতে চাকরি করছেন। প্রাঞ্জল বলেন, ‘আজ যখন আমি এই তরুণ ও তাদের অর্জনকে দেখি, তখন মনে হয়, আমি তাদের জন্য কিছু করতে পেরেছি। পরিবারের মধ্যে যিনি ভালো করেন তিনি তার পরিবারের জন্য অনুসরণীয় ব্যক্তিত্ব।’প্রাঞ্জল আরও বলেন, গ্রামের তরুণদের সঙ্গে সংযোগ স্থাপন করা আমার পক্ষে সহজ ছিল না। আমার ব্যাকগ্রাউন্ড ও বেড়ে ওঠা তাদের চেয়ে সম্পূর্ণ ভিন্ন। এ তরুণদের স্বপ্নকে উজ্জীবিত করার জন্য আমি তাদের বড় বড় বহুজাতিক কোম্পানিতে নিয়ে গেছি। সেখানে তারা বড় পরিসরে সবকিছু দেখেছে।’ তিনি বলেন, ‘নারীশিক্ষা এখন বড় একটি চ্যালেঞ্জ যার সম্মুখীন হতে হচ্ছে আমাকে। গ্রামে মেয়েদের বাবা-মাকে বোঝানো ও তাঁদের মেয়েদের নিরাপত্তা নিশ্চিত করা-এসব সংগ্রাম আমি এখন নিয়মিত করে যাচ্ছি।’
