
বলিউডের ছবির পর এবার ভারতীয় টিভি চ্যানেলও নিষিদ্ধ করেছে পাকিস্তান। আজ রোববার টাইমস অব ইন্ডিয়া অনলাইনের প্রতিবেদনে এই তথ্য জানানো হয়।
‘অবৈধ আধেয়’ (কনটেন্ট) প্রদর্শনের অভিযোগ এনে পাকিস্তানে সব ধরনের ভারতীয় টিভি চ্যানেলের সম্প্রচারের ওপর এই নিষেধাজ্ঞা দেওয়া হয়েছে।
কাশ্মীর ইস্যুতে দুই দেশের মধ্যে চলমান উত্তেজনার মধ্যে এই পদক্ষেপ নিল পাকিস্তান। দেশটির সরকারের এই সিদ্ধান্ত নিয়ে পাকিস্তানে সমালোচনাও আছে।
পাকিস্তানের ইলেকট্রনিক মিডিয়া রেগুলেটরি অথোরিটি (পিইএমআরএ) বলেছে, ১৫ অক্টোবরের পর তাদের নিষেধাজ্ঞার নির্দেশনা টিভি চ্যানেল ও পরিবেশক নেটওয়ার্ক বাস্তবায়নে ব্যর্থ হলে আইন অনুযায়ী কঠোর ব্যবস্থা নেওয়া হবে।
পিইএমআরএ বলছে, ভারতীয় টিভি চ্যানেলে ‘অবৈধ আধেয়’ সম্প্রচারের বিষয়ে তারা বহু অভিযোগ পেয়েছে। এর পরিপ্রেক্ষিতে তারা পদক্ষেপ নিয়েছে।
এর আগে পাকিস্তানের বড় বড় সিনেমা হলে ভারতের চলচ্চিত্র প্রদর্শন নিষিদ্ধ করা হয়। পাকিস্তানি হল মালিকেরা বলছেন, নিজেদের সশস্ত্র বাহিনীর সঙ্গে একাত্মতা প্রকাশের অংশ হিসেবে তাঁরা ওই সিদ্ধান্ত নিয়েছেন।
গত বৃহস্পতিবার ভারতের চলচ্চিত্র নির্মাতাদের সংগঠন ইন্ডিয়ান মোশন পিকচার প্রোডিউসার অ্যাসোসিয়েশন বলিউডে পাকিস্তানি অভিনেতা-অভিনেত্রীদের কাজ করা নিষিদ্ধ করে। ভারতের অন্তত একজন ডানপন্থী জাতীয়তাবাদী রাজনীতিক পাকিস্তানি অভিনেতা-অভিনেত্রীদের ভারত ছাড়তেও বলেন।
এরপর গত শুক্রবার পাকিস্তানের বড় বড় প্রেক্ষাগৃহের জোট জানায়, দুই দেশের মধ্যে সম্পর্ক স্বাভাবিক না হওয়া পর্যন্ত অথবা অন্তত আগামী কয়েক সপ্তাহ তারা তাদের প্রেক্ষাগৃহে ভারতীয় চলচ্চিত্র প্রদর্শন করবে না। সবশেষ পাকিস্তানে ভারতীয় টিভি চ্যানেলও নিষিদ্ধ করা হলো।
গত ১৮ সেপ্টেম্বর কাশ্মীরের উরিতে সংঘটিত হামলায় ভারতের ১৮ সেনা প্রাণ হারান। এর প্রতিক্রিয়ায় নিয়ন্ত্রণরেখা পার হয়ে পাকিস্তানের সীমানায় ঢুকে ভারতীয় বাহিনী অভিযান চালায়।
আরও পড়ুন:পাকিস্তানের সিনেমা হলে বলিউডের ছবি দেখানো নিষিদ্ধ
