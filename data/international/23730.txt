
ভারতের মহারাষ্ট্র রাজ্য সরকার সিদ্ধান্ত নিয়েছে, রাজ্যের স্কুলপড়ুয়া শিশুরা তাদের দেহের ওজনের ১০ শতাংশের বেশি ভারী ব্যাগ বহন করতে পারবে না। রাজ্যের সংশ্লিষ্ট বিভাগের সরকারি কর্মকর্তারা সতর্ক করে দিয়ে আসছিলেন, ভারী ব্যাগ বহনের কারণে শিশুরা ক্লান্ত হয়ে পড়ছে এবং তাদের শারীরিক ক্ষতি হচ্ছে। খবর বিবিসি ও এএফপির।মহারাষ্ট্রে স্কুলের শিশুদের ব্যাগের ওজন পরখ করে দেখতে শিক্ষকদের জন্য নির্দেশনা থাকলেও সুনির্দিষ্ট কোনো শাস্তির বিধান নেই।রাজ্য সরকারের স্কুল শিক্ষা বিভাগের মুখ্যসচিব নন্দ কুমারের লেখা একটি নির্বাহী আদেশে বলা হয়েছে, ‘আমরা অনেক ব্যাগ দেখতে পেয়েছি, যেগুলোর ওজন (স্কুলশিশুদের দেহের ওজনের) ২০ থেকে ৩০ শতাংশ। মোটা মোটা নোটবই, পাঠ্যবই, অপ্রয়োজনীয় লেখার সরঞ্জাম, এমনকি প্রসাধনসামগ্রীতে ঠাসা ছিল এসব ব্যাগ।’ ব্যাগের এই বোঝা কমাতে স্কুলগুলোকে নিরাপদ খাবার পানি ও খাদ্যসামগ্রী সরবরাহের পাশাপাশি স্কুলেই বই রেখে দেওয়ার বাড়তি ব্যবস্থা করার অনুরোধ করা হয়েছে।
