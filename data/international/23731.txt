
অজ্ঞাত বন্দুকধারীদের গুলিতে সাবেক মিস ভেনেজুয়েলা মনিকা স্পেয়ার ও তাঁর ব্রিটিশ বংশোদ্ভূত স্বামী টমাস হেনরি বেরি নিহত হয়েছেন। আহত হয়েছে তাঁদের পাঁচ বছরের মেয়ে। গত মঙ্গলবার ভেনেজুয়েলার ভ্যালেনসিয়া-পুয়ের্তো ক্যাবেল্লো মহাসড়কে স্পেয়ার দম্পতির গাড়িতে এই হামলা চালানো হয়। স্পেয়ার ২০০৪ সালে মিস ভেনেজুয়েলার মুকুট জেতেন। তিনি ছিলেন জনপ্রিয় টিভি তারকা। মঙ্গলবার রাতে মেরিদা শহর থেকে রাজধানী কারাকাসে ফেরার পথে হামলার শিকার হয় পরিবারটি। স্পেয়ার (২৯) ও বেরি (৩৯) দম্পতি ডাকাতের হামলার শিকার হন। ভেনেজুয়েলার তদন্ত পুলিশের প্রধান হোসে গ্রেগোরিও সিয়েরালতা বলেন, ছোট্ট মেয়ে মায়ার সামনে দুর্বৃত্তরা গুলি করে স্পেয়ার ও বেরিকে হত্যা করে। বিবিসি।
