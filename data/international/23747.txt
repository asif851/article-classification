
যুক্তরাষ্ট্রের প্রেসিডেন্ট ডোনাল্ড ট্রাম্প এশিয়া সফরের অংশ হিসেবে আজ শুক্রবার ভিয়েতনাম পৌঁছাবেন। সেখানে রাশিয়ার প্রেসিডেন্ট ভ্লাদিমির পুতিনের সঙ্গে তাঁর সাক্ষাৎ হবে বলে গতকাল বৃহস্পতিবার দাবি করেছে রুশ সংবাদমাধ্যমগুলো।
ভিয়েতনামের দানাং শহরে এশিয়া-প্যাসিফিক অর্থনৈতিক সহযোগিতা সম্মেলনে যোগ দেবেন ট্রাম্প ও পুতিন। এর আগে গত জুলাই মাসে জার্মানিতে অনুষ্ঠিত জি-টোয়েন্টি সম্মেলনে দুই নেতার সাক্ষাৎ হয়।
ক্রেমলিন সহযোগী ইউরি উশাকভ গতকাল সংবাদ সংস্থা তাসকে বলেন, ১০ নভেম্বর (আজ শুক্রবার) ভিয়েতনামে পুতিন ও ট্রাম্পের বৈঠক হবে। তবে বৈঠক অনুষ্ঠানের সময়ের ব্যাপারে সিদ্ধান্ত হয়নি।
মার্কিন পররাষ্ট্রমন্ত্রী রেক্স টিলারসন অবশ্য গতকাল বলেন, সম্ভাব্য ওই বৈঠকের ব্যাপারে এখনো কোনো সিদ্ধান্ত হয়নি। ট্রাম্পের সঙ্গে তিনিও বেইজিংয়ে অবস্থান করছিলেন। তিনি বলেন, দ্বিপক্ষীয় বৈঠকের ব্যাপারে কোনো সিদ্ধান্ত হয়নি। দুই নেতার মধ্যে আলোচনার যথেষ্ট উপকরণ রয়েছে কি না, তা আগে খতিয়ে দেখতে হবে। বৈঠক যদি হতেই হয়, তাহলে তা হতে হবে অর্থপূর্ণ।
