
ভারতের কেন্দ্রীয় মন্ত্রিসভার ৭৮ জন সদস্যের মধ্যে ৭২ জনই কোটিপতি। আবার সম্প্রতি কেন্দ্রীয় মন্ত্রিসভায় যে ১৯ জন নতুন মন্ত্রী নিয়োগ করা হয়েছে, তাঁদের মধ্যে সবচেয়ে বিত্তশালী মন্ত্রী হলেন এম জে আকবর। তাঁর সম্পদের পরিমাণ ৪৪ কোটি ৯০ লাখ রুপির সমমানের। এরপর রয়েছেন আইনজীবী পিপি চৌধুরী, তাঁর সম্পদের পরিমাণ ৩৫ কোটি ৩৫ লাখ রুপির সমমানের। আর তৃতীয় স্থানে রয়েছেন বিজয় গোয়েল। তাঁর সম্পদের পরিমাণ প্রায় ৩০ কোটি রুপির সমমানের।
বেসরকারি সংস্থা অ্যাসোসিয়েশন ফর ডেমোক্রেটিক রিফরমস (এডিআর) মন্ত্রীদের পেশ করা সম্পদের তালিকা পর্যালোচনা করে এক প্রতিবেদন প্রকাশ করে। ওই প্রতিবেদনের তথ্য উল্লেখ করে বিভিন্ন সংবাদমাধ্যমে আজ এসব কথা বলা হয়েছে।
প্রতিবেদনে আরও বলা হয়েছে, কেন্দ্রীয় মন্ত্রিসভার ৭৮জন মন্ত্রীর মধ্যে এখন ৭২ জনই কোটিপতি। সর্বোচ্চ সম্পদের অধিকারী অর্থমন্ত্রী অরুণ জেটলি। তাঁর সম্পদের পরিমাণ ১১৩ কোটি রুপির সমমানের। দ্বিতীয় স্থানে হরসিমরত বাদল। তাঁর সম্পদের পরিমাণ ১০৮ কোটি রুপির সমমানের। আর তৃতীয় স্থানে আছেন পীযূষ গোয়েল; সম্পদের পরিমাণ ৯৫ কোটি রুপির সমমানের। আর সবচেয়ে কম সম্পদের অধিকারী সাধ্বী নিরঞ্জনার। তাঁর সম্পদের পরিমাণ ৩৭ লাখ রুপি।
