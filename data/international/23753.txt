
পানশালায় বসে মদ পান করে বেসামাল হয়ে পড়েন ৩৮ বছর বয়সী বাবা। নিজে গাড়ি চালিয়ে বাড়ি ফেরার মতো সাহস পাচ্ছিলেন না তিনি। এরপর আট বছরের ছেলেকে বাধ্য করলেন গাড়ি চালিয়ে বাড়ি রওনা দিতে। পথে সেই গাড়ি দুর্ঘটনায় পড়লে বাবা-ছেলে তো আহত হয়েছেনই, সঙ্গে আরও তিনজন আহত হন।
এ ঘটনাটি ঘটেছে পোল্যান্ডে। বার্তা সংস্থার বরাত দিয়ে আজ মঙ্গলবার টাইমস অব ইন্ডিয়া এ খবর জানিয়েছে।
খবরে বলা হয়, বাবা মিকোলাজ তোমাসজোয়েস্কিকে নিয়ে বাড়ি ফেরার পথে গাড়ি চালানোয় অপারদর্শী আট বছর বয়সী ছেলে জুলিয়াস অন্য একটি গাড়িকে ধাক্কা দেয়। এতে বাবা-ছেলে ও আরও তিনজনসহ মোট পাঁচজন আহত হন।
এখানেই শেষ নয়। বাচ্চা ছেলের জীবন হুমকির মধ্যে ফেলার অভিযোগসহ পুলিশ বাবা মিকোলাজের বিরুদ্ধে বেশ কয়েকটি অভিযোগ এনেছে।  
 
