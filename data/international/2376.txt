
 
বৈশ্বিক উষ্ণতার ক্ষেত্রে সবচেয়ে গুরুত্বপূর্ণ ভূমিকা পালন করা গ্রিন হাউস গ্যাসের স্তর ২০ লাখ বছরের মধ্যে সর্বোচ্চ অবস্থায় পৌঁছেছে।মার্কিন বিজ্ঞানীরা গতকাল শুক্রবার এ তথ্য জানিয়েছেন।একটি ওয়েবসাইটের খবরে আজ শনিবার এ কথা জানানো হয়।
হাওয়াইয়ে স্থাপিত সবচেয়ে পুরোনো পর্যবেক্ষণ স্টেশনে গত বৃহস্পতিবার কার্বন ডাই-অক্সাইডের পরিমাণ ছিল প্রতি ১০ লাখে ৪০০ ভাগ।এই পরিমাণটি সর্বোচ্চ। 
ন্যাশনাল ওসানিক অ্যান্ড অ্যাটমোসফেরিক অ্যাডমিনিস্ট্রেশনের জ্যেষ্ঠ বিজ্ঞানী পিটার ট্যান্স বলেন, এর মধ্যে ১০০ ভাগ হয়েছে মানুষের কর্মকাণ্ডজনিত কারণে। জীবাশ্ম জ্বালানি, যেমন-কয়লার মাধ্যমে বিদ্যুত্, গ্যাসোলিনের জন্য তেল ইত্যাদির ব্যবহারের মাধ্যমে মানুষ বাতাসে কার্বন ডাই-অক্সাইডের পরিমাণ বাড়িয়েছে।
পিটার ট্যান্স বলেন, বরফ যুগের সমাপ্তির পর সাত হাজার বছর লেগেছে কার্বন ডাই-অক্সাইডের স্তর প্রতি ১০ লাখে ৮০ ভাগ বাড়তে। কিন্তু জীবাশ্ম জ্বালানির অতি ব্যবহারের কারণে গত ৫৫ বছরে এ পরিমাণ কার্বন ডাই-অক্সাইড বেড়েছে।
এত দ্রুতগতির পরিবর্তন আশঙ্কার বিষয় বলে মন্তব্য করেছেন পেনসিলভানিয়া স্টেট ইউনিভার্সিটির জলবায়ু বিজ্ঞানী মাইকেল ম্যান। তিনি বলেন, হাজার হাজার বা লাখ লাখ বছরে প্রতি ১০ লাখে কার্বন ডাই-অক্সাইডের স্তর ১০০ ভাগ বাড়লে সেটি বৃক্ষ ও প্রাণীকুল সহ্য করতে পারে। তবে এখন যে গতিতে বাড়ছে, তাতে সেটি সম্ভব হবে না।
এখন থেকে প্রায় ২০ লাখ বছর আগে বিশ্বব্যাপী কার্বনের স্তর এত বেশি ছিল বলে জানিয়েছেন পিটার ট্যান্স। তখন এখনকার চেয়ে বেশি উষ্ণতা ছিল। গ্রিনল্যান্ডে বন ছিল, সমুদ্রের উচ্চতা বেশি ছিল, ১০ থেকে ২০ মিটারের মধ্যে।
