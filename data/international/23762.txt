
গোলাপি ও লাল রঙের অগণিত ফুল, বর্ণিল বেলুন আর শুভকামনা জানিয়ে লেখা কার্ডের সমাহারে ভরে উঠেছে প্রিটোরিয়ার মেডিক্লিনিক হার্ট হাসপাতালের মূল প্রবেশদ্বার। নতুন করে ফুসফুসের জটিল সংক্রমণের শিকার হয়ে ৮ জুন থেকে এ হাসপাতালেই চিকিৎসাধীন দক্ষিণ আফ্রিকার সর্বজনশ্রদ্ধেয় নেতা নেলসন ম্যান্ডেলা। বলা হচ্ছে, কয়েক দিন আগে কিছুটা উন্নতি হলেও তাঁর অবস্থা এখন সংকটাপন্ন।
বর্ণবাদবিরোধী আন্দোলনের পথিকৃৎ ম্যান্ডেলা হাসপাতালে ভর্তি হওয়ার পর থেকেই তাঁর শুভাকাঙ্ক্ষীরা এর নিরাপত্তা দেয়ালকে এক খুদে শিল্প-গ্যালারিতে পরিণত করেছে।
‘শিগগির সুস্থ হয়ে ওঠো’—এ শুভকামনা জানিয়ে প্রিয় নেতার উদ্দেশে নিবেদন করা কার্ডগুলো মূলত হাতে তৈরি। নানা আকার ও বর্ণের এসব কার্ডের ভিড়ে হাসপাতালের প্রবেশদ্বারের সাইনবোর্ডটিই আড়াল হয়ে পড়েছে। কার্ডগুলোর একেকটিতে একেক রকম শুভেচ্ছা বাণী। একটিতে লেখা রয়েছে, ‘তাতা ম্যান্ডেলা, আমরা তোমাকে ভালোবাসি। আমি এখনো তরুণ, তোমার সঙ্গ পাওয়া আমার জন্য এখনো জরুরি। ভালো থেকো: টিনো।’ আরেকটিতে লেখা, ‘তাতা মাদিবা, আশা করি, তুমি শিগগিরই সেরে উঠবে। আমাদের দেশের সবচেয়ে গুরুত্বপূর্ণ মানুষটি হলে তুমি।’
এক প্রস্থ সাদা কাগজে হাতে লেখা হয়েছে, ‘বিশ্ববাসী যদি তোমাকে শিগগির ভুলেও যায়, তবুও তোমাকে ও আমাদের জন্য তোমার করা কাজকে আমরা ভুলব না। আমরা তোমাকে ভালোবাসি।’
হাসপাতালের নিরাপত্তাব্যবস্থা গত মঙ্গলবার থেকে আরও জোরদার করা হয়েছে। ওই দিন হাসপাতাল অভিমুখী সড়ক পার্ক স্ট্রিটের অংশবিশেষ বেষ্টনী ও পুলিশের টেপ দিয়ে ঘিরে ফেলা হয়। সকাল ছয়টার কিছু আগ থেকে পুলিশ হাসপাতালে ঢোকা সব যানবাহনে তল্লাশি শুরু করে। তীব্র ঠান্ডা উপেক্ষা করে বিপুলসংখ্যক সংবাদকর্মী ও তাঁদের কারিগরি দলের সদস্যরা হাসপাতালের বাইরে সমবেত হতে শুরু করেন। তাঁদের কাউকে কাউকে সম্প্রচারের যন্ত্রপাতি বসাতে দেখা যায়। মার্কিন প্রেসিডেন্ট বারাক ওবামা গতকাল বুধবার আফ্রিকা সফরে গিয়েছেন। হোয়াইট হাউসের পক্ষ থেকে বলা হয়েছে ম্যান্ডেলার পরিবার চাইলে তাঁকে দেখতে হাসপাতালেযাবেন ওবামা। ওবামা প্রেসিডেন্ট নির্বাচিত হওয়ার পর ম্যান্ডেলার সঙ্গে তাঁর কখনো সামনাসামনি দেখা হয়নি। সিটি প্রেস।
