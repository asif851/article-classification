
ভারতের বিতর্কিত সারদা গ্রুপের প্রধান সুদীপ্ত সেনের বিদেশের ৩০টি ব্যাংকে হিসাবের সন্ধান পেয়েছে তদন্তকারী বিধাননগর পুলিশ কমিশনারেট। তাদের ধারণা, ওই ব্যাংক হিসাবগুলোতে সুদীপ্ত বিপুল অঙ্কের অর্থ পাচার করেছেন।
সারদা গ্রুপের প্রতারণাপূর্ণ বিনিয়োগের (পঞ্জি স্কিম) ওই অর্থ উদ্ধারে ভারতকে হয়তো সিঙ্গাপুর ও থাইল্যান্ডের শরণাপন্ন হতে হবে।
সুদীপ্ত সেন ও সারদা গ্রুপের অন্যান্য ঊর্ধ্বতন কর্মকর্তার রিমান্ড থেকে পাওয়া তথ্য নিয়ে পুলিশ শিল্পগোষ্ঠীটির অনলাইনে লেনদেন যাচাই করে। এতে ওই ব্যাংক হিসাবগুলোর সন্ধান পাওয়া যায়। ভারতের কেন্দ্রীয় ব্যাংককে ফাঁকি দিতে কয়েক লাখের ছোট ছোট অঙ্কে অর্থ পাচার করা হয়।
পুলিশের বিধাননগর কমিশনারেট তদন্তের তথ্য ভারতের অর্থ মন্ত্রণালয়ের অর্থনৈতিক তদন্ত পরিষদের (ইআইসি) অধীনে পরিচালিত আর্থিক তদন্ত ইউনিটের (এফআইইউ) কাছে হস্তান্তর করেছে। টাইমস অব ইন্ডিয়া।
