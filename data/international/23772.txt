
আটলান্টিক মহাসাগরের ওপর দিয়ে যাওয়ার সময় ফ্রান্সের একটি উড়োজাহাজের ইঞ্জিন থেকে একাংশ খুলে পড়েছে। এ কারণে উড়োজাহাজটিকে হঠাৎ দিক পরিবর্তন করতে হয়েছে।
বিবিসির খবরে জানা যায়, স্থানীয় সময় গতকাল শনিবার গ্রিনল্যান্ডের পশ্চিমে এ৩৮০ নম্বর এয়ারবাসটির চারটি ইঞ্জিনের মধ্যে একটির একাংশ পড়ে যায়।
দুর্ঘটনায় কেউ আহত হয়নি। এয়ার ফ্রান্সের মুখপাত্র এএফপিকে জানান, উড়োজাহাজটিতে ২৪ জন বিমানকর্মী ও ৪৯৬ জন যাত্রী ছিল। উড়োজাহাজটির সাবেক মেরামতকারী ডেভিড রেমারও তাদের মধ্যে ছিলেন। তিনি বিবিসিকে বলেন, তাঁর ধারণা ইঞ্জিনের পাখায় যান্ত্রিক ত্রুটির কারণে এ দুর্ঘটনা ঘটেছে। উড়োজাহাজটি অবতরণের কয়েক ঘণ্টা পরও যাত্রীরা সেখানে ছিলেন।
ডেভিড আরও জানান, হঠাৎ প্রচণ্ড শব্দ হওয়ায় উড়োজাহাজের যাত্রীরা আতঙ্কে চিৎকার করতে থাকে। তখনই মনে হয়েছে ইঞ্জিন বিকল হয়ে গেছে।
উড়োজাহাজের চালক দ্রুত ইঞ্জিনটি বন্ধ করে দেন। তবে উড়োজাহাজের পাখায় বড় ধরনের কোনো ক্ষতি হয়নি। উড়োজাহাজটি নিরাপদে অবতরণ করে।
কানাডার পূর্বাঞ্চলে লেব্রাডরের গুস বে বিমানবন্দরে পৌঁছানোর আগে তিনটি ইঞ্জিন ব্যবহার করে উড়োজাহাজটি এক ঘণ্টা আকাশে উড়ে। সেখান থেকে আরেকটি উড়োজাহাজে করে যান যাত্রীরা।
এয়ার ফ্রান্স এক বিবৃতিতে জানিয়েছে, একটি ইঞ্জিনে বড় ধরনের ক্ষতি হয়েছে। ওই বিবৃতিতে আরও বলা হয়, উড়োজাহাজের চালক পরিস্থিতি খুব ভালোভাবে সামলেছেন।
