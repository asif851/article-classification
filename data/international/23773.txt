
প্রেসিডেন্ট নির্বাচনে জিততে হলে ডোনাল্ড ট্রাম্পকে নেভাদা ও ফ্লোরিডা অঙ্গরাজ্য নিজ দখলে আনতে হবে—এ কথা তিনি খুব ভালো করেই জানেন। সে জন্য নির্বাচনী প্রচারণার শেষ সপ্তাহে তিনি বারবার এই দুই রাজ্যে ফিরে এসেছেন। কিন্তু আগাম ভোটের হিসাব যদি সঠিক হয়, ট্রাম্প সম্ভবত এই দুই রাজ্যই হারাচ্ছেন, এর সঙ্গে সঙ্গে তাঁর প্রেসিডেন্ট হওয়ার স্বপ্ন। আর এই হার হয়তো তাঁকে মানতে হবে হিস্পানিক ভোটারদের কারণে, যাঁদের তিনি ধর্ষক ও মাদক ব্যবসায়ী বলে নিন্দা করেছিলেন।
একাধিক সংবাদমাধ্যম নিশ্চিত করেছে, নেভাদায় হিস্পানিকদের আগাম ভোটের পরিমাণ আগের যেকোনো সময়ের রেকর্ড ছাড়িয়ে গেছে। ‘পলিটিকো’ জানিয়েছে, এই রাজ্যের সবচেয়ে জনবহুল ক্লার্ক কাউন্টিতে হিস্পানিকদের কারণে হিলারি কমপক্ষে ৭২ হাজার ভোটে এগিয়ে আছেন। এই রাজ্যের একজন নির্বাচনী বিশ্লেষক জানিয়েছেন, নেভাদাকে হিলারির খাতায় তুলে দিতে এই সংখ্যা পর্যাপ্ত। ২০১২ সালে ওবামা নেভাদা জিতেছিলেন ৭ পয়েন্টে। সেবার এই কাউন্টিতে ডেমোক্র্যাটদের পক্ষে আগাম ভোট পড়েছিল ৭১ হাজার। একজন ডেমোক্রেটিক কর্মকর্তা মন্তব্য করেছেন, ট্রাম্প চেয়েছিলেন মেক্সিকোর সঙ্গে দেয়াল তুলতে। নেভাদায় সেই দেয়াল তিনি পেয়ে গেলেন, তবে এই দেয়াল হিস্পানিক ভোটারদের তোলা দেয়াল।
ফ্লোরিডা থেকেও খবর এসেছে, রোববারে সমাপ্ত আগাম ভোটে সেখানে প্রায় ৬২ লাখ মানুষ ভোট দিয়েছেন, যাঁর ১০ লাখ ভোটার হলেন হিস্পানিক। ফ্লোরিডা বিশ্ববিদ্যালয়ের একজন নির্বাচনী পরিসংখ্যান বিশারদ জানিয়েছেন, তাঁর হিসাব অনুযায়ী এই হিস্পানিক ভোটারদের এক-তৃতীয়াংশই এ বছর প্রথমবারের মতো ভোটে অংশ নিচ্ছেন।
এদিকে রোববার প্রকাশিত এনবিসি/ওয়াল স্ট্রিট জার্নালের গৃহীত সর্বশেষ জাতীয় জনমত জরিপে চার পয়েন্টে এগিয়ে রয়েছেন হিলারি। ভাবা হচ্ছে, এই ব্যবধান যদি বজায় থাকে, তাহলে ডেমোক্র্যাটরা সম্ভবত সিনেটে তাঁদের নিয়ন্ত্রণ ফিরে পাবেন। সে সম্ভাবনা রুখতে রিপাবলিকান পার্টি প্রচারণার শেষ সপ্তাহে অতিরিক্ত ৩৭ মিলিয়ন ডলার ব্যয় করার সিদ্ধান্ত নিয়েছে। এই শেষ মুহূর্তে এসে রিপাবলিকান স্পিকার পল রায়ানও নির্বাচনী প্রচারণায় হাত লাগিয়েছেন। রোববার সিএনএনের ওয়েবসাইটে এক সংক্ষিপ্ত নিবন্ধে তিনি সব রিপাবলিকান প্রার্থীর পক্ষে ভোট প্রদানের আবেদন করেছেন।
