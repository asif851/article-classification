
এয়ারএশিয়ার বিধ্বস্ত উড়োজাহাজটির খোঁজে অনুসন্ধান এলাকা আরও কমিয়ে এনেছেন ইন্দোনেশিয়ার উদ্ধারকর্মীরা। তাঁদের আশা, উড়োজাহাজটি বিধ্বস্ত হওয়ার স্থানের খুব কাছাকাছি তাঁরা পৌঁছে গেছেন। খবর এএফপির।বিধ্বস্ত উড়োজাহাজের আরোহীদের মধ্যে আরও ২১ জনের মৃতদেহ পাওয়া গেছে। এ নিয়ে মোট ৩০ জনের মৃতদেহ উদ্ধার করা হলো।এয়ারএশিয়া ইন্দোনেশিয়ার ফ্লাইট কিউজেড ৮৫০১ গত রোববার ইন্দোনেশিয়ার সুরাবায়া থেকে সিঙ্গাপুরে যাওয়ার পথে নিখোঁজ হয়। এতে দুজন চালক, পাঁচজন ক্রু সদস্য এবং শিশুসহ ১৫৫ জন যাত্রী ছিল।উড়োজাহাজটির অনুসন্ধানে ফ্রান্স এবং সিঙ্গাপুরের তদন্ত দলও অংশ নিয়েছে। অনুসন্ধানকারী দলটি সমুদ্রতলে উড়োজাহাজটি ও ব্লাক বক্সের (যাতে ফ্লাইটের তথ্য থাকে) অবস্থান জানতে সাইড-স্ক্যান সোনার যন্ত্র ও পিঙ্গার লোকেটর ব্যবহার করছে।সমুদ্রপৃষ্ঠের ২৫ থেকে ৩২ মিটার নিচে উড়োজাহাজটির ধ্বংসাবশেষ রয়েছে বলে ধারণা করা হচ্ছে। ইন্দোনেশিয়ার অনুসন্ধান ও উদ্ধার সংস্থার প্রধান বামবাং সোয়েলিস্টিও বলেন, এক হাজার ৫৭৫ বর্গ নটিক্যাল মাইলের মধ্যে অভিযান চালানো হচ্ছে। যা গত বৃহস্পতিবারে অভিযান চালানো এলাকার ১০ ভাগের এক ভাগ। ২৯টি জাহাজ এবং ১৭টি বিমান এই অভিযানে অংশ নিয়েছে।
বামবাং বলেন, দুটি প্রধান কাজকে তাঁরা গুরুত্ব দিচ্ছেন। এক, বিমানটির মূল কাঠামো খুঁজে বের করা। দুই, ব্লাক বক্সের অবস্থান শনাক্ত করা। বিমানটির মূল কাঠামো খুঁজে বের করার জন্য এরই মধ্যে ডুবুরিদের নৌবাহিনীর জাহাজ প্রস্তুত রাখা হয়েছে।অনুসন্ধানকারী আরেক কর্মকর্তা এস বি সুপ্রিয়াদি বলেন, এ পর্যন্ত উদ্ধার করা মৃতদেহ ও ধ্বংসাবশেষ তুলনামূলকভাবে সংকীর্ণ একটি এলাকার ভেতরেই পাওয়া যায়। এ থেকে ইঙ্গিত পাওয়া যায় বিধ্বস্ত উড়োজাহাজটি আশপাশেই কোথাও রয়েছে।
