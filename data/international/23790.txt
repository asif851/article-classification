
সৌদি আরবে কাজের অনুমতিপত্র পেতে ব্যর্থ হওয়ায় কয়েক মাসের মধ্যে অন্তত ৭৫ হাজার নাগরিককে দেশে ফিরিয়ে আনবে ভারত। এরই মধ্যে ২৭ হাজার নাগরিককে সৌদি আরব ত্যাগের অনুমতিপত্র বা জরুরি সনদ (ইসি) দেওয়ার কার্যক্রম শুরু করেছে দেশটি।
সৌদি আরব শ্রমবিষয়ক একটি বিতর্কিত আইন (নিতাকাত) বলবৎ করতে যাচ্ছে। এ আইন অনুসারে যেসব সৌদি প্রতিষ্ঠান বিদেশি নাগরিকদের কাজ দেয়, তাদের প্রতিষ্ঠানে একটি নির্দিষ্ট অনুপাতে সৌদি নাগরিকদের জন্যও কাজের সুযোগ থাকতে হবে।
ভারতীয় দূতাবাস এক বিবৃতিতে বলেছে, দ্বিতীয় দফায় সৌদি আরব ছাড়ার জন্য রিয়াদে প্রায় ২৪ হাজার এবং পূর্বাঞ্চলীয় প্রদেশে তিন হাজার ৭০০-রও বেশি নাগরিক আবেদন করেছেন। প্রথম দফায় ইসির জন্য সারা সৌদি আরব থেকে ১৫ হাজার ভারতীয় আবেদন করেন।
বিতর্কিত শ্রম আইন কার্যকর হলে চাকরি চলে যেতে পারে, এমন আশঙ্কায় ভারতের দূতাবাস প্রায় ৬০ হাজার আবেদনকারীর জন্য দেশে ফেরার প্রক্রিয়া চূড়ান্ত করতে রাতদিন কাজ করে যাচ্ছে। কর্মহীন হয়ে পড়ার পর ওই ভারতীয় শ্রমিকেরা আগামী ৩ জুলাইয়ের মধ্যে সৌদি আরব ত্যাগ করতে না পারলে তাঁদের গ্রেপ্তার করা হতে পারে। এই প্রেক্ষাপটে ভারতের পররাষ্ট্রমন্ত্রী সালমান খুরশিদ গত শুক্রবার চার দিনের সফরে সৌদি আরব গেছেন। পিটিআই।
