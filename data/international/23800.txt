
নিয়া নিজাম নামের কন্যাশিশুটির বয়স মাত্র ১১ মাস৷ মা-বাবার আগ্রহেই তাকে প্রায় ৪০ ফুট উঁচু স্থান থেকে প্যারাস্যুটে চড়িয়ে একা নিচে ছেড়ে দেওয়া হয়৷ শিশুটি স্বভাবতই ভয় পেয়ে তখন কান্না জুড়ে দেয়৷ নেমে আসার পর নিয়ার মা ছুটে গিয়ে তাঁর শিশুকে শান্ত করেন৷ খবর পিটিআইয়ের৷ভারতের কেরালা রাজ্যের কানুরের মুঝিপিলাংগাদি সৈকতে লোকজন গতকাল বৃহস্পতিবার এ ঘটনা প্রত্যক্ষ করে৷ ওই প্যারাস্যুটযাত্রার জন্য শিশুটিকে এক মাসের প্রশিক্ষণ দেওয়া হয়েছিল৷ কানুরের পুলিশ সুপার পি এন আনিরাজা বলেন, তিনি শিশুটিকে এ রকম বিপজ্জনক যাত্রায় না পাঠাতে শিশুটির মা-বাবা ও আয়োজকদের অনুরোধ করেছিলেন৷ অবশ্য তিনিই (আনিরাজা) অনেক দ্বিধা সত্ত্বেও আয়োজনটির উদ্বোধন করেন৷আনিরাজা আরও বলেন, শিশুটির মা-বাবা ও আয়োজকদের বিরুদ্ধে মামলা করা যায় কি না, খতিয়ে দেখা হচ্ছে৷ অনুষ্ঠানের আয়োজক কোঝিকোডের একটি বেসরকারি প্রতিষ্ঠান জানায়, এ ধরনের অনুষ্ঠান আয়োজনে কোনো আইনি বাধা ছিল না৷ অনুষ্ঠানে উপস্থিত শিশুটির পরিবারের বন্ধু মালায়ালম অভিনেতা বিনীথ বলেন, বিষয়টি নিয়ে গণমাধ্যম বিতর্ক তৈরির চেষ্টা করছে৷ শিশুটির মা-বাবা এ নিয়ে কোনো আপত্তি জানাননি৷ ৩ মে পি বালাকিরণ নামের এক ব্যক্তি ২৫ ফুট ওপর থেকে নামার সময় প্যারাস্যুট ছিঁড়ে গেলে তিনি নিচে পড়ে যান৷অনুষ্ঠানের আয়োজকদের অন্যতম সফর আহমেদ বলেন, নিয়ার মা সাফরিনা নিজাম বাণিজ্যিক ফ্লাইটের লাইসেন্সের জন্য প্রশিক্ষণ নিচ্ছেন৷ তিনি ১৯৯৫ সালে মাত্র আট বছরে বয়সে একা প্যারাস্যুট নিয়ে নেমেছিলেন৷আহমেদ আরও বলেন, ‘সম্ভবত নিয়া হলো দেশে সবচেয়ে কনিষ্ঠতম, যে একাই প্যারাস্যুট নিয়ে নামল৷ আমাদের এই সাহসী ও সফল পদক্ষেপের ভুল ব্যাখ্যা দেওয়া খুবই দুঃখজনক৷’
