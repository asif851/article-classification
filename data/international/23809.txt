
চীনের মধ্যাঞ্চলীয় হুনান প্রদেশে ঝো (৬১) নামের এক ব্যক্তির দেহ থেকে চিকিত্সকেরা অস্ত্রোপচার করে ৪২টি মুক্তা বের করেছেন। ওই ব্যক্তি পায়ের অসহ্য ব্যথা থেকে রক্ষা পেতে শরীরের বিভিন্ন অংশে এই মুক্তাগুলো ঢুকিয়েছিলেন।
আজ মঙ্গলবার পিটিআইয়ের খবরে জানানো হয়, নিয়ানলুন অর্থোপেডিকস হাসপাতালের চিকিত্সকেরা ঝোয়ের কোমর, নিতম্ব ও পায়ে ছুরি চালিয়ে মুক্তাগুলো বের করেন।
গ্লোবাল টাইমের খবরে বলা হয়েছে, ঝো কয়েক বছর ধরে মেরুদণ্ডের নিম্নাংশ ও পায়ের ব্যথায় ভুগছিলেন। তাঁর এক বন্ধু তাঁকে হুনান প্রদেশের উয়াইয়াং এলাকার এক চিকিত্সকের সঙ্গে পরিচয় করিয়ে দেন। ওই চিকিত্সক জোয়ের শরীরে ৪২টি মুক্তা ঢুকিয়ে চিকিত্সা করতে বলেন। এই চিকিত্সা পদ্ধতিতে এক আত্মীয় সুস্থ হয়েছেন জানার পর ঝোও ২০১১ সালে এই চিকিত্সা নেন। গত বছর থেকে তিনি পায়ে এত তীব্র ব্যথা অনুভব করেন যে আর হাঁটতে পারছিলেন না। পরীক্ষা-নিরীক্ষার পর চিকিত্সকেরা তাঁর শরীরে মুক্তার উপস্থিতি দেখেন। এর পরই সেগুলো অস্ত্রোপচার করে বের করার সিদ্ধান্ত নেন চিকিত্সকেরা।
 
