
ভারতের পশ্চিমবঙ্গের আসন্ন বিধানসভা নির্বাচনে মুখ্যমন্ত্রী মমতা বন্দ্যোপাধ্যায়কে হারানোর প্রত্যয় ব্যক্ত করেছেন ভারতীয় জনতা পার্টির (বিজেপি) প্রার্থী চন্দ্রকুমার বসু। তিনি ভারতের স্বাধীনতা আন্দোলনের অন্যতম প্রধান ব্যক্তিত্ব নেতাজি সুভাষচন্দ্র বসুর নাতি। এবারের নির্বাচনে বিজেপির হয়ে দক্ষিণ কলকাতার ভবানীপুর আসনে লড়ছেন তিনি।পশ্চিমবঙ্গে এত দিন দেখা গেছে, মমতার সঙ্গে কোনো রাজনৈতিক দল তেমন শক্তিশালী প্রার্থী দাঁড় করায় না। তাদের ধারণা, মমতার সঙ্গে জেতা কঠিন। কিন্তু এবারের নির্বাচনের চিত্রটাই পাল্টে গেছে। ভবানীপুরে এবার চন্দ্রকুমারই শুধু নন, আছেন বাম-কংগ্রেস জোটের শক্তিশালী প্রার্থী দীপা দাশমুন্সি।এর আগে নেতাজির পরিজনেরা বামফ্রন্ট এবং তৃণমূলের প্রার্থী হলেও এবার বিজেপির পক্ষ থেকে এই প্রথম প্রার্থী হলেন চন্দ্রকুমার বসু। রাজনৈতিক পর্যবেক্ষকেরা মনে করছেন, এবার নির্বাচনে জিততে সত্যিই বেগ পেতে হবে মমতাকে।নির্বাচনের জোর লড়াই যে হবে, গত মঙ্গলবার প্রথম আলোর সঙ্গে এক সাক্ষাৎকারে চন্দ্রকুমার বসু সে কথাই বললেন। তিনি বলেন, ‘ব্যক্তি মমতার সঙ্গে আমার লড়াই নয়। আমার লড়াই নীতির সঙ্গে। এই লড়াইয়ে আমি জিতব।’চন্দ্রকুমার বসু বলেন, ‘মানুষ এখন বুঝতে পেরেছে মমতা যে পরিবর্তনের কথা বলছেন, তা আমাদের রাজ্যের জন্য সুফল বয়ে আনেনি। রাজ্য যে তিমিরে ছিল, সেই তিমিরেই আছে। সরকার পরিচালনায় পরিবর্তন আসেনি। বামফ্রন্ট আর তৃণমূল একই ধারায় চলেছে। আমি নিশ্চিত, এবার আমি মমতাকে পরাস্ত করতে পারব।’চন্দ্রকুমার এ কথাও বলেন, ‘কংগ্রেস এবং বামফ্রন্ট নেতাজির আদর্শ মুছে ফেলেছে। তৃণমূলও যথাযোগ্য মর্যাদা দেয়নি নেতাজিকে। তবে মানুষের মন থেকে নেতাজিকে মুছতে পারেনি কোনো দলই। বিজেপির নেতৃত্বাধীন এনডিএ সরকার নেতাজির আদর্শ বাস্তবায়নে সচেষ্ট। তাই সেই আদর্শকে বাস্তবায়ন করার জন্য নেমেছি।’
