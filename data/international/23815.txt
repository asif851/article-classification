
শিক্ষার্থীদের পদচারণে আবার মুখরিত হলো ভারতের বিহার রাজ্যের নালন্দা বিশ্ববিদ্যালয়। ৮০০ বছর আগে বন্ধ হয়ে গিয়েছিল প্রাচীন এই শিক্ষাপ্রতিষ্ঠানটি। গতকাল সোমবার বিশ্ববিদ্যালয়টির শিক্ষাকার্যক্রম আবার চালু হয়েছে। খবর আইএনএস ও এনডিটিভির।নালন্দা বিশ্ববিদ্যালয়ের উপাচার্য গোপা সাভ্রাওয়াল জানান, শিক্ষার্থীদের তিন দিনের পরিচিতিমূলক অনুষ্ঠান গত শুক্রবার শুরু হয়ে রোববার শেষ হয়। পাঁচ ছাত্রীসহ মোট ১৫ জন শিক্ষার্থী ও ১১ জন শিক্ষক নিয়ে গতকাল থেকে বিশ্ববিদ্যালয়টির শিক্ষা কার্যক্রম শুরু হয়েছে। তিনি বলেন, বিশ্বের বিভিন্ন দেশ থেকে এক হাজারের বেশি শিক্ষার্থী বিশ্ববিদ্যালয়ের সাতটি বিভাগে পড়ার জন্য আবেদন করেছিলেন। তাঁদের মধ্যে মোট ১৫ জনকে বাছাই করা হয়।উপাচার্য জানান, গতকাল সকালে বাস্তুবিদ্যা ও পরিবেশ শিক্ষা এবং ইতিহাস শিক্ষা বিভাগের ক্লাসের মাধ্যমে ছোটখাটো অনুষ্ঠানের মধ্য দিয়ে কার্যক্রম চালু করা হয়। ১৪ সেপ্টেম্বর কেন্দ্রীয় পররাষ্ট্রমন্ত্রী সুষমা স্বরাজ বিশ্ববিদ্যালয়টি পরিদর্শনকালে বড় অনুষ্ঠানের আয়োজন করা হবে। বিশ্ববিদ্যালয়টি হবে সম্পূর্ণ আবাসিক। ২০২০ সালের মধ্যে আবসনের সব ব্যবস্থা করা হবে।বিহারের রাজধানী পাটনা থেকে ১০০ কিলোমিটার দূরে অবস্থিত রাজগির শহরে একটি অস্থায়ী ক্যাম্পাসে এই শিক্ষা কার্যক্রম শুরু হলো। শহরটি বৌদ্ধধর্মাবলম্বীদের তীর্থস্থান। সেখান থেকে ১২ কিলোমিটার দূরে আজও দাঁড়িয়ে আছে দ্বাদশ শতকের প্রাচীন নালন্দা বিশ্ববিদ্যালয়টির ধ্বংসাবশেষ। তুর্কি বাহিনীর এক অভিযানের সময় সেটি ধ্বংস হয়ে গিয়েছিল।বিশ্ববিদ্যালয়টির নতুন যাত্রা ভারত সরকার ও পূর্ব এশিয়া সম্মেলনভুক্ত (ইএএস) ১৮টি দেশের একটি উদ্যোগের ফসল। ২০১৩ সালে তৎকালীন প্রধানমন্ত্রী মনমোহন সিং ব্রুনাই সফরকালে অস্ট্রেলিয়া, সিঙ্গাপুরসহ ইএএসভুক্ত সাতটি দেশের সঙ্গে চুক্তিবদ্ধ হন। এছাড়া ভারতের সাবেক রাষ্ট্রপতি এ পি জে আবদুল কালামেরও বড় ভূমিকা রয়েছে। ভারতের বিশিষ্ট অর্থনীতিবিদ নোবেলজয়ী অমর্ত্য সেন বিশ্ববিদ্যালয়টির পরিচালনা পর্যদের চেয়ারম্যান।
