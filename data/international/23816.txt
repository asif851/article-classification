
দুই নারীকে ধর্ষণ ও অপ্রাপ্তবয়স্ক এক মেয়ের সঙ্গে যৌন সম্পর্ক স্থাপনের দায়ে কায়রন হাচিনসন (২০) নামের এক তরুণকে ২০ বছরের কারাদণ্ড দেওয়া হয়েছে।হাচিনসন ১৭ ও ২৪ বছরের দুই নারীকে ইংল্যান্ডের টানব্রিজ ওয়েলস এলাকায় ধর্ষণ করেন। সামাজিক যোগাযোগের মাধ্যম ফেসবুকে আলাপের পর ১৪ বছরের এক মেয়ের সঙ্গে যৌন সম্পর্ক স্থাপনের মতো অপরাধ করেন তিনি।বিচারক মার্ক জোনাথন ডেনিস অপরাধী হাচিনসনকে যৌন বিকৃত ও সুবিধাবাদী হিসেবে অভিহিত করেছেন। মেইডস্টোন ক্রাউন আদালতে সাজা ঘোষণার সময় বিচারক বলেন, হাচিনসন অল্পবয়সী মেয়েদের বিপদে ফেলে সুবিধা নিতেন।আদালতে শুনানিতে বলা হয়, হাচিনসন টানব্রিজ ওয়েলস এলাকার কাছে গত বছরের ২ অক্টোবর গাড়ির ভেতর ও বাইরে ১৭ বছরের ওই মেয়ের সঙ্গে যৌন সম্পর্ক স্থাপন করেন।
কৌঁসুলি ক্রিস্টোফার মে বলেন, এর ছয় দিন পর হাচিনসনের সঙ্গে ২৪ বছর বয়সী ফরাসি এক নারীর আলাপ হয়। হাচিনসন তাঁকে বাড়িতে পৌঁছে দেওয়ার কথা বলে রাসল এলাকার কাছে নিয়ে যান। সেখানে তাঁকে ধর্ষণ করেন।
এর এক মাস আগেও আরেক অপরাধ করেন হাচিনসন। ১৪ বছর বয়সী এক কিশোরীর সঙ্গে তিনি যৌন সম্পর্ক স্থাপন করেন। আদালতের শুনানিতে বলা হয়, হাচিনসন ওই মেয়েটির সঙ্গে ফেসবুকে আলাপ করেন। এরপর তাকে স্কুল থেকে নিজের বাড়িতে নিয়ে যান। সেখানেই তাকে যৌন হয়রানি করেন। এর কয়েক দিন পর আবারও মেয়েটির সঙ্গে যৌন সম্পর্ক করেন হাচিনসন। এই সম্পর্কের কথা মেয়েটিকে তিনি গোপন রাখতে বলেন।
হাচিনসনের কম্পিউটারে জোরপূর্বক যৌন আচরণের বিষয়ে তাঁর আগ্রহ থাকার তথ্যপ্রমাণ মিলেছে।
গত বছর হাচিনসনের বিরুদ্ধে চার নারীকে যৌন হয়রানি করার অভিযোগ ওঠে। এ ছাড়া তিনটি ধর্ষণের অভিযোগ, হত্যাচেষ্টা ও ছয় ধরনের যৌন হয়রানির অভিযোগ থেকেও রেহাই পান হাচিনসন। সূত্র: বিবিসি অনলাইন
