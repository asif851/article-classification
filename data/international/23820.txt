
 ইরাকে বিমান হামলায় জঙ্গি সংগঠন ইসলামিক স্টেটের (আইএস) অন্যতম শীর্ষ নেতা আয়াদ আল-জুমাইলি নিহত হয়েছেন বলে দেশটির রাষ্ট্রীয় টেলিভিশনের খবরে জানানো হয়েছে। আইএসের প্রধান নেতা আবু বকর আল-বাগদাদির পরেই সংগঠনটিতে আয়াদ আল-জুমাইলির অবস্থান বলে ভাবা হয়।
আজ শনিবার বার্তা সংস্থা রয়টার্সের এক প্রতিবেদনে বলা হয়, সিরিয়া সীমান্তবর্তী ইরাকের আল-কাইম এলাকায় দেশটির বিমানবাহিনীর হামলায় আইএসের অন্যতম শীর্ষ নেতা আয়াদ আল-জুমাইলি নিহত হয়। এ সময় আইএসের আরও কয়েকজন কমান্ডারও নিহত হয়েছেন। তবে কবে এই হামলা চালানো হয়েছে তা জানানো হয়নি। ইরাকের সেনা গোয়েন্দা সংস্থার বরাত দিয়ে দেশটির রাষ্ট্রীয় টেলিভিশনে ওই খবর প্রকাশ করা হয়। খবরে জানানো হয়েছে, নিহত জুমাইলি আইএসের ‘দ্বিতীয় প্রধান নেতা’ ও ‘যুদ্ধ মন্ত্রী’ হিসেবে দায়িত্ব পালন করছিলেন।
এ ব্যাপারে মন্তব্য জানতে তাৎক্ষণিকভাবে যুক্তরাষ্ট্র পরিচালিত আইএসবিরোধী জোটের মুখপাত্রের সঙ্গে যোগাযোগ করা সম্ভব হয়নি।
 
