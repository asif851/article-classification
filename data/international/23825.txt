
ভারতের মধ্য প্রদেশে নবম শ্রেণীর এক স্কুলছাত্রী প্রতিবেশী এক আইনজীবীর বাসায় ধর্ষণের শিকার হয়েছে বলে অভিযোগ উঠেছে। এ ঘটনায় ওই আইনজীবীকে গ্রেপ্তার করা হয়েছে।
এনডিটিভির প্রতিবেদনে জানানো হয়, ১৭ বছর বয়সী ওই স্কুলছাত্রী গত ১২ ডিসেম্বর তার বাড়ি থেকে মাত্র ৫০ ফুট দূরে বালকৃষ্ণ জোশি নামের এক আইনজীবীর বাসায় বর্ণ-সনদ পাওয়ার বিষয়ে সহায়তা চাইতে যায়। মেয়েটি বাসায় না ফেরায় পরিবারের পক্ষ থেকে থানায় এ ব্যাপারে একটি অভিযোগ দায়ের করা হয়।
গতকাল বুধবার সকালে মেয়েটির কান্না শুনে এক প্রতিবেশী পুলিশকে খবর দেয়। এরপর ওই আইনজীবীর বাড়ি থেকে মেয়েটিকে উদ্ধার করে পুলিশ। একই সঙ্গে জিম্মি করা ও ধর্ষণের অভিযোগে বালকৃষ্ণকে গ্রেপ্তার করা হয়।
১৭ বছর বয়সী কিশোরীর অভিযোগ, ৪০ বছর বয়সী ওই আইনজীবী ১৪ দিন ধরে তাকে বাড়িতে আটকে রেখে ধর্ষণ করেছেন। এ কাজে ওই আইনজীবীর স্ত্রী এবং ছেলেও জড়িত ছিলেন বলে অভিযোগ করে কিশোরী।
