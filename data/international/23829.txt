
১৯ বছরের মধ্যে এই প্রথম আদমশুমারি করতে যাচ্ছে পাকিস্তান। এ জন্য প্রস্তুতি নিচ্ছে দেশটি। এমন প্রেক্ষাপটে বিশ্বের ষষ্ঠ জনবহুল দেশটির জনসংখ্যার নানান তথ্য উঠে এসেছে বার্তা সংস্থা এএফপির প্রতিবেদনে।
এবারের আদমশুমারিতে প্রথমবারের মতো ট্রান্স সেক্সুয়াল জনগোষ্ঠীকে পৃথকভাবে গণনা করা হবে। জেন্ডার বাছাইয়ে তাঁদের জন্য তিনটি সংখ্যাসূচক পছন্দ থাকছে। এগুলো হলো: ১. পুরুষ ২. নারী ও ৩. ট্রান্স সেক্সুয়াল।
পাকিস্তান বহু-নৃগোষ্ঠীর দেশ। দেশটিতে আনুমানিক ৭০টি ভাষা রয়েছে। কিন্তু আদমশুমারিতে নয়টি ভাষা তালিকাভুক্ত হবে। এই পদক্ষেপ অনেক সম্প্রদায়কে হতাশ করবে।
দেশটির নাগরিকেরা নিজেদের মুসলিম, খ্রিষ্টান, হিন্দু বা আহমেদি হিসেবে ঘোষণা করতে পারবেন। অথবা কেউ শিডিউল কাস্টসের সদস্য হতে পারবেন।
জাতিসংঘের হিসাব অনুযায়ী, পাকিস্তানের প্রায় ৪০ শতাংশ মানুষ খোলা জায়গায় মলত্যাগ করেন। এমন প্রেক্ষাপটে এই আদমশুমারিতে বাড়িতে কটি শৌচাগার আছে, তা জানতে চাওয়া হবে।
আদমশুমারিতে জাতীয়তার ক্ষেত্রে দুটি পছন্দ থাকছে। যথা: পাকিস্তানি ও বিদেশি।
 
 
