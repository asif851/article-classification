
৮০টি দেশের নাগরিকেরা ভিসা ছাড়াই কাতারে যেতে পারবেন। থাকতে হবে কেবল বৈধ পাসপোর্ট। আকাশপথে পরিবহন ও পর্যটন খাতকে চাঙা করতে গতকাল বুধবার ভিসা ছাড়াই প্রবেশাধিকারের ঘোষণা দিয়েছে কাতার।
দোহায় এক সংবাদ সম্মেলনে কাতারের পর্যটন বিভাগের কর্মকর্তা হাসান আল-ইব্রাহিম বলেন, ভিসা ছাড়াই তাঁদের দেশে যাওয়ার এই পরিকল্পনা কাতারকে ওই অঞ্চলে সবচেয়ে মুক্ত দেশে পরিণত করেছে।
স্বরাষ্ট্র মন্ত্রণালয়ের কর্মকর্তা মোহাম্মদ রাশেদ আল-মাজরউই বলেন, ৮০টি দেশের নাগরিকদের এখন কেবল বৈধ পাসপোর্ট লাগবে কাতারে প্রবেশ করার জন্য। যদিও কোন কোন দেশের নাগরিকেরা ভিসা ছাড়া প্রবেশাধিকার পাবেন কিংবা কবে নাগাদ এই কর্মসূচি চালু হবে, সে-সংক্রান্ত কিছু গতকাল জানানো হয়নি।
সংশ্লিষ্ট সূত্র জানিয়েছে, ভিসা ছাড়া কাতার গিয়ে ৩৩টি দেশের নাগরিকেরা ১৮০ দিন এবং বাকি ৪৭টি দেশের নাগরিকেরা ৩০ দিন পর্যন্ত থাকতে পারবেন। প্রয়োজনে সেখানে থাকার মেয়াদ আরও একবার বাড়াতে পারবেন।
কাতার এয়ারওয়েজের প্রধান আকবার আল-বাকের বলেন, তিনি মনে করছেন যে নতুন কর্মসূচির প্রাথমিক সুফলভোগী হবেন তাঁরা।
উল্লেখ্য, ২০২২ সালে অনুষ্ঠেয় ফুটবল বিশ্বকাপের আয়োজক দেশ কাতার। ২৪ লাখ জনসংখ্যার দেশটিতে ৯০ শতাংশই বিদেশি নাগরিক। দেশটির বিরুদ্ধে সন্ত্রাসবাদে মদদদানের অভিযোগ তুলে গত ৫ জুন সৌদি আরবের নেতৃত্বে বাইরাইন, মিসর, সংযুক্ত আরব আমিরাতসহ কয়েকটি দেশ কূটনৈতিক সম্পর্ক ছিন্ন করে। যদিও সেসব অভিযোগ অস্বীকার করেছে দোহা।
