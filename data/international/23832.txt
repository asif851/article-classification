
ভারতনিয়ন্ত্রিত জম্মু ও কাশ্মীরের উরি এলাকায় আজ সোমবার সকালে নিরাপত্তা বাহিনীর গুলিতে তিনজন বিচ্ছিন্নতাবাদী নিহত হয়েছে। পুলিশ বলছে, প্রাথমিক তদন্তে তাদের পাকিস্তানের উগ্রবাদী সংগঠন লস্কর-ই-তাইয়েবার সদস্য বলে মনে করা হচ্ছে। গত বছরে উরির সেনাশিবিরে হামলার মতো আরেকটি হামলার পরিকল্পনা ছিল তাদের।
নিরাপত্তা বাহিনী বলছে, কালগাই এলাকায় অভিযান চালানোর সময় বিচ্ছিন্নতাবাদীরা নিরাপত্তা বাহিনীকে লক্ষ্য করে গুলি ছোড়ে। এ সময় নিরাপত্তা বাহিনীর গুলিতে তিন বিচ্ছিন্নতাবাদী নিহত হয়। ভারতীয় এক সেনা ও দুজন বেসামরিক লোক গোলাগুলিতে আহত হন। ওই এলাকায় দুটি ঘর ক্ষতিগ্রস্ত হয়। ।
পুলিশের মহাপরিদর্শক (ডিজি) এস পি ভাইদ জানান, গত বছরের ১৮ সেপ্টেম্বর উরি সেনাশিবিরে হামলার মতো আরেকটি আত্মঘাতী হামলা চালানোর পরিকল্পনা ছিল বিচ্ছিন্নতাবাদীদের। উরির ওই হামলায় গত বছর ১৯ সেনাসদস্য নিহত হন। আহত হন অনেকে।
