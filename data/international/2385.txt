
ভারতের প্রধানমন্ত্রী নরেন্দ্র মোদির ‘বেটি বাঁচাও, বেটি পড়াও’ আহ্বান কিংবা পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের ‘কন্যাশ্রী প্রকল্প’—কোনো কিছুই বাঁচাতে পারল না ছোট্ট মৌসুমির জীবন। তিন বছরের ছোট্ট জীবনটা শেষ হয়ে গেল শুধু মেয়ে হওয়ার ‘অপরাধেই’।
আনন্দবাজার পত্রিকার এক প্রতিবেদনে জানানো হয়, গত শনিবার পশ্চিমবঙ্গের ঝাড়গ্রামে তিন বছরের মৌসুমিকে হত্যার অপরাধে আটক করা হয় তার বাবা রঘুনাথ সিংকে।
মৌসুমির মা সন্ধ্যা জানান, মেয়ে হয়েছে বলে সংসারে নানা ধরনের অশান্তি করতেন রঘুনাথ। তিন বছরের মেয়েকে কারণে-অকারণে মারতেন তিনি। সব সময় অভিযোগ করতেন, ছেলে হলে রোজগার করতে পারত। মেয়ের বিয়ে দিতে অনেক খরচ হবে। ওকে গলা টিপে মেরে ফেললে ভালো হতো বলেও মন্তব্য করতেন রঘুনাথ। গত শনিবার কাজ করতে বাইরে যান সন্ধ্যা। বাসায় এসে মেয়েকে অচেতন অবস্থায় পড়ে থাকতে দেখেন। কী হয়েছে জানতে চাইলে রঘুনাথ জানান ‘কীটনাশক’ খেয়েছে। এরপর মেয়েকে নিয়ে ঝাড়গ্রাম সুপার হাসপাতালে যান তাঁরা। সেখানে কর্তব্যরত চিকিৎসক মৌসুমিকে মৃত ঘোষণা করেন।
হাসপাতাল কর্তৃপক্ষ জানায়, শিশুটির গলায় হাতের আঙুলের ছাপ দেখে ডাক্তারদের সন্দেহ হয়। তাঁরা রঘুনাথকে আটকে রেখে পুলিশে সোপর্দ করেন। পুলিশি জেরার মুখে রঘুনাথ হত্যার কথা স্বীকার করেন।
শনিবার রাতে বেলিয়াবেড়া থানায় রঘুনাথের বিরুদ্ধে লিখিত অভিযোগ দায়ের করেছেন তাঁর স্ত্রী।
ঝাড়গ্রামের এসপি অভিষেক গুপ্ত জানান, খুন ও তথ্য-প্রমাণ লোপাটের অভিযোগে মামলা হয়েছে রঘুনাথের বিরুদ্ধে।
ঝাড়গ্রাম স্বেচ্ছাসেবী সংস্থার সম্পাদক স্বাতী দত্ত বলেন, ‘বাস্তব চিত্র এটাই। রাজ্য বা কেন্দ্রীয় সরকার যতই চেষ্টা করুক, আটকানো যাচ্ছে না বাল্যবিবাহ, কন্যাভ্রূণ হত্যা। এই ঘটনা চোখে আঙুল দিয়ে দেখিয়ে দিয়েছে, মেয়েদের অবস্থান কোথায়।’
