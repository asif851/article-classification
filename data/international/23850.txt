
ভারতে আদালত অবমাননার দায়ে শেষ পর্যন্ত গ্রেপ্তার হলেন দেশের অন্যতম শিল্পগোষ্ঠী সাহারা গ্রুপের প্রধান সুব্রত রায় সাহারা। গতকাল শুক্রবার লক্ষেৗয়ে তিনি উত্তর প্রদেশ পুলিশের কাছে ধরা দেন।সুব্রত রায়কে আগামী মঙ্গলবার সুপ্রিম কোর্টে হাজির করা হবে বলে জানা গেছে। তাঁকে গ্রেপ্তারের খবরে এক দিনেই সাহারার শেয়ারের দাম ৪ শতাংশ কমে যায়। এই মামলার পরবর্তী শুনানি হবে ৪ মার্চ। তত দিন পর্যন্ত পুলিমের হেফাজতে থাকবেন সাহারা গ্রুপের প্রধান।সুপ্রিম কোর্টের নির্দেশ মেনে সর্বোচ্চ আদালতে হাজির না হওয়ায় সুব্রত রায়ের বিরুদ্ধে জামিন অযোগ্য গ্রেপ্তারি পরোয়ানা জারি করা হয়েছিল। তাঁকে গ্রেপ্তার করতে গত বৃহস্পতিবার লক্ষেৗয়ে ২৫০ একর জমির ওপর তাঁর ব্যক্তিগত শহর সাহারা নগরে অভিযান চালায় উত্ত প্রদেশের পুলিশ। কিন্তু তন্নতন্ন করে খুঁজেও পুলিশ তাঁর হদিস পায়নি। এরপর গতকাল সকালে তিনি পুলিশের কাছে আত্মসমর্পণ করেন।একই সময়ে দিল্লিতে সুব্রতর ছেলে সীমন্ত রায় বাবার আত্মসমর্পণের কথা জানিয়ে বাবার একটি লিখিত বিবৃতি পাঠ করেন। তিনি বলেছেন, এই গ্রেপ্তার তাঁদের ব্যবসার ওপর কোনো প্রভাব ফেলবে না।সাহারা গোষ্ঠীর একাধিক কোম্পানির বিরুদ্ধে বেআইনিভাবে বাজার থেকে অর্থ সংগ্রহের অভিযোগে সিকিউরিটি এক্সচেঞ্জ বোর্ড অব ইন্ডিয়া (সেবি) মামলা করে। আদালত তাঁকে ২৪ হাজার কোটি রুপি আমানতকারীদের ফেরত দেওয়ার নির্দেশ দেন। নানা টালবাহানায় সাহারা গোষ্ঠী সেই মামলা বিলম্বিত করে চলছিল। বিরক্ত সুপ্রিম কোর্ট সম্প্রতি তাঁর বিদেশ যাওয়ার ওপর নিষেধাজ্ঞা জারি করেন এবং তাঁকে ব্যক্তিগতভাবে গত ২৬ ফেব্রুয়ারি আদালতে হাজির হওয়ার নির্দেশ দেন। কিন্তু মায়ের অসুস্থতার কারণ দেখিয়ে সুব্রত রায় হাজিরা থেকে অব্যাহতি চান। সুপ্রিম কোর্ট তা অগ্রাহ্য করলেও ২৬ ফেব্রুয়ারি আদালতে গরহাজির থাকেন সুব্রত রায়। এ কারণে বিচারপতি কে এস রাধাকৃষ্ণন ও বিচারপতি জে এস কেহর তাঁর বিরুদ্ধে জামিন অযোগ্য গ্রেপ্তারি পরোয়ানা জারি করেন।গতকাল সকালে আত্মসমর্পণ করার সঙ্গে সঙ্গে সুব্রত রায়ের আইনজীবী রাম জেঠমালানি সুপ্রিম কোর্টে শুনানি এগিয়ে আনার আবেদন করেন। সুপ্রিম কোর্ট সেই আবেদন খারিজ করে দেন। নিজের বাড়িতে তাঁকে নজরবন্দি রাখার আবেদনও সুব্রত রায় জানিয়েছিলেন। সেই আবেদনও খারিজ হয়ে যায়।
 
