
সম্মোহিত করে তাঁর গলায় অস্ত্রোপচার করা হচ্ছিল৷ এ সময় তাঁর স্বরতন্ত্রীর যাতে কোনো ক্ষতি না হয়, সে জন্য তিনি গান গেয়েছিলেন৷ আফ্রিকার ঐতিহ্যবাহী সংগীতের পেশাদার গায়িকা আলামা কঁতে গত সোমবার তাঁর গৃলার অস্ত্রোপচার নিয়ে কথা বলতে গিয়ে এ কথা জানান৷ খবর রয়টার্সের৷ফ্রান্সে গত এপ্রিলে আলামার গলায় ওই অস্ত্রোপচার হয়েছিল৷ এখন তিনি সম্পূর্ণ সেরে উঠেছেন৷ তিনি বলেন, ‘অস্ত্রোপচারের সময় গান গাওয়ার ঘটনাটি আমার এখনো মনে পড়ে৷ সারা মাথায় তখন আমার কণ্ঠস্বর ছড়িয়ে পড়ছিল৷’আফ্রিকার দেশ গিনির শিল্পী আলামা এখন ফ্রান্সের বাসিন্দা৷ তাঁর থাইরয়েড গ্রন্থির কোষ বৃদ্ধির ফলে ক্যানসারের ঝুঁকি দেখা দিয়েছিল৷ তাই চিকিৎসকেরা সেটি অপসারণের সিদ্ধান্ত নেন৷ গলায় একটি নল স্থাপন করে এ ধরনের অস্ত্রোপচারে সাধারণত অনুভূতিনাশক ব্যবহার করা হয়৷ কিন্তু এতে স্বরতন্ত্রী বা কোনো গুরুত্বপূর্ণ স্নায়ু ক্ষতিগ্রস্ত হলে আলামার গান গাওয়ার ক্ষমতা চিরতরে চলে যাওয়ার আশঙ্কা ছিল৷ তাই তাঁকে সজাগ রেখে সম্মোহনবিদ্যা প্রয়োগ করে অস্ত্রোপচার করার সিদ্ধান্ত নেন প্যারিসের উপকণ্ঠে অবস্থিত অঁরি-মঁদো দো ক্রেতাই হাসপাতালের চিকিৎসক গিল দনিউ৷ তিনি বলেন, সজাগ রেখে এ ধরনের অস্ত্রোপচার করা হলে রোগীকে প্রচণ্ড ব্যথা সইতে হয়৷ কেবল সম্মোহনবিদ্যা প্রয়োগ করেই সেই যন্ত্রণা কিছুটা সহনীয় পর্যায়ে নামিয়ে আনা যায়৷আলামাকে আগেই বলা হয়েছিল, অস্ত্রোপচারের সময় তাঁকে অনেকটা প্রসববেদনার মতো যন্ত্রণা সহ্য করতে হবে৷ তিনি তাই সে সময় সেই গানটি গাইলেন, ‘লড়াই করো, কখনো হাল ছেড়ে দিয়ো না৷’আলামা বলেন, সেই মুহূর্তে খুব ব্যথা পেয়েছিলেন৷ তবে পরে সব স্বাভাবিক হয়ে যায়৷ তখন মনে হয়, ব্যাপারটা যেন স্বপ্ন ছিল৷
