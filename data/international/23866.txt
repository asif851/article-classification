
ভারতে ৩৮ বছর বয়সী এক ব্যক্তি তাঁর ৬০ বছর বয়সী বাবাকে ধারালো অস্ত্র দিয়ে আঘাত করে হত্যা করেছেন। একই সঙ্গে তিনি গ্যাসের সিলিন্ডারে বিস্ফোরণ ঘটিয়ে প্রতিবেশীর ফ্ল্যাট উড়িয়ে দেওয়ার চেষ্টা করেছেন।
গতকাল রোববার পূর্ব দিল্লির এক অ্যাপার্টমেন্টে প্রায় এক ঘণ্টা ধরে এই বিভীষিকাময় কাণ্ড ঘটে। আজ সোমবার টাইমস অব ইন্ডিয়া অনলাইনের প্রতিবেদনে এই তথ্য জানানো হয়।
পুলিশের তথ্য অনুযায়ী, হামলাকারীর নাম রাহুল মাত্তা। তিনি বাণিজ্যিক জাহাজের সাবেক নাবিক। সম্প্রতি তিনি চাকরিচ্যুত হন। দুবার কারাভোগও করেছেন তিনি। দিন ১৫ আগে রাহুলকে তাঁর বাবা রাভিন্দার মাত্তা ত্যাজ্য করেন। বাড়ি ছাড়তে বাধ্য করেন।
খবরে বলা হয়, রাহুল গতকাল বিকেলে প্রথমে নিরাপত্তারক্ষীর ওপর হামলার চেষ্টা করেন। এরপর ফ্ল্যাটের ভেতরে নিজের বাবাকে ধারালো অস্ত্র দিয়ে ৩৬ বার আঘাত করেন। তাঁর বাবা পালানোর চেষ্টা করলে তাঁকে ধাওয়া করে আঘাত করেন ছেলে। আর এই পুরো ঘটনা সিসিটিভিতে ধরা পড়েছে।
একপর্যায়ে রাহুল ওপর তলায় যান। প্রতিবেশীর ফ্ল্যাটে গিয়ে এক নারীকে ধারালো অস্ত্র দিয়ে আঘাত করেন। এখানেই রাহুলের উন্মাদনা থামেনি। তিনি অপর এক প্রতিবেশীকে জিম্মি করার চেষ্টা করেন। নিজেকে অবরুদ্ধ করেন। পুলিশ এসে তাঁকে কোণঠাসা করে ফেলে। তিনি ফ্ল্যাটে থাকা গ্যাসের সিলিন্ডারের আগুন ধরিয়ে বিস্ফোরণ ঘটান। এতে রাহুল নিজে আহত হন। আহত হন প্রতিবেশী ও পুলিশের বেশ কয়েকজন সদস্য। পরে রাহুলকে ফ্ল্যাট থেকে উদ্ধার করা হয়। তাঁকে জিজ্ঞাসাবাদ করা হবে বলে জানায় পুলিশ।
