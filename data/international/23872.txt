
বিজেপির নেতা নরেন্দ্র মোদিকে ক্ষমতার বাইরে রাখতে বাম দলগুলো প্রয়োজনে মমতা বন্দ্যোপাধ্যায়ের সঙ্গেও ঐক্য গড়তে পারে৷ বিষয়টি চিন্তার বাইরে মনে হলেও এটি হতে পারে৷ কমিউনিস্ট পার্টি অব ইন্ডিয়া (সিপিআই) এ কথা জানিয়েছে৷সিপিআইয়ের নেতা এ বি বর্ধন গত সোমবার বলেন, রাজনৈতিক স্বার্থে তিনি মুখ্যমন্ত্রী ও তাঁর তৃণমূল কংগ্রেসের সঙ্গে গাঁটছড়া বাঁধার বিরোধী নন৷ একটি বেসরকারি টেলিভিশন চ্যানেলে দেওয়া এক সাক্ষাৎকারে তিনি বলেন, ‘বিজেপিকে দূরে রাখতে এটি করা যেতে পারে৷ আমি মনে করি, বিজেপি ১৬৫-১৭০টির বেশি আসন পাবে না৷ সব মিলিয়ে তারা ২১০ ছাড়িয়ে যেতে পারবে না৷ আর তা হলেই তারা ছিটকে পড়বে৷ আর এসব বিবেচনায় নিলে মমতার সঙ্গে আলোচনা করা যায়৷’বাম দলের সঙ্গে মমতার বৈরিতা সর্বজনবিদিত৷ এমন বৈরী সম্পর্কের একটি দলের সঙ্গে ঐক্য প্রসঙ্গে বর্ধন বলেন, ‘জোটের কেন্দ্রীয় অবস্থানে কেন মমতা থাকবেন৷ অনেক মানুষ আছেন, যাঁদের নৈতিকতার জায়গাটি ভিন্ন৷ তাঁদের কেউ বিজেপিবিরোধী, আবার কেউ কংগ্রেসবিরোধী৷’ টাইমস অব ইন্ডিয়া৷
