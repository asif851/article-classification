
ভারতের পার্লামেন্টের যৌথ অধিবেশন শুরু হয়েছে গতকাল সোমবার। তবে এতে উপস্থিত নেই কংগ্রেস দলের সহসভাপতি রাহুল গান্ধী। এ নিয়ে সমালোচনায় সরব হয়েছে বিজেপিসহ অন্যরা। এমন পরিস্থিতিতে জানানো হয়েছে, রাহুল কয়েক সপ্তাহের ‘বিশ্রামে’ রয়েছেন। খবর এনডিটিভি ও টাইমস অব ইন্ডিয়ার।কংগ্রেসের সূত্র জানিয়েছে, দিল্লির বিধানসভা নির্বাচনে দলের সর্বশেষ শোচনীয় অবস্থার পর জ্যেষ্ঠ নেতাদের সঙ্গে রাহুলের মতপার্থক্য বেড়েছে। এর পরই তিনি ছুটিতে গেছেন। সূত্রের ভাষ্য, রাহুল তাঁর মা দলীয় সভানেত্রী সোনিয়া গান্ধীর চারপাশে থাকা তদবিরকারীদের নিয়ে অসন্তুষ্ট। তিনি দলের বেশ কয়েকজন সাধারণ সম্পাদক ও রাজ্য শাখার সভাপতিকে অপসারণ করতে চান। এসব জায়গায় তরুণদের সুযোগ দিতে চান তিনি।তবে রাহুলের পরিকল্পনা হালে পানি পাচ্ছে না বলে সোনিয়া গান্ধী নিজেই ইঙ্গিত দিয়েছেন।
