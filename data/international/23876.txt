
ভারতের পশ্চিমবঙ্গের সমুদ্রসীমায় একটি বিকল ট্রলার থেকে আটক বাংলাদেশের ১৭ জন জেলেকে শিগগির ফেরত পাঠানোর উদ্যোগ নিয়েছে উপহাইকমিশন।
গত ২৭ সেপ্টেম্বর বাংলাদেশি সীমানায় গভীর সমুদ্রে মাছ ধরার সময় ট্রলারটির ইঞ্জিন হঠাৎ বিকল হয়ে যায়। প্রবল ঝোড়ো হাওয়া ও স্রোতের টানে ট্রলারটি ভাসতে ভাসতে পশ্চিমবঙ্গের দক্ষিণ ২৪ পরগনা জেলার সুন্দরবন এলাকায় ঢুকে পড়ে। এ সময় ভারতীয় একটি ট্রলারকে সংকেত পাঠান বাংলাদেশি ট্রলারের জেলেরা। ট্রলারে তাঁদের খাদ্যও শেষ হয়ে গিয়েছিল। পরে ভারতীয় মাছ ধরা ট্রলারের জেলেরা গত রোববার প্রশাসন ও উপকূল রক্ষী বাহিনীর সঙ্গে যোগাযোগ করে ট্রলারসহ ১৭ জেলেকে উদ্ধার করে।ওই জেলেদের নামখানা থানা এলাকার হাতানিয়া-দোয়ানিয়া নদীতে নিয়ে যাওয়া হয়। পরে পুলিশ তাঁদের আটক করলেও কোনো মামলা করেনি। ভারতে আটক ১৭ জেলের বাড়ি বাংলাদেশের বাগেরহাট জেলার শরণখোলায়।
আজ বুধবার সকালে কলকাতায় বাংলাদেশ উপহাইকমিশনের কাউন্সিলর বি এম জামাল হোসেন প্রথম আলোকে বলেন, আটক বাংলাদেশি জেলেদের শিগগির বাংলাদেশে ফেরত পাঠানোর জন্য পশ্চিমবঙ্গ রাজ্য প্রশাসন উদ্যোগ নিয়েছে। দক্ষিণ ২৪ পরগনার পুলিশ সুপারের সঙ্গেও কথা হয়েছে। তিনিও জেলেদের বাংলাদেশে ফেরত পাঠানোর ব্যবস্থা করছেন বলে আশ্বাস দিয়েছেন। কলকাতার উপহাইকমিশনও তাঁদের ফেরত পাঠাতে রাজ্য প্রশাসনের সঙ্গে যোগাযোগ করছে। উপহাইকমিশন এ ব্যাপারে যথাযথ ব্যবস্থা নিয়েছে।
