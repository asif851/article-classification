
আসন্ন মার্কিন প্রেসিডেন্ট নির্বাচনে ডেমোক্রেটিক দলের প্রার্থী বাছাইয়ের অংশ হিসেবে গতকাল শনিবার সাউথ ক্যারোলাইনা অঙ্গরাজ্যে অনুষ্ঠিত দলীয় প্রাইমারিতে হিলারি ক্লিনটন জয়ী হয়েছেন। সেখানে পরাজিত হয়েছেন দলের স্বঘোষিত সামাজিক সমাজতান্ত্রিক মনোনয়নপ্রত্যাশী সিনেটর বার্নি স্যান্ডার্স। আজ রোববার বিবিসি অনলাইনের প্রতিবেদনে এ তথ্য জানানো হয়।
সাউথ ক্যারোলাইনায় হিলারি যে জয়ী হবেন, তা আগে থেকেই অনুমান করা হচ্ছিল। আগামী ১ মার্চ মার্কিন প্রেসিডেন্ট নির্বাচনের প্রার্থী বাছাইপর্বের ‘সুপার টুইসডে’। এদিন ১১টি অঙ্গরাজ্যে একযোগে ভোট হবে। নির্বাচনী লড়াইয়ের ওই গুরুত্বপূর্ণ দিনটির আগে সাউথ ক্যারোলাইনায় জয় সাবেক এই পররাষ্ট্রমন্ত্রীকে আরও উজ্জীবিত করবে বলে মনে করা হচ্ছে।
ইতিমধ্যে সাউথ ক্যারোলাইনায় পরাজয় মেনে নিয়েছেন স্যান্ডার্স। তবে তিনি বলেছেন, তাঁর প্রচারাভিযান সবে শুরু।
বাছাইপর্বে এখন পর্যন্ত তিনটি অঙ্গরাজ্যে জয় পেয়েছেন হিলারি। সাউথ ক্যারোলাইনার আগে তিনি আইওয়া ও নেভাদায় জয়ী হন। অন্যদিকে স্যান্ডার্স জিতেছেন নিউ হ্যাম্পশায়ারে।
গত ১ ফেব্রুয়ারি আইওয়া অঙ্গরাজ্যে ককাসের মাধ্যমে শুরু হয় এবারের মার্কিন প্রেসিডেন্ট নির্বাচনের প্রার্থী হওয়ার আসল লড়াই।
