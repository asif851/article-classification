
দ্বিতীয় বিশ্বযুদ্ধে জাপানের টর্পেডোর আঘাতে প্রশান্ত মহাসাগরে ডুবে যাওয়া মার্কিন যুদ্ধজাহাজের ধ্বংসাবশেষ খুঁজে পেয়েছেন গবেষকেরা। গতকাল শনিবার মার্কিন নৌবাহিনী এ কথা জানিয়েছে।
ওই যুদ্ধজাহাজটির নাম ইন্ডিয়ানাপলিস। ১৯৪৫ সালের ৩০ জুলাই উত্তর প্রশান্ত মহাসাগরে একটি জাপানি ডুবোজাহাজ থেকে টর্পেডোটি ওই মার্কিন যুদ্ধজাহাজ লক্ষ্য করে ছোড়া হয়। জাহাজটি ডুবে মহাসাগরে ১৮ হাজার ফুটেরও বেশি নিচে চলে যায়। মার্কিন জাহাজটি পরমাণু বোমার বিভিন্ন সরঞ্জাম পৌঁছে দেওয়ার মিশন শেষ করে ফিরছিল। যে পরমাণু বোমাটি এর কিছুদিন পরই জাপানের হিরোশিমা শহরে নিক্ষেপ করা হয়।
ওয়াশিংটনে ন্যাভাল হিস্ট্রি অ্যান্ড হেরিটেজ কমান্ডের তথ্য অনুযায়ী, আঘাত হানার ১২ মিনিটের মধ্যে জাহাজটি ডুবে যায়। জাহাজটিতে থাকা এক হাজার ১৯৬ জন ক্রু সদস্যের মধ্যে প্রায় ৮০০ জন ডুবে যাওয়ার হাত থেকে রক্ষা পান। তাঁরা পানিতে ভেসেছিলেন। তবে পাঁচ দিন পর মাত্র ৩১৬ জনকে জীবিত উদ্ধার করা হয়। অন্যদের মধ্যে কেউ পানি শূন্যতায়, কেউ অনাহারে, কেউ হাঙরের আক্রমণে, কেউবা ডুবে মারা যান।
ডুবে যাওয়ার আগে জাহাজটি কোথায় অবস্থান করছিল সে বিষয়ে ২০১৬‍ সালে নতুন তথ্য পান মার্কিন নৌবাহিনীর একজন ইতিহাসবিদ। এরপর মাইক্রোসফটের অন্যতম প্রতিষ্ঠাতা সদস্য পল অ্যালেনের নেতৃত্বে গবেষকদের একটি দল প্রশান্ত মহাসাগরের মাঝে দেড় হাজার বর্গ কিলোমিটার জায়গা চিহ্নিত করে সাগরের গভীরে পাঠানো যায় এমন সব সরঞ্জাম নিয়ে তল্লাশি শুরু করে। গত শুক্রবার তারা জাহাজটির ধ্বংসাবশেষের সন্ধান পায়।
