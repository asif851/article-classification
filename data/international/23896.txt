
মিসরের ক্ষমতাচ্যুত প্রেসিডেন্ট মোহাম্মদ মুরসি ও তাঁর নিষিদ্ধ ঘোষিত ইসলামপন্থী সংগঠন মুসলিম ব্রাদারহুডের ১০ জনের বিরুদ্ধে নতুন অভিযোগে বিচার শুরু করেছেন মিসরের একটি আদালত। কাতারের কাছে রাষ্ট্রীয় গোপনীয়তা ফাঁসের মাধ্যমে জাতীয় নিরাপত্তা বিপন্ন করার অভিযোগে গতকাল রোববার এ বিচার শুরু হয়েছে। রাষ্ট্রীয় অভিযোক্তা বলেছেন, মুরসি ও তাঁর সহযোগীরা কাতারের গোয়েন্দাদের কাছে মিসরের সশস্ত্র বাহিনীর অস্ত্রশস্ত্র ও সেগুলোর অবস্থান এবং দেশের পররাষ্ট্র ও অভ্যন্তরীণ নীতি-সম্পর্কিত বিভিন্ন নথি ফাঁস করে দিয়েছেন। তবে মুরসি এসব অভিযোগ অস্বীকার করেছেন। দোষী সাব্যস্ত হলে তাঁর সর্বোচ্চ মৃত্যুদণ্ড হতে পারে।রয়টার্স
