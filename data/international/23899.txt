
লোকসভা নির্বাচনকে কেন্দ্র করে পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে নিয়ে ছড়া লেখার অভিযোগে গতকাল শনিবার গ্রেপ্তার হয়েছেন পশ্চিমবঙ্গের উত্তর ২৪ পরগনা জেলার মছলন্দপুরের দুই যুবক সমীর দাস ও অভিজিত্ হালদার। পরে অবশ্য তাঁরা বারাসাত আদালত থেকে জামিনে মুক্তি পান। এসিপিএমের এই দুই সমর্থক একটি বাড়ির দেয়ালে মুখ্যমন্ত্রীকে নিয়ে ১৬ লাইনের একটি ছড়া লিখেছেন বলে অভিযোগ রয়েছে।ছড়ার প্রথম কয়েকটি লাইন হলো ‘বলছে এবার জনতা, বড় চোর মমতা/ পাস করতে টেট, নবান্নে চাই ভেট... ’। এই ছড়ায় অবশ্য নরেন্দ্র মোদি ও কংগ্রেস নেতারও নাম ছিল।এই ছড়ার মাধ্যমে মুখ্যমন্ত্রীকে কটূক্তি করা হয়েছে—এই অভিযোগ এনে জেলা প্রশাসন ও নির্বাচন কমিশনের দ্বারস্থ হয় তৃণমূল। পরে তদন্তে নামে জেলা প্রশাসন। গতকাল নির্বাচন আচরণবিধি ভঙ্গের অভিযোগে গ্রেপ্তার করা হয় ওই দুজনকে।
