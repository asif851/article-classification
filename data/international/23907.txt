
চরম তিক্ততার মধ্যেও সৌভ্রাতৃত্বের একটা ক্ষীণ বন্ধন ছিল। ভোটে জেতার অমোঘ তাগিদ সেটুকুও ছিন্ন করে দিল। বিচ্ছেদ আপাতত চূড়ান্ত। বৃত্তটিও পূর্ণ।অথচ এমনটা না-ও হতে পারত। চার বছর আগেও তো একটা ভোট হয়েছিল। তখনো তো কত অকথা-কুকথার ফুলঝুরি ঝরেছিল। ‘হেট স্পিচ’-এর অপরাধে সেবার পিলিভিটের প্রার্থী বিজেপির ফিরোজ বরুণ গান্ধীকে জেলেও যেতে হয়েছিল। কই, ভাইয়ে-ভাইয়ে বা ভাই-বোনের কেউই তো তখন শালীনতার লক্ষ্মণরেখা ডিঙোননি? ভাই রাহুল অথবা বোন প্রিয়াঙ্কাও তো ‘আদর্শের যুদ্ধ’ শুরু করার কথা বলেননি? তাহলে? কী হলো এবার যা সৌভ্রাতৃত্বের নড়বড়ে সাঁকোটাকে এভাবে উপড়ে দিল? সেটাও কি ওই ‘মোদি অ্যাফেক্ট?’ নাকি সাম্প্রদায়িকতার বিরুদ্ধে লড়াইয়ে কংগ্রেসের ক্রমেই পিছু হটা গান্ধীদের বড় তরফকে হতোদ্যম করে তুলেছে? প্রশ্ন অনেক, উত্তর যদিও নেই।অবশ্য এমনটা হওয়ার যাবতীয় উপাদান সেই কবে থেকে মজুত। ব-ত্রি-শটা বছর! ১৯৮০ সালের ২৩ জুন প্রধানমন্ত্রী ইন্দিরা গান্ধীর ছোট ছেলে তেত্রিশ বছরের সঞ্জয় যেদিন বিমান দুর্ঘটনায় মারা গেলেন, বরুণের বয়স তখন তিন মাস ১০দিন। ঠিক দু বছরের মাথায় ছাব্বিশ বছরের বিধবা মানেকাকে ১, সফদরজং রোডের বাড়ি ছেড়ে চলে আসতে হয়েছিল। খবরের কাগজে ছবি ছাপা হয়েছিল, প্রধানমন্ত্রীর বাড়ির লনে মানেকার বাক্সপেটরা ছড়িয়ে-ছিটিয়ে রয়েছে। দু বছরের শিশুপুত্র বরুণকে কোলে নিয়ে মানেকা উঠে এসেছিলেন এমন একটি বাড়িতে যেখানে, বাইশটা কুকুর থাকত। সনাতন ভারতে অকাল-বিধবা পুত্রবধূর গৃহত্যাগ নিয়ে সেই সময় সে কী বিপুল আলোড়ন! পক্ষে-বিপক্ষে বিস্তর যুক্তিজাল। ঘরে ঘরে টানা হলো বিভাজনরেখা। যে খুশবন্ত সিং জরুরি অবস্থা জারিকে সমর্থন করে ইন্দিরার গুণগান গেয়েছিলেন, তিনিও শাশুড়িকে ছেড়ে বউমার পাশে দাঁড়ালেন। শুরু হলো ভারতের এক নম্বর রাজনৈতিক পরিবারের ইতিহাসের এক নতুন অধ্যায়।বিচ্ছেদ ও বিভেদের বীজ অবশ্য পোঁতা হয়েছিল তারও আগে। মানেকা ছিলেন স্বামীর মতোই রাজনৈতিক উচ্চাভিলাষী। আমেথির সাংসদ হয়েছিলেন সঞ্জয় তাঁর মৃত্যুর বছরেই। ১৯৮০ সালে। স্বামীর আচমকা মৃত্যুর পর একটু ধাতস্থ হয়ে মানেকা যেই আমেথি থেকে উপনির্বাচনে দাঁড়ানোর গোঁ ধরলেন, প্রতিরোধের বীজটাও তখনই
