
মালয়েশিয়া বিদেশি শিক্ষার্থীদের জন্য ভিসা অনুমোদনের মেয়াদ ৩০ দিন থেকে কমিয়ে ১৪ দিন করেছে। দেশটির উপপ্রধানমন্ত্রী আহমেদ জাহিদ হামিদির বরাত দিয়ে জাতীয় বার্তা সংস্থা বার্নামা এক প্রতিবেদনে এ কথা জানিয়েছে।
বার্নামার প্রতিবেদনে বলা হয়, উপপ্রধানমন্ত্রী আহমেদ জাহিদ বলেছেন, বিদেশি শিক্ষার্থীদের গ্রহণ করার বিষয়ে শীর্ষ পর্যায়ের এক বৈঠকে ওই সিদ্ধান্ত হয়েছে। ভিসা দ্রুত দেওয়া নিশ্চিত করতে অভিবাসন বিভাগে অতিরিক্ত ১০ জন কর্মকর্তাকে দায়িত্ব দেওয়া হবে।
আহমেদ জাহিদ স্থানীয় সাংবাদিকদের বলেন, ‘ভিসার জন্য অপেক্ষমাণ থাকলে প্রত্যেক আবেদনকারী বিদেশি শিক্ষার্থীর নাম ইন্টারপোলের সন্দেহভাজনদের তালিকার সঙ্গে যাচাই করার পর সরকার তাঁদের ক্ষণস্থায়ী ভিসা দেবে। ইন্টারপোলের তালিকার সঙ্গে যাচাই করতে আমরা অ্যাডভান্স প্যাসেঞ্জার স্ক্রিনিং সিস্টেম (এপিএসএস) ব্যবহার করব।’
আহমেদ জাহিদ একই সঙ্গে মালয়েশিয়ার স্বরাষ্ট্রমন্ত্রীও। তিনি বিদেশি শিক্ষার্থীদের ভিসা প্রক্রিয়ার মেয়াদ ৩০ দিন পর্যন্ত দেরি হওয়ার জন্য এডুকেশন মালয়েশিয়া গ্লোবাল সার্ভিসেসকে (ইএমজিএস) দায়ী করেন। তিনি বলেন, ইএমজিএসের নিষ্ক্রিয়তার কারণে সরকারি ও বেসরকারি বিশ্ববিদ্যালয়ে ভর্তির জন্য বর্তমানে বিদেশি শিক্ষার্থীদের চার হাজার ভিসা আবেদন জমা রয়েছে।
বাংলাদেশি শিক্ষার্থীদের কতগুলো আবেদন জমা পড়েছে তার সঠিক তথ্য জানা যায়নি। তবে দেশটিতে বর্তমানে কয়েক হাজার বাংলাদেশি পড়াশোনা করছে।
মার্কেটিং, প্রচার ও বিদেশি শিক্ষার্থীদের মালয়েশিয়ায় আনতে উচ্চশিক্ষা মন্ত্রণালয়ের অধীন অলাভজনক কোম্পানি হিসেবে ইএমজিএস প্রতিষ্ঠা করা হয়।
