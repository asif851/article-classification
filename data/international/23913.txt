

আবারও থাপড় খেলেন ভারতের আম আদমি পার্টির (এএপি) প্রধান ও দিল্লির সাবেক মুখ্যমন্ত্রী অরবিন্দ কেজরিওয়াল।
এনডিটিভি অনলাইনে প্রকাশিত প্রতিবেদনে জানানো হয়, আজ মঙ্গলবার দিল্লিতে নির্বাচনী প্রচারের সময় কেজরিওয়ালের ওপর হামলা হয়। উত্তর-পশ্চিম দিল্লির সুলতানপুরিতে অটোরিকশার এক চালক তাঁকে থাপড় মারেন।এ নিয়ে মাত্র চার দিনের ব্যবধানে দ্বিতীয় দফায় হামলার শিকার হলেন দিল্লির সাবেক এই মুখ্যমন্ত্রী।ঘটনার পর টুইটারে প্রতিক্রিয়া জানিয়েছেন কেজরিওয়াল। তিনি লিখেছেন, ‘আমাকে সময় ও স্থান বলো। আমি সেখানে যাব। যত চাও আমাকে মারো। কিন্তু তাতে কি দেশের সমস্যার সমাধান হবে?’সন্দেহভাজন হামলাকারীর নাম লালি বলে জানা গেছে। তিনি একজন অটোরিকশার চালক। কেজরিওয়ালের বিরুদ্ধে প্রতারণার অভিযোগ এনেছেন ওই ব্যক্তি। ঘটনার পর এএপির কর্মীদের মারধরে অটোরিকশাচালক আহত হয়েছেন। তাঁকে হাসপাতালে ভর্তি করা হয়েছে। গত ডিসেম্বরে দিল্লি বিধানসভার নির্বাচনের আগে হাজার হাজার অটোচালক কেজরিওয়ারের পক্ষে প্রচার চালিয়েছিলেন। ওই নির্বাচনে অভূতপূর্ব সাফল্য পেয়ে দিল্লির মুখ্যমন্ত্রী হন কেজরিওয়াল। ৪৯ দিন ক্ষমতায় থাকার পর পদত্যাগ করেন তিনি।
 
