
ভারতের সম্ভাব্য প্রধানমন্ত্রী নরেন্দ্র মোদির জন্য গতকাল বৃহস্পতিবার বিকেল থেকে প্রার্থনা করে যাচ্ছেন তাঁর মা হীরাবেন। মোদি আজ শুক্রবার সকাল থেকে নিজ বাসায় টিভির সামনে বসে আছেন। দেখছেন নির্বাচনে ভারতীয় জনতা পার্টির (বিজেপি) নেতৃত্বাধীন এনডিএ জোটের সংখ্যাগরিষ্ঠ আসনে এগিয়ে যাওয়ার চিত্র।এনডিটিভির প্রতিবেদনে এ পর্যন্ত পাওয়া প্রাথমিক ফলাফলে পরবর্তী প্রধানমন্ত্রী পদে মোদি আসার সম্ভাবনা প্রায় নিশ্চিত। লোকসভা নির্বাচনে ৩২১টিরও বেশি আসনে এগিয়ে বিজেপির নেতৃত্বাধীন এনডিএ জোট। সরকার গঠন করতে সংখ্যাগরিষ্ঠ আসন পেতে বিজেপির প্রয়োজন ছিল ২৭২ আসন।নরেন্দ্র মোদি আজ সকালে ঘোষণা দিয়েছিলেন, নির্বাচনের ফল নিশ্চিত না হওয়া পর্যন্ত তিনি গুজরাটের গান্ধীনগরের নিজ বাসা থেকে বের হবেন না। প্রধানমন্ত্রী হওয়ার সম্ভাবনা যখন জোরালো, এবার তিনি মায়ের আশীর্বাদ নিতে তাঁর বাড়িতে যাবেন বলে সিদ্ধান্ত নিয়েছেন। পরে তিনি বরোদাতে নির্বাচনী র্যালিতে যোগ দেবেন। গুজরাটের গান্ধীনগরে নিজ বাড়িতে একাই থাকেন মোদি। তাঁর রয়েছে পাখির সংগ্রহ। প্রতিদিন তিনি পাখিদের খাওয়ান।নির্বাচনী প্রচার চলাকালে মোদি জানিয়েছিলেন, তিনি ছোটবেলায় চা বিক্রি করতেন। তাঁর মা প্রতিবেশীদের বাড়িতে কাজ করে সংসার চালাতেন। গান্ধীনগরে অটোরিকশায় করে ভোটকেন্দ্রে ভোট দিতে গিয়েছিলেন মোদির মা হীরাবেন।নরেন্দ্র মোদি গুজরাটের  বরোদা ও উত্তরপ্রদেশের বারানসি দুটি আসনেই নির্বাচনী প্রতিদ্বন্দ্বিতা করছেন। দুটি আসনেই তিনি এগিয়ে।
