
ভারতের বিহার রাজ্যের রাষ্ট্রীয় জনতা দলের নেতা লালু প্রসাদ যাদব বলেছেন, পশ্চিমবঙ্গের মুখ্যমন্ত্রী মমতা বন্দ্যোপাধ্যায় যে জোটে থাকেন, সেই জোট স্থায়ী হয় না। গতকাল মঙ্গলবার বিহারের রাজধানী পাটনায় সাংবাদিকদের এ কথা বলেন তিনি।পশ্চিমবঙ্গের তৃণমূল কংগ্রেসের নেত্রী মমতার প্রস্তাবিত কংগ্রেস ও বিজেপিবিরোধী ফেডারেল মোর্চা গঠনের প্রস্তাবকে কড়া ভাষায় সমালোচনা করেছেন লালু প্রসাদ। তিনি বলেন, বাম দলের সাহায্য ছাড়া তৃতীয় কোনো রাজনৈতিক জোট গড়া অসম্ভব।সম্প্রতি কংগ্রেস, বিজেপি ও বাম বিরোধী ফেডারেল মোর্চা গঠনের ডাক দেন মমতা। এতে সায় দেন বিহারের সংযুক্ত জনতা দলের নেতা ও রাজ্যের মুখ্যমন্ত্রী নীতিশ কুমার, ওডিশার বিজু জনতা দলনেতা ও মুখ্যমন্ত্রী নবীন পট্টনায়েক এবং অন্ধ্র প্রদেশের তেলেগু দেশম নেতা ও সাবেক মুখ্যমন্ত্রী চন্দ্রবাবু নাইডু। এর আগে বিজেপির নেতৃত্বাধীন এনডিএ ও কংগ্রেসের নেতৃত্বাধীন ইউপিএতে যোগ দিয়েছিলেন মমতা। তবে ওই জোটগুলোতে বেশি দিন থাকতে পারেননি তিনি।
