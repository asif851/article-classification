
সুইজারল্যান্ডে ৭৫ বছর আগে নিখোঁজ হওয়া এক দম্পতির লাশ পাওয়া গেছে। আল্পস পর্বতমালায় ক্রমে ছোট হতে থাকা একটি হিমবাহের নিচে চাপা পড়া অবস্থায় পাওয়া তাঁদের লাশ উদ্ধার করা হয়।
মার্সেলিন-ফ্রান্সিন দুমোলিন দম্পতি ১৯৪২ সালের আগস্টে আল্পসের আড়াই হাজার মিটারেরও বেশি উঁচুতে গিয়ে নিখোঁজ হন। হিমবাহের বরফ গলতে শুরু করায় এতগুলো বছর পর খোঁজ মিলল তাঁদের।
এই দম্পতির সাত সন্তান ছিল, যাঁরা কখনোই মা-বাবাকে খুঁজে পাওয়ার আশা ছাড়েননি। এখন মৃতদেহ পেয়ে তাঁদের সবচেয়ে ছোট মেয়ে ৭৯ বছর বয়সী মার্সেলিন উড্রি দুমোলিন বলেন, ‘সারা জীবন ধরে তাঁদের খুঁজেছি। ৭৫ বছর পর তাঁদের খুঁজে পেয়েছি।’
মার্সেলিন উড্রি দুমোলিন মা-বাবার শেষকৃত্য করার পরিকল্পনা করছেন।
স্থানীয় পুলিশ জানায়, গত সপ্তাহে স্কি লিফট কোম্পানির এক কর্মী লাশ দুটি দেখতে পান। বরফের নিচে ব্যাগ, টিন ও কাচের বোতলও পাওয়া যায়।
কয়েক দিনের মধ্যে মৃতদেহ দুটির ডিএনএ পরীক্ষা করা হবে বলে জানিয়েছে পুলিশ।
উড্রি দুমোলিন জানান, তাঁর মা পেশায় শিক্ষক ছিলেন, বাবা জুতা তৈরি করতেন। মা-বাবা নিখোঁজ হওয়ার পর তাঁদের সাত ভাইবোনকে বিভিন্ন পরিবারে লালনপালনের জন্য দিয়ে দেওয়া হয়।সূত্র: বিবিসি
