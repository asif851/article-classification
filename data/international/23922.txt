
গুজরাট দাঙ্গা নিয়ে ওঠা অভিযোগের ওপর ভারতের প্রধানমন্ত্রী নরেন্দ্র মোদির প্রতি সমন জারি করেছেন নিউইয়র্কের একটি আদালত। গুজরাটের মুখ্যমন্ত্রী থাকাকালে রাজ্যটিতে সংঘটিত মুসলিমবিরোধী ভয়াবহ দাঙ্গা থামাতে ব্যর্থ হয়েছিলেন তিনি—এমন অভিযোগে এর আগে আদালতে একটি মামলা করা হয়। এর পরিপ্রেক্ষিতেই এই সমন জারি করা হয়। খবর রয়টার্স ও বিবিসির। ২০০২ সালের ওই দাঙ্গার ঘটনা নিয়ে মোদির বিরুদ্ধে মামলাটি করেছে আমেরিকান জাস্টিস সেন্টার নামের একটি মানবাধিকার সংগঠন। দাঙ্গায় বেঁচে যাওয়া দুই ব্যক্তির পক্ষ থেকে এ মামলাটি করা হয়।আদালত নরেন্দ্র মোদির বিরুদ্ধে সমন জারি করে ২১ দিনের মধ্যে হাজির হতে নির্দেশ দিয়েছেন। নির্ধারিত সময়ের মধ্যে হাজির না হলে আদালত একতরফা রায় দিতে পারেন। জাতিসংঘের সাধারণ পরিষদে যোগ দিতে গতকাল শুক্রবার মোদির যুক্তরাষ্ট্রে পৌঁছানোর কথা। প্রধানমন্ত্রী নির্বাচিত হওয়ার পর এটাই তাঁর প্রথম সে দেশ সফর। তবে আদালতের আদেশে তাঁর সফরে এরই মধ্যে ছায়া পড়েছে। যুক্তরাষ্ট্রে ১৭৮৯ সালে পাস হওয়া ‘ইলিয়েন টর্ট স্টেটিউট’ আইন অনুযায়ী কোনো মার্কিন নাগরিক বা সংগঠন বিদেশের মাটিতে সংঘটিত আন্তর্জাতিক আইনভঙ্গের অভিযোগে কারও বিরুদ্ধে মামলা করতে পারে। সেই আইনেই গুজরাট দাঙ্গায় বেঁচে যাওয়া দুই ব্যক্তির পরিবারের সদস্যদের প্রাণহানি এবং মানসিক ও আর্থিক বিপর্যয়ের অভিযোগে নিউইয়র্কের সাদার্ন ডিস্ট্রিক কোর্টে ওই মামলা করা হয়। দাঙ্গায় এক হাজারের বেশি মানুষ নিহত হয়েছিলেন, যাঁদের বেশির ভাগই ছিলেন মুসলমান। ভারতের আইনমন্ত্রী রবিশংকর প্রসাদ বলেন, এই মামলার ব্যাপারে সরকার কিছুই জানে না। গণমাধ্যমে বিষয়টি জানতে পেরে খোঁজ নিচ্ছে সরকার। ভারতের কিছু আইন বিশেষজ্ঞ বলছেন, এই মামলা ও সমন জারি শুধু প্রচারণা পাওয়ার জন্য করা। মোদি একটি স্বাধীন দেশের সরকারপ্রধান হিসেবে যুক্তরাষ্ট্র সফরে যাচ্ছেন। তাই সব ধরনের আইনি রক্ষাকবচ তিনি পাবেন। যুক্তরাষ্ট্রের কোনো আদালতই তাঁর বিরুদ্ধে সমন জারি করে কিছু করতে পারবেন না।
