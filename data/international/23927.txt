
মেক্সিকোর প্রশান্ত মহাসাগরীয় উপকূলে স্থানীয় সময় গতকাল শুক্রবার শক্তিশালী সামুদ্রিক ঝড় (হারিকেন) প্যাট্রিসিয়া আঘাত হেনেছে। আবহাওয়াবিদেরা বলছেন, ঘূর্ণিঝড়টি ৫ মাত্রার। শক্তির দিক থেকে এটি রেকর্ড ভঙ্গকারী।
মেক্সিকোর পশ্চিমাঞ্চলের জালিসকো রাজ্যে ঘূর্ণিঝড়টি আঘাত হেনেছে। প্রবল বর্ষণের সঙ্গে ঝোড়ো বাতাস বয়ে যায়। এতে গাছপালা উপড়ে পড়ে এবং বেশ ক্ষয়ক্ষতি হয়। কর্তৃপক্ষ উপকূলের বাসিন্দাদের নিরাপদে সরিয়ে নিয়েছে। সাগর তীরের হোটেলগুলো থেকে পর্যটকদের সরিয়ে নেওয়া হয়েছে। সমুদ্রবন্দর, বিমানবন্দর ও স্কুল বন্ধ করে দেওয়া হয়েছে।
জাতীয় পানি কমিশনের পরিচালক রবার্তো রামিরেজ মেক্সিকোর মিলেনিও টিভিকে দেওয়া এক সাক্ষাৎকারে বলেন, সেখানকার গুরুত্বপূর্ণ বন্দর মানজানিলো থেকে ৯৫ কিলোমিটার পশ্চিমে এমিলিয়ানো জাপাতা শহরে ঘূর্ণিঝড়টি আঘাত হেনেছে।
মেক্সিকোর প্রেসিডেন্ট এনরিক পিনা নিয়েতো রেডিও ফর্মুলাকে বলেন, তাঁরা বড় ধরনের প্রাকৃতিক দুর্যোগের মুখোমুখি হচ্ছেন। তবে প্রাথমিকভাবে কেউ হতাহত হওয়ার খবর পাওয়া যায়নি।
