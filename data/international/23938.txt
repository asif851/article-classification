

গোধরা রায়কে চ্যালেঞ্জ জানিয়ে করা মামলার রায় আজ সোমবার ঘোষণা করতে পারেন গুজরাট হাইকোর্ট। গোধরায় ট্রেনে অগ্নিসংযোগের ঘটনা ঘটেছিল ২০০২ সালের ২৭ ফেব্রুয়ারি। করসেবকদের একটি দল অযোধ্যা থেকে ফিরছিল। গোধরা রেলস্টেশনে সবরমতী এক্সপ্রেসের কামরায় আগুন লাগিয়ে দেওয়া হয়। সেই ঘটনায় ৫৯ জন প্রাণ হারান। তারপর টানা দুই মাস সারা রাজ্যে দাঙ্গা চলেছিল।
গোধরার ট্রেনে আগুন লাগানোর সেই মামলায় সিট-এর বিশেষ আদালত ১১ জনকে মৃত্যুদণ্ড ও ২০ জনকে যাবজ্জীবন কারাদণ্ড দেন। এরপর ওই রায়কে চ্যালেঞ্জ করে হাইকোর্টে একাধিক আপিল করা হয়। ২০১১ সালের সেই রায় ঘোষণায় ট্রায়াল কোর্ট ৬৩ জনকে নির্দোষ ঘোষণা করেন। সেই গোধরা-কাণ্ডের রায় বিশেষ আদালত ঘোষণার পরে তার বিরুদ্ধে সরকারের তরফে উচ্চ আদালতে আপিল করা হয়েছিল।
হত্যা, হত্যাচেষ্টা ও ঘটনার ষড়যন্ত্রকারী হিসেবে ৩১ জনকে দোষী সাব্যস্ত করেন আদালত। আর যারা নির্দোষ প্রমাণিত হন তাঁদের মধ্যে ছিলেন মাওলানা হুসেন উমরজি, যাঁকে গুজরাট পুলিশ গোটা ঘটনার মাস্টারমাইন্ড বলে ঘোষণা করেছিল। এ ছাড়া ছিলেন গোধরা মিউনিসিপ্যালটির চেয়ারম্যান মোহম্মদ হোসেন ক্যালোটা, মোহাম্মদ আনসারি ও নানুমিয়া চৌধুরী।
ঘটনার তদন্তে গুজরাট সরকার গঠিত নানাবতী কমিশন সবরমতী এক্সপ্রেসে অগ্নিকাণ্ডের ঘটনাকে সাধারণ দুর্ঘটনার পরিবর্তে পরিকল্পিত আগুন লাগানোর ঘটনা হিসেবে অভিযোগ দেয়।
বিশেষ আদালতের তরফে যে ২০ জনকে যাবজ্জীবন সাজা দেওয়া হয়েছিল, তার বদলে আদালতে সর্বোচ্চ সাজা দাবি করেছে গুজরাট সরকার। পাশাপাশি যে ৬৩ জনকে নির্দোষ বলে ঘোষণা করা হয়েছিল, সেই রায়ের বিরুদ্ধেও উচ্চ আদালতে আবেদন করা হয়েছে। মোট ২৯ মাসের শুনানির পরে আজ নতুন রায় দিতে পারেন আদালত। তথ্যসূত্র: পিটিআই, ওয়ান ইন্ডিয়া।
 
