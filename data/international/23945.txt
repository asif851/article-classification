
ভয়াবহ ভাইরাস ইবোলায় আক্রান্ত ব্যক্তিদের পরিচর্যায় নিয়োজিত লাইবেরিয়ার স্বাস্থ্যকর্মীরা ধর্মঘটের ডাক দিয়েছেন। ঝুঁকিভাতা বাড়ানোর দাবিতে গতকাল সোমবার মধ্যরাত থেকে তাঁদের ধর্মঘট শুরু হওয়ার কথা ছিল। তাঁদের এ ঘোষণা মড়ার উপর খাঁড়ার ঘা হিসেবে দেখা দিয়েছে ইবোলায় সবচেয়ে ক্ষতিগ্রস্ত পশ্চিম আফ্রিকার এই দেশটিতে।আর যুক্তরাষ্ট্রের মাটিতে প্রথম একজনের ইবোলা ভাইরাসে আক্রান্ত হওয়ার ঘটনাকে ‘খুবই উদ্বেগজনক’ বলে অভিহিত করেছে দেশটির সেন্টারস ফর ডিজিজ কন্ট্রোল অ্যান্ড প্রিভেনশন (সিডিসি)। যুক্তরাষ্ট্রের প্রেসিডেন্ট বারাক ওবামা ইবোলায় আক্রান্ত ব্যক্তিদের পরিচর্যায় ব্যাপক মাত্রায় নিরাপত্তাব্যবস্থা নেওয়ার তাগিদ দিয়েছেন। খবর রয়টার্স, বিবিসি, রয়টার্স ও ইনডিপেনডেন্টের।গত শুক্রবার বিশ্ব স্বাস্থ্য সংস্থার (ডব্লিউএইচও) দেওয়া হিসাব অনুযায়ী, গত ডিসেম্বরের পর থেকে এ পর্যন্ত ইবোলায় আক্রান্ত হয়ে মোট চার হাজার ৩৩ জনের মৃত্যু হয়েছে। জানামতে, সাতটি দেশে আক্রান্ত হয়েছে আট হাজার ৩৯৯ জন। এর মধ্যে লাইবেরিয়ায় সবচেয়ে বেশি চার হাজার ৭৬ জন ইবোলায় আক্রান্ত হয়েছে। আর সেখানে মারা গেছে দুই হাজার ৩১৬ জন। দুই হাজার ৯৫০ জন আক্রান্ত হয়েছে সিয়েরা লিওনে। এখানে মৃতের সংখ্যা ৯৩০। গত বছরের ডিসেম্বরে যে দেশটিতে এই মহামারি শুরু হয়েছিল সেই গিনিতে এযাবৎ মারা গেছে ৭৭৮, আক্রান্ত হয়েছে এক হাজার ৩৫০।এ অবস্থায় ঝুঁকিভাতা বাড়ানোর দাবিতে লাইবেরিয়ায় ধর্মঘটের ডাক দিয়েছেন ইবোলা আক্রান্ত ব্যক্তিদের পরিচর্যায় নিয়োজিত কয়েক হাজার নার্স ও স্বাস্থ্যকর্মী। দেশটিতে স্বাস্থ্যকর্মীরা ঝুঁকিভাতা হিসেবে ৫০০ মার্কিন ডলারের কম পান। এখন তাঁরা এ ভাতা বাড়িয়ে ৭০০ ডলার করার দাবি করছেন। দেশটিতে ৯০ জন স্বাস্থ্যকর্মী ইতিমধ্যে ইবোলায়া আক্রান্ত হয়ে মারা গেছেন।স্বাস্থ্যকর্মীদের ধর্মঘটের ঘোষণায় উদ্বেগ জানিয়ে লাইবেরিয়ার সহকারী স্বাস্থ্যমন্ত্রী টোলবার্ট নাইয়েনশ বলেছেন, এর ফলে দেশের ইবোলা আক্রান্ত ব্যক্তিদের ভোগান্তি আরও বেড়ে যাবে। এ রোগ সংক্রমণে যতটুকু সাফল্য এসেছে, তা-ও ব্যাপকভাবে ক্ষতিগ্রস্ত হবে। তিনি ধর্মঘটে না যাওয়ার অনুরোধ করেছেন স্বাস্থ্যকর্মীদের।যুক্তরাষ্ট্রে উদ্বেগ: গত রোববার দেশটির কেন্দ্রীয় রোগ নিয়ন্ত্রণ ও প্রতিরোধ কর্তৃপক্ষ সিডিসি জানায়, টেক্সাসের একজন নারী স্বাস্থ্যকর্মীর ইবোলা আক্রান্ত হয়েছে। তিনি লাইবেরিয়া থেকে যুক্তরাষ্ট্রে আসা টমাস এরিক ডানকান নামের এক ইবোলা আক্রান্ত ব্যক্তির পরিচর্যার দায়িত্বে ছিলেন। তবে ইবোলায় আক্রান্ত নারী স্বাস্থ্যকর্মীর অবস্থা এখন স্থিতিশীল বলে জানা গেছে।ডানকান ১১ দিন হাসপাতালে থাকার পর গত বুধবার মারা যান। সিডিসির পরিচালক টমাস ফ্রিডম্যান বলেছেন, পরিচর্যার সময় ঠিকমতো নিয়ম না মানায় নতুন এ সংক্রমণের ঘটনা ঘটল।নিহত ডানকানের পরিচর্যায় ৫০ জনের বেশি নিয়োজিত ছিলেন। তাঁদের সবাইকেই এখন নজরদারিতে রাখা হয়েছে।এদিকে জাতিসংঘ আফ্রিকায় ইবোলা সংক্রমণ রোধে ঘানায় নতুন সমন্বয় কেন্দ্র স্থাপনের ঘোষণা দিয়েছে। ঘানায় এখনো ইবোলা আক্রান্ত কোনো রোগীর সন্ধান পাওয়া যায়নি।
