
তুরস্কের প্রেসিডেন্ট রিসেপ তাইয়েপ এরদোয়ান দৃঢ়তার সঙ্গে বলেছেন, গণভোটে ‘হ্যাঁ’ জয়ী হওয়ার মধ্য দিয়ে দেশটির শাসনব্যবস্থায় পরিবর্তন তাঁকে একনায়ক করবে না।
মার্কিন সংবাদ নেটওয়ার্ক সিএনএনকে দেওয়া এক বিশেষ সাক্ষাৎকারে এমনটাই দাবি করেন এরদোয়ান।
প্রেসিডেন্টের ক্ষমতা বাড়ানোর প্রশ্নে গত রোববার তুরস্কে অনুষ্ঠিত গণভোটে এরদোয়ান জয়ী হন। এই জয়ের ফলে এরদোয়ানের ২০২৯ সাল পর্যন্ত ক্ষমতায় থাকার পথ সুগম হয়েছে।
গণভোটের প্রস্তাব অনুযায়ী এখন তুরস্কে সংসদীয় ব্যবস্থার স্থলে প্রেসিডেন্ট-শাসিত পদ্ধতি চালু হবে। সর্বময় ক্ষমতার অধিকারী হবেন প্রেসিডেন্ট।
এরদোয়ানের ভাষ্য, সাংবিধানিক সংস্কার প্রস্তাবটি তুরস্কের জন্য আনার বিষয় তাঁর (এরদোয়ান) সুবিধার জন্য নয়।
তুরস্কের শাসনব্যবস্থায় পরিবর্তন নিজের জন্য নয়—এই যুক্তি প্রতিষ্ঠিত করতে গিয়ে এরদোয়ান বলেন, ‘আমি মরণশীল। আমি যেকোনো সময় মারা যেতে পারি।’
এরদোয়ান বলেন, জনগণের ভোটের মাধ্যমে গণতন্ত্র তার ক্ষমতা পেয়েছে। গণভোটে জাতির ইচ্ছার প্রতিফলন ঘটেছে।
গণভোটে সামান্য ব্যবধানে নিজের জয় সম্পর্কে এরদোয়ান বলেন, ব্যবধানটা ১-০ বা ৫-০ যেমনই হোক, জয় জয়ই।
 
