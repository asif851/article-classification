
দক্ষিণ সুদানে সরকারপক্ষ এবং বিদ্রোহীদের মধ্যে চলমান সংঘর্ষ থেকে পালানোর সময় নীল নদে খেয়া নৌকা ডুবে দুই শতাধিক মানুষ নিখোঁজ হয়েছে। হতভাগ্য মানুষগুলোর সলিলসমাধি হয়েছে বলে ধারণা করা হচ্ছে। আজ মঙ্গলবার মালাকাল শহরের পাশ দিয়ে বয়ে চলা নীল নদে এই নৌকাডুবির ঘটনা ঘটে।
দেশটির সেনাবাহিনীর মুখপাত্র ফিলিপ অ্যাগুয়ের বরাত দিয়ে বিবিসি এ খবর দিয়েছে।
ফিলিপ আগুয়ের বলেন, নারী ও শিশুসহ ওই ফেরিতে দুই থেকে তিন শ লোক ছিল। অতিরিক্ত যাত্রীবোঝাইয়ের কারণে খেয়াটি ডুবে যায়।
সুদানের কয়েকটি শহরে চলমান সংঘর্ষের কারণে দিন দিন উত্তেজনা বৃদ্ধি পাচ্ছে। এই সহিংসতা থেকে বাঁচতে মালাকাল শহরের এসব লোকজন অন্যত্র যেতে চেয়েছিলেন।  
প্রায় এক মাস ধরে চলা সংঘর্ষে দেশটিতে এক হাজারের মতো মানুষ নিহত হয়েছে। ঘরবাড়ি ছেড়ে পালিয়েছে লাখো মানুষ। সংঘর্ষ থেকে বাঁচতে দেশটির মানুষ শহরগুলো ছাড়ছে।
জাতিসংঘ বলছে, সরকারপক্ষ এবং বিদ্রোহীদের মধ্যে সংঘর্ষের কারণে সাড়ে তিন লাখের অধিক লোক দেশটি ছেড়ে অন্যত্র গেছে।
