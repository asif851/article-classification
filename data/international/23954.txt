
মিসরের ক্ষমতাচ্যুত প্রেসিডেন্ট মোহাম্মদ মুরসির সমর্থক ও বিরোধীদের মধ্যে গত শুক্রবার সংঘর্ষ হয়েছে। এদিকে মুরসির আটকাদেশের মেয়াদ আরও এক মাস বাড়িয়েছে সেনা-সমর্থিত সরকার।মুরসির সংগঠন মুসলিম ব্রাদারহুড রাজধানী কায়রোতে শুক্রবার বিক্ষোভ সমাবেশ করে। আলেক্সান্দ্রিয়া শহরে জুমার নামাজের পর মুরসিপন্থীদের সঙ্গে বিরোধীদের সংঘর্ষে একজন নিহত ও অন্তত চারজন আহত হন।সামরিক অভ্যুত্থানে ক্ষমতাচ্যুত মুরসিকে গত ৩ জুলাই থেকে আটক রাখা হয়েছে। এর পর থেকে এ পর্যন্ত বিভিন্ন মেয়াদে তাঁর আটকাদেশ বাড়ানো হয়। ২০১১ সালে গণ-আন্দোলন চলাকালে কারাগার ভাঙার উদ্যোগ, গুপ্তচরবৃত্তি এবং আদালত অবমাননার অভিযোগে তাঁর বিচার চলছে। এ ছাড়া মুরসিসহ মুসলিম ব্রাদারহুডের অনেক নেতার বিরুদ্ধে সরকারবিরোধী সহিংসতায় জড়িত থাকার অভিযোগ তোলা হয়েছে।এক দিন আগেই অন্তর্বর্তী প্রেসিডেন্টের আদেশে জরুরি অবস্থার মেয়াদ আরও দুই মাস বাড়ানো হয়।মোবারক আবার আদালতে: সাবেক স্বৈরশাসক হোসনি মোবারকের বিচার কার্যক্রম গতকাল শনিবার আবার শুরু হয়েছে। ২০১১ সালে গণ-আন্দোলনে অংশগ্রহণকারী বিক্ষোভকারীদের মৃত্যুর ঘটনায় জড়িত থাকার অভিযোগে তাঁর বিচার হচ্ছে। রাষ্ট্রীয় টেলিভিশনে সম্প্রচারিত ছবিতে দেখা যায়, হুইল চেয়ারে চড়ে আদালতে হাজিরা দেন মোবারক। কিছুদিন আগে কারাগার থেকে মুক্তি পাওয়ার পর তিনি এ নিয়ে দ্বিতীয়বার ওই আদালতে হাজির হন। বিবিসি ও এএফপি।
