
সিরিয়ার যুদ্ধ নানা দিক দিয়ে ‘নিয়ন্ত্রণের বাইরে’ বলে মন্তব্য করেছেন মার্কিন পররাষ্ট্রমন্ত্রী জন কেরি। নাজুক যুদ্ধবিরতি চুক্তি কার্যকরে নতুন করে জোরালো উদ্যোগ নেওয়ার আহ্বান জানিয়েছেন তিনি।গতকাল সোমবার জেনেভায় জাতিসংঘ ও আরবের কূটনীতিকদের সঙ্গে আলোচনার পর কেরি এ কথা বলেন। তিনি বলেন, আলেপ্পোয় সহিংসতা কমিয়ে আনার পরিকল্পনা চলছে। এতে সফলতা পেতে আরও কাজ করতে হবে।কেরি বলেন, সিরিয়ায় পাঁচ বছর ধরে চলা গৃহযুদ্ধের পর সহিংসতা কিছুটা কমলেও সম্প্রতি আবার তা মাথাচাড়া দিয়ে উঠেছে। গত নয় দিনে আলেপ্পোয় সহিসংতায় ২৫০ জন নিহত হয়েছে।জেনেভায় স্থানীয় সময় আজ মঙ্গলবার সকালে অনুষ্ঠিত বৈঠকের পর জাতিসংঘের সিরিয়া-বিষয়ক বিশেষ দূত স্তাফান দা মিসতুরাকে কেরি বলেন, সহিসংতা নিয়ন্ত্রণের বাইরে চলে গেছে। সিরিয়া পরিস্থিতি এখন উদ্বেগজনক হয়ে উঠেছে। তিনি বলেন, দেশটিতে নয় সপ্তাহ ধরে সহিংসতা বন্ধ ছিল। এর একটি ইতিবাচক প্রভাব ছিল। অনেকের জীবনও রক্ষা হয়েছে।আলেপ্পোর একটি হাসপাতালে সম্প্রতি বিমান হামলার জন্য সিরিয়া সরকারকে দোষী করেন মার্কিন পররাষ্ট্রমন্ত্রী। এই সহিংসতা ও পরিস্থিতির জন্য তিনি দুই পক্ষকেই দায়ী করেন।
জেনেভা ছাড়ার আগে কেরি ফোনে রাশিয়ার পররাষ্ট্রমন্ত্রী সের্গেই লাভরভের সঙ্গে কথা বলেন। রাশিয়াও সহিসংতা কমানো ও যুদ্ধবিরতি চুক্তি কার্যকর করার পক্ষে মত দিয়েছে। আজ মঙ্গলবার মিসতুরার রাশিয়া সফরের কথা।
