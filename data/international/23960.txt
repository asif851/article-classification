
মার্কিন প্রেসিডেন্ট বারাক ওবামা তাঁর দেশবাসীকে সতর্ক করে বলেছেন, সাম্প্রতিক সন্ত্রাসী হামলার জন্য কেউ ইসলাম ধর্মকে দোষারোপ করলে বুঝতে হবে তারা উগ্রপন্থীদের দেখানো পথেই পরিচালিত হচ্ছে। খবর ডনের।জাতির উদ্দেশে গত শনিবার দেওয়া নিয়মিত বেতার ভাষণে ওবামা মার্কিনিদের বলেন, সন্ত্রাসবাদের বিরুদ্ধে যুদ্ধকে যারা ইসলাম বনাম পশ্চিমাদের যুদ্ধ মনে করে, তারা জঙ্গি গোষ্ঠী ইসলামিক স্টেটের (আইএস) মতোই একটি গোষ্ঠী।ওবামা সতর্ক করে দিয়ে বলেন, ‘আইএসের মতো জঙ্গিরা ধর্ম ও পরিবেশ-পটভূমির ভিত্তিতে আমাদের মধ্যে বিভেদ তৈরির চেষ্টা করছে।...আমি এটা আবারও বলব, পক্ষপাত ও বৈষম্য আইএসকে সহায়তা করে এবং তা আমাদের জাতীয় নিরাপত্তার ভিত্তিও দুর্বল করে।’ওবামা বলেন, যুক্তরাষ্ট্রে খ্রিষ্টানদের গির্জা ও ইহুদি ধর্মীয় উপাসনালয় সিনাগগ কর্তৃপক্ষ স্থানীয় মসজিদগুলোর সঙ্গে যোগাযোগ করছে। ‘যা স্মরণ করিয়ে দেয়, আমরা সবাই ঈশ্বরের সন্তান’। এ ছাড়া কৃতজ্ঞ দেশবাসী মার্কিন সেনাবাহিনীর দেশপ্রেমিক মুসলিম সদস্যদেরও ধন্যবাদ দিচ্ছে।গত সপ্তাহে ক্যালিফোর্নিয়ার স্যান বার্নার্দিনোতে মুসলিম দম্পতির হামলায় ১৪ জন নিহত হওয়ার পর থেকে জাতির উদ্দেশে এটি ওবামার তৃতীয় ভাষণ। প্রতিটি ভাষণেই মার্কিন প্রেসিডেন্ট পশ্চিমের পাশাপাশি মুসলিম বিশ্বকেও উগ্রপন্থীদের গ্রহণ না করার আহ্বান জানান।প্যারিস ও এর কিছুদিন পরই ক্যালিফোর্নিয়ায় সন্ত্রাসী হামলার পরিপ্রেক্ষিতে পাশ্চাত্যে মুসলিম বিদ্বেষ বেড়ে যাওয়ার আশঙ্কা দেখা দিয়েছে। বিভিন্ন স্থানে উদ্বেগ ও বিক্ষিপ্তভাবে কিছু প্রতিশোধমূলক ঘটনাও ঘটেছে।ওবামা মন্তব্য করেন, ধর্মীয় গোঁড়ামির বিরুদ্ধে ডেমোক্র্যাট, রিপাবলিকান, উদারপন্থী ও রক্ষণশীল—সব রাজনৈতিক আদর্শের মার্কিনেরাই শক্ত অবস্থান নিয়েছে।ওবামা বলেন, ‘দেশজুড়ে মার্কিনেরা তাদের মুসলিম বন্ধু, প্রতিবেশী এবং সহকর্মীর প্রতি হাত বাড়িয়ে দিয়েছেন, যাতে তাঁরা বুঝতে পারেন, একে অপরের জন্য আমরা রয়েছি।’টেক্সাসের সাম্প্রতিক এক সমাবেশে এক নারীর প্ল্যাকার্ডে লেখা ‘আমরা আমাদের মুসলিম প্রতিবেশীকে ভালোবাসি’ স্লোগানের প্রসঙ্গ টেনে বারাক ওবামা বলেন, ‘আমি চাই প্রতিটি মুসলিম মার্কিনি এই বার্তাটি শুনুক—আমরা একই আমেরিকান পরিবারের অংশ।’
