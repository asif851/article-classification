
উত্তেজনাময় পরিস্থিতি আরও বাজে দিকে মোড় নিতে পারে এমন বাগাড়ম্বরপূর্ণ শব্দ ও পদক্ষেপ না নিতে মার্কিন প্রেসিডেন্ট ডোনাল্ড ট্রাম্প ও উত্তর কোরিয়ার প্রতি আহ্বান জানিয়েছেন চীনের প্রেসিডেন্ট সি চিন পিং। ট্রাম্প ও উত্তর কোরিয়ার মধ্যে পাল্টাপাল্টি হুমকি-ধমকির প্রেক্ষাপটে পিয়ংইয়ংয়ের কাছের মিত্র চীন উভয় পক্ষকেই সংযত আচরণ করার আহ্বান জানাল।
এদিকে, হোয়াইট হাউসের এক বিবৃতিতে বলা হয়েছে, উত্তর কোরিয়ার অবশ্যই উসকানিমূলক আচরণ বন্ধ করা উচিত বলে মনে করে যুক্তরাষ্ট্র ও চীন।
আর উত্তর কোরিয়ার রাষ্ট্রীয় সংবাদ সংস্থা কেসিএনএর গতকাল প্রকাশ করা এক বিবৃতিতে বলা হয়েছে, ট্রাম্প প্রশাসনকে ঠিকমতো কথা বলা এবং কাজ করা উচিত যদি না তারা মার্কিন সাম্রাজ্যের করুণ পরিণতি দেখতে চায়।
গত মাসে উত্তর কোরিয়া দুটি ব্যালিস্টিক ক্ষেপণাস্ত্র পরীক্ষা করে দাবি করে, এখন তারা যুক্তরাষ্ট্রের মূল ভূখণ্ডেও আঘাত হানার ক্ষমতা রাখে।
 এর জের ধরে যুক্তরাষ্ট্রের সঙ্গে দেশটির উত্তেজনা বাড়ে। এরপর গত সপ্তাহে উত্তর কোরিয়ার ওপর এ যাবৎ কালের সবচেয়ে কঠোর অবরোধ আরোপ করে জাতিসংঘ।
চীনের গণমাধ্যমের খবর অনুযায়ী, চীনের প্রেসিডেন্ট সি চিন পিং মার্কিন প্রেসিডেন্ট ডোনাল্ড ট্রাম্পকে ফোন কলে বলেন, পরিস্থিতি বাজে দিকে মোড় নিতে পারে এমন শব্দ ও পদক্ষেপ সংশ্লিষ্ট সব পক্ষের বর্জন করা উচিত। এ ছাড়া কোরীয় উপদ্বীপে পরমাণু নিরস্ত্রীকরণ ও শান্তি বজায় রাখতে চীন ও যুক্তরাষ্ট্রের ‘সমস্বার্থে’র প্রতি এ সময় জোর দেন চিন পিং।
এএফপি জানায়, উত্তর কোরিয়া ডুবোজাহাজভিত্তিক আন্তমহাদেশীয় ক্ষেপণাস্ত্র পরীক্ষার প্রস্তুতি নিচ্ছে বলে কৃত্রিম উপগ্রহ থেকে পাওয়া সাম্প্রতিক ছবিতে আভাস পাওয়া গেছে। উত্তর কোরিয়ার সামরিক বাহিনীবিষয়ক বিশেষজ্ঞ জোসেফ বার্মুডেজ গতকাল শুক্রবার এ কথা বলেন।
উত্তর কোরিয়ার প্রতিরক্ষা ও গোয়েন্দা কর্মকাণ্ড সম্পর্কে বিশেষজ্ঞ জোসেফ বার্মুডেজ যুক্তরাষ্ট্রের জন হপকিনস বিশ্ববিদ্যালয়ের যুক্তরাষ্ট্র-কোরিয়া ইনস্টিটিউটের নর্থ ব্লগে ছবি পোস্ট করে বলেছেন, এই ছবি ডুবোজাহাজ থেকে উৎক্ষিপ্ত আন্তমহাদেশীয় ক্ষেপণাস্ত্র (এসএলবিএম) পরীক্ষার প্রস্তুতি বলে আভাস দিচ্ছে। তিনি বলেন, বাণিজ্যিক কৃত্রিম উপগ্রহের সাম্প্রতিক ছবি দেখে মনে হচ্ছে, উত্তর কোরিয়া সমুদ্রভিত্তিক পরমাণু অস্ত্রের উন্নয়নের গতি বাড়িয়েছে। বার্মুডেজ বলেন, কৃত্রিম উপগ্রহের সাম্প্রতিক ছবির সঙ্গে আগের ওই পরীক্ষার প্রস্তুতির সময়কার ছবির মিল রয়েছে। উত্তর কোরিয়ার মায়াংডো শিপইয়ার্ড ও ডুবোজাহাজের ঘাঁটিতে আন্তমহাদেশীয় ক্ষেপণাস্ত্র পরীক্ষা চালানো সিনপো-ক্লাস সাবমেরিনের কর্মকাণ্ডের ছবি তুলে ধরে জোসেফ বার্মুডেজ বলেন, উত্তর কোরিয়া সম্ভবত সমুদ্র থেকে নতুন করে ধারাবাহিকভাবে ক্ষেপণাস্ত্র পরীক্ষার প্রস্তুতি নিচ্ছে। 
