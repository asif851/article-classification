
চীনের মানুষ মনে করে, তাদের দেশের জন্য ‘সবচেয়ে বড় হুমকি’ যুক্তরাষ্ট্র। গতকাল বুধবার প্রকাশিত এক জরিপে এই তথ্য উঠে এসেছে। বার্তা সংস্থা এএফপির প্রতিবেদনে এ কথা জানানো হয়।
ওয়াশিংটনভিত্তিক পিউ রিসার্চ সেন্টারের ওই জরিপে দেখা যায়, ৪৫ শতাংশ চীনা নাগরিক যুক্তরাষ্ট্রের ক্ষমতা ও প্রভাবকে তাদের দেশের জন্য বড় ধরনের হুমকি হিসেবে বিবেচনা করে।
চীনাদের সন্দেহ, যুক্তরাষ্ট্র তাদের সমান ক্ষমতার অধিকারী হওয়া থেকে চীনকে নিবৃত্ত করতে চেষ্টা চালাচ্ছে।
জরিপ অনুযায়ী, ৩৫ শতাংশ চীনা নাগরিক অর্থনৈতিক অস্থিতিশীলতা, ৩৪ শতাংশ জলবায়ু পরিবর্তন ও ১৫ শতাংশ জঙ্গিগোষ্ঠী ইসলামিক স্টেটকে (আইএস) হুমকি মনে করে।
দক্ষিণ চীন সাগর নিয়ে ওয়াশিংটনের সঙ্গে বেইজিংয়ের উত্তেজনার মধ্যে এই জরিপের ফল প্রকাশ পেল।
অধিকাংশ চীনা (৭৫ শতাংশ) মনে করে, এক দশক আগের চেয়ে এখন বৈশ্বিক বিভিন্ন বিষয়ে চীন অনেক বেশি গুরুত্বপূর্ণ ভূমিকা পালন করছে।
