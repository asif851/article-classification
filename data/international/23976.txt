
সাধারণ ক্ষমার পর রাশিয়ার নারীবাদী রক ব্যান্ড পুসি রায়ট তারকা মারিয়া আলিয়োখিনা ও নাদেজদা তোলোকোনিকোভাকে মুক্তি দেওয়া হয়েছে। গতকাল সোমবার কারাগার থেকে মুক্তি পাওয়ার পর আবারও প্রেসিডেন্ট ভ্লাদিমির পুতিনের সমালোচনা করেন মারিয়া।রুশ ডোঝড টেলিভিশন চ্যানেলকে মারিয়া বলেন, ‘আমি মনে করি না, একে সাধারণ ক্ষমা বলা যায়। এতে মানবিকতার বালাই নেই। এর মধ্য দিয়ে সরকার ভাঁওতাবাজি করেছে। তাও এ সুযোগের আওতায় আনা হয়েছে মাত্র কয়েকজন কর্মীকে। এর চেয়ে বরং কারাবন্দী থাকাই ভালো ছিল।’মস্কোর প্রধান গির্জায় পুতিনবিরোধী সংগীতানুষ্ঠান করার পর ধর্মীয় বিদ্বেষ ছড়ানোর দায়ে গত বছরের আগস্টে মারিয়াকে কারাদণ্ড দেওয়া হয়। আগামী বছরের মার্চে তাঁর কারাদণ্ডের মেয়াদ শেষ হওয়ার কথা ছিল। এএফপি।
