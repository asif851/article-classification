
বড়দিন উৎসবের বিখ্যাত ‘জিঙ্গেল বেল’ গানের সঙ্গে নেচে-গেয়ে ‘ন্যাশনাল ক্রিসমাস ট্রি’ আলোকসজ্জায় অংশ নিলেন যুক্তরাষ্ট্রের প্রেসিডেন্ট বারাক ওবামা। প্রেসিডেন্ট হিসেবে ন্যাশনাল ক্রিসমাস ট্রিতে এটাই তাঁর শেষবারের মতো আলোক প্রজ্বালন।
খ্রিষ্টধর্মাবলম্বীদের সবচেয়ে বড় উৎসব বড়দিন পালন করা হয় ২৫ ডিসেম্বর। আর এ উৎসবের অন্যতম প্রধান অনুষঙ্গ হচ্ছে ‘ক্রিসমাস ট্রি’। নানা রঙের বাতি ও উপকরণ দিয়ে সাজানো হয় এই ক্রিসমাস ট্রি।
টাইমস অব ইন্ডিয়া অনলাইনের খবরে বলা হয়, গতকাল বৃহস্পতিবার রাতে প্রেসিডেন্ট হিসেবে শেষবারের মতো বারাক ওবামা দেশটির জাতীয় ক্রিসমাস ট্রি আলো দিয়ে সাজিয়েছেন। এই ছুটির মৌসুমে অসুস্থ, ক্ষুধার্ত ও নিপীড়িত মানুষের প্রতি খেয়াল রাখা এবং যিনি যেমন আচরণ প্রত্যাশা করেন, তাঁর প্রতি তেমন আচরণ করার আকাঙ্ক্ষা নিয়ে এবারের জাতীয় ক্রিসমাস ট্রিতে আলোক প্রজ্বালন করা হয়।
প্রেসিডেন্ট হিসেবে আট বছরের কাজে আলোকপাত করে ওবামা বলেন, যুক্তরাষ্ট্র অর্থনৈতিক সংকট, যুদ্ধবিগ্রহ ও জাতীয় পর্যায়ের বিপর্যয় থেকে বেরিয়ে এসেছে।তিনি বলেন, ‘এই সময়ে আমি উদার, আশাবাদী ও প্রাণবন্ত মানুষ দেখেছি, যাঁরা একে অপরের দিকে খেয়াল রাখেন।’
১৯২৩ সাল থেকে বড়দিন উপলক্ষে হোয়াইট হাউস বেষ্টনীতে দক্ষিণ দিকে প্রেসিডেন্ট পার্কে ক্রিসমাস ট্রিতে আলোকসজ্জার এই উৎসব পালনের ঐতিহ্য শুরু হয়। কন্যা সাশার সহায়তা নিয়ে প্রেসিডেন্ট বারাক ওবামা ও ফার্স্ট লেডি মিশেল ওবামা লাল, সাদা ও নীল বাতি দিয়ে ক্রিসমাস ট্রিকে সাজিয়েছেন এবার।অনুষ্ঠানটি উপস্থাপনা করেন অভিনেত্রী ইভা লংগোরিয়া। এতে আরও অংশ নেন গার্থ ব্রুকস, ট্রিশা ইয়ারউড, কেলি ক্লার্কসন, মার্ক অ্যান্টনি, ইয়োলান্ডা এডামস, জেমস টেলর প্রমুখ।
