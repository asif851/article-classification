
রাশিয়ার অর্থনীতিবিষয়ক মন্ত্রী আলেক্সেই উলুকালভকে ঘুষ গ্রহণের সন্দেহে গ্রেপ্তার করা হয়েছে। রাষ্ট্রীয় মালিকানাধীন তেল কোম্পানি রসনেফটের একটি অধিগ্রহণ প্রস্তাব অনুমোদনের জন্য মন্ত্রী ২০ লাখ ডলার ঘুষ নিয়েছেন সন্দেহে তাঁকে গ্রেপ্তার করা হয়। সংশ্লিষ্ট তদন্তকারীরা গতকাল মঙ্গলবার এ কথা জানিয়েছেন।৬০ বছর বয়সী মন্ত্রী আলেক্সেই উলুকালভ দুর্নীতির সন্দেহে গ্রেপ্তার হওয়া পুতিন সরকারের শীর্ষ পর্যায়ের কোনো নেতা। এ ঘটনার সঙ্গে ক্ষমতার দ্বন্দ্বের কোনো সংশ্লিষ্টতা রয়েছে কি না, সে প্রশ্নও উঠেছে। রাশিয়ায় ১৯৯১ সালের ব্যর্থ অভ্যুত্থানচেষ্টার পর থেকে এটা সর্বোচ্চ পর্যায়ের কোনো কর্মকর্তা গ্রেপ্তার হওয়ার প্রথম ঘটনা।২০০০ সালে ক্ষমতায় এসে প্রেসিডেন্ট ভ্লাদিমির পুতিন দেশকে দুর্নীতিমুক্ত করার প্রতিশ্রুতি দেন। কিন্তু পুতিনের আমলে তাঁর মিত্ররা ফুলেফেঁপে উঠছেন বলেই অভিযোগ রয়েছে।
সরকারি দুর্নীতি দমন সংস্থা ‘রুশ তদন্ত কমিটি’ (এসকে) বলেছে, গোয়েন্দা বাহিনী এফএসবি এক অভিযানে আলেক্সেই উলুকালভকে গ্রেপ্তার করেছে। এসকে এক বিবৃতিতে অভিযোগ করেছে, গত মাসে রাষ্ট্রীয় তেল কোম্পানি বাশনেফটের বড় অংশ রসনেফটের অধিগ্রহণ অনুমোদন করার জন্য অর্থমন্ত্রী গত সোমবার ওই অর্থ নেন। কিন্তু ওই ঘুষের অর্থ তাঁকে কে দিয়েছেন, তা বিবৃতিতে বলা হয়নি। ওই চুক্তির মূল্য ৫২০ কোটি ডলার।তদন্ত কমিটি বলছে, ঘুষ গ্রহণের ঘটনা তদন্তের অংশ হিসেবে উলুকালভকে গ্রেপ্তার করা হয়েছে, যার জন্য তাঁর ৮ থেকে ১৫ বছর পর্যন্ত কারাদণ্ড হতে পারে। তাঁকে শিগগিরই অভিযুক্ত করা হবে বলেও তদন্ত কমিটি জানিয়েছে। কমিটির এক মুখপাত্র বলেন, ‘রসনেফটের প্রতিনিধিদের ভয় দেখিয়ে ঘুষ আদায় করা হয়েছে।...তিনি ঘুষ নিয়েছেন, তা হাতেনাতে ধরা পড়েছে।’আইন প্রয়োগকারী সংস্থার একটি সূত্র জানায়, উলুকালভ ও তাঁর সহযোগীর কথাবার্তার রেকর্ড থেকে তদন্তকারীরা অপরাধের ‘গুরুতর প্রমাণ’ পাওয়ার পর ‘স্টিং অপারেশনের’ অংশ হিসেবে তাঁকে গ্রেপ্তার করা হয়।অর্থমন্ত্রীর গ্রেপ্তারের বিষয়ে ক্রেমলিনের মুখপাত্র দিমিত্রি পেসকভ ইন্টারফ্যাক্স বার্তা সংস্থাকে বলেন, ‘এই গুরুতর অভিযোগের পক্ষে জোরালো প্রমাণ দরকার, যা কেবল আদালতই নির্ধারণ করতে পারেন।’ অবশ্য তিনি এ-ও বলেন, যে অভিযানে অর্থমন্ত্রীকে গ্রেপ্তার করা হলো, সেই অভিযানের শুরু থেকেই সবকিছু জানতেন প্রেসিডেন্ট পুতিন।উল্লেখ্য, আলেক্সেই উলুকালভ ২০১৩ সাল থেকে রাশিয়ার অর্থনৈতিক উন্নয়ন মন্ত্রণালয়ের দায়িত্ব পালন করছেন। পুতিনের আমলের সবচেয়ে দীর্ঘায়িত অর্থনৈতিক সংকট থেকে দেশকে টেনে তোলা ছিল তাঁর দায়িত্ব। ইউক্রেন ইস্যুতে মস্কোর পদক্ষেপের প্ররিপ্রেক্ষিতে পশ্চিমা অবরোধ আরোপ ও তেলের দাম পড়ে যাওয়ার কারণে ২০১৪ সালের শেষ দিক থেকে ওই তীব্র অর্থনৈতিক সংকট শুরু হয় রাশিয়ায়।উলুকালভের আগে গত সেপ্টেম্বরে আরেক ঘুষের মামলায় গ্রেপ্তার হন স্বরাষ্ট্র মন্ত্রণালয়ের দুর্নীতিবিরোধী সংস্থার ভারপ্রাপ্ত প্রধান। তাঁর মস্কোর ফ্ল্যাট থেকে নগদ ১২ কোটি ডলারের বেশি পাওয়া গিয়েছিল। জুলাই মাসে অপরাধী চক্রের নেতার কাছ থেকে মামলা বাতিলের বিনিময়ে বড় অঙ্কের ঘুষ নেওয়ার অভিযোগে তদন্ত কমিটির কয়েকজন কর্মকর্তাকে আটক করা হয়। এর আগে ২০১২ সালে একটি বড় দুর্নীতির কেলেঙ্কারির জেরে তখনকার প্রতিরক্ষামন্ত্রী আনাতোলি সারদিউকভকে বরখাস্ত করা হয়।
