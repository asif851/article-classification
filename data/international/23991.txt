
ভারতের মুম্বাইয়ে গতকাল মঙ্গলবার রাতে তিনতলা একটি ভবন ধসে সাতজন নিহত হয়েছে। আজ বুধবার দেশটির কর্মকর্তাদের বরাত দিয়ে বার্তা সংস্থা এএফপির খবরে এ কথা জানানো হয়।
ন্যাশনাল ডিজাস্টার রেসপন্স ফোর্সের কর্মকর্তা অলক আভাস্তি বলেন, উদ্ধারকারী কর্মীরা ধ্বংসস্তূপ থেকে সাতটি লাশ উদ্ধার করেছে। ১০ জনকে আহত অবস্থায় উদ্ধার করা হয়। তিনজন এখনো নিখোঁজ।
ধসে পড়া ভবনটি ভারতের বাণিজ্যিক রাজধানী মুম্বাইয়ের কাছে ঠাকুরলি এলাকার। ভারী বর্ষণের কারণে ভবনটি ধসে পড়ে বলে জানান অলক আভাস্তি। তিনি বলেন, ভবনটি বেশ পুরোনো হওয়ায় আগেই বসবাসের জন্য অনিরাপদ বলে ঘোষণা করা হয়। এরপরও চার থেকে পাঁচটি পরিবার সেখানে বসবাস করত। ভারী বর্ষণের কারণে ত্রাণ বিতরণ কার্যক্রম ক্ষতিগ্রস্ত হচ্ছে বলেও তিনি জানান।
