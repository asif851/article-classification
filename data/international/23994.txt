
কংগ্রেস নেত্রী সোনিয়া গান্ধীর মেয়ে প্রিয়াঙ্কা গান্ধীর স্বামী রবার্ট ভদ্র বিমানবন্দরে বিশেষ সুবিধা থেকে বঞ্চিত হতে যাচ্ছেন৷ ভারতের ভাবী প্রধানমন্ত্রী নরেন্দ্র মোদির আসন্ন সরকার সে রকমই ইঙ্গিত দিয়েছে৷ খবর জি নিউজের৷গণমাধ্যমের খবরে গতকাল বৃহস্পিতবার বলা হয়, কংগ্রেস ক্ষমতায় থাকতে বিশেষ কিছু সুবিধা ভোগ করতেন ভদ্র৷ এর মধ্যে একটি হলো, ভারতের কোনো বিমানবন্দরে তল্লাশির মুখোমুখি না হওয়া৷ এত দিন যেকোনো বিমানবন্দরেই তল্লাশি ছাড়াই ঢুকতে ও বের হতে পারতেন তিনি৷কিন্তু নরেন্দ্র মোদির সরকার রবার্ট ভদ্রের সেই সুবিধা প্রত্যাহার করে নিতে যাচ্ছে৷ সে ক্ষেত্রে বিমানবন্দরগুলোতে তল্লাশি ছাড়াই ঢুকতে ও বের হতে পারা সুবিধাভোগী ব্যক্তিদের নামের তালিকা থেকে রবাট ভদ্রের নাম বাদ দেওয়া হবে৷ ভারতের ব্যুরো অব সিভিল অ্যাভিয়েশন সিকিউরিটির (বিসিএএস) একজন কর্মকর্তা বলেন, ‘আমরা ধারণা করছি, নরেন্দ্র মোদির সরকারের সময় বিমানবন্দরে তল্লাশি ছাড়াই ঢুকতে ও বের হতে পারা সুবিধাভোগী ব্যক্তিদের নামের তালিকায় পরিবর্তন আসছে৷’বেসামরিক বিমান মন্ত্রণালয়ের কয়েকটি সূত্র জানায়, মনমোহন সিংয়ের সরকার রবার্ট ভদ্রের নাম ওই অভিজাত তালিকায় অন্তর্ভুক্ত করতে সম্ভাব্য সবকিছু করেছে৷
