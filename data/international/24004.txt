
সীমান্তে নিহত সেনার প্রতি তিনি শ্রদ্ধা জানাতে এলেন ঠিকই, তবে সেই শ্রদ্ধা অপমান প্রদর্শনের মধ্য দিয়েই শেষ হলো। নিহত সেনার সামান্য আসবাবপত্রের সাধারণ বাড়িটিতে মুখ্যমন্ত্রী আসবেন বলে প্রশাসন থেকে আনা হলো শীতাতপ নিয়ন্ত্রণ যন্ত্র (এসি), সোফাসেট, কার্পেট, এমনকি তোয়ালে পর্যন্ত! তবে তিনি চলে যাওয়া মাত্র সরিয়ে নেওয়া হলো সেগুলো। ঘটনাটি ঘটেছে ভারতের উত্তর প্রদেশে।
পাকিস্তান সীমান্তে নিয়ন্ত্রণরেখার কাছে ভারতীয় সীমান্তরক্ষী বাহিনীর (বিএসএফ) হেড কনস্টেবল প্রেম সাগরসহ দুজন নিহত হন। ২ মে সকালে প্রেম সাগর ও আরেক জওয়ান পরমজিৎ সিংহের ছিন্নবিচ্ছিন্ন দেহ উদ্ধার করা হয়। ভারতের অভিযোগ, বিনা উসকানিতে পাকিস্তান সেনাবাহিনীর হামলায় তাঁরা দুজন নিহত হয়েছেন। এঁদের মধ্যে প্রেম সাগরের বাড়ি উত্তর প্রদেশের দেওরিয়া গ্রামে। তাঁর প্রতি শ্রদ্ধা জানাতে সেখানে আসেন উত্তর প্রদেশের মুখ্যমন্ত্রী যোগী আদিত্য নাথ। প্রেম সাগরের বাড়ি পরিদর্শনের সময় যোগী আদিত্য নাথের আরাম নিশ্চিত করতে প্রশাসনের পক্ষ থেকে বাড়িটিতে এসি ও সোফা নেওয়া হয়। নিরবচ্ছিন্ন বিদ্যুৎ–সরবরাহ করা হয়। এমনকি যে কক্ষে আদিত্য নাথ বসবেন, সেখানে কার্পেটও বসানো হয়। রাখা হয় তোয়ালে।
প্রেম সাগরের মেয়ে জানিয়েছেন, তাঁদের বাড়িতে মুখ্যমন্ত্রীর আসা উপলক্ষে নেওয়া ‘বিশেষ ব্যবস্থা’ এবং তিনি চলে যাওয়া মাত্র তা সরিয়ে নেওয়ার ঘটনায় তাঁরা ‘অপমানিত’ হয়েছেন।
মুখ্যমন্ত্রী শ্রদ্ধা জানাবেন বলে প্রেম সাগরের মরদেহ সৎকার ২৪ ঘণ্টারও বেশি সময় পিছিয়ে দেওয়া হয়। দেওরিয়া গ্রামের বাসিন্দারা মুখ্যমন্ত্রীর বক্তব্য শুনতে চাইছিলেন। মুখ্যমন্ত্রী ফোনে কথা বলার পর এবং তিনি আসবেন প্রতিশ্রুতি দেওয়ার পর মৃতদেহের সৎকার করা হয়। সপ্তাহ শেষে তিনি প্রেম সাগরের বাড়িতে আসেন।
প্রেম সাগরের চার কক্ষের বাড়িটিতে থাকেন তাঁর স্ত্রী ও চার সন্তান। প্রেম সাগরের ছেলে ঈশ্বর বলেন, পরিদর্শনের আগে মুখ্যমন্ত্রী যে কক্ষটিতে বসে কথা বলবেন, সেখানে স্থানীয় কর্তৃপক্ষ একটি এসি, এক সেট সোফা বসায়। বিছানো হয় কার্পেট। তিনি চলে যাওয়া মাত্র কয়েকজন কর্মকর্তা এসে সবকিছু তুলে নিয়ে চলে যান।
প্রেম সাগরের ভাই দয়া শংকর বিএসএফেই কাজ করেন। তিনি বলেন, এটা ছিল ‘অপমান’। স্থানীয় প্রশাসন দু-এক দিন অপেক্ষা করলেও পারত। সূত্র: এনডিটিভি
