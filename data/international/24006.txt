
ভারতের উত্তর প্রদেশের বারানসির উপকণ্ঠে এক ধর্মীয় অনুষ্ঠানে যোগ দিতে গিয়ে পদদলিত হয়ে কমপক্ষে ১৯ জনের মৃত্যু হয়েছে। তাদের মধ্যে অধিকাংশই নারী।
স্থানীয় কর্মকর্তারা বলেন, বারানসির জয় গুরুদেব নামের এক ধর্মগুরু আশ্রমে আয়োজিত অনুষ্ঠানে যোগ দিতে যাওয়ার সময় রাজঘাট সেতুর কাছে পদদলিত হওয়ার ঘটনা ঘটে। প্রশাসন বলছে, ওই অনুষ্ঠানে চার হাজার মানুষের আগমন ঘটবে বলে ধারণা করা হয়েছিল। কিন্তু সেখানে প্রায় ৫০ হাজার মানুষ জড়ো হয়। সেই চাপ সামলানো সম্ভব হয়নি।
স্থানীয় পুলিশ কর্মকর্তা জাভেদ আহমেদ জানিয়েছেন, মানুষের ভিড়ে দম বন্ধ হয়ে একজন মারা গেলে উপস্থিত জনতার মধ্যে সেতু ভেঙে গেছে বলে গুজব ছড়িয়ে পড়ে। আর এরপরই বিশৃঙ্খলা সৃষ্টি হয়। ছোটাছুটি করে সবাই বের হওয়ার চেষ্টা করলে পায়ের নিচে চাপা পড়ে হতাহত হওয়ার ঘটনা ঘটে। এ ঘটনায় দোষী ব্যক্তিদের খুঁজে বের করতে তদন্ত শুরু হয়েছে বলে তিনি জানান।
একজন প্রত্যক্ষদর্শী ও ভুক্তভোগী বার্তা সংস্থা এএফপিকে বলেন, ‘পুলিশের তরফ থেকে আগেই বারবার সাবধান করে দেওয়া হয়েছিল। সেখানে অসংখ্য পুণ্যার্থী জড়ো হয়েছিলেন। ফলে খুব বিশৃঙ্খলা হচ্ছিল। আমাদের জোর করে ঠেলে সামনে পাঠানো হচ্ছিল। এ সময় আমার মাসহ আরও কয়েকজন মারা যান।’
জয় গুরুদেব ২০১২ সালে মারা যান। কিন্তু তাঁর হাজার হাজার অনুসারী রয়েছেন।
বারানসির হয়ে পার্লামেন্টে প্রতিনিধিত্ব করেন ভারতের প্রধানমন্ত্রী নরেন্দ্র মোদি। তিনি ব্রিকস জোটের সম্মেলনের জন্য গোয়ায় অবস্থান করছেন। তবে এরই মধ্যে তিনি কর্মকর্তাদের যথাসম্ভব সব ধরনের সাহায্যের নির্দেশ দিয়েছেন।  সেই সঙ্গে প্রধানমন্ত্রী নরেন্দ্র মোদি ও উত্তর প্রদেশে মুখ্যমন্ত্রী অখিলেশ যাদব নিহত ব্যক্তিদের পরিবারের জন্য দুই লাখ টাকা করে দেওয়ার ঘোষণা দিয়েছেন।
