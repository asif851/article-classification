
সাধারণত দুর্ঘটনা হলেই মহাসড়কে যানজটের সৃষ্টি হয়। তবে অস্ট্রিয়ার উত্তরাঞ্চলে লিনজ শহরের কাছে অটোভান সড়কে আজ মঙ্গলবার দেখা যায় ভিন্ন এক দৃশ্য। সড়কজুড়ে ঘুরে বেড়াচ্ছে হাজারো মুরগি! এত মুরগির কারণে আটকে গেছে রাস্তা, চলছে না গাড়ি।
এএফপির খবরে বলা হয়েছে, প্রায় সাত হাজার মুরগি নিয়ে যাচ্ছিল একটি লরি। গাড়িটি হঠাৎ করেই নিয়ন্ত্রণ হারিয়ে দুর্ঘটনায় পড়ে। রাস্তার পাশে থেমে যাওয়া গাড়িটির পেছনে বাক্সে রাখা মুরগিগুলো এ সময় রাস্তায় ছড়িয়ে পড়ে। সড়কের দুটি লেনেই মুরগিগুলো চরে বেড়াতে থাকে। ফলে আটকে যায় রাস্তা। দুই পাশেই সৃষ্টি হয় দীর্ঘ যানজট।
খবর পেয়ে কাজে নামেন স্থানীয় পুলিশ ও দমকলকর্মীরা। মুরগিগুলোর মধ্যে বেশ কটি আহত ছিল। বেশ কিছু মুরগি মরেও গিয়েছিল। পুলিশের একটি সূত্র বলেছে, ‘প্রায় ১৬০ মিটার এলাকাজুড়ে মুরগিগুলো ছড়িয়ে পড়েছিল। সড়কের দুটি লেনেই জ্যান্ত মুরগিগুলো ছোটাছুটি করছিল।’
মুরগির কারণে ভিয়েনার দিকে যাওয়া রাস্তা ঘণ্টা খানেক বন্ধ ছিল। সকালবেলার ব্যস্ত সময়ে রাস্তা বন্ধ থাকায় দীর্ঘ যানজটে মানুষকে বেজায় নাকাল হতে হয়।
