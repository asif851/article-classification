

 
হাঙ্গেরিতে আটকে থাকার পর অবশেষে অস্ট্রিয়ায় যাচ্ছেন হাজারো অভিবাসন-প্রত্যাশী। অস্ট্রিয়া ও জার্মানি অভিবাসন-প্রত্যাশীদের তাদের দেশে ঢোকার অনুমতি দিয়েছে। খবর বিবিসির।
ইউরোপীয় ইউনিয়ন অভিবাসন প্রত্যাশীদের নিয়ে নতুন করে ভাবছে। সম্প্রতি সাগরতীরে ভেসে আসা সিরীয় শরণার্থী তিন বছরের শিশু আয়লানের নিথর দেহের ছবি প্রকাশিত হয় বিভিন্ন সংবাদমাধ্যমে। সেই ছবি কাঁদিয়েছে বিশ্বকে। অভিবাসন নীতি নিয়ে উঠেছে সমালোচনার ঝড়। এরপরই এই পদক্ষেপ নিল জার্মানি ও অস্ট্রিয়া।
কয়েক দিন ধরে হাঙ্গেরি অভিবাসন-প্রত্যাশীদের ইউরোপের পশ্চিমাঞ্চলগামী ট্রেনে উঠতে দেয়নি। এতে স্টেশনেই আশ্রয় নেয় অভিবাসন-প্রত্যাশীরা। ট্রেনে উঠতে গিয়ে কয়েকবার দেশটির কর্মকর্তাদের সঙ্গে ধস্তাধস্তি হয় তাঁদের।
গতকাল শুক্রবার অভিবাসন প্রত্যাশীদের সীমান্ত পার করে দেওয়ার উদ্যোগ নেয় হাঙ্গেরি। বুদাপেস্টের কেলেতি স্টেশন থেকে বাসে করে হাজারো অভিবাসন-প্রত্যাশীদের অস্ট্রিয়ায় নিয়ে যাওয়ার বন্দোবস্ত করা হয়। ট্রেনে যেতে না পেরে অনেকে খালি পায়ে অস্ট্রিয়ার দিকে যাত্রা শুরু করেছিলেন। তাঁদের জন্যও যানবাহন পাঠিয়েছে হাঙ্গেরি।
অভিবাসন প্রত্যাশীরা ছোট ছোট দলে ভাগ হয়ে সীমান্ত পার হয়েছে। এ সময় অস্ট্রিয়ার বাসিন্দারা তাঁদের স্বাগত জানিয়েছেন। অনেক অভিবাসনপ্রত্যাশী সেখান থেকে জার্মানিতে যাবেন।
অস্ট্রিয়ার চ্যান্সেলর ওয়ানারার ফেম্যান বলেন, জার্মান চ্যান্সেলর আঙ্গেলা ম্যার্কেলের সঙ্গে তাঁরা এ নিয়ে আলোচনা করেছেন। এরপর অভিবাসন-প্রত্যাশীদের নিজেদের দেশে ঢোকার অনুমতি দিয়েছেন।
