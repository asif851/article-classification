
ভারতের মধ্যপ্রদেশে বন্ধ হচ্ছে স্বল্পবসনা নারীর বিজ্ঞাপন। বিজ্ঞাপনে নারীদের পণ্য হিসেবে উপস্থাপন করা বন্ধের নির্দেশ দিয়েছেন ওই প্রদেশের মুখ্যমন্ত্রী শিবরাজ সিং চৌহান। গতকাল মঙ্গলবার বার্তা সংস্থা পিটিআইয়ের খবরে এ তথ্য জানানো হয়। প্রতিবেদনে জানানো হয়, নারীকে পণ্য হিসেবে আপত্তিকরভাবে বিজ্ঞাপনে তুলে ধরা নারীর জন্যই অসম্মানজনক। এ কারণে গত সোমবার মুখ্যমন্ত্রী এসব বিজ্ঞাপনের ওপর নিষেধাজ্ঞা দিয়েছেন। বিষয়টি তিনি স্বরাষ্ট্র মন্ত্রণালয়েও জানিয়েছেন। নাম প্রকাশ না করার শর্তে একজন কর্মকর্তা বলেন, শুধু তা-ই নয়, প্রদেশে নারীর আপত্তিকর যেসব বিজ্ঞাপন প্রদর্শিত হচ্ছে, আগামী ১০ দিনের মধ্যে তা সরিয়ে ফেলারও নির্দেশ দেওয়া হয়েছে। মধ্যপ্রদেশে বিকিনি পরা নারীদের দিয়ে তৈরি বিজ্ঞাপনের হোর্ডিং সরিয়ে নিতে একটি আইন প্রণয়ন করতে যাচ্ছে রাজ্য সরকার। গত সোমবার ভারতের প্রধানমন্ত্রী নরেন্দ্র মোদির সঙ্গে বৈঠককালে মুখ্যমন্ত্রী শিবরাজ বিষয়টি তুলে ধরেন। এ সময় তাঁর এ-সংক্রান্ত নির্দেশনা যথাযথভাবে পালনে প্রদেশের মুখ্য সচিব অ্যান্টনি দে-কে তিনি নির্দেশ দেন।
