
ভিয়েতনামে চীনবিরোধী ভয়াবহ দাঙ্গার কারণে নিরাপত্তাহীনতার আশঙ্কার কারণে ওই দেশ থেকে তিন হাজারের বেশি নাগরিককে সরিয়ে নিয়েছে বেইজিং৷ আরও লোকজনকে সরিয়ে নিতে পাঁচটি জাহাজ পাঠাচ্ছে চীন৷ ইতিমধ্যে ভিয়েতনামের বেসরকারি সংগঠনের কর্মীরা বিভিন্ন শহরে নতুন করে বিক্ষোভের ডাক দিয়েছেন৷চীনের বার্তা সংস্থা সিনহুয়া জানায়, চীন যেসব নাগরিককে সরিয়ে নিয়েছে, তাঁদের মধ্যে ‘গুরুতর আহত’ ১৬ জনও রয়েছেন৷ ভিয়েতনামে চীনা দূতাবাসের সহায়তায় তাঁদের সরিয়ে নেওয়া হয়৷ বেইজিং চীনা নাগরিকদের ভিয়েতনাম ভ্রমণ না করার পরামর্শ দিয়েছে৷গত শনিবার চীনের পররাষ্ট্র মন্ত্রণালয়ের ওয়েবসাইটে বলা হয়, ‘বিদেশি প্রতিষ্ঠানগুলোকে লক্ষ করে দক্ষিণ ভিয়েতনামে সহিংসতার বিস্ফোরণ ঘটেছে৷ এতে চীনের নাগরিকেরা হতাহত হচ্ছেন এবং প্রতিষ্ঠানের ক্ষয়ক্ষতি হচ্ছে৷ তাই মন্ত্রণালয় চীনের নাগরিকদের আপাতত ভিয়েতনাম ভ্রমণ না করার পরামর্শ দিচ্ছে৷’ভিয়েতনামে চীনবিরোধী এ সহিংসতা গত কয়েক দশকের মধ্যে সবচেয়ে ভয়াবহ বলে মনে করা হচ্ছে৷ বিরোধপূর্ণ দক্ষিণ চীন সাগরের জলসীমায় একটি তেলখনিতে বেইজিংয়ের তৎপরতা শুরুর পর ভিয়েতনামে সম্প্রতি সহিংসতা ছড়িয়ে পড়ে৷সাগরে চীনের ‘আগ্রাসী তৎপরতার’ প্রতিবাদে ভিয়েতনামের ২০টি বেসরকারি সংগঠনের (এনজিও) একটি জোট গতকাল রোববার রাজধানী হ্যানয়, দক্ষিণাঞ্চলীয় বাণিজ্যকেন্দ্র হো চি মিন সিটি ও আরও কয়েকটি নগরে বিক্ষোভ করেছে৷ এ বিক্ষোভের ডাক দেওয়ার পর চীন তাদের অনেক নাগরিককে বিশেষ ফ্লাইটে সরিয়ে নেয় বেইজিং৷ পাশাপাশি ভিয়েতনামের উদ্দেশে পাঁচটি জাহাজ পািঠয়েছে৷শনিবার ভিয়েতনাম সরকার বিক্ষোভ ও সহিংসতা বন্ধ করার আহ্বান জানিয়েছে৷ দাঙ্গাকারীদের সতর্ক করে সরকার বলেছে, যদি আবার সহিংসতা দেখা দেয়, তবে তা শক্ত হাতে দমন করা হবে৷ তবে এ সতর্কতা উপেক্ষা করেই গতকাল ওই বিক্ষোভের ডাক দেয় এনজিওগুলোর জোট৷সাম্প্রতিক ক্ষোভের কেন্দ্রে থাকা তেলখনিটি দক্ষিণ-চীন সাগরের যে জলসীমায় অবস্থিত, তার মালিকানার দাবিদার ভিয়েতনামও৷ প্রতিবেশী কমিউনিস্ট দেশ দুটির মধ্যে ভূখণ্ডগত বিরোধ নিয়ে কয়েক দশক ধরেই উত্তেজনা চলছে৷ এএফপি ও বিবিসি৷
