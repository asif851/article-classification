
তুরস্কজুড়ে সপ্তাহব্যাপী অভিযানে ইসলামিক স্টেটের (আইএস) সন্দেহভাজন ৭৪৮ সদস্যকে গ্রেপ্তার করা হয়েছে। দেশটির ২৯টি প্রদেশে অভিযান চালিয়ে তাদের আটক করা হয় বলে দেশটির স্বরাষ্ট্র মন্ত্রণালয় জানায়। আজ সোমবার রয়টার্সের খবরে এ তথ্য জানানো হয়।
মন্ত্রণালয়ের এক বিবৃতিতে বলা হয়, তুরস্কের পুলিশ অভিযান চলাকালে প্রচুর নথি, আধুনিক উপকরণ, দুটি বন্দুক, চারটি রাইফেল ও গোলাবারুদ আটক করেছে।  তুরস্কের ইস্তাম্বুলের অভিজাত রেইনা নাইট ক্লাবে বর্ষবরণের অনুষ্ঠানে রক্তক্ষয়ী বন্দুক হামলার এক মাস পর এ গ্রেপ্তার অভিযান চালানো হলো। ওই ঘটনায় ৩৯ জন নিহত হয়। আইএস এর দায় স্বীকার করেছিল। এ ঘটনায় মূল সন্দেহভাজন হামলাকারীসহ বেশ কয়েকজনকে গ্রেপ্তার করা হয়েছিল।
নতুন করে এ ধরপাকড়ে তুরস্ক ৭৮০ জনকে আটক করেছে। তাঁদের মধ্যে ৩৫০ জন বিদেশি। আইএসের সঙ্গে সম্পৃক্ততা থাকার অভিযোগে তাঁদের অনেকে দোষী সাব্যস্ত হয়েছেন।
