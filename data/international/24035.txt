
ভারতের প্রধান বিরোধীদলীয় জোট জাতীয় গণতান্ত্রিক মোর্চা (এনডিএ) থেকে বেরিয়ে যাওয়ার স্পষ্ট আভাস দিয়েছে অন্যতম শরিক জনতা দল (সংযুক্ত)। গুজরাট রাজ্যের মুখ্যমন্ত্রী নরেন্দ্র মোদিকে ভারতীয় জনতা দলের (বিজেপি) নির্বাচনী প্রচারণা কমিটির প্রধান করা নিয়ে বিবাদের জের ধরে জনতা দল এ সিদ্ধান্ত নিতে পারে বলে আভাস পাওয়া যাচ্ছে।বিহারের মুখ্যমন্ত্রী জনতা দলের (সংযুক্ত) নেতা নীতিশ কুমার গতকাল শুক্রবার কাটিহারে অনুষ্ঠিত দুই দিনের ‘সেবা যাত্রা’ শেষে বলেন, মোদিকে এনডিএর ভবিষ্যৎ প্রধানমন্ত্রী প্রার্থী করা নিয়ে বিজেপির সঙ্গে তাঁদের সমস্যা রয়েই গেছে। নীতিশের ভাষায়, পরিস্থিতি এখনো ‘জটিল’ পর্যায়ে।এনডিএ জোটে থাকা না-থাকা নিয়ে আলোচনা করতেই জনতা দলের (সংযুক্ত) নেতারা কাটিহারে ‘সেবা যাত্রা’ শীর্ষক দুই দিনের বৈঠকে বসেন। গতকাল বৈঠক শেষে পাটনায় ফেরার পর সাংবাদিকেরা মুখ্যমন্ত্রী নীতিশ কুমারকে জোটে থাকছেন কি না, তা জিজ্ঞাসা করেন।জবাবে নীতিশ বলেন, পরিস্থিতি এতটাই জটিল হয়ে উঠেছে যে জোটে থাকতে তাঁদের বিরাট সমস্যার সম্মুখীন হতে হচ্ছে। তিনি বিজেপি নেতৃত্বের প্রতি ইঙ্গিত করে বলেন, ‘তাঁরা বাঁচানোর জন্য দোয়া করে ওষুধ দিচ্ছেন মারার। জোটে থাকার ক্ষেত্রে জনতা দলের (সংযুক্ত) এটাই মূল সমস্যা।’নীতিশ বলেন, বিজেপির সঙ্গে সম্পর্ক থাকার ব্যাপারে দলের মধ্যে মিশ্র মনোভাব আছে। দলের কেউ কেউ বলছেন, ১৭ বছরের পুরোনো মিত্র বিজেপির সঙ্গে ছাড়াছাড়ি হওয়া উচিত হবে না। কেউ বলছেন, জোটে থাকার পরিস্থিতি অনেক জটিল হয়ে পড়েছে। নীতিশ জানান, বিষয়টি নিয়ে তাঁরা দু-এক দিনের মধ্যেই বসবেন। আলোচনায় সবার মত নিয়ে বিজেপির সঙ্গে থাকা না-থাকার ব্যাপারে সিদ্ধান্ত নেবেন।জনতা দলের (সংযুক্ত) প্রধান শারদ যাদব এর আগে বিজেপির সঙ্গে জোটবদ্ধ থাকার ব্যাপারে আশা প্রকাশ করলেও তাঁর দলের একটি সূত্র বলেছে, জোট থেকে বেরিয়ে আসার ব্যাপারে ‘পিছু হটার পরিস্থিতি’ এখন আর নেই।দলের সাধারণ সম্পাদক শিবানন্দ তিওয়ারি বলেছেন, নরেন্দ্র মোদীকে ভবিষ্যৎ প্রধানমন্ত্রী প্রার্থীর আসনে বসিয়ে বিজেপি জনতা দলকে এনডিএ থেকে জোর করে বের করে দিচ্ছে। তিনি বলেন, ‘বিজেপির নেতারা এনডিএ ভাঙনের দায় জনতা দলের ওপর চাপানোর চেষ্টা করছেন। অনেক আগেই আমরা আমাদের অবস্থান পরিষ্কার করেছি। মোদির ব্যাপারে আমাদের বক্তব্য সর্বজনবিদিত। বিহারের কোনো নির্বাচনে এনডিএর পক্ষে প্রচারণা চালাতে আমরা মোদিকে ডাকিনি।’
এদিকে বিজেপির মুখপাত্র নির্মলা সীতারমণ বলেছেন, বিজেপি নীতিশ কুমারকে কোনো দিন এই প্রতিশ্রুতি দেয়নি যে মোদিকে প্রধানমন্ত্রী প্রার্থী করা হবে না।
নির্মলা বলেন, বিজেপির প্রচারণা কমিটির প্রধান কে হবেন, তা বিজেপিই ঠিক করবে। এ কারণে মোদিকে এই দায়িত্ব দেওয়ার জের ধরে এনডিএ থেকে জনতা দলের (সংযুক্ত) বেরিয়ে যাওয়া ন্যায্য হবে না। পিটিআই ও টাইমস অব ইন্ডিয়া।
