
রাশিয়ার যাত্রীবাহী বিমান ভূপাতিত করা-সংক্রান্ত জঙ্গি সংগঠন ইসলামিক স্টেটের (আইএস) দাবি নাকচ করেছে মিসর। আজ রোববার বিবিসি অনলাইনের প্রতিবেদনে এ তথ্য জানানো হয়।
মিসরের প্রধানমন্ত্রী বলেছেন, সিনাই উপত্যকার পাহাড়ি এলাকায় গতকাল শনিবার রাশিয়ার যাত্রীবাহী বিমান বিধ্বস্ত হওয়ার পেছনে প্রযুক্তিগত ত্রুটি থাকতে পারে।
মিসরে আইএসের সঙ্গে সম্পৃক্ত একটি জঙ্গিগোষ্ঠী এক টুইটার বার্তায় ওই বিমানটি ভূপাতিত করার দাবি করেছে। এই দাবি নাকচ করে মিসরের প্রধানমন্ত্রী শরিফ ইসমাইল বলেন, কোগালিমাভিয়া এয়ারলাইনসের ভাড়া করা এয়ারবাসটি (এ-৩২১) যে উচ্চতা দিয়ে উড়ছিল, তাতে সেটিকে ভূপাতিত করা সম্ভব নয় বলে বিশেষজ্ঞরা নিশ্চিত করেছেন।
রাশিয়ার পরিবহনমন্ত্রী ম্যাকসিম সকলভ বলেছেন, আইএসের দাবি-সংক্রান্ত প্রতিবেদন সত্য হিসেবে বিবেচনা করা যায় না। বিমানটিকে যে হামলার লক্ষ্যবস্তু করা হয়েছিল, তার কোনো প্রমাণ মেলেনি।
বিমানটি বিধ্বস্ত হয়ে ২২৪ আরোহী নিহত হওয়ার ঘটনাটি তদন্ত করা হচ্ছে। কর্মকর্তারা জানিয়েছেন, বিমানটির ‘ব্ল্যাকবক্স’ বিশ্লেষণের জন্য পাঠানো হয়েছে।
মিসরের নেতৃত্বাধীন তদন্তে রাশিয়া ও ফ্রান্সের তদন্তকারীরা যোগ দিয়েছেন।
কোগালিমাভিয়া এয়ারলাইনসের বিরুদ্ধে রাশিয়ায় করা ফৌজদারি মামলার পরিপ্রেক্ষিতে কোম্পানিটির কার্যালয়ে তল্লাশি চালিয়েছে পুলিশ।
এদিকে এমিরেটাস, এয়ার ফ্রান্স ও লুফথানসা বিমান সংস্থা জানিয়েছে, ঘটনার বিষয়ে আরও তথ্য পাওয়ার আগ পর্যন্ত তারা সিনাই উপত্যকার ওপর দিয়ে বিমান না চালানোর সিদ্ধান্ত নিয়েছে।
রাশিয়ার বিমান চলাচল কর্তৃপক্ষ জানান, এয়ারবাসটি সিনাইয়ের দক্ষিণের শারম আল-শেখ থেকে স্থানীয় সময় সকাল ৫টা ৫১ মিনিটে উড্ডয়ন করে। গন্তব্য ছিল রাশিয়ার সেন্ট পিটার্সবুর্গ। সিনাই উপত্যকার প্রত্যন্ত পাহাড়ি অঞ্চলে বিধ্বস্ত হওয়ার ২৩ মিনিট আগে নিয়ন্ত্রণকেন্দ্রের সঙ্গে বিমানটির যোগাযোগ বিচ্ছিন্ন হয়ে যায়। বিমানটিতে যাত্রী ছিলেন ২১৭ জন। এর মধ্যে ১৩৮ জন নারী ও ১৭ জন শিশু। যাত্রীদের বেশির ভাগ পর্যটক। বিমানটিতে ক্রু ছিলেন সাতজন।
রুশ কর্মকর্তারা জানান, বিমানের ২১৭ যাত্রীর মধ্যে ২১৪ জনই রাশিয়ার নাগরিক। বাকি তিনজন ইউক্রেনের।
বিমান বিধ্বস্ত হয়ে প্রাণহানির ঘটনায় রাশিয়ার প্রেসিডেন্ট ভ্লাদিমির পুতিন আজ শোক দিবস হিসেবে ঘোষণা করেছেন।
আরও পড়ুন:রুশ বিমান বিধ্বস্ত, নিহত ২২৪
