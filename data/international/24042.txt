
নির্বাচনের ঠিক চার সপ্তাহ পর বার্লিনে ১৯তম জার্মান পার্লামেন্টের অধিবেশন শুরু হয়েছে। ছয়টি দলের প্রতিনিধিসহ মোট ৭০৯ জন আইন প্রণেতাকে নিয়ে এবারের পার্লামেন্ট।
আজকের পার্লামেন্ট অধিবেশন বসার আগেই গত কয়েক দিন ধরে জোট সরকার গঠনের রূপরেখা তৈরি করেছেন অ্যাঙ্গেলা ম্যার্কেলের ক্রিশ্চান ডেমোক্রেটিক ও ক্রিশ্চান ইউনিয়ন, পরিবেশবাদী গ্রিন পার্টি ও ফ্রি ডেমোক্রেটিক পার্টি। এই তিন দলের আইন প্রণেতার সংখ্যা ৩৫৫ জন।
জার্মানির নতুন জোট সরকারের দলগুলোর মধ্যে নানা বিষয়ে ভিন্নতা থাকলেও গত কয়েক দিন ধরে আলোচনার পর গণতন্ত্রের স্বার্থে দলগুলো নিজেদের মধ্যে মতভেদ কমিয়ে সরকার গঠন করছে।
অধিবেশনের প্রথম দিন পার্লামেন্টের স্পিকার নির্বাচিত হয়েছেন ভলফগ্যাং সয়েবলে। ৭৫ বছর বয়সী সাবেক এই অর্থমন্ত্রী একজন জনপ্রিয় রাজনীতিক।
মঙ্গলবারের প্রথম অধিবেশনে নবনির্বাচিত কট্টরবাদী অলটারনেটিভ ফর ডয়েচল্যান্ড (এএফডি) দলটি তৃতীয় সর্বোচ্চ ভোট পেয়ে জার্মানির পার্লামেন্টে ৯২ আসন নিয়ে যোগ দিয়েছে। প্রথম অধিবেশনেই নতুন পার্লামেন্টের ভাইস স্পিকার হিসেবে তাদের দলের বয়োজ্যেষ্ঠ সদস্য আলফ্রেড গ্লাসারকে মনোনয়নের প্রস্তাব করলে অন্য দলগুলোর বিরোধিতার মুখে তা বাতিল হয়ে যায়।
উদ্বোধনী অধিবেশনে নবনির্বাচিত স্পিকার ভলফগ্যাং সয়েবলে বলেছেন, ‘আমাদের সমাজে নানা বিষয় নিয়ে নতুন দৃষ্টিভঙ্গি ও নতুন বিতর্ক শুরু হয়েছে।’ বিষয়গুলো চ্যালেঞ্জ হিসেবে নিয়ে গণতান্ত্রিকভাবে মোকাবিলার আহ্বান জানান তিনি।
নতুন জোট সরকারের শপথ অনুষ্ঠান না হওয়া পর্যন্ত পুরোনো সরকারই দেশ চালাবে।
 
