
পাকিস্তানের লাহোরে পাঞ্জাব প্রাদেশিক পরিষদ ভবনের বাইরে গাড়িবোমা বিস্ফোরণে ট্রাফিক পুলিশের প্রধানসহ অন্তত ১৬ জন নিহত হয়েছেন। আজ সোমবার ওই এলাকায় একটি বিক্ষোভ সমাবেশের সময় এ বিস্ফোরণের ঘটনা ঘটে।
জিও নিউজের খবরে বলা হয়, ভয়াবহ ওই বিস্ফোরণে লাহোর ট্রাফিক পুলিশের প্রধান ডিআইজি আহমেদ মুবিন নিহত হয়েছেন। লাহোরের সিসিপিও আমিন বেইন্স এ বিষয়টি নিশ্চিত করেন। আর উদ্ধারকারীদের সূত্রে জানা গেছে, জ্যেষ্ঠ পুলিশ সুপার জাহিদ গনদাল নিহত হয়েছে। সব মিলিয়ে নিহত মানুষের সংখ্যা অন্তত ১৬।
ডন অনলাইনের খবরে বলা হয়, পাঞ্জাব প্রাদেশিক পরিষদ ভবনের বাইরে মল রোডে এ বিস্ফোরণ ঘটে। সেখানে রসায়নবিদ ও ওষুধ তৈরির সঙ্গে জড়িত ব্যক্তিরা বিক্ষোভের আয়োজন করেছিলেন। বিক্ষোভ চলার সময়ে পাশেই একটি গাড়িবোমার বিস্ফোরণ ঘটে। ওই বিক্ষোভ সমাবেশে যোগ দেওয়া মানুষের সংখ্যা বেশি ছিল বলে বিস্ফোরণে অনেকেই আহত হয়েছেন। তাঁদের স্থানীয় মায়ো হাসপাতাল ও গঙ্গা রাম হাসপাতালে নেওয়া হচ্ছে।
বিস্ফোরণের পরপর উদ্ধারকারী বিভিন্ন সংস্থার লোকজন, অ্যাম্বুলেন্স ও ফায়ার সার্ভিসের কর্মীরা ঘটনাস্থলে পৌঁছান। নিরাপত্তা বাহিনীর সদস্যরা ওই এলাকা ঘিরে ফেলেন। আহত ব্যক্তিদের উদ্ধার করে হাসপাতালে পাঠানো হচ্ছে। উদ্ধার তৎপরতা চলছে।
এদিকে আআরওয়াই নিউজ চ্যানেলের খবরে বলা হয়, বিক্ষোভকারীদের সঙ্গে আলোচনা করার জন্য ট্রাফিক পুলিশের প্রধান আহমেদ মুবিন এগিয়ে যাওয়ার সময়ই ওই বিস্ফোরণ ঘটে। এতে তিনি নিহত হন।
শেষ খবর পাওয়া পর্যন্ত এই হামলার দায় কেউ স্বীকার করেনি।
