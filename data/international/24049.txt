
জন্মের পর প্রথমে যমজ দুটি শিশুকে মৃত ঘোষণা করেছিলেন হাসপাতালের চিকিৎসকেরা। কিন্তু শিশু দুটিকে প্লাস্টিকের ব্যাগে মুড়িয়ে সৎকারের জন্য নিয়ে যাওয়ার সময় দেখা যায়, আসলে বেঁচে আছে শিশু দুটি! এ ঘটনায় ভারতের ওই হাসপাতালের সংশ্লিষ্ট দায়িত্বরত দুই চিকিৎসককে বরখাস্ত করা হয়েছে।
ভারতের রাজধানী নয়াদিল্লির বেসরকারি ম্যাক্স হাসপাতালে গত মাসে এ ঘটনা ঘটেছে। অভিযোগকারী পরিবারের দাবি, হাসপাতালের চিকিৎসকেরা জন্মের পরপরই যমজ দুই শিশুকে মৃত ঘোষণা করেন। কিন্তু এর কয়েক ঘণ্টা পর দুই শিশুই জীবিত ছিল। পরে তাদের আরেক হাসপাতালে নিয়ে যাওয়া হয়।
এ অভিযোগের পরিপ্রেক্ষিতে ত্বরিত পদক্ষেপ নিয়েছে বেসরকারি ম্যাক্স হাসপাতাল। ওই ঘটনার সঙ্গে সংশ্লিষ্ট দুই চিকিৎসককে বরখাস্ত করা হয়েছে। হাসপাতালের দেওয়া বিবৃতিতে বলা হয়েছে, ‘প্রাথমিক পদক্ষেপ হিসেবে চিকিৎসকদের বরখাস্ত করা হয়েছে। এ ব্যাপারে বিশেষজ্ঞদের নিয়ে তদন্ত করা হবে। এতে হাসপাতালের নিজস্ব বিশেষজ্ঞদের সঙ্গে ইন্ডিয়ান মেডিকেল অ্যাসোসিয়েশনের বিশেষজ্ঞরাও থাকবেন।’
এ ঘটনায় সরকারিভাবেও তদন্ত চালানো হচ্ছে। সাম্প্রতিক ঘটনায় ভারতে চিকিৎসাসেবা নিয়ে নতুন করে ক্ষোভ সৃষ্টি হয়েছে। জীবিত দুই যমজ শিশুর দাদা জানিয়েছেন, প্লাস্টিকের ব্যাগে শিশু দুটির মোচড়া-মুচড়ি দেখে তাদের বাবা-মা বুঝতে পারেন যে তাঁদের সন্তান বেঁচে আছে।
সাম্প্রতিক দিনগুলোতে এ নিয়ে দ্বিতীয়বার ভারতের বেসরকারি হাসপাতালগুলোর ওপর দায়িত্বে অবহেলার অভিযোগ উঠল। গত মাসে আরেকটি হাসপাতালে ডেঙ্গু জ্বরে আক্রান্ত হয়ে এক মেয়ের মৃত্যু হয়। চিকিৎসার জন্য অতিরিক্ত অর্থ নেওয়ার অভিযোগ করেছিল মেয়েটির পরিবার।
