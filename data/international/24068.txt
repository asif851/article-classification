
মিয়ানমারে আজ বুধবার একটি সামরিক বিমান বিধ্বস্ত হয়েছে। এতে দেশটির সামরিক বাহিনীর চারজন সদস্যের নিহত হওয়ার আশঙ্কা করা হচ্ছে। বার্তা সংস্থা এএফপির প্রতিবেদনে এই তথ্য জানানো হয়।  দেশটির বিমানবাহিনীর ছোট বিমানটি রাজধানী নেপিডো থেকে আকাশে ওড়ার কিছুক্ষণের মধ্যে বিধ্বস্ত হয়। বিমানবন্দরের কাছে একটি আবাদি জমিতে বিমানটি বিধ্বস্ত হয়।  যাত্রী পরিবহনের বিমানটিতে পাঁচজন ক্রু ছিলেন। তাঁরা নিয়মিত টহলের দায়িত্বে ছিলেন বলে ধারণা করা হচ্ছে।
নাম প্রকাশ না করে পুলিশের এক জ্যেষ্ঠ কর্মকর্তা বলেন, চারজন নিহত হয়েছেন। একজন বেঁচে আছেন বলে ধারণা করা হচ্ছে।
বিমানবন্দরের এক কর্মকর্তার ভাষ্য, রানওয়ে ছাড়ার পরপরই বিমানটিতে আগুন ধরে যায়।
প্রত্যক্ষদর্শীর ভাষ্য, বিমানটি বিধ্বস্তের পর ঘটনাস্থলে শত শত মানুষ জড়ো হয়। কর্মকর্তারা আগুন নেভানোর চেষ্টা চালান। তাঁরা ধ্বংসাবশেষের মধ্যে অনুসন্ধান চালান।
