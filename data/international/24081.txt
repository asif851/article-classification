
ভারত ও চীনকে অবশ্যই একে অন্যের আকাঙ্ক্ষা ও উদ্বেগ বিবেচনায় নিতে হবে বলে চীনের প্রেসিডেন্ট শি জিনপিংকে বলেছেন ভারতের প্রধানমন্ত্রী নরেন্দ্র মোদি। গতকাল রোববার চীনের হাংচৌতে জি-২০ সম্মেলনের আগে দ্বিপক্ষীয় এক বৈঠকে মোদি এ মন্তব্য করেন। সন্ত্রাসবাদ ও চীন-পাকিস্তান অর্থনৈতিক করিডর ইস্যুতে সম্প্রতি চীনের সঙ্গে ভারতের সম্পর্কে টানাপোড়েনের সৃষ্টি হয়েছে।গুরুত্বপূর্ণ জি-২০ সম্মেলনে যোগ দিতে গত শনিবার চীনের হাংচৌ যান ভারতের প্রধানমন্ত্রী নরেন্দ্র মোদি। ওই সম্মেলনের আগে স্বাগতিক চীনের প্রেসিডেন্ট শি জিনপিংয়ের সঙ্গে তিনি দ্বিপক্ষীয় বৈঠকে বসেন। এতে মোদি জিনপিংকে বলেন, ‘ভারত ও চীনকে অবশ্যই পরস্পরের আকাঙ্ক্ষা, উদ্বেগ ও কৌশলগত স্বার্থ বিবেচনায় নিতে হবে।’ জবাবে শি জিনপিং বলেন, দুই দেশেরই উচিত তাদের বিভেদ গঠনমূলকভাবে সামাল দেওয়া। আধা ঘণ্টার ওই বৈঠকে চীনা প্রেসিডেন্ট আরও বলেন, কষ্টার্জিত সুসম্পর্ক বজায় রাখতে ও সহযোগিতা বাড়াতে ভারতের সঙ্গে কাজ করতে চীন রাজি। এ সময় মোদি আরও বলেন, জঙ্গিবাদ মোকাবিলার ক্ষেত্রে কোনো রাজনৈতিক বিবেচনা থাকা উচিত নয়। মনে করা হচ্ছে জাতিসংঘে জইশ-ই-মুহম্মদ প্রধান মাসুদ আজহারকে সন্ত্রাসী ঘোষণার বিষয়ে চীনের বিরোধিতার প্রতি ইঙ্গিত করেই মোদি ওই কথা বলেন।উল্লেখ্য, ভারতের অরুণাচল প্রদেশের সীমানা নিয়ে দেশটির সঙ্গে প্রতিবেশী চীনের পুরোনো বিরোধ রয়েছে। এই অরুণাচলেই সম্প্রতি অত্যাধুনিক ব্রহ্মস ক্ষেপণাস্ত্র মোতায়েন নিয়ে ভারতকে সতর্ক করে চীন। এর কয়েক দিন পরই আবার অরুণাচল সীমান্তের অদূরে চীন স্টিলথ যুদ্ধবিমান মোতায়েন করেছে বলে খবর আসে। এ প্রেক্ষাপটেই গতকাল দ্বিপক্ষীয় শীর্ষ পর্যায়ের এ বৈঠক হয়। এটি তিন মাসের কম সময়ের মধ্যে এশিয়ার শক্তিধর এই দুই নেতার দ্বিতীয় দ্বিপক্ষীয় বৈঠক। আগামী মাসে ভারতের গোয়ায় ব্রিকস সম্মেলনের এক ফাঁকে তাঁদের আবারও বৈঠকে বসার কথা রয়েছে।
