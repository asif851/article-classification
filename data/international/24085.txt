
কংগ্রেস সহসভাপতি রাহুল গান্ধী ‘মানসিকভাবে অনুপযুক্ত’ বলার পর দল থেকে বহিষ্কার করা হয়েছে দলটির দিল্লি নারী শাখার শীর্ষ নেত্রী বারখা শুকলা সিংকে। টুইটারে রাহুল সম্পর্কে ওই বিবৃতি দেওয়ার কারণে গতকাল শুক্রবার সকালে তাঁকে বহিষ্কার করার সিদ্ধান্ত জানায় কংগ্রেস। দলটির পক্ষ থেকে বলা হয়, ‘এমসিডি নির্বাচনের (দিল্লির পৌর নির্বাচন) আগে দলবিরোধী কর্মকাণ্ডের কারণে’ ছয় বছরের জন্য বারখা শুকলা সিংকে বহিষ্কারের সিদ্ধান্ত নেওয়া হয়েছে। এর আগে গত বৃহস্পতিবার বারখা শুকলা ঘোষণা দেন, দিল্লি কংগ্রেসের নারী শাখার প্রধানের পদ থেকে সরে দাঁড়াচ্ছেন তিনি। রাহুলকে আক্রমণ করে দেওয়া বিবৃতিতে বারখা শুকলা বলেছিলেন, ‘দলের সর্বোচ্চ জ্যেষ্ঠ নেতারাও, আমি কারও নাম বলতে চাই না, মনে করেন—রাহুল গান্ধী দলকে নেতৃত্ব দেওয়ার জন্য মানসিকভাবে অনুপযুক্ত।’ এনডিটিভি
