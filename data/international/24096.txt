
বহুকাল আগে পায়রার পায়ে চিরকুট বেঁধে তা পাঠানো হতো নির্দিষ্ট ব্যক্তির কাছে। পোষ মানা পায়রা তা পৌঁছে দিত ঠিকঠাক। গত বছর ভারতের প্রধানমন্ত্রী নরেন্দ্র মোদিকে হুমকির বার্তাবাহী একটি পায়রা পাওয়া গিয়েছিল পাকিস্তান সীমান্তবর্তী পাঞ্জাব রাজ্যে। কিন্তু তাই বলে কারাগারে কয়েদিদের কাছে মাদক সরবরাহ করবে পায়রা!
ইনডিপেনডেন্ট অনলাইনের প্রতিবেদনে বলা হয়, সম্প্রতি আর্জেন্টিনার লা পামপা প্রদেশের সান্তা রোসায় অবস্থিত কলোনিয়া কারাগারে এ ঘটনা ঘটেছে। পরে পুলিশের গুলিতে পায়রাটি মারা যায়।
প্রতিবেদনে বলা হয়, বেশ কয়েক দিন ধরে পায়রাটি পিঠে কাপড়ের তৈরি ছোট্ট একটি ব্যাকপ্যাক নিয়ে কারাগারের ভেতরে ঢোকে। আবার কিছুক্ষণ পর উড়ে যায়। কয়েক দিন একই দৃশ্য দেখে সন্দেহ হয় পুলিশের। পায়রাটির পিঠে ডানার সঙ্গে বিশেষ কায়দায় ওই ব্যাকপ্যাক বাঁধা ছিল। সম্প্রতি একইভাবে উড়ে উড়ে কারাগারের ভেতরে যাচ্ছিল পায়রা। এ সময় পুলিশ গুলি ছুড়লে পায়রাটি মারা যায়। পায়রাটির পিঠের ব্যাগ থেকে ৭ দশমিক ৫ গ্রাম গাঁজা, উত্তেজনা প্রশমনের ৪৪টি ওষুধ, একটি ইউএসবি স্টিক পাওয়া গেছে।
কারাগার কর্তৃপক্ষ বলেছে, পায়রাটি পিঠে ছোট্ট ব্যাগ নিয়ে করে কারাগারে ঢুকত। ওই ব্যাগ থেকে মাদকদ্রব্য পাওয়া গেছে। বুয়েনস এইরেসের ফেডারেল পেনিটেনশিয়ারি কারাগারেও এভাবে মাদকদ্রব্য আনা-নেওয়া করে কয়েদিরা। এ ছাড়া টেনিস বলের ভেতর মাদকদ্রব্য ঢুকিয়ে তা বাইরে থেকে কারাগারের পাঁচিলের ওপর দিয়ে ঢিল ছোড়ে অনেকেই। বিষয়টি আগে থেকে জানা কয়েদিরা ওই বল কুড়িয়ে মাদকদ্রব্য সংগ্রহ করে।
প্রতিবেদনে বলা হয়, এ ঘটনায় কারাগারের তিন কয়েদিকে শনাক্ত করেছে পুলিশ। ওই তিন কয়েদির কাছেই পায়রা মাদকদ্রব্য বয়ে এনে দিত।
চলতি বছরের শুরুর দিকে কুয়েত কর্তৃপক্ষ একটি পায়রা আটক করে। পায়রাটির পিঠে বাঁধা একটি ছোট্ট ব্যাগ থেকে ১৭৮টি অবৈধ ওষুধ উদ্ধার করা হয়। ২০১৫ সালে কোস্টারিকায় কোকেন ও গাঁজা নিয়ে কারাগারে ঢোকার সময় একটি পায়রা আটক করে প্রহরীরা।
