
শৌচাগারে মৃত সন্তান প্রসব করায় শিশুহত্যার দায়ে এক তরুণীকে ৩০ বছরের কারাদণ্ড দেওয়া হয়েছে। ঘটনাটি ঘটেছে মধ্য আমেরিকার দেশ এল সালভাদরের পূর্বাঞ্চলীয় কাসকাটলানে।
আজ শুক্রবার দ্য গার্ডিয়ানের প্রতিবেদনে জানানো হয়, ইভলিন বিয়াত্রিজ হার্নান্দেজ ক্রুজ নামের ১৯ বছর বয়সী ওই তরুণী কয়েকবার ধর্ষণের শিকার হয়েছিলেন।
প্রতিবেদনে বলা হয়, গত বছরের এপ্রিলে পেটে তীব্র ব্যথা নিয়ে শৌচাগারে যান স্কুলপড়ুয়া হার্নান্দেজ। সেখানে তিনি ওই মৃত সন্তান প্রসব করেন। ১৮ বছর বয়সে তিনি কয়েকবার ধর্ষণের শিকার হয়েছিলেন। কিন্তু তিনি যে অন্তঃসত্ত্বা হয়ে পড়েছিলেন, তা বুঝতে পারেননি। গর্ভেই ভ্রূণের মৃত্যু হয়েছিল, না প্রসবের পর অপরিণত শিশুটি মারা গেছে—চিকিৎসকেরা তা জানাতে পারেননি। অতিরিক্ত রক্তক্ষরণের কারণে মা তাঁকে হাসপাতালে নিয়ে গিয়েছিলেন। এ সময় তাঁর বিরুদ্ধে অবৈধ গর্ভপাতের অভিযোগে মামলা করা হয়। সেখানেই তাঁকে গ্রেপ্তার করা হয়। অ্যানিমিয়া ও মূত্রনালির সংক্রমণ হলে হাসপাতালে হাতকড়া পরা অবস্থায় তাঁর চিকিৎসা চলে। এর ১১ দিন পর মামলার শুনানি শুরু হয়। পরে তাঁর বিরুদ্ধে শিশুহত্যার অভিযোগ আনা হয়। যদিও এ ঘটনার প্রমাণ তখন ছিল না।
আদালতে হার্নান্দেজ বলেন, অন্তঃসত্ত্বা হওয়ার বিষয়টি তিনি বুঝতে পারেননি। হঠাৎ করেই পেটে তীব্র ব্যথা ও রক্ত ক্ষরণ শুরু হয় তাঁর। কারণ, এ ধরনের অভিজ্ঞতা তাঁর আগেও ছিল।
হার্নান্দেজ বলেন, ‘আমি আমার সন্তানকে হত্যা করতে চাইনি।’
প্রতিবেদনে বলা হয়, অন্তঃসত্ত্বা হওয়ার বিষয়টি বুঝতে পারেননি—হার্নান্দেজের এই বক্তব্য আদালত বিশ্বাস করেননি।  আদালতে ওই তরুণীর বিরুদ্ধে কৌঁসুলির অভিযোগ গ্রহণ করেছেন বিচারক। কৌঁসুলির অভিযোগ, হার্নান্দেজ সন্তান চাননি বলে তিনি সন্তান জন্মপূর্ব যত্নও নেননি। এ কারণে শৌচাগারে সন্তান প্রসব করে ইচ্ছেকৃত তাকে হত্যা করা হয়েছে।
প্রতিবেদনে বলা হয়, তরুণীর মাকেও এ ঘটনার জন্য দায়ী করা হয়েছে। তবে শুধু হার্নান্দেজকে ৩০ বছরের কারাদণ্ডাদেশ দিয়েছেন আদালত।
এই রায়ের তীব্র নিন্দা জানিয়েছে মানবাধিকার সংস্থা অ্যামনেস্টি ইন্টারন্যাশনাল। হার্নান্দেজের আইনজীবী বার্থা দে লিওন বলেছেন, তিনি এই রায়ের বিরুদ্ধে আপিল করবেন।
আরেক আইনজীবী ডেনিস মুনোজ বলেছেন, হার্নান্দেজের বিরুদ্ধে আনা অভিযোগের কোনো প্রমাণ আদালতে দাখিল করা হয়নি। এই সাজা শুধুমাত্র নৈতিকতা ও আইনের ওপর ভিত্তি করে দেওয়া হয়েছে।
বিশ্বের যেসব দেশে যেকোনো পরিস্থিতিতে গর্ভপাত একেবারে অবৈধ, এর মধ্যে এল সালভাদর, চিলি, ডোমিনিকান প্রজাতন্ত্র, মাল্টা, নিকারাগুয়া ও ভ্যাটিকান রয়েছে। গত ২০ বছর ধরে এল সালভাদরে যেকোনো পরিস্থিতিতে গর্ভপাত অবৈধ হিসেবে বিবেচিত হয়। ভারতেও অন্তঃসত্ত্বা হওয়ার ২০ সপ্তাহ পর গর্ভপাত নিষিদ্ধ।
এ ঘটনায় দেশটির গ্রুপ ফর দ্য ডিসক্রিমিনালাইজেশন অব অ্যাবরশনের সদস্য এফে আলবার্তো রোমেরো বলেন, হার্নান্দেজ ইচ্ছে করে ওই শিশুকে হত্যা করেছেন কি না, তা প্রত্যক্ষদর্শীরা বলতে পারেননি। এ ছাড়া তিনি তো কয়েকবার গণধর্ষণের শিকার হয়েছিলেন।
গ্রুপ ফর দ্য ডিসক্রিমিনালাইজেশন অব অ্যাবরশনের নির্বাহী পরিচালক মোরেনা হেরেরা বলেন, হার্নান্দেজকে দেওয়া ৩০ বছরের কারাদণ্ড প্রমাণ করে, এল সালভাদরে প্রত্যক্ষ ও পর্যাপ্ত সাক্ষ্য-প্রমাণ ছাড়াই বিচার হতে পারে। 
