
যুক্তরাষ্ট্রের আসন্ন প্রেসিডেন্ট নির্বাচনে রিপাবলিকান পার্টির বিতর্কিত মনোনয়নপ্রত্যাশী ডোনাল্ড ট্রাম্পকে তীব্র বিক্ষোভের মুখে পেছনের দরজা দিয়ে দলের সম্মেলনস্থলে প্রবেশ করতে হয়েছে।ক্যালিফোর্নিয়ার বার্লিনগেম শহরের একটি হোটেলে গত শুক্রবার রিপাবলিকান পার্টির সম্মেলন হয়। সেখানে ডোনাল্ড ট্রাম্প বক্তব্য দেন। তবে ট্রাম্প আসার আগেই সম্মেলনস্থলের সামনে অবস্থান নিয়ে বিক্ষোভ করতে থাকেন তাঁর বিরোধীরা। তাঁরা নিরাপত্তা বেষ্টনী ভেঙে ফেলেন এবং পুলিশের ওপর ডিম নিক্ষেপ করেন।বিক্ষোভের কারণে ট্রাম্পকে পেছনের দরজা দিয়ে হোটেলে প্রবেশ করতে হয়। বক্তব্য দিতেও দেরি হয়। পরে মঞ্চে দেওয়া বক্তব্যে ট্রাম্প অনেকটা মজা করে বলেন, ‘সম্মেলনস্থলে প্রবেশ করাটা সত্যিই কঠিন ছিল। মনে হচ্ছিল, আমি যেন সীমান্ত অতিক্রম করছি। পেছন দিয়ে ময়লা ডিঙিয়ে আসতে হয়েছে।’ট্রাম্পের বক্তব্যের সময় হোটেলের বাইরে বিক্ষোভ চলতে থাকে। বিক্ষোভকারী লোকজনের মূল ক্ষোভ ট্রাম্পের অভিবাসন-সংক্রান্ত নীতি নিয়ে। প্রেসিডেন্ট নির্বাচিত হলে লাখ লাখ অবৈধ অভিবাসীকে ফেরত পাঠাবেন এবং মেক্সিকো সীমান্তে দেয়াল নির্মাণ করা হবে—ট্রাম্পের এমন বক্তব্য অভিবাসীদের মধ্যে তীব্র ক্ষোভের সঞ্চার করে।এর আগে গত বৃহস্পতিবার এই অঙ্গরাজ্যেই ট্রাম্পের নির্বাচনী প্রচারণার সময় একই ইস্যুতে ট্রাম্পের সমর্থক ও বিরোধী পক্ষের মধ্যে হাতাহাতি হয়। একপর্যায়ে পুলিশের গাড়ি ভাঙচুর করা হয়।ট্রাম্পের বক্তব্য যুক্তরাষ্ট্রে বসবাসরত লাতিন আমেরিকান বংশোদ্ভূত নাগরিকদের মধ্যে প্রচণ্ড ক্ষোভের সঞ্চার করেছে। ক্যালিফোর্নিয়ায় বিপুলসংখ্যক লাতিন আমেরিকানের বসবাস।
