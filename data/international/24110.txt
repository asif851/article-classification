
তুরস্কে সেনা অভ্যুত্থানের চেষ্টা চলেছে। দেশটির প্রেসিডেন্ট রিসেপ তাইয়েপ এরদোয়ানকে ক্ষমতাচ্যুত করতে ভারী ট্যাংক নিয়ে অভ্যুত্থানের চেষ্টা চালায় সেনাবাহিনী। দেশটির বড় বড় শহরে সংঘর্ষ চলছে। এ পর্যন্ত ৪২ জন নিহত হওয়ার খবর পাওয়া গেছে।
গতকাল শুক্রবার রাত থেকে অভ্যুত্থানের চেষ্টা শুরু হয়। আজ শনিবার সকাল পর্যন্ত পরিস্থিতি কাদের নিয়ন্ত্রণে, তা বোঝা যাচ্ছে না। সেনাসদস্যরা রাস্তায় অবস্থান নিয়েছে। সারা রাত ধরে বিস্ফোরণ চলেছে।
এএফপির খবরে জানানো হয়, তুরস্কের প্রেসিডেন্ট রিসেপ তাইয়েপ এরদোয়ান পরিস্থিতি সরকারের নিয়ন্ত্রণে রয়েছে বলে দাবি করেছেন। তিনি ক্ষমতাসীন জাস্টিস অ্যান্ড ডেভেলপমেন্ট দলের (একেপি) সমর্থকদের প্রতি রাস্তায় নেমে আসার আহ্বান জানিয়েছেন। অজ্ঞাত স্থান থেকে দেওয়া দেশটির স্থানীয় একটি টিভি চ্যানেলের ফুটেজে এরদোয়ান বলেছেন, তিনি এখনো ক্ষমতায় রয়েছেন। অভ্যুত্থানকারীদের চড়া মূল্য দিতে হবে। ফেসটাইম টিভি চ্যানেলে মুঠোফোনে দেওয়া বার্তায় এরদোয়ান বলেন, তিনি দৃঢ়ভাবে বিশ্বাস করেন অভ্যুত্থানের পরিকল্পনাকারীরা সফল হবে না।
এএফপির আলোকচিত্রী দেখেছেন, ইস্তাম্বুলে সেনারা প্রকাশ্যে গুলিবর্ষণ করছে। সরকারি টিভি চ্যানেল আনাদোলুর খবরে বলা হয়েছে, আঙ্কারায় পার্লামেন্ট ভবনে বোমা বিস্ফোরণ করা হয়েছে। ইস্তাম্বুল ও আঙ্কারায় জঙ্গিবিমানের ওড়াউড়ি গতকাল রাত থেকে শুরু হয়েছে। আজ সকালেও শব্দ পাওয়া গেছে।
বিবিসির খবরে জানা গেছে, জ্যেষ্ঠ কয়েকজন সেনা কর্মকর্তাকে আটকের খবর দিয়েছে।

