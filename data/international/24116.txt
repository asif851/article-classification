
সিরিয়ার পূর্বাঞ্চলীয় দেইর আল জোর প্রদেশে যুক্তরাষ্ট্রের নেতৃত্বাধীন যৌথ বাহিনীর বিমান হামলায় ইসলামিক স্টেটের (আইএস) মুখপত্র ‘আমাক’-এর প্রতিষ্ঠাতা নিহত হয়েছেন। তাঁর নাম রাইয়ান মেশাল। গত বুধবার এক ফেসবুক পোস্টে তাঁর ছোট ভাই এ খবর জানিয়েছেন। তবে রাইয়ান মেশাল সত্যিই নিহত হয়েছেন কি না, রয়টার্স তা নিশ্চিত করতে পারেনি। আইএসের বিরুদ্ধে অভিযান পরিচালনাকারী মার্কিন নেতৃত্বাধীন যৌথ বাহিনীও এ ব্যাপারে তাৎক্ষণিক কোনো মন্তব্য করেনি।
পোস্টে বলা হয়, আল-মায়াদিন শহরে নিজেদের বাড়িতে হামলায় মেয়েসহ নিহত হয়েছেন রাইয়ান মেশাল। সিরিয়ার বিরোধী দলের কর্মীরা মেশাল নিহত হওয়ার খবরটি সামাজিক গণমাধ্যমে ছড়িয়ে দিচ্ছেন। বড় ভাই নিহত হওয়ার খবর জানিয়ে ফেসবুক পোস্টে ছোট ভাই লিখেছেন, ‘আমি আনন্দের সঙ্গে জানাচ্ছি আমার বড় ভাই বারা কাদেক, যিনি রাইয়াল মেশাল নামে পরিচিত, তিনি যৌথ বাহিনীর হামলায় শহীদ হয়েছেন।’ এই আমাক চ্যানেলের মাধ্যমে বিশ্বের বিভিন্ন স্থানে হামলার খবর প্রচার করে থাকে আইএস।
যুক্তরাষ্ট্রভিত্তিক এসআইটিই পর্যবেক্ষণ সংস্থার পরিচালক রিতা কাজ জানান, চ্যানেলটি প্রতিষ্ঠিত হয় ২০১৪ সালে। প্রতিষ্ঠার পর থেকে চ্যানেলটি নিজেদের আইএসআইএসের রাষ্ট্রীয় বার্তা সংস্থা হিসেবে দাবি করে আসছে। ওই সময় থেকে বিশ্বব্যাপী অন্তত দুই ডজন হামলার দায় স্বীকার করে আইএসের দেওয়া বিবৃতি আমাক প্রকাশ করে বলে জানান তিনি।
