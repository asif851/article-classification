
পারস্পরিক সম্পর্ক জোরদারে সন্ত্রাসবাদ ছাড়াও ‘অন্য গুরুত্বপূর্ণ বিষয়গুলোয়’ মনোযোগী হতে ভারতের প্রতি আহ্বান জানিয়েছে পাকিস্তান। ভারতে পাকিস্তানের হাইকমিশনার আবদুল বাসিত গত শনিবার নয়াদিল্লিতে সাংবাদিকদের সঙ্গে কথা বলার সময় এ আহ্বান জানান।আবদুল বাসিত বলেন, সন্ত্রাস ছাড়াও ভারত-পাকিস্তানের মধ্যে কাশ্মীর ইস্যু, সিয়াচেন এবং স্যার ক্রিক নিয়ে দ্বন্দ্ব রয়েছে। এই বিষয়গুলোও দুই প্রতিবেশী দেশের সম্পর্ক শিথিলে বড় ভূমিকা রেখেছে। বাসিত বলেন, শুধু সন্ত্রাস নিয়ে উত্তেজনার সৃষ্টি করে অন্য গুরুত্বপূর্ণ বিষয়গুলোকে ভারতের দূরে ঠেলে রাখা উচিত হবে না। পাকিস্তানের হাইকমিশনার অনুকূল পরিস্থিতি সৃষ্টির জন্য ভারতের প্রতি সহযোগিতার মানসিকতা নিয়ে কাজ করার আহ্বান জানান।আবদুল বাসিত প্রশ্ন রাখেন, ‘যখন আমরা কেউ কারও সঙ্গে কথা বলছি না, পরস্পরকে এড়িয়ে চলছি এবং কোনো রকম সহযোগিতার পরিবেশ বিরাজ করছে না, তখন কীভাবে সামনে এগোনোর প্রত্যাশা করা যায়?...আমাদের কঠিন বিষয়গুলো নিয়ে আলোচনায় বসা প্রয়োজন। শূন্যতার মধ্যে আমরা অগ্রগতি আশা করতে পারি না।’
 
