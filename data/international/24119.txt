
ক্ষমার ‘প্রথম নিদর্শন’ হিসেবে থাইল্যান্ডের নতুন রাজা মাহা ভাজিরালংকর্ন হাজারো বন্দীকে ক্ষমা করে দিয়েছেন। রাজপ্রাসাদের মুখপত্র রয়্যাল গেজেটে রোববার প্রকাশিত এক বিবৃতিতে বলা হয়, এটি ছিল রাজার ক্ষমা প্রদর্শনের প্রথম নিদর্শন। বিবৃতিতে জানানো হয়েছে, ক্ষমা পাওয়ার তালিকায় রয়েছেন প্রথম অপরাধের সাজা খাটছেন, এমন নারী এবং যেসব বন্দী ইতিমধ্যে কারাদণ্ডাদেশের এক-তৃতীয়াংশ পূর্ণ করেছেন তাঁরা। যেসব বন্দীর ডায়াবেটিস ও অন্যান্য গুরুতর অসুস্থতা রয়েছে, তাঁরাও ক্ষমার আওতায় পড়বেন। ধারণা করা হচ্ছে, এর ফলে প্রায় ৩০ হাজার বন্দী মুক্তি পেতে পারেন। উল্লেখ্য, প্রয়াত রাজা ভুমিবলের আমলে প্রতিবছরই সাধারণ ক্ষমা ঘোষণা করা হতো। সাত দশক রাজত্বের পর গত ১৩ অক্টোবর মারা যান থাইল্যান্ডের প্রভাবশালী রাজা ভুমিবল আদুলিয়াদেজ (৮৮)। বাবার মৃত্যুর পর চলতি মাসের শুরুতে আনুষ্ঠানিকভাবে রাজা হিসেবে সিংহাসনে আরোহণ করেন মাহা ভাজিরালংকর্ন।
