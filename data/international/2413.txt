
যুক্তরাষ্ট্র সে দেশের প্রেসিডেন্ট নির্বাচনে হ্যাকিংয়ের মাধ্যমে হস্তক্ষেপের অভিযোগে রাশিয়ার ৩৫ জন কূটনীতিককে গতকাল বৃহস্পতিবার বহিষ্কারের ঘোষণা দিয়েছে। এর পাশাপাশি যুক্তরাষ্ট্রের মেরিল্যান্ড ও নিউইয়র্কে গোয়েন্দা তথ্য সংগ্রহের কাজে ব্যবহৃত রাশিয়ার দুটি কার্যালয়ও বন্ধ করে দেওয়া হবে বলে জানিয়েছে।মার্কিন পররাষ্ট্র দপ্তর ওয়াশিংটন ডিসি দূতাবাস ও সান ফ্রান্সিসকোর কনস্যুলেটে কর্মরত ওই কূটনীতিকদের অবাঞ্ছিত ঘোষণা করে ৭২ ঘণ্টার মধ্যে যুক্তরাষ্ট্র ত্যাগের নির্দেশ দিয়েছে। মার্কিন প্রেসিডেন্ট বারাক ওবামা রাশিয়ার বিরুদ্ধে প্রতিশোধমূলক কিছু ব্যবস্থা নেবেন বলে ইতিমধ্যেই ঘোষণা দিয়েছিলেন। এদিকে এর কিছু সময় আগেই গত ৮ নভেম্বরের প্রেসিডেন্ট নির্বাচনে বিজয়ী প্রার্থী ডোনাল্ড ট্রাম্প মার্কিন অবরোধের বিষয়টিকে নাকচ করে দিয়ে বলেছিলেন, ‘আমাদের এখন সামনে এগিয়ে যাওয়া উচিত।’ তিনি আরও বলেন, ‘কে হ্যাক করেছে তার কোনো চূড়ান্ত প্রমাণ নেই।’
