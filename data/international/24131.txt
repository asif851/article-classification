
দায়িত্ব নেওয়ার কয়েক দিনের মাথায় পদ থেকে সরে দাড়ানোর ঘোষণা দিলেন লিবিয়ার প্রধানমন্ত্রী আবদুল্লাহ আল-থিন্নি। তিনি ও তাঁর পরিবারের ওপর মিলিশিয়ারা হামলা চালানোর পর আজ রোববার তিনি এই ঘোষণা দেন। তবে হামলায় তিনি বা তাঁর পরিবারের কেউ হতাহত হননি।বিবিসি অনলাইনের খবরে বলা হয়েছে, প্রধানমন্ত্রীর দপ্তরের থেকে এক বিবৃতিতে জানানো হয়েছে, খুব কাছ থেকে মিলিশিয়ারা এই হামলা চালায়।এর আগে নিরাপত্তা ব্যবস্থা নিশ্চিতে ব্যর্থ হওয়ায় দেশটির সাবেক প্রধানমন্ত্রী আলী জাইদানকে বরখাস্ত করেন দেশটির আইনপ্রণেতারা। এরপর আল-থিন্নিকে প্রধানমন্ত্রীর দায়িত্ব দেওয়া হয়। গত সপ্তাহে তাঁকে প্রধানমন্ত্রী হিসেবে নিয়োগ দেওয়া হয়।২০১১ সালে গাদ্দাফি সরকারের পতনের পর থেকে লিবিয়ায় আইনশৃঙ্খলা পরিস্থিতির চরম অবনতি ঘটে।সরকারি ওয়েবসাইটে প্রকাশিত একটি চিঠিতে আল-থিন্নী বলেন, তিনি ও তাঁর পরিবারের ওপর ‘কাপুরুষোচিত’ হামলা চালানো হয়েছে। প্রধানমন্ত্রীর পদে থেকে এ ধরনের হামলা তাঁর কাছে গ্রহণযোগ্য নয়।তবে লিবিয়ান কংগ্রেস নতুন প্রধানমন্ত্রী নিয়োগ না দেওয়া পর্যন্ত আল-থিন্নী দায়িত্ব পালন করবেন বলে জানিয়েছেন প্রধানমন্ত্রীর মুখপাত্র আহমেদ লামীন।
