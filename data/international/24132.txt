
ফ্রান্সের ব্যঙ্গাত্মক সাপ্তাহিক শার্লি এবদো মহানবী হজরত মুহাম্মদ (সা.)-কে নিয়ে আবার ব্যঙ্গচিত্র প্রকাশ করতে যাচ্ছে।আজ মঙ্গলবার বার্তা সংস্থা এএফপির খবরে জানানো হয়, পত্রিকাটির পরবর্তী সংখ্যায় হজরত মুহাম্মদ (সা.)-কে নিয়ে প্রচ্ছদে ব্যঙ্গচিত্র করা হয়েছে।ওই ব্যঙ্গচিত্রে মহানবী (সা.)-কে কান্নারত দেখানো হয়েছে। তাঁর মাথায় সাদা পাগড়ি। হাতে ধরা একটি লেখা। তাতে ফরাসি ভাষার লেখা ‘জে সুই শার্লি’।পত্রিকাটি বলছে, এটি ‘সারভাইভার্স ইস্যু’। কাল বুধবার সংখ্যাটি প্রকাশিত হবে।পত্রিকার কর্তৃপক্ষ জানিয়েছে, এই সংখ্যাটির ৩০ লাখ কপি ছাপা হবে। সাধারণত তারা ৬০ হাজার কপি ছাপে।গত সপ্তাহে ফ্রান্সের রাজধানী প্যারিসে শার্লি এবদোর কার্যালয়ে হামলা চালায় তিন বন্দুকধারী। ওই হামলায় নিহত হন পত্রিকাটির প্রধান সম্পাদকসহ আট সাংবাদিক, দুই পুলিশ সদস্য ও অন্য দুজন। ওই হামলার পর পত্রিকাটির এই নতুন সংখ্যা ছাপা হচ্ছে।ওই ঘটনার পরের দুই দিন প্যারিসে আরও দুটি সন্ত্রাসবাদী হামলায় নিহত হন পাঁচজন। এরপর সন্ত্রাসবাদের বিরুদ্ধে সংহতি জানিয়ে গত রোববার দেশজুড়ে প্রায় ৪০ লাখ মানুষ শোভাযাত্রা করে।গত সপ্তাহের সন্ত্রাসী হামলার ঘটনার পর নিরাপত্তা জোরদার করতে নজিরবিহীন এক পদক্ষেপ নিয়েছে দেশটির সরকার। ‘ঝুঁকিপূর্ণ ও স্পর্শকাতর’ জায়গাগুলোতে আইনশৃঙ্খলা রক্ষাকারী বাহিনীর ১০ হাজার সদস্য মোতায়েন করার ঘোষণা দেওয়া হয়েছে।ব্যঙ্গধর্মী শার্লি এবদো ২০০৬ সালের ফেব্রুয়ারিতে বিশ্বজুড়ে আলোচনায় আসে। ওই সময় তারা মহানবী হজরত মুহাম্মদ (সা.)-এর একটি ব্যঙ্গচিত্র পুনর্মুদ্রণ করলে মুসলিম বিশ্বে প্রতিবাদের ঝড় ওঠে। ২০১২ সালের সেপ্টেম্বরেও পত্রিকাটি মহানবী (সা.)-এর একটি অবমাননাকর ছবি ছাপে।
