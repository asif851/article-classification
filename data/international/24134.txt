
ভারতের সাংসদ ও বিধায়কদের বিরুদ্ধে দায়ের করা মামলার শুনানির জন্য কেন্দ্রীয় সরকার কয়েকটি বিশেষ আদালত গড়ার উদ্যোগ নিয়েছে। এই বিশেষ আদালত গড়ার কথা কেন্দ্রীয় সরকার মঙ্গলবার জানিয়েছে ভারতের সুপ্রিম কোর্টকে।
কলকাতার দৈনিক এই সময়-এর অনলাইন সংস্করণে একটি প্রতিবেদনে বলা হয়েছে, ২০১৪ সালে ভারতের ১ হাজার ৫৮১ জন সাংসদ ও বিধায়কের বিরুদ্ধে ১৩ হাজার ৫০০টি মামলা হয়। এখন অবশ্য সেই সংখ্যা বেড়ে গেছে। কিন্তু আজ পর্যন্ত সেসব মামলার শুনানি বা নিষ্পত্তি হয়নি। বহাল তবিয়তে রয়েছেন ওই সাংসদ ও বিধায়কেরা। তাই কেন্দ্রীয় সরকার এসব মামলা নিষ্পত্তি করার জন্য দেশে অন্তত ১২টি বিশেষ আদালত গঠন করার সিদ্ধান্ত নিয়েছে। এ জন্য সরকার ৭ কোটি ৮০ লাখ রুপি বরাদ্দও করেছে।
এর আগে ২০১৫ সালে জনপ্রতিনিধিদের বিরুদ্ধে দায়ের করা মামলা নিষ্পত্তি করার জন্য সুপ্রিম কোর্ট বিশেষ আদালত গড়ার নির্দেশ দিয়েছিলেন। এরপর গত নভেম্বর মাসের শেষের দিকে সুপ্রিম কোর্ট ওই সব মামলা এক বছরের মধ্যে নিষ্পত্তি করার নির্দেশ দেন। এরপরই কেন্দ্রীয় সরকার জনপ্রতিনিধিদের বিরুদ্ধে দায়ের করা মামলা নিষ্পত্তি করার জন্য বিশেষ আদালত গঠনের সিদ্ধান্তের কথা জানিয়ে দেয় ভারতের সর্বোচ্চ আদালত সুপ্রিম কোর্টকে।
