
 
বিজেপির সর্বভারতীয় সভাপতি অমিত শাহ বলেছেন, পশ্চিমবঙ্গে পরিবর্তন আসবে। এ রাজ্যে আগামীর সরকার হবে বিজেপির। তিনি বলেছেন, ‘আমরাই গড়ব এই বাংলায় (পশ্চিমবঙ্গে) মানুষের সরকার। নরেন্দ্র মোদির নেতৃত্বে এই বাংলায় আমরা জয় চাই।’  তিন দিনের পশ্চিমবঙ্গ সফরের শেষ দিনে আজ বৃহস্পতিবার কথাগুলো বলেন অমিত শাহ। কলকাতার উপকণ্ঠ রাজারহাটের সুকান্তনগরের জনসভায় এ রাজ্যে বিজেপি সরকার গড়ার এ প্রত্যয় তুলে ধরেন তিনি। সভায় অমিত শাহ আরও বলেছেন, স্বাধীনতার পর এমন অত্যাচার আর অন্যায় দেখেননি; যা দেখলেন পশ্চিমবঙ্গে। এখানে তৃণমূলের অত্যাচার সীমা ছাড়িয়েছে। তিনি আরও বলেছেন, পশ্চিমবঙ্গের মতো এত দরিদ্র দেশের আর কোথাও নেই। তাই বাংলায় গড়তে হবে মানুষের সরকার। অমিত শাহ বলেন, ‘এই বাংলায় আমরা এমন সরকার চাই, যাতে করে দুর্গাপুজোর সময় প্রতিমা বিসর্জনের জন্য আর হাইকোর্ট থেকে আদেশ না আনতে হয়।’ এর আগে অমিত শাহ সুকান্তনগরে এসে বুথ কর্মীদের সঙ্গে বৈঠক করেন। এরপর তিনি তিনটি বাড়িতে যান। তাদের অভাব-অভিযোগের কথা শোনেন।
