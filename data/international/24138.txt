
ক্ষমতাসীন দল পাকিস্তান মুসলিম লিগ (পিএমএল-এন) মনোনীত প্রার্থী মামনুন হুসাইন দেশটির প্রেসিডেন্ট নির্বাচিত হয়েছেন। ইমরান খানের পাকিস্তান তেহরিক-ই-ইনসাফের (পিটিআই) প্রার্থী বিচারপতি ওয়াজিহউদ্দিন আহমেদকে হারিয়েছেন তিনি। ডনের খবরে এ কথা বলা হয়েছে।দেশটির জাতীয় প্রতিনিধি পরিষদ ও সিনেটের সদস্যরা আজ মঙ্গলবার সকাল ১০টা থেকে বেলা তিনটা পর্যন্ত প্রেসিডেন্ট নির্বাচনের জন্য ভোট দেন।প্রধান বিরোধী দল পাকিস্তান পিপলস পার্টি (পিপিপি) এই নির্বাচন বর্জন করে।ডনের খবরে আরও বলা হয়, সিন্ধু হাইকোর্টের প্রধান বিচারপতি মোসেহের আলম আজকের নির্বাচনে প্রিসাইডিং কর্মকর্তার দায়িত্ব পালন করেন। ভোট গ্রহণ শেষে তিনি বলেন, মামনুন হুসাইন ২৪ দশমিক ৭৬ শতাংশ ভোট পেয়েছেন। ওয়াজিহউদ্দিন আহমেদ পেয়েছেন ১ দশমিক ৯৩ শতাংশ ভোট।এই নির্বাচনের মধ্য দিয়ে বিতর্কিত প্রেসিডেন্ট আসিফ আলী জারদারি বিদায় নিচ্ছেন। তাঁর দল পিপিপিসহ তিনটি রাজনৈতিক দল নির্বাচনে অংশ নিচ্ছে না। দলগুলোর সঙ্গে ‘কোনো পরামর্শ ছাড়াই’ নির্বাচনের তারিখ পরিবর্তন করা হয়েছে বলে অভিযোগ রয়েছে। নির্বাচনের পূর্বনির্ধারিত তারিখ ছিল আগামী ৬ আগস্ট।
পাকিস্তানের নতুন সরকারের সামনে অনেক চ্যালেঞ্জ রয়েছে। আজকের নির্বাচনের মধ্য দিয়ে প্রেসিডেন্ট ও প্রধানমন্ত্রীর মধ্যে ক্ষমতার দ্বন্দ্বের অবসান হলে তা সরকারের জন্য ইতিবাচক হবে বলেই ধারণা করা হচ্ছে।
