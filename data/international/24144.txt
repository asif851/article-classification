
উড়োজাহাজ বিধ্বস্ত হওয়ার পর তরুণী মা ও শিশু সন্তানের হদিস নেই। খোঁজ খোঁজ খোঁজ। না, কোত্থাও নেই। সবাই ধরে নিয়েছিল আর কোনো দিন ফিরবে না তারা। কয়েক দিন পর, গতকাল বুধবার এক জঙ্গলে পাওয়া গেল দুজনকে। বেঁচে আছে। কর্তৃপক্ষ বলছে, এ অলৌকিক ঘটনা ছাড়া কিছুই নয়।
আজ বৃহস্পতিবার এএফপির খবরে জানানো হয়, কলম্বিয়ার উত্তর-পশ্চিমাঞ্চলীয় নিবিড় জঙ্গল থেকে মা নেলি মুরিলো (১৮) ও তাঁর এক বছরের কম বয়সী শিশুপুত্র ইয়ুদিয়ের মরিয়েনোকে উদ্ধার করা হয়। গত শনিবার ওই এলাকার আকাশে উড়োজাহাজটি বিধ্বস্ত হয়। এতে পাইলট নিহত হন। নিখোঁজ হন মা ও শিশু।
এ ঘটনা সম্পর্কে কলম্বিয়ার বিমান বাহিনীর কমান্ডার কর্নেল হেক্টর কারাসকেল বলেন, ‘এটি একটি অলৌকিক ঘটনা। এলাকাটি বেশ জঙ্গুলে। দুর্ঘটনাটি ছিল ভয়াবহ।’
কর্নেল হেক্টরের ভাষ্য, ‘মায়ের মানসিক শক্তিই শিশুটিকে বেঁচে থাকার শক্তি জুগিয়েছে।’
এই সামরিক কর্মকর্তা জানান, উদ্ধারের পর মা ও শিশুকে হেলিকপ্টারে করে কাছের হাসপাতালে নেওয়া হয়েছে। তাঁদের বেঁচে থাকার ঘটনায় বিস্মিত তিনি।
কলম্বিয়ার বিমান বাহিনী এক বিবৃতিতে বলেছে, ওই নারী সামান্য আহত হয়েছেন। শিশুটিকে দেখে মনে হয়েছে তার তেমন কিছু হয়নি।
