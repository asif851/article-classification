
ভারতের পাঞ্জাব রাজ্যে বিমান বাহিনীর পাঠানকোট ঘাঁটিতে আজ শনিবার ভোরে সন্ত্রাসী হামলা হয়েছে। নিরাপত্তা বাহিনীর সঙ্গে হামলাকারী সন্ত্রাসীদের কয়েক ঘণ্টা ধরে চলা গোলাগুলিতে চারজন সন্ত্রাসী ও দুজন বিমান সেনা নিহত হয়েছেন। পাকিস্তানের সন্ত্রাসী গোষ্ঠী জয়েশ-ই-মোহাম্মদ এই হামলা চালিয়েছে বলে ভারত সন্দেহ করছে।
জম্মু ও কাশ্মীরের সাবেক মুখ্যমন্ত্রী ওমর আবদুল্লাহ হামলার পরই সামাজিক যোগাযোগের মাধ্যম টুইটারে দেওয়া এক বার্তায় বলেন, পাঞ্জাবের সন্ত্রাসী হামলা ভারতের প্রধানমন্ত্রী নরেন্দ্র মোদির পাকিস্তান সফরকে চ্যালেঞ্জের মুখে ফেলল। তিনি বলেন, ভারতীয় জনতা পার্টিকে (বিজেপি) বুঝতে হবে যে সন্ত্রাস ও আলোচনা একসঙ্গে চলতে পারে না। এ ধরনের হামলা ভারত-পাকিস্তানের আলোচনা বা সমঝোতাকে ক্ষুণ্ন করল।
এনডিটিভি ও টাইমস অব ইন্ডিয়া অনলাইনের খবরে জানানো হয়, ভোর চারটার দিকে সেনাবাহিনীর পোশাকে সন্ত্রাসীরা বিমানঘাঁটির কাছে একটি ভবন থেকে এই হামলা চালায়। চাক্কি নদীর কাছে অবস্থিত সেনাঘাঁটিতে সন্ত্রাসীদের সঙ্গে নিরাপত্তাবাহিনীর কয়েক ঘণ্টা ধরে গোলাগুলি চলে। সকাল সাড়ে সাতটা পর্যন্ত বিমানঘাঁটি থেকে ভারী গুলির শব্দ পাওয়া যায়।
বার্তা সংস্থা পিটিআইকে পাঞ্জাবের একজন পুলিশ কর্মকর্তা বলেন, সন্ত্রাসীরা সামরিক পোশাক পরে পুলিশের একটি গাড়িতে করে বিমানঘাঁটিতে ঢোকে। বিভিন্ন সূত্র জানিয়েছে, গাড়িটি গুরুদাসপুরের পুলিশ সুপারের। গতকাল শুক্রবার পাঠানকোট থেকে সেনাবাহিনীর পোশাক পরা কয়েকজন সন্ত্রাসী পুলিশ সুপারকে আঘাত করে তাঁর গাড়ি ও ফোন ছিনিয়ে নিয়ে যায়। ওই ফোন দিয়ে পাকিস্তানে সন্ত্রাসীরা যোগাযোগ করেছে বলে গোয়েন্দা সংস্থা জানিয়েছে। গতকাল এ ঘটনার পর থেকে ওই এলাকায় আইনশৃঙ্খলা রক্ষাকারী বাহিনী সতর্কাবস্থায় ছিল। এর মধ্যেই এ হামলার ঘটনা ঘটল।
সেনাবাহিনীর বিশেষ দুটি দল, জাতীয় নিরাপত্তা বাহিনী ও বিমানবাহিনী এই অভিযানে অংশ নেন। পুলিশ পুরো এলাকা ঘিরে রেখেছে। গোলাগুলি শেষ হলেও ওই এলাকায় চিরুনি অভিযান চালাচ্ছে আইনশৃঙ্খলা রক্ষাকারী বাহিনী।
পাঠানকোট-জম্মু মহাসড়কে সর্বোচ্চ সতর্কতা জারি করা হয়েছে। বিমানবাহিনীর স্টেশন এলাকায় যাতায়াত বন্ধ করে দেওয়া হয়েছে। প্রতিরক্ষা সূত্র বলছে, সেনাবাহিনীকে মহাসড়কে অবস্থান নিতে বলা হয়েছে। যাতে কোনো জঙ্গি জম্মু ও কাশ্মীরে ঢুকতে না পারে।
পাঞ্জাবের গুরুদাসপুরে ছয় মাস আগে আরও একটি সন্ত্রাসী হামলা হয়। এতে তিনজন নাগরিক নিহত হন। ১২ ঘণ্টা ধরে নিরাপত্তাবাহিনীর সঙ্গে গোলাগুলির পর তিন হামলাকারী সন্ত্রাসী নিহত হয়।
আরও  পড়ুনভারতের বিমানঘাঁটিতে সন্ত্রাসী হামলা, নিহত ২
