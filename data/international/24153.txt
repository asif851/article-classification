
পানাহার তিনি করেছিলেন বটে, তবে তা মাত্রা ছাড়া। ক্রমেই গ্যাস জমে ফুলে উঠছিল পেট। নিরুপায় হয়ে হাসপাতালে গিয়েছিলেন। আর চিকিত্সকেরাও অস্ত্রোপচারের আয়োজন করেছিলেন। কিন্তু অগ্নিঝরা এক বিস্ফোরণ দিল সব ভণ্ডুল করে। সম্প্রতি চীনের একটি হাসপাতালে ৫৮ বছর বয়সী এক নারীর বেলায় এ ঘটনা ঘটে।চীনের রাষ্ট্রীয় সংবাদ সংস্থা চীনা নিউজ সার্ভিসের এক প্রতিবেদনের বরাত দিয়ে আজ সোমবার পিটিআইয়ের খবরে জানানো হয়, জিয়াংসু প্রদেশে এই ব্যতিক্রমী ঘটনাটি ঘটে। তবে বিস্ফোরণ-পরবর্তী অবস্থা সম্পর্কে খবরে সুস্পষ্টভাবে কিছু উল্লেখ করা হয়নি।প্রৌঢ় ওই চীনা নারী শুধু অতিভোজই করেননি, মদও পান করেছিলেন মাত্রাতিরিক্ত। এতে তাঁর পেট ফুলে ওঠে। এরপর তাঁকে হাসপাতালে ভর্তি করা হয়। অস্ত্রোপচারের সময় তাঁর পাকস্থলীতে থাকা গ্যাস বিস্ফোরিত হয়ে আগুন ধরে যায়। চিকিত্সকেরা জানান, অস্ত্রোপচারের মাধ্যমে ওই নারীর পুরো পাকস্থলীই অপসারণ করা হয়েছে। রোগীর পাকস্থলীতে থাকা ইথাইল অ্যালকোহল অস্ত্রোপচারের বৈদ্যুতিক ছুরির সংস্পর্শে আসার পর এ বিস্ফোরণ ঘটে।
 
