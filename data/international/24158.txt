
রাশিয়ার প্রেসিডেন্ট ভ্লাদিমির পুতিন বলেছেন, তাঁর দেশ ‘যেকোনো আগ্রাসী শক্তির’ চেয়ে শক্তিধর। এর যুক্তি হিসেবে তিনি বলেন, রাশিয়া তার পারমাণবিক ক্ষেপণাস্ত্র ও অন্যান্য সমরাস্ত্রের আধুনিকীকরণ করেছে।চলতি বছরের শেষ সংবাদ সম্মেলনে শুক্রবার এসব কথা বলেন রাশিয়ার প্রেসিডেন্ট। তিনি অভিযোগ করেন, যুক্তরাষ্ট্রই নতুন করে পারমাণবিক অস্ত্র প্রতিযোগিতার সূত্রপাত করেছে।এই সংবাদ সম্মেলনে পুতিন অস্ত্র প্রতিযোগিতা, মার্কিন প্রেসিডেন্ট নির্বাচন, সিরিয়া পরিস্থিতি এবং রাশিয়ার অর্থনীতি, ক্রীড়াজগতের মাদক কেলেঙ্কারিসহ বহু বিষয়ে কথা বলেন।পুতিন বলেন, ‘এটি আর গোপন কোনো বিষয় নয় যে আমরা আমাদের ক্ষেপণাস্ত্র শক্তি বাড়ানোর জন্য নিরলস পরিশ্রম করে যাচ্ছি।’ তিনি বলেন, যুক্তরাষ্ট্রের অ্যান্টি-ব্যালিস্টিক মিসাইল (এবিএম) চুক্তি থেকে ‘সরে যাওয়ার ধারাবাহিকতায়’ তাঁর দেশের সমরাস্ত্রকে আধুনিক করতেই হয়েছে। তবে মার্কিন সেনাবাহিনী এখনো বিশ্বের সবচেয়ে শক্তিশালী, এটিও তিনি স্বীকার করেন।মার্কিন প্রেসিডেন্ট নির্বাচনে ডোনাল্ড ট্রাম্পকে জেতাতে রাশিয়ার সাইবার হামলা করেছে বলে যে অভিযোগ উঠেছে—তা অস্বীকার করেন পুতিন।
