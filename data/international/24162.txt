
ডেমোক্র্যাট ইউনিয়নিস্ট পার্টির (ডিইউপি) সমর্থন নিয়ে সরকার গঠনের ঘোষণা দিলেন যুক্তরাজ্যের প্রধানমন্ত্রী থেরেসা মে। এই সরকার যুক্তরাজ্যকে ‘সংশয়মুক্ত’ ভবিষ্যৎ দিতে পারবে বলে উল্লেখ করেন তিনি।
রানি দ্বিতীয় এলিজাবেথের সরকারি বাসভবন বাকিংহাম প্যালেসে তাঁর সঙ্গে দেখা করার পর এ কথা বলেন থেরেসা মে। আজ শুক্রবার সরকার গঠনের অনুমতি নিতে রানির সঙ্গে দেখা করতে গিয়েছিলেন তিনি।
থেরেসা মের দল কনজারভেটিভ পার্টি গতকালের নির্বাচনে ৩১৮ আসন পেয়েছে। সরকার গঠনে সংখ্যাগরিষ্ঠতার জন্য ৬৫০ আসনের হাউস অব কমনসে দলটির আরও ৮টি আসন প্রয়োজন। ডেমোক্র্যাট ইউনিয়নিস্ট পার্টি (ডিইউপি) পেয়েছে ১০টি আসন। সরকার গঠনে ডিইউপির সমর্থন পাচ্ছে কনজারভেটিভ পার্টি।
রানির সঙ্গে দেখা করার পর থেরেসা মে বলেন, নির্বাচনে সবচেয়ে বেশি আসন ও সবচেয়ে বেশি ভোট পাওয়ার পর তাঁর দলই ‘বৈধভাবে’ সরকার গঠন করতে পারে। তিনি বলেন, বন্ধু ও মিত্রদের সঙ্গে নিয়ে ডিইউপির সঙ্গে একযোগে কাজ করে ব্রেক্সিট প্রক্রিয়া এগিয়ে নেওয়া হবে। মে সবার উদ্দেশ্যে বলেন, ‘আসুন সবাই মিলে একযোগে কাজ করি।’
সূত্র: বিবিসি
আরও পড়ুন.. 
সরকার গঠনের অনুমতি চাইবেন থেরেসা মেএক নজরে যুক্তরাজ্যের নির্বাচন
