
যুক্তরাষ্ট্রের জাতীয় নিরাপত্তা সংস্থা এনএসএর নজরদারি কার্যক্রম অবৈধ। সংস্থাটি লাখ লাখ ফোনকল সংগ্রহ করার মাধ্যমে যে কার্যক্রম পরিচালনা করেছে, তা সন্ত্রাসবাদ রুখতে ‘সামান্য’ই ভূমিকা রেখেছে। ব্যক্তিগত গোপনীয়তা নিয়ে কাজ করা মার্কিন একটি সংগঠন এসব কথা বলেছে।প্রাইভেসি অ্যান্ড সিভিল লিবার্টিস ওভারসাইট বোর্ড (পিসিএলওবি) নামের সংগঠনটি এনএসএর নজরদারি কার্যক্রম বন্ধের সুপারিশও করেছে।এনএসএর নজরদারি কার্যক্রম নিয়ে এ পর্যন্ত বেশ কয়েকটি পর্যালোচনা প্রতিবেদন প্রকাশ করা হয়েছে। এ নিয়ে সর্বশেষ প্রতিবেদন প্রকাশ করল পিসিএলওবি। বিশ্বব্যাপী এনএসএর নজরদারি কার্যক্রমের খবর প্রথম ফাঁস করেছিলেন এনএসএর সাবেক চুক্তিভিত্তিক কর্মী এডওয়ার্ড স্নোডেন। এ নিয়ে যুক্তরাষ্ট্রসহ বিভিন্ন দেশে ক্ষোভ দেখা দেয়।ওয়াশিংটন ‘মেটাডাটা’ নামে পরিচিত ওই ফোনকলের তথ্য সংগ্রহের কার্যক্রমকে আইনসিদ্ধ হিসেবে যুক্তি দেখিয়ে আসছে। এই কার্যক্রম শুরু করা হয়েছিল সাবেক প্রেসিডেন্ট জর্জ ডব্লিউ বুশের আমলে প্যাট্রিয়ট অ্যাক্ট নামের বিশেষ আইনের একটি ধারার আওতায়। তবে নিউইয়র্ক টাইমস জানায়, পিসিএলওবির প্যানেলে যে পাঁচজন সদস্য রয়েছেন, তাঁদের মধ্যে তিনজনই এই সিদ্ধান্তে এসেছেন, প্যাট্রিয়ট অ্যাক্টের আওতায় এনএসএর গোয়েন্দাগিরি কার্যক্রমের ‘টেকসই আইনি ভিত্তি’ নেই। পিসিএলওবির প্রতিবেদনটি যেসব সংবাদমাধ্যম দেখেছে, তাদের মধ্যে অন্যতম নিউইয়র্ক টাইমস। বিবিসি।
