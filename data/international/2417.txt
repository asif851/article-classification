
ভারতে প্রতিনিয়ত ট্রেন দুর্ঘটনা, সড়ক দুর্ঘটনা বা ট্রেনের তলায় আত্মহত্যার মতো ঘটনা ঘটছে। নদী, পুকুর, রেললাইনের পাশ থেকে উদ্ধার করা হয় বহু মৃতদেহ, যেগুলোর অনেকেরই পরিচয় শনাক্ত হয় না। হাসপাতালের মর্গে পড়ে থাকে। একটি নির্দিষ্ট সময়ের মধ্যে এসব লাশ শনাক্ত না হলে তা পোড়ানো হয় বা কবর দেওয়া হয়ে থাকে। এতে পুলিশের খাতায় এসব লাশ বেওয়ারিশ হিসেবে লিপিবদ্ধ হয়।
ভারতের জাতীয় ক্রাইম রেকর্ড ব্যুরো (এনসিআরবি) সম্প্রতি এক প্রতিবেদনে উল্লেখ করেছে, ২০১৬ সালে ভারতের সবচেয়ে বেশি বেওয়ারিশ লাশের হদিস মিলেছে মহারাষ্ট্র রাজ্যে। এই রাজ্যে ৬ হাজার ২৬৮টি বেওয়ারিশ লাশ উদ্ধার করা হয়, যা কেউ শনাক্ত করেনি। এরপর রয়েছে তামিলনাড়ু রাজ্য। এখানে মিলেছে ৫ হাজার ১৬৭টি বেওয়ারিশ লাশ।
গত বছর পশ্চিমবঙ্গে ৪ হাজার ৯৯৮টি বেওয়ারিশ লাশ উদ্ধার করা হয়। ২০১৫ সালে এই সংখ্যা ছিল ৩ হাজার ৮৬।
এক পুলিশ কর্মকর্তার উদ্ধৃতি দিয়ে আজ বৃহস্পতিবার কলকাতার বিভিন্ন গণমাধ্যম বলেছে, শুধু রেল পুলিশ এলাকা থেকে প্রতিবছর গড়ে সাড়ে তিন হাজারের মতো মানুষের লাশ উদ্ধার করা হয়। এর বড় অংশেরই পরিচয় মেলে না। আবার রাজনৈতিক সংঘর্ষের কারণে মৃত্যু হলেও অনেক সময় লাশ শনাক্ত হয় না। এসব সংঘর্ষে প্রায়ই এলাকার বাইরের মানুষ এসে যোগ দেয়।
পুলিশ বলছে, বেওয়ারিশ লাশ শনাক্ত করতে কলকাতার সব থানাকে নির্দেশ দেওয়া আছে। এমনকি সৎকারের আগে এসব লাশ থেকে দাঁতের নমুনা সংরক্ষণ করে রাখা হয়, যাতে ভবিষ্যতে ডিএনএ মিলিয়ে দেখা যায়।
 
