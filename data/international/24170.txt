
পশ্চিমবঙ্গের মুখ্যমন্ত্রী মমতা বন্দ্যোপাধ্যায় এখন পর্যন্ত অনেক আকস্মিক সিদ্ধান্ত নিয়ে চমকে দিয়েছেন। এবার পবিত্র শবে বরাত উপলক্ষে তিনি আবারও চমকে দিয়েছেন পশ্চিমবঙ্গের নাগরিকদের। অবশ্য সরকারি ছুটি ঘোষণা করে মমতার তাত্ক্ষণিক সিদ্ধান্তকে চমক না বলে বিভ্রান্তি বলাই শ্রেয়। কারণ, তিনি ছুটি ঘোষণা করেছেন এক জনসভায় আর তাও পবিত্র শবে বরাতের ঠিক আগের দিন দুপুরে!‘টাইমস অব ইন্ডিয়া’র খবরে বলা হয়, মমতা গত রোববার উত্তর চব্বিশ পরগনার মিনাখান এলাকায় এক জনসমাবেশে ঘোষণা করেন, সোমবার সারা দেশে শবে বরাত উপলক্ষে ছুটি পালিত হবে। তাঁর এ ঘোষণায় রাজ্যজুড়ে নানা বিভ্রান্তি ছড়িয়ে পড়ে।সরকারি বর্ষপঞ্জিতে শবে বরাত উপলক্ষে সরকারি ছুটি হলো ২৫ জুন মঙ্গলবার। আবার এ ছুটি কেবল নির্দিষ্ট ‘ধর্মসম্প্রদায়ের’ জন্য নির্ধারিত, বাকিদের জন্য নয়। পশ্চিমবঙ্গে এ ধরনের ছুটি দেওয়া হয় ইস্টার স্যাটারডে (৩০ মার্চ), মহাবীর জয়ন্তী (২৩ এপ্রিল) বা বুদ্ধপূর্ণিমা (২৫ মে) উপলক্ষে। এ ছাড়া বর্ষপঞ্জিতে বলা হয়েছে, যদি চাঁদ দেখার কারণে পবিত্র শবে বরাতের সময় পরিবর্তিত হয়, তবে আলেমদের পরামর্শে ছুটির দিনও পরিবর্তিত হবে এবং এ জন্য সরকার নতুন করে আদেশ জারি করবে। যদি তা খুব কম সময়ের মধ্যে করতে হয়, তবে এ আদেশ বিভিন্ন টিভি, রেডিও চ্যানেল ও সংবাদপত্রে দ্রুত প্রকাশ করা হবে। অথচ এবার মমতা তাঁর ঘোষণা দেওয়ার পর এ ধরনের কোনো সরকারি আদেশ দেওয়া হয়নি।
তবে মমতার ভাষণ যাঁরা শুনেছেন, তাঁরা অনেকেই নিশ্চিত ছিলেন যে ছুটি ঘোষণা করা হয়েছে এবং অনেকেই অফিসে যাননি। অনেকে তাঁদের সহকর্মী বা কর্মকর্তাদের ফোন করে বা দেখা করে নির্দেশ জানতে চান। অনেকে অফিস সময়ের কিছুক্ষণ আগে জানতে পারেন, কোনো সরকারি ছুটি ঘোষিত হয়নি। তখন হুড়োহুড়ি করে অফিসে ছুটতে থাকেন অনেকে। আবার অনেকে অফিসে পৌঁছান দুপুরে বা বিকেলে। সরকারের দাপ্তরিক অফিস রাইটার্স বিল্ডিংয়ে মুখ্যসচিব সঞ্জয় মিত্র সকাল নয়টায় অফিসে পৌঁছান। তবে মমতার ভাষণ যাঁরা শুনেছেন, তাঁরা অফিসে আসেননি। কিন্তু এই চাকুরেদের এখন আফসোসের অন্ত নেই। কারণ, এ ছুটি না পেয়ে অফিসে অনুপস্থিত থাকার জন্য তাঁদের এক দিনের নৈমিত্তিক ছুটি কাটা গেছে।
একজন সরকারি কর্মকর্তা বলেন, রাইটার্স বিল্ডিংয়ের এক-চতুর্থাংশ কর্মচারী অফিস কামাই করেছেন। তাঁরা সবাই আজ ছুটির দরখাস্ত জমা দিয়েছেন।
