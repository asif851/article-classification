

চীনে সম্প্রতি প্রেমিক ভাড়ার ব্যবসা জমজমাট হয়ে উঠেছে। দেশটির তরুণীরা তাঁদের উদ্বিগ্ন মা-বাবাকে সন্তুষ্ট করতে অনলাইন বাজার থেকে অর্থের বিনিময়ে প্রেমিক ভাড়া করছেন।
চীনের ইংরেজি ‘পিপলস ডেইলি’র বরাত দিয়ে ‘ইন্টারন্যাশনাল বিজনেস টাইমস’-এ প্রকাশিত প্রতিবেদনে এ তথ্য জানানো হয়েছে।
চীনে ২৭ বছর বয়সেও যেসব তরুণী অবিবাহিত থাকেন, তাঁদের ভিন্ন চোখে দেখা হয়। নানা প্রশ্নবাণে জর্জরিত করা হয়। এসব কারণে ২০ বছরের পর থেকেই মেয়েদের বিয়ের ব্যাপারে মা-বাবারা চাপ দিতে থাকেন। এই প্রেক্ষাপটে অবিবাহিত চীনা তরুণীদের মধ্যে প্রেমিক ভাড়ার প্রবণতা বাড়ছে। প্রেমিক ভাড়ার ব্যবসা এগিয়ে দিতে অনলাইনভিত্তিক বেশ কিছু ওয়েবসাইটও এগিয়ে এসেছে।
মা-বাবার সামনে উপস্থাপন এবং বিব্রতকর প্রশ্ন এড়ানোর জন্য অনলাইন বাজারে গিয়ে তরুণীরা সহজেই তাঁদের চাহিদা অনুযায়ী নকল প্রেমিক বাছাই করতে পারছেন। এক্ষেত্রে প্রথমে পরস্পরের মধ্যে ছবি বিনিময় হয়। পছন্দ হলে কাজ ও খরচ বিষয়ে চুক্তি হয়। পরে দুজনে মিলে কাজের পরিকল্পনা আঁটেন।
খবরে জানানো হয়েছে, এক দিনের জন্য প্রেমিক ভাড়া করতে ছয় হাজার (৫০০ ইউয়ান) থেকে ৯৯ হাজার টাকা (৮ হাজার ইউয়ান) পর্যন্ত খরচ হতে পরে। এর মধ্যে পরিবহন, ভোজ, বন্দোবস্ত ও অন্যান্য ফি অন্তর্ভুক্ত নয়।
ভাড়ায় খাটা প্রেমিকেরা বিভিন্ন ধরনের সেবা দিয়ে থাকেন। যেমন তরুণীর পরিবারের সদস্যদের সঙ্গে সাক্ষাত্, কথোপকথন, শপিং, বিভিন্ন পারিবারিক অনুষ্ঠানে অংশগ্রহণ, ভোজ, চলচ্চিত্র দেখা ইত্যাদি। এর মধ্যে কোনো কোনো সেবার জন্য তাঁরা আলাদা ফি দাবি করেন।
বিশেষ করে চীনা নববর্ষের সময় তরুণীদের মধ্যে প্রেমিক ভাড়া করার তোড়জোড় পড়ে যায়।
