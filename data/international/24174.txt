
বিশ্বনেতারা কত বেতন পান? মার্কিন প্রেসিডেন্ট ডোনাল্ড ট্রাম্প বা রাশিয়ার প্রেসিডেন্ট ভ্লাদিমির পুতিনেরই-বা বেতন কত? বিবিসি অনলাইন এক ভিডিও প্রতিবেদনে মার্কিন প্রেসিডেন্ট থেকে শুরু করে কয়েকজন উল্লেখযোগ্য বিশ্বনেতার বার্ষিক বেতন তুলে ধরেছে।
ডোনাল্ড ট্রাম্প যুক্তরাষ্ট্র হলো বিশ্বের বৃহত্তম অর্থনীতির দেশ। আর বর্তমানে দেশটির মাথা হলেন ডোনাল্ড ট্রাম্প। তবে প্রেসিডেন্ট হওয়ার আগে রাজনৈতিক ব্যক্তিত্বের চেয়ে ব্যবসায়িক ইমেজই বেশি ছিল মার্কিন এই ধনকুবেরের। প্রেসিডেন্ট হিসেবে বছরে চার লাখ ডলার বেতন পান ট্রাম্প। ব্রিটিশ মুদ্রার হিসাবে তা হলো ৩ লাখ ৯ হাজার ৭২০ পাউন্ড এবং বাংলাদেশি মুদ্রায় ৩ কোটি ২৪ লাখ টাকা। (১ পাউন্ড = ১০৪ টাকা হিসাবে)
ভ্লাদিমির পুতিনবিশ্বে এখন তেজ দেখানোর মতো হাতে গোনা যে কজন নেতা আছেন, তার মধ্যে রুশ প্রেসিডেন্ট ভ্লাদিমির পুতিন একজন। প্রায় একাই দেশের সব সিদ্ধান্ত নেন তিনি। আর যার প্রভাব অবশ্যই পড়ে বিশ্ব অর্থনীতিতে। তবে পুতিনের বেতন অন্য বিশ্বনেতাদের তুলনায় যেন কিছুটা কম। বছরে ১ লাখ ১৪ হাজার ৭৪ পাউন্ড বা ১ কোটি ১৯ লাখ ৪০ হাজার টাকা আয় করেন তিনি।
আঙ্গেলা ম্যার্কেলজার্মানির প্রথম নারী চ্যান্সেলর আঙ্গেলা ম্যার্কেল। বলা যেতে পারে, ইউরোপের অর্থনীতির হাল ধরে আছেন ম্যার্কেল। ২০১৫ সালে ফোর্বস সাময়িকী ম্যার্কেলকে বিশ্বের সবচেয়ে ক্ষমতাধর নারী নির্বাচিত করে। ম্যার্কেলের বার্ষিক আয় ২ লাখ ১২ হাজার ৩৮৭ পাউন্ড। বাংলাদেশি মুদ্রায় যা ২ কোটি ২২ লাখ ৩১ হাজার টাকা।
থেরেসা মেমার্গারেট থ্যাচারের পর যুক্তরাজ্যের দ্বিতীয় নারী প্রধানমন্ত্রী থেরেসা মে (৫৯)। গত বছরের ১৩ জুলাই ডেভিড ক্যামেরন পদত্যাগ করার পর ক্ষমতায় আসেন থেরেসা। বিশ্বের অন্যতম ক্ষমতাধর এই নারীর ব্যক্তিগত আয় বছরে ১ লাখ ৫০ হাজার ৪০২ পাউন্ড। বাংলাদেশি মুদ্রায় যা ১ কোটি ৫৭ লাখ ৪৩ হাজার টাকা।
জাস্টিন ট্রুডোকানাডার প্রধানমন্ত্রী জাস্টিন ট্রুডো। অভিবাসীসহ বিভিন্ন বিষয়ে দৃঢ় পদক্ষেপের জন্য অসংখ্য মানুষের প্রশংসা পাচ্ছেন তুলনামূলক তরুণ এই রাজনীতিক। তবে মার্কিন প্রেসিডেন্ট ডোনাল্ড ট্রাম্পের চেয়ে প্রায় ১ লাখ পাউন্ড কম আয় করেন ট্রুডো। বছরে তাঁর আয় ২ লাখ ৫ হাজার ৩৫১ পাউন্ড। বাংলাদেশি মুদ্রায় যা ২ কোটি ১৫ লাখ টাকা।
ইমানুয়েল ম্যাখোঁনেপোলিয়নের পর ফ্রান্সের সবচেয়ে কনিষ্ঠ প্রেসিডেন্ট ইমানুয়েল ম্যাখোঁ। মাত্র ৩৯ বছর বয়সেই দেশ শাসন করছেন তিনি। চলতি বছরে দায়িত্ব নেন। নির্বাচনী প্রচারে তিনি বারবার বলেছেন ফ্রান্সের অর্থনীতি চাঙা করার কথা। তবে নিজের ঘরের অর্থনৈতিক অবস্থা কেমন? বছরে ১ লাখ ৫৭ হাজার ৫৭১ পাউন্ড আয় করেন ইমানুয়েল ম্যাখোঁ। বাংলাদেশি মুদ্রায় যা ১ কোটি ৬৫ লাখ টাকা।
লি সিয়েন লুংতবে আয়ের দিক দিয়ে বিশ্বের সব নেতাকে পেছনে ফেলেছেন সিঙ্গাপুরের প্রধানমন্ত্রী লি সিয়েন লুং। বিশ্বের সর্বোচ্চ বেতনধারী প্রধানমন্ত্রী হিসেবে পরিচিত তিনি। বছরে তাঁর আয় ১২ লাখ ৩০ হাজার পাউন্ড বা ১২ কোটি ৮৭ লাখ ৫০ হাজার টাকা।
