
এ যেন ঠিক রূপকথার গল্প। ক্যাফেতে রাজকুমারীর সঙ্গে পরিচয় হয় ভিনদেশি যুবকটির। প্রথম দেখাতেই ভালো লাগা, প্রেম। এর প্রায় তিন বছর পর সফল পরিণতি ঘটে তাঁদের প্রণয়ের। মালয়েশিয়ার রাজকুমারীকে আপন করে পান ডাচ যুবক।
গতকাল সোমবার মালয়েশিয়ার জোহর রাজ্যের সুলতান ইব্রাহিম ইসমাইলের একমাত্র কন্যা টুংকু টান আমিনাহ মাইমুনাহ ইসকানদারিয়াহর সঙ্গে বিয়ে হয় নেদারল্যান্ডসের নাগরিক ডেনিসের। মালয়েশিয়ার এক ক্যাফেতে তিন বছর আগে ৩১ বছর বয়সী রাজকুমারী এবং ২৮ বছর বয়সী ডেনিস ভারবাসের প্রথম দেখা হয়। ডেনিস তখন সিঙ্গাপুরের এক ফুটবল দলের বিপণন ব্যবস্থাপক হিসেবে কাজ করতেন। প্রথম দেখাতেই রাজকুমারীর মন জিতে নেন সাধাসিধে ডেনিস। প্রেমের সম্পর্ক গড়ে ওঠে তাঁদের। এরপর নানা কাহিনির বাঁক পেরিয়ে গতকাল আপন করে নিলেন আমিনাহকে। ছবি: এএফপি
জোহর রাজ্যের সুলতান ইব্রাহিম ইসমাইল দেশটির অন্যতম প্রভাবশালী সুলতান। মালয়েশিয়ার অন্যতম ধনী রাজাদের একজন তিনি। তাঁর নিজস্ব সেনাবাহিনীও আছে। গতকাল মেয়েকে রাজকীয় রীতি অনুযায়ী আশীর্বাদ করেন তিনি। ছবি: এএফপি
২০১৫ সালে ইসলাম ধর্ম গ্রহণ করে ডেনিস ভারবাস হয়ে যান ডেনিস মুহাম্মদ আবদুল্লাহ। ইংলিশ প্রিমিয়ার ক্লাব আর্সেনালের সাবেক ফুটবলার ছিলেন ডেনিস। এখন তিনি মালয়েশিয়ার আবাসন খাতসংশ্লিষ্ট একটি প্রতিষ্ঠানে চাকরি করেন। ছবি: এএফপি
‘সেরিন হিল প্যালাসে’ অনুষ্ঠিত জাঁকজমকপূর্ণ বিবাহ উৎসবে শুধু রাজপরিবারের আপনজন, বন্ধুবান্ধব ও আমন্ত্রিত অতিথিরা উপস্থিত ছিলেন। আমস্টারডাম থেকে উড়ে এসে অনুষ্ঠানে যোগ দেন ডেনিসের মা। রাজপরিবারের রীতি ও মালয়েশিয়ার ঐতিহ্য অনুযায়ী বর-কনে দুজনেই পরেছিলেন সাদা পোশাক। পুরো অনুষ্ঠানটি ‘সিটি স্কয়ারে’ বড় পর্দায় সরাসরি দেখানো হয়। দর্শক ছিল প্রায় ১ হাজার ২০০ জন। ছবি: এএফপি
মালয়েশীয় ঐতিহ্য ও রাজপরিবারের রীতি অনুযায়ী করা হয় বিয়ের সব আয়োজন। মুসলিম সংখ্যাগরিষ্ঠ দক্ষিণাঞ্চলীয় জোহরের শতাব্দী-পুরোনো রীতি অনুযায়ী কনেকে সাড়ে ২২ রিঙ্গিত বা বাংলাদেশি মুদ্রায় ৪২৩ টাকা যৌতুক দেন ডেনিস। রীতি অনুযায়ী প্রাসাদের একটি বিশেষ কক্ষে কনেকে আংটি পরিয়ে দেন বর। ছবি: এএফপি
‘বিয়ের পর নিজের বাড়িতে স্বামী ও স্ত্রী হিসাবে নতুন জীবন শুরু করব। এই প্রথম আমি আমার মা-বাবা আর পরিবার থেকে দূরে থাকব’—রয়্যাল প্রেস অফিসের এক বিবৃতিতে এ কথা বলেন রাজকুমারী। ছবি: এএফপি
বিবিসি অনলাইন, মালয়মেইল অনলাইন, ইকোনমিক টাইমস অবলম্বনে শাকিলা হক
