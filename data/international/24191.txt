
ভারতীয় জনতা পার্টিতে (বিজেপি) যোগ দেওয়ার আগে ১৫ বছর কট্টর হিন্দুত্ববাদী সংগঠন রাষ্ট্রীয় স্বয়ংসেবক সংঘের (আরএসএস) সঙ্গে নানাভাবে যুক্ত ছিলেন নরেন্দ্র মোদি৷ বলা হয়, আরএসএস হচ্ছে বিজেপির আদর্শিক অভিভাবক৷ আরএসএসের একসময়কার শিষ্যই হতে যাচ্ছেন ভারতের প্রধানমন্ত্রী৷ আশঙ্কা জেগেছে, মোদি কি উগ্রবাদী এই সংগঠনের প্রভাব থেকে নিজেকে মুক্ত রাখতে পারবেন?অবস্থাদৃষ্টে মনে হচ্ছে, মোদি চাইলেও আরএসএস তাঁকে কবজায় রাখার চেষ্টা করবে৷ বিজেপির অটল বিহারি বাজপেয়ির সরকারে আরএসএসের ভূমিকা থাকলেও, সেটা ছিল অনেকটা গোপনে৷ কিন্তু মোদি সরকার গঠন করার আগেই তাঁর ওপর প্রকাশ্যে ছড়ি ঘোরাতে শুরু করেছে আরএসএস৷ মন্ত্রিসভায় কে থাকবেন, কে থাকবেন না, তা নিয়ে ইতিমধ্যে আরএসএস ও মোদির মধ্যে কয়েক দফা বৈঠক হয়েছে৷ তা ছাড়া আরএসএসের কর্মীরাও মোদিকে নিজেদের প্রধানমন্ত্রী হিসেবে ভাবতে শুরু করেছেন৷সারা দেশে মোদির হয়ে ব্যাপক নির্বাচনী প্রচারণা চালিয়েছে আরএসএসের হাজার হাজার অনুসারী৷ জয়ের পর তাঁরা আশা করছেন, মোদি তাঁদের জন্য কিছু করবেন৷শিক্ষার্থী ও আরএসএসের কর্মী রাজিব ভর্ম (২৩) বলেন, ‘যেহেতু আরএসএসের একজন প্রধানমন্ত্রী হতে যাচ্ছেন, তাই আমরা আশা করছি, তিনি শুধু দেশের জন্যই নয়, আরএসএসের জন্যও কিছু করবেন৷ তাঁর জন্য আমরা গর্বিত৷’সমালোচকেরা বলছেন, বিজেপির নতুন সরকারে ‘দূরনিয়ন্ত্রণ’-এর মতো কাজ করবে আরএসএস৷ অবশ্য, এই অভিযোগ উড়িয়ে দিয়েছে তারা৷ নাগপুরে নির্বাচন-পরবর্তী এক সংবাদ সম্মেলনে আরএসএসের সাধারণ সম্পাদক সুরেশ যোশি বলেন, ‘সরকার আমাদের ডাকলে, তবেই আমরা তাদের পরামর্শ দেব৷’সরকার গঠন প্রশ্নে গত রোববার আরএসএসের শীর্ষ নেতাদের সঙ্গে নয়াদিল্লিতে বৈঠক করেন মোদি৷ সেখানে বিজেপিপ্রধান রাজনাথ সিং ও আরএসএসের প্রধান মোহন ভাগবত উপস্থিত ছিলেন৷ বৈঠকে সম্ভাব্য মন্ত্রিসভা নিয়ে আলোচনা হয়৷সূত্র জানায়, অরুণ জেটলিকে অর্থমন্ত্রী, সুষমা স্বরাজকে প্রতিরক্ষা অথবা পররাষ্ট্র, সাবেক সেনাপ্রধান জেনারেল ভি কে সিংকে প্রতিরক্ষা প্রতিমন্ত্রী বানানোর চিন্তাভাবনা চলছে৷ বিজেপির প্রধান রাজনাথ শুরুতে স্বরাষ্ট্র মন্ত্রণালয় চেয়েছিলেন৷ কিন্তু আরএসএসের একটা অংশ চাইছে, রাজনাথ বিজেপির প্রধান হিসেবেই দায়িত্ব পালন করুন৷ পরে রাজনাথও মন্ত্রিসভায় না গিয়ে আরও কিছুদিন দলের দায়িত্ব পালনের ইচ্ছা প্রকাশ করেন৷তবে বিশেষজ্ঞরা বলছেন, আরএসএসকে হতাশ করতে পারেন মোদি৷ কেননা, তিনি ভালো করেই জানেন, আরএসএসকে খুশি করে নয়, দেশের অর্থনৈতিক উন্নয়নের ওপরই তাঁর ভবিষ্যৎ নির্ভর করছে৷ এএফপি, সিএনএন-আইবিএন৷
