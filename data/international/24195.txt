
ভারতের মহারাষ্ট্র রাজ্যে নিতিন রাজু (১৭) নামের এক দলিত কিশোরকে শ্বাসরোধে হত্যা করে গাছে ঝোলানোর অভিযোগ উঠেছে। উচ্চবর্ণের মেয়ের সঙ্গে প্রেম করার ঘটনায় তার স্বজনেরা ওই কিশোরকে হত্যা করেন বলে অভিযোগে বলা হয়।আজ বুধবার টাইমস অব ইন্ডিয়ার খবরে জানানো হয়, গতকাল মঙ্গলবার রাজ্যের আহমেদনগরের খারদা গ্রামে নিতিনকে হত্যার পর ওই মেয়ের ভাইয়েরা গাছে ঝুলিয়ে রাখেন বলে অভিযোগ পাওয়া গেছে।কারজাত বিভাগের পুলিশের ডেপুটি সুপারিনটেনডেন্ট ধীরাজ পাতিল জানান, গতকাল নিতিন একটি মাঠে ওই মেয়ের সঙ্গে কথা বলছিল। ঘটনাটি মেয়েটির ভাইসহ কয়েকজন দেখতে পেয়ে নিতিনকে মারধর করে শ্বাসরোধে হত্যার পর একটি গাছের ডালে দড়ি দিয়ে ঝুলিয়ে রাখে। এ ঘটনায় সন্দেহভাজন ব্যক্তিদের গ্রেপ্তারের দাবিতে গতকাল বনধ ডেকেছিল এলাকাবাসী।ধীরাজ পালিত জানান, এ ঘটনায় প্রথমে অপমৃত্যু মামলা করা হলেও পরে প্রাথমিক তদন্তের পর একটি হত্যা মামলা করা হয়। এ ঘটনায় ওই মেয়ের ভাই শচিন গোলকার (২১) ও শেষরাও ইয়োলে (৪২) নামের দুজনকে গ্রেপ্তার ও একজনকে আটক করেছে পুলিশ। ওই গ্রামে আইনশৃঙ্খলা পরিস্থিতি অবনতির আশঙ্কায় অতিরিক্ত পুলিশ মোতায়েন করা হয়েছে।
