
পাকিস্তান আজ শনিবার সকালে প্রথমবারের মতো দেশীয় প্রযুক্তিতে তৈরি অস্ত্রবাহী ও সব ঋতুতে ব্যবহারের উপযোগী ড্রোন ও লেজার রশ্মি নির্দেশিত ক্ষেপণাস্ত্রের সফল পরীক্ষা চালিয়েছে বলে দাবি করেছে। এ সময় দেশটির সেনাপ্রধান জেনারেল রাহিল শরিফ উপস্থিত ছিলেন।
পিটিআইয়ের খবরে জানানো হয়, ‘বুরাক’ নামের ড্রোনটি সব ধরনের ঋতুতে উড়তে ও নির্ভুলভাবে লক্ষ্যবস্তুতে আঘাত হানতে সক্ষম। ‘বার্ক’ নামের লেজার রশ্মি ক্ষেপণাস্ত্রটিও স্থির ও চলন্ত যেকোনো বস্তুর ওপর নির্ভুলভাবে আঘাত হানতে সক্ষম।
পাকিস্তানের সেনাপ্রধান জেনারেল রাহিল বলেন, সন্ত্রাসবাদ মোকাবিলায় এ অস্ত্র দুটি পাকিস্তান সামরিক বাহিনীর সক্ষমতা বাড়াতে ভূমিকা রাখবে। এ ছাড়া পাকিস্তানের শিল্প-প্রযুক্তির উন্নয়নে দেশটির প্রকৌশলী, বিজ্ঞানী ও কারিগরদের নিরলস পরিশ্রম করার আহ্বান জানান রাহিল শরিফ। দেশবাসীর উদ্দেশে দেওয়া এক বার্তায় তিনি বলেন, ‘আসুন, হাতে হাত রেখে নিজ নিজ ক্ষেত্রে পাকিস্তানকে সামনের দিকে এগিয়ে নিয়ে যাই।’
