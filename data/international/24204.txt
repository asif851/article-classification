
মিয়ানমারের নবনির্বাচিত প্রেসিডেন্ট থিন কিউ শপথ নিয়েছেন। ৫০ বছরের বেশি সময় পর মিয়ানমার প্রথম বেসামরিক প্রেসিডেন্ট পেল। আজ বুধবার বিবিসি অনলাইনের প্রতিবেদনে এ তথ্য জানানো হয়।দেশটির সাধারণ নির্বাচনে জয়ী ন্যাশনাল লিগ ফর ডেমোক্রেসির (এনএলডি) সমর্থিত প্রেসিডেন্ট থিন কিউয়ের হাতে আজ আনুষ্ঠানিকভাবে ক্ষমতা হস্তান্তর করা হয়। সেনা-সমর্থিত বিদায়ী প্রেসিডেন্ট থেইন সেইনের কাছ থেকে ক্ষমতা নেন তিনি।মিয়ানমারের গণতন্ত্রে ফেরার লক্ষ্যে থেইন সেইন তাঁর পাঁচ বছরের শাসনামলে বড় ধরনের সংস্কার-কার্যক্রম শুরু করেন। এরই ধারাবাহিকতায় দেশটিতে ক্ষমতার পালাবদল হলো। এনএলডির জয়ের পর মিয়ানমারে বেসামরিক সরকারের কাছে ক্ষমতা হস্তান্তরের প্রক্রিয়া শুরু হয়েছিল। আজ নতুন প্রেসিডেন্টের শপথ গ্রহণের মধ্য দিয়ে তা পূর্ণতা পেল।গত বছরের নভেম্বরে মিয়ানমারে ঐতিহাসিক সাধারণ নির্বাচন হয়। এতে এনএলডি বিপুল বিজয় অর্জন করে। কিন্তু দলটির নেত্রী অং সান সু চি সাংবিধানিক বাধ্যবাধকতার কারণে প্রেসিডেন্ট হতে পারেননি। তবে সু চির মনোনীত প্রার্থী থিন কিউ সহজেই প্রেসিডেন্ট নির্বাচিত হন।সু চির ঘনিষ্ঠ ও অনুগত হিসেবে নতুন প্রেসিডেন্টের পরিচিতি রয়েছে। তাই কার্যত দলের পাশাপাশি তিনিই দেশ চালাবেন বলে মনে করা হচ্ছে। সু চি নিজেও তেমনটাই আভাস দিয়েছেন।
