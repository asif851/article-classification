
পাকিস্তান পিপলস পার্টির চেয়ারম্যান বিলাওয়াল ভুট্টো বলেছেন, ‘পাকিস্তানের সাবেক স্বৈরশাসক জিয়াউল হকের সমর্থকেরা আমাদের বিরুদ্ধে ষড়যন্ত্র করছে। তবে ১১ মের ভোটের মাধ্যমে এই ষড়যন্ত্র নস্যাৎ হয়ে যাবে।’
গত বৃহস্পতিবার পাঞ্জাব প্রদেশের রাওয়ালপিন্ডির গুজার খানে সমবেত মানুষের উদ্দেশে ভিডিওলিংকের মাধ্যমে দেওয়া ভাষণে পিপিপির চেয়ারম্যান বিলাওয়াল এসব কথা বলেন। তবে ভাষণে তিনি সাবেক প্রধানমন্ত্রী ইউসুফ রাজা গিলানির ছেলের অপহরণের বিষয়ে কিছু বলেননি। ওই সমাবেশে সাবেক প্রধানমন্ত্রী রাজা পারভেজ আশরাফের বক্তৃতা দেওয়ার কথা থাকলেও নিরাপত্তাজনিত কারণে তিনি সেখানে যাননি। বিলাওয়াল বলেন, ‘জিয়াউল হকের অনুগত লোকজন আমাদের প্রচারণায় বাধার সৃষ্টি করেছে।’ ডন।
