
চার দিন ভারী বর্ষণের পর অস্ট্রেলিয়ার উত্তরাঞ্চলের কুইন্সল্যান্ড রাজ্যের ইঙ্কহাম শহর বন্যায় প্লাবিত হয়েছে। আর এই বন্যার পানিতে শহরে ঢুকে পড়েছে কুমির। এ কারণে শহরবাসীর মধ্যে দেখা দিয়েছে কুমিরের ভয় ও আতঙ্ক।
আজ রোববার সকালে সিঙ্গাপুরভিত্তিক সংবাদমাধ্যম চ্যানেল নিউজ এশিয়া জানিয়েছে, চার দিনের প্রবল বৃষ্টিতে দেশটির উত্তর-পূর্বাঞ্চলের শহর ইঙ্কহাম প্লাবিত হয়েছে। নদীর তীর ভেঙে জনবসতি এলাকা প্লাবিত হয়ে শহরের সড়ক যোগাযোগ হয়েছে বিচ্ছিন্ন। স্থানীয় কিছু বাসিন্দা প্লাবিত শহরের ছবি সামাজিক যোগাযোগমাধ্যমে পোস্ট করেছেন।
কুইন্সল্যান্ড চিড়িয়াখানার কুমির বিশেষজ্ঞ টোবি মিলিয়ার্ড বলেন, বন্যার পানি কাজে লাগিয়ে সরীসৃপ প্রাণীগুলো খাবারের সন্ধানে শহরের বিভিন্ন এলাকা ঘুরে বেড়াচ্ছে। কিছু কুমির বৃষ্টি ভালোবাসে এবং তারা ভ্রমণের জন্য পানির স্রোত ব্যবহার করে। তারা ভীষণ স্মার্ট প্রাণী।
কুইন্সল্যান্ডের অগ্নি ও জরুরি সেবার মুখপাত্র বলেন, আজ সকালে টুলি শহরের দক্ষিণে একটি স্কুল শিক্ষার্থী ও শিক্ষকদের একটি দল বন্যার কারণে নিরুপায় হয়ে পড়লে তাদের উদ্ধার করা হয়।
কুইন্সল্যান্ড রাজ্যের প্রিমিয়ার আন্নাস্তিয়া প্যালাসজস্কুকে সকালে সংবাদমাধ্যমকে বলেন, বন্যায় ক্ষয়ক্ষিতর পরিমাণ বিশেষ করে কলা ও চিনি শস্যের ক্ষতির পরিমাণ নির্ধারণ করতে কয়েক সপ্তাহ লেগে যাবে।
এদিকে কুইন্সল্যান্ড রাজ্য সরকার প্লাবিত এলাকাকে ‘বিপর্যয়’ অঞ্চল হিসেবে ঘোষণা করেছে। আর ইন্সুরেন্স কাউন্সিল অব অস্ট্রেলিয়া এই ঘটনাকে ‘আকস্মিক বিপর্যয়’ বলে ঘোষণা করে।
