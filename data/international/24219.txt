
কাতার এয়ারওয়েজের সহযোগী প্রতিষ্ঠান ‘ডিসকভার কাতার’-এর তত্ত্বাবধানে দোহায় হামাদ আন্তর্জাতিক বিমানবন্দরে অপেক্ষমাণ যাত্রীরা কাতারের মরুভূমি ও কয়েকটি নির্দিষ্ট জায়গায় ভ্রমণের সুযোগ পাচ্ছেন। ফলে কাতারের পর্যটন খাত যেমন চাঙা হচ্ছে, তেমনিভাবে অপেক্ষায় থেকে বিরক্তিকর সময় কাটানোর পরিবর্তে ঘুরে বেড়ানোর সুযোগ পাচ্ছেন যাত্রীরা।হামাদ আন্তর্জাতিক বিমানবন্দরে ৫ থেকে ১২ ঘণ্টা পর্যন্ত অপেক্ষমাণ যাত্রীরা এই কর্মসূচির আওতায় কাতার ঘুরে দেখতে পারেন। এতে কাতারের বিভিন্ন ঐতিহ্যবাহী ও দর্শনীয় জায়গা ভ্রমণের সুযোগ পাবেন তাঁরা। এই কর্মসূচির মাধ্যমে বিমানবন্দরে বিরক্তিকর অপেক্ষার চেয়ে হামাদ বিমানবন্দরে ট্রানজিটে অপেক্ষমাণ যাত্রীরা নিত্যনতুন পণ্যের সাজানো পার্ল কাতারের বিপণিবিতানে কেনাকাটা করতে পারবেন। একই সঙ্গে তাঁরা সেখানকার বিভিন্ন রেস্তোরাঁয় ঐতিহ্যবাহী খাবারের স্বাদও নিতে পারবেন।এ ছাড়া সাংস্কৃতিক এলাকা ‘কাতারা’য় গিয়ে অপেক্ষমাণ বিদেশি যাত্রীরা কাতারের ইতিহাস ও ঐতিহ্যের নানা নমুনা দেখে স্থানীয় সংস্কৃতি ও জীবনধারা সম্পর্কে জানতে পারবেন। ঐতিহ্যবাহী প্রাচীন নকশার গয়না ও কারুশিল্পের বিভিন্ন পণ্য কেনার সুযোগ পাওয়া যাবে সুক ওয়াকিফে গেলে। এর পাশে অবস্থিত ইসলামি শিল্পকলা জাদুঘরের বিশাল সংগ্রহশালা দেখে সময় কাটাতে পারেন আগ্রহী যাত্রীরা। ঘুরে বেড়ানোর পাশাপাশি দোহার সুদীর্ঘ সমুদ্রতটে রোদ পোহানো এবং মিসাইদের সিলাইনে বালিয়াড়িতে বিলাসবহুল গাড়ি কিংবা বাসে চড়ে ঘুরে আসার সুযোগ করে দিচ্ছে ডিসকভার কাতার।সম্প্রতি কাতার এয়ারওয়েজের প্রধান নির্বাহী আকবর আল বাকের পর্যটনশিল্পের বিকাশে ভূমিকা রাখতে পেরে সন্তোষ প্রকাশ করেন। তিনি বলেন, আগে থেকেই কাতারে আসা যাত্রীরা বিভিন্ন ভ্রমণ প্যাকেজ থেকে পছন্দের প্যাকেজটি বাছাইয়ের সুযোগ পাবেন। বিশ্বের নানা প্রান্ত থেকে আসা যাত্রীদের স্বাগত জানাতে ও নতুন কিছুর অভিজ্ঞতা দিতে বিভিন্ন সুযোগ-সুবিধা দিয়ে এসব প্যাকেজ দেওয়া হচ্ছে।শহর ও মরুভূমির বিভিন্ন স্থান পরিদর্শনের সুবিধা ছাড়াও যাত্রীরা চাইলে নিজস্ব গাড়ি নিয়ে বিশ্ববিখ্যাত বিভিন্ন রেস্তোরাঁর সমাহারে সমৃদ্ধ মল অব কাতারে ঘুরে আসতে পারবেন।হামাদ বিমানবন্দরে অপেক্ষমাণ যাত্রীদের জন্য ২০১৫ সালে শহরের বিভিন্ন গুরুত্বপূর্ণ ও পর্যটকপ্রিয় স্থাপনা ঘুরে দেখার সুযোগ চালু করা হয়।আকবর আল বাকের বলেন, এরপর থেকে যাত্রীদের জন্য আকর্ষণীয় সুযোগসংবলিত বিভিন্ন প্যাকেজ প্রস্তাব করা হয়। ডিসকভার কাতারের বিভিন্ন প্যাকেজ গ্রহণের মাধ্যমে অপেক্ষমাণ যাত্রীরা তাঁদের কাতারে অবস্থানের প্রতিটা মুহূর্ত আনন্দময় করে রাখতে পারেন। তিনি আশা প্রকাশ করে বলেন, আগামী দিনগুলোতে প্রাণচঞ্চল দোহায় বিশ্বের প্রায় ১৫০টি গন্তব্য থেকে আসা যাত্রীরা কাতারের আতিথেয়তা, ঐতিহ্য ও সংস্কৃতির অংশ হয়ে গর্ববোধ করবেন। ভবিষ্যতে বিভিন্ন ভ্রমণ প্যাকেজের আওতায় যাত্রীদের ভ্রমণের হার আরও বাড়বে।আগে থেকেই ট্রানজিটে অপেক্ষমাণ যাত্রীরা কাতার ভ্রমণের বিভিন্ন প্যাকেজ সেবা গ্রহণের দিনক্ষণ নির্ধারণ করে রাখতে পারবেন। এ জন্য ডিসকভার কাতারের নিজস্ব ওয়েবসাইটের মাধ্যমে বুকিং দেওয়া যাবে। এ ছাড়া হামাদ বিমানবন্দরের টার্মিনালে ডিসকভার কাতারের নিজস্ব কেন্দ্র থেকে বৈধ পাসপোর্ট ও ভ্রমণ দলিল প্রদর্শন করে ভ্রমণ প্যাকেজ কিনতে পারবেন যাত্রীরা।কাতার পর্যটন কর্তৃপক্ষের চেয়ারম্যান হাসান আল ইব্রাহিম বলেন, গত বছর পরীক্ষামূলকভাবে কাতার এয়ারওয়েজের যাত্রীদের জন্য চার দিন মেয়াদি বিনা মূল্যে সাময়িক ভ্রমণ ভিসা ইস্যু কার্যক্রম শুরু হয়। কাতারের পর্যটনশিল্প বিকাশে ২০২৩ সাল মেয়াদি পরিকল্পনার অংশ হিসেবে কাতারে আসা পর্যটক ও যাত্রীদের ভ্রমণ ও উপভোগের সুযোগ করে দিতে বিভিন্ন পরিকল্পনা বাস্তবায়ন করা হবে।ট্রানজিট যাত্রী ছাড়াও কাতার ভ্রমণে আসা পর্যটকেরা এসব সুবিধা উপভোগ করতে পারবেন। একই সঙ্গে কাতারে অবস্থানকালীন বিভিন্ন হোটেল ও অবকাশকেন্দ্রে অবস্থানের জন্য বুকিং দেওয়া যাবে ডিসকভার কাতারের মাধ্যমে।
