
বোস্টন ম্যারাথনে বোমা হামলায় জড়িত সন্দেহভাজনদের ব্যাপারে তথ্য সংগ্রহ করতেই মার্কিন নাগরিক রায়ান ফগল রাশিয়ায় গিয়েছিলেন বলে একটি প্রতিবেদনে দাবি করা হয়েছে। যুক্তরাষ্ট্রের কেন্দ্রীয় গোয়েন্দা সংস্থা সিআইএর চর সন্দেহে গত সোমবার রায়ানকে আটক করে রুশ কর্তৃপক্ষ। পরে তাঁকে মার্কিন কর্মকর্তাদের হাতে তুলে দেওয়া হয়।
রাশিয়ার দৈনিক কমেরসান্ত বলেছে, সন্দেহভাজন মার্কিন চর রায়ান ফগল বোস্টন হামলায় অভিযুক্ত তামেরলান সারনায়েভ ও তাঁর ভাই জোখার সারনায়েভের ব্যাপারে তথ্য সংগ্রহ করছিলেন।
বোস্টন হামলায় তদন্ত করতে রুশ কর্তৃপক্ষের সহযোগিতায় গত এপ্রিলে যুক্তরাষ্ট্রের একটি প্রতিনিধিদল দাগেস্তান সফর করে। বোস্টনে সন্দেহভাজন বোমা হামলাকারী তামেরলান সারনায়েভ ২০১২ সালে দাগেস্তান গিয়েছিলেন।
কমেরসান্ত বলেছে, এপ্রিলের সফরের সময় মার্কিন প্রতিনিধিরা রাশিয়ার কেন্দ্রীয় নিরাপত্তা সংস্থার (এফএসবি) প্রতিনিধিদের ফোন নম্বর সংগ্রহ করে থাকতে পারেন।
এফএসবি বলেছে, রাশিয়ার একজন গোয়েন্দা কর্মকর্তাকে নিজেদের দলে ভেড়ানোর চেষ্টাকালে রায়ানকে আটক করা হয়। এ জন্য দুই পক্ষের মধ্যে বড় অঙ্কের চুক্তি হয়েছিল। এএফপি।
