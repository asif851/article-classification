
পাকিস্তানের পেশোয়ার বিশ্ববিদ্যালয়ে নারীশিক্ষা আন্দোলনের কর্মী মালালা ইউসুফজাইয়ের আত্মজীবনীমূলক গ্রন্থের উদ্বোধনী অনুষ্ঠান বাতিল করা হয়েছে। গতকাল মঙ্গলবার আয়োজক ও সরকারি কর্মকর্তারা জানান, প্রাদেশিক সরকারের চাপে তাঁরা অনুষ্ঠান বাতিলে বাধ্য হন।আই অ্যাম মালালা নামের গ্রন্থটি সোমবার পেশোয়ার বিশ্ববিদ্যালয়ের আঞ্চলিক গবেষণাকেন্দ্রে উদ্বোধন করার কথা ছিল। তবে সেখানে মালালার উপস্থিত থাকার কথা ছিল না। এর পরও নিরাপত্তা দিতে অস্বীকৃতি জানায় পুলিশ।কেন্দ্রের পরিচালক সরফরাজ খান বলেন, ‘প্রাদেশিক দুজন মন্ত্রী ও বিশ্ববিদ্যালয়ের ভাইস চ্যান্সেলর ফোন করে অনুষ্ঠান বাতিলের জন্য আমাদের ওপর চাপ সৃষ্টি করেন। তাঁদের চাপের মুখেই অনুষ্ঠানটি বাতিল করতে বাধ্য হই।’ তিনি আরও বলেন, ‘এই বেআইনি চাপ উপেক্ষা করে অনুষ্ঠান করার চেষ্টা চালাই। কিন্তু পরে পুলিশও আমাদের নিরাপত্তা দিতে অস্বীকৃতি জানায়।’২০১২ সালে তালেবান জঙ্গিরা পাকিস্তানের সোয়াত উপত্যকায় মালালাকে গুলি করে হত্যার চেষ্টা করে। প্রথমে নিজ দেশে এবং পরে যুক্তরাজ্যে চিকিৎসার পর সেরে ওঠে মালালা। এএফপি।
