
ভারতের আম আদমি পার্টির (এএপি) নেতা অরবিন্দ কেজরিওয়ালকে চড় মারা সেই অটোরিকশাচালক ক্ষমা চেয়েছেন। তাঁকে চড় মারা ‘বিরাট ভুল’ হয়েছে বলেও স্বীকার করেছেন তিনি।কেজরিওয়াল গতকাল বুধবার পশ্চিম মুম্বাইয়ে ওই অটোরিকশাচালক লালির বাড়িতে যান। এ সময় লালি হাতজোড় করে তাঁর কাছে ক্ষমা চান। তিনি কেজরিওয়ালকে বলেন, ‘আমি ক্ষমা চাচ্ছি। তাঁকে আক্রমণ করে বিরাট ভুল করেছি।’ জবাবে কেজরিওয়াল বলেন, ‘আমি তাঁকে ক্ষমা করে দিয়েছি।’৩৮ বছর বয়সী লালি গত মঙ্গলবার দিল্লির সুলতানপুরিতে নির্বাচনী প্রচারণা চালানোর সময় দিল্লির সাবেক মুখ্যমন্ত্রী ও এএপি প্রধান কেজরিওয়ালকে চড় মারেন। এ সময় চড়ের আঘাতে ৪৫ বছর বয়সী কেজরিওয়ালের বাঁ চোখ ফুলে যায়। হামলাকারী লালি কেজরিওয়ালকে ‘মিথ্যাবাদী’ বলে আক্রমণ করেন।
কেজরিওয়ালকে কেন আক্রমণ করেছিলেন, এমন প্রশ্নের জবাবে লালি সাংবাদিকদের বলেন, ‘আমি অসন্তুষ্ট ছিলাম। কারণ, আমি তাঁর (কেজরিওয়ালের) সঙ্গে দেখা করতে চেয়েছিলাম, তবে পারিনি। এমনকি আমি তাঁর জনতার দরবারে গিয়েও দেখা করতে ব্যর্থ হয়েছিলাম।’
এ ছাড়া কেজরিওয়াল গতকাল আবদুল ওয়াহিদ নামে তাঁর ওপর আরেক হামলাকারীর সঙ্গে দেখা করেন। গত শুক্রবার তিনি দক্ষিণপুরি এলাকায় কেজরিওয়ালকে ঘুষি মারেন।
এর আগে গত ২৮ মার্চ হরিয়ানা রাজ্যের একটি এলাকায় কেজরিওয়ালের ঘাড়ে ঘুষি মারেন এক ব্যক্তি। এ ছাড়া উত্তর প্রদেশের বারানসিতে তাঁর মুখে কালি ছুড়ে মারা হয়েছিল।
গত মঙ্গলবার হামলার পর কেজরিওয়াল বলেন, তিনি এখন নিজের জীবন নিয়েও শঙ্কিত। তিনি বলেন, ‘এই হামলাগুলো পূর্বপরিকল্পিত। সব হামলাই কেন আমাদের ওপর হচ্ছে? আমাদের ওপর আরও হামলা ঘটবে। এমনকি আমাদের হত্যাও করা হতে পারে।’ আইএএনএস।
