
মালয়েশিয়া থেকে বহিষ্কৃত উত্তর কোরিয়ার রাষ্ট্রদূত ক্যাং চোল বলেছেন, কিম জং-নাম খুনের ঘটনায় মালয়েশিয়ার তদন্ত পক্ষপাতমূলক।
উত্তর কোরিয়ার শীর্ষ নেতা কিম জং-উনের সৎভাই জং নাম খুনের ঘটনাকে কেন্দ্র করে গত শনিবার দেশটির এই রাষ্ট্রদূতকে বহিষ্কার করে মালয়েশিয়া। তাঁকে ৪৮ ঘণ্টার মধ্যে দেশ ছাড়তে বলা হয়। এরই ধারাবাহিকতায় দেশটি ছেড়ে যাওয়ার আগে কুয়ালালামপুরের আন্তর্জাতিক বিমানবন্দরে ক্যাং চোল এ কথা বলেন।
ক্যাং চোল আরও বলেন, মালয়েশিয়ার পুলিশের দ্বারা পরিচালিত এ তদন্ত উদ্দেশ্যমূলক। তিনি আরও বলেন, কেননা উত্তর কোরিয়ার সম্মতি ও দূতাবাসের কারও উপস্থিতি ছাড়াই জং-নামের ময়নাতদন্ত করা করেছে। এমনকি এ ঘটনায় জড়িত থাকার সুস্পষ্ট কোনো প্রমাণ ছাড়াই উত্তর কোরিয়ার এক নাগরিককে গ্রেপ্তার করা হয়।
রাজধানী কুয়ালালামপুরের আন্তর্জাতিক বিমানবন্দরে গত ১৩ ফেব্রুয়ারি রহস্যজনকভাবে অসুস্থ হওয়ার পর মারা যান জং-নাম। বিষাক্ত রাসায়নিক (নার্ভ এজেন্ট ভিএক্স) প্রয়োগে উত্তর কোরিয়ার গুপ্তঘাতকেরা তাঁকে হত্যা করেছে বলে সন্দেহ করা হচ্ছে।
জং-নামের হত্যায় জড়িত থাকার অভিযোগে উত্তর কোরিয়ার বেশ কয়েকজনকে মালয়েশিয়ার পুলিশ খুঁজছে। সন্দেহভাজন ব্যক্তিদের মধ্যে কুয়ালালামপুরে উত্তর কোরীয় দূতাবাসের এক জ্যেষ্ঠ কর্মকর্তা ও দেশটির রাষ্ট্রীয় বিমান সংস্থার এক কর্মীও রয়েছেন।
