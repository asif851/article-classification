
দক্ষিণ প্রশান্ত মহাসাগরীয় দ্বীপ ভানওয়াতুর রাজধানী পোর্ট ভিলাতে ঘূর্ণিঝড়ের আঘাতে ছয়জনের প্রাণহানির খবর পাওয়া গেছে। নিহতের সংখ্যা আরও বাড়তে পারে। গত শুক্রবার রাতে সেখানে ঘূর্ণিঝড়টি আঘাত হানে। আজ রোববার ভানওয়াতুতে জরুরি অবস্থা জারি করা হয়েছে।
ভানওয়াতুর জাতীয় দুর্যোগ ব্যবস্থাপনা কার্যালয়ের মুখপাত্র পালো মালাতু এএফপিকে জানান, সরকার সারা দেশে জরুরি অবস্থা ঘোষণা করেছে। প্রাথমিকভাবে ভানওয়াতুর রাজধানী পোর্ট ভিলাতে ছয়জনের প্রাণহানি হয়েছে বলে নিশ্চিত হওয়া গেছে। ওই এলাকায় আরও ২০ জন আহত হওয়ার খবর পাওয়া গেছে। নিহতের সংখ্যা আরও বাড়তে পারে বলে আশঙ্কা করছে ভানওয়াতুর সরকার।
ঘূর্ণিঝড় দুর্গতদের সহায়তা করতে জাতিসংঘের একটি দল ভানওয়াতুর উদ্দেশে রওনা হয়েছে। বিবিসির খবরে জানা যায়, ঘূর্ণিঝড়ের আঘাতে পোর্ট ভিলার প্রায় ৯০ শতাংশ ঘরবাড়ি ক্ষতিগ্রস্ত হয়েছে।
