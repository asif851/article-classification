
হারমেস বারকিন নিজেই নিজের রেকর্ড ভাঙল। এবার প্রতিষ্ঠানটির একটি হাতব্যাগ নিলামে ৩ লাখ ৮০ হাজার ডলার বিক্রি হয়েছে। বাংলাদেশি মুদ্রায় যা ৩ কোটি ৪০ হাজার টাকা। এযাবৎ যত হাতব্যাগ বিক্রি হয়েছে, সেসবকে ছাড়িয়ে গেছে এই ব্যাগ।
বিবিসির প্রতিবেদনে বলা হয়, গতকাল বুধবার ক্রিস্টি নামের একটি নিলাম সংস্থা হংকংয়ে নিলামে তোলে এই ব্যাগ।
এই ব্যাগের বকলেসটি ১৮ ক্যারেটের হোয়াইট গোল্ড দিয়ে তৈরি। এ ছাড়া রয়েছে ২০৫টি হীরা। এটি সাদা কুমিরের চামড়া থেকে তৈরি। এই সাদা চামড়াকে হিমালয়ের শুভ্র বরফের সঙ্গে তুলনা করা হয়েছে।
এর আগে নিলামে সর্বোচ্চ দাম ওঠা ব্যাগটিও ছিল হারমেস বারকিনের। ২০১৬ সালের ওই ব্যাগটির সঙ্গে এবারের ব্যাগটির খুব মিল আছে। ওইটার দাম ওঠে ৩ লাখ ডলার, বাংলাদেশি মুদ্রায় যা ২ কোটি ৪০ লাখ টাকা। প্রতিবছর হাতে গোনা কয়েকটি ব্যাগই তৈরি করে থাকে হারমেস।
