
ভারতের ছত্তিশগড় রাজ্যে বন্ধ্যাকরণ শিবিরে অস্ত্রোপচারের সময় ১৫ জন নারীর মৃত্যুর ঘটনায় পুলিশ দুটি ওষুধ কোম্পানির মালিককে গ্রেপ্তার করেছে। তাঁরা সাক্ষ্যপ্রমাণ ধ্বংস করেন বলে অভিযোগ আনা হয়েছে। তবে এ অভিযোগের সত্যতা অস্বীকার করেছেন গ্রেপ্তার দুই ব্যক্তি। যে চিকিৎসক ওই অস্ত্রোপচার করেছিলেন, তাঁকেও গ্রেপ্তার করা হয়েছে। তিনি দায়িত্ব পালনে অবহেলার অভিযোগ অস্বীকার করে বলেছেন, নকল ওষুধের কারণে ওই নারীদের মৃত্যু হয়ে থাকতে পারে। সরকারি উদ্যোগে বন্ধ্যাকরণ প্রচার কার্যক্রমের অংশ হিসেবে রাজ্যের বিলাসপুরে ওই দরিদ্র নারীদের অস্ত্রোপচার করা হয়েছিল। নিহতদের ময়নাতদন্তের প্রতিবেদন জনসমক্ষে প্রকাশ করা হয়নি। বিবিসি।
