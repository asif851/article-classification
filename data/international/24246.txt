
ভেনেজুয়েলার প্রেসিডেন্ট নিকোলাস মাদুরোর সমর্থকেরা গতকাল বুধবার পার্লামেন্টে ঢুকে বিরোধীদলীয় আইনপ্রণেতা ও সাংবাদিকদের পিটিয়ে রক্তাক্ত করেছে। বিরোধীরাই পার্লামেন্টে সংখ্যাগরিষ্ঠ।
স্বাধীনতা দিবস উদ্‌যাপন নিয়ে এক অধিবেশনের সময় এ ঘটনা ঘটে। হামলাকারীরা পার্লামেন্টের সামনে বাগানে আগুন ধরিয়ে দেয়। হামলায় বিরোধী দলের উপপ্রধানসহ অন্তত পাঁচ আইনপ্রণেতা আহত হন। এর মধ্যে দুজনের মাথা ফেটে রক্ত ঝরতে দেখা যায়।
অধিবেশনে স্বাধীনতা দিবস উদ্‌যাপনে সামরিক কুচকাওয়াজের বিষয়ে বক্তব্য দিচ্ছিলেন মাদুরো। এ সময় তাঁর ভাইস প্রেসিডেন্ট  তারেক আল-আইসামি সামরিক বাহিনীর প্রধানকে নিয়ে সেখানে হাজির হন। তিনি সরকার–সমর্থকদের পার্লামেন্টে এসে মাদুরোর প্রতি সমর্থন প্রদর্শনের আহ্বান জানান। ভবনের বাইরে তখন একদল লোক অপেক্ষা করছিল। ভাইস প্রেসিডেন্টের আহ্বানের পরই তারা ঢুকে পড়ে এবং মারধর শুরু করে।
২০১৫ সালের ডিসেম্বর থেকে পার্লামেন্টের নিয়ন্ত্রণ রয়েছে বিরোধীদের হাতে। এখান থেকে প্রেসিডেন্টের সমালোচনা করা হয়।
 
