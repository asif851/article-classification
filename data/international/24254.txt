

মার্কিন প্রেসিডেন্ট নির্বাচনে দুই প্রার্থী ডেমোক্রেটিক পার্টির হিলারি ক্লিনটন ও রিপাবলিকান পার্টির ডোনাল্ড ট্রাম্প দ্বিতীয় বিতর্কে মুখোমুখি হয়েছেন।  স্থানীয় সময় রোববার সন্ধ্যায় (বাংলাদেশে সোমবার সকাল) সেন্ট লুইসের ওয়াশিংটন বিশ্ববিদ্যালয়ে দুই প্রার্থীর মধ্যে পূর্বনির্ধারিত এই বিতর্ক অনুষ্ঠিত হয়।
সিএনএনসহ অধিকাংশ মার্কিন টিভি নেটওয়ার্ক ও ইন্টারনেটে ৯০ মিনিট স্থায়ী এই বিতর্ক সম্প্রচার করা হয়।  আজকের বিতর্ক ছিল ট্রাম্পের জন্য অনেকটা বাঁচা-মরার লড়াই।
অশ্লীল ও আপত্তিকর একটি ভিডিও প্রকাশিত হওয়ার পর থেকে গত তিন দিন ট্রাম্প নিজের দলের নেতাদের কাছেই তীব্রভাবে সমালোচিত হয়েছেন।
একের পর এক শীর্ষ নেতারা ট্রাম্পের প্রতি নিজেদের সমর্থন প্রত্যাহার করে নিয়েছেন।
অনেকেই ট্রাম্পকে নির্বাচন থেকে সরে দাঁড়ানোরও অনুরোধ করেছেন।
ট্রাম্প নিজে অবশ্য সরে দাঁড়ানোর সব দাবি এক কথায় নাকচ করে দিয়েছেন।  এমন পরিস্থিতিতে দ্বিতীয় বিতর্ক ছিল ট্রাম্পের জন্য শেষ সুযোগ।
