
ইরাকের আনবার প্রদেশে জঙ্গিগোষ্ঠী ইসলামিক স্টেটের (আইএস) গুরুত্বপূর্ণ এক নেতা বিমান হামলায় নিহত হয়েছেন। মার্কিন প্রতিরক্ষা দপ্তর পেন্টাগন এমনটাই দাবি করেছে।পেন্টাগনের বরাত দিয়ে আজ মঙ্গলবার বিবিসি অনলাইনের প্রতিবেদনে জানানো হয়, নিহত আইএস নেতার নাম আবু ওয়াহাব। তিনি ইরাকে আল-কায়েদার সদস্য ছিলেন।ওয়াহাবের নিহত হওয়া নিয়ে এর আগে বেশ কয়েকবার গুজব ছড়িয়েছিল। পেন্টাগনের মুখপাত্র পিটার কুকের ভাষ্য, গত শুক্রবার যুক্তরাষ্ট্রের নেতৃত্বাধীন আন্তর্জাতিক জোটের বিমান হামলায় ওয়াহাব নিহত হয়েছেন। বিমান হামলার সময় আনবার প্রদেশের রুতবা শহরের কাছে একটি গাড়িতে ভ্রমণ করছিলেন তিনি।পেন্টাগন বলছে, একই বিমান হামলায় অন্য তিন জঙ্গিও নিহত হয়েছে।ওয়াহাবকে আনবার প্রদেশের আইএসের সামরিক আমির বলে বর্ণনা করেছে পেন্টাগন। ওয়াহাবের জন্ম ১৯৮৬ সালে। তিনি কম্পিউটার বিজ্ঞানের ছাত্র ছিলেন। তিনি ইরাকে মার্কিন বাহিনীর হাতে গ্রেপ্তার হয়েছিলেন। তাঁকে মৃত্যুদণ্ড দেওয়া হয়েছিল। তবে ২০১২ সালে তিনি কারাগার থেকে পালিয়ে যান।
২০১৪ সাল থেকে যুক্তরাষ্ট্রের নেতৃত্বাধীন আন্তর্জাতিক জোট ইরাকে আইএসের বিরুদ্ধে বিমান হামলা চালিয়ে আসছে।
