
বেফাঁস মন্তব্যের জন্য সুপরিচিত ফিলিপাইনের প্রেসিডেন্ট রদ্রিগো দুতার্তে বলেছেন, তিনি ঈশ্বরের কাছে ওয়াদা দিয়েছেন, কথা বলার সময় আর অশ্লীল ভাষা ব্যবহার করবেন না। 
জাপান সফর শেষে দুতার্তে তাঁর নিজ শহর দাভাওতে পৌঁছে বলেন, বিমানে থাকার সময় ঈশ্বর তাঁকে আলটিমেটাম দিয়েছেন। বিমানবন্দরে তিনি সাংবাদিকদের বলেন, ‘আমি একটি কণ্ঠস্বর শুনতে পাই। আমাকে বলছিল, খারাপ কথা বন্ধ করো, নইলে মাঝ আকাশেই বিমান বিধ্বস্ত হবে। তাই আমি গালি বন্ধ করার প্রতিশ্রুতি দিই।’ প্রায়ই পশ্চিমা বিশ্বের উদ্দেশে কথা বলার সময় দুতার্তের অশ্লীল ভাষা ব্যবহার নিজ দেশে তাঁর জনপ্রিয়তা বাড়িয়ে দিয়েছে। দুতার্তে মার্কিন প্রেসিডেন্ট বারাক ওবামাকে অশ্লীল ভাষায় গালি দিয়েছেন। তিনি ইউরোপীয় ইউনিয়নকে (ইইউ) ‘ভণ্ড’ বলে উল্লেখ করেছেন। এ ছাড়া তিনি জাতিসংঘ থেকে বেরিয়ে যাওয়ার হুমকি দিয়েছেন। হিটলারের সঙ্গে তাঁর তুলনা সমর্থন করে বলেছেন, তিনি সানন্দে ৩০ লাখ মাদকাসক্তকে মেরে ফেলতে পারবেন। তবে এসব কথাই দুতার্তে বলেন মাদকের বিরুদ্ধে তাঁর রক্তাক্ত লড়াইয়ের সমালোচনার জবাবে। দুতার্তে বলেন, তিনি ঈশ্বরকে প্রতিশ্রুতি দিয়েছেন যে তিনি আর গালি দেবেন না। তিনি বলেন, ‘ঈশ্বরের কাছে ওয়াদা দেওয়া হলো ফিলিপাইনের জনগণের কাছে ওয়াদা দেওয়া।’ তবে তিনি বলেছেন, তাঁর এই প্রতিশ্রুতিরও সীমা থাকতে পারে। দুতার্তের উদ্ধৃতি দিয়ে স্থানীয় গণমাধ্যমের প্রতিবেদনে বলা হয়েছে, যুক্তরাষ্ট্র, ইইউ বা তাঁর রাজনৈতিক শত্রু সিনেটর লেইলা ডি লিমাকে নিয়ে কথা বলার সময় কটু ভাষা ব্যবহার না করার ক্ষেত্রে তিনি কতটা অবিচল থাকবেন, তা পরিস্থিতির ওপর নির্ভর করবে। ফিলিপাইনের অধিকাংশ জনগণের মতো দুতার্তে রোমান ক্যাথলিক। যদিও ২০১৫ সালে ফিলিপাইনে পোপ ফ্রান্সিসের সফরের সময় যানজট সৃষ্টির জন্য তাঁকেও অশ্লীল গালি দিতে ছাড়েননি দুতার্তে।
