
প্রতিবন্ধী নারী বা পুরুষ বিয়ে করলে উপহার হিসেবে মিলবে ৫০ হাজার রুপি। সিদ্ধান্ত ভারতের ত্রিপুরা রাজ্যের। রাজ্য সরকারই প্রতিবন্ধী ব্যক্তিদের বিয়েতে এই টাকা উপহার হিসেবে তুলে দেবে। তবে টাকাটা পাবেন প্রতিবন্ধী ব্যক্তি নিজে। গতকাল মঙ্গলবার রাজ্য মন্ত্রিসভায় এই সিদ্ধান্ত নেওয়া হয়েছে।
ত্রিপুরায় ১৯৮৬ সাল থেকেই প্রতিবন্ধী ব্যক্তিদের বিয়েতে সরকারের পক্ষ থেকে পাঁচ হাজার রুপি করে আর্থিক সাহায্য দেওয়া হতো। গতকাল মুখ্যমন্ত্রী মানিক সরকারের সভাপতিত্বে রাজ্য মন্ত্রিসভার বৈঠকে সাহায্যের পরিমাণ ৫০ হাজার রুপি করার সিদ্ধান্ত নেওয়া হয়। বৈঠক শেষে রাজ্যের তথ্য, সংস্কৃতি ও অর্থবিষয়ক মন্ত্রী ভানুলাল সাহা সাংবাদিকদের এই তথ্য জানান।
আজ বুধবার সকালে মন্ত্রী ভানুলাল সাহাকে মুঠোফোনে প্রশ্ন করা হলে প্রথম আলোকে তিনি বলেন, প্রতিবন্ধী ব্যক্তিদের বিয়েতে এখন থেকে ৫০ হাজার রুপি করে দেওয়ার সিদ্ধান্ত নিয়েছে রাজ্য মন্ত্রিসভা। পাত্র বা পাত্রী উভয়ের বিয়েতেই এই অর্থ পাওয়া যাবে। ১ মে থেকেই কার্যকর হয়েছে নয়া আইন। তিনি জানান, এ অর্থ পেতে নির্ধারিত ফরমে আবেদন করতে হবে।
৫০ হাজার রুপি খরচের বিষয়টিও নির্ধারিত রয়েছে সরকারি নির্দেশনামায়। ১৫ হাজার রুপি খরচ করা যাবে বিয়ের উপকরণ কেনা বাবদ। ২০ হাজার রুপি খরচ করা যেতে পারে বিয়ের অনুষ্ঠানে। বাকি ১৫ হাজার রুপি নবদম্পতির জন্য ক্ষুদ্র সঞ্চয় প্রকল্পে জমা রাখতে হবে।
রাজ্য সরকারের এই সিদ্ধান্তকে স্বাগত জানিয়েছে ত্রিপুরা প্রতিবন্ধী অধিকার মঞ্চ। মঞ্চের সভাপতি সলীল দেববর্মা প্রথম আলোকে বলেন, ‘অত্যন্ত মানবিক সিদ্ধান্ত নিয়েছে রাজ্য সরকার। এই সিদ্ধান্তকে স্বাগত জানাই। সেই সঙ্গে রাজ্য ও কেন্দ্রীয় সরকারের কাছে দাবি জানাচ্ছি, আরও বেশি করে প্রতিবন্ধী ব্যক্তিদের সুযোগ-সুবিধা দেওয়ার কথা বিবেচনা করা হোক।’
২০১১ সালের আদমশুমারি অনুযায়ী, রাজ্যে ৬৪ হাজার ৩৪৬ জন প্রতিবন্ধী ব্যক্তি রয়েছেন। এর মধ্যে ২৮ হাজার ৮৬৪ জন নারী। বিশেষজ্ঞদের মতে, গত ছয় বছর সংখ্যাটি আরও বেড়েছে।
