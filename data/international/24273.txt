
প্রিন্স জর্জের পরে ব্রিটিশ রাজপরিবারে কি আবার নতুন অতিথি আসছে? নিউজিল্যান্ড সফরকালে ব্রিটিশ সিংহাসনের উত্তরাধিকারী প্রিন্স উইলিয়ামের কয়েকটি মন্তব্যে এমনটাই আভাস পাওয়া গেছে। আর এ নিয়ে শুরু হয়েছে জোর গুঞ্জন।এএফপিতে প্রকাশিত খবরে বলা হয়েছে, সফরকালে ব্রিটিশ সিংহাসনের তৃতীয় উত্তরাধিকারী  আট মাস বয়সী ফুটফুটে প্রিন্স জর্জই রয়েছে সবার মনোযোগের কেন্দ্রে। স্পটলাইটের মূল তারকা সে-ই। জর্জই সবার চোখের মণি। কেমব্রিজের নর্থ আইল্যান্ড শহরের দিকে যাওয়ার পথে হঠাত্ প্রিন্স উইলিয়াম বলে বসলেন, প্রিন্স জর্জের স্পটলাইটে ভাগ বসাতে আরেকজন আসছে। সঙ্গে সঙ্গে সবার মনোযোগ ঘুরে যায় রাজবধূ কেট মিডলটনের দিকে। উইলিয়ামের বক্তব্যের সত্যতা যাচাই করতে সতর্কভাবে পর্যবেক্ষণ করা হয় তাঁকে।সফরকালে রাজপরিবারের শিশু জর্জকে প্রথা অনুসারে নিউজিল্যান্ডের পক্ষ থেকে লাল পশমের একটি শাল উপহার দেওয়া হয়। শালটি বুনেছিলেন সিনথিয়া রিড। আট বছর আগ ইংল্যান্ড থেকে চলে গিয়ে নিউজিল্যান্ডের বাসিন্দা হয়েছেন রিড। তাঁর সঙ্গে সাক্ষাতের সময় প্রিন্স উইলিয়াম বলেছেন, ‘খুব শিগগির তাঁকে আরেকটি শাল বুনতে হবে।’ রিড সাংবাদিকদের জানান, প্রিন্স উইলিয়ামের দেওয়া  এই ইঙ্গিত গোপন করে যেতে চান স্ত্রী কেট মিডলটন। তিনি বলেন, শালটি পেয়ে জর্জ খুব খুশি। তাই সে আরেকটি শাল চায়।
গুঞ্জন আরও বেড়ে যায় গত বৃহস্পতিবার। ওই দিন নিউজিল্যান্ডে এক সান্ধ্যভোজে কেটকে কেবলমাত্র পানি পান করতে দেখা গেছে। ধারণা করা হচ্ছে, সন্তানসম্ভবা হওয়ায় তিনি অন্য কোনো পানীয় পান করেননি।
আজ রোববার প্রিন্স উইলিয়াম ও তাঁর স্ত্রী কেট মিডলটন নিউজিল্যান্ডের দক্ষিণাঞ্চলের শহর ডানেডিনে যাবেন। সেখানে তাঁরা সেন্ট পলস চার্চে একটি ধর্মীয় অনুষ্ঠানে যোগ দেবেন। পরে ছোটদের রাগবি (ফুটবলের মতো একটি খেলা) খেলা উপভোগ করবেন। সেখান থেকে তাঁরা যাবেন কুইন্সটাউনে। সেখানে তাঁরা নৌভ্রমণ করবেন ও আঙুরের খেত দেখবেন। 
