
ইরাকের বিভিন্ন স্থানে মূলত শিয়া মুসলিমদের লক্ষ্য করে চালানো হামলায় অন্তত ২৭ জন নিহত হয়েছে। পুলিশ ও হাসপাতাল সূত্র এ কথা জানিয়েছে। এর মাধ্যমে ইরাকে আবার পুরোদমে সাম্প্রদায়িক লড়াই শুরু হওয়ার আশঙ্কা আরও তীব্র হলো।জাতিসংঘের হিসাবমতে, জঙ্গিদের হামলায় গত মে মাসে এক হাজারের বেশি মানুষ মারা গেছে। ২০০৬-০৭ সালের সাম্প্রদায়িক হত্যাযজ্ঞের পর এটিই ছিল সবচেয়ে রক্তক্ষয়ী মাস।বাগদাদ থেকে ৪২০ কিলোমিটার দক্ষিণ-পূর্বে শিয়া সংখ্যাগরিষ্ঠ শহর বসরায় দুটি পৃথক গাড়িবোমা বিস্ফোরণে অন্তত পাঁচজন নিহত এবং ১০ জন আহত হয়েছে বলে পুলিশ জানায়। নাজাফ, নাসিরিয়া, কুত, হিলা, তুজ কুরমাতো এবং দক্ষিণ বাগদাদের মাহমুদিয়ায়ও শিয়াদের ওপর হামলা চালানো হয়। এ ছাড়া উত্তরের শহর মসুলের কাছে সশস্ত্র ব্যক্তিরা গুলি করে একটি চেক পয়েন্টের ছয়জন পুলিশকে হত্যা করে।এ বছরের শুরু থেকে জঙ্গি সুন্নি বিদ্রোহী ও ইরাকের আল-কায়েদা বাহিনী এ ধরনের হামলার ঘটনা বাড়িয়েছে। বলা হচ্ছে, সাম্প্র্রদায়িক উত্তেজনা বৃদ্ধিই এর লক্ষ্য। প্রতিবেশী সিরিয়ার গৃহযুদ্ধ সাম্প্রদায়িক পরিস্থিতিকে আরও উত্তপ্ত করে তুলেছে। সেখানে সুন্নি বিদ্রোহীরা শিয়া অধ্যুষিত ইরান-সমর্থিত নেতা বাশার আল-আসাদকে উৎখাতের জন্য যুদ্ধ চালিয়ে যাচ্ছে। ইরাকের অনেক সুন্নি ও শিয়া দুই পক্ষে যোগ দিয়ে যুদ্ধ করার জন্য সিরিয়া যাচ্ছে। সে দেশের প্রেসিডেন্ট বাশার নিজে আলাবি শিয়া গোষ্ঠীর মানুষ। রয়টার্স।
