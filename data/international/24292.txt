
ভারতের সাবেক প্রধানমন্ত্রী রাজীব গান্ধীকে হত্যার দায়ে মৃত্যুদণ্ড পাওয়া তিন আসামির শাস্তি কমিয়ে যাবজ্জীবন কারাদণ্ড দিয়েছেন দেশটির সুপ্রিম কোর্ট। আসামি হলেন সন্থান, মুরুগান ও পেরারিভালন।এ ছাড়া যাবজ্জীবন কারাদণ্ড মওকুফ করে আসামিদের মুক্তি দেওয়ার বিষয়টি তামিলনাড়ু সরকারের ওপর ছেড়ে দেওয়া হয়েছে।এনডিটিভি অনলাইনে প্রকাশিত প্রতিবেদনে জানানো হয়, আজ মঙ্গলবার ভারতের প্রধান বিচারপতির নেতৃত্বাধীন সুপ্রিম কোর্টের একটি বেঞ্চ এ আদেশ দিয়েছেন।১৯৯১ সালে রাজীব গান্ধীকে হত্যা করা হয়। রাজীব হত্যা মামলায় ওই তিন আসামিকে ১৯৯৮ সালে মৃত্যুদণ্ড দেওয়া হয়। এই দণ্ডাদেশের বিরুদ্ধে করা আপিলেও আসামিদের সর্বোচ্চ শাস্তি বহাল থাকে। এরপর আসামিরা ২০০০ সালে রাষ্ট্রপতির কাছে ক্ষমার আবেদন করেন। ১১ বছর পর ওই আবেদন নাকচ করা হয়।তবে রাষ্ট্রপতির কাছে করা ক্ষমার আবেদনের বিষয়ে সিদ্ধান্ত আসতে দীর্ঘ সময় লেগে যাওয়ার যুক্তিতে মাদ্রাজ হাইকোর্ট আসামিদের ফাঁসি কার্যকরের ওপর স্থগিতাদেশ দেন।
মৃত্যুদণ্ড পাওয়া পেরারিভালনের পরিবারের দাবি, আসামিকে ২৩ বছর জেলে রেখে সরকার ইতিমধ্যে তাঁকে হত্যা করেছে।
দেশটির সুপ্রিম কোর্ট আজ এক আদেশে মৃত্যুদণ্ড পাওয়া ওই তিন আসামির শাস্তি কমিয়ে যাবজ্জীবন কারাদণ্ডাদেশ দিয়েছেন। এই আদেশ দেওয়ার ক্ষেত্রে আসামিদের ক্ষমার আবেদনের বিষয়ে রাষ্ট্রপতির কাছ থেকে সিদ্ধান্ত আসতে ১১ বছর লেগে যাওয়ার যুক্তি দিয়েছেন সুপ্রিম কোর্ট। 
