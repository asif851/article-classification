
‘ফ্ল্যাপি বার্ড’ নামের অনলাইনভিত্তিক জনপ্রিয় কম্পিউটার গেমটির স্রষ্টা এনগুয়েন হা দং ইন্টারনেট থেকে তাঁর ওই গেম সরিয়ে নিয়েছেন। কারণ হিসেবে ভিয়েতনামের ওই নাগরিক বলেছেন, ফ্ল্যাপি বার্ডের তুমুল সাফল্যে তাঁর ‘সাদামাটা জীবন’ অতিষ্ঠ হয়ে পড়েছে।প্রযুক্তি বিশেষজ্ঞরা বলছেন, ফ্ল্যাপি বার্ড গেমটি খেলা বেশ কঠিন এবং একধরনের আসক্তি তৈরি করে। সম্ভবত দুর্বোধ্যতার কারণেই এটি গত মে মাসে আত্মপ্রকাশ করার পর থেকে তুমুল জনপ্রিয়তা অর্জন করে। অ্যাপলের অ্যাপ স্টোর ও গুগলের প্লে স্টোর থেকে সবচেয়ে বেশি ডাউনলোড করা বিনা মূল্যের মোবাইল গেমসের তালিকায় প্রথম সারিতে চলে আসে ফ্ল্যাপি বার্ড।অনলাইনভিত্তিক সামাজিক যোগাযোগমাধ্যম টুইটারে এক বার্তায় হা দং লিখেছেন, ফ্ল্যাপি বার্ড তাঁর একটি সাফল্য। তবে এটি তাঁর সাদামাটা জীবনযাপনে মারাত্মক বিঘ্ন ঘটায়। তাই এখন তিনি গেমটিকে ঘৃণা করেন।ফ্ল্যাপি বার্ড ব্যবহারকারীদের প্রতি দুঃখ প্রকাশ করে হা দং গত শনিবার লিখেছেন, ‘আমি এখন থেকে ২২ ঘণ্টার মধ্যে গেমটি বন্ধ করে দেব। এটি আর চালাতে পারছি না। এর সঙ্গে আইনি কোনো ব্যাপার যুক্ত নেই।’হা দং একাধিক সাক্ষাৎকারে বলেছেন, অনলাইন বিজ্ঞাপন থেকে তিনি গেমটি থেকে প্রতিদিন প্রায় ৫০ হাজার মার্কিন ডলার আয় করতেন। এএফপি।
