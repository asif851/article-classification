
ভারতজুড়ে গতকাল সোমবার থেকে পশ্চিমবঙ্গের সাবেক মুখ্যমন্ত্রী ও প্রয়াত জননেতা জ্যোতি বসুর জন্মশতবর্ষ পালন শুরু হয়েছে। ১৯১৪ সালের এই দিনে কলকাতায় জ্যোতি বসুর জন্ম হয়। তবে তাঁর শৈশবের বড় একটা সময় কেটেছে পৈতৃক ভিটা বাংলাদেশের নারায়ণগঞ্জের বারদি গ্রামে। ২০১০ সালের ১৭ জানুয়ারি মারা যান সিপিআই-এমের জনপ্রিয় এই নেতা। গতকাল সিপিআই-এমের উদ্যোগে জ্যোতি বসুর স্মরণে কলকাতার মহাজাতি সদনে শতবর্ষ অনুষ্ঠানের আয়োজন করা হয়। অনুষ্ঠানে উপস্থিত ছিলেন সিপিআই-এমের কেন্দ্রীয় সম্পাদক প্রকাশ কারাত, সাবেক মুখ্যমন্ত্রী বুদ্ধদেব ভট্টাচার্য, বামফ্রন্টের চেয়ারম্যান বিমান বসুসহ বাম দলের নেতারা। জ্যোতি বসুর জন্মশতবর্ষ উপলক্ষে গতকাল কলকাতার বিভিন্ন সংবাদপত্র বিশেষ ক্রোড়পত্র বের করে। পশ্চিমবঙ্গ সরকারের উদ্যোগে রাজ্য সচিবালয়ে জ্যোতি বসুর প্রতিকৃতিতে শ্রদ্ধা জানানো হয়। রাজ্য বিধানসভায়ও আয়োজন করা হয় জ্যোতি বসুর স্মরণ উৎসবের। গতকাল সকালে জ্যোতি বসুর সল্ট লেকের বাসভবনে স্মরণ উৎসবের আয়োজন করে পথের পাঁচালী। এ ছাড়া ভারতের বিভিন্ন রাজ্যেও সিপিআই-এম জ্যোতি বসুর জন্মশতবর্ষ পালন করে।
