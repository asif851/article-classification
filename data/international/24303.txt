
নতুন পরিচয়ে আবির্ভূত হতে যাচ্ছেন যুক্তরাষ্ট্রের সাবেক প্রেসিডেন্ট বিল ক্লিনটন। এবার রহস্য-রোমাঞ্চ লেখক হিসেবে পাওয়া যাবে তাঁকে। সাধারণ গল্প নয়, রীতিমতো উপন্যাস রচনা করতে চলেছেন দুবারের এই প্রেসিডেন্ট। গতকাল সোমবার তাঁর প্রকাশক এ খবর জানিয়েছেন।
এএফপির খবরে বলা হয়েছে, মার্কিন লেখক জেমস প্যাটারসন মূল উপন্যাসটি লিখছেন। বইটির নাম হবে ‘দ্য প্রেসিডেন্ট ইজ মিসিং’। এতে সহলেখক হিসেবে হাত পাকাবেন বিল ক্লিনটন। ২০১৮ সালের জুনে বইটি প্রকাশিত হওয়ার কথা রয়েছে। প্রকাশক হিসেবে রয়েছে আলফ্রেড এ নফ অ্যান্ড লিটল ও ব্রাউন অ্যান্ড কোম্পানি।
প্রকাশকেরা বলেছেন, বইটি ‘ক্ষমতার সর্বোচ্চ স্তরে পর্দার পেছনে কী ধরনের ঘটনা ঘটে এবং সেই বিষয়ক রোমাঞ্চ ও টানটান উত্তেজনার কথা পাঠকদের জানাবে। শুধু প্রেসিডেন্টরা জানেন, এমন কিছু প্রক্রিয়া সম্পর্কেও জানতে পারবেন পাঠকেরা।’
মূল লেখক জেমস প্যাটারসন যুক্তরাষ্ট্রে বেশ জনপ্রিয়। ফোর্বসের বিচারে অন্যতম ধনী লেখক তিনি। তাঁর লেখা ‘কিস দ্য গার্লস’ ও ‘অ্যালং কেম অ্যা স্পাইডার’ লাখ লাখ কপি বিক্রি হয়েছে। এমনকি বই বিক্রির ক্ষেত্রে বিশ্বরেকর্ডও আছে তাঁর। নিউইয়র্ক টাইমসের করা সর্বাধিক বিক্রীত বইয়ের তালিকায় জেমসের লেখা কয়েকটি বই আছে। সাবেক প্রেসিডেন্টের সঙ্গে কাজ করার ব্যাপারে তিনি বলেছেন, এটি তাঁর জীবনের ‘অন্যতম গুরুত্বপূর্ণ’ ঘটনা।
জেমস বলেন, ‘বিলের অভিজ্ঞতা খুব কাজে দেবে। গল্প বলাই আমার কাজ। সাবেক প্রেসিডেন্টের অন্তর্দৃষ্টি একে আরও আকর্ষণীয় করবে।’
উপন্যাস লেখার ব্যাপারে বিল ক্লিনটন বলেন, ‘জিমের (জেমস প্যাটারসন) সঙ্গে কাজ করাটা দারুণ হবে। বইটি একজন বর্তমান প্রেসিডেন্টকে নিয়ে লেখা হচ্ছে। হোয়াইট হাউসে প্রেসিডেন্টের জীবনাচরণ ও কাজ সম্পর্কে আমি যতটুকু জানি, সেগুলোই লিখব। কীভাবে কাজ হয়, সে ব্যাপারে পাঠকেরা একটি ধারণা পাবেন। এটি খুব মজার কাজ হবে।’
তবে ৭০ বছর বয়সী ক্লিনটনের লেখক পরিচয় এবারই প্রথম নয়। ২০০৪ সালে ‘মাই লাইফ’ নামে একটি আত্মজীবনী লিখেছিলেন তিনি। ওই বছর বেস্টসেলার হয়েছিল বইটি।
