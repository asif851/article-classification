
উত্তর কোরিয়ার পারমাণবিক সংকট বড় আকার ধারণ করায় আজ বুধবার বিশ্বের ৫১টি দেশ পরমাণু যুদ্ধাস্ত্রমুক্ত বিশ্ব গড়ার নতুন চুক্তিতে সই করতে সম্মত হয়েছে। যুক্তরাষ্ট্রসহ প্রধান পারমাণবিক শক্তিধর দেশগুলোর বিরোধিতা সত্ত্বেও গত জুলাইয়ে অস্ট্রিয়া, ব্রাজিল, মেক্সিকো, দক্ষিণ আফ্রিকা ও নিউজিল্যান্ডের নেতৃত্বে পরমাণু যুদ্ধাস্ত্রমুক্ত বিশ্ব গড়ার লক্ষ্যে জাতিসংঘের ১২২টি দেশ এ চুক্তি অনুমোদনে সম্মত হয়। 
অবশ্য পারমাণবিক শক্তিধর নয়টি দেশ যুক্তরাষ্ট্র, রাশিয়া, যুক্তরাজ্য, চীন, ফ্রান্স, ভারত, পাকিস্তান, উত্তর কোরিয়া ও ইসরায়েল এ চুক্তিতে সই করেনি। ন্যাটোর পক্ষ থেকে চুক্তির নিন্দা করে বলা হয়েছে, এতে বিভক্তি বাড়িয়ে উল্টো হতে পারে। জাতিসংঘের সাধারণ অধিবেশনে বিশ্বনেতারা আনুষ্ঠানিকভাবে এ চুক্তি সই করায় জাতিসংঘের মহাসচিব আন্তোনিও গুতেরেস একে ঐতিহাসিক এবং দুই দশকের মধ্যে সবচেয়ে বড় বহুপক্ষীয় নিরস্ত্রীকরণ চুক্তি বলেছেন। গুতেরেস স্বীকার করেন, বিশ্বে মজুত করা ১৫ হাজার পারমাণবিক যুদ্ধাস্ত্র সরিয়ে ফেলতে অনেক কাজের প্রয়োজন ছিল। গুতেরেস বলেন, ‘পরমাণু অস্ত্রমুক্ত বিশ্ব গড়তে আমাদের সামনের কঠিন রাস্তা একসঙ্গে পার হব। যখন ৫১টি দেশ এতে সই করবে এবং অনুমোদন দেবে, তখন এটি শক্তিশালী হবে। এতে কয়েক মাস বা বছর লাগতে পারে।’ তথ্যসূত্র: এএফপি
 
 
