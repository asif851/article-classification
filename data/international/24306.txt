
কংগ্রেসের সহসভাপতি রাহুল গান্ধীর বোন প্রিয়াঙ্কা গান্ধী ভদ্র গতকাল শুক্রবার বিজেপির উদ্দেশে ‘কাপুরুষের মতো’ কাজ না করে যা বলার প্রকাশ্যে বলার আহ্বান জানিয়েছেন। অন্যদিকে রাহুল গান্ধী আবারও দেশকে জাত ও ধর্মের দিক থেকে বিভক্ত করার অভিযোগ তুলেছেন বিজেপির নেতাদের বিরুদ্ধে।গতকাল উত্তর প্রদেশের আমেথিতে প্রচারণার সময় প্রিয়াঙ্কা গান্ধী বলেন, তাঁর মা সোনিয়া গান্ধী ও বড় ভাই রাহুল গান্ধীর বিরুদ্ধে বিষোদ্গার ও কুৎসাপূর্ণ প্রচারপত্র আমেথির মানুষের বাড়ির দরজার বাইরে স্তূপ করে রেখে যাওয়া হচ্ছে।রাহুল গান্ধী আমেথি থেকে তৃতীয়বারের মতো নির্বাচনে প্রতিদ্বন্দ্বিতা করছেন।প্রিয়াঙ্কা বলেন, ‘তারা বিভিন্ন প্রচারপত্র ও পুস্তিকা রাতের আঁধারে দরজার বাইরে রেখে যাচ্ছে। পারলে এ কাজটি প্রকাশ্যে করুন। এটি আদর্শের লড়াইয়ের প্রশ্ন। আপনাদের কিছু বলার থাকলে তা প্রকাশ্যে বলুন। কাপুরুষের মতো করে নয়।’এদিকে, কংগ্রেসের সহসভাপতি রাহুল গান্ধী দেশকে জাত ও ধর্মের দিক থেকে বিভক্ত করার জন্য বিজেপির নেতাদের অভিযুক্ত করেছেন। বৃহস্পতিবার হিমাচল প্রদেশের দুটি সভায় বক্তৃতা করেন তিনি। এবারের নির্বাচনকে আদর্শের লড়াই আখ্যা দেন রাহুল। টাইমস অব ইন্ডিয়া ও হিন্দুস্তান টাইমস।
