
বিশ্বকে বদলে দেওয়ার লক্ষ্যে এখনই কাজ শুরু করতে তরুণদের প্রতি আহ্বান জানিয়েছে পাকিস্তানের নারীশিক্ষা আন্দোলনের কর্মী মালালা ইউসুফজাই। গত সোমবার দারিদ্র্য মোকাবিলায় জাতিসংঘে সহস্রাব্দ উন্নয়ন লক্ষ্য বিষয়ে এক অনুষ্ঠানে পাঁচ শতাধিক তরুণের উদ্দেশে দেওয়া এক বক্তৃতায় সে এই আহ্বান জানায়।১৭ বছর বয়সী মালালা বলে, ‘আমাদের প্রত্যেকের মেধা আছে। কাজেই আমাদের কঠোর পরিশ্রম করে যেতে হবে। একসময় সাফল্য আসবে। আর তখন আমরাই পৃথিবীর নেতৃত্ব দেব।’ তরুণদের উদ্দেশে মালালা আরও বলে, ‘তোমাদের ভবিষ্যৎ উজ্জ্বল এবং আমাদের ভবিষ্যৎ সমৃদ্ধ দেখতে চাইলে কাজ শুরু করে দেওয়ার এখনই সময়।’ মালালার বক্তব্যের সময় তার পাশে বসা ছিলেন জাতিসংঘের মহাসচিব বান কি মুন।পাকিস্তানের খাইবার পাখতুনখাওয়া প্রদেশের সোয়াত শহরের মিঙ্গোরা এলাকার মেয়েদের শিক্ষার জন্য আন্দোলন করতে গিয়ে ২০১২ সালে তালেবান জঙ্গিদের গুলিতে আহত হয় কিশোরী মালালা।
