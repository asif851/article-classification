
যুক্তরাজ্যের রাজপরিবারে নতুন অতিথি এসেছে। প্রিন্স উইলিয়ামের স্ত্রী কেট মিডলটন কন্যা সন্তানের জন্ম দিয়েছেন বলে কেনসিংটন প্রাসাদ থেকে আনুষ্ঠানিকভাবে জানানো হয়েছে।আজ শনিবার বিবিসি অনলাইনের প্রতিবেদনে জানানো হয়, ডাচেস অব কেমব্রিজ ব্রিটেনের স্থানীয় সময় আটটা ৩৪ মিনিটে পশ্চিম লন্ডনের সেন্ট মেরি হাসপাতালের লিন্ডো উইংয়ে কন্যা সন্তানের জন্ম দেন। রাজপরিবারের চতুর্থ উত্তরাধিকারী নতুন এই অতিথির ওজন প্রায় ৩ দশমিক ৭ কিলোগ্রাম। ক্যাথেরিন ও রাজকন্যা দুজনেই ‘সুস্থ আছেন’।কেনসিংটন প্রাসাদের ওই বিবৃতিতে আরও জানানো হয়, এ সংবাদে রানি ডিউক অব এডেনবার্গ, প্রিন্স অব ওয়ালস ও ডাচেস অব ক্রনওয়াল, প্রিন্স হ্যারি ও তাঁদের দুজনের পরিবারের সব সদস্য খুব খুশি হয়েছেন।এদিকে রাজপরিবারের রাজকন্যার আগমনে উইলিয়াম ও কেট দম্পতিকে অভিনন্দন জানিয়েছেন যুক্তরাজ্যের প্রধানমন্ত্রী ডেভিড ক্যামেরন। টুইটারে এক বার্তায় ক্যামেরন বলেন, ‘রাজকন্যার আগমনে ডিউক ও ডাচেস অব ক্যামব্রিজকে অভিনন্দন। আমি তাঁদের নিয়ে বেজায় খুশি।’
দেশটির উপ প্রধানমন্ত্রী নিগ ক্লেগ ও তাঁর স্ত্রী রাজকন্যার জন্য শুভকামনা করে টুইট করেছেন। বিরোধীদলের নেতা এড মিলিব্যান্ড বলেন, ডিউক ও ডাচেস অব ক্যামব্রিজ ও নতুন রাজকন্যাকে অভিনন্দন। তাঁদের জন্য অনেক অনেক শুভ কামনা।
এর আগে ২০১৩ সালের জুলাইয়ে একই হাসপাতালে উইলিয়াম-কেট দম্পতির প্রথম সন্তান প্রিন্স জর্জ জন্ম নেয়।
