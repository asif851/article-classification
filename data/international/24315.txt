
এবার ভারতের পশ্চিমবঙ্গ রাজ্যের কলকাতায় চলন্ত ট্যাক্সিতে গণধর্ষণের শিকার হয়েছে ১৩ বছর বয়সী এক কিশোরী। বড়দিনকে সামনে রেখে কড়া নিরাপত্তার মধ্যে গত রোববার পার্ক স্ট্রিট থেকে অপহূত হওয়ার পর ধর্ষণের শিকার হয় ওই কিশোরী।
আজ মঙ্গলবার টাইমস অব ইন্ডিয়ার খবরে জানানো হয়, ট্যাক্সির চালকসহ কমপক্ষে তিন ব্যক্তি চার ঘণ্টার বেশি সময় ধরে কিশোরীর ওপর এই পাশবিক নির্যাতন চালায়। কলকাতার অভিজাত এলাকায় বড়দিনের কড়া নিরাপত্তার মধ্যে এমন ঘটনা সেখানে নারী ও শিশুর নিরাপত্তাকে প্রশ্নবিদ্ধ করেছে।
ওই কিশোরী পার্ক স্ট্রিটের কাছে ফুটপাতে থাকত। শীত থেকে রক্ষা করতে কয়েক দিন আগে মা তাকে বেসরকারি সংস্থা পরিচালিত শিশুদের একটি আশ্রয়কেন্দ্রে পাঠায়। ঘটনার রাতে এক ব্যক্তি কিশোরীটিকে গরম খাবারের লোভ দেখিয়ে তুলে নিয়ে যায়।
এ ঘটনায় করা মামলার এজাহার সূত্রে জানা গেছে, কিশোরীটি বেসরকারি সংস্থার আশ্রয়কেন্দ্রে যাওয়ার পথে মো. আনোয়ার (৩২) নামের এক ব্যক্তি তাকে থামিয়ে খাবার দেয় এবং বড়দিনের আরও উপহার দেওয়ার লোভ দেখিয়ে অপেক্ষা করতে বলে। এরপর আগে থেকে ঠিক করে রাখা গাড়িতে করে কিশোরীটিকে নিয়ে যায়। কিশোরীটি পুলিশের কাছে অভিযোগ করেছে, ট্যাক্সির চালকও ধর্ষণের ঘটনায় যুক্ত হয়। 
এর আগে দিল্লিতে চলন্ত বাসে মেডিকেল-ছাত্রী ধর্ষণের শিকার হয়ে মারা যাওয়ার ঘটনায় গোটা ভারতে তোলপাড় হয়। ন্যাশনাল ক্রাইম রেকর্ড ব্যুরোর সর্বশেষ তথ্য অনুযায়ী, ২০০৮ সালের তুলনায় বর্তমানে কলকাতায় ধর্ষণের সংখ্যা দ্বিগুণ হয়েছে। আর নারী নিপীড়নের ঘটনা তিনগুণ হয়েছে। নারীর প্রতি সহিংসতার ঘটনায় শীর্ষে আছে পশ্চিমবঙ্গ।
