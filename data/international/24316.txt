
বক্তা হিসেবে বেশ সুখ্যাতি রয়েছে সাবেক মার্কিন প্রেসিডেন্ট বিল ক্লিনটনের। হোয়াইট হাউস ছাড়ার পর বক্তব্য দিয়ে তিনি আয়ও করেছেন ঢের। তবে স্ত্রী হিলারি ক্লিনটনও কম কীসে? একটি বক্তব্য দিয়ে সাবেক এই মার্কিন পররাষ্ট্রমন্ত্রী যা আয় করতে যাচ্ছেন, তা চোখ ছানাবড়া হওয়ার মতোই। খবর টাইমস অব ইন্ডিয়ার।বিল ক্লিনটন হোয়াইট হাউস ছাড়েন ২০০১ সালের জানুয়ারিতে। আর হিলারি ক্লিনটন পররাষ্ট্রমন্ত্রীর পদ ছাড়েন ২০১৩ সালের জানুয়ারিতে। এই ১২ বছরে বিল ক্লিনটন বিশ্বব্যাপী ৫৪২টি বক্তব্য দিয়ে আয় করেছেন ১০ কোটি ৪১ লাখ মার্কিন ডলার। ক্লিনটন পরিবারের আর্থিক বিবরণীর একটি পর্যালোচনা থেকেই পাওয়া গেছে এ তথ্য।হিসাব করলে দেখা যায়, বিল ক্লিনটন গড়ে প্রতিটি বক্তব্য দেওয়ার জন্য নিয়েছেন দুই লাখ মার্কিন ডলার। আর হিলারি আগামী অক্টোবর মাসে একটি বক্তব্য দেওয়ার জন্য যে অর্থ নিতে যাচ্ছেন, তা এই গড়ের চেয়ে ঢের বেশি। তিনি ওই সময়ে লাস ভেগাস বিশ্ববিদ্যালয়ে একটি বক্তব্য দেবেন। এ জন্য নেবেন দুই লাখ ২৪ হাজার মার্কিন ডলার। অবশ্য হিলারির সহযোগীরা বলছেন, এই অর্থ যাবে ক্লিনটন ফাউন্ডেশনের তহবিলে।যুক্তরাষ্ট্রের রিপাবলিকান ও রক্ষণশীল সমালোচকদের মতে, হোয়াইট হাউসের সাবেক কর্তাদের মধ্যে সম্ভবত বিল ক্লিনটন ও হিলারি ক্লিনটনই ইতিহাসের সবচেয়ে ধনী ব্যক্তি। যৌথভাবে তাঁদের উপার্জনের পরিমাণটা ২০ কোটি মার্কিন ডলারের বেশি। এই দম্পতির মেয়ে চেলসি ও তাঁর স্বামী মার্ক মেজভিনস্কি নিউইয়র্কের ম্যানহ্যাটনে এক কোটি ডলার দিয়ে অ্যাপার্টমেন্ট কিনেছেন।বিভিন্ন অনুষ্ঠানের বক্তা হিসেবে প্রভাবশালী ও সুন্দর বাচনভঙ্গি সম্পন্ন রাজনীতিকদের বিশেষ করে সাবেক প্রেসিডেন্টদের বিরাট চাহিদা থাকে, এতে কোনো সন্দেহ নেই। ক্লিনটন দম্পতি বিভিন্ন আর্থিক প্রতিষ্ঠান, ব্যাংক, শিল্পগোষ্ঠী, করপোরেট প্রতিষ্ঠান ও বিশ্ববিদ্যালয়ে বক্তৃতা করেই মূলত প্রতিবছর লাখ লাখ ডলার আয় করেছেন।প্রভাবশালী মার্কিন পত্রিকা ওয়াশিংটন পোস্ট-এর একটি পর্যাবেক্ষণে দেখা যায়, একটা সময় বিল ক্লিনটন এক সপ্তাহ ইউরোপ সফরকালে বক্তৃতা করে আয় করেছিলেন ১৪ লাখ মার্কিন ডলার।
