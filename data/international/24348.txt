

 
পাকিস্তানের প্রধানমন্ত্রী নওয়াজ শরিফের পদত্যাগের দাবিতে বিক্ষোভকারীদের আন্দোলনে টালমাটাল ইসলামাবাদ। আজ সোমবার সকাল থেকে ক্ষণে ক্ষণে আন্দোলনকারীদের অবস্থান ও বিক্ষোভের ধরন বদলে যাচ্ছে।
বিবিসি অনলাইন, বার্তা সংস্থা এএফপি ও রয়টার্সের খবরে জানানো হয়, আজ সকালে বিক্ষোভকারীরা ইসলামাবাদের ‘রেড জোন’ এলাকায় নতুন করে পুলিশের সঙ্গে সংঘর্ষে জড়িয়ে পড়ে। দুপুরের দিকে বিক্ষোভকারীরা পাকিস্তানের রাষ্ট্রীয় টেলিভিশন সম্প্রচার কেন্দ্র পিটিভির কার্যালয় ঘেরাও করে। এর কিছু সময় পর বিক্ষোভকারীরা ইসলামাবাদে প্রধানমন্ত্রীর বাসভবন ঘেরাও করার চেষ্টা চালায়।
বিক্ষোভকারীরা দুপুরের দিকে ইসলামাবাদে নওয়াজের সরকারি বাসভবন ঘেরাওয়ের চেষ্টা শুরু করে। বিক্ষোভকারীদের হটিয়ে দিতে পুলিশ কাঁদানে গ্যাসের শেল ছুড়ছে। নওয়াজ বাড়ি আছেন কি না—তা জানা যায়নি।
প্রধানমন্ত্রীর বাড়ি ঘেরাওয়ের চেষ্টা চালানোর আগে দুপুরের দিকে আন্দোলনরত কয়েক শ কর্মী পিটিভির ভবন ঘেরাও করে। এর আধা ঘণ্টা পর আইনশৃঙ্খলা রক্ষাকারী বাহিনীর সদস্যরা বিক্ষোভকারীদের সেখান থেকে সরিয়ে দিতে সক্ষম হয়।

বিক্ষোভকারীরা পিটিভি ভবন ঘেরাও করার কিছুক্ষণের মধ্যে চ্যানেলটির খবরে জানানো হয়, বিক্ষোভকারীরা ভবনটি ঘেরাও করে কর্মীদের অবরুদ্ধ করে ফেলেছে। এরপর পিটিভির সম্প্রচার বন্ধ করে দেওয়া হয়।
টেলিভিশনের ফুটেছে দেখা গেছে, সেনা ও আধা সামরিক বাহিনীর সদস্যরা ইসলামাবাদে পিটিভির সদর দপ্তরের সামনে থেকে বিক্ষোভকারীদের সরিয়ে দিচ্ছে। 
সকালের দিকে সরকারবিরোধী বিক্ষোভকারীরা নতুন করে ইসলামাবাদের ‘রেড জোন’ এলাকায় পুলিশের সঙ্গে সংঘর্ষে জড়িয়ে পড়ে। সেখানে তখন তিন হাজারেরও বেশি বিক্ষোভকারী অবস্থান করছিল। ইট-পাটকেল আর লাঠিসোঁটা নিয়ে বিক্ষোভকারীরা পুলিশের ওপর হামলা চালায়। পুলিশও কাঁদানে গ্যাসের শেল ছুড়ে পরিস্থিতি সামাল দেওয়ার চেষ্টা করে।
মাত্র গতকালই পাকিস্তানের সেনাবাহিনী মধ্যস্থতাকারী হিসেবে সরকার ও বিক্ষোভকারীদের প্রতি আলোচনার মাধ্যমে সমস্যা সমাধানের আহ্বান জানায়। এমন আহ্বানের পরদিনই একের পর এক ঘটনাগুলো ঘটছে।
পাকিস্তানের প্রধানমন্ত্রী নওয়াজ শরিফের পদত্যাগের দাবিতে সাবেক ক্রিকেট তারকা ইমরান খানের দল তেহরিক-ই-ইনসাফ (পিটিআই) ও তাহির উল কাদরির দল পাকিস্তান আওয়ামী তেহরিকের (পিএটি) নেতা-কর্মীরা কয়েক দিন ধরে আন্দোলন করে আসছেন। গত শনিবার রাতে রেড জোন এলাকায় সংঘর্ষে তিনজন নিহত ও শতাধিক আহত হন। এ ঘটনায় ইরমান খানের বিরুদ্ধে সরকারের পক্ষ থেকে মামলার প্রস্তুতির কথা জানানো হয়েছে।
এর প্রতিক্রিয়ায় আজ ইসলামাবাদে আজাদি মার্চে অংশগ্রহণকারীদের উদ্দেশে পিটিআইয়ের প্রধান ইমরান খান বলেন, ওই রাতের সংঘর্ষে পিটিআইয়ের নেতা-কর্মীরা জড়িত ছিলেন না। এ সময় পুলিশের সঙ্গে পিএটির নেতা-কর্মীদের সংঘর্ষ হয়।
পাকিস্তানে আবার সংঘর্ষ
লড়েই যাবেন ইমরান
ইমরান ও কাদরির বিরুদ্ধে মামলা হচ্ছে
পিটিভি ঘেরাও, পরে মুক্ত
