
ভারতের লোকসভা নির্বাচনে বিজেপির টিকিটে পশ্চিমবঙ্গের হুগলি জেলার শ্রীরামপুর আসনে প্রার্থী হয়েছেন বলিউডের সংগীত পরিচালক ও শিল্পী বাপ্পী লাহিড়ী। বাপ্পী এবারই প্রথম নির্বাচনে লড়াই করছেন। একজন শক্তিশালী সংগীতশিল্পী হলেও রাজনীতিতে তিনি নতুন।এই আসনে তৃণমূলের বর্তমান সাংসদ কল্যাণ ব্যানার্জির বিপক্ষে লড়ছেন বাপ্পী। এ ছাড়া রয়েছেন কংগ্রেসের পোড় খাওয়া নেতা আবদুল মান্নান ও বামফ্রন্টের তীর্থঙ্কর রায়। তবে এসব বাঘা প্রার্থীর বিপক্ষে মোটেই বিচলিত নন তিনি। জয়ের ব্যাপারে আত্মবিশ্বাসী তিনি।গতকাল রোববার বেলা সাড়ে ১১টায় বাপ্পী লাহিড়ী নির্বাচনী এলাকা হুগলির উত্তর পাড়ার রঘুনাথপুরে আসেন। তারপর ওঠেন খোলা জিপে। যোগ দেন রোড শোতে। তিনি আসার আগে থেকেই প্রচণ্ড ভিড় এলাকায়। রাস্তার দুই পাশে বাপ্পী লাহিড়ীর বিরাট বিরাট পোস্টার। সমর্থকদের হাতে বিজেপির নির্বাচনী প্রতীক পদ্ম ফুল। বাপ্পী লাহিড়ী ও বিজেপির পক্ষে তাঁরা নানা স্লোগান দিয়ে সামনে এগিয়ে যাচ্ছেন।এলাকার মানুষের সঙ্গে কথা বলেও বোঝা গেল, বাপ্পী লাহিড়ী এবার মূল লড়াইয়ে থাকছেন। কোন্নগড়ের অভ্রপাল চৌধুরী প্রথম আলোকে বলেন, ‘নিশ্চিত থাকুন, বাপ্পী লাহিড়ী মূল লড়াইয়ে থাকছেন। মানুষ এবার কল্যাণ থেকে মুখ ফিরিয়ে নিয়েছে।’ হোমিওপ্যাথি চিকিৎসক হরেণ মণ্ডল বলেন, বাপ্পী লাহিড়ী এবার ঘুম কেড়ে নিয়েছে তৃণমূলের। তৃণমূল মনে করেছিল, সিপিএমকে হারানো তাদের কোনো ব্যাপারই নয়। আর বিজেপি ভোট পাবে না। বর্তমান অবস্থা বিচারে কে জিতবেন, বলা যাচ্ছে না।শ্রীরামপুরের আরও কয়েকটি এলাকায় মানুষের সঙ্গে কথা বলে বোঝা গেল, বিজেপি এখানে একেবারে ফেলনা নয়। পাশাপাশি বামফ্রন্টের প্রার্থীও ভালো ভোট টানবেন। আর কংগ্রেসের প্রার্থী আবদুল মান্নান ভূমিপুত্র। তিনি প্রচুর ভোট পেতে পারেন। ফলে চতুর্মুখী লড়াই হবে।বাপ্পী লাহিড়ী কলকাতার সন্তান। বাবা সংগীতশিল্পী অপরেশ লাহিড়ী। ২০০৯ সালের লোকসভা নির্বাচনে এই আসনে তৃণমূলের কল্যাণ পেয়েছিলেন পাঁচ লাখ ৬৯ হাজার ৭২৫ ভোট। তাঁর নিকটতম প্রতিদ্বন্দ্বী সিপিএমের শান্তশ্রী চ্যাটার্জি পেয়েছিলেন চার লাখ ৩২ হাজার ৫৩৫ ভোট। আর বিজেপির দেবব্রত চৌধুরী পেয়েছিলেন মাত্র ৩৮ হাজার ৪৭৬ ভোট। তাই বাপ্পী লাহিড়ী কি সব হিসাব-নিকাশ পাল্টে দিতে পারবেন কি না, সেই প্রশ্নটি এখন প্রবল হয়ে উঠেছে।তবে আত্মবিশ্বাসী বাপ্পী লাহিড়ী প্রথম আলোকে বলেন, ‘আমি জিতব। শ্রীরামপুরের বাড়িতে বাড়িতে আমি পদ্ম ফুল ফোটাব।’
