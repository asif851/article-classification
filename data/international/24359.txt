
বলিউডের সংগীতশিল্পী বাবুল সুপ্রিয় এই প্রথম রাজনীতিতে নেমেছেন। লোকসভা নির্বাচনে পশ্চিমবঙ্গের বর্ধমান জেলার আসানসোল আসনে ভারতীয় জনতা পার্টি (বিজেপি) থেকে টিকিট পেয়েছেন। আসানসোল শহরের অদূরে চুরুলিয়া গ্রামে কবি কাজী নজরুল ইসলামের জন্মভিটে।এই আসনে তৃণমূল কংগ্রেস থেকে প্রার্থী হয়েছেন শ্রমিকনেত্রী দোলা সেন। আছেন বামফ্রন্টের বর্তমান সাংসদ বংশগোপাল চৌধুরী আর কংগ্রেসের ইন্দ্রাণী মিশ্র। এই আসনে ভোট ৭ মে।দোলা সেন এই প্রথম নির্বাচন করছেন। তাও আবার কলকাতা ছেড়ে সুদূর আসানসোলে। দোলা সেনের একটাই ভরসা, তিনি দিদি মমতার প্রার্থী।আসানসোল বরাবরই বামদের ঘাঁটি। গত নির্বাচনে এই আসনে জিতেছিলেন বামফ্রন্টপ্রার্থী বংশগোপাল। ছাত্রাবস্থা থেকে বাম রাজনীতির সঙ্গে জড়িত। এবারও তিনি জয়ের ব্যাপারে আত্মবিশ্বাসী।অন্যদিকে সংগীতশিল্পী হিসেবে বাবুল পরিচিত। জন্ম কলকাতায়। এখন থাকেন মুম্বাইয়ে। তাঁর আসল নাম সুপ্রিয় বড়াল। ব্যাংকের চাকরি ছেড়ে তিনি পা দেন সংগীত জগতে।বাবুলের একটিই ভয়, বিজেপি কি তাঁকে ভোটের দিন লড়তে দেবে? এর আগে আজ রোববার বাবুলকে চাঙা করতে নির্বাচনী প্রচারে আসানসোল আসছেন বিজেপির প্রধানমন্ত্রী পদপ্রার্থী নরেন্দ্র মোদি। তাঁর আসার খবরে বাবুল এখন জয়ের স্বপ্ন দেখতে শুরু করেছেন। তিনি বলছেন, বামফ্রন্ট ও তৃণমূলের ভোট ভাগাভাগির সুযোগে তিনি জয়ী হতে পারেন।তবে বাবুলের এই যুক্তি মানছেন না রাজনৈতিক পর্যবেক্ষকেরা। তাঁদের যুক্তি, আসানসোলে রয়েছে প্রচুর অবাঙালি ভোটার। তাই চতুর্মুখী লড়াইয়ে বরং জয়ের পাল্লাটা বেশি ভারী থাকছে বামফ্রন্ট ও তৃণমূল প্রার্থীর।২০০৯ সালের নির্বাচনে এই আসনে বামফ্রন্টপ্রার্থী বংশগোপাল ৭২ হাজার ৯৫৬ ভোটের ব্যবধানে জিতেছিলেন। নিকটতম প্রতিদ্বন্দ্বী ছিলেন কংগ্রেস-তৃণমূল জোটের মলয় ঘটক।সেই অঙ্ক ধরে এখন এগোচ্ছেন বংশগোপাল আর দোলা সেন। তবে বাবুলের হিসাবে বদলে গেছে আসানসোল। তার ওপর মোদি হাওয়ায় বাড়বে তাঁর ভোট। কমবে তৃণমূল ও বামফ্রন্টের। এই অঙ্কের হিসাব নিয়ে এগোচ্ছেন বাবুল। এ অবস্থায় তৃণমূলের ঘুম কেড়ে নিয়েছেন তিনি।
