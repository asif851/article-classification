
শান্তি প্রতিষ্ঠার লক্ষ্যে পাকিস্তান সরকার ও দেশটির তালেবান নেতাদের মধ্যে গতকাল মঙ্গলবার প্রাথমিক আলোচনা ব্যর্থ হয়েছে। শান্তি প্রতিষ্ঠার ক্ষেত্রে রোডম্যাপ প্রণয়নে ইসলামাবাদে এ আলোচনা হওয়ার কথা ছিল। তালেবানের দাবি, যুক্তরাষ্ট্র এই শান্তি আলোচনা চায় না। তাদের চাপে পাকিস্তান সরকার এ আলোচনায় বসতে ইচ্ছুক নয়।আজ বুধবার টাইমস অব ইন্ডিয়ার খবরে জানানো হয়, গতকাল এ সংবাদ সম্মেলনে তালেবানের তিন সদস্যের কমিটির সদস্য সামি-উল-হক অভিযোগ করেন, শান্তি আলোচনায় না বসতে মার্কিন প্রশাসন পাকিস্তান সরকারের ওপর চাপ সৃষ্টি করে আসছে। তিনি বলেন, ‘আমরা দুই ঘণ্টা ধরে সরকারপক্ষের কমিটির সদস্যদের জন্য অপেক্ষা করেছি। কিন্তু তাঁদের মধ্যস্থতাকারীরা শেষ মুহূর্তে পিছিয়ে গেছেন।’সংবাদ সম্মেলনে তালেবানের পক্ষ থেকে বলা হয়, শান্তি আলোচনার ব্যাপারে পাকিস্তানের সরকার আন্তরিক নয়। শিগগিরই এ সরকার তালেবানবিরোধী অভিযান চালাতে পারে।তালেবানের এ বক্তব্যের পরিপ্রেক্ষিতে সরকারপক্ষের কমিটির সমন্বয়ক ইরফান সিদ্দিকী জানান, তাঁরা তালেবানের কমিটির সঙ্গে আলোচনায় বসতে প্রস্তুত ছিলেন। তবে বৈঠক শুরুর নির্ধারিত সময়ের আগে তিনি ঘোষণা দিয়েছেন, সরকারপক্ষের কমিটির সদস্যরা বৈঠক করার সিদ্ধান্ত বাতিল করেছেন। তাঁদের বক্তব্য, তালেবানের কমিটিতে কারা কারা থাকবেন, সে বিষয়ে স্পষ্ট না হওয়া পর্যন্ত তাঁরা বৈঠকে বসবেন না।এর পরিপ্রেক্ষিতে টিটিপির মুখপাত্র শহীদুল্লাহ শহীদ জানান, তাঁদের কমিটি চূড়ান্ত রয়েছে। নতুন কোনো ব্যক্তি এতে অন্তর্ভুক্ত হবেন না।টিটিপির সঙ্গে আলোচনার জন্য চার সদস্যবিশিষ্ট সরকারপক্ষের কমিটি মনোনীত করেছিলেন প্রধানমন্ত্রী নওয়াজ শরিফ। তাঁরা হলেন প্রবীণ সাংবাদিক সিদ্দিকী ও রহিমুল্লাহ ইউসুফজাই, সাবেক রাষ্ট্রদূত রুস্তম শাহ মোহাম্মাদ ও গোয়েন্দা সংস্থা আইএসআইয়ের সাবেক কর্মকর্তা মেজর (অব.) আমির শাহ। টিটিপির কমিটিতে ‘তালেবানের জনক’ হিসেবে খ্যাত সামি-উল-হক, ইসলামাবাদের লাল মসজিদের ইমাম মাওলানা আবদুল আজিজ, পাকিস্তান জামায়াতে ইসলামীর নেতা অধ্যাপক ইব্রাহিম খানের থাকার কথা।
