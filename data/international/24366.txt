
বিভিন্ন দেশে আশ্রয়প্রার্থী মার্কিন কেন্দ্রীয় গোয়েন্দা সংস্থার (সিআইএ) সাবেক কর্মকর্তা এডওয়ার্ড স্নোডেন রাশিয়ার মস্কোতে ট্রানজিট এলাকায় পড়ে আছেন। রুশ প্রেসিডেন্ট ভ্লাদিমির পুতিনের কাছেও আশ্রয় চেয়েছেন তিনি। কিন্তু একটি বিষয়কে কেন্দ্র করে স্নোডেন হয়ে যেতে পারেন পুতিনেরই প্রতিদ্বন্দ্বী। আজ শুক্রবার বিভিন্ন পত্রিকায় প্রকাশিত খবরের সূত্র ধরে এমন আভাস পাওয়া গেছে রয়টার্সে প্রকাশিত খবরে। এই আলোড়নের মূলে রয়েছে একটি বিয়ের প্রস্তাব। স্নোডেনকে বিয়ে করার এই প্রস্তাবটা দিয়েছেন রাশিয়ার লোহিতকেশী সুন্দরী সাবেক গুপ্তচর অ্যানা চ্যাপমান। খবরে বলা হয়, গত বুধবার রাতে চ্যাপম্যানের টুইটার অ্যাকাউন্ট থেকে একটি পোস্ট লেখা হয়। এতে লেখা হয়, ‘স্নোডেন, তুমি কি আমাকে বিয়ে করবে?’ পোস্টটি দেওয়ার পর জবাবের জন্য হয়তো অপেক্ষায় ছিলেন চ্যাপম্যান। কিন্তু কয়েক ঘণ্টা পরও স্নোডেনের পক্ষ থেকে কোনো জবাব আসেনি। এতেও হাল ছাড়েননি তিনি। তাই আবারা স্নোডেনের উদ্দেশে নিজের টুইটার অ্যাকাউন্ট থেকে আরেকটি পোস্ট করেন তিনি। রাজনৈতিক আশ্রয়ের খোঁজে ব্যস্ত স্নোডেন এখনো ওই টুইটের জবাব দেননি। যুক্তরাষ্ট্রের আইনি তাড়া খেয়ে নিরাপদ একটি আশ্রয়ের জন্য ব্যাকুল স্নোডেন। এ পরিস্থিতিতে স্নোডেন এই টুইটের কী জবাব দেবেন, তা দেখার জন্য হয়তো এখনো ব্যাকুল চ্যাপম্যান।
এদিকে ৬০ বছর বয়সী প্রেসিডেন্ট পুতিন চ্যাপম্যানের প্রতি মুগ্ধতা প্রকাশ করেছেন। সম্প্রতি স্ত্রীর সঙ্গে ছাড়াছাড়ি হওয়ার পর চ্যাপম্যানের প্রতি এই মুগ্ধতাকে বিভিন্ন পত্রিকা পুতিনের ভালোবাসারই বহিঃপ্রকাশ বলে খবর প্রকাশ করেছে। অন্যদিকে পুতিনের প্রায় অর্ধেক বয়সী স্নোডেনকে বিয়ের প্রস্তাব দিয়েছেন চ্যাপম্যান। বিষয়টি জোরালো হলে প্রেসিডেন্ট পুতিনের প্রতিদ্বন্দ্বী হয়ে যাবেন স্নোডেন।
সিআইএর সাবেক কর্মী স্নোডেন লাখ লাখ সাধারণ মানুষের ফোনকল ও অনলাইন তত্পরতায় মার্কিন প্রশাসনের নজরদারির কথা ফাঁস করে গত ২০ মে যুক্তরাষ্ট্র থেকে চীনের বিশেষ প্রশাসনিক অঞ্চল হংকং চলে যান।
এরপর স্নোডেন গত ২৩ জুন হংকং ছেড়ে রাশিয়া যান। তিনি তখন থেকে মস্কোর শেরেমেয়িতেভো বিমানবন্দরের ট্রানজিট এলাকায় অবস্থান করছেন।
