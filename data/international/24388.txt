
বাংলাদেশকে নয়াদিল্লির ‘তথাকথিত বন্ধু’ বলে মন্তব্য করেছেন ভারতের স্বরাষ্ট্র প্রতিমন্ত্রী হংসরাজ আহির। ভারতের নিরাপত্তার জন্য পাকিস্তান ও চীনের চেয়ে বাংলাদেশই বেশি চ্যালেঞ্জিং বলেও মনে করেন তিনি।
বৃহস্পতিবার প্রতিমন্ত্রী আহির এ মন্তব্য করেন। প্রতিবেশী এই দুই দেশের সম্পর্ক আরও জোরদারের উদ্যোগের মধ্যে তাঁর বিতর্কিত এই মন্তব্য এল। তিনি অভ্যন্তরীণ নিরাপত্তাবিষয়ক এক অনুষ্ঠানে এই মন্তব্য করেন।
পিটিআইয়ের বরাত দিয়ে এনডিটিভির এক প্রতিবেদনে প্রতিমন্ত্রী আহিরের এই মন্তব্য প্রকাশ করা হয়েছে। ৬৩ বছর বয়সী আহির বলেন, ‘শুধু চীন বা পাকিস্তান নয়, আমাদের জাতীয় নিরাপত্তার জন্য বাংলাদেশও বড় এক চ্যালেঞ্জ। আমি এটা জানি কারণ আমি খুব মনোযোগ দিয়ে এটা দেখেছি।’ তিনি বলেন, ‘অনুপ্রবেশের মাধ্যমে বাংলাদেশ ভারতের সবচেয়ে বড় ক্ষতি করছে। এটা চলতে থাকলে একমাত্র স্মার্ট প্রযুক্তিই আমাদের ওই অনুপ্রবেশ দমনে সহায়তা করতে পারে।’
গত সপ্তাহেই বাংলাদেশের প্রধানমন্ত্রী শেখ হাসিনার সঙ্গে ভারতের প্রধানমন্ত্রী নরেন্দ্র মোদি দুই দেশের জনগণের সংযোগ স্থাপনের বেশ কিছু প্রকল্প উদ্বোধন করেন। তাতে মোদি দুই দেশের জনগণের ‘ঐতিহাসিক বন্ধনকে’ আবার ‘নতুন করে জোরদারের’ ওপর গুরুত্ব দেন। এর মধ্যে বৃহস্পতিবার আহির এই মন্তব্য করলেন।
মহারাষ্ট্র থেকে চারবারের নির্বাচিত আইনপ্রণেতা আহির ভারতের আরেক প্রতিবেশী চীনের ব্যাপারে কথা বলেন। তিনি বলেন, চীন আমাদের ‘খুব ঘনিষ্ঠ বন্ধু নয়’। পাকিস্তানের বিষয়ে তিনি বলেন, ‘ভারত যদি পাকিস্তানের দখলে থাকা কাশ্মীরের অংশ নিজের করে নিতে চায়, তাহলে ভারতকে কেউ থামাতে পারবে না। কারণ এটা আমাদের অধিকার এবং আমরা কাশ্মীর ফিরিয়ে নেওয়ার উদ্যোগ নেব।’
