
এবার পাকিস্তানের শিখ সম্প্রদায়ের নেতারা বলিউড অভিনেতা আমির খানের পাশে দাঁড়িয়েছেন। ভারতে ক্রমবর্ধমান অসহিষ্ণুতা নিয়ে আমিরের অবস্থান সমর্থন করেছেন তাঁরা। খবর ডন পত্রিকার।ওয়ার্ল্ড শিখ-মুসলিম ফেডারেশনের প্রধান সরদার মনমোহন সিং গত শুক্রবার লাহোরের গভর্নরস হাউসে গুরু নানকের বিভিন্ন উপদেশ নিয়ে আয়োজিত এক সেমিনারে বলেন, ১৯৪৭ সালে পাকিস্তানের স্বাধীনতাকে ভারত কখনোই মেনে নেয়নি। সেখানে বর্তমান পরিস্থিতির জন্য উগ্রপন্থী শিবসেনা দায়ী। মোদি সরকার ক্ষমতায় আসার পর থেকেই তারা নানা রকম উসকানি দিচ্ছে।শিখ সম্প্রদায়ের বিভিন্ন অনুষ্ঠানে যোগ দিতে যুক্তরাজ্য থেকে লাহোরে এসেছেন শিখ নেতা মনমোহন। তিনি বলেন, এটা স্পষ্ট যে ভারতে সরকারের কিছু নীতির কারণে সংখ্যালঘু সম্প্রদায় ও বিভিন্ন ব্যক্তি মনঃকষ্টে রয়েছেন। গোমাংস খাওয়া বাদ দিতে না পারলে মুসলিমদের ভারত ছেড়ে যেতে বলা হচ্ছে। চলচ্চিত্র তারকা শাহরুখ খান ও আমির খান চরমপন্থার শিকার হচ্ছেন।শিখ তীর্থযাত্রী সংগঠনের উপপ্রধান সরদার অমরজিৎ সিং বলেন, ‘ভারতীয় জনতা পার্টি (বিজেপি) অসহিষ্ণুতাকে মদদ দিয়ে নির্বাচনে কট্টর ডানপন্থীদের সমর্থন পেতে চাইছে।’তীর্থযাত্রী সংগঠনটির নেতা সরদার গুরুমিৎ সিং শিবসেনা এবং তালেবানের সন্ত্রাসবাদ ও অসহিষ্ণুতার সমালোচনা করেন। তিনি বলেন, ‘আমরা সহাবস্থানের পক্ষে।’আমিরের বিজ্ঞাপনমূল্য বৃদ্ধি: বিজ্ঞাপনের জগতে আমির খানের মূল্য গত এক বছরে ৪৪১ শতাংশ বেড়েছে। নয়াদিল্লিভিত্তিক অনলাইন বাজার স্ন্যাপডিল এ তথ্য দিয়েছে। টাইমস অব ইন্ডিয়ার প্রতিবেদনে বলা হয়, আরেক তারকা সালমান খানের পরেই বিজ্ঞাপন থেকে সবচেয়ে বেশি আয় করেন আমির।এদিকে ভারতের গণমাধ্যম বলছে, চিকিৎসার জন্য শুক্রবার রাতে যুক্তরাষ্ট্রের উদ্দেশে নয়াদিল্লি ত্যাগ করেছেন অভিনেতা আমির খান।
