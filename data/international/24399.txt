
উপার্জনক্ষম ছেলের মৃত্যুর পর অর্থকষ্টের চিন্তায় পড়েছিলেন যুক্তরাষ্ট্রের ভাইস প্রেসিডেন্ট জো বাইডেন। তখন তাঁর প্রতি সহযোগিতার হাত বাড়িয়ে দেন প্রেসিডেন্ট বারাক ওবামা। প্রেসিডেন্ট তাঁকে প্রয়োজনীয় অর্থ দেওয়ার কথা জানিয়ে বাড়ি বিক্রি করতে মানা করেন।
জো বাইডেন তাঁর না বলা এ কথা জানান সিএনএনের সাংবাদিক গ্লোরিয়া বরগারকে দেওয়া এক সাক্ষাৎকারে। ডেলাওয়ার অঙ্গরাজ্যের অ্যাটর্নি জেনারেল ছিলেন ভাইস প্রেসিডেন্টের ছেলে বো বাইডেন। ২০১৫ সালের জানুয়ারিতে তিনি গুরুতর অসুস্থ হয়ে পড়েন। মে মাসে তিনি ক্যানসার আক্রান্ত হয়ে মারা যান। জো বাইডেন ছেলের মৃত্যুর সময়কার কঠিন দিনগুলোর কথা স্মরণ করেন সিএনএনকে দেওয়া এই সাক্ষাৎকারে।
জো বাইডেন বলেন, প্রেসিডেন্ট ওবামার সঙ্গে সপ্তাহের এক মধ্যাহ্নভোজের আলাপচারিতায় তিনি অর্থকষ্টের চিন্তার বিষয়টি বলেছিলেন। উল্লেখ করেছিলেন, ছেলের উপার্জন ছাড়া ছেলের পরিবারের দেখভাল নিয়ে তিনি কিছুটা উদ্বিগ্ন। এ অবস্থা থেকে রক্ষা পেতে তিনি ও তাঁর স্ত্রী ডেলাওয়ার রাজ্যে তাঁদের বাড়িটি বিক্রি করে দেওয়ার পরিকল্পনার কথা ওবামাকে জানান। তখন প্রেসিডেন্ট ওবামা তাঁকে বাড়ি বিক্রি করতে বারণ করেন এবং যত অর্থ লাগবে তা দেওয়ার প্রতিশ্রুতি দেন।
সাক্ষাৎকারে ভাইস প্রেসিডেন্ট ছেলের অকাল মৃত্যুর কথা স্মরণ করে আবেগাপ্লুত হয়ে পড়েন। পাশাপাশি প্রেসিডেন্ট বারাক ওবামার ব্যক্তিগত মহানুভবতার গল্প বেশ ভালোভাবে উল্লেখ করেন। জানান, শেষ পর্যন্ত তিনি বাড়িটি বিক্রি করেননি। তবে ওবামার কাছ থেকে ব্যক্তিগত অর্থ সাহায্য নিতে হয়েছিল কি না, সে প্রসঙ্গটি সাক্ষাৎকারে আর আসেনি।
