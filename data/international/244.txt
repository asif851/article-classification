
যুক্তরাষ্ট্রের জাতীয় নিরাপত্তা সংস্থা এনএসএর সাবেক চুক্তিভিত্তিক কর্মী এডওয়ার্ড স্নোডেন দাবি করেছেন, তিনি সে দেশের কেন্দ্রীয় গোয়েন্দা সংস্থা সিআইএ ও এনএসএর একজন প্রশিক্ষণপ্রাপ্ত গোয়েন্দা কর্মকর্তা ছিলেন৷ মূলত উচ্চপ্রযুক্তি নিয়ে গোয়েন্দাগিরি করাই ছিল তাঁর কাজ৷ খবর বিবিসির৷এনবিসিকে দেওয়া এক সাক্ষাৎকারে স্নোডেন বলেন, তিনি সিআইএ ও এনএসএর হয়ে বিদেশে গুপ্তচরবৃত্তি করেছেন৷ নকল নামে তথ্য সংগ্রহ করেন৷ তিনি বলেন, গোয়েন্দা সংস্থা দুটি কর্মীদের চেয়ে প্রযুক্তির মাধ্যমেই বেশি গোয়েন্দা তথ্য সংগ্রহ করেছে যুক্তরাষ্ট্র৷ মার্কিন গোয়েন্দাদের লাখ লাখ নথি হাত করে ২০১৩ সালে যুক্তরাষ্ট্র থেকে পালিয়ে যান স্নোডেন (৩০)৷ হংকং হয়ে বর্তমানে তিনি রাশিয়ায় সাময়িক রাজনৈতিক আশ্রয়ে আছেন৷ প্রকাশিত অন্যান্য নথির মধ্যে যুক্তরাষ্ট্রসহ সারা বিশ্বে এনএসএ যে লাখ লাখ টেলিফোন কলে আড়ি পেতেছে, তা ফাঁস করেন স্নোডেন৷ এমনকি বিদেশি নেতাদেরও ফোনকল রেকর্ড করেছে এনএসএ৷ এ ঘটনার পর এনএসএর ভূমিকা নিয়ে যুক্তরাষ্ট্রে তীব্র বিতর্কের সৃষ্টি হয়৷
