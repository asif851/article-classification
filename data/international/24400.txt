
সীমান্তে শান্তি রক্ষার প্রয়োজনে ভারতীয় সেনারা শক্তি প্রয়োগ করতে পিছপা হবে না বলে জানিয়েছেন নতুন দায়িত্ব নেওয়া ভারতের সেনাপ্রধান বিপিন রাওয়াত। তিনি বলেন, সেনাসদস্যদের দায়িত্ব দেশে এবং সীমান্তে শান্তি রক্ষা করা। এই শান্তি রক্ষার প্রয়োজনে যদি শক্তি প্রয়োগ করতে হয়, তাহলে সেনারা পিছপা হবে না। গতকাল রোববার দায়িত্ব গ্রহণ করার পর সাংবাদিকদের সঙ্গে আলাপকালে বিপিন রাওয়াত এসব কথা বলেন। আজ সোমবার ইন্ডিয়ান এক্সপ্রেসের এক প্রতিবেদনে এ তথ্য জানানো হয়।গত ১৭ ডিসেম্বর পূর্বাঞ্চলীয় কমান্ডের নেতৃত্বদানকারী জ্যেষ্ঠতম সেনা কমান্ডার লেফটেন্যান্ট জেনারেল প্রাভিন বকশি ও দক্ষিণাঞ্চলীয় কমান্ডের প্রধান পি এম হারিজকে ডিঙিয়ে পদাতিক সেনা লেফটেন্যান্ট জেনারেল রাওয়াতকে সেনাপ্রধান হিসেবে নিয়োগ দেওয়া হয়। তিনি হলেন ভারতের ২৭তম সেনাপ্রধান। গতকাল দায়িত্ব নিয়ে রাওয়াত আরও বলেন, লেফটেন্যান্ট জেনারেল প্রাভিন বকশি ও পি এম হারিজ নিজেদের দায়িত্বে অব্যাহত থাকবেন এবং ঐক্য বজায় রাখতে কাজ করবেন।এদিকে গত শনিবার লেফটেন্যান্ট জেনারেল প্রাভিন বকশি জানান, ‘নতুন সেনাবাহিনী প্রধানকে পূর্ণ সমর্থন করছি।’ এক ভিডিও কনফারেন্সে বকশি তাঁর সেনাসদস্যদের বলেন, পূর্ণ পেশাদারি ও আন্তরিকতার সঙ্গে তাঁর নেতৃত্ব অব্যাহত থাকবে।সরকারি সূত্র বলছে, নতুন নতুন চ্যালেঞ্জ মোকাবিলায় সেনাপ্রধান হিসেবে রাওয়াতই ছিলেন সবচেয়ে যোগ্য। উত্তরাঞ্চলের সামরিক বাহিনীকে পুনর্গঠন, পশ্চিমের অব্যাহত সন্ত্রাস এবং উত্তর-পূর্ব পরিস্থিতি নিয়ন্ত্রণে দক্ষতার পরিচয় দেন বিপিন রাওয়াত।
