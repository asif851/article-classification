
মিসরের মুসলিম ব্রাদারহুডের নেতা মোহাম্মদ বাদাই গতকাল বৃহস্পতিবার দলীয় কর্মী-সমর্থকদের শান্তিপূর্ণ উপায়ে বিক্ষোভ চালিয়ে যাওয়ার আহ্বান জানিয়েছেন। ধারণা করা হচ্ছে, আজ শুক্রবার কায়রোতে মুরসি-সমর্থক ও বিরোধীদের পাল্টাপাল্টি সমাবেশ হবে।মিসরের ইতিহাসে প্রথম গণতান্ত্রিক উপায়ে নির্বাচিত প্রেসিডেন্ট মোহাম্মদ মুরসিকে গত ৩ জুলাই সেনাবাহিনী ক্ষমতাচ্যুত করে। ওই দিন থেকে মুরসিকে অজ্ঞাত স্থানে আটকে রাখা হয়েছে। তাঁকে ক্ষমতা ফিরিয়ে দেওয়ার দাবিতে সমর্থকেরা বিক্ষোভ সমাবেশ করে আসছেন।সেনাবাহিনীর প্রধান আবদেল ফাত্তাহ আল-সিসির ডাকে আজ মুরসিবিরোধী বড় ধরনের বিক্ষোভ হওয়ার কথা রয়েছে। এর আগে পলাতক ব্রাদারহুড নেতা মোহাম্মদ বাদাই মুরসি-সমর্থকদের ‘শান্তিপূর্ণ উপায়ে’ বিক্ষোভ করার আহ্বান জানালেন। এদিকে সেনাপ্রধান সিসির রাস্তায় নামার আহ্বানে সাড়া না দিতে জনগণকে পরামর্শ দিয়েছে মিসরের প্রভাবশালী ধর্মীয় নেতা শেখ ইউসুফ আল-কারাদাওয়ির নেতৃত্বাধীন সুন্নি মুসলিমদের একটি গোষ্ঠী। এমনিতেই কয়েক দিন ধরে মুরসির সমর্থক ও বিরোধীদের মধ্যে সহিংসতা চলছে। নতুন করে রাস্তায় নামার জন্য সেনাপ্রধানের আহ্বানের পরিপ্রেক্ষিতে সহিংসতা আরও ছড়িয়ে পড়ার আশঙ্কা করা হচ্ছে। দোহাভিত্তিক সুন্নি সংগঠন কারাদাওয়ি ‘প্রজ্ঞার সঙ্গে’ এ সংকট মোচনের আহ্বান জানিয়েছে। মিসরের সর্বস্তরের নাগরিক, দল, সেনা ও পুলিশকে শান্ত থেকে পরিস্থিতি মোকাবিলার আহ্বান জানায় দলটি। এএফপি।
