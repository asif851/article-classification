
ভারতের উত্তর প্রদেশ রাজ্যে মন্ত্রীর বিরুদ্ধে দুর্নীতি ও গণধর্ষণের অভিযোগ তোলার পর একজন সাংবাদিক অগ্নিদগ্ধ হয়ে মারা গেছেন। তাঁকে জীবন্ত পুড়িয়ে হত্যা করা হয়েছে, এমন অভিযোগের পর ওই মন্ত্রী ও নয়জন পুলিশের বিরুদ্ধে মামলা হয়েছে। খবর টাইমস অব ইন্ডিয়া, হিন্দুস্তান টাইমস ও বিবিসির।যোগেন্দ্র সিং নামের ওই সাংবাদিক উত্তর প্রদেশের শাহজাহানপুরে একটি স্থানীয় অনলাইন সংবাদপত্র চালাতেন। এ ছাড়া তিনি সামাজিক যোগাযোগের মাধ্যম ফেসবুকে হিন্দিতে খবর প্রকাশ করতেন।সম্প্রতি ফেসবুকে যোগেন্দ্র উত্তর প্রদেশ রাজ্যের ক্ষমতাসীন দল সমাজবাদী পার্টির নেতা ও গবাদিপশু উন্নয়ন মন্ত্রণালয়ের ভারপ্রাপ্ত মন্ত্রী রাম মূর্তি ভার্মার বিরুদ্ধে অনেকগুলো অভিযোগ তুলে ধরেন। তাঁর সাম্প্রতিক তিনটি পোস্টের মধ্যে একটিতে স্থানীয় একজন শিশু উন্নয়নকর্মীর আরজি তুলে ধরা হয়।
