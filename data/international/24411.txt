
ব্রাজিলের পর্যটন শহর প্যারাতির কাছে একটি যাত্রীবাহী বাস উল্টে অন্তত ১৫ জন নিহত হয়েছে। গতকাল রোববার বাসের চালক নিয়ন্ত্রণ হারালে এ দুর্ঘটনা ঘটে। আজ সোমবার বিবিসি অনলাইনের প্রতিবেদনে জানানো হয়, পাহাড়ি খাড়া আঁকাবাঁকা সড়কে ঘটা দুর্ঘটনায় কমপক্ষে ৩০ জন আহত হয়। আহত ব্যক্তিদের মধ্যে কয়েকজনকে আকাশপথে স্থানীয় হাসপাতালে নেওয়া হয়েছে। রিও ডি জেনিরো ও সাও পাওলোর মধ্যবর্তী এলাকায় ঔপনিবেশিক যুগের শহর প্যারাতি অবস্থিত। বাসটি কাছাকাছি একটি জনবহুল সৈকতে যাচ্ছিল। দুর্ঘটনাস্থলটি বিপজ্জনক বলে পরিচিত। দুর্ঘটনার কারণ অনুসন্ধান করছে পুলিশ।
