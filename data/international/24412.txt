
বাবাকে হারিয়ে সমাজবাদী পার্টির প্রতীক ‘সাইকেল’ পেলেন পুত্র অখিলেশ সিং যাদব। গতকাল সোমবার সন্ধ্যায় দীর্ঘ প্রতীক্ষার পর নির্বাচন কমিশন এই সিদ্ধান্তের কথা জানায়। এই সিদ্ধান্তের সঙ্গে সঙ্গেই সমাজবাদী পার্টির ভাঙন চূড়ান্ত হলো।কেন এই সিদ্ধান্ত, তার একটা ব্যাখ্যাও কমিশন সূত্রে পাওয়া গেছে। সূত্রের কথায়, সমাজবাদী পার্টির ২২৯ জন এমএলএ-র মধ্যে ২১২ জনের সমর্থন রয়েছে অখিলেশের দিকে। একই ভাবে বিধান পরিষদের অধিকাংশ সদস্য, অধিকাংশ লোকসভা ও রাজ্যসভার সদস্য এবং দলীয় কর্মকর্তারা অখিলেশের পক্ষে। সব বিচার করে কমিশনের এই সিদ্ধান্ত।কমিশনের সিদ্ধান্ত জানার পর অখিলেশের পক্ষে রাজ্যসভার সদস্য রামগোপাল যাদব বলেন, এই সিদ্ধান্ত স্বাগত। আগামী দু-এক দিনের মধ্যেই দলীয় প্রার্থীদের নাম ঘোষণা করা হবে। তার আগে কংগ্রেসের সঙ্গে জোটবন্ধনের বিষয়টি চূড়ান্ত হয়ে যাবে কি না সে বিষয়ে প্রশ্ন করা হলে রামগোপাল বলেন, সব সম্ভাবনাই খোলা রয়েছে।অখিলেশের সমর্থক ও রাজ্যসভার সমাজবাদী পার্টির সদস্য নরেশ আগরওয়াল বলেন, ‘মুলায়ম সিং যাদবের কাছে আমার অনুরোধ, তিনি ছেলের কাছে ফিরে আসুন। ছেলে বড় হলে বাবারই গর্বিত হওয়ার কথা। মুলায়মের তৈরি করা দল ছেলে অখিলেশই বড় করবে।’ তিনি বলেন, মুলায়ম ছেলের সঙ্গে থাকলে তাঁর সম্মানের কোনো হানি হবে না।
তবে তা হবে কি না সে বিষয়ে সংশয় প্রবল। ‘সাইকেল’ যে তাঁর হাতছাড়া হতে চলেছে, সম্ভবত তা বুঝতে পেরেই সোমবার দুপুরে অখিলেশের পিতা ও সমাজবাদী পার্টির প্রতিষ্ঠাতা মুলায়ম সিং যাদব ছেলেকে একহাত নেন। দলীয় অনুগামীদের বলেন, ‘মুসলমান সম্পর্কে অখিলেশের মধ্যে বরাবরই একটা নেতিবাচক মনোভাব তিনি লক্ষ করেছেন। না শোধরালে তিনি এবারের ভোটে ছেলের বিরুদ্ধে লড়াই করতে দ্বিধা করবেন না।’
কী ধরনের নেতিবাচক মনোভাব, মুলায়ম তার উদাহরণও দিয়েছেন। বলেছেন, রাজ্য পুলিশের মহা নির্দেশক পদে তিনি যখন এক মুসলমানকে নিয়োগ দিয়েছিলেন, অখিলেশ সেই সময় টানা পনেরো দিন তাঁর সঙ্গে কথা বলেননি। অখিলেশের এই মুসলমান-বিরোধী মনোভাবের পেছনে মুলায়ম তাঁর কাকার ছেলে রামগোপালের হাত দেখতে পাচ্ছেন। তিনি বলেন, রামগোপাল বিজেপির হাতে নাচছেন। তিনিই অখিলেশকে চালনা করছেন। অখিলেশ না শোধরালে তিনি এবারের ভোটে ছেলের বিরুদ্ধে লড়বেন।
সোমবার দুপুরে মুলায়ম বলেন, ‘মতপার্থক্য দূর করার অনেক চেষ্টা করেছি। তিন তিনবার অখিলেশের সঙ্গে কথা বলেছি। কিন্তু সে অনড়।’ এর পরেই মুলায়ম বলেন, ভোটে তিনি অখিলেশের বিরুদ্ধে দাঁড়াবেন ঠিক করেছেন।
 
