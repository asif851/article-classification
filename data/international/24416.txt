
 
গোরক্ষার নামে হিংসা দমন করতে আদালতের নির্দেশে কড়া পদক্ষেপ না নেওয়ায় তিন রাজ্যকে নোটিশ দিয়েছেন সুপ্রিম কোর্ট। গতকাল সোমবার সুপ্রিম কোর্টের প্রধান বিচারপতি দীপক মিশ্রের সমন্বয়ে গঠিত ডিভিশন বেঞ্চ তিন রাজ্যের প্রশাসনকে আদালত অবমাননার অভিযোগে নোটিশ দেন।
রাজ্য তিনটি হলো রাজস্থান, হরিয়ানা ও উত্তর প্রদেশ। আগামী ৩ এপ্রিলের মধ্যে ওই তিন রাজ্যের প্রশাসনকে নোটিশের জবাব দিতে বলা হয়েছে।
গত ৬ সেপ্টেম্বর মহাত্মা গান্ধীর প্রপৌত্র ও মহাত্মা গান্ধী ফাউন্ডেশনের ম্যানেজিং ট্রাস্টি তুষার গান্ধীর এক আবেদনের পরিপ্রেক্ষিতে ভারতের ২৬টি রাজ্যকে গোরক্ষার নামে হিংসা বন্ধ এবং আইনশৃঙ্খলা রক্ষার জন্য কড়া ব্যবস্থা নেওয়ার নির্দেশ দেন সুপ্রিম কোর্ট। নির্দেশে বলা হয়, এসব রাজ্যে নোডাল অফিসার নিয়োগ এবং জাতীয় সড়কে নজরদারি বাড়াতে হবে। নির্দিষ্ট সময় পরপর সুপ্রিম কোর্টকে অগ্রগতি জানানোরও নির্দেশ দেওয়া হয়। এরপরও ওই তিনটি রাজ্যে গোরক্ষার নামে হিংসাত্মক কর্মকাণ্ড সংঘটিত হয়েছে বলে খবর পাওয়া যায়। এর পরেই তুষার গান্ধী সুপ্রিম কোর্টের দ্বারস্থ হলে আদালত অবমাননার দায়ে তিন রাজ্যকে নোটিশ প্রদান করেন শীর্ষ আদালত।
