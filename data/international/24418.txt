
ভারতের মুম্বাইয়ে ফটোসাংবাদিককে গণধর্ষণের ঘটনায় জড়িত থাকার অভিযোগে সন্দেহভাজন পাঁচজনকেই গ্রেপ্তার করা হয়েছে। এই গণধর্ষণের ঘটনার প্রতিবাদে ভারতজুড়ে বিভিন্ন স্থানে বিক্ষোভ চলছে।সংশ্লিষ্ট পুলিশ কর্মকর্তাদের বরাত দিয়ে আজ রোববার বার্তা সংস্থা পিটিআই প্রকাশিত প্রতিবেদনে এ তথ্য জানানো হয়।মুম্বাইয়ের একটি ইংরেজি সাময়িকীর ২৩ বছর বয়সী ফটোসাংবাদিক গত বৃহস্পতিবার নগরের লোয়ার প্যারোল এলাকার একটি পরিত্যক্ত বস্ত্র কারখানা ভবনের ছবি তুলতে গেলে পাঁচ ব্যক্তির ধর্ষণের শিকার হন।এ ঘটনায় শুক্রবার দক্ষিণ মুম্বাই থেকে চাঁদ বাবু সাত্তাত শেখ ওরফে মোহাম্মদ আবদুল (১৯) নামের এক বেকার যুবককে গ্রেপ্তার করা হয়। তিনি অন্য চার সহযোগীর পরিচয় প্রকাশ করেন। ওই চার ব্যক্তি হলেন বিজয় যাদব, কাসিম বাঙালি, সেলিম আনসারি ও সিরাজ রেহমান।
এর মধ্যে বিজয় যাদব, সিরাজ রেহমান ও কাসিম বাঙালিকে গতকাল শনিবার গ্রেপ্তার করে পুলিশ। সেলিম আনসারিকে আজ রোববার দিল্লি থেকে গ্রেপ্তার করা হয়।
চাঁদ বাবু সাত্তাত শেখ ওরফে মোহাম্মদ আবদুল ও বিজয় যাদবকে গতকাল আদালতে হাজির করে ৩০ আগস্ট পর্যন্ত রিমান্ডে নিয়েছে পুলিশ।
মুম্বাইয়ের পুলিশ কমিশনার সত্যপাল সিং জানান, ধর্ষণের শিকার সাংবাদিকের মায়ের সঙ্গে তিনি হাসপাতালে কথা বলেছেন। তিনি জানিয়েছেন, তাঁর মেয়ের অবস্থার উন্নতি হচ্ছে।
