
যুক্তরাজ্যের বিমান পরিবহন সংস্থা ব্রিটিশ এয়ারওয়েজের কম্পিউটার ব্যবস্থায় বিশ্বব্যাপী বিপর্যয় দেখা দিয়েছে। এতে অনেক বিমান উড়তে অনাকাঙ্ক্ষিত দেরি হয় এবং বিমানবন্দরের রানওয়েতে বিমানের জট লেগে যায়। এ ঘটনায় আজ শনিবার স্থানীয় সময় সন্ধ্যা ছয়টা পর্যন্ত লন্ডনের হিথ্রো ও গেটউইক বিমানবন্দর থেকে ব্রিটিশ এয়ারওয়েজের সব ফ্লাইট বাতিল করা হয়েছে।
ব্রিটিশ এয়ারওয়েজ এক বিবৃতিতে বলেছে, ‘দয়া করে বিমানবন্দরে আসবেন না। বিশ্বব্যাপী আমাদের ফ্লাইট পরিচালনা-সংক্রান্ত কম্পিউটার ব্যবস্থায় বিপর্যয় দেখা দিয়েছে। এ ঘটনার জন্য সব গ্রাহকের কাছে আমরা দুঃখ প্রকাশ করছি। দ্রুততম সময়ের মধ্যে সমস্যার সমাধান করার জন্য আমরা কাজ করছি।’সংস্থাটি বলেছে, হিথ্রো ও গেটউইকের টার্মিনালগুলোয় যাত্রীদের ব্যাপক ভিড় দেখা দিয়েছে। এ কারণে শনিবার সন্ধ্যা পর্যন্ত সব ফ্লাইট বাতিল করা হয়েছে।ফ্লাইট পরিচালনা-সংক্রান্ত কম্পিউটার ব্যবস্থার এই সমস্যা যুক্তরাজ্যজুড়ে ছড়িয়ে পড়েছে বলে যাত্রীরা অভিযোগ করেছেন। যাত্রীরা বলছেন, দীর্ঘ সময় দেরি হওয়ার পরও অনেক বিমান আকাশে ওড়েনি।আগামী সোমবার দেশটিতে ছুটির দিন। আবার রোববার সাপ্তাহিক ছুটির দিন হওয়ায় অনেকেই পরিবারসহ ঘুরতে বেরিয়েছিলেন। এতে বিমানবন্দরে যাত্রীদের ভিড়ও বেড়ে যায়।এর আগে জার্মানির এয়ারলাইন সংস্থা লুফথানসা ও ফ্রান্সের এয়ার ফ্রান্স কম্পিউটার ব্যবস্থার সমস্যায় পড়েছিল। ব্রিটিশ এয়ারওয়েজ এমন সমস্যায় পড়া তৃতীয় এয়ারলাইন সংস্থা। তবে এই বৈশ্বিক সমস্যা কোনো সাইবার হামলার কারণে ঘটেছে, এমন কোনো প্রমাণ পাওয়া যায়নি বলে নিশ্চিত করেছে ব্রিটিশ এয়ারওয়েজ।বিশ্বের অন্যতম ব্যস্ততম বিমানবন্দর হিসেবে পরিচিত লন্ডনের হিথ্রো। বিমানবন্দর কর্তৃপক্ষ জানিয়েছে, সমস্যার সমাধানে ব্রিটিশ এয়ারওয়েজের সঙ্গে কাজ করা চলছে।
তথ্যসূত্র: রয়টার্স, বিবিসি
