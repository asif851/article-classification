
লিবিয়ার রাজধানী ত্রিপোলিতে গতকাল সোমবার ভোররাতে অজ্ঞাত দুটি যুদ্ধবিমান থেকে ইসলামপন্থী একটি বিদ্রোহীদের অবস্থান লক্ষ্য করে হামলা চালানো হয়েছে। এতে অন্তত ছয়জন নিহত হয়।
বিবিসি অনলাইনের খবরে জানানো হয়, গতকাল ভোররাতে এই হামলার জন্য বিমান দুটি কে বা কারা পাঠিয়েছে, এ নিয়ে বিভ্রান্তি রয়েছে।
অন্ধকারে চালানো এই বিমান হামলার পর ত্রিপোলির অধিবাসীদের মধ্যে ভীতির সৃষ্টি হয়। অনেকের ধারণা, কোনো বিদেশি রাষ্ট্র এই হামলা চালিয়েছে।
লিবিয়ার বিমানবাহিনীর একজন সাবেক কর্মকর্তা বলেন, রাতে আকাশে উড়তে পারে, এমন বিমান দেশটির সামরিক বাহিনীর হাতে নেই।
যুক্তরাষ্ট্র, ফ্রান্স, ইতালি, মিসর ও ন্যাটো এই হামলায় জড়িত থাকার কথা অস্বীকার করেছে।
লিবিয়ার একাধিক টিভি চ্যানেলে দাবি করা হয়েছে, মিসরাতার বিদ্রোহীদের লক্ষ্যবস্তুতে ওই বিমান হামলা হয়েছে।
প্রতিপক্ষ জাতীয়তাবাদী বিদ্রোহী বলে কথিত জেনারেল খলিফা হাফতারের একজন সহযোগী দাবি করেন, তাঁরা ওই বিমান হামলা চালিয়েছেন।
তবে নিরপেক্ষ কোনো সূত্র থেকে এই দাবির সত্যতা যাচাই করা যায়নি।
ত্রিপোলির দখল নিয়ে ইসলামপন্থী বিদ্রোহীদের সঙ্গে জাতীয়তাবাদী বিদ্রোহীদের কয়েক সপ্তাহ ধরে লড়াই চলছে।
