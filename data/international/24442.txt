
সিরিয়ায় রাসায়নিক অস্ত্র ব্যবহারের প্রমাণ পাওয়া গেছে বলে গতকাল বৃহস্পতিবার জানিয়েছেন ব্রিটিশ প্রধানমন্ত্রী ডেভিড ক্যামেরন। ব্রিটেনের একটি সূত্র বলেছে, সিরিয়ায় সারিন প্রয়োগের বিষয়টি নিশ্চিত হওয়া গেছে।রাশিয়ার সেন্ট পিটার্সবার্গে জি-২০ জোটভুক্ত দেশের শীর্ষ সম্মেলন থেকে প্রধানমন্ত্রী ক্যামেরন বিবিসি টেলিভিশনকে বলেন, ব্রিটেনের পোর্টন ডাউন গবেষণাগারে দামেস্ক থেকে আনা কিছু নমুনা পরীক্ষা-নিরীক্ষায় দামেস্কের উপকণ্ঠে রাসায়নিক অস্ত্র ব্যবহারের প্রমাণ মিলেছে।এদিকে একটি ব্রিটিশ সূত্র বার্তা সংস্থা এএফপিকে বলেছে, ওই অস্ত্র ব্যবহারের কথিত স্থান থেকে মাটি ও কাপড়ের নমুনা এনে পরীক্ষার ফলাফলে ‘সারিন প্রয়োগের বিষয়ে ইতিবাচক’ তথ্য পাওয়া গেছে। সূত্রটি জানায়, এটি যুক্তরাষ্ট্র সংগৃহীত ফলাফল থেকে পৃথক। এএফপি ও বিবিসি।
