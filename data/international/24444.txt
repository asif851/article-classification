
সাদ্দাম হোসেন ও মুয়াম্মার গাদ্দাফির মতো স্বৈরশাসকেরা তাঁদের দেশে এখনো ক্ষমতায় থাকলে এই বিশ্ব বসবাসের জন্য আরও ভালো জায়গা হতো বলে মন্তব্য করেছেন মার্কিন রাজনীতিক ডোনাল্ড ট্রাম্প। ২০১৬ সালের মার্কিন প্রেসিডেন্ট নির্বাচনের রিপাবলিকান পার্টির মনোনয়নপ্রত্যাশী ট্রাম্প টেলিভিশন চ্যানেল সিএনএনের ‘স্টেট অব ইউনিয়ন’ নামের আলোচনা অনুষ্ঠানে যোগ দিয়ে ওই মন্তব্য করেন।গত সপ্তাহে ওই অনুষ্ঠানে ট্রাম্প বলেন, মার্কিন প্রেসিডেন্ট বারাক ওবামা ও মার্কিন সাবেক পররাষ্ট্রমন্ত্রী হিলারি ক্লিনটনের কারণে মধ্যপ্রাচ্য অশান্ত হয়ে উঠেছে। অনুষ্ঠানে তাঁকে প্রশ্ন করা হয়, ইরাকের ক্ষমতাচ্যুত (পরে ফাঁসি) প্রেসিডেন্ট সাদ্দাম ও লিবিয়ার ক্ষমতাচ্যুত হয়ে নিহত প্রেসিডেন্ট গাদ্দাফি এখনো দেশ দুটির নেতা থাকলে তা বিশ্বের জন্য কি ভালো হতো? জবাবে ট্রাম্প বলেন, ‘এক শ ভাগ।’রিপাবলিকান পার্টি থেকে নির্বাচিত প্রেসিডেন্ট জর্জ বুশের শাসনামলে ২০০৩ সালে মার্কিন নেতৃত্বাধীন অভিযানে ক্ষমতাচ্যুত হন ইরাকের তৎকালীন প্রেসিডেন্ট সাদ্দাম। ২০০৬ সালে তাঁকে মৃত্যুদণ্ড দেওয়া হয়। ২০১১ সালের অক্টোবরে পশ্চিমাদের সহায়তায় লিবিয়ার চার দশকের শাসক গাদ্দাফিকে ক্ষমতাচ্যুত ও হত্যা করে দেশটির বিদ্রোহীরা।পুঁজিপতি আবাসন ব্যবসায়ী ট্রাম্প বলেন, ‘সাদ্দাম বা গাদ্দাফির সময়কালের চেয়ে এখনকার পরিস্থিত অনেক বেশি খারাপ। লিবিয়া এখন বিপর্যয়কর পরিস্থিতিতে রয়েছে। ইরাকও তাই। সিরিয়ায়ও দুর্যোগ চলছে। পুরো মধ্যপ্রাচ্যই বিপর্যয়কর পরিস্থিতিতে পড়েছে।’ট্রাম্প বলেন, ‘আমি বলছি না যে তিনি (সাদ্দাম) ভালো লোক ছিলেন। তিনি ভয়ংকর লোক ছিলেন।’
