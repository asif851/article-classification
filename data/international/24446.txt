
ভারত সফরে থাকা তিব্বতের ধর্মীয় নেতা দালাই লামা বলেছেন যে তিনি সাম্প্রদায়িক সম্প্রীতি বজায় রাখার কাজে নিজেকে সমর্পণ করেছেন। কিছু মানুষ আছেন যাঁরা সমস্যা সৃষ্টি করতে ভালোবাসেন—মন্তব্য করে তিনি বলেন, ‘আমরা সবাই মানুষ—এটা মনে রাখলেই ভেদাভেদ অনেকটাই কমে যায়।’
দালাই লামার লেখা বই ‘মাই ল্যান্ড অ্যান্ড মাই পিপল’-এর অসমিয়া অনুবাদ প্রকাশ অনুষ্ঠান ছিল গতকাল রোববার, আসামের গুয়াহাটিতে। সেই অনুষ্ঠানে তিনি নিজের স্বপ্নের কথা বলেন। তিনি বলেন, ‘অহিংস ও শান্তিপূর্ণ পৃথিবী দেখার বাসনা বহুদিনের। জীবদ্দশায় না পারলেও একদিন পৃথিবী হিংসা বা অশান্তির হাত থেকে মুক্তি পাবেই। নতুন প্রজন্মই ধরিত্রীকে সেই উপহার এনে দেবে—এই বিশ্বাস আমার আছে।’
অনুষ্ঠানে নিজেকে ভারতের সবচেয়ে বেশি দিনের অতিথি বলেও উল্লেখ করেন দালাই লামা। তিনি বলেন, ‘৫৮ বছর ভারতের আতিথ্য গ্রহণের পর ভারতীয় সংস্কৃতির দূত হিসেবে আমি সেই ঋণ শোধ করার চেষ্টা করছি।’ নিজেকে ভারত মায়ের সন্তান দাবি করায় চীনের কয়েকজন সাংবাদিক কারণ জানতে চেয়েছিলেন—উল্লেখ করে তিনি বলেন, ‘আমি তাঁদের বলি, আমার মস্তিষ্কের প্রতিটি কোষ ভরে আছে নালন্দার শিক্ষায়। ৫০ বছরেরও বেশি সময় ধরে এখানকার ডাল-রুটি খাচ্ছি আমি। তাই শারীরিক ও মানসিকভাবে আমি ভারতীয়ই।’
চীনের আপত্তি সত্ত্বেও সোমবার থেকে শুরু হয়েছে দালাই লামার অরুণাচল প্রদেশ সফর। সেখানে তিনি বৌদ্ধধর্মের বিভিন্ন ধর্মীয় অনুষ্ঠানে যোগ দেবেন।
