
ভারতের আসন্ন জাতীয় নির্বাচনে কংগ্রেস সভাপতি সোনিয়া গান্ধীর বিরুদ্ধে মধ্যপ্রদেশের সাবেক মুখ্যমন্ত্রী উমা ভারতীকে প্রার্থী হিসেবে দেওয়ার কথা বিবেচনা করছে ভারতীয় জনতা পার্টি (বিজেপি)।একই সঙ্গে কংগ্রেসের গুরুত্বপূর্ণ আরেক প্রার্থী সোনিয়াতনয় রাহুল গান্ধীর বিপক্ষে টিভি অভিনেত্রী ও রাজ্যসভার সদস্য স্মৃতি ইরানিকে প্রার্থী হিসেবে দেওয়ার কথা ভাবা হচ্ছে। আজ শুক্রবার টাইমস অব ইন্ডিয়ার খবরে এ কথা জানানো হয়।রায় বেরেলিতে সোনিয়া ও আমেথিতে রাহুল নির্বাচনে লড়বেন। বিজেপির জ্যেষ্ঠ নেতা এম ভেঙ্কইয়া নাইডু নিশ্চিত করেছেন, সোনিয়ার প্রতিদ্বন্দ্বী প্রার্থী হিসেবে উমার কথা বেশ গুরুত্বের সঙ্গে ভাবা হচ্ছে। যোগগুরু বাবা রামদেব পরামর্শ দিয়েছেন, এই আসনে উমার লড়া উচিত। এর আগে তাঁকে নির্বাচনে লড়তে ঝাঁসির টিকিট দেওয়া হয়। ওই আসনে যারা সোনিয়ার বিপক্ষে, তারা ভাবছে এখানে সন্ন্যাসী গুরুর আবির্ভাব কংগ্রেস নেত্রীর পতনকে আরও ভারী করে তুলবে।বিজেপির আরেকটি সূত্র জানায়, উমা ভারতী বা স্মৃতি ইরানির মধ্যে যে কেউ গান্ধী পরিবারের বিপক্ষে লড়তে পারেন।
 
