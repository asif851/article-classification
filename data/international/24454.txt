
‘মোদি হওয়া’ গণমাধ্যমের সৃষ্টি বলে নাকচ করে দিয়েছিলেন ভারতের প্রধানমন্ত্রী মনমোহন সিং। তিনি ওই কথা বলার এক দিন পরই সেই হাওয়ার আঁচড় লেগেছে তাঁরই পরিবারে। তাঁর সৎভাই দলজিত সিং কোহলি গত শুক্রবার নরেন্দ্র মোদির হাত ধরে যোগ দিয়েছেন বিজেপিতে।সৎভাই বিজেপিতে যোগ দেওয়ায় অস্বস্তিতে আছেন মনমোহন সিং ও তাঁর পরিবার। গতকাল শনিবার ভারতের প্রধানমন্ত্রী বলেন, ‘বিষয়টি শুনে আমার খুব খারাপ লাগছে। তাঁর ওপর আমার কোনো নিয়ন্ত্রণ নেই। তাঁরা সবাই পূর্ণবয়স্ক।’এমনিতে মনমোহন কম কথা বলেন বলে খ্যাতি আছে। গত বৃহস্পতিবার তিনি আসামে ভোট দেওয়ার পর বলেন, দেশে ‘মোদি হাওয়া’ বলে কিছু নেই।দলজিত সিং বিজেপিতে যোগ দেওয়ায় অস্বস্তিতে পড়েছেন মনমোহন ও ক্ষমতাসীন কংগ্রেস। ১৬ বছর ধরে বস্ত্র রপ্তানি ব্যবসার সঙ্গে জড়িত দলজিত।অমৃতসরে মঞ্চে মোদি হাজার হাজার মানুষের সামনে দলজিতকে বুকে জড়িয়ে ধরে বলেন, ‘কোহলি বিজেপিতে যোগ দেওয়ায় আমাদের শক্তি দ্বিগুণ বেড়ে গেছে।’বিজেপিতে যোগ দেওয়ার পর দলজিত মন্তব্য করেন, কংগ্রেস তাঁর ভাই মনমোহনের সঙ্গে যে আচরণ করেছে, তাতে বিরক্ত হয়েই তিনি বিজেপিতে যোগ দিয়েছেন। তিনি বিজেপির টিকিটে নির্বাচন করতে পারেন। বিজেপির নেতা অরুণ জেটলির দর্শনকে তিনি পছন্দ করেন।দলজিত জানান, দিল্লির শিখ গুরুদুয়ারা ব্যবস্থাপনা কমিটির (ডিএসজিএমসি) সভাপতি মনজিত সিংয়ের মাধ্যমে জেটলির সঙ্গে তাঁর পাঁচ দিন আগে সাক্ষাৎ হয়। এরপর গত বুধবার সন্ধ্যায় দ্বিতীয়বার তাঁদের বৈঠক হয়। মোদির প্রশংসা করে দলজিত বলেন, সব সম্প্রদায় ও দলকে আপন করে নেওয়ার ক্ষমতা মোদির রয়েছে।মনমোহন সিংয়ের আরেক ছোট ভাই সুরজিত সিং কোহলি বলেন, ‘এটা দুর্ভাগ্যজনক। এর পেছনে পাঞ্জাবের ডেপুটি মুখ্যমন্ত্রী সুখবীর সিং বাদলের হাত থাকতে পারে। আমরা কখনোই কংগ্রেস না ছাড়ার প্রত্যয় ব্যক্ত করেছিলাম... আমাদের সব ভাইয়ের মধ্যে অত্যন্ত আন্তরিক সম্পর্ক বিদ্যমান।’অমৃতসরের কংগ্রেস নেতারা বিষয়টি নিয়ে এখনই মন্তব্য করতে চান না। তাঁরা আগে দলজিতের সঙ্গে মনমোহনের প্রকৃত সম্পর্ক জানা এবং কী কারণে দলজিত বিজেপিতে যোগ দিয়েছেন, সেসব বিষয় খতিয়ে দেখতে চান।প্রধানমন্ত্রী মনমোহন সিংয়ের ছয় বোন রয়েছে। দলজিত তাঁর সৎভাই। মনমোহনের মা অল্প বয়সে মারা যান। টাইমস অব ইন্ডিয়া ও এনডিটিভি।
