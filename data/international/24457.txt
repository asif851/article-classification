
নেলসন ম্যান্ডেলার শারীরিক অবস্থা উন্নতির দিকে। গতকাল বুধবার দক্ষিণ আফ্রিকার প্রেসিডেন্ট জ্যাকব জুমা এ কথা বলেছেন। দক্ষিণ আফ্রিকার বর্ণবাদবিরোধী নেতা ও সাবেক প্রেসিডেন্ট নেলসন ম্যান্ডেলা নতুন করে শ্বাসতন্ত্রের সংক্রমণে আক্রান্ত হয়ে পাঁচ দিন ধরে প্রিটোরিয়ার একটি হাসপাতালে রয়েছেন। বাজেট শুনানির সময় দেওয়া বক্তব্যে প্রেসিডেন্ট জুমা গতকাল বলেন, ‘আমি আনন্দের সঙ্গে জানাচ্ছি যে মাদিবা আজ সকাল থেকে ভালোর দিকে। গত কয়েক দিনের কঠিন অবস্থা কাটিয়ে উঠে তিনি যে উন্নতির দিকে যাচ্ছেন, এ জন্য আমরা খুবই খুশি।’ রোবেন দ্বীপে ম্যান্ডেলা ও তাঁর সহযোগীদের কারারুদ্ধ হওয়ার ৪৯ বছর পূর্ণ হয় গতকাল। ওই কারাবরণের কথা উল্লেখ করে জুমা বলেন, ‘তাঁদের ত্যাগের কারণেই ১৯৯৪ সালের আগের চেয়ে এখনকার জীবনমান অনেক ভালো। গত মঙ্গলবার রাত পর্যন্ত চিকিৎসকেরা তাঁর অবস্থা ‘গুরুতর তবে স্থিতিশীল’ বলে দাবি করে আসছিলেন। বিবিসি ও এএফপি।
