
মার্কিন কেন্দ্রীয় গোয়েন্দা সংস্থার (সিআইএ) সাবেক কর্মী এডওয়ার্ড স্নোডেন গতকাল বৃহস্পতিবারও মস্কোর শেরেমেতিয়েভো বিমানবন্দর থেকে বের হওয়ার জন্য প্রয়োজনীয় কাগজপত্র পাননি। এর আগে গত বুধবার রুশ গণমাধ্যম জানায়, রাশিয়া স্নোডেনকে বিমানবন্দর ছাড়ার অনুমতি দিয়েছে। কিছুক্ষণের মধ্যেই তিনি প্রয়োজনীয় কাগজপত্র হাতে পাবেন। জনগণের ওপর মার্কিন প্রশাসনের নজরদারির খবর ফাঁস করে হইচই ফেলে দেওয়া স্নোডেন গত ২৩ জুন থেকে শেরেমেতিয়েভো বিমানবন্দরের ট্রানজিট এলাকায় অবস্থান করছেন। মার্কিন সরকার পাসপোর্ট বাতিল করায় তিনি কোথাও যেতে পারছেন না। লাভরভ-কেরি ফোনালাপ: রাশিয়ার পররাষ্ট্রমন্ত্রী সের্গেই লাভরভ বুধবার টেলিফোনে স্নোডেনের বিষয়ে মার্কিন পররাষ্ট্রমন্ত্রী জন কেরির সঙ্গে কথা বলেছেন। কিন্তু তাঁদের কথোপকথন স্নোডেনের ব্যাপারে সিদ্ধান্তে কোনো প্রভাব ফেলেছে কি না, তা স্পষ্ট নয়। এদিকে রাশিয়ায় নিযুক্ত মার্কিন রাষ্ট্রদূত মাইকেল ম্যাকফুল গতকাল স্নোডেনকে যুক্তরাষ্ট্রের কাছে হস্তান্তরের জন্য আবারও রাশিয়ার প্রতি আহ্বান জানিয়েছেন। মস্কোকে চিঠি ওয়াশিংটনের: শেরেমেতিয়েভো বিমানবন্দর থেকে স্নোডেনের বের হওয়ার জন্য যখন রুশ কর্তৃপক্ষ কাগজপত্র তৈরি করছে, তখন স্নোডেনের ব্যাপারে অবস্থান ব্যাখ্যা করে বুধবার রাশিয়াকে চিঠি পাঠিয়েছে যুক্তরাষ্ট্র। গতকাল রুশ বিচার মন্ত্রণালয় এক বিবৃতিতে বলেছে, তারা ২৪ জুলাই মার্কিন অ্যাটর্নি জেনারেল এরিক হোল্ডারের কাছ থেকে ওই চিঠি গ্রহণ করেছে। এতে স্নোডেনকে নিয়ে কিছু বিষয়ে ব্যাখ্যা দেওয়া হয়েছে। তবে চিঠিতে তাঁকে বহিষ্কার কিংবা যুক্তরাষ্ট্রের কাছে প্রত্যর্পণ করার বিষয়ে কোনো অনুরোধ জানানো হয়নি। ম্যানিংয়ের বিচার শেষ পর্যায়ে: ওয়েবসাইট উইকিলিকসকে তথ্য দেওয়ার অভিযোগে বিচারের মুখোমুখি মার্কিন সেনা ব্র্যাডলি ম্যানিংয়ের বিরুদ্ধে ‘শত্রুকে সহায়তা করার’ অভিযোগের বিচার শেষ পর্যায়ে রয়েছে।এএফপি।
