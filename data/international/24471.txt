
পানামার আইনি পরামর্শক প্রতিষ্ঠান মোসাক ফনসেকার এক-তৃতীয়াংশ ব্যবসা চীন ও হংকংয়ে। পানামা পেপারস কেলেঙ্কারি প্রকাশ করা ওয়াশিংটনভিত্তিক প্রতিষ্ঠান আইসিআইজে বলছে, চীনের পলিট ব্যুরো স্ট্যান্ডিং কমিটির আটজন বর্তমান বা সাবেক সদস্যের স্বজনেরা ফনসেকার শেল কোম্পানিগুলোর সঙ্গে জড়িত।
ফনসেকার ২৯ শতাংশ শেল প্রতিষ্ঠান আছে হংকং ও চীনে। চীনের প্রেসিডেন্ট শি জিনপিংয়ের দুই স্বজন ঝাং গাওলি ও লিই ইয়ানসান ফনসেকার শেল কোম্পানির অংশীদার। ফনসেকার এই শেল কোম্পানিগুলো ব্যবসায়িক লেনদেনের কাজে ব্যবহৃত হয়।  মোসাক ফনসেকার ওয়েবসাইটে দেখা গেছে, হংকংস চীনের বিভিন্ন এলাকায় তাঁদের আটটি কার্যালয় রয়েছে। আর কোনো দেশে তাঁদের এত কার্যালয় বা শাখা নেই। চীনের বাণিজ্যিক শহর সাংহাই, শেনঝেন, কিংদাও, দালিয়ান, শানদং প্রদেশের জিনান, ঝেজিয়াং প্রদেশের হ্যাংঝাউ, নিংবোতে ফনসেকার কার্যালয় রয়েছে।
ফনসেকা এক বিবৃতিতে বলেন, আইন ও নিয়ম মেনেই তাঁরা চীনে কর্মকাণ্ড চালিয়ে যাচ্ছেন।
আইসিআইজে গতকাল বুধবার এক প্রতিবেদনে বলেছে, বিশ্বের বিভিন্ন দেশে মার্কিন গোয়েন্দা সংস্থা সিআইএর হয়ে কাজ করেছেন—এমন অনেকেই ফনসেকার সহায়তা নিয়েছেন। গত রোববার আইসিআইজে ফনসেকার ১ কোটি ১৫ লাখ নথি ফাঁস করে। বিশেষ কিছু কর রেয়াত অঞ্চলের সুবিধা ব্যবহার করে বিভিন্ন দেশের রাষ্ট্র, সরকারপ্রধানসহ ক্ষমতাধর ব্যক্তি বা তাদের আত্মীয়-বন্ধুদের অর্থ পাচারের প্রমাণ এসব নথিতে উঠে এসেছে।
আরও জানতে পড়ুনগোপন লেনদেনে সেই অবৈধ পথে সিআইএও

