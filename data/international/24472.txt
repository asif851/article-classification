
বাংলাদেশের অকৃত্রিম বন্ধু দক্ষিণ আফ্রিকার বর্ণবাদবিরোধী অবিসংবাদিত নেতা নেলসন ম্যান্ডেলার মৃত্যুতে সরকার রাষ্ট্রীয়ভাবে তিন দিন শোক পালনের সিদ্ধান্ত নিয়েছে।আজ ৭ ডিসেম্বর শনিবার থেকে ৯ ডিসেম্বর সোমবার পর্যন্ত শোক পালন করা হবে। এ সময় বাংলাদেশের সব সরকারি, আধা সরকারি, স্বায়ত্তশাসিত প্রতিষ্ঠান ও ভবন, সব শিক্ষাপ্রতিষ্ঠান এবং বিদেশে বাংলাদেশের দূতাবাসসমূহে জাতীয় পতাকা অর্ধনমিত থাকবে। খবর বাসস ও তথ্য বিবরণীর।এদিকে ম্যান্ডেলার মৃত্যুতে রাষ্ট্রপতি, প্রধানমন্ত্রী ও বিরোধীদলীয় নেতা, স্পিকার ও ডেপুটি স্পিকার গভীর শোক প্রকাশ করেছেন। রাষ্ট্রপতি আবদুল হামিদ গতকাল এক শোক বার্তায় ম্যান্ডেলাকে বিশ্ব পরিমণ্ডলে এক সুবিশাল ব্যক্তিত্ব অভিহিত করে বলেন, তাঁর মৃত্যুতে বিশ্ব অন্যতম এক প্রভাবশালী ও সাহসী নেতাকে হারাল।প্রধানমন্ত্রী শেখ হাসিনা ম্যান্ডেলাকে মানবজাতির মহান মুক্তিযোদ্ধা হিসেবে অভিহিত করে বলেন, তাঁর মৃত্যুতে শান্তি, স্বাধীনতা ও সাম্যের জন্য নিরলস সংগ্রামী এক জীবনের অবসান হলো। এই মহান নেতার জীবন-সংগ্রাম বিশ্বে সামাজিক ন্যায়বিচার ও শান্তি প্রতিষ্ঠায় যাঁরা লড়ছেন, তাঁদের পথনির্দেশনা হয়ে থাকবে।বিরোধীদলীয় নেতা ও বিএনপির চেয়ারপারসন খালেদা জিয়া তাঁর শোকবার্তায় বলেন, ম্যান্ডেলা সারা জীবন মানবিক মর্যাদা প্রতিষ্ঠা এবং ধর্ম-বর্ণ-বিশ্বাসনির্বিশেষে সব মানুষের মাঝে সমতা আনার লড়াইয়ে অমিত সাহস ও ত্যাগ স্বীকার করে গেছেন। তিনি প্রতিশোধের পরিবর্তে জাতিকে ঐক্যবদ্ধ করার মাধ্যমে দৃষ্টান্ত সৃষ্টি করেছিলেন।এ ছাড়া জাতীয় সংসদের স্পিকার শিরীন শারমিন চৌধুরী ও ডেপুটি স্পিকার শওকত আলী এবং জাতীয় পার্টির চেয়ারম্যান হুসেইন মুহম্মদ এরশাদ ম্যান্ডেলার মৃত্যুতে গভীর শোক প্রকাশ করেছেন।
