
খাওয়ার যোগ্য বিশ্বের সবচেয়ে বড় আকারের সাদা ছত্রাক (ট্রাফল) প্রায় আধা কোটি টাকায় বিক্রি হয়েছে। গত শনিবার যুক্তরাষ্ট্রের নিলামকারী এক প্রতিষ্ঠান ছত্রাকটি ৬১ হাজার ২৫০ ডলারে বিক্রি করে। বাংলাদেশি টাকায় যার মূল্য ৪৭ লাখ ২৫ হাজার ৪৪০ টাকা।
আজ সোমবার বার্তা সংস্থা এএফপির খবরে জানানো হয়, হোয়াইট আলবার এ ছত্রাকটির ওজন এক কেজি ৮৯ গ্রাম। গত সপ্তাহে ইতালির আমব্রিয়ান অঞ্চলে ছত্রাকটি পাওয়া যায়। এটিই এ পর্যন্ত পাওয়া সবচেয়ে বড় আকারের ভোজ্য কোনো ছত্রাক।
নিলামকারী প্রতিষ্ঠান সথবাই জানিয়েছে, তাইওয়ানের এক ভোজনরসিক এটি কিনেছেন। টেলিফোনের মাধ্যমে তিনি নিলামে অংশ নেন। ছত্রাকটি কেনার জন্য ৫০ হাজার ডলার থেকে ডাক ওঠে।
ছত্রাকটির মালিকানা ছিল বালেস্ত্রা পরিবারের মালিকানাধীন প্রতিষ্ঠান সাবাতিনো ট্রাফলসের। এর প্রধান নির্বাহী কর্মকর্তা (সিইও) ফ্রেদারিক বালেস্ত্রা আশা করেছিলেন, কয়েক লাখ ডলারে ছত্রাকটি বিক্রি হবে। তবে শেষ পর্যন্ত তা হয়নি।
সথবাইয়ের হিসাবমতে, ২০১০ সালে সাদা ছত্রাক চার লাখ ১৭ হাজার ২০০ ডলারে বিক্রি হয়েছিল।
