
এক বছর ধরে অস্কার বিজয়ী ও মনোনয়নপ্রাপ্ত ২৬ তারকাকে বিনা খরচে ভ্রমণের আমন্ত্রণ জানায় ইসরায়েল। সুযোগ-সুবিধার মধ্যে ছিল উড়োজাহাজে প্রথম শ্রেণির টিকিট, বিলাসবহুল হোটেলে থাকা-খাওয়া, ঘোরা-ফেরা, সঙ্গে উপহারও। তবে এখন পর্যন্ত কোনো তারকা এই আমন্ত্রণে সাড়া দেননি বলে জানা গেছে। ধারণা করা হচ্ছে, ফিলিস্তিনের সঙ্গে যুদ্ধ ও তাদের ওপর জোর-জুলুমের কারণে নেতিবাচক ভাবমূর্তি কাটাতে তারকাদের দেশ ঘোরানোর এই পরিকল্পনা করে ইসরায়েল। খবর এএফপির।
খবরে জানানো হয়, এক বছর আগে লিওনার্দো ডিক্যাপ্রিও, ম্যাট ডেমনসহ কয়েকজন হলিউড তারকাকে বিনা খরচে বিলাসবহুল ওই ভ্রমণের আমন্ত্রণ জানায় ইসরায়েল। অবস্থা দেখে মনে হচ্ছে, তারকারা এই ভ্রমণে না যাওয়াটাই পছন্দ করছেন। এদিকে ৫৫ হাজার ডলারের এই ফ্রি ভ্রমণে ২৬ অস্কার তারকার কেউ রাজি না হওয়াটাকে বিজয় হিসেবে মনে করছে ইসরায়েলবিরোধী আন্দোলনকারীরা।
ইসরায়েলবিরোধীদের অভিযোগ, দখলে রাখা ফিলিস্তিনের বিভিন্ন অঞ্চলে নির্যাতনের অভিযোগগুলোকে খাটো করে দেখাতে এবং ইতিবাচক প্রচার পেতে তারকাদের ব্যবহার করতে চাইছে ইসরায়েল।
‘হাঙ্গার গেমস’ তারকা জেনিফার লরেন্স আমন্ত্রণটি গ্রহণ করলেও তিনি না গিয়ে তাঁরা মা-বাবাকে ইসরায়েল ভ্রমণে পাঠিয়েছিলেন।
তারকাদের ইসরায়েলের এই আমন্ত্রণ গ্রহণ না করাকে সফলতা বলে মন্তব্য করেছেন যুক্তরাষ্ট্রভিত্তিক ফিলিস্তিনিদের অধিকার আদায় আন্দোলনের কর্মী ইউসুফ মুনায়ের।
ইউসুফ মুনায়ের বলেন, ‘আমরা খুবই খুশি যে কারও সেখানে যাওয়ার কোনো প্রমাণ পাওয়া যায়নি। আমি মনে করি, তারকাদের ব্যবহার করে ইসরায়েল অভিযোগমুক্ত হওয়ার যে চেষ্টা করছে, তা ব্যর্থ হয়েছে।’
এ বিষয়ে কয়েকবার ইসরায়েলের পর্যটন মন্ত্রণালয়ের সঙ্গে যোগাযোগ করা হলেও তারা কোনো মন্তব্য করতে অস্বীকৃতি জানিয়েছে। কোন কোন তারকা এই আমন্ত্রণ গ্রহণ করেছেন, এ বিষয়ও নিশ্চিত করেনি।
২০১৬ সালে ‘রেভেন্যান্ট’ ছবির জন্য শ্রেষ্ঠ অভিনেতা হিসেবে অস্কার পান লিওনার্দো ডিক্যাপ্রিও। ওই সময়ে ইসরায়েলের পর্যটন মন্ত্রণালয় অস্কার অনুষ্ঠানের উপস্থাপক গ্র্যামি ও অ্যামি পুরস্কারজয়ী কৌতুক অভিনেতা, পরিচালক ক্রিস রকসহ অস্কার মনোনয়নপ্রাপ্তদের জন্য শীর্ষ পাঁচটি পুরস্কার ঘোষণা করে। এর মধ্যে ইসরায়েলে প্রথম শ্রেণির উড়োজাহাজে এককভাবে ভ্রমণ এবং বিলাসবহুল হোটেলে থাকা-খাওয়ার ব্যবস্থা ছিল।
ইসরায়েল কর্তৃপক্ষ জানিয়েছিল, যুদ্ধের সময় প্রকৃত ইসরায়েলকে তুলে ধরতেই এই আয়োজন।
 
