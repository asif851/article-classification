
ভারতের মাওবাদী অধ্যুষিত ছত্তিশগড় রাজ্যের সুকমায় আজ সোমবার দুপুরে মাওবাদীদের অতর্কিত হামলায় সিআরপিএফের (সেন্ট্রাল রিজার্ভ পুলিশ ফোর্স) ২৬ সদস্য নিহত হয়েছেন। এ হামলায় আহত হন ছয়জন। গুরুতর আহত পাঁচজনকে রাজধানী রায়পুরের রামকৃষ্ণ হাসপাতালে ভর্তি করা হয়েছে।
সিআরপিএফের ৭৪ ব্যাটালিয়নের এই জওয়ানেরা মহাসড়কে পাহারার দায়িত্বে ছিল। আজ দুপুরে তাঁরা সুকমার বুরকাপাল-চিত্মাগুম্ফা এলাকায় টহল দেওয়ার সময় ওত পেতে থাকা প্রায় ৩০০ মাওবাদীর একটি দল চারদিক ঘিরে অতর্কিত হামলা চালায় তাঁদের ওপর। এ সময় মাওবাদীরা গ্রামবাসীদের সামনে এনে তাদের ঢাল করে। মাওবাদীদের হাতে ছিল ইনসাস রাইফেল, একে-৪৭ এবং লাইট মেশিনগানসহ আগ্নেয়াস্ত্র। এ সংঘর্ষে বেশ কয়েকজন মাওবাদীও নিহত হয় বলে দাবি করেছে সিআরপিএফ। তবে তাদের সংখ্যা জানা যায়নি। ছত্রিশগড়ের দান্তেওয়ারা রেঞ্জের ডিআইজি সুন্দর মাওবাদীদের এ হামলার কথা স্বীকার করে বলেছেন, দুর্ঘটনাকবলিত এলাকায় কোবরা বাহিনী পাঠানো হয়েছে। মাওবাদীদের ধরার জন্য তল্লাশি অভিযান শুরু হয়েছে। এ ঘটনার পর ছত্তিশগড়ের মুখ্যমন্ত্রী রমন সিং জরুরি বৈঠক ডেকেছেন।
