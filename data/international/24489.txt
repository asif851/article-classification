
মার্কিন প্রেসিডেন্ট বারাক ওবামা কাল মঙ্গলবার রাতে স্টেট অব ইউনিয়ন ভাষণ দেবেন। এ ভাষণের আগেই শুরু হয়েছে তুমুল বিতর্ক। দেশটির মধ্যবিত্ত জনগণের জীবনমানের উন্নয়নে কর আইনে ব্যাপক সংস্কার চান ওবামা। এ সংস্কারের ফলে উচ্চবিত্তের কর বাড়বে। এ নিয়ে চলছে অসন্তোষ।রিপাবলিকানরা বলছেন, কর্মসফল মানুষের ওপর করের বোঝা বাড়ানো হলে তাদের কর্মপ্রয়াসকে নিরুৎসাহ করা হবে। থমকে যাবে আমেরিকার অগ্রযাত্রা।ক্ষমতার দ্বিতীয় মেয়াদে ভিন্ন এক বাস্তবতা ওবামার সামনে। প্রথমবারের মতো ভিন্ন এক কংগ্রেসকে সামনে রেখে স্টেট অব ইউনিয়ন বক্তব্য দেবেন তিনি।গত নভেম্বরের মধ্যবর্তী নির্বাচনের পর মার্কিন আইনসভা এখন রিপাবলিকানদের পূর্ণ নিয়ন্ত্রণে। ওবামার নানা উদ্যোগ এবং সংস্কারের বিরোধিতা এখন ওয়াশিংটনের চরম রাজনৈতিক বাস্তবতা। তার পরও এবারের স্টেট অব ইউনিয়ন বক্তৃতায় ওবামা তাঁর সাফল্যের কথা দৃঢ়তার সঙ্গে তুলে ধরবেন।যুক্তরাষ্ট্রে বেকারত্বের হার এখন সর্বনিম্ন পর্যায়ে। ৫ দশমিক ৬ শতাংশ বেকারত্বকে সহনীয় পর্যায়ে দেখা হলেও প্রতিদিন নতুন নতুন কর্মসংস্থান সৃষ্টি হচ্ছে।ধসে পড়া মার্কিন অর্থনীতি পুনরুদ্ধারের কথা বলে ওবামা তাঁর বক্তব্যে আমেরিকার ধনী ও দরিদ্রের মধ্যে ফারাক কমানোর আহ্বান জানাবেন।হোয়াইট হাউস থেকে আগাম জানানো হয়েছে, প্রেসিডেন্ট এবারে কর আইনে গুরুত্বপূর্ণ সংস্কারের আহ্বান জানাবেন। উচ্চবিত্তের ওপর মুনাফা করের হার বাড়ানোর প্রস্তাব করবেন। থাকবে বড় বড় ব্যাংক ও বাণিজ্য প্রতিষ্ঠানের ওপর করের হার বাড়ানো, কর্মজীবীদের ন্যূনতম মজুরি বাড়ানোর কথা। সীমিত আয়ের লোকজনের জন্য বর্ধিত কর সুবিধার ঘোষণা থাকবে। এশিয়ার বিভিন্ন দেশসহ আন্তর্জাতিক ক্ষেত্রে বাণিজ্য সুবিধা সম্প্রসারণ এবং আমেরিকার বর্ধিত বিনিয়োগসহ অংশীদারত্ব বাড়ানোর আহ্বান থাকবে স্টেট অব ইউনিয়ন বক্তৃতায়।অবৈধ অভিবাসীদের বৈধতা দেওয়ার জন্য প্রেসিডেন্ট তাঁর পরিকল্পনার কথা জানাবেন। গৃহীত পদক্ষেপের উল্লেখ করে তিনি আইনপ্রণেতাদের স্থায়ী অভিবাসন সংস্কার আইন প্রণয়নের আহ্বান জানাবেন।হোয়াইট হাউস থেকে দেওয়া আগাম তথ্যে জানানো হয়, স্টেট অব ইউনিয়ন বক্তৃতায় সাইবার নিরাপত্তা জোরদার করার পদক্ষেপ ঘোষণা করবেন ওবামা। জঙ্গিবাদ দমনে নতুন কর্মকৌশল গ্রহণের আহ্বান জানানো হবে। মধ্যবিত্ত জনগণের জীবনমান উন্নয়নের জন্য কর্মজীবীদের সবেতন ছুটি বাড়ানো হবে। নিম্ন মজুরির কর্মচারী এবং ছোট ছোট প্রতিষ্ঠানের কর্মচারীদের জন্য অবসরকালীন ভাতা প্রাপ্তির কর্মসূচি ঘোষণা করা হবে।স্টেট অব ইউনিয়ন বক্তৃতায় প্রেসিডেন্ট ওবামা উচ্চশিক্ষার জন্য দুই বছরের কলেজশিক্ষা অবৈতনিক করার ঘোষণা প্রদান করবেন।সাম্প্রতিক সময়ে পুলিশের বিরুদ্ধে বৈষম্যমূলক আচরণের প্রসঙ্গটিও ওবামার বক্তৃতায় থাকবে বলে মার্কিন গণমাধ্যমে জানানো হয়েছে। পুলিশ আইনে সংস্কারের প্রস্তাব দেবেন ওবামা।ওবামার বক্তব্যের জবাব দেওয়ার জন্য রিপাবলিকান দলের পক্ষ থেকে ব্যাপক প্রস্তুতি নেওয়া হয়েছে। কর বাড়িয়ে সরকারের ব্যয় বাড়ানোর কর্মসূচির ঘোর বিরোধিতা করা হবে বলে রিপাবলিকানদের পক্ষ থেকে আগেই আভাস দেওয়া হয়েছে।ওবামার বক্তব্যের পর দলের পক্ষ থেকে জবাব দেবেন রিপাবলিকান দলের নতুন সিনেটর জনি আর্নস্ট।সিনেটে রিপাবলিকান দলের নেতা মিচ ম্যাক কনেল বলেছেন, ওবামাকে তাঁর কর্মসূচি বাস্তবায়নে বিরোধীদের কথা শুনতে হবে। ‘একলা চলো’ নীতি পরিহার না করলে কোনো প্রস্তাবই বাস্তবায়ন হবে না বলে হুঁশিয়ার করেছেন তিনি।
