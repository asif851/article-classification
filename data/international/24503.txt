
ভারতনিয়ন্ত্রিত কাশ্মীরে শত শত স্কুল অনির্দিষ্টকালের জন্য বন্ধ করে দেওয়ার নির্দেশ দিয়েছে দেশটির কর্তৃপক্ষ। কাশ্মীর সীমান্তে ভারত ও পাকিস্তানের মধ্যে গতকাল মঙ্গলবার ভোরে গোলাগুলিতে ১৪ জন নিহত হওয়ার ঘটনায় আজ বুধবার এ সিদ্ধান্ত নেওয়া হয়। আজ এএফপির খবরে এ তথ্য জানানো হয়।
গতকালের ঘটনায় ভারত দাবি করেছে, ভোরে পাকিস্তানি সেনাদের গোলাগুলিতে চার নারী, দুই শিশুসহ আট বেসামরিক ভারতীয় নিহত হয়েছে। আর পাকিস্তান বলেছে, আগের দিন ভারতীয় সেনাদের গুলিতে নিহত হয়েছে ছয় পাকিস্তানি।
জম্মুর বেসামরিক প্রশাসনের একজন শীর্ষ কর্মকর্তা পাওয়ান কোতয়াল এএফপিকে বলেন, ভারতনিয়ন্ত্রিত কাশ্মীরের সামবা, জম্মু ও কাথোয়া জেলায় সরকারি-বেসরকারি প্রায় ৩০০টি স্কুল বন্ধ করতে নির্দেশ দেওয়া হয়েছে।
কাশ্মীরের বিচ্ছিন্নতাবাদীদের পোস্টারবয়-খ্যাত স্থানীয় হিজবুল মুজাহিদীন নেতা বুরহান ওয়ানির মৃত্যুর পর গত জুলাই মাসের ৮ তারিখ থেকে কাশ্মীর উপত্যকা অশান্ত। পরিস্থিতি সামাল দিতে দফায় দফায় কারফিউ জারি করা হয়। গ্রেপ্তার করা হয় হাজারো মানুষ। এর মধ্যে ১৮ সেপ্টেম্বর কাশ্মীরের নিয়ন্ত্রণরেখার কাছে উরির সেনাছাউনিতে সন্ত্রাসী হামলায় ১৮ জন ভারতীয় সেনাসদস্য নিহত হন। এ হামলায় পাকিস্তানকে দায়ী করে ভারত। জবাবে ২৯ সেপ্টেম্বর পাকিস্তাননিয়ন্ত্রিত কাশ্মীরের জঙ্গি আস্তানায় ‘সার্জিক্যাল স্ট্রাইক’ বা সুনির্দিষ্ট লক্ষ্যবস্তুতে হামলার দাবি করে ভারত। পাকিস্তান সরকারিভাবে এ অভিযোগও করেছিল যে কাশ্মীর থেকে চোখ ফেরানোর জন্যই ভারত সার্জিক্যাল স্ট্রাইকের দাবি জানাচ্ছে। এরপর থেকে ওই সীমান্তে দুই দেশের মধ্যে প্রায়ই গোলাগুলির ঘটনা ঘটছে।
