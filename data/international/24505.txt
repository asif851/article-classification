
যুক্তরাষ্ট্রের মিনেসোটা অঙ্গরাজ্যের একটি শপিং মলে এক ব্যক্তি ছুরি নিয়ে হামলা চালিয়েছে। এতে আটজন আহত হয়েছে। তবে সন্দেহভাজন ওই হামলাকারী পুলিশের গুলিতে নিহত হয়েছে। গতকাল শনিবার রাতে সেন্ট ক্লাউড শহরে এ ঘটনা ঘটে বলে এএফপির খবরে বলা হয়।
সেন্ট ক্লাউড শহরের পুলিশ প্রধান ব্লেয়ার অ্যান্ডারসন ঘটনাস্থলে সাংবাদিকদের বলেন, সন্দেহভাজন ওই ব্যক্তি হামলা চালানোর আগে অন্তত একজনের কাছে জানতে চেয়েছিল তিনি মুসলিম কি না। তবে অ্যান্ডারসন এ-ও বলেছেন যে হামলাকারীর উদ্দেশ্য তাদের কাছে অস্পষ্ট। বলেন, ‘এটা সন্ত্রাসী হামলা না অন্য কিছু, তা এই মুহূর্তে বলতে পারছি না।’
অ্যান্ডারসন বলেন, অস্ত্রধারী সন্দেহভাজন ওই ব্যক্তি শহরের ক্রসরোড সেন্টার মলে ঢুকে হামলা চালায়। তার পরনে নিরাপত্তাকর্মীর পোশাক ছিল। হাতে অন্তত একটি ছুরি ছিল। সে একাই ছিল। পরে ওই ব্যক্তি একজন পুলিশের সামনে পড়লে তিনি (পুলিশ) তাকে গুলি করেন। তবে ওই পুলিশ কর্মকর্তা সেদিন দায়িত্বে ছিলেন না। আহত ব্যক্তিদের হাসপাতালে নিয়ে যাওয়া হয়েছে। ঘটনার পরপরই শপিং মল বন্ধ করে দেওয়া হয়। পুলিশ ঘটনা তদন্ত করে দেখছে।
সন্দেহভাজন এই ব্যক্তি একবার ট্রাফিক আইন ভেঙেছিল বলে পুলিশ রেকর্ডে দেখা যায়।
