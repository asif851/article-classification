
পাকিস্তানের প্রধানমন্ত্রী নওয়াজ শরিফ গত বুধবার গ্যাস-বিদ্যুত্ চোরদের বিরুদ্ধে ‘জিহাদ’ করার ঘোষণা দিয়েছেন। এর এক সপ্তাহ পার না হতেই জানা গেল, খোদ প্রধানমন্ত্রীর বাড়িতে শুধু গ্যাসেরই বিল বাকি পড়েছে ৪০ লাখ রুপির বেশি। বারবার তাগাদা দেওয়ার পরও বিল না পেয়ে গ্যাসের সেবাদাতা প্রতিষ্ঠান বাড়ির গ্যাসসংযোগ বিচ্ছিন্ন করে দিয়েছে।
পাকিস্তানের গণমাধ্যমের বরাত দিয়ে বিবিসি অনলাইনের খবরে গতকাল সোমবার এ কথা জানানো হয়।
খবরে বলা হয়েছে, পাকিস্তানের প্রধানমন্ত্রীর বাসা ও অফিসে গ্যাসের বিল বাকি আছে ৪০ লাখ ৭০ হাজার রুপি। প্রধানমন্ত্রীর বাসা-অফিস ছাড়াও বর্তমানে রাজধানী ইসলামাবাদে পার্লামেন্ট ভবন, সাংসদদের বাসভবন ও কেন্দ্রীয় শরিয়া আদালতসহ আরও কিছু সরকারি ভবনের গ্যাসসংযোগ বিচ্ছিন্ন করা হয়েছে।
পাকিস্তানের ট্রিবিউন পত্রিকার খবরে বলা হয়েছে, বকেয়া বিল পরিশোধের জন্য বারবার তাগাদা দেওয়া হয়েছে বলে গ্যাসসংযোগ প্রদানকারী সুই নর্দার্ন গ্যাস পাইপলাইনস লিমিটেডের মুখপাত্র জানিয়েছেন।
মাত্র কদিন আগেই যাঁরা গ্যাসের বিল বকেয়া রাখেন তাঁদের ব্যাপারে জিরো-টলারেন্স দেখাতে প্রধানমন্ত্রী নওয়াজ শরিফ নির্দেশ দেন। তিনি এ ধরনের অভ্যাসকে অগ্রহণযোগ্য বলেও মন্তব্য করেন। এর মাত্র কয়েক দিনের মাথায় তাঁর নিজের সরকারি বাসার গ্যাসসংযোগই বিচ্ছিন্ন করা হলো।
