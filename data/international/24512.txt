
ভারতের মুসলিম নারীদের ওপর চালানো এক জরিপে দেখা গেছে, তিন তালাক পাওয়া ১০ জন নারীর মধ্যে ছয়জনই স্বামীর কাছ থেকে তা একতরফাভাবে পেয়েছেন। অন্যান্য তালাকের ক্ষেত্রেও প্রায় সব একতরফা এবং তা নারীরা জানতে পারেন আত্মীয়স্বজন, স্থানীয় কাজি, মুঠোফোনের খুদে বার্তা বা ই-মেইলের মাধ্যমে।
আজ শনিবার টাইমস অব ইন্ডিয়ার খবরে জানানো হয়, ভারতীয় মুসলিম মহিলা আন্দোলন (বিএমএমএ) নামের একটি বেসরকারি সংস্থার জরিপে এসব তথ্য উঠে এসেছে। এতে অংশ নেওয়া নারীদের মধ্যে ৯২ শতাংশই তিন তালাকের বিপক্ষে।
১১৭ জন নারীর ওপর চালানো ওই জরিপে দেখা গেছে, ৫৪ শতাংশ ঘটনায় তালাক দেওয়ার পরপরই স্বামী আবার বিয়ে করেছেন। তালাক পাওয়া ৮০ শতাংশ নারী তাঁদের ভরণপোষণ থেকে বঞ্চিত হয়েছেন। ১৬ শতাংশ নারী বিয়ের সময়ের দেনমোহরের ব্যাপারে কিছু জানেন না। আর ৫৬ শতাংশ নারী দেনমোহরের টাকা থেকে বঞ্চিত হয়েছেন।
বিএমএমএর সহ-প্রতিষ্ঠাতা জাকিয়া সোমনের দাবি, তিন তালাক বন্ধ করতে হবে। তিনি বলেন, ‘আমরা অভিন্ন দেওয়ানি দণ্ডবিধির পক্ষপাতী নই; কিন্তু মুসলিম ব্যক্তিগত আইনের সংস্কারের পক্ষে। এর প্রথম পদক্ষেপ হলো তিন তালাক নিষিদ্ধ করা।’
আইনবিষয়ক পণ্ডিত অধ্যাপক তাহির মাহমুদ বলেন, বিএমএমএর এ জরিপে ভয়াবহ চিত্র ফুটে উঠেছে। সমাজে ইসলামি আইনকে ব্যাপক হারে কুরুচিপূর্ণভাবে অপব্যবহার করা হচ্ছে।
