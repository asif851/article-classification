
ইরানের পারমাণবিক কর্মসূচি নিয়ে সমঝোতার ব্যাপারে সন্দেহপ্রবণ কংগ্রেস-সদস্যদের মন জয় করার লক্ষ্যে কাজ শুরু করেছেন মার্কিন প্রেসিডেন্ট বারাক ওবামা। তাঁর বিরোধী রিপাবলিকান পার্টির আইনপ্রণেতারা ওই সমঝোতা বাতিল করে দিয়ে ইরানের ওপর নতুন অবরোধ আরোপ করার হুমকি দিয়েছেন। খবর বিবিসি, এএফপি ও রয়টার্সের।ওবামা গতকাল শনিবার দেওয়া সাপ্তাহিক ভাষণে বলেন, ইরানের পারমাণবিক কর্মসূচি নিয়ে সমঝোতার জন্য কূটনীতিই ছিল সবচেয়ে ভালো উপায়। এ নিয়ে যুক্তরাষ্ট্রে যাঁদের মধ্যে সংশয় রয়েছে, তাঁদের সঙ্গে আলোচনা করাটাই সমাধানের সবচেয়ে ভালো চেষ্টা হতে পারে।ইরান ও ছয় বিশ্বশক্তির মধ্যে সুইজারল্যান্ডে টানা আট দিনের জোরদার আলোচনায় বৃহস্পতিবার রাতে ঐতিহাসিক সমঝোতা হয়েছে। এ ‘রূপরেখা’ সমঝোতা অনুযায়ী ইরান তাদের পারমাণবিক তৎপরতা সীমিত রাখবে। বিনিময়ে তাদের ওপর আরোপিত জাতিসংঘ ও পশ্চিমা বিভিন্ন অবরোধ তুলে নেওয়া হবে।প্রেসিডেন্ট ওবামা কংগ্রেসের চার নেতার সঙ্গে আগামী শুক্রবার বৈঠক করতে চান। হোয়াইট হাউসের মুখপাত্র এরিক শুল্টজ এ কথা জানিয়েছেন। কংগ্রেসের দুই কক্ষই এখন রিপাবলিকানদের নিয়ন্ত্রণে। তবে ইরানের ওপর থেকে মার্কিন নিষেধাজ্ঞা প্রত্যাহারের ব্যাপারে কোনো চুক্তি বাস্তবায়নের আগে কংগ্রেস পর্যালোচনা করে দেখবে—এ রকম সম্ভাব্য বিলে প্রধান দুই দলেরই সমর্থন রয়েছে। ওবামা অবশ্য ওই বিলের বিরোধিতা করবেন বলে সতর্ক করে দিয়েছেন।ইরানের সঙ্গে সমঝোতাকে স্বাগত জানিয়ে গত বৃহস্পতিবার বক্তব্য দেন প্রেসিডেন্ট ওবামা। তবে সমালোচনার সম্ভাবনার কথাও উল্লেখ করেন তিনি। ওবামা বলেন, বিশেষজ্ঞ মতামত ছাড়াই কংগ্রেস যদি ওই সমঝোতাকে নস্যাৎ করে দেয় এবং যৌক্তিক কোনো বিকল্প দিতে না পারে তাহলে কূটনৈতিক ব্যর্থতার দায় যুক্তরাষ্ট্রকেই নিতে হবে।ঐতিহাসিক সমঝোতার জন্য রুহানি দেশে ফিরে বীরের সংবর্ধনা পেয়েছেন। ধর্মীয় নেতারা গত শুক্রবারের জুমার নামাজের সময় ওই চুক্তির প্রশংসা করেছেন। তবে দেশের রক্ষণশীলদের একটি মহলের আলোচনা এড়াতে পারবেন না তিনি। ইরানের ঘোর বিরোধী দেশ ইসরায়েল ওই সমঝোতার প্রচণ্ড বিরোধী। ওই সমঝোতা আঞ্চলিক নিরাপত্তার হুমকি তৈরি করেছে বলে দেশটির প্রধানমন্ত্রী বেনিয়ামিন নেতানিয়াহু হুঁশিয়ারি দিয়েছেন।এদিকে চীন বলেছে, ইরানের সঙ্গে সমঝোতায় পৌঁছানোর ঘটনা যুক্তরাষ্ট্র ও চীনের সম্পর্ক উন্নয়নে গুরুত্বপূর্ণ ভূমিকা রাখবে বলে তারা মনে করে। চীনা পররাষ্ট্রমন্ত্রী ওয়াং ই যুক্তরাষ্ট্রের পররাষ্ট্রমন্ত্রী জন কেরির সঙ্গে আলাপকালে এ কথা বলেছেন।আরব দেশগুলোতে আশ্বাস: ইরানের সঙ্গে সমঝোতা নিয়ে নিরাপত্তা উদ্বেগ নিরসনের লক্ষ্যে আলোচনার জন্য মার্কিন প্রেসিডেন্ট ওবামা আরব নেতাদের চলতি বসন্তেই যুক্তরাষ্ট্রে আমন্ত্রণ জানিয়েছেন। উপসাগরীয় সহযোগিতা পরিষদের (জিসিসি) নেতাদের আমন্ত্রণ জানাতে ওবামা টেলিফোন করেন সৌদি বাদশাহ সালমান বিন আবদুল আজিজ আল-সৌদকে। ইরানের সঙ্গে চুক্তি হলে উপসাগরীয় অঞ্চলের নিরাপত্তায় বিঘ্ন ঘটবে না বলে সৌদি বাদশাহকে আশ্বস্ত করেন ওবামা। জিসিসির সদস্যদেশগুলো হচ্ছে সৌদি আরব, সংযুক্ত আরব আমিরাত, কুয়েত, ওমান, কাতার ও বাহরাইন।
