
যুক্তরাষ্ট্রের প্রশান্ত মহাসাগরীয় ভূখণ্ড গুয়ামে ক্ষেপণাস্ত্র হামলার পরিকল্পনার বিষয়ে ব্রিফ করেছেন উত্তর কোরীয় নেতা কিম জং-উন। দেশটির সরকারি সংবাদ সংস্থা কেসিএনএর খবরে এমন তথ্য জানানো হয়েছে।
কেসিএনএ বলছে, যুক্তরাষ্ট্রের আচরণ পর্যবেক্ষণ করেই উন গুয়ামে চূড়ান্ত হামলার ব্যাপারে সিদ্ধান্ত নেবেন। সংবাদ সংস্থাটির খবরে আরও বলা হয়, কিম জং-উন গুয়ামে হামলার পরিকল্পনা নিয়ে দীর্ঘদিন ধরে পরীক্ষা-নিরীক্ষা চালাচ্ছেন। সেনাবাহিনীর জ্যেষ্ঠ কর্মকর্তাদের সঙ্গে তিনি এ নিয়ে দীর্ঘ আলোচনা করেছেন। উত্তর কোরিয়ার কৌশলগত সেনাদলের কমান্ডার গুয়ামে হামলার নির্দেশের জন্য অপেক্ষা করছে। ক্ষেপণাস্ত্র হামলার জন্য প্রস্তুত থাকতে সেনাবাহিনীকে নির্দেশ দিয়েছেন উন।
বিবিসির খবরে জানা যায়, কিম জং-উন আরও বলেন, যুক্তরাষ্ট্রকে সঠিক সিদ্ধান্ত নিতে হবে। কোরীয় উপদ্বীপে চাইলে তারা উত্তেজনা কমাতে পারে। সংঘর্ষ প্রতিরোধ করতে পারে।
গত সপ্তাহে উত্তর কোরিয়া বলেছিল, গুয়ামে তারা চারটি ক্ষেপণাস্ত্র হামলার পরিকল্পনা করেছে। গুয়ামে হামলার এই হুমকি নিয়ে যুক্তরাষ্ট্র ও উত্তর কোরিয়ার মধ্যে বাগ্‌বিতণ্ডা চরমে উঠেছে।
যুক্তরাষ্ট্রের প্রতিরক্ষামন্ত্রী জেমস ম্যাটিস সতর্কতা জারি করে বলেন, উত্তর কোরিয়া যুদ্ধের দিকে এগিয়ে যাচ্ছে। তিনি বলেন, যুক্তরাষ্ট্রের সেনাবাহিনীকে যেকোনো সময় যেকোনো হামলা থেকে নিজের দেশকে রক্ষা করতে হবে।
দক্ষিণ কোরিয়া বরাবরই কূটনৈতিক সমাধানের উদ্যোগ নিতে যুক্তরাষ্ট্রের প্রতি আহ্বান জানিয়েছে।
উত্তর কোরিয়ার মিত্রশক্তি চীন সবাইকে শান্ত থাকার জন্য আহ্বান জানায়।
