
ভারতের জম্মু ও কাশ্মীর রাজ্যের মুখ্যমন্ত্রী হিসেবে আজ রোববার শপথ নিয়েছেন পিপলস ডেমোক্রেটিক পার্টির (পিডিপি) প্রধান মুফতি মোহাম্মদ সাঈদ (৭৯)।
এনডিটিভি অনলাইনের প্রতিবেদনে জানানো হয়, পিডিপি-বিজেপির জোট সরকার গঠনের মধ্য দিয়ে রাজ্যে ৪৯ দিনের গভর্নরের শাসনের অবসান হয়েছে।
ভিন্ন রাজনৈতিক আদর্শের দুই দলের জোট সরকার ‘ন্যূনতম সাধারণ কর্মসূচির’ (সিএমপি) মাধ্যমে সরকার চালাতে সম্মত হয়েছে।
শপথ গ্রহণ অনুষ্ঠানে উপস্থিত ছিলেন ভারতের প্রধানমন্ত্রী নরেন্দ্র মোদি, বিজেপির কেন্দ্রীয় সভাপতি অমিত শাহ, প্রবীণ নেতা এল কে আদভানি ও মুরলি মনোহর জোশি এবং হরিয়ানার মুখ্যমন্ত্রী মনোহর লাল খাত্তার। জম্মু বিশ্ববিদ্যালয়ের একটি মিলনায়তনে এই শপথ গ্রহণ অনুষ্ঠিত হয়।
জোট সরকারের মন্ত্রিসভার সদস্যসংখ্যা ২৫ জন। উপমুখ্যমন্ত্রী হিসেবে শপথ নিয়েছেন বিজেপির নির্মল সিং।
ভারতের একমাত্র মুসলিম সংখ্যাগরিষ্ঠ রাজ্য জম্মু ও কাশ্মীরের বিধানসভায় আসনসংখ্যা ৮৭। এই নির্বাচনে সর্বোচ্চ ২৮টি আসন পায় পিডিপি। হিন্দু জাতীয়তাবাদী বিজেপি পায় ২৫টি।
