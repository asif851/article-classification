
 
আফ্রিকা মহাদেশের দক্ষিণাঞ্চলের দেশ লেসোথোর নবনির্বাচিত প্রধানমন্ত্রী থমাস থাবানের (৭৮) স্ত্রীকে গুলি করে হত্যা করা হয়েছে। কাল শুক্রবার নতুন প্রধানমন্ত্রী হিসেবে শপথ নেবেন থাবানে।
পুলিশের বরাত দিয়ে বিবিসির খবরে বলা হয়, নবনির্বাচিত প্রধানমন্ত্রী থাবানের স্ত্রী লিপোলেলো থাবানে গতকাল বুধবার তাঁর এক বান্ধবীসহ নিজ বাড়িতে ফিরছিলেন। পথে অজ্ঞাত হামলাকারী তাঁদের লক্ষ্য করে গুলি ছোড়ে। এতে লিপোলেলো নিহত হন। গুলিবিদ্ধ হন তাঁর বান্ধবী। পুলিশ বলছে, হামলাকারীর পরিচয় জানা যায়নি। হামলার কারণও স্পষ্ট নয়। বিষয়টি খতিয়ে দেখতে পুলিশ তদন্ত চালিয়ে যাচ্ছে।
৫৮ বছর বয়সী লিপোলেলো ২০১২ সাল থেকেই স্বামীর কাছ থেকে আলাদা থাকছেন। এর মধ্যে তাঁরা বিবাহবিচ্ছেদেরও আবেদন করেন। তবে এখনো সেই আবেদনের নিষ্পত্তি হয়নি। এদিকে তিনি আদালতে আইনি লড়াই করে থাবানের ছোট স্ত্রীকে হারিয়ে হবু ফার্স্ট লেডির মর্যাদা পাওয়ার অধিকার প্রতিষ্ঠা করেছিলেন। থাবানের দল অল বাসোথো কনভেনশন পার্টির মহাসচিব সামোনিনে এনটিসেকেলে বলেন, এ খবরে থাবানে মানসিকভাবে বিপর্যস্ত হয়ে পড়েছেন।
গত মাসে অনুষ্ঠিত নির্বাচনে থাবানে জয়ী হন। রাজনৈতিক অস্থিতিশীল দেশটিতে গত তিন বছরের মধ্যে এটা ছিল তৃতীয় নির্বাচন। প্রায় ৩০ হাজার বর্গকিলোমিটার আয়তন ও ২০ লাখের কিছু বেশি জনসংখ্যার দেশ লেসোথোর চারদিকে ঘিরে রয়েছে দক্ষিণ আফ্রিকা।
