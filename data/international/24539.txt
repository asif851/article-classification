
ছয় দিন ধরে নিখোঁজ থাকা এক ব্যক্তিকে আজ মঙ্গলবার অস্ট্রেলিয়ার দুর্গম এক মরু এলাকা থেকে উদ্ধার করা হয়েছে। তিনি কালো পিঁপড়া খেয়ে ছয় দিন টিকে ছিলেন বলে পুলিশ জানিয়েছে।বার্তা সংস্থা এএফপির প্রতিবেদনে জানানো হয়, উদ্ধার হওয়া ব্যক্তির (৬২) নাম রেগ ফগারডি। তিনি ৭ অক্টোবর শিকারের উদ্দেশে বের হয়ে নিখোঁজ হন।ফগারডির খোঁজ না পেয়ে তাঁর পরিবারের সদস্যরা বিষয়টি কর্তৃপক্ষকে জানান। পুলিশ অনুসন্ধান শুরু করে। নিখোঁজ হওয়ার স্থান থেকে ১৫ কিলোমিটার দূরে তাঁকে পাওয়া যায়।পুলিশ জানায়, ফগারডির কাছে কোনো পানি ছিল না। তিনি কালো পিঁপড়া খাচ্ছিলেন। এভাবেই তিনি টিকে ছিলেন।পুলিশ কর্মকর্তা অ্যান্ডি গ্রেটউড বলেন, জায়গাটি ছিল দুর্গম। প্রচণ্ড তপ্ত। সেখানে বেশির ভাগ মানুষই বাঁচে না। উদ্ধারের সময় ফগারডি মারাত্মক পানিশূন্যতায় ভুগছিলেন। কিছুটা মতিভ্রমও ছিল। তাঁকে প্রাথমিক চিকিৎসা দেওয়া হয়েছে। তিনি এখন বসছেন, কথা বলছেন।
