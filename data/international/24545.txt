
আরব বসন্তের ধাক্কায় ২০১১ সালে ক্ষমতাচ্যুত হওয়া মিসরের সাবেক প্রেসিডেন্ট হোসনি মোবারক অবশেষে প্রথমবারের মতো কারাগার থেকে মুক্তি পেয়েছেন। পুরো আরব বিশ্ব কাঁপিয়ে তোলা ওই গণ-অভ্যুত্থানে গদি হারানো নেতাদের মধ্যে মোবারকই প্রথম, যাকে নানা অভিযোগে বিচারের মুখোমুখি হতে হয়েছে।একনায়ক হোসনি মোবারককে দীর্ঘ ছয় বছর কারাগারে রাখার পর গতকাল শুক্রবার মুক্তি দেওয়া হয়। রাজধানী কায়রোর মা’দি এলাকার সামরিক হাসপাতাল থেকে মুক্তি পেয়ে হেলিওপোলিস শহরে তাঁর বাড়িতে যান সাবেক প্রেসিডেন্ট।৮৮ বছর বয়সী সাবেক মিসরীয় প্রেসিডেন্ট তাঁর বিরুদ্ধে ওঠা হত্যার অভিযোগগুলো থেকে চলতি মাসেই পুরোপুরি নিষ্কৃতি পান।২০১১ সালে টানা ১৮ দিনের তীব্র আন্দোলনের মুখে মোবারকের ৩০ বছরের কঠোর শাসনের অবসান ঘটে।ক্ষমতাচ্যুত হওয়ার দুই মাস পর ২০১১ সালের এপ্রিলে গ্রেপ্তার হন হোসনি মোবারক। তখন থেকেই তিনি কারাগারে বন্দী ছিলেন। পরে অসুস্থ হয়ে পড়লে কড়া নিরাপত্তায় সামরিক হাসপাতালে চিকিৎসাধীন থাকেন।অভ্যুত্থান চলাকালে বিক্ষোভকারীদের হত্যার অভিযোগ থেকে শীর্ষ আদালত তখন তাঁকে খালাস দেন। ২০১২ সালে একটি অভিযোগে মোবারককে যাবজ্জীবন কারাদণ্ড দেওয়া হয়। পরে এই আদেশের বিরুদ্ধে আপিল করলে উচ্চ আদালত পুনর্বিচারের নির্দেশ দেন। দুই বছর পর মামলাটি খারিজ করে দেন আদালত। এরপর গত ২ মার্চ আপিল আদালত তাঁকে হত্যাকাণ্ডের দায় থেকেও অব্যাহতি দেন।
 
