
হারিয়ে যাওয়া মেয়েকে খুঁজে পেতে কিনা করেছেন তিনি। ট্যাক্সিচালকের জীবনও বেছে নিয়েছিলেন। আশা করেছিলেন, একদিন হয়তো যাত্রী হয়ে মেয়ে তাঁর ট্যাক্সিতে চড়বে। সেভাবে না হলেও মেয়েকে ঠিকই খুঁজে পেয়েছেন এই বাবা। দীর্ঘ ২৪ বছর পর গতকাল মঙ্গলবার এই বাবা-মেয়ের দেখা হয়েছে। ঘটনাটি চীনের।
চীনের সিচুয়ান প্রদেশের রাজধানী চেংডুর বাসিন্দা মিংকিং। এই শহরেই সড়কের পাশে ফল বিক্রি করতেন তিনি ও তাঁর স্ত্রী। একদিন ফল বিক্রির সময় তাঁরা হঠাৎ দেখলেন, তিন বছরের মেয়ে কিফেং তাঁদের আশপাশে নেই। মেয়েকে হারিয়ে পাগলপ্রায় অবস্থা বাবা-মায়ের। তবে আশা ছাড়েননি। বছরের পর বছর চেংডু শহর ও এর আশপাশের এলাকায় মেয়েকে খুঁজেছেন তাঁরা। সংবাদপত্রে বিজ্ঞাপন দিয়েছেন। অনলাইনে আবেদন করেছেন। মিংকিংয়ের আরও একটি মেয়ে রয়েছে। কিফেংয়ের কোনো ছবি সংগ্রহে না থাকায় দ্বিতীয় মেয়ের ছবিই ছেপে খুঁজেছেন তিনি। দুই বোনের চেহারায় মিল থাকায় এই বুদ্ধি এঁটেছিলেন মিংকিং।
চীনা সংবাদমাধ্যমে প্রকাশিত খবরগুলোয় জানানো হয়েছে, কোনোভাবে মেয়ের হদিস করতে না পেরে ২০১৫ সালে ট্যাক্সিচালকের জীবন বেছে নেন মিংকিং। আশা ছিল, হারিয়ে যাওয়া মেয়েটা হয়তো কোনো একদিন যাত্রী হয়ে তাঁর ট্যাক্সিতে উঠবে। এ জন্য মেয়ের সম্পর্কে তাঁর কাছে থাকা সব তথ্য দিয়ে একটি সাইনবোর্ড তৈরি করে গাড়ির পেছনে সাঁটিয়ে দেন। দ্বিতীয় মেয়ের ছবিসহ কার্ড প্রতিটি যাত্রীকে ধরিয়ে দিতে থাকেন।
মিংকিংয়ের এই অভিনব কৌশল চীনা সংবাদ মাধ্যমে ব্যাপকভাবে প্রচারিত হয়। মেয়েকে ফিরে পেতে তাঁর এই অক্লান্ত চেষ্টা অসংখ্য মানুষের হৃদয় ছুঁয়ে যায়। পুলিশও স্বপ্রণোদিত হয়ে কয়েকজন নারীকে শনাক্ত করে। কিন্তু ডিএনএ পরীক্ষার ফলাফল হতাশ করে প্রতিবারই। অবশেষে গত বছরের শেষ দিকে পুলিশের এক আঁকিয়ে এগিয়ে এলেন। মিংকিংয়ের কাছ থেকে মেয়ের বর্ণনা শুনে সে অনুযায়ী তাঁর প্রাপ্তবয়সের একটি স্কেচ আঁকলেন। চীনা সংবাদমাধ্যম ও সামাজিক যোগাযোগের মাধ্যমে ব্যাপক হারে প্রচারিত হয় সে ছবি। হাজার কিলোমিটার দূরে ক্যাং ইং নামের এক নারীর কাছে পৌঁছে যায় সে ছবি। তিনি যেন হতভম্ব হয়ে যান তা দেখে। চলতি বছরের শুরুর দিকে মিংকিংয়ের সঙ্গে যোগাযোগ করেন ওই নারী। মিংকিংয়ের হারানো মেয়ের সঙ্গে শারীরিক কিছু বিষয় মিলে যায় ক্যাং ইংয়ের। ডিএনএ পরীক্ষা হয় তাঁর। এবার আর হতাশ হতে হয়নি মিংকিং ও তাঁর স্ত্রীকে। ক্যাং ইং-ই তাঁদের হারানো মেয়ে কিফেং। গতকাল বাবা-মায়ের বুকে ফিরেছেন তিনি।
কিফেং জানিয়েছেন, নিজের বাড়ি থেকে মাত্র ২০ কিলোমিটার দূরে একটি পরিবারে বড় হয়েছেন তিনি।
