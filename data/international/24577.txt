
ভারতে বিজেপিকে রুখতে সাম্প্রদায়িকতাবিরোধী ধর্মনিরপেক্ষ একটি জোট গঠনের উদ্যোগ নিয়েছে বাম দলগুলো। গতকাল শুক্রবার এ নিয়ে দিল্লিতে ভারতের মার্ক্সবাদী কমিউনিস্ট পার্টির (সিপিএম) সদর দপ্তরে এক বৈঠক অনুষ্ঠিত হয়।
বৈঠকে সিপিএমের নেতা ও পলিট ব্যুরোর সদস্য সীতারাম ইয়েচুরি, সমাজবাদী পার্টির (এসপি) রামগোপাল যাদব ও নীতিশ কুমারের সংযুক্ত জনতা দলের (জেডিইউ) কে সি ত্যাগী উপস্থিত ছিলেন।   
বৈঠক শেষে বলা হয়, মোর্চা গঠনের মূল উদ্দেশ্য বিজেপিবিরোধী দলগুলোকে একত্র করা।
সীতারাম ইয়েচুরি জানিয়েছেন, ৩০ অক্টোবর দিল্লিতে এক বৈঠকে ওই জোট গঠন করা হতে পারে। বৈঠকে সিপিএমের নেতা প্রকাশ কারাত, সমাজবাদী দলের নেতা মুলায়ম সিং যাদব, সংযুক্ত জনতা দলের নেতা ও বিহারের মুখ্যমন্ত্রী নীতিশ কুমার, ওডিশার মুখ্যমন্ত্রী ও বিজু জনতা দলের নেতা নবীন পট্টনায়েকসহ বিজেপিবিরোধী আরও কয়েকটি দলের নেতারা উপস্থিত থাকবেন।
