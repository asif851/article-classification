
মালোয়েশিয়ার সাধারণ নির্বাচনে ক্ষমতাসীন জোটের বিজয়ের পর দ্বিতীয় মেয়াদে শপথ নিয়েছেন প্রধানমন্ত্রী নাজিব রাজাক। রাজধানী কুয়ালালামপুরের জাতীয় প্রাসাদ ভবনে দেশটির রাজা গতকাল সোমবার এ শপথ পাঠ করান।তবে নির্বাচনে প্রতারণার অভিযোগ এনে ফলাফল প্রত্যাখ্যান করেছে বিরোধীরা।ফলাফল ঘোষণার পর তা মেনে নিয়ে দেশে জাতীয় ঐক্য প্রতিষ্ঠায় সহায়তার জন্য সব নাগরিকের প্রতি আহ্বান জানান প্রধানমন্ত্রী রাজাক। তাঁর নেতৃত্বাধীন জোট ন্যাশনাল ফ্রন্ট (বিএন) ওই নির্বাচনে মোট ২২২টি আসনের মধ্যে ১৩৩টিতে জয়লাভ করে।বিরোধীদলীয় নেতা আনোয়ার ইব্রাহিম নির্বাচনে ‘ইতিহাসের নিকৃষ্টতম জালিয়াতি’ এবং নির্বাচন কমিশনের পক্ষপাতিত্বের অভিযোগ এনে প্রতিবাদ সমাবেশ আহ্বান করেছেন। তিনি এক বিবৃতিতে ওই নির্বাচনে ‘নজিরবিহীন প্রতারণার’ প্রতিবাদে জনগণকে ঐক্যবদ্ধ হতে বলেন। বিষয়টি নিয়ে আদালতের দ্বারস্থ হওয়ার ইঙ্গিত দিয়েছেন ইব্রাহিম। কুয়ালালামপুরের এক স্টেডিয়ামে আগামীকাল বুধবার তাঁর দলের সমাবেশ হওয়ার কথা রয়েছে।বিএন জোট ১৯৫৭ সালে স্বাধীনতা অর্জনের পর থেকেই মালোয়েশিয়ার শাসনক্ষমতায় রয়েছে। তবে এবারের নির্বাচনে তারা সবচেয়ে বেশি প্রতিদ্বন্দ্বিতার মুখোমুখি হয়। চীনা বংশোদ্ভূত জনগোষ্ঠী বিএনকে বর্জনের ধারা অব্যাহত রেখেছে। বিজয়ের পরপরই রাজাক বলেন, সব মিলিয়ে নির্বাচনের ফলাফলে এক ধরনের বিভাজন স্পষ্ট হয়েছে। বিষয়টি নিয়ে সরকার উদ্বিগ্ন।
নির্বাচনে ভোটারদের উপস্থিতি ছিল অন্তত এক কোটি। ভোট পড়েছে ৮০ শতাংশ। ক্ষমতাসীনরা ৪৮ শতাংশ ভোট পেয়ে স্পষ্ট সংখ্যাগরিষ্ঠতা অর্জন করলেও দুই-তৃতীয়াংশ সংখ্যাগরিষ্ঠতা পায়নি। এএফপি ও বিবিসি।
