
পাকিস্তানের প্রধানমন্ত্রী নওয়াজ শরিফের পরিবারসহ দেশটির রাজনীতিবিদ ও সেনা কর্মকর্তাদের সন্তানদের হত্যার হুমকি দিয়েছে তালেবান।আজ শনিবার টাইমস অব ইন্ডিয়া অনলাইনের প্রতিবেদনে জানানো হয়, চিঠির মাধ্যমে এ হুমকি দেওয়া হয়েছে। গতকাল শুক্রবার পাকিস্তানি কর্তৃপক্ষের হাতে চিঠিটি আসে। চিঠিটি তেহরিক-ই-তালেবান পাকিস্তানের (টিটিপি) মুখপাত্র মোহাম্মদ খোরাসানির লেখা হতে পারে বলে ধারণা করা হচ্ছে। চিঠির সত্যতা যাচাই করছে কর্তৃপক্ষ। চিঠিতে পাকিস্তান সরকারকে সতর্ক করা হয়েছে, জঙ্গিদের ফাঁসি দেওয়া হলে নওয়াজ শরিফের পরিবারসহ দেশটির রাজনীতিবিদ ও সেনা কর্মকর্তাদের সন্তানদের হত্যা করা শুরু হবে। হুমকি দিয়ে টিটিপি বলেছে, ‘পাকিস্তানি কর্তৃপক্ষকে পরিষ্কারভাবে বলতে চাই, যদি আমাদের কোনো সহযোগী ক্ষতিগ্রস্ত হয়, তোমাদের শিশুদের ওপর আমরা প্রতিশোধ নেব। সেনাবাহিনীর জেনারেল ও রাজনৈতিক নেতাদের ঘর শোকের আধারে পরিণত করব।’পেশোয়ারে সেনাবাহিনী পরিচালিত আর্মি পাবলিক স্কুলে গত মঙ্গলবার টিটিপি জঙ্গিদের ভয়াবহ হামলায় ১৩২ শিশুসহ অন্তত ১৪১ জনের প্রাণহানি ঘটে। ওই হামলার পর তালেবান জঙ্গিবিরোধী অভিযান জোরদার করেছে সেনাবাহিনী। গত দুই দিনে নিরাপত্তা বাহিনীর হাতে ৬৭ জঙ্গি নিহত হয়েছে। সন্ত্রাসবাদকে বিন্দুমাত্র সহ্য করা হবে না বলে সিদ্ধান্ত নিয়েছেন পাকিস্তানের প্রধানমন্ত্রী নওয়াজ শরিফ ও সেনাপ্রধান রাহিল শরিফ।সেনাপ্রধান রাহিল ৪৮ ঘণ্টার মধ্যে তিন হাজারের বেশি জঙ্গিকে ফাঁসিতে ঝোলানোর দাবি জানিয়েছেন। এর মধ্যে দুই জঙ্গির মৃত্যুদণ্ড কার্যকর করা হয়েছে।
