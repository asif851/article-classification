
আগামী বাজেটের প্রস্তুতির জন্য সময় বেশি না থাকায় পাকিস্তানের নির্বাচনে বিজয়ী দল পাকিস্তান মুসলিম লিগ (পিএমএল-এন) দ্রুতই জাতীয় পরিষদের অধিবেশন করতে চাইছে। কিন্তু পরিস্থিতি বিবেচনায় মনে হচ্ছে, বিজয়ী দলকে ক্ষমতা গ্রহণের জন্য চলতি মাসের শেষ সপ্তাহ পর্যন্ত অপেক্ষা করতে হবে। এদিকে পিএমএল-এনের ডেপুটি সেক্রেটারি জেনারেল আহসান ইকবাল গত শনিবার বলেছেন, নবনির্বাচিত সরকারের মন্ত্রিপরিষদের আকার ছোট হবে।
বিধান অনুযায়ী, নির্বাচনের দিন থেকে ১০ দিনের মধ্যে বিজয়ী প্রার্থীদের বিজ্ঞপ্তি দেবে নির্বাচন কমিশন। এরপর প্রেসিডেন্ট আসিফ আলী জারদারি ১ জুনের মধ্যে জাতীয় পরিষদের অধিবেশন আহ্বান করবেন।
নির্বাচন কমিশনের একজন জ্যেষ্ঠ কর্মকর্তা জানান, সংবিধান অনুযায়ী বিজয়ী প্রার্থীদের ১০ দিনের মধ্যে তাঁদের নির্বাচনী ব্যয়ের তথ্য দাখিল করতে হবে। একজন প্রার্থীকে আনুষ্ঠানিকভাবে বিজয়ী ঘোষণা করার আগে এটা করা বাধ্যতামূলক। তিনি বলেন, বিজয়ীদের নাম ঘোষণার পর স্বতন্ত্র বিজয়ী প্রার্থীদের রাজনৈতিক দলে যোগ দেওয়ার জন্য তিন দিনের সময় দেওয়া হবে। অন্যথায় এককভাবে নির্বাচিত প্রার্থীরা পরবর্তী পাঁচ বছরে স্বতন্ত্র প্রার্থী হিসেবেই বিবেচিত হবেন।
স্বতন্ত্র প্রার্থীদের রাজনৈতিক দলে যোগ দেওয়ার প্রক্রিয়া শেষ হওয়ার পর রাজনৈতিক দলগুলোর পাওয়া আসনের ভিত্তিতে নারী ও সংখ্যালঘুদের জন্য সংরক্ষিত আসনগুলো বণ্টন করা হবে। এর জন্য সময় লাগবে আরও তিন-চার দিন। এরপরই কেবল পরিষদের অধিবেশনের সূচনা হতে পারবে। নতুন সরকার ছোট হবে জানিয়ে আহসান ইকবাল বলেন, এর ফলে  মূল্যবান জাতীয় সম্পদের অপচয় রোধ করা সম্ভব হবে। আজ ২০ মে লাহোরে দলের পার্লামেন্টারি কমিটির সভা অনুষ্ঠিত হবে বলে জানিয়েছেন তিনি।
