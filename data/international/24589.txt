
ভারতের উত্তর প্রদেশের বারানসির কাশী বিশ্বনাথ মন্দিরের নিরাপত্তার দায়িত্বে থাকা পুলিশ প্রচলিত ইউনিফর্ম পরতে পারবে না। পরতে হবে ধুতি-পাঞ্জাবি। গত সোমবার থেকে সেখানে চালু হয়েছে এই নতুন পোশাকবিধি।
রাজ্যের মুখ্যমন্ত্রী যোগী আদিত্যনাথ ক্ষমতায় অধিষ্ঠিত হওয়ার এক বছর পূর্ণ হতে চলেছে। গত বছরের ১৯ মে তিনি উত্তর প্রদেশের ক্ষমতায় বসেন। বছর পূর্ণ হওয়ার আগেই তিনি কাশীর মন্দিরের উন্নয়ন এবং নিরাপত্তা জোরদার করার জন্য বিভিন্ন পদক্ষেপ নিয়েছেন। সেই পরিকল্পনার প্রথমটি হলো মন্দিরের নিরাপত্তার দায়িত্বে যেসব পুরুষ ও নারী পুলিশকর্মী নিয়োজিত থাকবেন, তাঁদের পরতে হবে ধুতি ও পাঞ্জাবি এবং সালোয়ার ও কুর্তা। তবে মন্দিরের বাইরে নিয়োজিত থাকা নিরাপত্তাকর্মীরা তাঁদের পুরোনো পোশাক পরেই অস্ত্র নিয়ে পাহারা দেবেন।
সোমবার নতুন পোশাক পরে মন্দিরে দায়িত্ব পালনে পুলিশকর্মীদের দেখে হতবাক হয়ে যান দর্শনার্থীরা। ইতিমধ্যে বারানসির পুলিশ সুপার (নিরাপত্তা) শৈলেন্দ্র কুমার বলেছেন, মন্দির কর্তৃপক্ষের দাবির মুখেই রাজ্য সরকার এই সিদ্ধান্ত নিয়েছে। নির্দেশে বলা হয়েছে, পুরুষ পুলিশকর্মীরা পরবেন হলুদ পাঞ্জাবি বা কুর্তা ও ধুতি। আর নারী পুলিশকর্মীরা পরবেন সাদা সালোয়ার ও নীল কুর্তা। মন্দিরে নিয়োজিত রয়েছেন ১৮ জন পুলিশকর্মী। মন্দিরের ট্রাস্টি বোর্ডের ট্রাস্টি প্রসাদ দীক্ষিত বলেছেন, তাঁদের এই দাবি ছিল দীর্ঘদিনের। সেই দাবি এবার মেনেছে উত্তর প্রদেশ সরকার।
মূলত মন্দিরের গর্ভগৃহে প্রচলিত প্রথা অনুসারে নিষিদ্ধ ছিল পশু চামড়ার তৈরি কোনো সামগ্রী, যেমন: জুতো ও বেল্ট। এবার তাই নতুন পোশাকবিধি চালু হওয়ায় আর কেউ জুতো ও কোমরে চামড়ার বেল্ট পরে মন্দিরে ঢুকতে পারবে না; যদিও এই নতুন পোশাকবিধি চালু হওয়ায় হইচই শুরু হয়েছে রাজ্যজুড়ে। চলছে বিতর্ক।
