
মার্কিন প্রেসিডেন্ট নির্বাচনে ডেমোক্রেটিক পার্টির প্রার্থী হিলারি ক্লিনটনের জয়ী হওয়ার সম্ভাবনা প্রায় ৭২ ভাগ। মার্কিন অর্থনীতিবিদ ও নির্বাচন বিশ্লেষক নেট সিলভার নির্বাচন শুরুর একেবারে আগের মুহূর্তে এ সম্ভাবনার কথা বলেছেন। ২০১২ সালের নির্বাচনে ৫০টি অঙ্গরাজ্যের সব কটির ফলাফল নিয়ে তিনি আগাম বিশ্লেষণ করেছিলেন তিনি। আর তাঁর সেই বিশ্লেষণ মিলেও গিয়েছিল।নেট সিলভার এখন পরিসংখ্যানগত উপাত্ত বিশ্লেষণকারী ওয়েবসাইট ফাইভ থার্টি এইট পরিচালনা করেন। এই ওয়েবসাইটের বিশ্লেষণেই বলা হচ্ছে, হিলারির জয়ের সম্ভাবনা ৭১ দশমিক ৬ শতাংশ। আর ডোনাল্ড ট্রাম্পের সম্ভাবনা ২৮ দশমিক ৪ শতাংশ।নেটের ওয়েবসাইটে বিভিন্ন জরিপকারী সংস্থার নির্বাচনী জরিপের ফলাফলও বিশ্লেষণ করা হয়। আজ ওয়েবসাইটটিতে গত বৃহস্পতিবার থেকে সোমবার পর্যন্ত ১৯টি নির্বাচনী জরিপের ফলাফল তুলে ধরা হয়। সেখানে দেখা যায়, মাত্র দুটি জরিপ ছাড়া সব কটিতেই এগিয়ে আছেন হিলারি। ১৯টির মধ্যে সাতটি জরিপে ট্রাম্পের চেয়ে ৪ পয়েন্ট বেশি পেয়ে এগিয়ে আছেন হিলারি। গড়ে হিলারি এগিয়ে আছেন ৩ পয়েন্ট।
