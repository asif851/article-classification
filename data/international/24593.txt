
দীর্ঘদিনের অমীমাংসিত বিষয় নিয়ে গতকাল রোববার আলোচনায় বসেছে দুই কোরিয়া। দুই বছরের বেশি সময় পর দুই দেশের শীর্ষ কর্মকর্তারা আলোচনার টেবিলে বসলেন। পরমাণু ও ক্ষেপণাস্ত্র পরীক্ষাসহ বিভিন্ন বিষয় নিয়ে কয়েক মাস ধরে উত্তর ও দক্ষিণ কোরিয়ার মধ্যে উত্তেজনা চলছিল। গতকাল সকালে দুই দেশের সীমান্তবর্তী অসামরিকীকৃত এলাকা পানমুনজমে এই বৈঠক শুরু হয়। এ ছাড়া আগামী বুধবার দক্ষিণ কোরিয়ার রাজধানী সিউলে মন্ত্রী পর্যায়ের আলোচনা হওয়ার কথা রয়েছে। দুই দেশের উচ্চপর্যায়ের বৈঠকের লক্ষ্যেই এসব বৈঠক অনুষ্ঠিত হচ্ছে। আলোচনার কেন্দ্রে থাকছে সীমান্তের কায়েসং শিল্প এলাকা আবার খুলে দেওয়া। চরম উত্তেজনার পরিপ্রেক্ষিতে গত এপ্রিলে উত্তর কোরিয়া যৌথ এই শিল্পাঞ্চল বন্ধ করে দেয়। গতকাল প্রথম দফার আলোচনা শেষে দক্ষিণ কোরিয়ার একত্রীকরণ মন্ত্রণালয়ের মুখপাত্র কিম হাইয়ুং-সিওক বলেন, ‘গোটা পরিবেশ ছিল শান্ত...এবং কোনো ধরনের বড় বিরোধ ছাড়াই আলোচনা এগিয়ে চলে।’ অনেকটা অপ্রত্যাশিতভাবেই গত বৃহস্পতিবার উত্তর কোরিয়া আলোচনার প্রস্তাব দেয়। জবাবে দক্ষিণ কোরিয়া সিউলে মন্ত্রী পর্যায়ের আলোচনার প্রস্তাব দেয়। তবে উত্তর কোরিয়া আগে অন্য কোনো স্থানে কর্মকর্তা পর্যায়ের আলোচনায় বসার ইচ্ছা প্রকাশ করে। এএফপি।
