
প্যারাস্যুট নিয়ে লাফিয়ে পড়ার পর সেই প্যারাস্যুট খুলছিল না। প্রচণ্ড গতিতে নিচের দিকে পড়তে থাকলেন তিনি। দর্শকেরা দম বন্ধ করে দেখছিলেন সেই পতন। এ সময় প্যারাস্যুট নিয়ে মধ্য আকাশে থাকা এক সহকর্মী তাঁকে ধরে ফেললেন। দুজনেই একসঙ্গে পড়লেন একটি পোতাশ্রয়ের পানিতে। রক্ষা পেলেন দুজনই। খবর বিবিসির।ইংল্যান্ডের কামব্রিয়ায় গত শুক্রবার রাতে সেনাবাহিনীর হোয়াইটহ্যাভেন এয়ার শোতে প্যারাস্যুট নিয়ে নামার প্রদর্শনীতে এ ঘটনা ঘটে। সংশ্লিষ্ট ব্যক্তিরা বলছেন, ২৫ বছরের মধ্যে প্রথমবারের মতো প্যারাস্যুট না খোলার এ ঘটনা ঘটল। সেনাবাহিনীর একজন মুখপাত্র ওই ঘটনার বিষয়টি নিশ্চিত করে জানান, ব্রিটিশ সেনাবাহিনীর আনুষ্ঠানিক প্যারাস্যুট প্রদর্শনী দল রেড ডেভিলসদের একজন সদস্যের প্যারাস্যুট যথাযথভাবে না খোলায় ওই ঘটনা ঘটে। ওই ঘটনার তদন্ত চলছে।ওই প্রদর্শনী দেখছিলেন লুসি মিলান। তিনি বলেন, প্যারাস্যুট কাজ করছে না বুঝতে পেরে দর্শকদের মধ্যে আতঙ্ক ছড়িয়ে পড়ে। একটা পর্যায়ে ওই ব্যক্তি শূন্য থেকে দ্রুতবেগে নিচের দিকে পড়তে থাকেন। সবাই যেন দম বন্ধ করে ফেললেন। অবশ্যম্ভাবী দুর্ঘটনার আশঙ্কা নিয়ে দেখতে থাকলেন ওই ব্যক্তির পতন। তখন মধ্য আকাশে প্যারাস্যুটে থাকা একজন তাঁকে ধরে ফেললেন। দুজনেই পড়লেন পোতাশ্রয়ের পানিতে। ডুবে গেলেন। সবাই অপেক্ষা করছিলেন তাঁদের ভেসে ওঠার। দুজনেই ভেসে উঠলেন। দর্শকদের মুহুর্মুহু করতালিতে মুখর হলো প্রদর্শনী এলাকা।
