
গণমাধ্যমের সম্প্রচারের ওপর সরাসরি নিয়ন্ত্রণ আরোপ করেছে চীনের কমিউনিস্ট পার্টি। এমনকি চলচ্চিত্র-বাণিজ্যের ওপরও এই নিয়ন্ত্রণ থাকবে সরকারের।
বার্তা সংস্থা এপির এক প্রতিবেদনে বলা হয়, প্রেসিডেন্ট সি চিন পিংয়ের নির্দেশেই এ সিদ্ধান্ত এল। সম্প্রতি চীনের ‘রাবার স্ট্যাম্প’ পার্লামেন্ট দেশটির বর্তমান প্রেসিডেন্ট সি চিন পিংকে দ্বিতীয়বারের মতো প্রেসিডেন্ট নির্বাচিত করেছে। এ ছাড়া ‘কোনো ব্যক্তি সর্বোচ্চ দুই মেয়াদে চীনের রাষ্ট্রপতি থাকতে পারবে’ বিধানটি তুলে দেওয়ায় সি চিনের আজীবন ক্ষমতায় থাকার পথও খুলে গেছে।
বিশ্লেষকেরা বলছেন, মিডিয়ায় সরাসরি হস্তক্ষেপের মাধ্যমে সরকার দেশের মানুষের মধ্যে নিজেদের প্রচারণা চালাতে পারবে। এমনকি বিশ্বেও নিজেদের ভাবমূর্তিকে ইতিবাচকভাবে দেখাতে পারবে।
ইউনিভার্সিটি অব হংকংয়ের ওয়েবসাইট চায়না মিডিয়া প্রজেক্টের সভাপতি ডেভিড বান্ডুরস্কি বলেন, প্রচারণা বিভাগের এই পরিবর্তনের অর্থ হলো এর মধ্যে দিয়ে নিয়ন্ত্রণ আরও প্রত্যক্ষ হলো। গত বুধবার এই পরিকল্পনা ঘোষণার পর চায়না রেডিও ইন্টারন্যাশনাল, চায়না ন্যাশনাল রেডিও এবং চায়না সেন্ট্রাল টেলিভিশন (এগুলোর বিদেশি সম্প্রচার শাখা), চায়না গ্লোবাল টেলিভিশন নেটওয়ার্ক একীভূত হয়ে নতুন নাম নেয় ‘ভয়েস অব চায়না’।
প্রেস ও প্রিন্ট প্রকাশনা, রেডিও, চলচ্চিত্র ও টেলিভিশনের ওপর সরকারের নিয়ন্ত্রক বিদ্যমান থাকবে এবং এগুলোর দায়িত্ব এবং সম্পদ দলীয় কেন্দ্রীয় প্রচার বিভাগে স্থানান্তর করা হবে। এ ছাড়া চলচ্চিত্রশিল্পের নিয়ন্ত্রণের ক্ষেত্রে চলচ্চিত্রের আমদানি ও রপ্তানিসহ নিয়ন্ত্রণ করা হবে।
