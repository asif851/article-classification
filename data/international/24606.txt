
রাশিয়ার রাজধানী মস্কোর অদূরে ট্রাফিক পুলিশের ওপর হামলার দায় স্বীকার করেছে জঙ্গিগোষ্ঠী ইসলামিক স্টেট (আইএস)।
আজ শুক্রবার বিবিসি অনলাইনের প্রতিবেদনে জানানো হয়, গত বুধবার মস্কো থেকে ২০ কিলোমিটার পূর্বে বালাশিখা এলাকায় মহাসড়কে ট্রাফিক পুলিশের ওপর হামলা চালানো হয়।
আগ্নেয়াস্ত্র ও কুঠারধারী দুই হামলাকারী ওই হামলা চালায়। এতে পুলিশের দুই সদস্য আহত হন।
পরে নিরাপত্তা বাহিনীর গুলিতে উভয় হামলাকারী নিহত হন। হামলাকারীরা মধ্য এশিয়ার বলে ধারণা করা হচ্ছে।
আইএস তাদের কথিত বার্তা সংস্থা আমাক নিউজ এজেন্সির মাধ্যমে বালাশিখায় ট্রাফিক পুলিশের ওপর হামলার দায় স্বীকার করে।
একই দিন রাশিয়ার সেন্ট পিটার্সবুর্গ শহরের একটি ফ্ল্যাটবাড়িতে দেশটির বিশেষ বাহিনী অভিযান চালায়। এ সময় বন্দুকযুদ্ধে সন্দেহভাজন চার জঙ্গি নিহত হয়।
রাশিয়া উত্তর ককেশাস অঞ্চলে জঙ্গিবাদের বিরুদ্ধে লড়ছে। যেসব রুশ নাগরিক আইএসে যোগ দিতে সিরিয়ায় গেছে, তাদের বেশির ভাগই উত্তর ককেশাস অঞ্চলের।
