
কোটিপতির সংখ্যার দিক দিয়ে ভারতের অবস্থান বিশ্বে ষষ্ঠ। দেশটিতে ১০৩ জন কোটিপতি (বিলিয়নিয়ার) রয়েছেন। আজ বৃহস্পতিবার টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, ২০১৩ সালের বিশ্ব কোটিপতিদের নিয়ে এক জরিপে এ তথ্য উঠে এসেছে। গতকাল বুধবার ওই জরিপের ফলাফল প্রকাশিত হয়।
প্রতিবেদন অনুযায়ী, ২০১৩ সালে বিশ্বে কোটিপতিদের সংখ্যা দুই হাজার ১৭০ জনে পৌঁছেছে। এর মধ্যে সর্বোচ্চ ৫১৫ জন কোটিপতি রয়েছেন যুক্তরাষ্ট্রে। এরপর যথাক্রমে রয়েছে চীন (১৫৭), জার্মানি (১৪৮), যুক্তরাজ্য (১৩৫), রাশিয়া (১০৮), ভারত (১০৩), হংকং (৭৫), ফ্রান্স (৬৪), সৌদি আরব (৬৪) ও সুইজারল্যান্ড (৬১)।
ভারতের ১০৩ জন কোটিপতির মধ্যে মাত্র তিন শতাংশ নারী। ভারতীয় কোটিপতিদের মধ্যে ৯৫ শতাংশের প্রাথমিক ব্যবসা সে দেশেই অবস্থিত। তবে দেশটির প্রতি ১০ জন কোটিপতির মধ্যে তিনজনের কলেজ ডিগ্রি নেই।
 
