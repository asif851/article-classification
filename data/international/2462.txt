
জার্মানির হামবুর্গ শহরে জি ২০ সম্মেলন শুরুর আগে বিক্ষোভকারীদের সঙ্গে পুলিশের সংঘর্ষ হয়েছে। পুলিশ বলছে, এতে ৭৬ পুলিশ আহত হয়েছেন। তিন পুলিশ কর্মকর্তাকে হাসপাতালে নেওয়া হয়েছে। কয়েকজন বিক্ষোভকারীও আহত হয়েছেন।
বিবিসির খবরে জানা যায়, ‘নরকে স্বাগত’ ব্যানারে এক বিক্ষোভ মিছিলে প্রায় ১২ হাজার মানুষ অংশ নেয়। বিক্ষোভকারীরা এ সময় মুখোশ পরে বিক্ষোভ করছিলেন। পুলিশ এতে বাধা দিলে তাঁদের সঙ্গে সংঘর্ষ শুরু হয়।
জি ২০ সম্মেলনে যুক্তরাষ্ট্রের প্রেসিডেন্ট ডোনাল্ড ট্রাম্পসহ বিশ্বনেতারা জলবায়ু পরিবর্তন, বাণিজ্য ও অন্যান্য ইস্যু নিয়ে আলোচনা করবেন।
বিক্ষোভরত মানুষকে লক্ষ করে পুলিশ জলকামান, মরিচের পানি ছোড়ে। বিক্ষোভকারীরা পাল্টা বোতল, পাথর ও আগুনের ফুলকি ছোড়ে।
প্রথম দফায় সংঘর্ষের পর আয়োজকেরা বিক্ষোভ মিছিল বাতিল করে দেন। তবে বিক্ষোভকারীরা রাস্তায় অবস্থান নেয়। পুলিশ জানায়, অন্যান্য এলাকায় সহিংসতা ছড়িয়ে পড়েছে।
জি ২০ সম্মেলনকে ঘিরে ২০ হাজার পুলিশ হামবুর্গে নিরাপত্তার দায়িত্বপালন করছে। বিক্ষোভকারীদের সম্মেলনস্থলে যেতে বাধা দিতে নিরাপত্তাবেষ্টনী তৈরি করা হয়েছে। আজ শুক্র ও আগামীকাল শনিবার হামবুর্গে এক লাখেরও বেশি বিক্ষোভকারী জড়ো হতে পারে বলে আশা করা হচ্ছে।
যুক্তরাষ্ট্রের প্রেসিডেন্ট ডোনাল্ড ট্রাম্প এর মধ্যেই জার্মান চ্যান্সেলর অ্যাঙ্গেলা ম্যারকেলের সঙ্গে সাক্ষাৎ করেছেন। জার্মান সরকারের মুখপাত্র বলেছেন, তাঁরা এক ঘণ্টা ধরে উত্তর কোরিয়া, মধ্যপ্রাচ্য, ইউক্রেনের পূর্বাঞ্চলে সংঘাত, জি ২০ ইস্যুতে আলোচনা করেছেন।
গত সপ্তাহে ম্যারকেল বলেন, জি ২০ সম্মেলনের ফোকাস হবে প্যারিসের জলবায়ু চুক্তি। যুক্তরাষ্ট্র আগেই এ চুক্তি থেকে সরে এসেছে। তবে ম্যারকেল আরও বলেন, জি ২০ সম্মেলনের আয়োজক দেশ হিসেবে তিনি সমঝোতার পথ খোঁজার চেষ্টা করবেন।
এই সম্মেলনেই প্রথমবারের মতো মুখোমুখি হবেন যুক্তরাষ্ট্রের প্রেসিডেন্ট ডোনাল্ড ট্রাম্প ও রাশিয়ার প্রেসিডেন্ট ভ্লাদিমির পুতিন। রুশ গণমাধ্যমের খবরে জানানো হয়, স্থানীয় সময় বেলা পৌনে তিনটার দিকে তাঁরা সাক্ষাৎ করবেন।
এর আগে পোল্যান্ড সফরে ট্রাম্প ইউক্রেন ও অন্যান্য দেশে অস্থিতিশীলতা বন্ধের জন্য রাশিয়ার প্রতি আহ্বান জানান। সিরিয়া, ইরানে সমর্থন দেওয়া বন্ধেরও আহ্বান জানান তিনি।
তবে ক্রেমলিন ট্রাম্পের এসব বক্তব্য প্রত্যাখ্যান করে।
