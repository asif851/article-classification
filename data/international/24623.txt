
ইরাকের তাল আফারের তিনটি এলাকা জঙ্গি দল ইসলামিক স্টেট বা আইএসের কাছ থেকে নিজেদের দখলে নিয়েছে দেশটির বাহিনী। পেন্টাগন-প্রধানের বাগদাদ সফরের পরই তারা সেগুলো নিজেদের দখলে নেয় বলে ইরাকি সরকারের পক্ষ থেকে জানানো হয়েছে।
এএফপির খবরে জানানো হয়, জাতিসংঘ বলছে, গত দুই দিনে তাল আফার থেকে হাজার হাজার বেসামরিক নাগরিক পালিয়ে গেছে।
বাগদাদে ইরাকি প্রধানমন্ত্রী হায়দার আল আবাদির সঙ্গে বৈঠকের পর যুক্তরাষ্ট্রের প্রতিরক্ষামন্ত্রী জিম ম্যাটিস বলেন, জঙ্গিরা দৌড়ের ওপর আছে। তিনি আরও বলেন, জঙ্গিদের দখল থেকে শহর ও মানুষগুলোকে মুক্ত করা হচ্ছে। জঙ্গিরা তাদের হারানো এলাকার আর এক ইঞ্চিও দখলে নিতে পারবে না।
তাল আফার পুনর্দখল করতে মার্কিন নেতৃত্বাধীন জোট গত রোববার আইএসের বিরুদ্ধে হামলা চালায়। তাল আফারে এক হাজারের মতো আইএস জঙ্গি রয়েছে।
আধা সামরিক জোট হাশেদ-আল শাবির সেনাবাহিনী ও পুলিশ পরে আল কিফাহ, আল নূর ও আল আস্কারি এলাকার পুরো নিয়ন্ত্রণ নিয়েছে বলে জানানো হয়েছে।
