
যুক্তরাষ্ট্রে রিপাবলিকান পার্টির প্রেসিডেন্ট প্রার্থী ডোনাল্ড ট্রাম্পের বিরুদ্ধে সহিংসতায় উসকানি দেওয়ার অভিযোগ করেছেন ডেমোক্রেটিক পার্টির প্রার্থী হিলারি ক্লিনটন। গতকাল বুধবার ট্রাম্পের বিরুদ্ধে হিলারি ওই অভিযোগ করেন। বার্তা সংস্থা রয়টার্সের প্রতিবেদনে এই তথ্য জানানো হয়। গত মঙ্গলবার নর্থ ক্যারোলাইনায় এক নির্বাচনী সভায় ট্রাম্প মার্কিন নাগরিকদের আগ্নেয়াস্ত্র বহনের অধিকার নিয়ে কথা বলতে গিয়ে ক্ষোভের জন্ম দিয়েছেন। তিনি তাঁর কথা ও মুখভঙ্গিতে সমর্থকদের প্রতি হিলারির বিরুদ্ধে অস্ত্র ব্যবহারের অধিকার প্রয়োগের পরামর্শ দিয়েছেন বলে অভিযোগ উঠেছে। ট্রাম্পের বক্তব্য প্রসঙ্গে আইওয়ায় এক সমাবেশে হিলারি বলেন, শব্দের ব্যবহার গুরুত্বপূর্ণ। শব্দ ব্যবহারের পরিণতি মারাত্মক হতে পারে। যদি কেউ যুক্তরাষ্ট্রের প্রেসিডেন্ট হতে চান বা হন, তাহলে এ কথা তাঁর জন্য আরও বেশি প্রযোজ্য। হিলারি বলেন, প্রেসিডেন্ট হওয়ার মতো মেজাজ ট্রাম্পের নেই। তিনি বলেন, ট্রাম্প যে মন্তব্য করেছেন, তা রীতিবিবর্জিত। তাঁর মন্তব্য সীমা অতিক্রম করেছে। তিনি সহিংসতায় উসকানি দিচ্ছেন। 
অভিযোগ অস্বীকার করে ট্রাম্প বলেছেন, তিনি তাঁর সমর্থকদের ভোটের মাধ্যমে হিলারিকে পরাজিত করার কথা বলেছেন। বক্তব্যের ভিন্ন অর্থ দাঁড় করানোর জন্য গণমাধ্যমকে দোষারোপ করেছেন তিনি।
আরও পড়ুন:  ‘অস্ত্র ব্যবহারে’ উসকানির অভিযোগ
