
বাগদাদ সরকারের সঙ্গে বিরোধ বাড়তে থাকার মধ্যে দেশের দুটি তেলক্ষেত্র দখল করে নিয়েছে ইরাকের কুর্দিরা। ইরাকি ও কুর্দি সূত্রগুলো বলেছে, কুর্দি পেশমেরগা বাহিনী গতকাল শুক্রবার দেশের উত্তরের বাই হাসান এবং কিরকুক তেল উৎপাদন কেন্দ্রের নিয়ন্ত্রণ নিয়ে নিয়েছে।
কুর্দিস্তান আঞ্চলিক সরকারের একটি ঊর্ধ্বতন সূত্র তেলক্ষেত্র দখলের খবর নিশ্চিত করেছে। কুর্দিদের দখল করা এ তেলক্ষেত্র দুটিতে দৈনিক চার লাখ ব্যারেল তেল উৎপাদিত হয়। খবর বি​বিসি ও রয়টার্সের।
গতকাল এক বিবৃতিতে ইরাকের তেল মন্ত্রণালয় কুর্দিদের তেলক্ষেত্র দখলের নিন্দা জানিয়েছে। কুর্দিরা সুন্নি জঙ্গিদের তৎপরতার সুযোগে তেলক্ষেত্র দখল না করে বরং সরকারের নিরাপত্তা বাহিনীকে আইএসআইএলের সঙ্গে লড়তে সহায়তা করবে এমনটাই কর্তৃপক্ষ আশা করেছিল বলে জানায় মন্ত্রণালয়।
