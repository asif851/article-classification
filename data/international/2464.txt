
সিরিয়ার হোমস প্রদেশে সরকার-নিয়ন্ত্রিত সবশেষ গুরুত্বপূর্ণ তেলক্ষেত্র দখল করেছে জঙ্গি সংগঠন ইসলামিক স্টেটের (আইএস) জঙ্গিরা। একটি পর্যবেক্ষক গোষ্ঠী এমন দাবি করেছে। গতকাল সোমবার আল-জাজিরা টেলিভিশনের অনলাইনের প্রতিবেদনে এ তথ্য জানানো হয়। যুক্তরাজ্যভিত্তিক সিরিয়ান অবজারভেটরি ফর হিউম্যান রাইটসের ভাষ্য, সরকারি বাহিনীর সঙ্গে তুমুল সংঘর্ষের পর জাজাল তেলক্ষেত্র দখল করে আইএস। সংস্থাটির পক্ষ থেকে জানানো হয়, ‘সিরিয়ায় সরকার শেষ তেলক্ষেত্রের নিয়ন্ত্রণ হারিয়েছে।’  সিরিয়ান অবজারভেটরি ফর হিউম্যান রাইটসের ভাষ্য, তেলক্ষত্রটি এখন বন্ধ রয়েছে। হোমস প্রদেশের পূর্বাঞ্চলে লড়াই চলছে। সংঘর্ষে উভয় পক্ষে হতাহতের ঘটনা ঘটেছে। সংস্থার প্রধান রামি আবদুর রহমান বলেন, ওই তেলক্ষেত্রে কর্মরত প্রকৌশলীরা সরকারনিয়ন্ত্রিত কাছের একটি গ্যাস ক্ষেত্রে চলে গেছেন। তেলক্ষেত্র থেকে সরকারি সেনা প্রত্যাহার করে নেওয়া হয়েছে। তেলক্ষেত্র দখলের খবরের বিষয়ে সিরিয়া সরকারের পক্ষ থেকে কোনো মন্তব্য পাওয়া যায়নি।
