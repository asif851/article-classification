
পশ্চিমবঙ্গের জলপাইগুড়ি জেলার মালবাজারের বেতগুড়ি চা বাগান ঘেঁষে জঙ্গলে হাতির শাবককে আক্রমণ করে প্রাণ দিতে হয়েছে চিতাবাঘকে। ঘটনাটি গতকাল রোববার রাতের।
স্থানীয় গণমাধ্যমের খবরে বলা হয়, ১৮টি হাতির একটি পাল নিকটবর্তী ভুট্টাবাড়ি জঙ্গল থেকে বেরিয়ে চা বাগান ঘেঁষে আপালচাঁদ জঙ্গলের দিকে যাচ্ছিল। পালে ছিল কয়েকটি শাবক। আচমকা দুটি চিতাবাঘ একটি শাবকের ওপর আক্রমণ করে। সন্তানকে বাঁচাতে মা হাতিটি তেড়ে যায় চিতাবাঘের দিকে। একটি চিতাবাঘ পালিয়ে বাঁচে। আরেকটি ওঠে গাছে। হাতিটি শুঁড় দিয়ে চিতাবাঘটিকে টেনে নামিয়ে আছড়ে মেরে ফেলে। এরপর শাবককে সঙ্গে নিয়ে ফিরে যায়।
মালবাজারের বন কর্মকর্তা দুলাল দে বলেছেন, বাঘ-হাতির লড়াইয়ের কথা তিনি গ্রামবাসীদের মুখে শুনেছেন। মৃত্যুর কারণ জানতে চিতাবাঘের মৃতদেহটি ময়নাতদন্তের জন্য পাঠানো হয়েছে।
