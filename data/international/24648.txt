
ফিলিস্তিন রাষ্ট্রকে শিগগিরই স্বীকৃতি দেওয়ার জন্য ইউরোপীয় ইউনিয়নের (ইইউ) দেশগুলোর প্রতি আহ্বান জানিয়েছেন মাহমুদ আব্বাস। ব্রাসেলসে গত সোমবার ফিলিস্তিনের প্রেসিডেন্ট বলেন, পূর্ব জেরুজালেমকে রাজধানী হিসেবে ধরে ফিলিস্তিনকে স্বীকৃতি দেওয়া হোক।
মধ্যপ্রাচ্য সফররত যুক্তরাষ্ট্রের ভাইস প্রেসিডেন্ট মাইক পেন্স গত সোমবার বলেছেন, মার্কিন দূতাবাস ইসরায়েলের তেলআবিব থেকে জেরুজালেমে ২০১৯ সালের শেষ নাগাদ সরিয়ে নেওয়া হবে। একই দিনে এই আহ্বান জানালেন মাহমুদ আব্বাস।
 গত ৬ ডিসেম্বর মার্কিন প্রেসিডেন্ট ডোনাল্ড ট্রাম্প পবিত্র ভূমি জেরুজালেমকে ইসরায়েলের রাজধানী হিসেবে স্বীকৃতি দেন।
ইইউ পররাষ্ট্রমন্ত্রীদের সঙ্গে এক বৈঠকে ২৮ রাষ্ট্রের জোটটিকে ফিলিস্তিনের ‘সত্যিকারের সহযোগী ও বন্ধু’ আখ্যা দেন মাহমুদ আব্বাস। এ সময় মধ্যপ্রাচ্যে ‘রাজনৈতিক’ উদ্যোগ নেওয়ার জন্যও জোটটির প্রতি তিনি আহ্বান জানান।
মাহমুদ আব্বাসের মতে, ফিলিস্তিনকে ইইউ স্বীকৃতি দিলে ইসরায়েলের সঙ্গে শান্তি আলোচনা পুনরায় শুরু করতে কোনো প্রকারের বিঘ্ন হবে না।
পরে আব্বাস বলেন, ‘জেরুজালেম ইস্যুতে ইউরোপীয়রা আমাদের সঙ্গে আছেন। কিন্তু তাঁরা স্বীকৃতির বিষয়ে এখনই কোনো সিদ্ধান্ত নেননি। এ জন্য আরেকটি বৈঠক দরকার।’ বিশ্লেষকেরা মনে করছেন, মার্কিন ভাইস প্রেসিডেন্টের সঙ্গে আলোচনায় না বসে ইইউ দপ্তরে এসে ফিলিস্তিনের প্রেসিডেন্টের আলোচনায় বসাতে যুক্তরাষ্ট্রের প্রতি অবজ্ঞা করা হয়েছে। এটিও দৃশ্যমান হয়েছে যে ইসরায়েল-ফিলিস্তিন শান্তি প্রক্রিয়ার জন্য ওয়াশিংটনকে আর আস্থা করেন না ফিলিস্তিনের কর্মকর্তারা।
ইইউয়ের পররাষ্ট্রবিষয়ক প্রধান ফেদেরিকা মগেরিনি বলেন, দুই রাষ্ট্র সমাধানে পৌঁছানোর জন্য ‘আমাদের দায়িত্বের সঙ্গে কথা ও কাজ করতে হবে।’  ইইউ পার্লামেন্ট  ২০১৪ সালে ‘মূলনীতির দিক থেকে’ ফিলিস্তিনকে রাষ্ট্র হিসেবে স্বীকৃতি দেয়। ইইউয়ের নয়টি সরকার ইতিমধ্যে ফিলিস্তিনকে রাষ্ট্র হিসেবে স্বীকার করে।
