
পরবর্তী মার্কিন প্রেসিডেন্ট নির্বাচনে রিপাবলিকান পার্টি থেকে মনোয়নয়প্রত্যাশী ডোনাল্ড ট্রাম্পের মুসলিমবিদ্বেষী বক্তব্যের নিন্দা করেছেন শান্তিতে নোবেলজয়ী মালালা ইউসুফজাই। তিনি বলেন, ট্রাম্পের এ বক্তব্য ‘তীব্র ঘৃণায় ভরা’। সন্ত্রাসবাদের জন্য মুসলিমদের দায়ী করাটা ‘আরও বেশি সন্ত্রাসীদের উগ্রপন্থার দিকে ধাবিত করা’।  গতকাল মঙ্গলবার ইংল্যান্ডের বার্মিংহামে এক অনুষ্ঠানে মালালা ট্রাম্পের প্রতি এই নিন্দা করেন। পাকিস্তানের পেশোয়ারের স্কুলে তালেবান জঙ্গি হামলার প্রথম বর্ষপূর্তি উপলক্ষে এই অনুষ্ঠানের আয়োজন করা হয়। ২০১৪ সালের এই দিনে পেশোয়ারে সেনাবাহিনী পরিচালিত একটি স্কুলে পাকিস্তানের ইতিহাসের নৃশংসতম জঙ্গি হামলায় দেড় শতাধিক প্রাণহানি হয়েছিল। হতাহতের অধিকাংশই ছিল শিক্ষার্থী।গতকালের অনুষ্ঠানে পেশোয়ারের ওই হামলার হাত থেকে রক্ষা পাওয়া দুই শিক্ষার্থী আহমেদ নওয়াজ ও মোহাম্মদ ইব্রাহীম উপস্থিত ছিল। মালালা নিজেও ২০১২ সালে তালেবান হামলার শিকার হন।ট্রাম্পের মন্তব্য নিয়ে এএফপিকে মালালা বলেন, এ ধরনের ঘৃণাপূর্ণ ও অন্যের প্রতি পক্ষপাতমূলক বক্তব্য শোনা সত্যিই কষ্টের। তিনি বলেন, ‘আপনার লক্ষ্য যদি সন্ত্রাসবাদ নির্মূল করা হয়, তাহলে গোটা মুসলিম সম্প্রদায়কে এর জন্য দায়ী করার চেষ্টা করবেন না। কেননা, এটি সন্ত্রাসবাদ নির্মূল করতে পারবে না।’সম্প্রতি সাউথ ক্যারোলাইনায় এক নির্বাচনী সভায় ডোনাল্ড ট্রাম্প সন্ত্রাসবাদ নির্মূলের লক্ষ্যে সাময়িকভাবে হলেও যুক্তরাষ্ট্রে মুসলিমদের প্রবেশ নিষিদ্ধ করার দাবি জানান। এর আগে নির্বাচনী দপ্তর থেকে প্রচারিত এক তথ্য বিবরণীতে ট্রাম্প বলেন, আমেরিকার প্রতি মুসলিমদের বিদ্বেষ এত তীব্র যে তা ‘ধারণারও বাইরে’। এই ঘৃণার উৎস কী এবং আমেরিকার জন্য তা কী হুমকি সৃষ্টি করেছে, তা পুরোপুরি বুঝে না ওঠা পর্যন্ত মুসলিমদের ক্ষেত্রে নিষেধাজ্ঞা চালু রাখতে হবে।
