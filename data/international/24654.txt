
কংগ্রেস সভানেত্রী সোনিয়া গান্ধীর মেয়ে প্রিয়াংকা গান্ধী শিগগিরই দলে সক্রিয় হচ্ছেন বলে প্রচারণা চালিয়ে উত্তর প্রদেশ রাজ্যের এলাহাবাদে পোস্টার লাগানো হয়েছে। এতে বলা হয়, ক্ষমতাসীন ভারতীয় জনতা পার্টির (বিজেপি) কেন্দ্রীয় সভাপতি অমিত শাহর প্রতিদ্বন্দ্বী দাঁড় করাতে হলে কংগ্রেসের শীর্ষ নেতৃত্বকে প্রিয়াঙ্কার কথাই ভাবতে হবে। খবর টাইমস অব ইন্ডিয়ার।পোস্টারে লেখা হয়েছে, ‘কংগ্রেস কা মুন, প্রিয়াঙ্কা ইজ কামিং সুন’ (কংগ্রেসের গুরুত্বপূর্ণ মুখ প্রিয়াঙ্কা শিগগিরই রাজনীতিতে আসছেন)। পোস্টারে প্রিয়াঙ্কার পাশাপাশি তাঁর মা কংগ্রেসের সভাপতি সোনিয়া গান্ধীর ছবি থাকলেও স্থান পায়নি ভাই রাহুল গান্ধীর ছবি। পোস্টারে স্থানীয় কংগ্রেসের দুই তরুণ নেতা হাসিব আহমেদ ও শিরিশ চন্দ্র দুবের ছবি রয়েছে। পোস্টারে হাসিবের পরিচয় লেখা হয়েছে শহর কংগ্রেসের সাধারণ সম্পাদক হিসেবে।ওই দুই তরুণ নেতার পক্ষে নতুন এই পোস্টার সাঁটানো হয়েছে বলে মনে করা হচ্ছে। উভয়ই দাবি করেন, প্রিয়াঙ্কাই ১২৯ বছরের পুরোনো দল কংগ্রেসের ভাবমূর্তি পুনরুদ্ধার করতে পারবেন। এর আগেও তাঁরা এ ধরনের পোস্টার বের করেছিলেন। সেখানেও রাহুলের ছবি বাদ দেওয়া হয়েছিল।
