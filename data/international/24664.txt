
রাজা থেকে রাষ্ট্রদূত, সম্রাট থেকে পোপ—রোমের শাসকদের মধ্যে এখন পর্যন্ত সবখানেই পুরুষের রাজত্ব। এর মধ্যে ব্যতিক্রম ঘটাতে পারেন ভার্জিনিয়া রাজ্জি। ৩৭ বছর বয়সী এই নারী পেশায় আইনজীবী ও স্থানীয় কাউন্সিলর। অল্প সময়ের মধ্যে ইতালির রাজনীতিতে সবার নজর কেড়েছেন। জনমত জরিপ বলছে, প্রাচীন শহর রোমের প্রথম নারী মেয়র হতে পারেন তিনি। আগামী রোববার রোমে মেয়র নির্বাচনের ভোট নেওয়া হবে। নির্বাচন ঘিরে সব ধরনের হিসাব-নিকাশ আভাস পাওয়া গেছে মেয়র হওয়ার সবচেয়ে সম্ভাবনা রয়েছে ভার্জিনিয়া রাজ্জির। তা হলে তিনিই হবেন ওই নগরের প্রথম নারী মেয়র। গাঢ় সোনালি চুল ও সুন্দর মুখশ্রীর রাজ্জি ২০০৯ সালে কৌতুকাভিনেতা বেপ্পে গ্রিলো প্রতিষ্ঠিত সরকারবিরোধী দল ফাইভ স্টার মুভমেন্টের (এমফাইভএস) একজন তারকা প্রার্থী। ডেমোক্রেটিক পার্টির (পিডি) নেতৃত্বে গঠিত কোয়ালিশন সরকারের বিরুদ্ধে মধ্য-বামপন্থী সমর্থিত এমফাইভএস দলটি এখন বেশ ভালো অবস্থায় রয়েছে। রোমে এই দলটির সফলতা ২০১৮ সালে অনুষ্ঠেয় ইতালির নির্বাচনে জাতীয় শক্তিতে পরিণত হওয়ার মঞ্চ হয়ে দাঁড়াবে।
