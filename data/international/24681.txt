
স্ত্রীর সঙ্গে স্বামীর ঝগড়া হয়। ঝগড়ার একপর্যায়ে ধারালো অস্ত্র ‘খুরপা’ দিয়ে স্ত্রীর মাথা ধড় থেকে আলাদা করে ফেলেন স্বামী। তারপর স্ত্রীর কাটা মাথা হাতে নিয়ে সোজা থানায় চলে যান স্বামী। থানায় কর্মরত পুলিশ কর্মকর্তার টেবিলে স্ত্রীর মাথা রেখে আত্মসমর্পণ করেন।
ভারতের উত্তর প্রদেশের লখিমপুর খেরি জেলায় গত সোমবার গভীর রাতে এই লোমহর্ষক ঘটনা ঘটে। কলকাতার সংবাদমাধ্যমে এই তথ্য জানানো হয়।
স্ত্রী উষা দেবীকে (৫০) হত্যার পর থানায় আত্মসমর্পণ করা স্বামী রাম সেবককে (৫২) গ্রেপ্তার করেছে পুলিশ।
উষা দেবীর লাশ উদ্ধার করা হয়েছে। ময়নাতদন্তের জন্য তাঁর লাশ হাসপাতালের মর্গে পাঠিয়েছে পুলিশ।
স্থানীয় লোকজনের ভাষ্য, রাম সেবক মানসিকভাবে ভারসাম্যহীন।
২০১২ সালের ডিসেম্বরে কলকাতায় প্রায় একই ধরনের একটি ঘটনা ঘটেছিল। এক যুবক নিজের পরিবারের সম্মান রক্ষায় নিজের বোনের মাথা কেটে থানায় গিয়ে আত্মসমর্পণ করেন।
