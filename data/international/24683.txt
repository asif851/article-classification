
ভারতের উত্তর প্রদেশে পর পর তিন নারীকে ধর্ষণের ঘটনায় সারা দেশের মানুষ যখন ক্ষোভে ফুঁসে উঠছে, তখন আরও একটি ভয়ংকর ধর্ষণের ঘটনা ঘটেছে দেশটিতে৷ এবার মুম্বাইতে গাড়ির মধ্যে অস্ত্রের মুখে ধর্ষণ করা হয়েছে এক নারীকে৷মুম্বাইয়ের থানে জেলার ভয়ন্দর রেলস্টেশনে ২৯ বছর বয়সী এক নারীকে ধর্ষণ করা হয়েছে বলে তিনি পুলিশের কাছে অভিযোগ করেছেন৷ অভিযোগে বলা হয়, চাকরির বিষয়ে আলাপ করতে দুজন লোক গত ৩০ মে ওই নারীকে বেলা দুইটায় ভয়ন্দর রেলস্টেশনে আসতে বলেন৷ তিনি সেখানে গেলে একটি গাড়িতে অপেক্ষমাণ ওই দুই ব্যক্তি তাঁকে গাড়িতে উঠতে বলেন৷ তিনি গাড়িতে ওঠামাত্র একজন তাঁর মাথায় অস্ত্র ঠেকিয়ে ধরেন৷ তখন অন্যজন তাঁকে ধর্ষণ করেন৷দায় স্বীকার: উত্তর প্রদেশে নিম্নবর্ণের দুই কিশোরীকে গণধর্ষণের পর হত্যার ঘটনায় গ্রেপ্তার সন্দেহভাজন তিন ব্যক্তি ধর্ষণের কথা স্বীকার করেছেন৷ পুলিশ জানায়, সন্দেহভাজন আরও দুজনকে গ্রেপ্তারে গতকাল রোববার পর্যন্ত অভিযান চালানো হয়৷ গ্রেপ্তার ব্যক্তিরা তাঁদের স্বীকারোক্তিতে ওই দুই ব্যক্তির শারীরিক বর্ণনা দিয়েছেন৷ সে অনুযায়ী শনাক্ত করার প্রক্রিয়া হিসেবে তাঁদের ছবি (স্কেচ) অাঁকার প্রস্তুতি নেওয়া হচ্ছে৷গত বুধবার সকালে উত্তর প্রদেশের বাদাউন জেলার কারতা গ্রামের একটি আমগাছ থেকে ঝুলন্ত অবস্থায় দুই কিশোরীর লাশ উদ্ধার করা হয়৷ সম্পর্কে চাচাতো বোন ১৪ ও ১৫ বছরের এই কিশোরীরা আগের রাত থেকে নিখোঁজ ছিল৷ লাশ উদ্ধারের পর ময়নাতদন্তে ধর্ষণের প্রমাণ মেলে৷এ ঘটনায় বহুজন সমাজবাদী পার্টির (বিএসপি) নেত্রী মায়াবতী রাজের মুখ্যমন্ত্রী অিখলেশ যাদবের সরকারের নিন্দা করে উত্তর প্রদেশে রাষ্ট্রপতির শাসন জারির দাবি জানিয়েছেন৷
