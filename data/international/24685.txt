
অটোয়া ওয়ার মেমোরিয়ালে সেনা হত্যার পর পুলিশের গুলিতে নিহত বন্দুকধারীর পরিচয় গণমাধ্যমে প্রকাশিত হয়েছে। তাঁর নাম মাইকেল জেহাফ-বিবু। পুলিশ বলেছে, গত দশকে বেশ কিছুসংখ্যক অপরাধের সঙ্গে জড়িত ছিলেন তিনি। কয়েক দিন জেলও খেটেছেন। খবর বিবিসির।কানাডার বিভিন্ন সূত্রের বরাত দিয়ে স্থানীয় গণমাধ্যম জানায়, ৩২ বছর বয়সী মাইকেলকে সরকার ‘উচ্চ ঝুঁকির ভ্রমণকারী’ বলে বিবেচনা করত। তাই বিদেশ যাওয়া ঠেকাতে তাঁর পাসপোর্ট জব্দ করা হয়। কুইবেকে তাঁর বিরুদ্ধে ক্রেডিট কার্ড জালিয়াতি ও মাদকসংক্রান্ত কয়েকটি অভিযোগ ছিল। এ ছাড়া ভ্যাঙ্কুভারে ডাকাতি ও হুমকি দেওয়ার অভিযোগ উঠেছিল। কুইবেক প্রদেশে বেড়ে উঠেছেন মাইকেল। কানাডার গণমাধ্যমে বলা হচ্ছে, তাঁর বাবার নাম বুলগাসেম জেহাফ। বুলগাসেম লিবিয়া থেকে এসে মন্ট্রিল শহরে ক্যাফে খোলেন। মাইকেলের মায়ের নাম সুসান বিবো। সুসান কানাডার অভিবাসন ও শরণার্থী বোর্ডে কাজ করতেন। তবে ১৯৯৯ সালে বুলগাসেম ও সুসানের বিচ্ছেদ হয়।প্রতিবেশীরা সিবিসি নিউজকে বলছেন, মাইকেল খুব মিষ্টি ছেলে ছিল। তাঁর বিরুদ্ধে এ ধরনের ভয়াবহ হামলার অভিযোগ শুনে তাঁরা স্তম্ভিত। মাইকেলের একসময়ের বন্ধু বলে পরিচয় দেওয়া ডেভ বাথার্স্ট কানাডার পত্রিকা গ্লোব অ্যান্ড মেইলকে বলেন, তিন বছর আগে একটি মসজিদে মাইকেলের সঙ্গে প্রথম দেখা হয়েছিল তাঁর। ছয় সপ্তাহ আগে শেষবারও দেখা হয় এক মসজিদে। মাইকেলকে তাঁর কাছে জঙ্গি বা চরমপন্থী বলে মনে হয়নি।
