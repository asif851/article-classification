
যুক্তরাজ্যের লন্ডনে পাতাল রেলে বিস্ফোরণের ঘটনা ঘটেছে। এতে কয়েকজন আহত হয়েছে। একে সন্ত্রাসী হামলা বলে মনে করছে পুলিশ। তারা এ ঘটনার তদন্ত শুরু করেছে।
বিবিসি অনলাইনের খবরে বলা হয়, লন্ডনের দক্ষিণ পশ্চিমে ফুলহাম এলাকায় পারসনস গ্রিন স্টেশনে আজ এ বিস্ফোরণের ঘটনা ঘটে। সামাজিক যোগাযোগের মাধ্যমে ছড়িয়ে পড়া একটি ছবিতে দেখা যায়, একটি ব্যাগের ভেতরে থাকা সাদা একটি বালতিতে বিস্ফোরণ ঘটেছে। এই বিস্ফোরণে কয়েকজন যাত্রীর মুখমণ্ডলে ক্ষত হয়েছে।
তবে ওই বিস্ফোরণের পরপর আতঙ্ক ছড়িয়ে পড়ে। যাত্রীরা পারসনস গ্রিন স্টেশনে ট্রেন থেকে নেমে যেতে থাকেন। ঘটনার পরপর স্টেশনে পুলিশ ও ফায়ার সার্ভিসের কর্মীরা উপস্থিত হয়। পরে সশস্ত্র পুলিশ মোতায়েন করা হয়েছে। এ সময় স্টেশনে অপেক্ষারত যাত্রীদের আতঙ্কিত হয়ে স্টেশন চত্বর ছেড়ে যেতে দেখা যায়।
এ ঘটনার নিন্দা জানিয়েছেন লন্ডনের মেয়র সাদিক খান। তিনি বলেন, সন্ত্রাসবাদের কাছে আমরা পরাজিত হব না।
 
