
রাশিয়ার ওপর নিষেধাজ্ঞা দিয়ে পশ্চিমারা হয়তো তৃপ্তির ঢেকুর তুলছে। তবে এই নিষেধাজ্ঞা নিয়ে রুশ প্রেসিডেন্ট ভ্লাদিমির পুতিনের মনোভাব ভিন্ন। তাঁর মতে, পশ্চিমা নিষেধাজ্ঞা রাশিয়াকে শক্তিশালী করেছে।
বিভিন্ন আন্তর্জাতিক গণমাধ্যমের খবরে বলা হয়, গতকাল বৃহস্পতিবার সরাসরি টেলিফোন প্রশ্নোত্তর অনুষ্ঠানে হাজির হন পুতিন। সেখানে তিনি নানা বিষয়ে কথা বলেন।
রুশ প্রেসিডেন্ট বলেন, পশ্চিমারা একের পর এক নিষেধাজ্ঞা দিয়েছে। এই নিষেধাজ্ঞা সত্ত্বেও রাশিয়া অর্থনৈতিক মন্দা জয় করেছে।
নিষেধাজ্ঞায় পড়েই রাশিয়া জ্বালানি রপ্তানির ওপর তার নির্ভরতা কমাতে মাথা খাটাতে বাধ্য হয়েছে মর্মে মন্তব্য করেছেন পুতিন।
রাশিয়ার ওপর বুধবার মার্কিন সিনেটের নতুন করে নিষেধাজ্ঞা আরোপের সিদ্ধান্তের নিন্দা করেছেন পুতিন।
তাঁর মতে, মার্কিন সিনেটের এই সিদ্ধান্ত রাশিয়াকে এক কোণে রাখতে চলমান পশ্চিমা তৎপরতারই প্রতিফলন।
তবে পুতিন দৃঢ়তার সঙ্গে দাবি করেন, এসব পশ্চিমা নিষেধাজ্ঞা তার অভীষ্ট লক্ষ্য অর্জন করতে ব্যর্থ হয়েছে। এগুলো বরং রাশিয়াকে শক্তিশালীই করেছে।
গত বছরের নভেম্বরে অনুষ্ঠিত মার্কিন প্রেসিডেন্ট নির্বাচনে রাশিয়া হস্তক্ষেপ করেছে বলে অভিযোগ রয়েছে। এই অভিযোগের পরিপ্রেক্ষিতে রিপাবলিকান-নিয়ন্ত্রিত মার্কিন সিনেট গত বুধবার মস্কোকে শায়েস্তা করার পক্ষে মত দেয়। রাশিয়ার ওপর বড় পরিসরে একগুচ্ছ নিষেধাজ্ঞা আরোপের সিদ্ধান্ত নিয়েছে মার্কিন সিনেট।
