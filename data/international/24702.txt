
মার্কিন প্রেসিডেন্ট নির্বাচনে পুনরায় লড়তে পারলে তৃতীয়বারও জয়ী হতেন বলে বিশ্বাস বারাক ওবামার। গত মাসের নির্বাচনে রিপাবলিকান নেতা ডোনাল্ড ট্রাম্প জয়ী হওয়া সত্ত্বেও ওবামা বিশ্বাস করেন, জনগণ এখনো তাঁর রাজনৈতিক দৃষ্টিভঙ্গি সমর্থন করে।
সিএনএন ও শিকাগো বিশ্ববিদ্যালয়ের উদ্যোগে ‘দ্য অ্যাক্স ফাইলসে’ প্রকাশিত এক সাক্ষাৎকারে ওবামা এমন মন্তব্য করেন।
এএফপির খবরে জানানো হয়, সেখানে ওবামার সাক্ষাৎকার নিয়েছেন তাঁর সাবেক জ্যেষ্ঠ উপদেষ্টা ডেভিড অ্যাক্সেলরড। ওবামা তাঁকে বলেন, জনগণ তাঁর উন্নয়নশীল দৃষ্টিভঙ্গি সমর্থন ও বিশ্বাস করে। যদি তিনি নির্বাচনে আবার প্রতিদ্বন্দ্বিতা করতেন, তাহলে জয়ী হতেন।
তবে ওবামার এই বক্তব্য উড়িয়ে দিয়েছেন ট্রাম্প। সামাজিক যোগাযোগমাধ্যম টুইটারে দেওয়া এক বার্তায় ট্রাম্প বলেন, ‘ওবামা ভাবেন, আমার বিরুদ্ধে তিনি জয়ী হতে পারতেন। কিন্তু আমি বলছি, কোনো উপায় নেই।’
সাক্ষাৎকারে ওবামা বলেন, লোকের কাছে জনপ্রিয় হবে—এমন বিষয়ের চেয়ে যা করা উচিত, সেটাকেই বেশি গুরুত্ব দিয়েছেন তিনি। প্রেসিডেন্ট থাকাকালে উন্নয়নমূলক কাজের জন্য নিজেকে তিনি গর্বিত মনে করেন।
২০ থেকে ৩০ বছর বয়সী তরুণ প্রজন্ম অনেক বেশি চটপটে, সহনশীল, সৃজনশীল ও উদ্যমী বলে মন্তব্য করেন ওবামা।
