
ভারতের সাবেক রাষ্ট্রপতি প্রণব মুখার্জি তাঁর তৃতীয় আত্মজীবনীমূলক গ্রন্থে বলেছেন, ২০১২ সালে নির্বাচনের পর ভেবেছিলাম, রাষ্ট্রপতি হবেন মনমোহন সিং এবং প্রধানমন্ত্রী পদে থাকব আমি। গত শুক্রবার রাজধানী দিল্লিতে তাঁর লেখা ‘কোয়ালিশন ইয়ারস ১৯৯৬-২০১২’ গ্রন্থের প্রকাশনা উৎসব অনুষ্ঠিত হয়। আর এই গ্রন্থে এমন কথা লিখেছেন প্রণব মুখার্জি।
প্রকাশনা উৎসবে যোগ দিয়ে ভারতের সাবেক প্রধানমন্ত্রী মনমোহন সিং বলেছেন, ‘সেদিন আমার চেয়েও প্রধানমন্ত্রী পদে যোগ্য ছিলেন ভারতের সাবেক রাষ্ট্রপতি প্রণব মুখোপাধ্যায়। তিনি ছিলেন আমার থেকে সিনিয়র, অভিজ্ঞ ও বিদগ্ধ এক রাজনীতিক।’
গ্রন্থে সাবেক রাষ্ট্রপতি লিখেছেন, ২০১২ সালের ২ জুন রাষ্ট্রপতি হিসেবে শপথ গ্রহণের মাস দুয়েক আগে কংগ্রেস সভানেত্রী সোনিয়া গান্ধীর সঙ্গে একটি বৈঠক করেছিলেন তিনি। ওই বৈঠকের পর তাঁর এমন এক ধারণা জন্মেছিল যে রাষ্ট্রপতি পদে সোনিয়া গান্ধী মনমোহন সিংকে সমর্থন করছেন। আর তাঁকে প্রধানমন্ত্রী পদে।
সেই প্রসঙ্গ তুলে প্রণব মুখোপাধ্যায় তাঁর আত্মজীবনীতে লিখেছেন, ‘সোনিয়া গান্ধী বলেন, প্রণবজি, প্রধানমন্ত্রী পদে আপনি সবচেয়ে যোগ্য ব্যক্তি, কিন্তু সরকার পরিচালনায় আপনি যে গুরুত্বপূর্ণ ভূমিকা পালন করছেন, সেটাও আপনাকে ভুলে গেলে চলবে না। এত দিন আপনি সেই কাজটি সফলভাবে করে আসছেন। তাই আপনার চেয়ে এই পদে বিকল্প কোনো নাম আছে কম?’
প্রণব মুখোপাধ্যায় লেখেন, ‘বৈঠক শেষে আমি মনে একটি অস্পষ্ট ধারণা নিয়ে ফিরে আসি। আমার মনে হয়েছিল, সোনিয়া গান্ধী খুব সম্ভবত রাষ্ট্রপতি পদে মনমোহন সিংকেই চাইছেন। আমি ভেবেছিলাম, যদি তিনি রাষ্ট্রপতি পদের জন্য মনমোহন সিংকে বাছাই করেন, তাহলে প্রধানমন্ত্রী পদে হয়তো আমাকেই পছন্দ করবেন। এমনকি কৌশাম্বি হিলে ছুটি কাটানোর সময় কংগ্রেস সভানেত্রী বিষয়টি নিয়ে গুরুত্বসহকারে চিন্তাভাবনা করছেন, এমন কথাও আমার কানে এসেছিল।’
যদিও পরবর্তীকালে দেখা যায় উল্টো ছবি, প্রধানমন্ত্রী পদে মনমোহন সিং এবং রাষ্ট্রপতি পদে প্রণব মুখার্জিকে।
