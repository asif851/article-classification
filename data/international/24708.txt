
ভারতের পশ্চিমবঙ্গের বর্ধমানে আজ শনিবার সকালে ফের বিস্ফোরণের ঘটনা ঘটেছে। জেলার কেতুগ্রাম থানার বেগুনতলা গ্রামের একটি বাড়িতে ওই বিস্ফোরণ ঘটে। এতে আহত হয়েছেন দুই নারী।
বর্ধমানের পুলিশ সুপার কুণাল আগরওয়াল জানিয়েছেন, সকাল সাড়ে আটটার দিকে এ বিস্ফোরণ ঘটে। ওই বাড়িতে প্রচুর বিস্ফোরক বা বোমা মজুত ছিল বলে তাঁরা প্রাথমিকভাবে ধারণা করছেন।গ্রামবাসীর অভিযোগ, এই বাড়িতে রাতের বেলা বহিরাগত ব্যক্তিরা এসে বোমা বানাত। সকাল হওয়ার আগেই তারা চলে যেত। এই বাড়িটি ছিল বোমা রাখার গুদামঘর।এই বিস্ফোরণের খবর কলকাতার এনআইএ দপ্তরে পৌঁছালে তারা পুলিশ সুপারের কাছে এ ব্যাপারে প্রতিবেদন চেয়েছে।এর আগে গত বৃহস্পতিবার পশ্চিম মেদিনীপুর জেলার পিংলা থানার ব্রাহ্মণবাড় গ্রামের একটি বাজি কারখানায় বিস্ফোরণ হলে ১২ জনের মৃত্যু হয়। গ্রামবাসী অভিযোগ করেন, ওই বাড়িতে বাজি তৈরির আড়ালে বোমা তৈরি হতো।গত বছরের ২ অক্টোবর বর্ধমান জেলার খাগড়াগড়ে বিস্ফোরণে দুজনের মৃত্যু হয়। আজ আবার বিস্ফোরণের ঘটনা ঘটল।
