
ভারতের রাজস্থানে যাত্রীবাহী একটি বাস সেতু থেকে নদীতে পড়ে ৩২ জন নিহত হয়েছেন। নিখোঁজ রয়েছেন ৩ জন। এ ঘটনায় ৭ যাত্রী আহত হয়েছেন।টাইমস অব ইন্ডিয়া অনলাইনের প্রতিবেদনে বলা হয়, আজ শনিবার সকালে রাজস্থানের সাওয়াই মাধোপুর জেলার ডুবি এলাকায় এই দুর্ঘটনা ঘটে। হতাহত ব্যক্তিরা সবাই মালানা দাবি এলাকার একটি মন্দিরের তীর্থযাত্রী ছিলেন।
সাওয়াই মধুপুর জেলার পুলিশ সুপার মামন সিং বলেন, আজ সকালে ডুবি এলাকায় মোরেল নদীর একটি সেতুতে বাসের চালক নিয়ন্ত্রণ হারিয়ে ফেলেন। এ সময় বাসটি সেতু থেকে ১০০ মিটার নিচে নদীতে পড়ে যায়। এতে ওই বাসের চালকসহ ৩২ জন নিহত হন। এখনো নিখোঁজ তিনজন। হতাহত ব্যক্তিরা সবাই তীর্থযাত্রী ছিলেন। ময়নাতদন্ত শেষে ১০ জনের লাশ তাঁদের স্বজনের কাছে হস্তান্তর করা হয়েছে।
দ্য হিন্দুর প্রতিবেদনে বলা হয়, বাসটিতে ৪৫ জন যাত্রী ছিলেন। সকালে কুয়াশার কারণে এমনিতেই সামনের কিছু দেখা যায় না। এর ওপর দ্রুতগতিতে চালানোর কারণেই চালক নিয়ন্ত্রণ হারিয়ে ফেলেছিলেন। আর এতেই এই হতাহত হওয়ার ঘটনা ঘটে। আহত ব্যক্তিদের স্থানীয় হাসপাতালে পাঠানো হয়েছে।
