

একজন পুলিশ সদস্যকে আহত করে ছুরি হাতে কেনিয়ার ডেপুটি প্রেসিডেন্ট উইলিয়াম রুটোর বাড়িতে ঢুকে পড়েন এক দুর্বৃত্ত। গতকাল শনিবার কেনিয়ার পশ্চিমাঞ্চলের শহর এলডোরেটে রুটোর গ্রামের বাড়িতে এ ঘটনা ঘটে।
বিবিসি অনলাইনের প্রতিবেদনে এ কথা জানানো হয়। নিরাপত্তাকর্মীরা ওই বাড়ির একটি নির্মাণাধীন অংশ থেকে দুর্বৃত্তকে আটক করেছে। এ ঘটনার সময় ডেপুটি প্রেসিডেন্ট বাড়িতে ছিলেন না।
কেনিয়ার ন্যাশনাল পুলিশ মহাপরিদর্শক জোসেফ বইনেট এক বিবৃতিতে বলেন, কোন পরিস্থিতিতে এমন ঘটনা ঘটেছে, তা স্পষ্ট নয়। তবে ওই ব্যক্তি ছুরি দিয়ে পুলিশের একজন দায়িত্বরত কর্মকর্তাকে আহত করে বাড়ির ভেতরে ঢুকে যায়।
পুলিশ বলছে, এ সময় গোলাগুলির ঘটনা ঘটে। আহত পুলিশ কর্মকর্তার অবস্থা স্থিতিশীল।
আর মাত্র ১০ দিন পরেই কেনিয়ায় অনুষ্ঠিত হতে যাচ্ছে প্রেসিডেন্ট নির্বাচন। এ ঘটনার ঘণ্টা খানেক আগে রুটো কেনিয়ার কাইটাল শহরে যান। সেখানে তিনি প্রেসিডেন্টের সঙ্গে নির্বাচনী প্রচারণায় যোগ দেন।
২০০৭ সালে সহিংসতাপূর্ণ বিতর্কিত নির্বাচনের পর ২০১৩ সালে তুলনামূলক শান্তিপূর্ণ নির্বাচন অনুষ্ঠিত হয় কেনিয়ায়।
