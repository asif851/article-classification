
জার্মানির কার্লসরু শহরের পুলিশ গত বৃহস্পতিবার সকালে জরুরি এক ফোনকল পেয়েছিল। কলটি করেছিলেন ৮১ বছর বয়সী এক বৃদ্ধ। পুলিশকে তিনি বলেন, তাঁর বাড়ির পেছন দিকে দ্বিতীয় বিশ্বযুদ্ধের সময়কার একটি অবিস্ফোরিত বোমা দেখা যাচ্ছে। ওই ফোনকল পেয়ে পুলিশ দ্রুত সেখানে যায়।
পুলিশও প্রথমে ওই বস্তুটিকে বোমা বলেই মনে করে। ৪০ সেন্টিমিটার দীর্ঘ গাঢ় রঙের বস্তু সেটি। তবে আরও গভীর পর্যবেক্ষণ ও তদন্ত করে পুলিশ নিশ্চিত হয়, সেটি আসলে বোমা নয়। বোমাসদৃশ বস্তুটি আসলে বেগুন।
ফেসবুকে কার্লসরু পুলিশের এক বিবৃতিতে বলা হয়, অপরিচিত কেউ ওই বৃদ্ধার বেড়ার ওপর দিয়ে এটি ছুড়ে ফেলে। এতে বিভ্রান্তির সৃষ্টি হয়। প্রায় পাঁচ কেজি ওজনের ওই বেগুন অভিযোগকারী নষ্ট করে ফেলেন।
জার্মানিতে প্রায়ই দ্বিতীয় বিশ্বযুদ্ধের সময়কার বোমার খোঁজ পাওয়া যায়। এর আগে গত আগস্ট মাসে ফ্রাঙ্কফুর্টে দ্বিতীয় বিশ্বযুদ্ধের সময়কার ১ হাজার ৪০০ টনের অবিস্ফোরিত বোমা পাওয়া যায়।
বোমা উদ্ধারের সময় সাত হাজার মানুষকে সরিয়ে নেওয়া হয়। একটি ভবন নির্মাণের সময় শ্রমিকেরা বোমাটির খোঁজ পান। তথ্যসূত্র: এনডিটিভি
 
