
দারিদ্র্যপীড়িত আফ্রিকা মহাদেশে ৫৫ জন ধনকুবের রয়েছেন। এত দিন যা ভাবা হতো, তার চেয়ে সংখ্যাটা অনেক বেশি। নাইজেরিয়াভিত্তিক অর্থনীতিবিষয়ক সাময়িকী ‘ভেনচারস’ ওই ধনকুবেরের তালিকা প্রকাশ করেছে। আজ বিবিসি অনলাইনে এ খবর জানানো হয়েছে।
‘ভেনচারস’-এর তালিকা অনুযায়ী আফ্রিকার সবচেয়ে ধনী ব্যক্তি হচ্ছেন নাইজেরিয়ার শিল্পপতি আলিকো ডাঙ্গোতে। তাঁর মোট সম্পদের পরিমাণ দুই হাজার ২০ কোটি মার্কিন ডলার। তালিকায় নারী রয়েছেন তিনজন। তাঁরা হলেন কেনিয়ার প্রেসিডেন্টের মা এনজিনা কেনিয়াত্তা, অ্যাঙ্গোলার প্রেসিডেন্টের বড় মেয়ে ইসাবেলা ডস স্যান্টোস এবং নাইজেরিয়ার বিশিষ্ট ব্যবসায়ী ফোলোরুনসো আলাকিজা। তেল ব্যবসায়ী ও ফ্যাশন ডিজাইনার আলাকিজা আফ্রিকার সবচেয়ে ধনী নারী। তাঁর সম্পদের মোট আর্থিক মূল্য ৭৩০ কোটি ডলার।
বিশ্বের সবচেয়ে দারিদ্র্যপীড়িত মহাদেশ হিসেবে পরিচিত আফ্রিকা। সেখানে ধনী ও দরিদ্রদের মধ্যে ব্যাপক বৈষম্য নিয়ে আগে থেকেই বিতর্ক চলে আসছে। সেই বিতর্কের আগুনে ঘি ঢালতে পারে ‘ভেনচারস’ সাময়িকীর এই তালিকা। গত এপ্রিলে বিশ্বব্যাংক বলেছিল, আফ্রিকায় চরম দারিদ্র্যের মধ্যে বসবাসকারী মানুষের সংখ্যা গত তিন দশকে বেড়ে ২০ কোটি ৫০ লাখ থেকে ৪১ কোটি ৪০ লাখে উঠেছে।
‘ভেনচারস’ সাময়িকী বেশ গ্রহণযোগ্য প্রকাশনা হিসেবে পরিচিত। তারা আফ্রিকার ধনী ব্যক্তিদের তালিকা এই প্রথম প্রকাশ করল। লক্ষণীয় একটি বিষয় হচ্ছে, তালিকার ৫৫ জনের মধ্যে ২০ জনই নাইজেরিয়ার। এ ছাড়া এতে দক্ষিণ আফ্রিকার নয়জন এবং মিসরের আটজন রয়েছেন। দক্ষিণ আফ্রিকার সবচেয়ে ধনী ব্যক্তি হলেন ব্যবসায়ী অ্যালান গ্রে। যুক্তরাষ্ট্রের হার্ভার্ডে পড়াশোনা করা গ্রে ৮৫০ কোটি ডলারের সম্পদের মালিক। এ ছাড়া আফ্রিকার ক্ষুদ্র রাজতন্ত্র সোয়াজিল্যান্ডের এক ব্যবসায়ীও আছেন তালিকায়। নাথান কিরশ নামের ওই ব্যবসায়ীর সম্পদের পরিমাণ ৩৬০ কোটি ডলার।
‘ভেনচারস’ সাময়িকীর প্রধান সম্পাদক ইউজো আইওয়েলা বলেছেন, তালিকার ৫০ জন ধনকুবেরের সম্পদের বিষয়ে তাঁদের অনুমানের সঙ্গে বাস্তব তথ্যের হেরফের হতে পারে। কারণ, আফ্রিকায় ধনী-গরিব বৈষম্য বেশি হওয়ায় সেখানে নিজেদের সম্পদের পরিমাণ প্রকাশ না করতে চাওয়ার সংস্কৃতি রয়েছে।
