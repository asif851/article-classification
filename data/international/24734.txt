
বেশ প্রশস্ত পাঁচতলা ভবন। তার ছাদে আবার অন্য দৃশ্য। সেখানে আছে গাছপালা, আর চলছে নানা ধরনের গাড়ি! এটি কিন্তু গাড়ি রাখার কোনো জায়গা নয়। বরং পুরোদস্তুর একটি রাস্তা। তাতে আছে গাড়ি যাওয়া-আসার দুটি লেন।
এনডিটিভির খবরে বলা হয়েছে, চীনের ছংকিং শহরে এই নতুন ধরনের স্থাপত্য দেখা গেছে। ছাদের ওপর তৈরি রাস্তাটি সাধারণ মানুষের জন্য উন্মুক্ত। রাস্তার ধারে নানা ধরনের দোকানও আছে। এই রাস্তা ধরে পুরো ভবন ঘুরে আসা যায়। ভবনটির একতলায় বিভিন্ন ধরনের দোকান আছে। এ ছাড়া আছে গাড়ি পার্কিংয়ের জায়গা।
এরই মধ্যে বাড়ির ছাদে তৈরি এই রাস্তার ছবি সামাজিক যোগাযোগমাধ্যমে ভাইরাল হয়ে গেছে। অনেকে রাস্তা তৈরির কারণে ভবনটিতে শব্দদূষণ সৃষ্টির আশঙ্কা করছেন। তবে সংশ্লিষ্ট কর্তৃপক্ষ জানিয়েছে, রাস্তায় যানবাহন চলার কারণে সৃষ্ট শব্দ এ ক্ষেত্রে কোনো সমস্যা তৈরি করবে না। কারণ, রাস্তাটি তৈরিতে ব্যবহার করা হয়েছে বিশেষ শব্দ নিরোধক নির্মাণ উপকরণ।
ছংকিং শহরে প্রায় ৮৫ লাখ মানুষের বাস। এমন অদ্ভুত স্থাপত্যের নিদর্শন শহরটিতে এটিই প্রথম নয়। এর আগে দুটি আবাসিক ভবনের পেটের ভেতর দিয়ে রেললাইন বসিয়েছিল শহরটির কর্তৃপক্ষ। এ ছাড়া ১৩তলা ভবনের ওপর পদচারী-সেতু ও ফ্লাইওভারও তৈরি হয়েছে। মূলত জায়গা কম থাকার কারণেই সুষ্ঠু ব্যবস্থাপনার জন্য ছংকিং শহরে এমন স্থাপত্য তৈরি করা হয়েছে বলে জানা গেছে।
