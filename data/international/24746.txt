
ভারতের জাতীয় কংগ্রেস পার্টির সভানেত্রী সোনিয়া গান্ধীর যে সম্পদ আছে তার আর্থিক মূল্য নয় কোটির রুপির ওপরে। তা সত্ত্বেও নিজের নামে এখনো পর্যন্ত কোনো গাড়ি নেই তাঁর।পিটিআইয়ের খবরে বলা হয়, গতকাল বুধবার নিজ আসন রায়বেরিলিতে মনোনয়নপত্রের সঙ্গে জমা দেওয়া হলফনামায় এমনটাই উল্লেখ করেছেন সোনিয়া গান্ধী।সর্বশেষ লোকসভা নির্বাচনের আগে সোনিয়া গান্ধী হলফনামার সম্পদের যে বিবরণ জমা দিয়েছিলেন, তার তুলনায় এবারের হলফনামায় উল্লিখিত বিবরণ অনুযায়ী তাঁর সম্পদের আর্থিক মূল্য প্রায় ছয়গুণ বেড়েছে।এর কারণ হিসেবে কংগ্রেসের পক্ষ থেকে বলা হয়, গতবার তাঁর সম্পদের প্রকৃত মূল্য উল্লেখ করা হয়েছিল। আর এবার ওই একই সম্পদের বাজারমূল্য উল্লেখ করায় মূল্য বেড়ে গেছে।
হলফনামার বিবরণ অনুযায়ী সোনিয়া গান্ধীর কাছে নগদ অর্থ রয়েছে ৮৫ হাজার রুপি, ব্যাংকে জমা আছে ৬৬ লাখ রুপি, ১০ লাখ টাকার বন্ড ও শেয়ার রয়েছে। এ ছাড়া বাদ বাকি সম্পদ হিসেবে জমি, মিউচুয়াল ফান্ড, সঞ্চয়পত্র ও গয়নার দাম উল্লেখ করেছেন।
হলফনামায় সোনিয়া গান্ধী জানান, ছেলে রাহুল গান্ধীকে নয় লাখ টাকা ঋণ দিয়েছেন তিনি। এ ছাড়া ২০১২-১৩ অর্থবছরে ১৪ লাখ ২১ হাজার টাকা আয়কর দিয়েছেন বলে জানান তিনি।
