
ভারতের বারানসিতে আম আদমি পার্টির (এএপি) নেতা অরবিন্দ কেজরিওয়ালকে লক্ষ্য করে কালি ছুড়েছেন ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদির সমর্থকেরা।আইএএনএসে প্রকাশিত খবরে জানা গেছে, আজ মঙ্গলবার বারানসির কাশী বিশ্বনাথ মন্দিরের বাইরে কেজরিওয়ালের গাড়ি লক্ষ্য করে ডিম ছুড়ে মারেন মোদির সমর্থকেরা। এ সময় মোদির সমর্থকেরা কেজরিওয়ালের বিরুদ্ধে স্লোগান দেন। কেজরিওয়ালকে হিন্দুদের পবিত্র শহর ছেড়ে চলে যেতে বলেন তাঁরা। একপর্যায়ে মোদির সমর্থকেরা কেজরিওয়ালকে লক্ষ্য করে কালি ছোড়েন। কেজরিওয়ালকে ‘বিশ্বাসঘাতক’ বলে সমর্থকেরা সবাই ‘মোদি মোদি’ বলে স্লোগান দিতে থাকেন। এ সময় ভিড় সামলাতে নিরাপত্তাকর্মীদের হিমশিম খেতে হয়। তবে পুরোটা সময় কেজরিওয়াল ছিলেন একেবারে স্তব্ধ। সাংবাদিকদের সঙ্গে কোনো কথা বলেননি তিনি। যখন তাঁর বিরুদ্ধে মোদির সমর্থকেরা স্লোগান দিচ্ছিলেন, তার একপর্যায়ে মৃদু হাসেন কেজরিওয়াল।
