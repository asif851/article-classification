
পাকিস্তানের সাবেক প্রধানমন্ত্রী ইউসুফ রাজা গিলানি দেশটির দুর্নীতি দমন সংস্থা ন্যাশনাল অ্যাকাউন্টিবিলিটি ব্যুরোর (এনএবি) পাঠানো তৃতীয় ও শেষ নোটিশটিও অগ্রাহ্য করেছেন।
তেল ও গ্যাস নিয়ন্ত্রণ কর্তৃপক্ষের সাবেক চেয়ারম্যান তৌকির সাদিকের নিয়োগসংক্রান্ত মামলায় এনএবি কার্যালয়ে হাজিরা দিতে তাঁকে ওই নোটিশ দেওয়া হয়েছিল।
নোটিশ অগ্রাহ্য করার কারণে গিলানি এনএবি অধ্যাদেশের আওতায় গুরুতর সমস্যায় পড়তে পারেন। ব্যুরোর এক কর্মকর্তা বুধবার ডন পত্রিকাকে বলেন, ‘গিলানিকে মঙ্গলবার এনএবির সদর দপ্তরে ডেকে পাঠানো হয়েছিল, কিন্তু তিনি আসেননি। কোনো ব্যক্তি পরপর তিনটি নোটিশে সাড়া না দিলে এনএবির অধ্যাদেশ অনুযায়ী তাঁকে গ্রেপ্তার করা যায়।’
তৌকির সাদিক ৮২০ কোটি রুপির এক ঘুষ কেলেঙ্কারিতে জড়িত। ২০১১ সালের ২৫ নভেম্বর সুপ্রিম কোর্ট নিয়োগ অবৈধ ঘোষণা করার পর তিনি আবুধাবিতে পালিয়ে যান। আরেক সাবেক প্রধানমন্ত্রী রাজা পারভেজ আশরাফও ওই বিতর্কিত নিয়োগ-প্রক্রিয়ায় জড়িত ছিলেন। তৌকিরকে নিয়োগে গঠিত বোর্ডের তিনি ছিলেন চেয়ারম্যান। গিলানি তখন প্রধানমন্ত্রী।
গিলানি দেশের সাবেক প্রধান নির্বাহী হিসেবে দায়মুক্তি চেয়ে এনএবির কাছে আবেদন করেছেন। এনএবির মুখপাত্র রমজান সাজিদ বলছেন, ব্যুরো তার নিজ নিয়ম অনুসারেই পরিচালিত হবে। এ ক্ষেত্রে গিলানি গ্রেপ্তার ও মোটা অঙ্কের জরিমানার মুখে পড়তে পারেন। ডন।
