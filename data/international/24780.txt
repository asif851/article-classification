
রাশিয়ার প্রধানমন্ত্রী দিমিত্রি মেদভেদেভের ক্রিমিয়া সফরের ঘটনায় ক্ষুব্ধ প্রতিক্রিয়া ব্যক্ত করেছে ইউক্রেন। তাঁর এই সফর আন্তর্জাতিক রীতিনীতির ‘চরম লঙ্ঘন’ বলে আখ্যায়িত করেছে দেশটি।বিবিসির অনলাইনের খবরে বলা হয়, আজ ইউক্রেনের পররাষ্ট্র মন্ত্রণালয়ের পক্ষ থেকে রাশিয়া সরকারকে পাঠানো একটি চিঠিতে এ প্রতিক্রিয়া জানানো হয়। ওই চিঠিতে ‘কোনো ধরনের প্রাথমিক চুক্তি ছাড়াই অন্য দেশের অধিকৃত অঞ্চলে’ রাশিয়ার প্রধানমন্ত্রীর ভ্রমণের প্রতিবাদ জানানো হয়।এদিকে, সফরকালে টেলিভিশনে দেওয়া ভাষণে ক্রিমিয়াকে একটি বিশেষ অর্থনৈতিক অঞ্চল হিসেবে গড়ে তোলা হবে বলে ঘোষণা দিয়েছেন দিমিত্রি মেদভেদেভ। এটি ‘রাষ্ট্রীয় অগ্রাধিকার’ বলে উল্লেখ করেছেন তিনি।মেদভেদেভ তাঁর ভাষণে বলেন, রাশিয়ার সঙ্গে যুক্ত হওয়ার ফলে ক্রিমিয়ার জনগণ কোনো ক্ষতির শিকার হবে না, বরং তারা লাভবান হবে। ক্রিমিয়ার উন্নয়ন পর্যবেক্ষণের জন্য একটি আলাদা মন্ত্রণালয় গঠন করা হয়েছে বলেও জানান তিনি।
