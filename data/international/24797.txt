
নোবেল পুরস্কার বিজয়ী ক্যারিবীয় কবি ও নাট্যকার ডেরেক ওয়ালকট আর নেই। দীর্ঘ অসুস্থতার পর সেন্ট লুসিয়া দ্বীপের নিজ বাড়িতে গতকাল শুক্রবার ৮৭ বছর বয়সে তিনি মারা যান।ক্যারিবীয় অঞ্চলের অন্যতম সেরা কবি ওয়ালকটের রচনার মধ্যে ‘ইন আ গ্রিন নাইট: পোয়েমস ১৯৪৮-১৯৬০’ এবং তাঁর মহাকাব্য ‘ওমেরস’ উল্লেখযোগ্য। ১৯৯২ সালে তিনি সাহিত্যে নোবেল পুরস্কার লাভ করেন। ২০১১ সালে পান টি এস এলিয়ট পুরস্কার। নাটক রচনা ও পরিচালনায়ও যুক্ত ছিলেন ডেরেক ওয়ালকট। তাঁর রচিত ও পরিচালিত নাটকের সংখ্যা ৮০টির বেশি।সেন্ট লুসিয়ার কালচারাল ডেভেলপমেন্ট ফাউন্ডেশন প্রয়াত এই কবির প্রতি শ্রদ্ধা জানিয়ে বলেছে, বিশ্ব সাহিত্যে একজন পুরোধা ব্যক্তিত্বকে হারাল। এই দ্বীপের সাহিত্য, সংস্কৃতি ও ঐতিহ্য রক্ষা এবং প্রসারের ব্যাপারে তিনি ছিলেন উচ্চকণ্ঠ।দ্য পোয়েট্রি সোসাইটি ডেরেক ওয়ালকটের মৃত্যুকে ‘দুঃসংবাদ’ উল্লেখ করে সবাইকে কবির স্মরণে তাঁর কবিতা পাঠের আহ্বান জানিয়েছে।
 
