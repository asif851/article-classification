

ফ্রান্সের প্যারিসের ল্যুভ জাদুঘরে গতকাল শুক্রবার এক ব্যক্তি ছুরি নিয়ে টহল সেনাদলের ওপর হামলার চেষ্টা করলে তাঁকে গুলি করে আহত করা হয়। হামলাকারীর পরিচয় তাৎক্ষণিকভাবে নিশ্চিত হওয়া যায়নি।
পুলিশ জানিয়েছে, হামলাকারী ব্যাগ হাতে ল্যুভ মিউজিয়ামের বিপণিকেন্দ্রে প্রবেশের চেষ্টা করছিলেন। একপর্যায়ে তিনি ‘আল্লাহু আকবর’ বলে চিৎকার করে বড় একটি ছুরি দিয়ে সেনাদের ওপর হামলার চেষ্টা করেন। তখন সেনারা তাঁকে লক্ষ্য করে প্রায় পাঁচটি গুলি চালান। এতে হামলাকারীর তলপেটে গুলি লাগে। তাঁর ছুরির আঘাতে এক সেনাও আহত হয়েছেন। ফ্রান্সের স্বরাষ্ট্র মন্ত্রণালয় এ ঘটনাকে ‘গুরুতর’ বলে বর্ণনা করেছে। ফরাসি প্রধানমন্ত্রী এর ধরন ‘সন্ত্রাসবাদী’ বলে অভিহিত করেছেন।
যুক্তরাষ্ট্রের প্রেসিডেন্ট ডোনাল্ড ট্রাম্প প্যারিসের ঘটনাকে ‘জঙ্গি হামলা’ আখ্যা দিয়ে বলেছেন, যুক্তরাষ্ট্রকে এর আলোকে বুদ্ধিমানের মতো আচরণ করতে হবে।
২০১৫ সালের প্যারিস হামলার পর থেকে ফ্রান্সে উঁচু মাত্রার সতর্কতা বজায় রয়েছে। সে বছরের নভেম্বরে প্যারিসে ইসলামিক স্টেটের দায় স্বীকার করা উপর্যুপরি বন্দুক ও বোমা হামলায় ১৩০ জন নিহত হয়।
 
