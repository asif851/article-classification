
যুক্তরাষ্ট্রের প্রেসিডেন্ট ডোনাল্ড ট্রাম্পের সমালোচনা করেছেন হলিউডের অভিনেতা এবং ক্যালিফোর্নিয়া রাজ্যের সাবেক গভর্নর আরনল্ড শোয়ার্জনেগার। তিনি বলেছেন, ট্রাম্প তাঁর (আরনল্ড) সঙ্গে চাকরি বদল করলে লোকজন আবার একটু শান্তিতে ঘুমাতে পারবেন।
ডোনাল্ড ট্রাম্প তাঁর পুরোনো টিভি অনুষ্ঠান ‘অ্যাপ্রেনটিস’-এর নতুন হোস্ট শোয়ার্জনেগার জন্য প্রার্থনার আহ্বান জানান। এরপরই ক্ষেপে যান টার্মিনেটর অভিনেতা।
নিজের জনপ্রিয়তা নিয়ে ভাবিত প্রেসিডেন্ট ট্রাম্প গতকাল বৃহস্পতিবার জাতীয় প্রাতরাশ প্রার্থনা সভায় বক্তব্য রাখতে গিয়ে আরনল্ড শোয়ার্জনেগারকে এক হাত নিয়েছেন। তিনি বলেন, সেলিব্রিটি অ্যাপ্রেনটিস নামের জনপ্রিয় অনুষ্ঠানটি এখন তলানিতে ঠেকেছে। প্রেসিডেন্ট ট্রাম্প তাঁর প্রিয় শব্দ ‘টোটাল ডিজাস্টার’ উল্লেখ করে প্রাতরাশে উপস্থিত শুধীজনকে উদ্দেশ্য বলেন, যদি পারেন তবে আরনল্ড শোয়ার্জনেগারের জন্য প্রার্থনা করেন।  হলিউডের প্রভাবশালী অভিনেতা আরনল্ড দ্রুত এক টুইট বার্তায় প্রেসিডেন্ট ট্রাম্পের মশকরার জবাব দিয়েছেন। সংক্ষিপ্ত ভিডিও বার্তা ও টুইট বার্তায় আরনল্ড বলেন, ‘ন্যাশনাল প্রেয়ার ব্রেক ফাস্ট?’ তিনি বলেন, ‘প্রেসিডেন্ট ডোনাল্ড ট্রাম্প তাঁর সঙ্গে চাকরিটা বদল করলেই হয়। এর ফলে লোকজন আবার শান্তিতে ঘুমাতে পারবে।’
প্রেসিডেন্ট ডোনাল্ড ট্রাম্পের বক্তব্যের জের ধরে আরনল্ড শোয়ার্জনেগারের বেশ কিছু টুইট বিনিময় হয়েছে। এমনি এক টুইট বার্তায় বলেছেন, ডোনাল্ড ট্রাম্প এপ্রেন্টিসের জন্য যেমনি পরিশ্রম করেছেন, প্রেসিডেন্ট হিসেবে জনগণের মন জয় করার জন্য সে ধরনের পরিশ্রম করলেই হয়।  উদারনৈতিক রিপাবলিকান আরনল্ড শোয়ার্জনেগার নির্বাচনী প্রচারণার সময়েই বলেছিলেন, প্রেসিডেন্ট পদে ডোনাল্ড ট্রাম্পকে তিনি ভোট দেবেন না। ওই সময় এই টার্মিনেটর অভিনেতা বলেন, ব্যক্তির চেয়ে, দলের চেয়ে, দেশ বড়। প্রেসিডেন্ট আব্রাহামের প্রথম অভিষেকে দেওয়া বক্তব্যের উদ্ধৃতি দিয়েছেন আরনল্ড। উক্তিটি ছিল, ‘আমরা শত্রু নয়, বন্ধু। আমরা অবশ্যই শত্রু হতে পারি না।’
