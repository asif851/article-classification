
যুক্তরাষ্ট্রের প্রেসিডেন্ট ডোনাল্ড ট্রাম্প অভিবাসন সীমিত করতে নির্বাহী আদেশে সই করেছেন। এই আদেশ অনুসারে, ১২০ দিন পর্যন্ত শরণার্থীদের ঢুকতে দেবে না যুক্তরাষ্ট্র। আর এরপরও পরবর্তী নির্দেশ না দেওয়া পর্যন্ত সিরীয় শরণার্থীরা যুক্তরাষ্ট্রে ঢুকতে পারবে না।
সিরিয়া ছাড়াও আরও ছয়টি মুসলিমপ্রধান দেশের নাগরিক বা অভিবাসীদের ওপর কড়া নিয়ম জারি করেছেন ট্রাম্প। রয়টার্সের খবরে হোয়াইট হাউসের বরাত দিয়ে জানানো হয়, সিরিয়া, ইরান, ইরাক, লিবিয়া, সোমালিয়া, সুদান ও ইয়েমেনের নাগরিক অথবা অভিবাসীরা ৯০ দিন পর্যন্ত যুক্তরাষ্ট্রে ঢুকতে কড়াকড়ির মুখে পড়বে। এএফপির খবরে বলা হয়, এই সময় পর্যন্ত এসব দেশের নাগরিকেরা ভিসার জন্য আবেদন করার অনুমতি পাবে না।
গতকাল শুক্রবার একটি টিভি চ্যানেলকে দেওয়া সাক্ষাৎকারে ট্রাম্প বলেন, ভবিষ্যতে সিরীয় শরণার্থীদের মধ্যে খ্রিষ্টানদের অগ্রাধিকার দেওয়া হবে। পেন্টাগনে প্রতিরক্ষামন্ত্রী জেন জেমস ম্যাটিসের শপথ অনুষ্ঠানে অংশগ্রহণের পর ট্রাম্প ওই নির্বাহী আদেশে সই করেন।
শপথ অনুষ্ঠানে ট্রাম্প বলেন, যুক্তরাষ্ট্র থেকে ইসলামপন্থী সন্ত্রাসীদের দূরে রাখতে তিনি অভিবাসন বিষয়ে কড়া পদক্ষেপ নিচ্ছেন। সন্ত্রাসীদের যুক্তরাষ্ট্র চায় না। যুক্তরাষ্ট্র কেবল তাদেরই ঢুকতে দেবে, যারা সে দেশকে সমর্থন করে এবং মার্কিনদের ভালোবাসে।
আদেশে যা আছে স্বাক্ষর করার কয়েক ঘণ্টা পরে নির্বাহী আদেশটি প্রকাশিত হয়। বিবিসির খবরে জানা যায়, ট্রাম্পের এই আদেশে যুক্তরাষ্ট্রের শরণার্থী গ্রহণ কর্মসূচি ১২০ দিনের জন্য বাতিল, তাৎপর্যপূর্ণ পরিবর্তন না আনা পর্যন্ত সিরীয় শরণার্থী প্রবেশে নিষেধাজ্ঞা বজায়, ইরাক, সিরিয়া এবং ঝুঁকিপূর্ণ হিসেবে চিহ্নিত দেশগুলোর নাগরিক বা শরণার্থী প্রবেশে ৯০ দিনের নিষেধাজ্ঞার কথা বলা হয়েছে। আদেশে আরও বলা হয়, ভবিষ্যতে শরণার্থীদের আবেদনের ক্ষেত্রে ধর্মীয় পরিচয় বিবেচনা করা হবে।
শরণার্থী ইস্যুতে ট্রাম্প-ওবামা সাবেক প্রেসিডেন্ট বারাক ওবামার সময়ে ২০১৫ সালের ১ অক্টোবর থেকে ২০১৬ সালের ৩০ সেপ্টেম্বর পর্যন্ত যুক্তরাষ্ট্র ৮৪ হাজার ৯৯৪ জন শরণার্থীকে আশ্রয় দিয়েছিল। আর এই অর্থবছরে আরও ২৫ হাজার ৬৭১ শরণার্থী সে দেশে গেছে।
দায়িত্ব ছাড়ার আগে ওবামা ২০১৭ অর্থবছরে ১ লাখ ১০ হাজার শরণার্থী নেওয়ার লক্ষ্য নির্ধারণ করেছিলেন। সেখানে ট্রাম্প মাত্র ৫০ হাজার শরণার্থী নেওয়ার লক্ষ্য নির্ধারণ করেছেন।
সামরিক বাহিনী-বিষয়ক আরেক আদেশ প্রেসিডেন্ট ট্রাম্প সামরিক বাহিনী পুনর্গঠন-বিষয়ক আরেকটি নির্বাহী আদেশেও স্বাক্ষর করেছেন। তিনি সামরিক পোশাকধারী নারী ও পুরুষদের জন্য নতুন বিমান, জাহাজ সম্পদ ও সরঞ্জামের পরিকল্পনা করেছেন।
নিন্দাশরণার্থীদের ওপর ট্রাম্পের নেওয়া এসব কড়া পদক্ষেপের সমালোচনা করেছে অনেকে। রয়টার্সের খবরে জানা যায়, মানবাধিকার দলগুলো ট্রাম্পের এই বৈষম্যমূলক পদক্ষেপের নিন্দা জানিয়েছে। তারা বলছে, এভাবে শরণার্থীদের বিপদের মুখে ঠেলে দেওয়া হচ্ছে। অভিবাসীদের স্বাগত জানানোর যে ভাবমূর্তি যুক্তরাষ্ট্রের আছে, সেটিকে ক্ষুণ্ন করা হচ্ছে।
আমেরিকান আরব অ্যান্টি-ডিসক্রিমিনেশন কমিটির আইন ও নীতি-বিষয়ক পরিচালক আবেদ আইয়ুব বলেন, যেসব আরব-আমেরিকানের পরিবার যুক্তরাষ্ট্রে গিয়েছে, তাদের ওপর এ আদেশের প্রভাব পড়েছে। এই আদেশের ফলে গ্রিনকার্ডধারী, শিক্ষার্থী, রোগী এবং অন্যান্য উদ্দেশ্যে যারা যুক্তরাষ্ট্রে যায়, তাদের ওপর প্রভাব পড়বে।
ভবিষ্যতে সিরীয় এবং অন্যান্য দেশের শরণার্থীদের আবেদনের ক্ষেত্রে খ্রিষ্টানদের গুরুত্ব দেওয়ার সিদ্ধান্তের নিন্দা জানিয়েছেন স্টিফেন লেগোমস্কি। যুক্তরাষ্ট্রের নাগরিকত্ব এবং অভিবাসন সংস্থার এই সাবেক প্রধান কাউন্সেল বলেন, খ্রিষ্টানদের গুরুত্ব দেওয়ার ব্যাপারটি অসাংবিধানিক।
ডেমোক্র্যাট সিনেটর কমলা হ্যারিস বলেন, ‘এ ধরনের কর্মকাণ্ডের ফলে আমরা অ্যানা ফ্রাঙ্কের মতো কোনো শরণার্থীকে আমাদের দেশে আশ্রয় দিতে পারব না। আমরা ইতিহাসের পুনরাবৃত্তি চাই না।’
আরও পড়ুন: 
সিরীয় শরণার্থী প্রবেশে ট্রাম্পের নিষেধাজ্ঞা
