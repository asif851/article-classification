
চারদিকে সানাইয়ের সুর। কিছুক্ষণের মধ্যেই বরের হাতে পড়বে কনের হাত। এরই মধ্যে বানরের উৎপাত। বিয়ের আনন্দমুখর উৎসবে শুরু হট্টগোল। এ ঘটনা কদাচিৎ নয়, হরহামেশাই ঘটছে ভারতের আগ্রায়। আর এই বানরের বাঁদরামোর সঙ্গে পাল্লা দেওয়া কী সহজ কথা! শেষে বানরের উৎপাত ঠেকাতে ওদের দুশমন লেঙ্গুর ভাড়া করার ধুম পড়ে গেছে।গতকাল মঙ্গলবার বার্তা সংস্থা এএফপির প্রতিবেদনে জানানো হয়, সাম্প্রতিক বছরগুলোতে আগ্রায় বানরের উৎপাত বেড়েছে। বিয়ের অনুষ্ঠানে দলবেঁধে গিয়ে যাচ্ছেতাই কাণ্ড ঘটাচ্ছে। এ ধরনের পরিস্থিতি এড়াতে সেখানে লেঙ্গুর ভাড়া করা একটা সাধারণ চল হয়ে দাঁড়িয়েছে।বিয়ের অনুষ্ঠান সুষ্ঠুভাবে সম্পন্ন করতে বর-কনে উভয় পক্ষের চেষ্টার কমতি থাকে না। কিন্তু বিয়ের আসরে বানরের উটকো উৎপাতে অনেক সময় সব শ্রম পণ্ড হয়ে যায়। এ কারণে বিয়ের অনুষ্ঠানস্থল থেকে বানরকে দূরে রাখতে বড় আকারের লেঙ্গুর ভাড়া করা হচ্ছে।আগ্রার পৌর কর্মকর্তা রাম অবতারের ভাষ্য, শীত মৌসুমের বিয়েতে বড় আকারের লেঙ্গুরের ব্যাপক চাহিদা রয়েছে। আগাম ভাড়ায় খরচ পড়ে ভারতীয় মুদ্রায় তিন হাজার রুপি। জরুরি অবস্থায়, অর্থাৎ অনুষ্ঠানস্থলে বানর ঢুকে পড়লে তখন লেঙ্গুর ডাকলে খরচ বেড়ে যায়। তখন খরচ পড়ে ১০ হাজার রুপি।ভারতের অনেক শহরেই বানরের উৎপাত রয়েছে। খাবারের জন্য তারা হামলা পর্যন্ত চালাচ্ছে।সাম্প্রতিক সময়ে আগ্রায় বানরের সংখ্যা বেড়েছে। শহরটিতে ঘরের বাইরে অহরহ বিয়ের অনুষ্ঠান হয়। বানরের আক্রমণে বিয়ের অনুষ্ঠানে হুলুস্থুল পড়ে যাওয়ার অনেক নজির রয়েছে। এমন একজন ভুক্তভোগী অমিতা সিং। নিজের বিয়ের অনুষ্ঠানের অভিজ্ঞতা বর্ণনা করতে গিয়ে এই নারী বলেন, ‘আমি ভয় পেয়ে গিয়েছিলাম। মনে হচ্ছিল আমি চেয়ার থেকে পড়ে যাব। আমার মেকআপ ও সাজ পুরোপুরি নষ্ট হয়ে গিয়েছিল।’পরে রিসিপশন অনুষ্ঠানে লেঙ্গুর ভাড়া করেছিলেন তিনি।আগ্রার বাসিন্দা দীপেশ গুপ্ত একটি বিয়ের অনুষ্ঠানে অংশ নিয়ে সেখানে বানরের হামলা লক্ষ্য করেন। পরে নিজের মেয়ের বিয়ের অনুষ্ঠান নির্বিঘ্ন করতে তিনি তিনটি লেঙ্গুর ভাড়া করেছিলেন।
