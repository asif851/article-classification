
অস্ট্রেলিয়ায় পার্লামেন্ট অধিবেশন চলাকালে দুই মাস বয়সী সন্তানকে বুকের দুধ খাইয়ে ইতিহাস গড়া কুইন্সল্যান্ডের সিনেটর লেরিসা ওয়াটার্স পদত্যাগ করেছেন।
আজ মঙ্গলবার বিবিসি অনলাইনের প্রতিবেদনে বলা হয়, লেরিসা ওয়াটার্স তাঁর দ্বৈত নাগরিকত্ব থাকার বিষয়টি এত দিন জানতেন না। এই দ্বৈত নাগরিকত্বের বিষয়ে জানার পর অস্ট্রেলিয়ার মাইনর গ্রিনস পার্টি থেকে তিনি পদত্যাগ করেন। আজ এক সংবাদ সম্মেলনে লেরিসা এ ঘোষণা দেন।
প্রতিবেদনে বলা হয়, গ্রিনস পার্টি সহ-উপনেতা লেরিসার জন্ম কানাডায়। অস্ট্রেলিয়ার সংবিধান অনুযায়ী, কারও দুই বা ততোধিক নাগরিকত্ব থাকলে তিনি কেন্দ্রীয় সরকারের কোনো পদে নির্বাচন করতে পারবেন না। এ কারণেই পদত্যাগ করেছেন লেরিসা।
প্রতিবেদনে বলা হয়, দ্বৈত নাগরিকত্ব থাকায় গত শুক্রবার গ্রিনস পার্টির আরেক সহ-উপনেতা ও সিনেটর স্টক লুডলামও পদত্যাগ করেছেন।  লেরিসা বলেন, সিনেটর লুডলামের পদত্যাগের ঘটনার পর তিনি নিজের দ্বৈত নাগরিকত্বের বিষয়টি জানতে পারেন। এটা জেনে তিনি খুব হতাশ হয়েছেন। লুডলাম সম্প্রতি জেনেছেন, তিনি নিউজিল্যান্ডেরও নাগরিক।
সংবাদ সম্মেলনে কান্নাজড়িত কণ্ঠে লেরিসা বলেন, ‘দ্বৈত নাগরিকত্বের বিষয়টি জেনে আমি খুব মর্মাহত। জন্মসূত্রে আমি এখনো কানাডার নাগরিক।’
প্রতিবেদনে বলা হয়, লেরিসাকে তাঁর অস্ট্রেলীয় মা-বাবা ১১ মাস বয়সে কানাডা থেকে অস্ট্রেলিয়ায় নিয়ে আসেন। প্রথম কোনো শব্দ শেখার আগেই তাঁর জীবনে এ ঘটনা ঘটে। এ কারণেই বিষয়টি তিনি জানতেন না।
প্রতিবেদনে বলা হয়, লেরিসা ২০১১ সালে প্রথমবারের মতো সিনেটর নির্বাচিত হন। লেরিসা ও লুডলাম সিনেটর পদে থাকা অবস্থায় নেওয়া ভাতা ফেরত দেবেন কি না, তা নিশ্চিত করে জানা যায়নি।
এ ব্যাপারে লেরিসা বলেন, ‘যদি এ ধরনের পরিস্থিতির সৃষ্টি হয়, তাহলে তা মোকাবিলা করব।’
গ্রিনস পার্টির নেতা রিচার্ড ডি নাটালে বলেন, লেরিসার পদত্যাগে তিনি খুব মর্মাহত হয়েছেন। কারণ, অস্ট্রেলিয়ায় তাঁর অপরিসীম অবদান রয়েছে।
অস্ট্রেলিয়ার সংবিধান অনুযায়ী, নির্বাচনে অংশ নিতে কোনো রাজনীতিককে নির্বাচনের আগেই বিদেশি নাগরিকত্ব ত্যাগ করতে হয়।
গত মে মাসে অস্ট্রেলিয়ায় পার্লামেন্ট অধিবেশন চলাকালে দুই মাস বয়সী সন্তান আলিয়া জয়কে বুকের দুধ খাইয়ে ইতিহাস গড়েন ৪০ বছর বয়সী লেরিসা ওয়াটার্স। দেশটিতে ছোট্ট আলিয়াই প্রথম শিশু, যে পার্লামেন্ট অধিবেশনে মায়ের কোলে চড়ে দুধ খেয়েছে।
অস্ট্রেলিয়ায় শিশুদের নিয়ে পার্লামেন্টে যাওয়ার ব্যাপারে নিষেধাজ্ঞা ছিল। গত বছরই এটি বাতিল করা হয়। এর মাধ্যমে শিশুদের নিয়ে নারী আইনপ্রণেতাদের পার্লামেন্টে আসার পথ সুগম হয়। নিষেধাজ্ঞার বিধান বাতিলের ব্যাপারে সোচ্চার আইনপ্রণেতাদের অন্যতম ছিলেন লেরিসা। গত নভেম্বরে তিনি বলেন, ‘আমরা যদি আরও অধিকসংখ্যক কম বয়সী নারীকে আইনপ্রণেতা হিসেবে পার্লামেন্টে চাই, তবে পরিবারবান্ধব পরিবেশ সৃষ্টি করতে হবে। নতুন মা ও বাবারা যাতে পার্লামেন্টের দায়িত্ব পালনের পাশাপাশি সন্তানের দেখভালও করতে পারেন, সে ব্যবস্থা নিতে হবে।’
