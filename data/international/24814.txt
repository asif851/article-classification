
হেরে গেলে ফলাফল প্রত্যাখ্যান করবেন বলে আভাস দিয়েছেন মার্কিন প্রেসিডেন্ট নির্বাচনে রিপাবলিকান প্রার্থী ডোনাল্ড ট্রাম্প। তাঁর এই আভাসকে ‘ভয়ংকর’ বলে অভিহিত করেছেন ডেমোক্রেটিক প্রার্থী হিলারি ক্লিনটন।রয়টার্সের খবরে জানানো হয়, লাস ভেগাসে স্থানীয় সময় গতকাল বুধবার সন্ধ্যা ছয়টার দিকে অনুষ্ঠিত তৃতীয় ও শেষ বিতর্কে ট্রাম্প বলেন, নির্বাচন কতটা সুষ্ঠু হচ্ছে, তা দেখেই তিনি ফল প্রত্যাখ্যানের ব্যাপারে চূড়ান্ত সিদ্ধান্ত নেবেন। সে পর্যন্ত এ নিয়ে সংশয় থাকবে।প্রত্যুত্তরে ডেমোক্র্যাট প্রার্থী হিলারি ক্লিনটন বলেন, ট্রাম্পের এই অবস্থানে তিনি মর্মাহত। ট্রাম্প গণতন্ত্র নিয়ে অসম্মানজনক বক্তব্য দিচ্ছেন। যুক্তরাষ্ট্রের অন্যতম রাজনৈতিক দলের প্রার্থী হওয়া সত্ত্বেও ট্রাম্পের এমন অবস্থানে তিনি আতঙ্কিত।দুই প্রার্থীর বিতর্কে অভিবাসন, অবসরপ্রাপ্ত ব্যক্তিদের জন্য অর্থনৈতিক নিরাপত্তা, সুপ্রিম কোর্টের শূন্য পদে মনোনয়ন, অর্থনীতি, বৈদেশিক নীতি ও প্রেসিডেন্ট হিসেবে যোগ্যতার মতো বিষয় উঠে আসে।শেষ বিতর্কের আগে একের পর এক যৌন কেলেঙ্কারির অভিযোগ উঠেছে ট্রাম্পের বিরুদ্ধে। ২০০৫ সালের একটি ভিডিওতে নারীদের নিয়ে অশ্লীল বক্তব্য দেওয়ায় ট্রাম্প বেশি সমালোচিত হয়েছেন। তবে ট্রাম্পের অভিযোগ, এসব হিলারির ষড়যন্ত্র। নির্বাচনে কারচুপির অভিযোগও তুলেছেন তিনি। তাঁর মতো আর কেউ নারীদের শ্রদ্ধা করে না বলেও দাবি করেছেন।নির্বাচনে কারচুপির অভিযোগ এনেছেন ট্রাম্প। কারচুপি রোধে সমর্থকদের কড়া নজরদারি করতেও আহ্বান জানিয়েছেন ট্রাম্প। ৯০ মিনিটের বিতর্কে গর্ভপাত, আগ্নেয়াস্ত্রের অধিকার, অভিবাসন ইস্যুতে দুই প্রার্থীর মধ্যে উত্তপ্ত বাক্যবিনিময় হয়। তবে বেশির ভাগ সময় রাগ সামলে রেখেছেন দুজনই।রাশিয়ার প্রেসিডেন্টে ভ্লাদিমির পুতিনকে নিয়েও দুই প্রার্থীর মধ্যে বিতর্ক চলে। ট্রাম্পকে পুতিনের হাতের পুতুল বলে অভিযোগ ছুড়েছেন হিলারি। তিনি বলেন, সাম্প্রতিক সাইবার হামলার জন্য রাশিয়াকে দায়ী করতে চান না ট্রাম্প। মার্কিন সেনাবাহিনী ও গোয়েন্দা সংস্থার চেয়ে ট্রাম্প পুতিনকে বেশি বিশ্বাস করেন। পাল্টা উত্তরে ট্রাম্প বলেন, তিনি নন, বরং হিলারিই পুতিনের হাতের পুতুল।বিতর্কের শুরুতে এবারও পরস্পর হাত মেলাননি হিলারি ও ট্রাম্প। গত সপ্তাহে মিজৌরি অঙ্গরাজ্যে অনুষ্ঠিত দ্বিতীয় বিতর্কেও একে অন্যের সঙ্গে হাত মেলাননি তাঁরা। প্রেসিডেন্ট নির্বাচনের বিতর্কে দুই প্রার্থীর একে অন্যের সঙ্গে হাত মেলানোর রীতি রয়েছে।
