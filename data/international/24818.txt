
আফগান সেনাবাহিনীর জন্য বিভিন্ন ধরনের উড়োজাহাজ কেনার একটি পরিকল্পনা স্থগিত করতে মার্কিন প্রতিরক্ষা দপ্তর পেন্টাগনকে পরামর্শ দিয়েছে দেশটির একটি পর্যবেক্ষক সংস্থা। ওই পরিকল্পনায় ৭৮ কোটি ডলার ব্যয়ে ৪৮টি বিমান ও হেলিকপ্টার কেনার কথা।
দ্য স্পেশাল ইন্সপেক্টর জেনারেল ফর আফগান রিকনস্ট্রাকশন নামে ওই পর্যবেক্ষক সংস্থার প্রতিবেদনে বলা হয়েছে, আফগান বাহিনীর বিমানচালকদের ওই সব উড়োজাহাজ চালানোর দক্ষতায় ঘাটতি রয়েছে।
প্রতিবেদনে বলা হয়েছে, আফগান স্পেশাল মিশন উইংয়ের (এসএমডব্লিউ) জন্য ওই সব বিমান ও হেলিকপ্টার কেনার পরিকল্পনা করা হলেও সংস্থার নিরীক্ষায় দেখা যায়,  সেগুলো চালানোর জন্য এই ইউনিটের কোনো কমান্ড কাঠানো নেই। এ ছাড়া ইউনিটটির আফগান বিমানচালকদের মধ্যে মাত্র সাতজনের রাতে দেখার উপযোগী চশমা পরে বিমান চালনার প্রশিক্ষণ রয়েছে। বিবিসি।
