

থাইল্যান্ডের একটি জঙ্গল থেকে ৮৯ জন বাংলাদেশিকে উদ্ধারের দাবি করেছে দেশটির কর্তৃপক্ষ। ‘ক্রীতদাস’ হিসেবে বিক্রির জন্য সেখানে তাঁদের নেওয়া হয়।বিবিসির জনাথন হেডের এক প্রতিবেদনে এমন দাবি করা হয়েছে। এ-সংক্রান্ত ভিডিও প্রতিবেদনটি আজ শনিবার বিবিসি অনলাইনের এশিয়া বিভাগে প্রকাশ করা হয়েছে। প্রতিবেদনটিতে দাবি করা হয়, থাইল্যান্ডের উপকূলবর্তী একটি জঙ্গলে গত সোমবার ওই ৮৯ জন বাংলাদেশিকে আবিষ্কার করা হয়। উদ্ধার হওয়া ব্যক্তিদের ক্রীতদাস হিসেবে বিক্রির জন্য অপহরণের পর জাহাজে করে থাইল্যান্ডে নেওয়া হয়েছে। তাঁদের ভালো বেতনে চাকরির প্রলোভন দেওয়া হয়েছিল। ভিডিওটিতে দেখা যায়, জঙ্গলের মধ্যে একটি জায়গায় অর্ধশতাধিক ব্যক্তি বসে আছেন। তাঁদের পরনে লুঙ্গি, গেঞ্জি, প্যান্ট বা শার্ট। কেউ কেউ খালি গায়েও আছেন। তাঁদের অঙ্গভঙ্গি অসহায়ের মতো। চেহারা বিধ্বস্ত। চোখে-মুখে অনাহারের ছাপ। ঘটনাস্থলে আইনশৃঙ্খলা রক্ষাকারী বাহিনীর সদস্য ও কর্মকর্তাদের দাঁড়িয়ে থাকতে দেখা যায়। এরপর উদ্ধার হওয়া ব্যক্তিদের খোলামেলা একটি ঘরের মধ্যে দেখা যায়। সেখানে বৈদ্যুতিক বাতি ও ফ্যান চালু রয়েছে। মেঝেতে কারপেট বিছানো। আল্লাহর কাছে হাত তুলে তাঁদের কান্নায় ভেঙে পড়তে দেখা যায়। এ পর্যায়ে তাঁদের চেহারা ও পোশাকে পরিচ্ছন্নতা লক্ষ করা যায়। তাঁদের সামনে নতুন পোশাকের প্যাকেট দেখা যায়।আবদুর রহিম নামের একজন বলেন, তাঁদের জঙ্গলে নিয়ে আসা হয়েছে। তাঁদের কোনো খাবার দেওয়া হয়নি। ১০ দিন ধরে তাঁরা গাছের পাতা খেয়ে বেঁচে আছেন। তিন সন্তানের বাবা আবসার মিয়ার ভাষ্য, বাড়ির জন্য তাঁর মন পুড়ছে। তিনি স্বজনদের কাছে ফিরতে চান। উদ্ধার হওয়া ব্যক্তিদের সম্পর্কে বিস্তারিত কোনো তথ্য প্রতিবেদনে উল্লেখ করা হয়নি।
