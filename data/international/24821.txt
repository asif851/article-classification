
বলিউড অভিনেত্রী সানি লিওনের একটি বিজ্ঞাপন নিয়ে ভারতের গুজরাট রাজ্যে বিতর্ক সৃষ্টি হয়েছে। একটি উৎসবকে উপলক্ষ করে কনডমের ওই বিজ্ঞাপন নির্মিত হয়েছে। বিজ্ঞাপনটি নিষিদ্ধ করার দাবি তুলেছে কনফেডারেশন অব অল ইন্ডিয়া ট্রেডার্স (সিএআইটি)।
আজ বৃহস্পতিবার বিবিসি অনলাইনের প্রতিবেদনে বলা হয়, বিজ্ঞাপনটি নিষিদ্ধের দাবি জানিয়ে কেন্দ্রীয় ভোক্তা সুরক্ষামন্ত্রী রামবিলাস পাসোয়ানের কাছে লিখিত অভিযোগ দিয়েছে সিএআইটি।
অভিযোগে বলা হয়েছে, কনডম বিক্রির জন্য সাংস্কৃতিক মূল্যবোধকে এভাবে ব্যবহার করা দায়িত্বজ্ঞানহীন ব্যাপার।
প্রতিবেদনে বলা হয়, দুর্গাপূজার সময় গুজরাটে বিশেষ উৎসব নবরাত্রি পালিত হয়। এই নবরাত্রি উপলক্ষে সানি লিওনের ছবিসংবলিত কনডমের বিজ্ঞাপনের বিলবোর্ডে ছেয়ে গেছে রাজ্য। বিজ্ঞাপনের স্লোগানেও নবরাত্রিকে টেনে ‘অশালীন ইঙ্গিতের’ অভিযোগ তোলা হয়েছে। ম্যানফোর্স ব্র্যান্ডের ওই কনডমের শুভেচ্ছাদূত সানি।
সিএআইটির মহাসচিব পারভিন খান্ডেলওয়াল বলেন, ‘নবরাত্রি একটি উৎসব, যা নারীশক্তির প্রতীক। কিন্তু এই উৎসবের সঙ্গে কনডমের সম্পর্ক খুঁজে বের করা আপত্তিকর। বিজ্ঞাপনে তরুণদের উদ্বুদ্ধ করা হচ্ছে নবরাত্রি উৎসবে ম্যানফোর্স কনডম ব্যবহার করতে। এটা একটা অনৈতিক ব্যাপার।’ তিনি ওই কনডম প্রস্তুতকারী প্রতিষ্ঠান ও সানির বিরুদ্ধে জোরালো পদক্ষেপ নেওয়ার দাবি জানিয়েছেন।
প্রতিবেদনে বলা হয়, অভিযোগের পরিপ্রেক্ষিতে সুরাট ও ভাদোদারা শহর থেকে ওই বিজ্ঞাপনের ডজন খানেক বিলবোর্ড নামিয়ে ফেলেছে পুলিশ।
তবে এই বিতর্ক নিয়ে ম্যানফোর্স প্রতিষ্ঠান ও সানির পক্ষ কোনো ধরনের মন্তব্য আসেনি। বিতর্ক চললেও কেউ কেউ বলছেন, কোনো উৎসব উপলক্ষে এ ধরনের বিজ্ঞাপন খুব খারাপ ধারণা নয়।
ফেডারেশন অব গুজরাট স্টেট কেমিস্ট অ্যান্ড ড্রাগ অ্যাসোসিয়েশনের চেয়ারম্যান জায়া প্যাটেল বলেন, গত ১০ বছর তাঁরা দেখেছেন, কোনো উৎসবের সময়েই কনডমের বিক্রি হুট করে ৩০ শতাংশ বেড়ে যায়। তিনি বলেন, ‘ওষুধ ও জেনারেল স্টোরেই শুধু কনডম বিক্রি হয় না; উৎসবের সময় পাড়ার পানের দোকানদারও কনডম মজুত করেন। আর তাঁদের মূল ক্রেতা তরুণেরাই।’
কনডমের এই বিজ্ঞাপন তরুণদের উদ্বুদ্ধ করছে—এই বিষয়ে জানতে চাইলে আহমেদাবাদের স্ত্রীরোগ বিশেষজ্ঞ রুবি মেতে বলেন, ‘যৌনশিক্ষা আর এই বিজ্ঞাপন সম্পূর্ণ আলাদা বিষয়। আমাদের আসলে স্কুলগুলোতে যৌনশিক্ষা বিষয়ে পড়ানো প্রয়োজন। কিশোরীদের এই ব্যাপারে আরও সচেতনতা দরকার।’
এর আগে ভারতের পশ্চিমাঞ্চলীয় কয়েকটি রাজ্যের সরকারি পরিবহন সংস্থার বাস থেকে সানি লিওন অভিনীত অপর একটি কনডমের বিজ্ঞাপন সরানো নিয়ে বিতর্ক সৃষ্টি হয়েছিল।
