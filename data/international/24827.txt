
ভারতের বিহার রাজ্যে গতকাল শনিবার সন্ধ্যায় একটি বাস খাদে পড়ে যায়। এতে ১৪ যাত্রী নিহত হয়েছে। বিহারের রুন্নি সাইদপুর থানার ভানসাপাতি গ্রামের সড়কে এই দুর্ঘটনা ঘটে।দুর্ঘটনায় ৪০ জন যাত্রী আহত হয়েছে। তাদের নিকটবর্তী সরকারি হাসপাতালে নিয়ে যাওয়া হয়েছে।বাসটি বিহারের মজফফরপুর থেকে সীতামারি জেলার বইরিয়া যাচ্ছিল। সন্ধ্যার সময় বাসটির চালক নিয়ন্ত্রণ হারান। এতে বাসটি রুন্নি সাইদপুর থানার ভানসাপাতি গ্রামের কাছে জাতীয় সড়কের সেতুর রেলিং ভেঙে নিচের শুকনো খালে পড়ে যায়।সীতামারির পুলিশ সুপার হরিপ্রসাদ বলেছেন, ঘটনাস্থলে ১০ জন নিহত হয়। পরে হাসপাতালে মারা যায় আরও ৪ জন। আহত হয় ৪০ জন। তাদের স্থানীয় রুন্নি সাইদপুর হাসপাতালে নিয়ে যাওয়া হয়। 
বিহারের মুখ্যমন্ত্রী নীতিশ কুমার এই ঘটনায় দুঃখ প্রকাশ করেছেন। নিহত ব্যক্তিদের পরিবারপিছু চার লাখ রুপি করে ক্ষতিপূরণ দেওয়ার ঘোষণা দিয়েছেন। আর আহত ব্যক্তিদের চিকিৎসার ব্যবস্থা নেওয়ার নির্দেশ দিয়েছেন।
