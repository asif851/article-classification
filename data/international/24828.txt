
মিয়ানমারে বিরোধী দলের নেত্রী অং সান সু চির কাছে গোহারা হেরেছেন ক্ষমতাসীনেরা। স্বীকার করলেন চি উইন নামে ক্ষমতাসীন দলের এক জ্যেষ্ঠ সদস্যও। তাঁর মতে, ধরাছোঁয়ার বাইরে চলে গেছে সু চির গণতান্ত্রিক আন্দোলন।
বার্তা সংস্থা এএফপির খবরে জানানো হয়েছে, আজ মঙ্গলবার বিভিন্ন সূত্র থেকে পাওয়া ভোটের ফলাফলে দেখা যাচ্ছে, সু চির দল ন্যাশনাল লিগ ফর ডেমোক্রেসি (এনএলডি) বড় ধরনের জয় পেতে যাচ্ছে। দেশটির আইনসভার নিম্নকক্ষের প্রথম ৫৪টি আসনের মধ্যে ৪৯টি জিতেছে এনএলডি।
ক্ষমতাসীন ইউনিয়ন সলিডারিটি অ্যান্ড ডেভেলপমেন্ট পার্টির (ইউএসডিপি) প্রভাবশালী সদস্যরা নির্বাচনে হেরে গেছেন।
রাজধানী নেপিডো থেকে চি উইন এএফপিকে বলেন, ‘আমাদের ইউএসডিপি গোহারা হেরেছে। এনএলডি জিতেছে। এটা আমাদের দেশের ভাগ্য। এনএলডি শাসন করুক। অং সান সু চিকে দায়িত্ব নিতে হবে। আমরা তাঁদের অভিনন্দন জানাচ্ছি।’
