
বসবাসের জন্য ব্যয়বহুল নগরের তালিকায় বিশ্বের ১৩১টি দেশের মধ্যে শীর্ষে রয়েছে সিঙ্গাপুর। যুক্তরাজ্যভিত্তিক গবেষণা প্রতিষ্ঠান ইকোনমিস্ট ইনটেলিজেন্স ইউনিটের (ইআইইউ) জরিপে শীর্ষে উঠে এসেছে এই নগর। কাপড়চোপড় কিনতে গেলেও সবচেয়ে বেশি খরচ হয় নগররাষ্ট্র সিঙ্গাপুরে। শহরটি এবার জাপানের রাজধানী টোকিওকে টপকে ব্যয়বহুল শহরের তালিকায় স্থান করে নিয়েছে। তালিকায় গত বছর শীর্ষে থাকলেও টোকিও এবার ষষ্ঠ স্থানে নেমে গেছে। সিঙ্গাপুরের পর রয়েছে যথাক্রমে প্যারিস (ফ্রান্স), অসলো (নরওয়ে), জুরিখ (সুইজারল্যান্ড) ও সিডনি (অস্ট্রেলিয়া)।ইআইইউর জরিপে শহরের মুদ্রার মান, গাড়িচালনা এবং অন্যান্য সুবিধার জন্য প্রয়োজনীয় ব্যয় বিবেচনায় নেওয়া হয়। যুক্তরাষ্ট্রের নিউইয়র্ক শহরকে ভিত্তি হিসেবে ধরে তারা একেকটি শহরে অন্তত ৪০০টি পণ্য বা সেবার খরচের তথ্য-উপাত্ত বিবেচনায় নেয়। তাদের এবারের তালিকায় শীর্ষস্থানীয় ১০টি শহরের মধ্যে এশিয়া ও অস্ট্রেলেশিয়া অঞ্চলের শহরগুলোর প্রাধান্য রয়েছে। তবে ইউরোপের কয়েকটি শহরও স্থান পেয়েছে। ইআইইউর প্রতিবেদনের সম্পাদক জন কপস্টেইক বলেন, এশিয়ার কয়েকটি শহর বিশ্বের সবচেয়ে ব্যয়বহুল শহরের তালিকায় স্থান পেলেও একই মহাদেশের বিভিন্ন শহরই আবার সবচেয়ে সাশ্রয়ী শহর হিসেবে চিহ্নিত হয়েছে। টোকিওতে নিত্যপ্রয়োজনীয় খাবার ও অন্যান্য জিনিসের দাম সবচেয়ে বেশি। আর ভারতের মুম্বাই ও নয়াদিল্লি রয়েছে বিশ্বের সবচেয়ে কম ব্যয়বহুল শহরের তালিকায়। উপমহাদেশের বাইরে কম খরচে বসবাসযোগ্য শহরের মধ্যে রয়েছে সিরিয়ার রাজধানী দামেস্ক। বিবিসি।
