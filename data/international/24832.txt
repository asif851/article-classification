
ভারতের মনিপুর রাজ্যের চানদেল জেলায় জঙ্গিদের অতর্কিত হামলায় অন্তত ২০ জন সেনা সদস্য নিহত হয়েছেন। আহত হয়েছেন অন্তত ১১ জন।
এনডিটিভির অনলাইনের প্রতিবেদনে জানানো হয়, আজ বৃহস্পতিবার সকাল পৌনে নয়টায় এ হামলার ঘটনা ঘটে। খবরে বলা হয়েছে, ১৯৯৯ সালে পাকিস্তানের সঙ্গে কারগিল যুদ্ধের পর আজকের হামলায় এত সংখ্যক সেনা সদস্য নিহত হলেন।স্থানীয় পুলিশ জানায়, আহত সেনা সদস্যেদের বিমানে করে নিয়ে হাসপাতালে চিকিৎসা দেওয়া হচ্ছে। সেনা সদস্যদের হাতে একজন নারী নিহত হয়েছেন এই অভিযোগে গতকাল বুধবার মনিপুর রাজ্যের চানদেল জেলায় অবরোধ পালিত হয়েছে। এরই মধ্যে আজ এ ঘটনা ঘটল।খবরে বলা হয়েছে, আজ সকালে ৬ দগ্রা সেনাবাহিনীর একটি গাড়ি বহর মন্টুল থেকে মনিপুরের রাজধানী ইম্ফলে যাচ্ছিল। এ সময় তাদের ওপর অজ্ঞাতপরিচয় জঙ্গিরা গাড়ি বহরের ওপর এলোপাতাড়ি গুলি চালাতে শুরু করে। এতে হতাহতের ওই ঘটনা ঘটে।এনডিটিভির খবরে বলা হয়েছে, জঙ্গিরা পাখাযুক্ত রকেট গ্রেনেড ও রকে লঞ্চার দিয়ে হামলা চালায়। জঙ্গিদের খোঁজে ওই অঞ্চলে চিরুনি অভিযান চলছে।কেন্দ্রীয় নিরাপত্তা বাহিনীর সদস্যরা ধারণা করছেন, স্থানীয় নাগা গ্রুপ এবং ইউনাইটেড ন্যাশনাল লিবারেশন ফ্রন্ট অব মনিপুর (ইউএনএলএফ) এ হামলা চালিয়েছে।
