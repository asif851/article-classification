
ভারতের মধ্য প্রদেশের ঝাবুয়া জেলার একটি রেস্তোরাঁয় আজ শনিবার সকালে বিস্ফোরণে অন্তত ১০৪ জন নিহত হয়েছে। আহত হয়েছে শ’ খানেক লোক। সকাল সাড়ে আটটার দিকে পেতলাবাদ নামক এলাকায় এই দুর্ঘটনা ঘটে। 
কর্মকর্তারা বলেছেন, ওই রেস্তোরাঁয় প্রথমে রান্নার গ্যাসের একটি সিলিন্ডার বিস্ফোরিত হয়। সেখানে মজুত থাকা উচ্চ ক্ষমতা সম্পন্ন বিস্ফোরক জাতীয় পদার্থ ছিল। সিলিন্ডার বিস্ফোরণে সেগুলোও বিস্ফোরিত হয়। পুলিশের বরাত দিয়ে টাইমস অব ইন্ডিয়া ও বার্তা সংস্থা এএফপি এ খবর জানিয়েছে। পেতলাবাদ পুলিশের সাব-ডিভিশনাল কর্মকর্তা এ আর খানের উদ্ধৃতি দিয়ে টাইমস অব ইন্ডিয়ার খবরে বলা হয়েছে, রাজেন্দ্র তাতবা নামের এক লাইসেন্সধারী বিস্ফোরক ব্যবসায়ী ওই ভবনে বিস্ফোরক মজুত রেখেছিলেন। সিলিন্ডার বিস্ফোরণের পর ওই বিস্ফোরক দ্রব্যও বিস্ফোরিত হয়।
প্রাথমিকভাবে সকালে পুলিশ জানিয়েছিল, বিস্ফোরণে কমপক্ষে ২০ জন নিহত হয়েছে। মৃতের সংখ্যা আরও বাড়তে পারে বলে তখনই আশঙ্কা করা হয়েছিল। সেই আশঙ্কাই সত্য হলো। দ্রুত মৃতের সংখ্যা বাড়তে থাকল। বিকেল নাগাদ মৃতের সংখ্যা দাঁড়িয়েছে ১০৪ জনে।
ঝাবুয়ার পুলিশ নিয়ন্ত্রণ কক্ষের দায়িত্বপ্রাপ্ত পরিদর্শক এম এল গোন্দ বলেন, ১০৪ জনের মৃত্যুর তথ্যের সত্যতা সম্পর্কে নিশ্চিত হওয়া গেছে। ৮২ জনের ময়নাতদন্ত সম্পন্ন হয়েছে এবং আরও ২২ জনের ময়নাতদন্তের কাজ চলছে।
জেলার জ্যেষ্ঠ পুলিশ কর্মকর্তা সীমা আলাভা বলেন, স্থানীয় সময় সকাল সাড়ে আটটার দিকে বিস্ফোরণের ঘটনাটি ঘটে। এ সময় রেস্তোরাঁয় অফিসগামী কর্মী ও বিদ্যালয়ের শিক্ষার্থীরা নাশতা করছিল। রেস্তোরাঁটি জনবহুল এলাকায় অবস্থিত হওয়ায় এবং সকালে নাশতার সময় থাকায় নিহতের সংখ্যা এত বেশি হয়েছে বলে তিনি জানান।
বিস্ফোরণে ওই রেস্তোরাঁর পাশের কয়েকটি ভবন ক্ষতিগ্রস্ত হয়েছে। তবে বিস্ফোরণের কারণ তাৎক্ষণিকভাবে স্পষ্ট করা হয়নি।
