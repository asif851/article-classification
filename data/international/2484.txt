
ইরানের অন্যতম শীর্ষ একটি রক্ষণশীল ধর্মীয় গোষ্ঠী আসন্ন প্রেসিডেন্ট নির্বাচনে আলী আকবর বেলায়েতিকে সমর্থন দিয়েছে। গতকাল রোববার গণমাধ্যমের খবরে এ কথা জানা গেছে। ইরানে ১৪ জুন অনুষ্ঠেয় প্রেসিডেন্ট নির্বাচনে বর্ষীয়ান রাজনীতিক আলী আকবর বেলায়েতিসহ আটজন প্রার্থী প্রতিদ্বন্দ্বিতা করছেন। তাঁরা সবাই কমবেশি রক্ষণশীল হিসেবে পরিচিত। ইরানের সংবাদ সংস্থা এমএনএর প্রতিবেদনে বলা হয়, কোম সেমিনারি স্কলারস অ্যাসোসিয়েশন গত শনিবার বৈঠক করে বেলায়েতিকে সমর্থন দেওয়ার সিদ্ধান্ত নেয়। কোম সেমিনারি স্কলারস অ্যাসোসিয়েশন ইরানের পবিত্র কোম শহরের দুটি শীর্ষ রক্ষণশীল ধর্মীয় গোষ্ঠীর একটি। অন্য গোষ্ঠীটি হলো কমব্যাট্যান্ট ক্লারিকস অ্যাসোসিয়েশন। বেলায়েতি ১৬ বছর দেশটির পররাষ্ট্রমন্ত্রীর দায়িত্ব পালন করেন। বর্তমানে দেশের সর্বোচ্চ ধর্মীয় নেতা আয়াতুল্লাহ আলী খামেনির পররাষ্ট্রনীতি-বিষয়ক জ্যেষ্ঠ উপদেষ্টা হিসেবে দায়িত্ব পালন করছেন। এএফপি।
