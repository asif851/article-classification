
পর্যটক ভিসা নিয়ে ভারতে এলে কলকাতা বা চেন্নাইতে বাংলাদেশিদের হাসপাতালে ভর্তি নিচ্ছে না। এমন অভিযোগ করছেন অনেকেই। হাসপাতালগুলোর কর্মকর্তারা বলছেন, সরকারি নির্দেশনা অনুযায়ী এমন আচরণ করতে বাধ্য হচ্ছেন তাঁরা।বাংলাদেশের স্বাস্থ্যমন্ত্রী মোহাম্মদ নাসিমের সাম্প্রতিক ত্রিপুরা সফরের সময়ও অনেকে এই প্রতিবেদকের সামনেই তাঁর (স্বাস্থ্যমন্ত্রী) কাছে বিষয়টি নিয়ে অভিযোগ করেন। সব শুনে মোহাম্মদ নাসিমও বিস্ময় প্রকাশ করেন। তবে ত্রিপুরার মুখ্যমন্ত্রী মানিক সরকার জানিয়েছেন, তাঁর রাজ্যে অসুস্থ সবাই চিকিৎসার সুযোগ পাবেন। হাসপাতালগুলোকে রোগীদের চিকিৎসাকেই অগ্রাধিকার দিতে বলা হয়েছে বলে তিনি প্রথম আলোকে জানান।কলকাতা বা চেন্নাইয়ের হাসপাতালগুলোতে বাংলাদেশি রোগীরা পর্যটক হলে ভর্তি নেওয়া হচ্ছে না। পুরোনো রোগীদের ক্ষেত্রেই বেশি করে প্রযোজ্য হচ্ছে এই নিয়ম। এ প্রসঙ্গে কলকাতার পিয়ারলেস হাসপাতালের ভাইস প্রেসিডেন্ট অনুপ ভক্তকে মুঠোফোনে জিজ্ঞেস করা হলে তিনি বলেন, ‘ঘটনা সত্যি। পর্যটক ভিসা নিয়েও যদি কেউ এখানে এসে অসুস্থ হয়, তবু আমাদের ভর্তির ক্ষেত্রে সমস্যা হচ্ছে। সরকারি নির্দেশ সে রকমই।’ তবে পর্যটকেরা অসুস্থ হলে তাঁদের জন্য চিকিৎসার সুযোগ থাকছে বলে তিনি জানান।অপর একটি বেসরকারি হাসপাতালের সঙ্গে যোগাযোগ করা হলে নাম-পরিচয় গোপন রাখার শর্তে তাঁরা বলেন, বাড়তি ঝামেলার ভয়ে তাঁরা এখন বাংলাদেশি রোগীদের চিকিৎসা করতেই চাইছেন না। তবে ভিসা ঠিক থাকলে রোগীরা অবশ্যই স্বাগত বলে তিনি মন্তব্য করেন।বিষয়টি নিয়ে ত্রিপুরার মুখ্যমন্ত্রী মানিক সরকারের কাছে জানতে চাইলে তিনি প্রথম আলোকে বলেন, ‘আমাদের রাজ্যে সবার চিকিৎসা করা হচ্ছে। হাসপাতালগুলোকে বলা আছে, আগে চিকিৎসা করো, তারপর পুলিশকে পুলিশের কাজ করতে দাও।’ নীতিগত কারণেও অযথা রোগীদের হয়রানি করারও তিনি বিরোধী।
আগরতলায় নিযুক্ত বাংলাদেশের সহকারী হাইকমিশনার শাখাওয়াত হোসেন এ প্রতিবেদককে বলেন, তিনিও বিষয়টি জানতে পেরেছেন। তবে ত্রিপুরায় এ ধরনের কোনো সমস্যা হচ্ছে না।
ত্রিপুরার একমাত্র বেসরকারি হাসপাতাল আইএলএসের গ্রুপ ভাইস প্রেসিডেন্ট দেবাশিস ধর প্রথম আলোকে বলে, ‘আমাদের হাসপাতালে এ ধরনের কোনো সমস্যা নেই। ভর্তির ক্ষেত্রে আমরা শুধু বিদেশি রোগীর ভিসা দেখে নিই। ভিসা থাকলেই চলে। ভর্তি হলে আমরা নিয়ম মতো পুলিশকে জানাই। কিন্তু চিকিৎসার কোনো অসুবিধা হয় না।’ স্বাস্থ্য দপ্তর সূত্রে জানা গেছে, চিকিৎসা ভিসাকে বাড়তি গুরুত্ব দেওয়ার পাশাপাশি দালালদের হাত থেকে বাংলাদেশি নাগরিকদের রুখতেই এ বন্দোবস্ত। সেই সঙ্গে রোগী সেজে দুষ্কৃতকারীরা যাতে হাসপাতালে আশ্রয় নিতে না পারে, সে বিষয়টিও নিশ্চিত করতে চাইছে সরকার।
