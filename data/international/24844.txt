
মার্কিন পররাষ্ট্রমন্ত্রী জন কেরি তাঁর মধ্যপ্রাচ্য শান্তি মিশনের মেয়াদ বাড়িয়েছেন। গতকাল শনিবার তাঁর আবার ইসরায়েলি ও ফিলিস্তিনি নেতাদের সঙ্গে বৈঠকের কথা ছিল। বিষয়টিকে গুরুত্ব দিতে কেরি পূর্বনির্ধারিত আবুধাবি সফর বাতিল পর্যন্ত করেন।
জন কেরির জোর তৎপরতা ভেঙে পড়া ইসরায়েল-ফিলিস্তিন শান্তি আলোচনা আবার শুরুর বিষয়ে জল্পনাকল্পনার জন্ম দিয়েছে। মার্কিন কর্মকর্তারা আলোচনার অগ্রগতি নিয়ে কোনো মন্তব্য করেননি। তাঁরা বলেছেন, মধ্যপ্রাচ্য ছাড়ার আগে কেরি নিজেই বিবৃতি দিয়ে যাবেন।
জেরুজালেমে অবস্থানরত কেরি হেলিকপ্টারে করে আম্মানে যাবেন ফিলিস্তিনি প্রধানমন্ত্রী মাহমুদ আব্বাসের সঙ্গে সাক্ষাৎ করতে। এরপর গতকাল সন্ধ্যায়ই তাঁর জেরুজালেমে ফিরে আবার ইসরায়েলি নেতাদের সঙ্গে মিলিত হওয়ার কথা।
মধ্যপ্রাচ্যে এ মিশনে অগ্রগতির সম্ভাব্য লক্ষণ হিসেবে কেরি তাঁর সংযুক্ত আরব আমিরাতের রাজধানী আবুধাবি সফর বাতিল করেছেন। শনিবার রাতে সেখানে একটি নৈশভোজে অংশ নেওয়ার কথা ছিল তাঁর। সিরিয়ার বিদ্রোহীদের সহায়তা নিয়ে উপসাগরীয় আরব দেশগুলোর এক কর্মসূচির অংশ ছিল ওই নৈশভোজ।
মার্কিন পররাষ্ট্র দপ্তরের মুখপাত্র মেরি হার্ফ জানিয়েছেন, কেরি টেলিফোনে সংযুক্ত আরব আমিরাতের পররাষ্ট্রমন্ত্রী শেখ আবদুল্লাহ বিন জায়িদ আল-নাহিয়ানের সঙ্গে কথা বলেছেন। তিনি এ সময় সফর বাতিলের জন্য দুঃখ প্রকাশ করেন। কেরির আবুধাবি সফর বাতিলের কারণ হিসেবে মুখপাত্র ‘আলোচনায় অব্যাহত অগ্রগতির’ কথা উল্লেখ করেন।
কেরির মধ্যপ্রাচ্য শান্তি মিশন নিয়ে হার্ফের এই বিবৃতিকে বড় ব্যতিক্রম হিসেবে দেখা হচ্ছে। কেননা ইসরায়েল ও ফিলিস্তিনি নেতাদের সঙ্গে তাঁর বৈঠক সম্পর্কে এ পর্যন্ত কোনো মার্কিন কর্মকর্তা কোনো মন্তব্য করেননি। এএফপি।
