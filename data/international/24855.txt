
প্রবল বৃষ্টি ও পাহাড়ি ধসে ভারতের হিমালয়ের পাদদেশের রাজ্য উত্তরাখন্ডের উত্তর কাশী, রুদ্রপ্রয়াগ এবং চামোলি জেলায় ১৩ জনের মৃত্যু হয়েছে। নিখোঁজ রয়েছে ৬০ জন তীর্থযাত্রী। আটকা পড়েছে ৩০ হাজার তীর্থযাত্রী। পাহাড়ি ধসে বিচ্ছিন্ন হয়ে গেছে সড়ক যোগাযোগ। ভেসে গেছে বেশ কয়েকটি পুল। আটকা পড়া তীর্থযাত্রীদের উদ্ধারের জন্য সেনাবাহিনী নামানো হয়েছে। চামোলির জেলা প্রশাসন সাংবাদিকদের জানিয়েছেন, মৃতের সংখ্যা ৫০ ছাড়িয়ে যেতে পারে।আজ নিয়ে এই দুদিনের একটানা প্রবল বর্ষণে পাহাড়ে ধস নামে। ধসে বন্ধ হয়ে যায় বহু সড়ক। এর ফলে উত্তর কাশীতে আটকে পড়েছে ৭০০ গাড়ি। ধসে পড়েছে শতাধিক বাড়ি। গঙ্গা ও যমুনার পানি বিপৎসীমার ওপর দিয়ে বইছে। এদিকে কর্তৃপক্ষ এই হিমালয়ের হিন্দু সম্প্রদায়ের চার তীর্থধাম বদ্রিনাথ, কেদার নাথ, গঙ্গোত্রী এবং যমুনোত্রী যাত্রা বাতিল করে দিয়েছে। বাঙালি পর্যটক সজল ভট্টাচার্য সংবাদমাধ্যমকে গতকাল সোমবার জানিয়েছেন, এখনো সেখানে প্রচণ্ড বৃষ্টি হচ্ছে। তাঁরা আটকে রয়েছেন যমুনোত্রীতে। কয়েক শ তীর্থযাত্রীকে রাখা হয়েছে যমুনোত্রীর উদ্ধার ক্যাম্পে।
