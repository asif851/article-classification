
কর্মক্ষেত্রে অনেক নারীই যৌন হয়রানির শিকার হন। অভিযোগ জানানোর পরও ওই কর্মীকে বিব্রতকর পরিস্থিতির মুখে অফিস করতে হয়। এরই মধ্যে চলে অভিযোগের তদন্ত-জিজ্ঞাসাবাদ। এখন থেকে এই বিব্রতকর পরিস্থিতি এড়াতে অভিযোগকারী নারী কর্মী চাইলে তদন্ত চলাকালীন বেতনসহ ৯০ দিনের বিশেষ ছুটি নিতে পারবেন। আর ওই ছুটি দিতে বাধ্য থাকবে অফিস। এ রকমই একটি নির্দেশ জারি করা হয়েছে ভারতের কেন্দ্রীয় সরকারি অফিসে।
হিন্দুস্তান টাইমসের এক প্রতিবেদনে বলা হয়েছে, গতকাল মঙ্গলবার কেন্দ্রীয় সরকারের ডিপার্টমেন্ট অব পার্সোনেল অ্যান্ড ট্রেনিং (ডিওপিটি) সরকারি অফিসে কর্মরত নারীদের জন্য এ নির্দেশ জারি করেছে।
প্রতিবেদনে বলা হয়, যৌন হয়রানির অভিযোগ জানানো নারীকে পরে কর্মক্ষেত্রে ঝামেলার সম্মুখীন হতে হয়। অভিযোগ তুলে নিতে অভিযুক্ত ব্যক্তি হয়রানির শিকার ওই নারীকে প্রভাবিত করার চেষ্টা করেন। কখনো বা হুমকি দেওয়ার চেষ্টাও করা হয়।
ডিওপিটির জারি করা নির্দেশে বলা হয়েছে, ২০১৩ সালের সেক্সুয়াল হ্যারাসমেন্ট অব ওমেন অ্যাট ওয়ার্ক প্লেস অ্যাক্ট অনুযায়ী, কর্মস্থলে যৌন হয়রানির শিকার হয়ে অভিযোগ জানানো কর্মী বেতনসহ ৯০ দিনের এই বিশেষ ছুটি নিতে পারবেন। তবে এই ছুটি ঘটনার তদন্ত কমিটির সুপারিশের ভিত্তিতেই তাঁকে নিতে হবে।
প্রতিবেদনে আরও বলা হয়, সেন্ট্রাল সিভিল সার্ভিসেস (লিভ) অ্যামেন্ডমেন্ট রুলস, ২০১৭ নামে একটি নির্দেশিকা প্রকাশ করেছে ডিওপিটি। সেখানে বলা হয়েছে, যৌন হয়রানির শিকার হয়ে অভিযোগ জানানো কর্মীর নেওয়া ৯০ দিনের বিশেষ ছুটি কোনোভাবেই তাঁর বার্ষিক মূল ছুটির সঙ্গে সমন্বয় করা যাবে না। যৌন হয়রানির অভিযোগ জানিয়ে বিশেষ ছুটি নেওয়ার পরও বার্ষিক সাধারণ যে ছুটি ওই কর্মী পেতেন, তা তিনি পরবর্তী সময়ে ভোগ করতে পারবেন।
