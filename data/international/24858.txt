
পিস টিভির প্রতিষ্ঠাতা জাকির নায়েকের গড়া বেসরকারি সংস্থা ইসলামিক রিসার্চ ফাউন্ডেশন (আইআরএফ) গত বছর ইসলামিক স্টেটের (আইএস) এক সমর্থককে ৮০ হাজার রুপি দিয়েছে। ভারতের জাতীয় তদন্ত সংস্থা (এনআইএ) গতকাল মঙ্গলবার এমনটা দাবি করে।
এনআইএর এক কর্মকর্তা জানান, ২০১৫ সালে রাজস্থানের টংক এলাকার বাসিন্দা আবু আনাসকে আইআরএফ বৃত্তি দেয়।
নাম না প্রকাশের শর্তে এনআইএর ওই কর্মকর্তা আইএএনএসকে বলেন, সিরিয়ায় গিয়ে আইএসে যোগ দেওয়ার পরিকল্পনা ছিল আনাসের। কিন্তু গত জানুয়ারিতে আনাস এনআইএর হাতে ধরা পড়েন। পরে তাঁর বিরুদ্ধে অভিযোগপত্রও দেওয়া হয়।
ভারতীয় পেনাল কোড অ্যান্ড আনলফুল অ্যাক্টিভিটিজ (প্রিভেনশন) আইনের বিভিন্ন ধারায় গত শুক্রবার জাকির নায়েক ও তাঁর প্রতিষ্ঠান আইআরএফের বিরুদ্ধে একটি মামলা হয়। এরপর গতকাল মঙ্গলবার তাঁর ও তাঁর প্রতিষ্ঠানের সঙ্গে সম্পৃক্ত আরেকটি ভবনে অভিযান চালানো হয়।
গত শনিবার থেকে জাকির নায়েকের মালিকানাধীন ২১টি প্রতিষ্ঠান, তাঁর অফিসের প্রধান, তাঁর পরিবারের সদস্য, তাঁর এনজিওতে বিভিন্ন পদে থাকা লোকজন ও বেসরকারি টেলিভিশন চ্যানেলেও অভিযান চালানো হয়।
এনআইএ কর্মকর্তা আইএএনএসকে বলেন, তল্লাশি চলাকালে জাকির নায়েকের বক্তৃতার ভিডিও টেপ, সম্পত্তি ও বিনিয়োগ-সংক্রান্ত আর্থিক লেনদেন, নিষিদ্ধ প্রতিষ্ঠান আইআরএফ ও এর সহযোগী প্রতিষ্ঠানে দেশি-বিদেশি অর্থায়নের নথিপত্র এবং ইলেকট্রনিক স্টোরেজ ডিভাইস উদ্ধার করা হয়।
তল্লাশি অভিযানে দেখা যায়, নিষিদ্ধ আইআরএফের সঙ্গে বেসরকারি কিছু প্রতিষ্ঠান যেমন হারমোনি মিডিয়া প্রাইভেট লিমিটেড, লংলাস্ট কনস্ট্রাকশন প্রাইভেট লিমিটেড, রাইট প্রোপার্টি সলিউশনস প্রাইভেট লিমিটেড, ম্যাজিস্টিক পারফিউম প্রাইভেট লিমিটেড ও আলফা লুব্রিকেন্টস প্রাইভেট লিমিটেডের ঘনিষ্ঠ যোগসূত্র রয়েছে।
ঢাকার গুলশানের একটি রেস্তোরাঁয় গত ১ জুলাই রাতে চালানো জঙ্গি হামলার ঘটনায় জাকির নায়েকের নাম সামনে আসে। বাংলাদেশ সরকারের পক্ষ থেকে অভিযোগ করা হয়, ওই হামলায় অংশগ্রহণকারীদের অনেকে জাকির নায়েকের বক্তৃতায় উজ্জীবিত হয়ে গুলশানে জঙ্গি হামলা চালিয়েছে।
জাকির নায়েক বর্তমানে ভারতের বাইরে রয়েছেন। ধারণা করা হচ্ছে, তিনি আফ্রিকার কোথাও আছেন।
