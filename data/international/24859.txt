
ইন্দোনেশিয়ার সুমাত্রা দ্বীপের আচেহ প্রদেশে এক শক্তিশালী ভূমিকম্পে কমপক্ষে ২৫ জন মারা গেছে। শতাধিক ব্যক্তি আহত হয়েছে। স্থানীয় সময় আজ বুধবার ভোর পাঁচটা তিন মিনিটের দিকে ৬ দশমিক ৫ তীব্রতার এই ভূমিকম্প আঘাত হানে। এ ঘটনায় সুনামি সতর্কতা জারি করা হয়নি।এএফপির খবরে জানানো হয়, সুমাত্রা দ্বীপের পিদি জায়ার মিরুউডু শহরে ভূমিকম্পটি আঘাত হানে। এটি মুসলিম-অধ্যুষিত এলাকা। স্থানীয় লোকজন সকালে নামাজের প্রস্তুতি নেওয়ার সময় ভূমিকম্প আঘাত হানে। মানুষজন ঘরবাড়ি ছেড়ে পালিয়ে যায়। ভূমিকম্পের আঘাতে বিভিন্ন ভবন ধসে পড়েছে।স্থানীয় দুর্যোগ ব্যবস্থাপনা বিভাগের প্রধান পুতেহ মানাফ এএফপিকে বলেন, ভূমিকম্পে আহত লোকদের হাসপাতালে ভর্তি করা হয়েছে। তিনি বলেন, ভূমিকম্পে ২৫ জন নিহত হয়েছে। শত শত লোক আহত।মিরুউডু শহরের বাসিন্দা হাসবি জয়া (৩৭) এএফপিকে বলেন, শক্তিশালী ভূমিকম্প যখন আঘাত হানে, তখন তাঁর পরিবারের সদস্যরা ঘুমাচ্ছিলেন। তিনি বলেন, ‘আমরা দৌড়ে বাড়ির বাইরে চলে আসি। কিন্তু বাড়ি ভেঙেচুরে শেষ। ছাদ থেকে মেঝে পর্যন্ত কিছুই বাদ নেই।’
