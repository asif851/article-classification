
আর্জেন্টিনার স্বৈরশাসক হোর্হে ভিদেলার মরদেহ তাঁর জন্মশহর মার্সিডিসে সমাহিত না করার দাবিতে গত বুধবার শত শত মানুষ বিক্ষোভ করে। এ সময় বিক্ষোভকারীদের হাতে ‘জীবিত কিংবা মৃত কোনোটাই নয়, তিনি (ভিদেলা) শান্তিতে চিরঘুমে থাকতে পারেন না’ লেখা ব্যানার ছিল। মানবতাবিরোধী অপরাধের জন্য দণ্ড ভোগরত ভিদেলা (৮৭) গত শুক্রবার রাজধানী বুয়েনস এইরেসের মার্কাস কারাগারে মারা যান। তাঁকে কোথায় সমাহিত করা হবে, এ বিষয়ে সরকারি কর্তৃপক্ষ এখনো নিশ্চিত করেনি। তবে ধারণা করা হচ্ছে, এ বিষয়ে কর্তৃপক্ষের সঙ্গে ভিদেলার পরিবারের সমঝোতা হয়েছে। তাঁকে মার্সিডিস শহরে সমাহিত করা হতে পারে। এর প্রতিবাদেই শহরের বাসিন্দারা বিক্ষোভ করেন। সেনাশাসক ভিদেলা ১৯৭৬ সালে আর্জেন্টিনার ক্ষমতা দখলের পর বামপন্থীদের বিরুদ্ধে কঠোর দমন অভিযান চালান। ওই অভিযানে অপহূত হন অন্তত ৩০ হাজার বামপন্থী সাংবাদিক, ছাত্র ও গেরিলা বাহিনীর সদস্য। অভিযোগ রয়েছে, গোপন কারাগারে তাঁদের হত্যা করা হয়। আর্জেন্টিনার ইতিহাসে এ দমন অভিযান ‘ডার্টি ওয়ার’ নামে পরিচিত। এএফপি।
