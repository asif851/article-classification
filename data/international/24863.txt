
কালো রঙের সাবেক সোভিয়েত-নির্মিত বিলাসবহুল লিমুজিন ও রিবন গাড়িগুলো একসময় ছিল কিউবার নেতা ফিদেল কাস্ত্রোর নিত্যসঙ্গী৷ কাস্ত্রো প্রেসিডেন্টের দায়িত্ব থেকে সরে দাঁড়ানোর পর তাঁর এসব গাড়ির অবস্থাও পাল্টে গেছে৷ এখন এসব গাড়ি পাল্টে হয়েছে হাভানার ট্যাক্সিক্যাব। এতে চড়ে ঘুরে বেড়াচ্ছেন পর্যটকসহ সাধারণ যাত্রীরাও৷মোসে সুয়ারেজ (৫৮) সাবেক প্রেসিডেন্ট কাস্ত্রোর ব্যবহার করা পুরোনো একটি লিমুজিন গাড়ির চালক৷ তিন বছর ধরে তিনি গাড়িটি চালাচ্ছেন৷ কাস্ত্রোর মতো একজন বিশ্বনেতার ব্যবহৃত গাড়ি চালানোর অভিজ্ঞতা নিয়ে তাঁর কথা, ‘এ গাড়ির আরোহীদের আমি যখন বলি এটি কোথা থেকে এসেছে, তখন তাঁরা আসনে আয়েশ করে হেলান দিয়ে বসেন, সামনে পা ছড়িয়ে বলেন, “আমার এটা বিশ্বাসই হচ্ছে না!”’হাভানার ট্যাক্সিক্যাব সার্ভিসে যোগ হওয়া আরামদায়ক ও বিলাসবহুল এই মোটরগাড়িগুলো এসেছে রাশিয়ার গাড়ি নির্মাতা প্রতিষ্ঠান গ্যাজ ও জিলের কাছ থেকে গত শতকের ষাট ও সত্তরের দশকে৷ এগুলোর একটি ছিল জিল-১১১ মডেলের৷ এটি ছিল প্রেসিডেন্ট কাস্ত্রোকে রুশ নেতা নিকিতা ক্রুশ্চেভের দেওয়া ব্যক্তিগত উপহার৷২০০২ সালে এক ঐতিহাসিক সফরে হাভানায় যান সাবেক মার্কিন প্রেসিডেন্ট জিমি কার্টার৷ সে সময় বিমানবন্দর থেকে তাঁকে আনতে যান প্রেসিডেন্ট কাস্ত্রো৷ তখনো সোভিয়েত মডেলের ওই গাড়িগুলোর একটিতেই চড়ে গিয়েছিলেন তিনি৷রাষ্ট্রায়ত্ত ট্যাক্সিক্যাব ‘কিউবাট্যাক্সি’র চালক সুয়ারেজ বলেন, কাস্ত্রোর ব্যবহৃত ১৪টি পাঁচ বছর আগে এই প্রতিষ্ঠানের গাড়িবহরে যুক্ত হয়েছে। ১০টি এখনো রাস্তায় চলছে৷ রাজধানীর বাইরে সারা দিন ঘুরতে লাগবে ১০০ থেকে ১৪০ ডলার৷ এপি৷
