
পাকিস্তানের উত্তর ওয়াজিরিস্তানে সন্দেহভাজন জঙ্গি অবস্থানে বিমান হামলা শুরু করেছে সামরিক বাহিনী। নিরাপত্তা বাহিনীর বিরুদ্ধে তালেবান জঙ্গিদের উপর্যুপরি হামলার পরিপ্রেক্ষিতে এই পদক্ষেপ নেওয়া হচ্ছে।সামরিক বাহিনীর একজন কর্মকর্তা জানান, আফগানিস্তান সীমান্তবর্তী উপজাতি-অধ্যুষিত ওই এলাকায় বিমান হামলায় ২৫ জঙ্গি নিহত হয়েছে। এর আগে রোববার সামরিক বাহিনীর একটি গাড়িবহরে জঙ্গি হামলায় ২০ সেনাসদস্য নিহত হন। তেহরিক-ই তালেবান পাকিস্তান (টিটিপি) এই হামলার দায়িত্ব স্বীকার করে। চালকবিহীন বিমান (ড্রোন) হামলায় তাদের এক নেতা নিহত হওয়ার পর হামলা জোরদার করার প্রত্যয় ব্যক্ত করে জঙ্গি সংগঠনটি।পাকিস্তানের সামরিক বাহিনীর একজন কর্মকর্তা জানান, স্থানীয় সময় সোমবার মধ্যরাতে বিমান হামলা শুরু হয়। হামলায় কোনো বেসামরিক লোক হতাহত হয়েছে কি না, তাত্ক্ষণিকভাবে তা জানা যায়নি।একজন নিরাপত্তা কর্মকর্তা বলেন, ‘অন্তত ২৫ জঙ্গি নিহত ও ১৫ জন আহত হয়েছে। বিমানগুলো জঙ্গিদের বেশ কিছু গোপন আস্তানা ধ্বংস করেছে। নিহত জঙ্গিদের মধ্যে কয়েকজন বিদেশি নাগরিক ও পাঞ্জাবি তালেবানের একজন কমান্ডার রয়েছেন।’উত্তর ওয়াজিরিস্তানের প্রধান শহর মিরানশাহর একজন গোয়েন্দা কর্মকর্তা জানান, বিমান হামলা অব্যাহত আছে। এই হামলার কারণে ওই এলাকার কিছু বাসিন্দা অন্যত্র আশ্রয় নিতে বাধ্য হয়েছে।তালেবান জঙ্গিরা বিমান হামলার নিন্দা জানিয়ে রাজধানী ইসলামাবাদে হামলা চালানোর হুমকি দিয়েছে। সংগঠনটির মুখপাত্র শহিদুল্লাহ শহিদ হুমকি দিয়ে বলেন, ‘আমরা রাতের আঁধারে ঘুমন্ত মানুষের ওপর পাকিস্তান সামরিক বাহিনীর এই কাপুরুষোচিত হামলার তীব্র নিন্দা জানাই। আপনারা যদি নির্দোষ লোকজনের ঘরবাড়িকে লক্ষ্যবস্তু বানান, তবে আমরা ইসলামাবাদে আপনাদের ঘরবাড়ি লক্ষ্যবস্তু বানাব।’ এএফপি ও রয়টার্স।
