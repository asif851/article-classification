
মিয়ানমারের ঐতিহাসিক সাধারণ নির্বাচনে নিরঙ্কুশ জয় পেয়েছে অং সান সু চির দল ন্যাশনাল লিগ ফর ডেমোক্রেসি (এনএলডি)। দেশটির সরকারি কর্মকর্তারা এই তথ্য জানিয়েছেন।
আজ শুক্রবার বিবিসি অনলাইনের প্রতিবেদনে জানানো হয়, এখন পর্যন্ত ৮০ শতাংশ আসনের বেশি ফলাফল ঘোষণা করা হয়েছে। এর মধ্যে দুই-তৃতীয়াংশের বেশি আসন পেয়েছে এনএলডি। এই সংখ্যা দেশটির পার্লামেন্ট নিয়ন্ত্রণ ও প্রেসিডেন্ট নির্বাচন করতে প্রয়োজনীয় আসনের চেয়ে বেশি।
ওই নির্বাচন পার্লামেন্টের ৭৫ শতাংশ আসনের প্রতিনিধি চূড়ান্ত করবে। বাকি ২৫ শতাংশ আসন অনির্বাচিত সামরিক প্রতিনিধিদের জন্য সংরক্ষিত রয়েছে। যার অর্থ-সেনাবাহিনীর প্রভাব রয়েই যাবে। অন্যদিকে দল জয়ী হলেও সু চির প্রেসিডেন্ট হওয়ার ক্ষেত্রে সাংবিধানিক বাধা রয়েছে।
দেশটিতে দীর্ঘ প্রতীক্ষিত এই নির্বাচনে গত রোববার ভোটগ্রহণ করা হয়।
ইতিমধ্যে নির্বাচনে পরাজয় স্বীকার করে নিয়েছে দেশটির ক্ষমতাসীন রাজনৈতিক দল ইউনিয়ন সলিডারিটি অ্যান্ড ডেভেলপমেন্ট পার্টি (ইউএসডিপি)। এখন ক্ষমতা হস্তান্তর নিয়ে সব ভাবনা কেন্দ্রীভূত।
দেশটির প্রেসিডেন্ট থেইন সেইন ও সেনাপ্রধান মিন অং হ্লাইং গতকাল বৃহস্পতিবার নতুন সরকারের হাতে সুষ্ঠুভাবে ক্ষমতা হস্তান্তরের প্রতিশ্রুতি দিয়েছেন।
আরও পড়ুন:সুষ্ঠুভাবে ক্ষমতা হস্তান্তর করা হবেপ্রেসিডেন্ট দলের সিদ্ধান্তে চলবেন: সু চিদ্রুত বদলে যাচ্ছে দৃশ্যপট, সু চিই প্রেসিডেন্ট হবেন? ছড়ি ঘুরিয়েই যাবে সেনাবাহিনী! সু চিকে কি দেশ চালাতে দেবে সেনাবাহিনী? সু চির অভাবিত জয়
