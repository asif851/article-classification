
ব্রিটিশ মডেল আমেনা খান। হিজাব পরে মডেলিং করে সাড়া ফেলেছেন এই মডেল। সম্প্রতি ডাক পেয়েছিলেন বিশ্বখ্যাত ফরাসি প্রসাধন উৎপাদনকারী প্রতিষ্ঠান লরেলের মডেল হিসেবে কাজ করার। এমন প্রস্তাবে বেশ উচ্ছ্বসিত ছিলেন তিনি। শেষতক কাজটি তিনি করতে পারছেন না। তিনি বাদ পড়েছেন।
এএফপির খবরে জানানো হয়, ২০১৪ সালে আমেনা তাঁর টুইটারে ইসরায়েলবিরোধী টুইট করেন। লরেলের হয়ে কাজ করার বিষয়টি নিশ্চিত হওয়ার পর সেই টুইট নিয়ে সামাজিক যোগাযোগমাধ্যমে বিতর্ক শুরু হয়। তিনি সেই টুইট ডিলিট করে দেন।
এ ব্যাপারে আমেনা খান গত সোমবার টুইট করে বলেন, ‘২০১৪ সালে আমি যা বলেছিলাম, তার জন্য আমি গভীরভাবে অনুতপ্ত। আমার কথায় যাঁরা আহত হয়েছেন, তাঁদের কাছে আমি দুঃখ প্রকাশ করছি। আমাকে নিয়ে চলমান বিতর্কের প্রেক্ষাপটে আমি এই পণ্যের প্রচারণা থেকে সরে দাঁড়াচ্ছি।’
যোগাযোগ করা হলে লরেল এএফপিকে জানিয়েছে, তারা আমেনার সিদ্ধান্ত মেনে নিয়েছে। ইসরায়েলবিরোধী মন্তব্যের জন্য আমেনার দুঃখ প্রকাশের ঘটনার প্রশংসা করেছে প্রসাধন উৎপাদনকারী প্রতিষ্ঠানটি।
