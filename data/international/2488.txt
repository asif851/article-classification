
পাকিস্তানের সেনাপ্রধান জেনারেল রাহিল শরিফ সেনা কমান্ডারদের আগামীকাল সোমবার জরুরি বৈঠকে ডেকেছেন। ইসলামাবাদে বিক্ষোভকারী ও আইনশৃঙ্খলা রক্ষাকারী বাহিনীর মধ্যে চলমান সংঘর্ষের এক দিন পরেই তিনি এই বৈঠক ডাকলেন।আইএসপিআরের একজন মুখপাত্র বলেন, বৈঠকে সভাপতিত্ব করবেন জেনারেল রাহিল। অভ্যন্তরীণ নিরাপত্তা-সংশ্লিষ্ট বিষয় নিয়ে বৈঠকে আলোচনা হবে।তবে উচ্চপর্যায় থেকে একটি সূত্র ডনকে জানায়, বৈঠকে বিরাজমান অচলাবস্থা নিরসনে করণীয় নিয়েও আলোচনা হবে।গতকাল শনিবার রাত সাড়ে নয়টার দিকে রাজধানীতে রেড জোন থেকে প্রধানমন্ত্রীর বাসভবনের দিকে অগ্রসর হতে কর্মী-সমর্থকদের নির্দেশ দেন ইমরান ও কাদরি। পুলিশ প্রথমে বাধা না দিলেও একপর্যায়ে গুলি করে ও কাঁদানে গ্যাসের শেল ছোড়ে। এ সময় সংঘর্ষ বেধে যায়। ইট-পাথর ছুড়তে থাকে বিক্ষোভকারীরা। এতে তিনজন নিহত ও অসংখ্য মানুষ আহত হয়েছে বলে খবর পাওয়া গেছে। এর পর থেকে ইসলামাবাদে উত্তেজনাকর অবস্থা বিরাজ করছে।
সরকার এবং পিটিআই ও পিএটির মধ্যকার এ-সংকট সমাধানে ‘মধ্যস্থতাকারী’ হিসেবে ভূমিকা পালনকারী সেনাবাহিনীর আগামীকালের এ বৈঠক গুরুত্বপূর্ণ বলে ধারণা করা হচ্ছে।
চলমান রাজনৈতিক সংকট সমাধানে মধ্যস্থতাকারীর ভূমিকায় আবির্ভূত হয়েছেন সেনাপ্রধান জেনারেল রাহিল শরিফ।
আন্দোলনকারী পিটিআইয়ের প্রধান ইমরান খান ও পাকিস্তান পিএটির প্রধান তাহির-উল-কাদরির সঙ্গে গত বৃহস্পতিবার বৈঠকও হয়েছে সেনাপ্রধানের। এর পরই ইমরান তাঁর অবস্থানে অনড় থাকার কথা পুনর্ব্যক্ত করেন।
নওয়াজের পদত্যাগের দাবিতে রাজধানী ইসলামাবাদে প্রায় দুই সপ্তাহ ধরে অবস্থান কর্মসূচি চালিয়ে যাচ্ছে পিটিআই ও পিএটি। তাদের অভিযোগ, গত বছর অনুষ্ঠিত পার্লামেন্ট নির্বাচনে ব্যাপক জালিয়াতি হয়েছে। তাই নওয়াজকে সরতে হবে।
