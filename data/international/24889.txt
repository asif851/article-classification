
যুক্তরাষ্ট্রের প্রেসিডেন্ট ডোনাল্ড ট্রাম্প গতকাল সোমবার রাশিয়ার প্রেসিডেন্ট ভ্লাদিমির পুতিনকে ফোন করেছেন। ওই ফোনালাপে তিনি জানান, ওয়াশিংটন মস্কোকে পুরোপুরি সমর্থন দেবে।
সেন্ট পিটার্সবার্গে পাতালরেলে হামলার ঘটনায় হতাহত ব্যক্তিদের প্রতি সমবেদনা জানান ট্রাম্প। একই সঙ্গে হামলার নিন্দাও জানান। ট্রাম্প বলেন, তিনি পুতিনের পাশে আছেন।
হোয়াইট হাউস এক বিবৃতিতে ট্রাম্পের ফোনালাপ সম্পর্কে বলে, প্রেসিডেন্ট ট্রাম্প মার্কিন সরকারের পক্ষ থেকে পূর্ণ সমর্থন জানিয়েছেন। তিনি হামলায় জড়িত ব্যক্তিদের বিচারের আওতায় আনতে পুতিনকে সহযোগিতা করবেন।
রাশিয়ার ওই হামলায় ১১ জন নিহত ও বেশ কয়েকজন আহত হয়েছেন। রাশিয়ার সরকার এটিকে সন্ত্রাসী আচরণ হিসেবে বিবেচনা করছে। সন্ত্রাস দমনে ঐক্যবদ্ধভাবে কাজ করতে একমত হয়েছেন দুই দেশের প্রেসিডেন্ট।
পিটার্সবার্গের ওই হামলার দায় এখনো কেউ স্বীকার করেনি। গতকাল হোয়াইট হাউসের এক অনুষ্ঠানে ট্রাম্প এই হামলাকে ভয়ংকর বলে অভিহিত করেন।
গত বছর প্রেসিডেন্ট নির্বাচনে পুতিনের হস্তক্ষেপ নিয়ে মার্কিন কংগ্রেসে তদন্ত চলছে। যুক্তরাষ্ট্রের গোয়েন্দা সংস্থাগুলো অভিযোগ করেছে, ট্রাম্পকে জেতাতে পুতিন নির্বাচনে সহায়তা করেছেন।
