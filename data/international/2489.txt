
ভারতের পশ্চিমবঙ্গের নদীয়া জেলায় জমি দখলকে কেন্দ্র করে এক গৃহবধূকে হত্যার দায়ে তৃণমূল কংগ্রেসের এক নেতাসহ ১১ জনকে মৃত্যুদণ্ডাদেশ দিয়েছেন আদালত। আজ বৃহস্পতিবার নদীয়ার অতিরিক্ত জেলা ও দায়রা বিচারক পার্থ সারথী মুখোপাধ্যায় এ রায় ঘোষণা করেন।
২০১৪ সালের ২৩ নভেম্বর নদীয়ার কৃষ্ণগঞ্জের ঘুঘরোগাছি গ্রামে তৃণমূল নেতা লংকেশ্বর ঘোষের নেতৃত্বে একদল ব্যক্তি ২২ বিঘা জমি দখলের চেষ্টা করেন। ওই জমিটি চাষ করতেন ৫৪ জন কৃষক। জমি দখল করতে এসে লংকেশ্বরের লোকজন জমির ফসল নষ্ট করেন। এ সময় গ্রামবাসী বাধা দিলে লংকেশ্বরের লোকেরা গুলি চালান। গুলিতে গৃহবধূ অপর্ণা বাগ ঘটনাস্থলে প্রাণ হারান। আহত হন কয়েকজন গ্রামবাসী।
সেই মামলায় পুলিশ তৃণমূল নেতা লংকেশ্বর ঘোষসহ ১১ জনের বিরুদ্ধে অভিযোগপত্র জমা দেয়। বিচারে আজ আদালত ১১ জনকেই মৃত্যুদণ্ডাদেশ দেন।
