
সিরিয়ায় প্রায় ৯৩ লাখ মানুষের মানবিক সহায়তা প্রয়োজন। জাতিসংঘের মানবাধিকার প্রধান ভ্যালেরি অ্যামোসের দেওয়া তথ্যের বরাত দিয়ে আজ মঙ্গলবার বিবিসি অনলাইনের খবরে এ কথা জানানো হয়। সহায়তাপ্রার্থী এসব মানুষের সংখ্যা মোট জনসংখ্যার ৪০ শতাংশ। জাতিসংঘের তথ্যমতে, সেপ্টেম্বরে সহায়তাপ্রার্থী ছিল ৬৮ লাখ। তা থেকে ২৫ লাখ বেড়ে সহায়তাপ্রার্থীর সংখ্যা ৯৩ লাখে পৌঁছেছে।অ্যামোস জাতিসংঘের নিরাপত্তা পরিষদকে জানান, সিরিয়া-সংকট দিন দিন অবনতির দিকে যাচ্ছে। সিরিয়ার বিচ্ছিন্ন ও অবরুদ্ধ এলাকাগুলোতে ২৫ লাখের বেশি মানুষ বাস করে। এসব অঞ্চলের বেশির ভাগ মানুষই পর্যাপ্ত খাবার, বিদ্যুত্ ও চিকিত্সাসুবিধা থেকে বঞ্চিত।সাহায্য সংস্থাগুলো অভিযোগ তুলেছে, সিরিয়া সরকার তাদের ভিসার ব্যাপারে বাধা সৃষ্টি করছে এবং সিরিয়ায় বিদেশি সংস্থা গোষ্ঠীর সংখ্যা নিয়ন্ত্রণে রাখার চেষ্টা করছে।সিরিয়ার প্রতিবেশী রাষ্ট্র জর্ডান সিরিয়া থেকে আসা শরণার্থীদের আর আশ্রয় দিতে পারবে না বলে সতর্ক করে দিয়েছে। জাতিসংঘ তথ্যমতে, ২০১১ সালে সিরিয়া-সংকট শুরু হওয়ার পর থেকে প্রায় ২০ লাখ মানুষ সিরিয়া ছেড়েছে। তাদের বেশির ভাগ লেবানন, জর্ডান, তুরস্ক, ইরাক ও মিসরে আশ্রয় নিয়েছে।সিরিয়ার শান্তি সম্মেলন ও সমঝোতা নিয়ে এখনো কোনো সমাধানে পৌঁছাতে পারেনি দেশটির সরকার।
 
