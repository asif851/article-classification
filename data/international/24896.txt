
সারদা কেলেঙ্কারিতে একের পর এক দলীয় নেতা গ্রেপ্তার হওয়ায় কেন্দ্রীয় সরকারের ওপর মহা খেপেছেন ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়। এ কারণে মমতার দল তৃণমূল কংগ্রেস গতকাল অনুষ্ঠিত পার্লামেন্টের সর্বদলীয় সভায় যোগ দেয়নি। খবর এনডিটিভি ও টাইমস অব ইন্ডিয়ার।পার্লামেন্টের শীতকালীন অধিবেশন শুরু হচ্ছে আজ সোমবার। এর আগে সর্বদলীয় সভা ডাকা হয়। গতকাল তৃণমূলের মুখপাত্র ও রাজ্যসভার সদস্য ডেরেক ও’ব্রায়ান টুইটারে বলেন, ‘সর্বদলীয় সভায় তৃণমূল যাচ্ছে না। আমরা বিজেপির আজ্ঞাবহ নই।’সারদা কেলেঙ্কারিতে জড়িত অভিযোগে প্রথমে দলীয় সাংসদ কুণাল ঘোষ ও পরে গত শুক্রবার রাজ্যসভা সদস্য সৃঞ্জয় বোস গ্রেপ্তার হন। গত শনিবার ওই গ্রেপ্তারের পর কলকাতার নেতাজি ইনডোর স্টেডিয়ামে দলীয় নেতা-কর্মীদের উদ্দেশে এক সভায় মমতা বলেন, ‘পারলে আমাকে জেলে পাঠাক। দেখি কত বড় জেল আছে ওদের। আমাদের আঘাত করলে পাল্টা আঘাত করব।’মমতা অভিযোগ করেন, সম্প্রতি দিল্লিতে অনুষ্ঠিত জওহরলাল নেহরুর ১২৫তম জন্মবার্ষিকীর অনুষ্ঠানে যোগ দেওয়াতেই বিজেপি তাঁর ওপর ক্ষুব্ধ হয়েছে। এসব গ্রেপ্তার তারই প্রতিফল। তিনি বলেন, ‘ধর্মনিরপেক্ষ দলের অনুষ্ঠানে যোগ দেওয়ায় ওরা প্রতিশোধ নিচ্ছে। আমিও চ্যালেঞ্জ নিচ্ছি। আমার বিজেপির সার্টিফিকেট দরকার নেই।’বিরোধী দল কংগ্রেস সম্প্রতি নয়াদিল্লিতে নেহরুর জন্মবার্ষিকীর অনুষ্ঠানের আয়োজন করে। সেখানে বাম এবং ধর্মনিরপেক্ষ আদর্শে বিশ্বাসী দলগুলোকে আমন্ত্রণ জানানো হলেও ডাক পায়নি ক্ষমতাসীন বিজেপি।গত লোকসভা নির্বাচনে মমতার তৃণমূল পশ্চিমবঙ্গে বিপুল বিজয় পেলেও স্বস্তিতে নেই তিনি। ওই নির্বাচনে দুটি আসন ছিনিয়ে নেয় বিজেপি। আবার পরে অনুষ্ঠিত উপনির্বাচনে একটি আসন ছিনিয়ে নিয়ে দলটি রাজ্য বিধানসভায় খাতা খোলে। আগামী বিধানসভায় পশ্চিমবঙ্গে আসন বাড়ানোর জন্য বিজেপির তোড়জোড়ে কিছুটা শঙ্কিত মমতার তৃণমূল।
