
মার্কিন প্রেসিডেন্ট বারাক ওবামা এখন ফ্রান্সের রাজধানী প্যারিসে। স্থানীয় সময় মধ্যরাতে প্যারিসে পৌঁছান তিনি। এরপর প্যারিসে সন্ত্রাসী হামলায় নিহত ব্যক্তিদের একটি স্মৃতিস্তম্ভে যান তিনি। সেখানে একটি মাত্র সাদা গোলাপ দিয়ে বিনম্র শ্রদ্ধা জানান। আজ সোমবার বার্তা সংস্থা রয়টার্সের প্রতিবেদনে জানানো হয়, প্যারিসের বাতাক্লঁ কনসার্ট হলে সন্ত্রাসী হামলার স্থান পরিদর্শন করে নিহত ব্যক্তিদের প্রতি শ্রদ্ধা জানান ওবামা। এ সময় তাঁর পাশে ছিলেন ফরাসি প্রেসিডেন্ট ও প্যারিসের মেয়র।বিশ্ব জলবায়ু সম্মেলনে অংশ নিতে প্যারিসে গেছেন ওবামা। প্রায় ১৫০টি দেশের নেতারা এই সম্মেলনে যোগ দিচ্ছেন। আজ এই সম্মেলন শুরু হচ্ছে।ওরলি আন্তর্জাতিক বিমানবন্দরে এয়ার ফোর্স ওয়ান অবতরণের কিছু পরেই ওবামার গাড়িবহর সরাসরি বাতাক্লঁ যায়। এ জন্য আকাশ ও সড়কপথে কড়া নিরাপত্তা-ব্যবস্থা গ্রহণ করা হয়।স্মৃতিস্তম্ভে একটি সাদা গোলাপ দেন ওবামা। ফরাসি প্রেসিডেন্ট ও প্যারিসের মেয়রও স্মৃতিস্তম্ভে একটি করে সাদা গোলাপ দেন। এরপর তাঁরা সেখানে কিছুটা সময় নীরবে দাঁড়িয়ে থাকেন। শ্রদ্ধায় মাথা নত করেন ওবামা।গত ১৩ নভেম্বর প্যারিসের ছয়টি স্থানে সন্ত্রাসী হামলা হয়। এতে অন্তত ১৩০ জন নিহত হন। আহত হন তিন শতাধিক ব্যক্তি। ইরাক ও সিরিয়ায় সক্রিয় জঙ্গি সংগঠন ইসলামিক স্টেট (আইএস) ওই হামলার দায় স্বীকার করেছে।
ছয়টি স্থানের মধ্যে বাতাক্লঁ কনসার্ট হলে হামলায় অন্তত ৯০ জন নিহত হন। বন্দুকধারীরা কনসার্ট হলে ঢুকে গুলি চালালে সেখানে হতাহতের ঘটনা ঘটে।
প্যারিসে হামলার ঘটনায় অন্য বিশ্বনেতাদের মতো ওবামাও ফ্রান্সের প্রতি সহমর্মিতা ও সংহতি জানান। প্যারিসে পৌঁছেই স্মৃতিস্তম্ভে গিয়ে ওবামা ফ্রান্সের জনগণের প্রতি যুক্তরাষ্ট্রের সমর্থন অব্যাহত রাখার গুরুত্বের প্রতি ইঙ্গিত দিলেন।
গত সপ্তাহে ওয়াশিংটনে ওবামা ও ফরাসি প্রেসিডেন্ট ফ্রাঁসোয়া ওলাঁদ বৈঠক করেন। সিরিয়া ও ইরাকে আইএসের বিরুদ্ধে সামরিক অভিযান জোরদার করার ব্যাপারে এই দুই নেতা একমত হন। এ ছাড়া অভ্যন্তরীণ হুমকির বিষয়ে গোয়েন্দা তৎপরতা সমন্বয় করতেও তাঁরা সম্মত হন।
