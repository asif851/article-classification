
ইরানের পারমাণবিক কর্মসূচি নিয়ে একটি চূড়ান্ত চুক্তি করতে দেশটির সঙ্গে বিশ্বের প্রভাবশালী ছয়টি দেশের আলোচনা আবার শুরু হচ্ছে। আজ বুধবার অস্ট্রিয়ার রাজধানী ভিয়েনায় এ আলোচনা শুরু হচ্ছে। আলোচনায় অংশ নেওয়া অন্য ছয়টি দেশ হচ্ছে জাতিসংঘের সাধারণ পরিষদের স্থায়ী পাঁচ সদস্য যুক্তরাষ্ট্র, যুক্তরাজ্য, চীন, রাশয়া, ফ্রান্স এবং জার্মানি।
টাইমস অব ইন্ডিয়া অনলাইনের খবরে জানানো হয়, ইরানের পররাষ্ট্র প্রতিমন্ত্রী ও জ্যেষ্ঠ আলোচক আব্বাস আরাকচি ইউরোপীয় ইউনিয়নের (ইইউ) রাজনৈতিক পরিচালক হেলগা শ্মিদের সঙ্গে দেখা করেন। তাঁরা চূড়ান্ত চুক্তির খসড়ার বিষয়ে আলোচনা পুনরায় শুরু করবেন। জুনের শেষের দিকে চূড়ান্ত চুক্তির সময়সীমা নির্ধারণ করা হয়েছে।  ইরানের আরেক পরমাণু শক্তি বিষয়ক আলোচক মাজিদ তাখত-ই-রাভানচি গত সোমবার বলেন, ‘আমরা একটি ভালো চুক্তির পরবর্তী পর্যায়ে রয়েছি। তবে কোনো অবস্থাতেই আমরা অপর পক্ষের বাড়াবাড়ি রকমের দাবি পূরণ করব না।’
