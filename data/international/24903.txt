
চীনের উত্তরাঞ্চলীয় শিনজিয়াং এলাকায় মুসলিম শিক্ষার্থী, শিক্ষক ও সরকারি কর্মচারীদের রোজা পালনের ওপর নিষেধাজ্ঞা জারি করেছে কর্তৃপক্ষ।গতকাল বুধবার বার্তা সংস্থা এএফপির প্রতিবেদনে জানানো হয়, স্কুল ও সরকারি সংস্থার ওয়েবসাইটে এই নিষেধাজ্ঞার আদেশ জারি করা হয়েছে। ওই অঞ্চলে সংখ্যালঘু মুসলিম উইঘুর সম্প্রদায়ের বাস। শিনজিয়াংয়ে কয়েক বছর ধরে রোজা রাখা থেকে সেখানকার মুসলমানদের বিরত রাখা হচ্ছে। সেখানকার তুরফান শহরের বাণিজ্য দপ্তরের ওয়েবসাইটে গত সোমবার পোস্ট করা নির্দেশে বলা হয়, ‘সরকারি কর্মচারী ও শিক্ষার্থীরা রোজা রাখা এবং অন্যান্য ধর্মীয় কর্মকাণ্ডে অংশ নিতে পারবেন না।’ রাষ্ট্রপরিচালিত বোঝাউ রেডিও এবং টিভি ইউনিভার্সিটির ওয়েবসাইটে বলা হয়েছে, ‘আমরা সবাইকে স্মরণ করিয়ে দিচ্ছি যে, তাঁদের রোজা পালনের অনুমতি দেওয়া হয়নি।’এতে বলা হয়, ‘রোজার কর্মকাণ্ডে অংশ নেওয়ার বিষয়ে দলীয় সদস্য, শিক্ষক ও তরুণদের ওপর আমরা নিষেধাজ্ঞা বলবত্ করব।’ পশ্চিম শিনজিয়াংয়ের কারাকাশ কাউন্টির একটি আবহাওয়া দপ্তর তাদের ওয়েবসাইটে বলেছে, উচ্চ কর্তৃপক্ষের নির্দেশ অনুযায়ী বর্তমান ও অবসরপ্রাপ্ত সব কর্মীকে রোজা না রাখতে বলা হচ্ছে। এর আগে শিনজিয়াংয়ের স্থানীয় সরকার তাদের কর্মীদের স্বাস্থ্যের জন্য ক্ষতিকর হতে পারে বলে রোজা না রাখতে বলে। গত কয়েক দিন এভাবেই সরকারের বিভিন্ন ওয়েবসাইটে পোস্ট করা নোটিশে রোজা রাখার ওপর নিষেধাজ্ঞা জারি করা হয়েছে।রোজা রাখার ওপর এই নিষেধাজ্ঞার আদেশটি বেইজিংয়ের পাবলিক সিকিউরিটি ব্যুরো থেকে এসেছে বলে মনে করা হচ্ছে। চীনা কমিউনিস্ট পার্টি ও শিনজিয়াংয়ের স্থানীয় সরকার বিচ্ছিন্নতাবাদের আশঙ্কায় বড় প্রার্থনাসভা ও সমবেশকে নিরুত্সাহ করে আসছে।
