
বাংলাদেশি-আমেরিকান বিজ্ঞানী ড. নুরুন্নবী তৃতীয়বারের মতো যুক্তরাষ্ট্রের নিউজার্সিতে কাউন্সিলর নির্বাচিত হয়েছেন।যুক্তরাষ্ট্রে ৩ নভেম্বর ছিল ভোটের দিন। জাতীয় নির্বাচনের পাশাপাশি বছরের এ দিন স্থানীয় সরকারের বিভিন্ন পদেও ভোটগ্রহণ করা হয়। নিউজার্সির প্লান্সবোরো টাউনশিপে বিনা প্রতিদ্বন্দ্বিতায় নির্বাচিত হয়েছেন ড. নুরুন্নবী। নিউজার্সির মর্যাদাপূর্ণ প্রিন্সটন এলাকায় দীর্ঘদিন থেকে বসবাস করে আসছেন এই মুক্তিযোদ্ধা বিজ্ঞানী।বিখ্যাত টুথপেস্ট কোলগেট টোটালের সহ-আবিষ্কারক নুরুন্নবী কর্মক্ষেত্র থেকে অবসর নেওয়ার পর যুক্তরাষ্ট্রের মূলধারার রাজনীতিতে সক্রিয় রয়েছেন। প্লান্সবোরো শহরের বিভিন্ন পদে দায়িত্ব পালন ছাড়াও ২০০৭ সাল থেকে নির্বাচিত জনপ্রতিনিধি হিসেবে দায়িত্ব পালন করে আসছেন তিনি।তৃতীয় দফায় ড. নুরুন্নবীর কাউন্সিলর নির্বাচিত হওয়ার সংবাদে প্রবাসী বাংলাদেশিরা আনন্দিত। অভিনন্দন জানাতে গিয়ে অনেকেই ভবিষ্যতে যুক্তরাষ্ট্রের মূলধারার রাজনীতিতে আরও গুরুত্বপূর্ণ ভূমিকায় তাঁকে দেখার আশাবাদ ব্যক্ত করেছেন।বাংলাদেশের মুক্তিযুদ্ধের ওপর লেখা একাধিক বইয়ের লেখক ড. নুরুন্নবী নিউজার্সিতে কাউন্সিলর নির্বাচিত হওয়ার পর প্রথম আলোকে দেওয়া প্রতিক্রিয়ায় বলেন, অভিবাসনের এ দেশে সব বর্ণ ও ধর্মের লোককে ঐক্যবদ্ধ করাই তাঁর মূল লক্ষ্য। তিনি বলেন, প্রবাসে বাংলাদেশের নতুন প্রজন্মের মধ্যে প্রেরণা জোগাতে তিনি জনসেবায় সম্পৃক্ত হয়েছেন। মূলধারার রাজনীতির পাশাপাশি দীর্ঘদিন থেকে তিনি যুক্তরাষ্ট্রে বেশ কিছু বাংলাদেশি সংগঠনের নেতৃত্ব দিয়ে আসছেন।
