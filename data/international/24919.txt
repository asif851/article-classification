
অস্ট্রিয়ায় একটি পরিত্যক্ত ট্রাক থেকে পুলিশ মোট ৭১টি লাশ উদ্ধার করেছে। অস্ট্রিয়ার হাঙ্গেরি সীমান্তের কাছাকাছি একটি সড়কের পাশে গত বৃহস্পতিবার ওই ট্রাক থেকে হিমায়িত লাশগুলো উদ্ধার করা হয়। এ ঘটনায় জড়িত সন্দেহে তিনজনকে গতকাল শনিবার পুলিশ হেফাজতে নেওয়া হয়েছে। খবর এএফপি, রয়টার্স ও বিবিসির।পুলিশের মুখপাত্র হ্যানস পিটার ডসকোজিল গতকাল শুক্রবার বলেন, ট্রাকটি হাঙ্গেরি থেকে অস্ট্রিয়ায় প্রবেশ করেছে। এটির ভেতরে আগেই ৫৯ পুরুষ, ৮ নারী ও চারটি শিশুর মৃত্যু হয়েছিল। তাঁরা সিরিয়ার শরণার্থী বলে ভ্রমণ-সংক্রান্ত কাগজপত্র দেখে ধারণা করা হচ্ছে। বুলগেরিয়া-হাঙ্গেরির মানব পাচার চক্র এ ঘটনায় জড়িত কি না, খতিয়ে দেখা হচ্ছে। সন্দেহভাজন হিসেবে আটক তিনজনের মধ্যে একজন বুলগেরিয়ার ও আরেকজন হাঙ্গেরির নাগরিক। তাঁরাই গাড়িটি চালাচ্ছিলেন।ট্রাকটিতে হাঙ্গেরির নম্বরপ্লেট যুক্ত রয়েছে। লেবানিজ বংশোদ্ভূত একজন বুলগেরীয় নাগরিক এটির মালিক বলে ধারণা করা হচ্ছে। তবে হাঙ্গেরির প্রধানমন্ত্রীর কার্যালয়ের শীর্ষ কর্মকর্তা ইয়োনুশ লাজার গতকাল বলেন, রুমানিয়ার একজন নাগরিককে গাড়িটি চালানোর অনুমতি দেওয়া হয়েছিল। হাঙ্গেরির মধ্যাঞ্চলীয় একটি শহরে গাড়িটি চলাচল করত।আশ্রয়প্রার্থীর সংখ্যা তিন লাখ ছাড়িয়েছে: মধ্যপ্রাচ্য, আফ্রিকা ও এশিয়ার কয়েকটি দেশ থেকে দলে দলে মানুষ আশ্রয়ের খোঁজে ইউরোপের দিকে যাচ্ছে। জাতিসংঘের শরণার্থী-বিষয়ক সংস্থা ইউএনএইচসিআরের মুখপাত্র মেলিসা ফ্লেমিং গতকাল বলেন, ঝুঁকিপূর্ণ উপায়ে ভূমধ্যসাগর পাড়ি দিয়ে চলতি বছর তিন লাখেরও বেশি শরণার্থী ও অভিবাসী ইউরোপে প্রবেশ করেছে। আর বিপজ্জনক এ যাত্রার চেষ্টা করতে গিয়ে প্রাণ হারিয়েছে আরও প্রায় আড়াই হাজার মানুষ। গত জানুয়ারি থেকে এ পর্যন্ত প্রায় দুই লাখ মানুষ গ্রিসের উপকূলে পৌঁছায়। ইতালিতে গেছে আরও ১ লাখ ১০ হাজার মানুষ। আর গত বছর সব মিলিয়ে ওই পথে ইউরোপে গিয়েছিল ২ লাখ ১৯ হাজার আশ্রয়প্রার্থী।বিবিসির খবরে বলা হয়, প্রায় ১ লাখ ৭ হাজার অভিবাসী গত মাসে প্রায় ইউরোপীয় ইউনিয়নের (ইইউ) সীমান্ত অতিক্রম করেছে। তাদের কেউ কেউ অবৈধ উপায়ে সীমান্ত পেরোনোর জন্য মানব পাচারকারীদের বড় অঙ্কের অর্থ দিয়েছে।
