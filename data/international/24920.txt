
ইউরোপীয় ইউনিয়ন (ইইউ) থেকে বেরিয়ে যাওয়ার পক্ষে যুক্তরাজ্যবাসীর রায়ে এখনই বড় রকমের কোনো নিরাপত্তাগত উদ্বেগ দেখছে না যুক্তরাষ্ট্র। এ বিষয়ে মার্কিন জাতীয় নিরাপত্তা উপদেষ্টা সুসান রাইস গত রোববার বলেন, যুক্তরাজ্যের গণভোটে ইউরোপীয় ইউনিয়ন ছাড়ার পক্ষে রায়ের কারণে তাৎক্ষণিক নিরাপত্তা উদ্বেগ ‘তুলনামূলকভাবে কম’। সুসান রাইস বলেন, সন্ত্রাস দমন ও অন্যান্য নিরাপত্তা ইস্যুতে যুক্তরাষ্ট্র-যুক্তরাজ্যের অব্যাহত সহযোগিতা নিশ্চিত করতে তাঁর দেশ কাজ করে যাবে। যুক্তরাষ্ট্রের কলোরাডোতে ‘অ্যাসপেন আইডিয়াস ফেস্টিভাল’-এ দেওয়া বক্তৃতায় রাইস এ মন্তব্য করেন। তিনি আরও বলেন, যুক্তরাষ্ট্র ও যুক্তরাজ্য পরস্পর ঘনিষ্ঠ অংশীদার ও মিত্র হয়ে থাকবে। মার্কিন নেতৃত্বাধীন সামরিক জোট ন্যাটোর সদস্যদের সম্পর্ক আরও নিবিড় করার প্রয়োজনীয়তার ওপরও আলোকপাত করেন তিনি। যুক্তরাজ্যের আলোচিত গণভোটের ফল জানার পরপর ব্রিটিশ প্রধানমন্ত্রী ডেভিড ক্যামেরনের সঙ্গে টেলিফোন আলাপে মার্কিন প্রেসিডেন্ট বারাক ওবামা প্রথম কী বলেছিলেন—জানতে চাইলে রাইস হতাশা প্রকাশের কথা উল্লেখ করেন। তিনি বলেন, এর আগে বিভিন্ন সময় দুই নেতা নিজেদের আলাপে গণভোটের সম্ভাব্য পরিণতি নিয়ে কথা বলেছেন। গত এপ্রিলে যুক্তরাজ্য সফরের সময় ও গত মে মাসে জাপানে জি-৭ বৈঠকে ওবামা ইইউর সঙ্গে থেকে যাওয়ার পক্ষে ভোট দেওয়ার আহ্বান জানিয়েছিলেন। প্রধানমন্ত্রী ক্যামেরনের বাকি মেয়াদে এ দুই নেতা ঘনিষ্ঠভাবে কাজ করে যাবেন এবং আগামী জুলাইয়ে ওয়ারশতে অনুষ্ঠেয় ন্যাটো শীর্ষ বৈঠকে তাঁরা সাক্ষাৎ করবেন বলেও সুসান রাইস জানান।
