

ডেনমার্কের রাজধানী কোপেনহেগেনের ঐতিহ্যবাহী ‘ছোট মৎস্যকন্যা’র মতো একটি মত্স্যকন্যা এখন থেকে দক্ষিণ কোরিয়ার সিউলে দেখা যাবে।
দুই দেশের মধ্যে ভাস্কর্য বিনিময় কর্মসূচির আওতায় সিউল প্রকৃত মৎস্যকন্যার আরেক বোনকে পেতে যাচ্ছে।
স্থানীয় পত্রিকার বরাত দিয়ে বিবিসি অনলাইনের খবরে জানানো হয়, শতবর্ষের পুরোনো মত্স্যকন্যা ১৫ লাখেরও বেশি পর্যটককে আকৃষ্ট করেছে। এবার সিউলে হান নদীর তীরে দেখা যাবে এই মত্স্যকন্যাকে। ডেনমার্কের উপহার স্মারকটি দক্ষিণ কোরিয়ায় দেখা গেলেও বিনিময়ে দেশটি কোন ভাস্কর্য পাচ্ছে, তা এখনো স্পষ্ট নয়।
এ সপ্তাহে কোপেনহেগেন ও সিউলের মেয়রের মধ্যে বৈঠকে ভাস্কর্য বিনিময়ের সিদ্ধান্ত হয়। সিউলের মেয়র পার্ক ওন-সুন বলেন, ডেনমার্ক দক্ষিণ কোরিয়াকে ‘লিটল মারমেডের’ বোন উপহার দেবে।    
