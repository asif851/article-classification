
হলিউডের কিংবদন্তি অভিনেত্রী অড্রে হেপবার্নের চেহারার আদলে তৈরি রোবট সোফিয়া। আর তাই হয়তো সোফিয়ার সঙ্গে খুব আগ্রহ নিয়েই ডেট করতে গিয়েছিলেন জনপ্রিয় হলিউড অভিনেতা উইল স্মিথ। কিন্তু আবেগঘন মুহূর্তে স্মিথকে মুখের ওপর না বলে দিলেন সোফিয়া।
স্মিথ প্রথমে আলাপ শুরু করেন গানবাজনা দিয়ে। সোফিয়ার কি পছন্দ, কি অপছন্দ এ নিয়ে বেশ কিছুক্ষণ চলে দুজনের আলাপন।
এরপর উইল স্মিথ সোফিয়ার প্রশংসা শুরু করেন। আবেগঘন কথাবার্তা বলেন সোফিয়ার সঙ্গে। তবে সোফিয়া তাতে তেমন সাড়া দিচ্ছিলেন না। একপর্যায়ে স্মিথ সোফিয়াকে চুমু খেতে যান। এবার সোফিয়া সাফ জানিয়ে দেন, তাঁরা কেবলই বন্ধু। আর এতে স্মিথ একেবারে বোকা বনে যান। অপ্রস্তুত ভাব কাটাতে কিছুক্ষণ অন্য প্রসঙ্গ নিয়ে আলাপ করেন। শেষ পর্যন্ত নিজেকে সান্ত্বনা দেন হয়তো এই অনুভূতিতে সাড়া দেওয়ার মতো অবস্থা এখনো সোফিয়ার নেই।
গত বৃহস্পতিবার নিজের ইউটিউব চ্যানেলে উইল স্মিথ সোফিয়ার সঙ্গে তাঁর ডেটের ভিডিও পোস্ট করেন।
হংকংয়ের রোবট নির্মাণ প্রতিষ্ঠান হ্যানসন রোবটিকসের তৈরি কৃত্রিম বুদ্ধিমত্তাসম্পন্ন রোবট সোফিয়া ৬০ ধরনের মুখের অভিব্যক্তি প্রকাশ করতে পারে। আলাপচারিতার সময় ‘মেশিন লার্নিং’ পদ্ধতির মাধ্যমে শেখা ও সংরক্ষিত তথ্য থেকেই প্রতিক্রিয়া জানায় রোবটটি। ফক্স নিউজ, এনডিটিভি।
