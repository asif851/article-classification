
ভারতের ওডিশা রাজ্যে একটি চলন্ত ট্রেনের ধাক্কায় গতকাল সোমবার ভোরে চারটি হাতির মৃত্যু হয়েছে। এর মধ্যে দুটি বাচ্চা রয়েছে। ঘটনাটি ঘটেছে ঝাড়সুখুদা জেলার বাগাডিহি অরণ্যে।
অরণ্যের মাঝ দিয়ে চলে যাওয়া ট্রেনলাইনের তেলাডিহি লেভেল ক্রসিংয়ের কাছে যখন গতকাল সকালে একপাল হাতি ট্রেনলাইন পার হচ্ছিল, তখন এই দুর্ঘটনা ঘটে। ট্রেনের ধাক্কায় ছিটকে যায় হাতির পাল।
এই ঘটনার পর এলাকার বন কর্মকর্তা পি কে ধল বলেছেন, তেলাডিহির লেভেল ক্রসিংয়ের কাছে যখন হাওড়া-মুম্বাই মেল পর হচ্ছিল, তখন এই দুর্ঘটনা ঘটে। তিনি বলেছেন, এই দুর্ঘটনায় চার হাতি মারা যায়। ট্রেনটি দ্রুতগতিতেই আসছিল। এই ঘটনার পর এই ট্রেনলাইনে ট্রেন চলাচল ব্যাহত হয়। বহু দূরপাল্লার ট্রেন দাঁড়িয়ে পড়ে বিভিন্ন স্টেশনে।  পি কে ধল আরও বলেছেন, এই এলাকা ‘এলিফ্যান্ট করিডর’ হিসেবে সরকারিভাবে ঘোষিত। এখানের ট্রেন চলাচলের জন্য সর্বাধিক ঘণ্টায় ৩০ কিলোমিটার বেগে চালানোর অনুমতি থাকলেও ট্রেনচালকেরা তার বেশি গতিতেই ট্রেন চালিয়ে আসছেন। এ কারণে দুর্ঘটনা ঘটছে। এই এলাকা দিয়ে ট্রেন চলাচলের সময় হর্ন বাজানোর নিয়ম রয়েছে।
