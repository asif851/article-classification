
তাইওয়ানের রাজধানী তাইপের একটি পার্কে বিস্ফোর​ণের ঘটনায় ২০০ জনেরও বেশি আহত হয়েছে। এদের মধ্যে ৮১ জনের অবস্থা গুরুতর। বার্তা সংস্থা এএফপির এক সংবাদে এ তথ্য জানা গেছে।
দেশটির দমকল বিভাগের একজন মুখপাত্র এএফপিকে বলেন, পার্কটিতে পাউডার ছড়িয়ে পড়ে বিস্ফোরণ এবং আগুন লেগে যাওয়ার এ ঘটনা ঘটতে পারে। তিনি বলেন, এ ঘটনায় ২০৫ জনকে হাসপাতালে ভর্তি করা হয়েছে। তাদের মধ্যে ৮১ জনের অবস্থা গুরুতর।
আজ শনিবার শত শত লোক রাজধানী তাইপের কাছের ফরমোসা ফান কোস্ট ওয়াটারপার্ক নামের ওই পার্কে একটি অনুষ্ঠানে এসেছিলেন। তখনই এ বিস্ফোরণের ঘটনা ঘটে।
টেলিভিশনের ছবিতে পার্কের ​ভেতরের একটি মঞ্চে আগুন জ্বলতে দেখা যায়। এ সময় বেশ কিছু লোককে সাঁতারের পোশাকে দৌড়ে বের হয়ে আসতে দেখা যায়। তাদের শরীরে বিভিন্ন রঙের পাউডার লেগে ছিল।
 ঘটনার একজন প্রত্যক্ষদর্শী স্থানীয় সিটিআই টেলিভিশনকে বলেন, মঞ্চের বাম পাশ থেকে এর সূত্রপাত হয়। প্রথম তিনি ভেবেছিলেন এটি অনুষ্ঠানে ব্যবহৃত স্পেশাল ​ইফেক্টের একটি অংশ। কিন্তু কিছুক্ষণ পরেই লোকেরা চিৎ​কার ও দৌড়াতে শুরু করেন।
ওই পার্কের কর্মকর্তারা জানান, আগুন লাগার পর তা দ্রুত ছড়িয়ে পড়ে। স্থানীয় গণমাধ্যমগুলোর খবরে বলা হচ্ছে, এ ঘটনায় আহতদের অনেকের শরীর ৪০ শতাংশেরও বেশি পুড়ে গেছে। দমকল বিভাগের কর্মকর্তারা জানান, দুর্ঘটনাস্থলের ভেতরে অ্যাম্বুলেন্স ঢুকতে পারছে না। ফলে আক্রান্ত ব্যক্তিদের স্ট্রেচারে করে বের করতে হচ্ছে।
 নিউ তাইপের মেয়র এরিক চু ঘটনার জন্য দুঃখ প্রকাশ করেছেন। তিনি বলেন, ‘আমি পার্কটি বন্ধ করে দেওয়ার এবং ঘটনার তদন্তের নির্দেশ দিয়েছি।’
