
জাতিসংঘের জলবায়ু সম্মেলনে অংশ নিতে নিউইয়র্কে হাজির হয়েছেন বিশ্বনেতারা। আগামী বছর প্যারিসে অনুষ্ঠেয় আলোচনায় একটি নতুন ও ব্যাপকভিত্তিক চুক্তি স্বাক্ষরে সদস্যরাষ্ট্রগুলোকে সম্মত করতেই এবারের জলবায়ু সম্মেলনের আয়োজন। মার্কিন প্রেসিডেন্ট বারাক ওবামাসহ ১২৫টি দেশের রাষ্ট্র ও সরকারপ্রধানেরা অংশ নিচ্ছেন এতে। খবর বিবিসি ও সিএনএনের।জাতিসংঘ সদর দপ্তরের জেনারেল অ্যাসেম্বলি হলে বাংলাদেশ সময় গতকাল মঙ্গলবার রাত নয়টার কিছু আগে উদ্বোধনী অনুষ্ঠান শুরু হয়। উদ্বোধনী ভাষণ দেন সম্মেলন আহ্বানকারী জাতিসংঘের মহাসচিব বান কি মুন। এতে তিনি জলবায়ু পরিবর্তনের সমস্যা মোকাবিলায় নতুন পথের সূচনা করার জন্য বিশ্ববাসীর প্রতি আহ্বান জানান। সম্মেলনের প্রাক্কালে বান কি মুন এর গুরুত্ব তুলে ধরতে গিয়ে বলেন, জলবায়ু পরিবর্তন এ সময়ের সবচেয়ে বড় ইস্যু। এর প্রভাব থেকে রক্ষা পেতে ব্যবস্থা নেওয়ার এখনই সময়।এর আগে বান কি মুন জাতিসংঘ সদর দপ্তরে জলবায়ু পরিবর্তন বিষয়ে কার্যকর রাজনৈতিক প্রতিশ্রুতি নিয়ে আসার জন্য সদস্যরাষ্ট্রগুলোর প্রতি আহ্বান জানিয়েছিলেন। কার্বন নিঃসরণ কমানো এবং জলবায়ু পরিবর্তনের ফলে ক্ষতিগ্রস্ত রাষ্ট্রগুলোর জন্য আর্থিক সহায়তারও নিশ্চয়তা চান তিনি।উদ্বোধনী অধিবেশনে নিউইয়র্কের মেয়র বিল ডি ব্লাসিও, যুক্তরাষ্ট্রের সাবেক ভাইস প্রেসিডেন্ট আল গোর, ইন্টার গভর্নমেন্টাল প্যানেল অন ক্লাইমেট চেঞ্জের চেয়ারম্যান রাজেন্দ্র পাচৌরি প্রমুখের বক্তব্য দেওয়ার কথা।
