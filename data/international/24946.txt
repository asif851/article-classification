
ফিলিপাইনের রাজধানী ম্যানিলার একটি হোটেলে ভয়াবহ অগ্নিকাণ্ডের ঘটনায় অন্তত চারজন নিহত হয়েছেন। আজ রোববার স্থানীয় সময় সকাল সাড়ে নয়টায় এই অগ্নিকাণ্ডের সূত্রপাত হয়।
বার্তা সংস্থা এএফপির প্রতিবেদনে বলা হয়, শেষ খবর পাওয়া পর্যন্ত ছয় ঘণ্টা পেরিয়ে গেলেও ওয়াটারফ্রন্ট ম্যানিলা প্যাভিলিয়নের আগুন নিয়ন্ত্রণে আসেনি। হোটেলটিতে এখনো অন্তত ১৯ জন আটকা পড়ে আছে বলে জানিয়েছে কর্তৃপক্ষ। বাকিদের ছাদ থেকে হেলিকপ্টারের মাধ্যমে উদ্ধার করা হয়েছে।
ওয়াটারফ্রন্ট ম্যানিলা প্যাভিলিয়ন একই সঙ্গে হোটেল এবং ক্যাসিনো। ফায়ার সার্ভিস ও হাসপাতাল কর্তৃপক্ষ জানিয়েছে, এ ঘটনায় ৩০০ জনকে উদ্ধার করা হয়েছে। এর মধ্যে ছয়জনকে হাসপাতালে চিকিৎসা দেওয়া হচ্ছে।
ম্যানিলা শহরের দুর্যোগ ব্যবস্থাপনা প্রধান জনি ইয়ু বলেন, নিহত চারজনের মধ্যে দুজনের পরিচয় নিশ্চিত হওয়া গেছে। দুজনই হোটেলের কর্মী। তাঁরা হোটেলের ভেতর আটকা পড়েছিলেন। এখনো নিখোঁজ রয়েছেন ১৯ জন।
২১ তলা ভবনটিতে কী কারণে আগুন লেগেছে তা জানা যায়নি। তদন্ত শুরু করেছে কর্তৃপক্ষ।
