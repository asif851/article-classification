
ইরাকে জঙ্গি সংগঠন ইসলামিক স্টেটের (আইএস) বিরুদ্ধে বিশেষ বাহিনী মোতায়েন করবে বলে জানিয়েছেন যুক্তরাষ্ট্রের প্রতিরক্ষামন্ত্রী অ্যাস্টন কার্টার। তিনি এ কথাও জানান, ওই বিশেষ বাহিনী সিরিয়ায় ঢুকে আইএসের বিরুদ্ধে অভিযান চালাতে পারবে। খবর এএফপির।দেশটির প্রতিনিধি পরিষদের আর্মড সার্ভিস-সংক্রান্ত স্থায়ী কমিটিতে দেওয়া বক্তব্যে কার্টার বলেন, বিশেষায়িত এই বাহিনী আইএসের বিরুদ্ধে যুদ্ধরত ইরাকি ও কুর্দি বাহিনীকে সহায়তা করবে। এই বাহিনী যুদ্ধবিধ্বস্ত সিরিয়ার উত্তরাঞ্চলেও অভিযান চালাতে পারবে। তারা জিম্মি মুক্তি, গোয়েন্দা তথ্য সংগ্রহ এবং জঙ্গিনেতাদের আটকের মতো বিশেষায়িত কাজ করবে। গত বছর আইএসবিরোধী আন্তর্জাতিক জোট গঠনের পর এটাই হবে সিরিয়ার মাটিতে যুক্তরাষ্ট্রের প্রথম সৈন্য মোতায়েন।যুক্তরাষ্ট্রের প্রেসিডেন্ট বারাক ওবামা বলেছেন, আইএস জঙ্গিদের বিরুদ্ধে লড়াইয়ে যুক্তরাষ্ট্র বড় পরিসরে কোনো সৈন্য পাঠাবে না। এর পরিবর্তে মধ্যপ্রাচ্যভিত্তিক এই সংগঠনের বিরুদ্ধে বিমান হামলা আরও জোরদার করা হবে। গত অক্টোবরে ওবামা সিরিয়ায় প্রায় ৫০টি দল পাঠানোর অনুমোদন দেন। এরা সম্মুখ সমরে অংশ নেবে না।আইএসবিরোধী লড়াইয়ের জন্য গত বছরের আগস্টে প্রায় ৬৫টি দেশের সমন্বয়ে গঠিত জোটের নেতৃত্ব দিচ্ছে যুক্তরাষ্ট্র।
