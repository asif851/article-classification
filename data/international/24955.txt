
কড়া নিরাপত্তাব্যবস্থার মধ্যে অনুষ্ঠিত ভারতের মণিপুর বিধানসভার প্রথম দফায় গতকাল শনিবার ৮২ শতাংশ ভোট পড়েছে। মূল লড়াই ক্ষমতাসীন কংগ্রেস বনাম বিজেপির। তবে অন্যান্য আঞ্চলিক ও জাতীয় দলও নির্বাচনে অংশ নিচ্ছে। গতকাল ৬০টি আসনের নির্বাচনে ভোট গ্রহণ হয়। সকাল থেকেই বিভিন্ন কেন্দ্রের বুথে লম্বা লাইন চোখে পড়ে। নির্বাচন কমিশনের হিসাবে দিনের শেষে ভোট পড়ার হার ৮২ শতাংশ। কোথাও বড় ধরনের গোলমালের খবর পাওয়া যায়নি। তবে নির্বাচন কমিশনের অনুমতি না নিয়ে বিজ্ঞাপন ছাপানোর দায়ে আটটি সংবাদপত্রের বিরুদ্ধে এফআইআর দায়ের করা হয়েছে।
