
কর্মকর্তাদের বদলির আদেশ মেনে নিলেও পার পাচ্ছেন না ভারতের পশ্চিমবঙ্গের মুখ্যমন্ত্রী ও তৃণমূল কংগ্রেসনেত্রী মমতা বন্দ্যোপাধ্যায়। এবার নির্বাচন কমিশনের বিরুদ্ধে তাঁর বক্তব্যের সিডি চেয়েছে কমিশন। এরই মধ্যে গতকাল বৃহস্পতিবার মালদহে একজন নির্বাচনী কর্মকর্তাকে মারধর করেছেন তৃণমূলকর্মীরা।নির্বাচন কমিশন সম্প্রতি পাঁচ পুলিশ কর্মকর্তাসহ আটজনকে বদলির আদেশ দেন। কিন্তু মমতা নির্বাচন কমিশনের ওই সিদ্ধান্ত মানবেন না বলে ঘোষণা দেন। শেষ পর্যন্ত নির্বাচন কমিশনের কঠোর অবস্থানের কারণে মমতা ওই কর্মকর্তাদের বদলির আদেশ মেনে নেন। তবে বিভিন্ন জনসভায় তিনি নির্বাচন কমিশন নিয়ে বেফাঁস মন্তব্য করেন বলে অভিযোগ উঠেছে। এখন সেই মন্তব্যের সিডি চেয়ে পাঠিয়েছে নির্বাচন কমিশন।গত সোম ও মঙ্গলবার বর্ধমান, হুগলি ও বাঁকুড়ার বিভিন্ন সমাবেশে নির্বাচন কমিশন নিয়ে নানা বেফাঁস মন্তব্য করেন মমতা। তিনি এমন কথাও বলেন, ১৬ মে নির্বাচনপর্ব চুকে যাওয়ার পর তিনি নির্বাচন কমিশনকে দেখিয়ে দেবেন। কমিশন তিন জেলা প্রশাসকের কাছে মমতার ওই মন্তব্যের সিডি চেয়েছে।এদিকে বুধবার পশ্চিমবঙ্গের রাজ্য সচিবালয় নবান্ন ভবনের মাত্র ২০০ মিটার দূরে মন্দিরতলায় একদল তৃণমূল-সমর্থক হাতে দলীয় পতাকা নিয়ে নির্বাচন কমিশনার বিনোদ জুৎসির কুশপুত্তলিকা দাহ করেন। বিক্ষোভকারীরা অবিলম্বে তাঁকে পশ্চিমবঙ্গের দায়িত্ব থেকে সরিয়ে দেওয়ার দাবি জানান। এ ঘটনারও সিডি নির্বাচন কমিশন হাওড়ার জেলা প্রশাসকের কাছে চেয়েছে।মালদহে মারধর: গতকাল দুপুরে মালদহের মানিকচক এলাকায় ২০০-২৫০ মোটরসাইকেলের একটি মিছিল বের করেন কর্মী-সমর্থকেরা। বিনা অনুমতিতে এত মোটরসাইকেলের মিছিল দেখে আপত্তি তোলেন নির্বাচন কমিশনের কর্মীরা। এতে ক্ষিপ্ত হয়ে মিছিলকারীরা কমিশনের কর্মীদের মারধর করেন।
 
