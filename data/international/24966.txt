
যুদ্ধংদেহী অবস্থানে থাকা উত্তর কোরিয়া ও দক্ষিণ কোরিয়া গতকাল শনিবার তাদের অবস্থান থেকে সরে এসে শীর্ষ পর্যায়ের জরুরি বৈঠক করেছে। দক্ষিণ কোরিয়ার পুনঃ একত্রীকরণ-বিষয়ক মন্ত্রণালয় এ কথা জানিয়েছে। খবর বিবিসি ও এএফপির।তবে বৈঠক কতটা ফলপ্রসূ হয়েছে, সে ব্যাপারে তাৎক্ষণিকভাবে বিস্তারিত কিছু জানা যায়নি। বৈঠকে গণমাধ্যমের কোনো প্রতিনিধি উপস্থিত ছিলেন না। গতকাল স্থানীয় সময় সন্ধ্যা ছয়টায় দু্ই কোরিয়ার সীমান্তের পানমুনজোম গ্রামে ওই বৈঠকটি অনুষ্ঠিত হয়। ওই গ্রামটিতেই দুই কোরিয়ার মধ্যে যুদ্ধবিরতি চুক্তি স্বাক্ষরিত হয়েছিল। ক্রমবর্ধমান উত্তেজনার পরিপ্রেক্ষিতে দুই দেশের সেনাবাহিনী যখন যুদ্ধের জন্য প্রস্তুত, তখন এ সংকট থেকে উত্তরণের জন্য দুই দেশের শীর্ষ পর্যায়ের ওই বৈঠক অনুষ্ঠিত হলো। এর আগে গত শুক্রবার উত্তর কোরিয়ার নেতা কিম জং-উন তাঁর দেশের সীমান্তে নিযুক্ত সেনাবাহিনীকে যুদ্ধের জন্য প্রস্তুত থাকার নির্দেশ দেন। এ ছাড়া সীমান্তে মাইক বাজিয়ে উত্তর কোরিয়ার বিরুদ্ধে প্রচারণা ‘২৪ ঘণ্টার মধ্যে’ বন্ধ না করা হলে সিউলের বিরুদ্ধে ব্যবস্থা নেওয়ার হুমকি দেয় পিয়ংইয়ং। ওই সময় পার হওয়ার মাত্র কয়েক ঘণ্টা আগে দুই দেশ ক্রমবর্ধমান উত্তেজনা নিরসনে আলোচনার জন্য রাজি হয়।
