
শান্তিতে নোবেল পুরস্কার জয়ী সাবেক সোভিয়েত নেতা মিখাইল গর্বাচভ গতকাল শুক্রবার মস্কোর হাসপাতাল ছেড়েছেন। কিছু শারীরিক পরীক্ষার জন্য তাঁকে ওই হাসপাতালে ভর্তি করা হয়েছিল। খবর এএফপির।৮৩ বছর বয়সী এই নেতা রাশিয়ার বার্তা সংস্থা ইন্টারফ্যাক্সকে বলেন, ‘আমি গতকালের চেয়ে আজ (শুক্রবার) ভালো বোধ করছি। এই পরিপ্রেক্ষিতে চিকিৎসক আমাকে হাসপাতাল ছেড়ে যাওয়ার বিষয়ে সম্মতি দিয়েছেন।’ গর্বাচভ আরও বলেন, হাসপাতাল থেকে ছাড়া পেয়েই তিনি নিজের কার্যালয়ে যাচ্ছেন। রাশিয়ার বর্তমান প্রেসিডেন্ট ভ্লাদিমির পুতিনের আগ্রাসী পররাষ্ট্রনীতির কঠোর সমালোচক গর্বাচভ ডায়াবেটিসে ভুগছেন। এর আগে গর্বাচভ ইন্টারফ্যাক্সকে বলেন, ‘আপনারা আমাকে জানেন। আমি বেঁচে থাকতে লড়াই করব।’ ২০১৩ সালে বার্তা সংস্থা রিয়া নভোস্তি কয়েকবার গর্বাচভের মৃত্য-সংক্রান্ত মিথ্যা খবর প্রকাশ করেছিল। সেই খবরের প্রতিবাদ করেন তিনি। রিয়া নভোস্তি পরে দাবি করে, তাদের ওয়েবসাইট হ্যাক করা হয়েছিল। 
‘গ্লাস্তনস্ত’ ও ‘পেরেস্ত্রোইকা’ নামে আলোচিত-সমালোচিত সংস্কার কর্মসূচির প্রবক্তা মিখাইল গর্বাচভ ছিলেন কমিউনিস্ট সোভিয়েত ইউনিয়নের অষ্টম ও সর্বশেষ নেতা। ১৯৮৫ থেকে ১৯৯১ সাল পর্যন্ত তিনি দেশটির কমিউনিস্ট পার্টির প্রধান ছিলেন।
