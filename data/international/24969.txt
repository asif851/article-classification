
সৌদি আরবের পূর্বাঞ্চলীয় আওয়ামিয়াহ প্রদেশের কাতিফ গ্রামে ১৯৫৯ মতান্তরে ১৯৬০ সালে শেখ নিমর আল নিমরের জন্ম। এক যুগের বেশি সময় ইরান ও সিরিয়ায় পড়াশোনা শেষে ১৯৯৪ সালে তিনি সৌদি আরবে ফেরেন। দেশে ফিরে তিনি শিয়া সম্প্রদায়ের ধর্মীয় স্বাধীনতার ডাক দেন। তাঁর সাহসী বক্তব্য শিয়া তরুণদের উজ্জীবিত করে।শেখ নিমর খুব কম সময়ের মধ্যেই সৌদি আরব ও বাহরাইনের শিয়া তরুণদের মধ্যে বিপুল জনপ্রিয় হয়ে ওঠেন। একই সঙ্গে সৌদি গোয়েন্দা নজরদারিতে পড়ে যান তিনি। ২০০৪ ও ২০০৬ সালে শেখ নিমরকে গ্রেপ্তার করা হয়। ছাড়া পাওয়ার পর তিনি অভিযোগ করেন, ওই সময় তাঁর ওপর অকথ্য নির্যাতন চালানো হয়।২০১১ সালে ‘আরব বসন্ত’ শুরু হওয়ার পর শেখ নিমর প্রকাশ্যে সৌদি আরবের রাজতন্ত্রের সমালোচনা শুরু করেন এবং জাতিগত বৈষম্য দূর করার জন্য দেশটিতে নির্বাচন দেওয়ার দাবি তোলেন। তবে সব সময়ই তিনি সশস্ত্র আন্দোলনের বিপক্ষে কথা বলতেন। ২০১২ সালে নিজ এলাকা কাতিফে সরকারবিরোধী বিক্ষোভে নেতৃত্ব দেওয়ার সময় নিরাপত্তাকর্মীরা গুলি চালায়। শেখ নিমরের পায়ে চারটি গুলি লাগে। গুলিবিদ্ধ অবস্থায় তাঁকে কারাগারে রাখা হয় এবং কারাগারে তাঁকে সুচিকিৎসা দেওয়া হচ্ছে না বলে ২০১২ সালের জুলাই মাসে অভিযোগ ওঠে। ২০১৩ সালের মার্চ মাসে তাঁর বিচার শুরু হয়। ২০১৪ সালের অক্টোবরে সরকার উৎখাতের চক্রান্তের দায়ে তাঁর মৃত্যুদণ্ড হয়। বিভিন্ন আন্তর্জাতিক মানবাধিকার সংস্থা সৌদি সরকারের প্রতি দণ্ড কার্যকর না করার আহ্বান জানালেও গত শনিবার সৌদি সরকার শেখ নিমরের মৃত্যুদণ্ড কার্যকর করা হয়েছে বলে ঘোষণা দেয়। সূত্র: বিবিসি।
