
আবারও ধর্ষণের ঘটনা নির্ভয়ার শহরে। এবার ২০ বছর বয়সী এক তরুণীকে ধর্ষণের পর নির্মাণাধীন ভবনের পাঁচতলা থেকে ফেলে দেওয়ার অভিযোগ উঠেছে। তাঁর অবস্থা আশঙ্কাজনক। এ ঘটনায় রোহিত (২২) নামের এক যুবককে আটক করেছে পুলিশ।
১০ আগস্ট দিবাগত রাতে দিল্লির বেগমপুর এলাকায় এ ঘটনা ঘটে। মেয়েটির বক্তব্য এখনো নিতে পারেনি পুলিশ।
পুলিশ জানায়, গত বৃহস্পতিবার রাতে মেয়েটি রোহিত ও আরও দুই বন্ধুর সঙ্গে বাড়ি ফিরছিলেন। পথে বন্ধুদের রোহিত বলেন, তিনি তাঁর বাবার গাড়িতে করে সবাইকে বাড়িতে নামিয়ে দেবেন। এরপর তাঁরা একটি অটোরিকশা নিয়ে বেগমপুর এলাকায় আসেন। দুই বন্ধুকে অপেক্ষা করতে বলে মেয়েটিকে নিয়ে কাছের একটি নির্মাণাধীন ভবনে যান রোহিত। বন্ধুদের তিনি জানান, ওখানে তাঁর বাবার গাড়ি রাখা আছে। অন্য দুই বন্ধু অপেক্ষা করতে থাকেন। কিছুক্ষণ পর স্থানীয় ব্যক্তিদের ওই ভবনের দিকে ছুটে যেতে দেখেন তাঁরা। স্থানীয় বাসিন্দারাই পুলিশকে খবর দেন, নির্মাণাধীন ভবনের পাঁচতলা থেকে একটি মেয়ে নিচে পড়ে গেছে। তাঁর জামাকাপড় ছেঁড়া। পুলিশ ঘটনাস্থলে গিয়ে মেয়েটিকে উদ্ধার করে স্থানীয় হাসপাতালে ভর্তি করে।
পরিবারের পক্ষ থেকে দুজনের বিরুদ্ধে অভিযোগ দায়ের করা হলেও পুলিশ একজনকে আটক করে।
পুলিশ জানায়, আটক রোহিত অভিযোগ স্বীকার করেছেন। তাঁকে কারাগারে পাঠিয়েছে আদালত।
২০১২ সালে নির্ভয়া-কাণ্ডের প্রতিবাদে গর্জে উঠেছিল ভারত। এরপরও নারীর ওপর এই নির্যাতন বন্ধ হয়নি। একের পর এক ধর্ষণের ঘটনা ঘটেই যাচ্ছে। সূত্র: এনডিটিভি, আনন্দবাজার।
 
