
সিরিয়ার প্রেসিডেন্ট বাশার আল-আসাদ বলেছেন, ‘জনগণ চাইলে’ তিনি আগাম প্রেসিডেন্ট নির্বাচন দিতে রাজি আছেন। রাশিয়ার রাষ্ট্রীয় সংবাদমাধ্যম রিয়া নভোস্তিকে তিনি গত বৃহস্পতিবার এ কথা বলেছেন। ২০১৪ সালের জুনে প্রায় ৯০ শতাংশ ভোট পেয়ে পুনর্নির্বাচিত হন বাশার। তবে তাঁর বিরোধীরা ওই নির্বাচনকে প্রহসন আখ্যা দিয়েছেন। পাঁচ বছর ধরে চলমান গৃহযুদ্ধে জর্জরিত সিরিয়ায় শান্তি প্রতিষ্ঠার লক্ষ্যে সরকারবিরোধীরা দীর্ঘদিন ধরেই প্রেসিডেন্ট বাশারের পদত্যাগ দাবি করছেন। তাঁর বর্তমান মেয়াদ ২০২১ সালে শেষ হবে। তবে পশ্চিমা দেশগুলো সিরিয়ায় জাতিসংঘের তত্ত্বাবধানে আগামী দেড় বছরের মধ্যে পার্লামেন্ট ও প্রেসিডেন্ট নির্বাচন অনুষ্ঠান করতে চায়।এএফপি
