
ভারতের বর্তমান প্রধানমন্ত্রী মনমোহন সিং বিশ্বের সবচেয়ে ক্ষমতাধর শিখ। গতকাল শনিবার রাতে লন্ডনে প্রকাশিত ‘শিখ ১০০’ সাময়িকীতে এ তথ্য জানানো হয়। বার্ষিক সাময়িকীটির প্রথম সংস্করণে এখনো বেঁচে আছেন এমন শিখদের মধ্যে সবচেয়ে ক্ষমতাধর ও প্রভাবশালীদের একটি তালিকা প্রকাশিত হয়েছে।টাইমস অব ইন্ডিয়া জানায়, শিখ ডিরেক্টরি নামের একটি প্রকাশনা সংস্থা এ তালিকাটি তৈরি করেছে। তালিকার শীর্ষে থাকা ৮১ বছর বয়সী মনমোহন সিংকে চিন্তক ও পণ্ডিত হিসেবে অভিহিত করা হয়েছে।তালিকায় মনমোহন সিং সম্পর্কে দেওয়া সংক্ষিপ্ত পরিচিতিতে বলা হয়, ‘তিনি তাঁর সাদামাটা জীবনযাপন ও নির্মোহ আচরণের পাশাপাশি পরিশ্রম ও বিভিন্ন কাজে তাঁর কেতাবি জ্ঞানের ব্যবহারের জন্যও প্রশংসিত।’তালিকায় পরিকল্পনা কমিশনের ডেপুটি চেয়ারম্যান মোনটেক সিং আলুওয়ালিয়া (৬৯) দ্বিতীয় এবং অমৃতসরের শিখ সম্প্রদায়ের প্রধান ধর্মীয় প্রতিষ্ঠান শ্রী আকাল তখত সাহেবের প্রধান ধর্মীয় নেতা জটাধর সিং সাহেব জ্ঞানী গুরুবচন সিং তৃতীয় অবস্থানে রয়েছেন।
