
ইসরায়েলের ইহুদ শহরে মাটি খুঁড়ে ৩৮০০ বছরের পুরোনো একটি চীনামাটির ভাস্কর্যের সন্ধান পেয়েছেন প্রত্নতত্ত্ববিদেরা। ভাস্কর্যটির সঙ্গে কয়েকটি ছুরি, কুঠারের মাথা ও বেশ কিছু তিরের মাথার সন্ধান পাওয়া যায়।গবেষকেরা বলছেন, দৃশ্যত এগুলো স্থানীয় পুরোনো কোনো সম্মানিত ব্যক্তির সম্মানে তার অন্ত্যেষ্টিক্রিয়া সময় মাটিতে পুঁতে রাখা হয়।চীনামাটির ওই ভাস্কর্যের উচ্চতা ১৮ সেন্টিমিটার। ভাস্কর্যটিতে চিন্তামগ্ন এক ব্যক্তির মূর্তি রয়েছে। ইসরায়েলের পুরাতত্ত্ব কর্তৃপক্ষের খননকাজবিষয়ক পরিচালক গিলাড ইটাচ বলেন, ‘প্রায় চার হাজার বছরের পুরোনো এই ভাস্কর্যটি অত্যন্ত চিত্তাকর্ষক।’ইহুদ শহরে সম্প্রতি ইসরায়েলের পুরাতত্ত্ব কর্তৃপক্ষের প্রত্নতাত্ত্বিক খননকাজ চলার সময় ব্রোঞ্জ যুগের মাঝামাঝি সময়কার ছোট একটি অসাধারণ জগ পাওয়া যায়। গিলাদ বলেন, জগের পর এবার পাওয়া গেল অসাধারণ একটি ভাস্কর্য। এর আগে গবেষণায় কখনোই এমন নিদর্শন পাওয়া যায়নি।
