
২০০৪ সালের ২৬ ডিসেম্বর রিখটার স্কেলে ৯ দশমিক ১ মাত্রার ভূমিকম্পে ভারত মহাসাগরের আশপাশের দেশগুলোয় মৃত্যুদূত হয়ে আছড়ে পড়ে সুনামি। সেই ঝড়ে প্রাণ গেছে ২ লাখ ২৬ হাজার মানুষের। এরপর পেরিয়ে গেছে এক যুগ। থাইল্যান্ডের এখনো ওই ঝড়ে নিহত অন্তত চার শ মানুষের পরিচয় জানা যায়নি।থাইল্যান্ডের পুলিশ গতকাল সোমবার তথ্যটি জানিয়েছে। ২০০৪ সালের ওই সুনামি ইতিহাসের বড় প্রাকৃতিক দুর্যোগগুলোর একটি। এই ঝড়ের কবলে পড়ে থাইল্যান্ডে প্রাণ গিয়েছিল ৫ হাজার ৩৯৫ জনের, যাদের মধ্যে প্রায় ২ হাজার ছিলেন বিদেশি পর্যটক। সুনামিতে সবচেয়ে ক্ষতিগ্রস্ত দেশগুলোর তালিকায় শুধু থাইল্যান্ডই নেই। ইন্দোনেশিয়া, ভারত ও শ্রীলঙ্কায়ও ব্যাপক হতাহতের ঘটনা ঘটে।থাইল্যান্ডের ফাঙ এঙ্গা প্রদেশের থাখুয়ে পা জেলা পুলিশের ডেপুটি সুপারিনটেনডেন্ট আনন্দ বুঙ্কাকেও বলেন, ২০০৪ সালের সুনামিতে মারা যাওয়া চার থেকে পাঁচ হাজার ব্যক্তির স্বজন ও পরিবারের সঙ্গে মরদেহ নেওয়ার জন্য যোগাযোগ করতে পেরেছে কর্তৃপক্ষ। এখন পর্যন্ত প্রায় চার শ লাশের পরিচয় শনাক্ত করা যায়নি।এদিকে বার্তা সংস্থা এএফপি জানিয়েছে, ইন্দোনেশিয়ায় হাজার হাজার মানুষ সুনামিতে নিহত স্বজনদের জন্য দেশের গণকবর ও মসজিদগুলোয় গত সোমবার প্রার্থনা করেছেন। এক যুগ আগের ওই ঝড়ে দেশটিতে ১ লাখ ৭০ হাজার মানুষ মারা যায়। দেশটির সবচেয়ে ক্ষতিগ্রস্ত হয় সুমাত্রা দ্বীপের আচেহ এলাকা।
