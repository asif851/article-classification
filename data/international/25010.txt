
ইউরোপের, বিশেষ করে জার্মানির উদার শরণার্থী নীতি নিয়ে যুক্তরাষ্ট্রের নতুন নির্বাচিত প্রেসিডেন্ট ডোনাল্ড ট্রাম্পের সমালোচনার কড়া জবাব এল। জবাব দিলেন ফরাসি প্রেসিডেন্ট ফ্রাসোঁয়া ওলাঁদ। তিনি বলেছেন, ‘ইউরোপের করণীয় নিয়ে বাইরের কারও উপদেশের দরকার নেই।’ খবর বিবিসির। 
গত বছর ইউরোপে শরণার্থীর ঢল নামে। এর পরিপ্রেক্ষিতে জার্মানি দেশটির দ্বার খুলে দিয়ে কয়েক লাখ শরণার্থীকে আশ্রয় দেয়। ট্রাম্প জার্মানির চ্যান্সেলর অ্যাঙ্গেলা মেরকেলের এ সিদ্ধান্তকে ‘ভয়ানক ভুল’ বলে সমালোচনা করেন। ট্রাম্পের ​এ সমালোচনার জবাবে মেরকেল বলেন, ইউরোপীয় ইউনিয়ন নিজেদের সিদ্ধান্ত নিজেরাই নিতে পারে। এদিকে ট্রাম্পের এ মন্তব্যে তীব্র সমালোচনা করেছেন মার্কিন পররাষ্ট্রমন্ত্রী জন কেরি। তিনি সিএনএনকে বলেন, ‘আমি মনে করি, নির্বাচিত প্রেসিডেন্টের এভাবে সরাসরি কোনো দেশের রাজনৈতিক বিষয়ে কথা বলা ঠিক হয়নি।’ যুক্তরাজ্য এবং জার্মানির কয়েকটি পত্রিকার সঙ্গে সাক্ষাৎ​কারে ট্রাম্প এমন মন্তব্যও করেন যে, ইউরোপীয় ইউনিয়ন আসলে জার্মানির একটি যানবাহনে পরিণত হয়েছে।
