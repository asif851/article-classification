
ভারতের ওডিশা রাজ্যের কালাহান্ডি এলাকায় অর্থের অভাবে শববাহী গাড়ি জোগাড় করতে না পেরে স্ত্রীর লাশ কাঁধে ফেলে ১২ কিলোমিটার হেঁটেছিলেন এক হতদরিদ্র ব্যক্তি। বৃহস্পতিবার দানা মাঝি নামে ওই মানুষটির ভোগান্তির কাহিনি গণমাধ্যমে প্রকাশ পেলে আলোচনা-সমালোচনার ঝড় ওঠে। তার রেশ না কাটতেই আবার একই ধরনের ঘটনা ঘটেছে সেই ওডিশাতেই।এবারের ঘটনাস্থল রাজ্যের বালেশ্বর। সেখানে এক বৃদ্ধার লাশ কোমর থেকে ভেঙে শরীরটি মুচড়ে ছোট করে বাঁশে ঝুলিয়ে নিয়ে যাওয়ার ঘটনা ঘটেছে। বুধবারের এই ঘটনার ছবি ও ভিডিও চিত্র গতকাল শুক্রবার গণমাধ্যমে আসে।ঘটনাসংশ্লিষ্ট সূত্র জানায়, গত বুধবার ট্রেনের ধাক্কায় সালামনি বারিক নামের প্রায় ৭৬ বছর বয়সী ওই বৃদ্ধার মৃত্যু হয়। লাশটি বালেশ্বরের সোরোত এলাকার একটি স্বাস্থ্যকেন্দ্রে কয়েক ঘণ্টা পড়ে থাকে। ময়নাতদন্ত করার জন্য লাশ ৩০ কিলোমিটার দূরে শহরে নিয়ে যেতে হবে। রেল পুলিশ ট্রেনে করে লাশটি নিয়ে যাওয়ার সিদ্ধান্ত নেয়। এ জন্য দুই কিলোমিটার দূরে স্টেশন পর্যন্ত লাশ নিয়ে যেতে হবে। অ্যাম্বুলেন্স না পেয়ে অটোরিকশায় লাশ নেওয়ার সিদ্ধান্ত হয়। কিন্তু অটোরিকশার ভাড়া বেশি হওয়ায় পুলিশ দুজন পরিচ্ছন্নতাকর্মীকে কাঁধে করে লাশ স্টেশনে পৌঁছে দিতে বলে। পরিচ্ছন্নতাকর্মীরা তখন বহনের সুবিধার জন্য সালামনির লাশের ওপর দাঁড়িয়ে চাপ দিয়ে তাঁর কোমর ভেঙে ফেলেন। এরপর লাশটি মুচড়ে প্লাস্টিকে মুড়ে বাঁশে বেঁধে রেলস্টেশনে নিয়ে যাওয়া হয়।সালামনির লাশ কেন এভাবে স্টেশনে নিয়ে যাওয়া হলো, পুলিশ ও জেলা প্রশাসনের কাছে তার জবাব চেয়েছে রাজ্যের মানবাধিকার কমিশন।
