
প্রবীণ নেতা মণিশঙ্কর আয়ারকে দল থেকে সাময়িক বরখাস্ত করেছে কংগ্রেস। প্রধানমন্ত্রী মোদিকে নিয়ে ‘আপত্তিকর’ মন্তব্য করায় গতকাল বৃহস্পতিবার তাঁকে দল থেকে সাময়িক বরখাস্ত করা হয়। মণিশঙ্কর আয়ারকে কারণ দর্শানোর নোটিশও দেওয়া হয়।
বিধানসভা নির্বাচনে আগামীকাল শনিবার গুজরাটে ১৮২টি আসনের প্রথম দফার ভোট নেওয়া হবে। দ্বিতীয় ও শেষ দফার ভোট হবে ১৪ ডিসেম্বর। গতকাল ছিল নির্বাচনী প্রচারের শেষ দিন। এদিন এক সভায় প্রবীণ কংগ্রেস নেতা, সাবেক সাংসদ ও সাবেক কেন্দ্রীয় মন্ত্রী মণিশঙ্কর আয়ার প্রধানমন্ত্রীকে ‘নিচ আদমি’ বলে মন্তব্য করলে কংগ্রেস দলের মধ্যেই বিরূপ প্রতিক্রিয়া দেখা দেয়।
মণিশঙ্কর বলেন, ‘নরেন্দ্র মোদি অত্যন্ত নিচ আদমি বা নিচ মানুষ। তাঁর মধ্যে সভ্যতার লেশমাত্র নেই। বর্তমান পরিস্থিতিতে মোদি যেভাবে রাজনীতি করছেন, তা অত্যন্ত অসভ্যতার শামিল।’
এরপরই এই মন্তব্যকে ঘিরে দেশজুড়ে বিতর্কের ঝড় ওঠে।
প্রধানমন্ত্রী নরেন্দ্র মোদিও পাল্টা জবাব দেন, ‘কংগ্রেস নেতারা আমাকে নিচ বলতেই পারেন। আমিতো সত্যিই নিচ। কারণ, আমি সেই সমাজের প্রতিনিধি, যেখানে গরিব, দলিত, তফসিলি জাতি-উপজাতিরা বসবাস করেন। কংগ্রেস নিজের ভাষাতে কথা বলতেই পারে। আমরা কথা নয়, কাজ করায় বিশ্বাসী। তাই কাজ করে যাব।’
কংগ্রেসের ভাবী সভাপতি রাহুল গান্ধী বিষয়টিকে হালকাভাবে না নিয়ে মণিশঙ্করকে ক্ষমা চাইতে বলেন। মণিশঙ্কর আত্মপক্ষ সমর্থনে যুক্তি দেখালেও দলীয় নেতারা গুজরাট নির্বাচনের কথা মাথায় রেখে মণিশঙ্করকে দল থেকে সাময়িক বরখাস্তের সিদ্ধান্ত নেন।
এক টুইটে রাহুল গান্ধী বলেন, ‘বিজেপি ও প্রধানমন্ত্রীকে আক্রমণ করে অভদ্র ভাষা ব্যবহার করা হয়েছে। কিন্তু কংগ্রেসের সংস্কৃতি ও ঐতিহ্য এটা নয়। প্রধানমন্ত্রী সম্পর্কে মণিশঙ্কর যে ভাষা প্রয়োগ করেছেন, সেটি ভুল। আমি ও কংগ্রেস চাই তিনি ক্ষমা চান।’
রাহুল গান্ধীর চাপে মণিশঙ্কর ছয়বার উর্দুতে ক্ষমা চান। তিনি হিন্দিতে দুর্বল বলে জানান।
