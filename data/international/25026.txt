
বিশ্বের সবচেয়ে বেশি জায়গাজুড়ে বিস্তৃত মহাদেশীয় আগ্নেয়গিরিমালা আবিষ্কার করেছেন অস্ট্রেলীয় একদল বিজ্ঞানী। অস্ট্রেলিয়ার পূর্বাঞ্চলীয় রাজ্য কুইন্সল্যান্ডের হুইটসানডেজ থেকে শুরু করে মেলবোর্নের কাছাকাছি এলাকা পর্যন্ত প্রায় দুই হাজার কিলোমিটার এলাকাজুড়ে অবস্থিত এসব আগ্নেয়গিরি। প্রায় ৩ কোটি ৩০ লাখ বছরের পুরোনো এগুলো।বিজ্ঞানীদের কাছে বিস্ময়কর ব্যাপার হলো, এসব আগ্নেয়গিরির অবস্থান টেকটোনিক প্লেটের সীমানা থেকে অনেক দূরে। সাধারণত বেশির ভাগ আগ্নেয়গিরিই টেকটোনিক প্লেটের সীমানার মধ্যেই থাকে। বিজ্ঞানীরা ওই অঞ্চলের ১৫টি আগ্নেয়গিরি নিয়ে গবেষণার সময় সেগুলোর পাথরের আইসোটোপ এবং অবস্থান ও পুনর্গঠনের ধরন বিশ্লেষণ করেন। কুইন্সল্যান্ড এবং নিউ সাউথ ওয়েলস রাজ্যজুড়ে বিস্তৃত ওই আগ্নেয়গিরিমালার মাঝখানে প্রায় ৮০০ কিলোমিটারের একটি ফাঁকা জায়গা রয়েছে। নেচার সাময়িকীতে এ বিষয়ে একটি গবেষণা প্রতিবেদন প্রকাশিত হয়েছে। অস্ট্রেলিয়ান ন্যাশনাল ইউনিভার্সিটির বিশেষজ্ঞ রড্রি ডেভিস ওই গবেষণায় নেতৃত্ব দেন। তিনি বলেন, কুইন্সল্যান্ডের আগ্নেয়গিরিগুলো অনেক দূর থেকেই চোখে পড়ে। তার মানে এই নয় যে, ভিক্টোরিয়া এবং নিউ সাউথ ওয়েলসের আগ্নেয়গিরিগুলো কম আকর্ষণীয়। তবে সেগুলো তুলনামূলক কম নজরে পড়ে। দুই অঞ্চলের ভূপৃষ্ঠের শক্ত আবরণের পুরুত্বের পার্থক্যের কারণেই এমন হয়।ডেভিস আরও বলেন, কোনো কিছু আবিষ্কার করার ব্যাপারটা সব সময়ই আকর্ষণীয়। বিজ্ঞানীরা অস্ট্রেলিয়ার আগ্নেয়গিরির বৈশিষ্ট্য সম্পর্কে আগের চেয়ে অনেক ভালো জানতে পারছেন। এতে অন্যান্য মহাদেশের আগ্নেয়গিরি সম্পর্কে জানার চেষ্টায়ও অগ্রগতি হতে পারে। পৃথিবীর আদি ইতিহাস সম্পর্কে স্পষ্ট ধারণা অর্জনের জন্য এ ধরনের গবেষণা গুরুত্বপূর্ণ। সূত্র: গার্ডিয়ান
