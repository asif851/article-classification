
প্যারিসের শার্লি এবদো ম্যাগাজিনে হামলাকারী দুই ভাইয়ের একজনের সঙ্গে যোগাযোগ ছিল, এমন অভিযোগে বুলগেরিয়া থেকে ফ্রান্সের এক নাগরিককে আটক করা হয়েছে। 
বুলগেরিয়ার সরকারি কৌঁসুলি ড্যারিনা স্ল্যাভোভা এএফপিকে বলেছেন, আটক ব্যক্তির নাম ফ্রিৎজ-জোলি জোয়াচিন (২৯)। তিনি হাইতির বংশোদ্ভূত ফরাসি নাগরিক। ১ জানুয়ারি বুলগেরিয়া সীমান্ত দিয়ে তুরস্কে প্রবেশের সময় তাঁকে আটক করা হয়।ড্যারিনা স্ল্যাভোভা বলেন, গত ৩০ ডিসেম্বর ফ্রান্স ত্যাগ করার আগে ফ্রিৎজ হামলাকারী দুই ভাইয়ের একজন শরিফ কোয়াচির সঙ্গে একাধিকবার যোগাযোগ করেছিলেন। এর এক সপ্তাহ পরই কোয়াচি এবং তাঁর ভাই প্যারিসে ১২ ব্যক্তিকে গুলি করে হত্যা করেন। ঘটনাটি বিশ্ববাসীকে স্তম্ভিত করে।ফ্রিৎজের বিরুদ্ধে তাঁর স্ত্রী তাঁদের তিন বছরের বাচ্চাকে অপহরণের অভিযোগে মামলা করেছিলেন। ওই অভিযোগের ভিত্তিতে তাঁর বিরুদ্ধে ইউরোপে গ্রেপ্তারি পরোয়ানা জারি করা হয়েছিল। গত সোমবার বুলগেরিয়ার কৌঁসুলিরা ফ্রান্সের একটি আদালতের জারি করা আরেকটি গ্রেপ্তারি পরোয়ানা পান। ওই পরোয়ানায় তাঁর বিরুদ্ধে সংঘবদ্ধ অপরাধী দলের সঙ্গে সন্ত্রাসী কাজে যুক্ত থাকার অভিযোগ আনা হয়েছে।শরিফ কোয়াচি এবং তাঁর ভাই সাঈদ কোয়াচি গত ৭ জানুয়ারি প্যারিসভিত্তিক পত্রিকা শার্লি এবদোর কার্যালয়ে হামলা চালান। ওই ঘটনার দুই দিন পর তাঁরা ফ্রান্সের আইনশৃঙ্খলা রক্ষাকারী কর্মীদের হাতে মারা পড়েন।
