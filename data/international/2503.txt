
উত্তর কোরিয়ার সঙ্গে বাণিজ্যিক সম্পর্ক ছিন্ন করেছে সিঙ্গাপুর। গত ৭ নভেম্বর এ বিষয়ে একটি প্রজ্ঞাপন জারি করে দেশটির শুল্ক বিভাগ। গতকাল শুক্রবার বিবিসি অনলাইনের এক প্রতিবেদনে এ তথ্য জানানো হয়।
গত সেপ্টেম্বরে উত্তর কোরিয়া ষষ্ঠবারের মতো পরমাণু অস্ত্রের পরীক্ষা চালালে দেশটির ওপর কঠোর বাণিজ্য নিষেধাজ্ঞা আরোপ করে জাতিসংঘ ও যুক্তরাষ্ট্র। দেশ দুটি আশা করছে যে এ নিষেধাজ্ঞার কারণে বাধাগ্রস্ত হবে উত্তর কোরিয়ার পারমাণবিক আগ্রাসী কর্মসূচি। এবার বাণিজ্যিক নিষেধাজ্ঞা দিল সিঙ্গাপুর। অবশ্য দুই দেশের মধ্যে কূটনৈতিক সম্পর্ক অব্যাহত থাকবে।
২০১৬ সালের হিসাব অনুযায়ী উত্তর কোরিয়ার অষ্টম বৃহত্তম বাণিজ্য অংশীদার সিঙ্গাপুর। অবশ্য যা উত্তর কোরিয়ার মোট বাণিজ্যের মাত্র শূন্য দশমিক ২ শতাংশ। দেশটির বেশির ভাগ বাণিজ্য চীনের সঙ্গে। দেশটি পিয়ংইয়ংয়ের সবচেয়ে শক্তিশালী সমর্থকও। যদিও গত আগস্টে উত্তর কোরিয়া থেকে লৌহ, সিসা, কয়লা ও সামুদ্রিক খাবার আমদানি নিষিদ্ধ করে চীন।
বাণিজ্যে নিষেধাজ্ঞার বিষয়টি ৮ নভেম্বর থেকে কার্যকর হয়েছে এবং নির্দেশ অমান্যকারীর জরিমানা ও শাস্তি স্বরূপ সর্বোচ্চ দুই বছরের কারাদণ্ড হতে পারে।
