
মিছিমিছি বোমার আতঙ্ক ছড়িয়েছেন ফ্রান্সের এক নারী। তাঁর উদ্দেশ্য ছিল স্বামীর বান্ধবীর ওপর প্রতিশোধ নেবেন, স্বামীকেও জব্দ করবেন। এ জন্য পুলিশের কাছে ক্ষতিপূরণ দিতে হয়েছে প্রায় এক লাখ মার্কিন ডলার। কারাভোগ তো আছেই।লো মাতাঁ নামের দৈনিক পত্রিকা গত শুক্রবার লিখেছে, এ ঘটনা গত ২৬ জুলাইয়ের। জায়গাটা সুইজারল্যান্ডের জেনেভা বিমানবন্দর। ফ্রান্সের ওই নারীর ফোন পেয়ে পুলিশের ১৪৫ জনের একটি দল ঘটনাস্থলে ছুটে গিয়েছিল। ক্ষতিপূরণের অর্থটা পুলিশ সদস্যদের জন্যই খরচ হবে।জেনেভার পুলিশপ্রধান ফ্রাঁসোয়া ওয়ারিদেল বলেন, ওই পুলিশ সদস্যদের জন্য ঘণ্টায় ১০০ সুইস ফ্রাঁ হিসেবে ক্ষতিপূরণ নির্ধারণ করেছে কর্তৃপক্ষ। পাশাপাশি তাঁদের খাওয়ার খরচ এবং বোমা অনুসন্ধানকারী দুটি কুকুর নিয়ে যাওয়ার ব্যয়ভারও তো দিতে হবে! সব মিলিয়ে ওই বোমাতঙ্কের জেরে পুলিশকে ২৬ ও ২৭ জুলাই কাজ করতে হয়েছে।অভিযুক্ত নারীর নাম প্রকাশ করেনি পুলিশ। ৪১ বছর বয়সী তিনি। চার সন্তানের জননী। ওই ঘটনার জন্য ফ্রান্সে ইতিমধ্যে তাঁর ছয় মাসের সাজা হয়েছে। এর মধ্যে অন্তত তিন মাস তাঁকে কারাভোগ করতেই হবে। বাস্তিল দিবসে ফ্রান্সের উপকূলীয় শহর নিসে ট্রাক হামলায় ৮৬ জন নিহত হওয়ার ঘটনার মাত্র ১২ দিন পরই তিনি জেনেভায় মিছিমিছি বোমাতঙ্ক ছড়ান।ওই নারী প্রথমে জেনেভার ওই বিমানবন্দরে ফোন করে অভিযোগ করেন, স্বামী তাঁর অর্থ চুরি করে পরদিন বান্ধবীকে নিয়ে ছুটি কাটাতে বিমানযাত্রার পরিকল্পনা করেছেন। কর্তৃপক্ষ এটাকে মোটেও পাত্তা দেয়নি। তাই কয়েক মিনিট পরই তিনি আবার ফোন করে বলেন, তাঁর স্বামীর সঙ্গী নারীটির ব্যাগের মধ্যে বোমা আছে।দ্বিতীয় ফোনটি পেয়ে কর্তৃপক্ষ সতর্ক হয়ে দ্রুত নিরাপত্তা জোরদার করে। টার্মিনাল তাৎক্ষণিক খালি করে দেয় এবং ১৩ হাজার যাত্রীকে আবার তল্লাশি করে। ওই নারীর পরিচয় খুঁজে পেতে পুলিশের দেরি হয়নি। ফ্রান্সের আনসি শহরে তাঁর বাড়িতে গিয়ে হানা দেয়। তিনি ঈর্ষার বশবর্তী হয়ে এমন কাজ করেছেন—এই যুক্তি ফরাসি আইনজীবীদের।
