
আঞ্চলিক শান্তি নিশ্চিত করতে জাতিসংঘ নিরাপত্তা পরিষদের পাঁচ স্থায়ী সদস্য দেশের প্রতি আহ্বান জানিয়েছে পাকিস্তান। পাকিস্তানে স্থায়ী সদস্যরাষ্ট্রের দূতদের মাধ্যমে গত শুক্রবার এ আহ্বান জানানো হয়।
পাকিস্তানের পররাষ্ট্রসচিব আইজাজ আহমেদ চৌধুরী দেশটিতে নিযুক্ত স্থায়ী সদস্যরাষ্ট্র চীন, ফ্রান্স, রাশিয়া, যুক্তরাজ্য ও যুক্তরাষ্ট্রের রাষ্ট্রদূতদের সঙ্গে বৈঠক করেন। আইজাজ চৌধুরী দূতদের বলেন, এ অঞ্চলের শান্তি ও নিরাপত্তা নিশ্চিত করতে নিরাপত্তা পরিষদের স্থায়ী সদস্যদের ভূমিকা রাখতে হবে।
গত বুধবার রাতে পাকিস্তাননিয়ন্ত্রিত কাশ্মীরে জঙ্গি আস্তানায় সার্জিক্যাল স্ট্রাইক বা সুনির্দিষ্ট লক্ষ্যবস্তুতে হামলার দাবি করে ভারত। রাষ্ট্রদূতদের সঙ্গে বৈঠকে সেই পরিস্থিতি তুলে ধরা হয়।
বৈঠকে আইজাজ চৌধুরী পাকিস্তানে ভারতের গোয়েন্দা তৎপরতা এবং সন্ত্রাসবাদে মদদ দেওয়ার বিষয়ে কথা বলেন। তিনি বলেন, পাকিস্তান নিজেই সন্ত্রাসবাদের বড় শিকার।
বৈঠকে পাকিস্তানের সেনাবাহিনীর ডিরেক্টর জেনারেল অব মিলিটারি অপারেশনস (ডিজিএমও) মেজর জেনারেল সাহির শামসাদ মির্জা ভারতের সার্জিক্যাল স্ট্রাইকের দাবি উড়িয়ে দেন। তিনি পাঁচ রাষ্ট্রদূতকে বলেন, বাস্তবে গত বুধবার রাতে এবং বৃহস্পতিবার ভোর পর্যন্ত ভারতীয় বাহিনী একতরফাভাবে নিয়ন্ত্রণরেখা বরাবর গুলিবর্ষণ শুরু করে। এতে পাকিস্তানের দুই সেনাসদস্য নিহত হয়েছেন। তবে পাকিস্তানি সেনারা ভারতীয় হামলার যথাযথ জবাব দেন বলেও জানান তিনি।
