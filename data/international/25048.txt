
এবার ফিলিস্তিনের স্কুলশিক্ষার্থীদের সহায়তায় এগিয়ে এল শান্তিতে নোবেলজয়ী মালালা ইউসুফজাই। গাজা উপত্যকায় ইসরায়েলি হামলায় বিধ্বস্ত স্কুলগুলোর পুনর্নির্মাণে ৫০ হাজার ডলার অনুদান দেবে সে। খবর হিন্দুস্তান টাইমসের। সুইডেনের স্টকহোমে গত মঙ্গলবার শিশুদের নোবেলখ্যাত সম্মানজনক ‘ওয়ার্ল্ড চিলড্রেনস প্রাইজ’ গ্রহণের সময় পাকিস্তানের নবীন শিক্ষা ও মানবাধিকারকর্মী এ ঘোষণা দেয়। মালালাই একই বছর ওয়ার্ল্ড চিলড্রেনস প্রাইজ ও নোবেল পুরস্কার পাওয়া প্রথম ব্যক্তি। অনুষ্ঠানে মালালা বলে, ‘আমাদের উচিত ফিলিস্তিনসহ সব জায়গার শিশুদের একটি নিরাপদ পরিবেশে মানসম্পন্ন শিক্ষা নিশ্চিত করা। কারণ, শিক্ষা ছাড়া কখনোই শান্তি আসবে না।’মালালা জানিয়েছে, ওই অর্থসহায়তা দেওয়া হবে জাতিসংঘের ত্রাণবিষয়ক সংস্থা ইউএনআরডব্লিউএর মাধ্যমে। গাজা এলাকার ৬৫টি স্কুল পুনর্নির্মাণে এই অর্থ ব্যয় করা হবে। অর্থ দেওয়ার ঘোষণা দিয়ে সে বলে, ‘শিশুদের মানসম্মত শিক্ষা গ্রহণ করে তাদের জীবন গড়ে তুলতে সাহায্য করবে এ অর্থ। তারা জানবে তারা একা নয়।’ওয়ার্ল্ড চিলড্রেনস প্রাইজ প্রদানকারী সুইডেনভিত্তিক আয়োজকেরা বলেন, এই পুরস্কারের জন্য সারা বিশ্বের লাখ লাখ শিশু মালালাকে ভোট দিয়েছে। ইউএনআরডব্লিউএর ওয়েবসাইটে মালালা লিখেছে, সংগঠনটি গাজার শিশুদের জন্য অসাধারণ ভূমিকা পালন করছে।উল্লেখ্য, পাকিস্তানসহ কয়েকটি দেশের সংগঠনকে অল্প পরিসরে সহযোগিতা করার জন্য মালালার নিজস্ব একটি তহবিল আছে। পাকিস্তানে নারী শিক্ষার বিরুদ্ধে তালেবান জঙ্গিদের অবস্থান নিয়ে সমালোচনা করে ২০০৯ সালে আলোচনায় আসে মালালা। প্রত্যন্ত সোয়াত উপত্যকার মিংগোরায় মালালাকে তাদের স্কুলের সামনেই গুলি করেছিল তালেবান জঙ্গিরা।
