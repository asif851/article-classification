
বেইজিংয়ের এক বিপণিবিতানে প্রবেশের সময় লোকজন হাঁ করে একটা মূর্তির দিকে তাকাচ্ছে। নববর্ষ উপলক্ষে কর্তৃপক্ষ এই মোরগের অবয়ব বসিয়েছে। কিন্তু তার ঝুঁটির রং আর চেহারাটা কেমন যেন চেনা চেনা লাগে। ভালো করে খেয়াল করলে বোঝা যায়, হবু মার্কিন প্রেসিডেন্ট ডোনাল্ড ট্রাম্পের আদলে মজা করে এটি বানানো হয়েছে।বাণিজ্য এবং তাইওয়ানের সঙ্গে সম্পর্ক নিয়ে ট্রাম্পের কথাবার্তায় চীন অসন্তুষ্ট হলেও দেশটির কল্পনাপ্রবণ শিল্পী ও জনসাধারণের কাছে বোধ হয় তিনি খুব অপ্রিয় নন। তাই তো নিজেদের ঐতিহ্যবাহী চান্দ্রবর্ষের সাজসজ্জায় চীনের লোকেরা ট্রাম্পকেও জায়গা দিয়েছে। এই নববর্ষ উৎসব ১৮ জানুয়ারি শুরু হবে। মূর্তিটির নকশাকার সংবাদমাধ্যমকে বলেছেন, তিনি ট্রাম্পের চুলের অনন্য স্টাইল এবং হাতের অঙ্গভঙ্গি নকল করে মোরগমূর্তি বানিয়েছেন।আগামী দিনের বিশ্বনেতা ট্রাম্পের সঙ্গে পাখির তুলনা চীনে এবারই প্রথম নয়। হাংঝু এলাকার একটি চিড়িয়াখানায় সোনালি রঙের একটি পাখির সঙ্গে ট্রাম্পের চেহারার সাদৃশ্যের ছবি সামাজিক যোগাযোগের অনলাইন মাধ্যমে প্রচারিত হয়েছে। মজার ব্যাপার হলো, পাখিটির চাহনিও কিছুটা ট্রাম্পের মতো।তাওবাও নামের একটি চীনা কেনাকাটার ওয়েবসাইটে ট্রাম্পের আদলে পাখিমূর্তির প্রতিরূপ বা রেপ্লিকা বিক্রি হচ্ছে। আকারভেদে একেকটা মূর্তির দাম ১ হাজার ৭০০ মার্কিন ডলার পর্যন্ত নির্ধারণ করা হয়েছে।
