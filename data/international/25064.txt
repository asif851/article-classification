
১৯৯৩ সালের আলোচিত মুম্বাই হামলার এক মামলায় দুই আসামিকে মৃত্যুদণ্ড দিয়েছেন ভারতের সন্ত্রাস দমন বিষয়ক এক বিশেষ আদালত। এ ছাড়া দুই আসামিকে দেওয়া হয়েছে যাবজ্জীবন কারাদণ্ড। আরেক আসামি পেয়েছেন ১০ বছরের কারাদণ্ড। 
টেররিস্ট অ্যান্ড ডিজরাপটিভ অ্যাক্টিভিটিজ (প্রিভেনশন) বা টাডা আইনের এক বিশেষ আদালত আজ বৃহস্পতিবার এই দণ্ড ঘোষণা করেন।
মৃত্যুদণ্ড পাওয়া দুই আসামি হলেন তাহের মার্চেন্ট ও ফিরোজ খান। যাবজ্জীবন কারাদণ্ড পেয়েছেন কুখ্যাত সন্ত্রাসী আবু সালেম ও করিমুল্লাহ খান। আর রিয়াজ সিদ্দিকীর ১০ বছর কারাদণ্ড হয়েছে।
১৯৯৩ সালের মুম্বাই হামলার ঘটনায় ১২টি পৃথক বিস্ফোরণে নগর কেপে ওঠে। এতে ২৫৭ জন নিহত ও ৭১৩ জন আহত হয়। ২০০৬ সালে ঘটনার মূল বিচার শেষ হয়েছিল।
১৯৯৩ সালের মুম্বাই হামলার এই মামলাটিতে গত ১৬ জুন সাত আসামির মধ্যে ছয়জনকে দোষী সাব্যস্ত করেন বিশেষ আদালত। দোষী সাব্যস্ত হওয়া অন্যতম আসামি মুস্তফা দোসা সম্প্রতি মারা যান।
আরও পড়ুন:আবু সালেমসহ ছয় আসামি দোষী সাব্যস্ত
