
ভারতের দিল্লির একটি পাঁচতারা হোটেলের ঊধ্বর্তন এক কর্মকর্তার বিরুদ্ধে যৌন হয়রানির অভিযোগ আনার পর বরখাস্ত করা হয়েছে এক নারী কর্মীকে। সিসিটিভি ফুটেজে দেখা গেছে, ওই কর্মকর্তা তাঁর সহকর্মী নারী কর্মীর শাড়ি ধরে টানছেন। খবর এনডিটিভি অনলাইনের।
যৌন হয়রানির এ ঘটনায় হোটেলটির অভিযোগ ওঠা নিরাপত্তা কর্মকর্তা ও ওই নারীকে সিসিটিভির ফুটেজ সরবরাহ করা সহকর্মী, এমনকি ঘটনার সময় কক্ষে থাকা আরেক কর্মী, যিনি কক্ষটি থেকে বের হয়ে যাচ্ছিলেন তাঁকেও চাকরিচ্যুত করা হয়েছে।
ঘটনাটি ঘটে গত ২৯ জুলাই দিল্লি বিমানবন্দরের কাছের একটি হোটেলে। ওই নারী অভিযোগ করেন, কাজ শেষে বাড়ির উদ্দেশে অফিস ত্যাগ করছিলেন তিনি। এ সময় হোটেলের নিরাপত্তা ব্যবস্থাপক দুবার ওই নারীকে তাঁর গাড়িতে তোলার চেষ্টা করেন।
গতকাল বৃহস্পতিবার ওই নারী অফিসে গেলে দায়িত্বে থাকা কর্মকর্তা তাঁকে মানবসম্পদ বিভাগে দেখা করতে বলেন। ৪০ মিনিট অপেক্ষা করার পর তাঁর হাতে বরখাস্তের নোটিশ ধরিয়ে দেওয়া হয়। ওই নারীকে সিসিটিভি ফুটেজ সরবরাহ করা সহকর্মীকেও বরখাস্ত করা হয়।
ওই নারী বলেন, ‘ঘটনার দিন ছিল আমার জন্মদিন। বস (নিরাপত্তা ব্যবস্থাপক) আমাকে তাঁর কেবিনে ডেকে পাঠান। সেখানে যাওয়ার পর আমি কী উপহার চাই, তা জানতে চান বস। বস আমাকে বসতে বলেন। আমি না বসলে তিনি আমাকে তাঁর কাছে টেনে নেন এবং আমার শাড়ি খুলে ফেলার চেষ্টা করেন। তখন তিনি ওই কক্ষে থাকা অন্য সহকর্মীকে কক্ষটি থেকে চলে যেতে বলেন।’
ওই নারী বলেন, শাড়ি ধরে টান দেওয়ার সময় ওই কর্মকর্তা তাঁর শরীরের সংস্পর্শে আসার চেষ্টা করেন এবং হোটেলে তাঁর সঙ্গে রাত কাটানোর প্রস্তাব দেন। সিসিটিভির ফুটেজে দেখা গেছে, নিরাপত্তা কর্মকর্তার সঙ্গে কথা বলার সময় ওই নারী শক্ত করে শাড়ি ধরে রয়েছেন।
ঘটনার দিনই ওই নারী মানবসম্পদ বিভাগকে ঘটনাটি জানায়। কিন্তু কোনো ব্যবস্থাই নেওয়া হয়নি। পরে স্বামীর পরামর্শে ওই নারী ১ আগস্ট বিমানবন্দর থানায় অভিযোগ করেন।
