
ভারতের আসাম রাজ্যের কোকরাঝাড় শহরে গতকাল শুক্রবার সন্ত্রাসী হামলায় ১৪ জন নিহত হয়েছেন। দুপুর ১২টার দিকে শহরের বালাজান তিনালি এলাকার একটি বাজারে সন্ত্রাসীরা গুলি চালিয়ে তাঁদের হত্যা করে। এ সময় নিরাপত্তা বাহিনীর সদস্যদের গুলিতে এক সন্ত্রাসী নিহত হয়।রাজ্য পুলিশের প্রধান মুকেশ সহায় বলেন, ন্যাশনাল ডেমোক্রেটিক ফ্রন্ট অব বোড়োল্যান্ড-এনডিএফবি (সংবিজিৎ) অথবা এনডিএফবি (এস) এ ঘটনার জন্য দায়ী। তবে ইসলামি জঙ্গিদের জড়িত থাকার আশঙ্কাও তিনি উড়িয়ে দেননি।ঘটনার খবর পেয়ে বিভিন্ন বাহিনীর সদস্যরা ঘটনাস্থলে ছুটে যান। সেখান থেকে এক সন্দেহভাজন উগ্রপন্থীর গুলিবিদ্ধ মৃতদেহ এবং একটি একে-৪৭ রাইফেল উদ্ধার করা হয়েছে।রাজ্যের পুলিশপ্রধান জানান, হামলাকারীরা চার-পাঁচজন ছিল। সবাই ছিল সেনা পোশাকে।মণিপুরে বিস্ফোরণ: ইন্টারন্যাশনাল বিজনেস টাইমস জানায়, ভারতের উত্তর-পূর্বের আরেক রাজ্য মণিপুরের রাজধানী ইম্ফলে গতকাল বিস্ফোরণে তিনজন আহত হয়েছেন। ইম্ফল পোলো গ্রাউন্ডের কাছাকাছি অবস্থিত রাজ্যের প্রধান জাদুঘরের পাশে ওই বিস্ফোরণে এক শিশু ও দেশটির কেন্দ্রীয় রিজার্ভ পুলিশের দুই সদস্য আহত হন।
