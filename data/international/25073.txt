
কেনিয়ার একটি বিশ্ববিদ্যালয়ে আল শাবাব জঙ্গিগোষ্ঠীর হামলায় কমপক্ষে ৭০ জন শিক্ষার্থী নিহত হয়েছেন। আজ বৃহস্পতিবার বার্তা সংস্থা এএফপির এক খবরে এ তথ্য জানা গেছে। দেশটির স্বরাষ্ট্র মন্ত্রণালয় বলছে, ১৯৯৮ সালে দেশটিতে আমেরিকান দূতাবাসে হামলার পর এটি সবচেয়ে ভয়াবহ হামলা।আজ ভোর হওয়ার আগে মুখোধারী বন্দুকধারীরা বিশ্ববিদ্যালয়টিতে এ হামলা চালায়। ঘুমন্ত শিক্ষার্থীদের ওপর হামলার আগে গ্রেনেড ছুড়ে ওই বিশ্ববিদ্যালয়ের ফটক উড়িয়ে দেয় তাঁরা। বিশ্ববিদ্যালয়টি উত্তর-পূর্বাঞ্চলের গারিশা শহরে অবস্থিত।কেনিয়ার স্বরাষ্ট্রমন্ত্রী সাংবাদিকদের বলেন, ইতিমধ্যে জঙ্গিদের দখলে থাকা একটি ভবনে অভিযান চালিয়েছে দেশটির সেনাবাহিনী। এতে চার জঙ্গি নিহত হয়েছে। জঙ্গিরা ১২ ঘণ্টা ধরে ভবনটি দখল করে রেখেছিল। তবে সেখানে মোট কতজন জঙ্গি ছিল, তা তিনি নিশ্চিত করতে পারেননি।স্বরাষ্ট্রমন্ত্রী বলেন, ‘দুর্ভাগ্যবশত আমরা বেশ কিছু মানুষকে হারিয়েছি। আমরা পুরোপুরি নিশ্চিত নই, তবে এ ঘটনায় ৭০ জনের কাছাকাছি মারা গেছে। ৭৯ জন আহত হয়েছে, তাঁদের মধ্যে নয়জনের অবস্থা গুরুতর।’
আল শাবাব ইতিমধ্যে এ ঘটনার দায় স্বীকার করেছে। এর আগে ২০১৩ সালে সেপ্টেম্বরে জঙ্গিগোষ্ঠীটি নাইরোবির একটি মার্কেটে হামলা চালিয়ে ৬৭ জনকে হত্যা করে। ২০১১ সালে কেনিয়ার সেনাবাহিনী দক্ষিণ সোমালিয়ায় আল শাবাব জঙ্গিগোষ্ঠীর বিরুদ্ধে অভিযান শুরু করে। এর পর থেকে প্রায়ই কেনিয়ায় পুলিশ ও সাধারণ মানুষের ওপর হামলা করে আসছে গোষ্ঠীটি।
