
বিশ্বকাপ ফুটবল সামনে রেখে ব্রাজিলে একটি অসমাপ্ত উড়ালসড়ক ধসে পড়ে কমপক্ষে দুজন নিহত হয়েছে। আহত হয়েছে ২২ জন। গতকাল বৃহস্পতিবার দেশটির দক্ষিণ-পূর্বাঞ্চলীয় বেলো হরিজন্তে শহরে এ দুর্ঘটনা ঘটে।এই শহরের মিনেইরো স্টেডিয়ামে অনুষ্ঠিত হয়েছে বিশ্বকাপের চারটি খেলা। আগামী মঙ্গলবার অনুষ্ঠিত হবে সেমিফাইনালের একটি ম্যাচ।গ্লোব টেলিভিশনের ফুটেজে দেখানো হয়, এই উড়ালসড়কের নিচে হলুদ রঙের একটি বাসের সামনের অংশ চাপা পড়ে আছে। উড়ালসড়কটি শহরের মিনেইরো স্টেডিয়াম থেকে পাঁচ কিলোমিটার দূরে। বিশ্বকাপ ফুটবল সামনে রেখে অবকাঠামোগত উন্নয়নের অংশ হিসেবে গত বছর এর নির্মাণকাজ শুরু হয়।ঘটনার সময় সেখানে উপস্থিত ড্যানিয়েল মাগালহায়েস বলেন, ‘এটি অনেকটা ভূমিকম্পের মতো ছিল। সড়কটি যখন ধসে পড়ে, তখন মাটি কেঁপে ওঠে। শব্দে আমার কানে প্রায় তালা লাগার জোগাড় হয়েছিল।’মিনাস জেরেইস রাজ্যের স্বাস্থ্য সংস্থা জানায়, এ ঘটনায় দুজন নিহত ও ২২ জন আহত হয়েছে। ফায়ার সার্ভিসের একজন মুখপাত্র এডগার্ড এসতোভো ডা সিলভা জানান, সড়কের নিচে চাপা পড়া একটি বাস থেকে ১৩ জনকে উদ্ধার করা হয়েছে। বাসের নারী চালক মারা গেছেন।
সিলভা বলেন, সড়কের নিচে একটি গাড়িও চাপা পড়েছে। এর ভেতর কতজন রয়েছে, তাত্ক্ষণিকভাবে জানা যায়নি। এ ছাড়া নির্মাণাধীন প্রতিষ্ঠানের দুটি ট্রাকও এর নিচে চাপা পড়েছে।
প্রেসিডেন্ট দিলমা রুসেফ এ ঘটনায় টুইটারে ‘দুঃখপ্রকাশ’ করেছেন। একই সঙ্গে হতাহতদের পরিবারের প্রতি সমবেদনা প্রকাশ করেছেন।
