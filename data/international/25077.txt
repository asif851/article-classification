
‘পাইলটের ভুলে’ কিরগিজস্তানে মানাস বিমানবন্দরের কাছে কার্গো বিমান বিধ্বস্ত হয়েছে। রাষ্ট্রীয় টেলিভিশনে দেওয়া এক বার্তায় দেশটির উপপ্রধানমন্ত্রী মুহাম্মেতখালী আবোউলগাজিভ এ দাবি করেছেন।
কুয়াশার কারণে জরুরি অবতরণের সময় আজ সোমবার তুর্কি বিমানটি কিরগিজস্তানের জনবহুল একটি গ্রামে বিধ্বস্ত হয়ে ৩৭ জন নিহত হয়েছেন। স্থানীয় সময় আজ সোমবার সকাল সাড়ে সাতটার দিকে দেশটির রাজধানী বিশকেকের কাছে দাচা-সু গ্রামে এ ঘটনা ঘটে। কিরগিজস্তানের জরুরি বিভাগের মুখপাত্র মুহাম্মেদ শেভারভ এএফপিকে বলেন, ‘মৃতের সংখ্যা বাড়তে পারে। উদ্ধারকর্মীরা বিধ্বস্ত এলাকায় উদ্ধার অভিযান চালাচ্ছে।’
কিরগিজস্তানের উপপ্রধানমন্ত্রী মুহাম্মেতখালী আবোউলগাজিভ বলেছেন, প্রাথমিক পাওয়া তথ্য অনুযায়ী পাইলটের ভুলেই কার্গো বিমানটি বিধ্বস্ত হয়েছে। কিরগিজস্তানের রাষ্ট্রীয় টেলিভিশনে প্রচারিত এক বার্তার বরাত দিয়ে এএফপির খবরে এ কথা বলা হয়েছে।
কিরগিজস্তানের দুর্যোগ ব্যবস্থাপনা মন্ত্রণালয় জানায়, বিমানটিতে চারজন পাইলট ছিলেন। হংকং থেকে তুরস্কের ইস্তাম্বুলে যাওয়ার পথে বিশকেকের কাছে ওই দুর্ঘটনা ঘটে। চারজন পাইলটের মধ্যে এখন পর্যন্ত একজন পাইলটের লাশ উদ্ধার করা হয়েছে।
মানাস বিমানবন্দরের কাছে ওই গ্রামে বিমান দুর্ঘটনায় ৪৩টি বাড়ি বিধ্বস্ত হয়েছে। নিহত ব্যক্তিদের বেশির ভাগই দাচা-সু গ্রামের বাসিন্দা।
পরিচয় প্রকাশ না করে একজন প্রত্যক্ষদর্শী এএফপিকে বলেন, ‘একটি বাড়িতে বিমানটি বিধ্বস্ত হয়। ওই পরিবারের শিশুসহ সবাই মারা গেছেন। ওই বাড়ির কোনো কিছুই আর বাকি নেই। অনেকে ওই সময় ঘুমিয়ে ছিলেন।’
কিরগিজস্তানের প্রেসিডেন্ট আলমাজবেক আতামবায়েভ তাঁর চীন সফর বাতিল করে দেশে ফিরেছেন বলে গণমাধ্যমের খবরে জানানো হয়।
আরও পড়ুন: 
কার্গো বিমান আছড়ে পড়ল বাড়িতে, নিহত ৩৭
