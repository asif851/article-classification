
রুশ পররাষ্ট্রমন্ত্রী সের্গেই লাভরভ রুশ-মার্কিন সম্পর্কের টানাপোড়েনের জন্য সাবেক মার্কিন প্রেসিডেন্ট বারাক ওবামা ও তাঁর প্রশাসনকে দায়ী করেছেন। তিনি বলেছেন, শান্তিতে নোবেল পুরস্কার পাওয়া (বারাক ওবামা) এমন একজনের কাছ থেকে রাশিয়া এমনটা আশা করেনি। 
গতকাল শুক্রবার যুক্তরাষ্ট্রের নিউইয়র্কে অনুষ্ঠিত জাতিসংঘের সাধারণ পরিষদের অধিবেশন শেষে সংবাদ সম্মেলনে রুশ মন্ত্রী এসব কথা বলেন।সের্গেই লাভরভ বলেন, শুধুমাত্র নানা বিষয় নিয়ে দ্বিমত থাকাই রশ-মার্কিন সম্পর্ককে খারাপ অবস্থায় নিয়ে আসেনি। দুই দেশের দ্বিপক্ষীয় সম্পর্ক নিয়ে ওবামা প্রশাসনের প্রতিহিংসাপরায়ণ আচরণ ও বিলম্বিত কর্মপ্রনালী সম্পর্কে বাঁধা করেছে। তিনি বলেন, ‘এটা খুবই দুঃখজনক যে আমাদের দ্বিপক্ষীয় সম্পর্কের বিশাল সম্ভাবনা রুশ ভীতির অবাস্তব ধারণার কারণে নষ্ট হচ্ছে এবং রাশিয়া ও যুক্তরাষ্ট্রের মধ্যে সমন্বয়ের অভাব থাকায় আন্তর্জাতিক ইস্যুগুলোর মীমাংসা হচ্ছে না। মার্কিন প্রেসিডেন্ট নির্বাচনে রাশিয়ার হস্তক্ষেপ নিয়ে মার্কিন পররাষ্ট্রমন্ত্রী রেক্স টিলারসনের বক্তব্য প্রসঙ্গে সের্গেই লাভরভ বলেন, ‘আমি রেক্স টিলারসনের কাছে জানতে চেয়েছিলাম, আপনার বক্তব্য প্রমাণের জন্য কী যথেষ্ট প্রমাণ রয়েছে? উত্তরে টিলারসন বলেন, গোপন তথ্য হওয়ায় আমি আপনাকে কিছুই দেখাতে পারব না। আমি তখন মার্কিন মন্ত্রীকে বলেছি, আপনি জানেন, আমি এটি বিশ্বাস করি না।’ সূত্র: ইতার-তাস
