
 
ভারতের মহারাষ্ট্র রাজ্যে মাওবাদীদের সঙ্গে নিরাপত্তা বাহিনীর সংঘর্ষে ১৪ মাওবাদী নিহত হয়েছে। মাওবাদী অধ্যুষিত জেলা গাড়চিরোলির ভামরাবাদের তাদাগাঁও জঙ্গলে আজ রোববার সকালে এ ঘটনা ঘটে। বেশ কিছু মাওবাদী একত্র হয়েছে—এ খবর পাওয়ার পর গাড়চিরোলির বিশেষ কমব্যাট ফোর্স সি-৬০-এর দুটি বিশেষ দল এলাকায় শুরু করে চিরুনি তল্লাশি। এ সময় নিরাপত্তা বাহিনীর সঙ্গে সংঘর্ষে জড়িয়ে পড়ে মাওবাদীরা। এই সংঘর্ষে ১৪ জন মাওবাদীর মৃত্যু হয়েছে বলে জানান গাড়চিরোলির অতিরিক্ত পুলিশ সুপার এ রাজা এবং মহারাষ্ট্রের পুলিশের মহাপরিচালক সতীষ মাথুর। সতীশ মাথুর কমব্যাট ফোর্সের এই সাফল্যের জন্য ধন্যবাদ জানিয়েছেন নিরাপত্তা বাহিনীকে। পুলিশের আইজি শারদ শেলার জানিয়েছেন, এ সংঘর্ষে মাওবাদীদের বিভাগীয় পর্যায়ের দুই নেতা সাইনাথ এবং সিনু নিহত হয়েছে। অতিরিক্ত পুলিশ সুপার বলেছেন, এদিন মাওবাদীদের কাছ থেকে প্রচুর অস্ত্র ও গোলাবারুদ উদ্ধার করেছে নিরাপত্তা বাহিনী। সাম্প্রতিককালে এটিই ছিল মাওবাদীদের বিরুদ্ধে সবচেয়ে বড় অভিযান।
