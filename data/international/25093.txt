
নেপালের প্রধানমন্ত্রী কে পি শর্মা অলি আজ রোববার বিকেলে আস্থা ভোটের মাত্র কয়েক মিনিট আগে পদত্যাগ করেছেন। জোটভুক্ত দলগুলো একের পর এক সমর্থন প্রত্যাহার করায় এ ভোটে তাঁর সরকার হেরে যাবে বলে মনে করা হচ্ছিল।পার্লামেন্টে ভোট শুরুর কয়েক মিনিট আগে সেখানে দেওয়া বক্তব্যে অলি বলেন, ‘পার্লামেন্ট ভবনে আসার আগে আমি প্রেসিডেন্টের সঙ্গে দেখা করে তাঁর কাছে পদত্যাগপত্র জমা দিয়ে এসেছি।’জোটের শরিক দলগুলোর অভিযোগ, ক্ষমতা ভাগাভাগি নিয়ে জোটের মধ্যে যে চুক্তি হয়েছিল, অলি তা মানেননি। শরিকদের সমর্থন নিয়ে ক্ষমতায় এলেও তিনি তাদের বঞ্চিত করেছেন। এ কারণেই তারা জোট ছেড়ে যাওয়ার সিদ্ধান্ত নেয়।
