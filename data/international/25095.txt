
সিরিয়ার পূর্বাঞ্চলে বড় ধরনের আক্রমণ চালিয়ে দেইর আল-জর শহর দখল করে নিয়েছে জঙ্গিগোষ্ঠী ইসলামিক স্টেট (আইএস)। এ সময় সংঘর্ষে বহু লোককে হত্যার পাশাপাশি ৪০০-এর বেশি বেসামরিক নাগরিককে অপহরণ করেছে জঙ্গিরা। এদিকে আইএসের প্রধান ঘাঁটি সিরিয়ার রাকায় শনিবার বিমান হামলায় ৪০ জন বেসামরিক লোক নিহত হয়েছে। খবর এএফপির।যুক্তরাজ্যভিত্তিক মানবাধিকার পর্যবেক্ষণকারী সংগঠন সিরিয়ান অবজারভেটরি ফর হিউম্যান রাইটস জানায়, সিরিয়ার প্রেসিডেন্ট বাশার আল-আসাদের অনুগত বাহিনীর নিয়ন্ত্রণে থাকা দেইর আল-জর শহরে গত শনিবার হামলা শুরু করে আইএস জঙ্গিরা। তাদের বহুমুখী আক্রমণে অন্তত ১৩৫ জন নিহত হয়েছে। এর মধ্যে ৮৫ জন বেসামরিক লোক এবং ৫০ জন বাশার বাহিনীর সদস্য। অন্যদিকে, আইএসের অন্তত ৪২ যোদ্ধা লড়াইয়ে নিহত হয়।সিরিয়ার রাষ্ট্রীয় বার্তা সংস্থা সানা দেইর আল-জর এলাকায় সংঘর্ষের খবর নিশ্চিত করেছে। তবে সানার খবরে বলা হয়, জঙ্গিদের আক্রমণে অন্তত ৩০০ বেসামরিক লোক নিহত হয়েছে, যাদের বেশির ভাগই নারী, শিশু ও বয়স্ক মানুষ।
