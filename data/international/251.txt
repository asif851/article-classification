
শারীরিক সংসর্গ করতে রাজি না হওয়ায় স্ত্রীকে গলাটিপে হত্যা করার অভিযোগ উঠেছে স্বামীর বিরুদ্ধে। গত মঙ্গলবার রাতে ভারতের হরিয়ানা রাজ্যের কুরুক্ষেত্র জেলার জোগনা খেরা গ্রামে এ ঘটনা ঘটে।
বিবিসি অনলাইনের প্রতিবেদনে বলা হয়, গত মঙ্গলবার রাতে স্ত্রী সুমনের (৩০) সঙ্গে শারীরিক সম্পর্ক করতে চান স্বামী সঞ্জীব কুমার (৩৫)। কিন্তু সুমন এতে রাজি না হওয়ায় তাঁদের মধ্যে কথা-কাটাকাটি হয়। একপর্যায়ে সঞ্জীব গলাটিপে তাঁকে হত্যা করেন। সঞ্জীবকে গ্রেপ্তার করেছে পুলিশ।
কুরুক্ষেত্র জেলার পুলিশ কর্মকর্তা রমেশ জাগলান বলেন, গ্রেপ্তারের পর সঞ্জীব তাঁর দোষ স্বীকার করে বলেছেন, তাঁর স্ত্রী সুমন বেশ কয়েক দিন থেকেই শারীরিক সংসর্গ করতে অস্বীকৃতি জানিয়ে আসছেন। মঙ্গলবারও তিনি রাজি হননি। এ কারণে রাগে তিনি সুমনের গলাটিপে ধরেন। এতে তাঁর মৃত্যু হয়।
রমেশ জাগলান বলেন, এক দশকের বেশি সময় আগে সঞ্জীব ও সুমনের বিয়ে হয়। ওই দম্পতির ঘরে দুই সন্তান রয়েছে।
টাইমস অব ইন্ডিয়ার প্রতিবেদনে বলা হয়, সঞ্জীব কুমার পেশায় একজন চিত্রশিল্পী। মঙ্গলবার রাতে তিনি জোর করে শারীরিক সংসর্গ করতে চাইলে স্ত্রী বাধা দেন। এতে তিনি ক্ষিপ্ত হয়ে সুমনের গলাটিপে ধরলে স্ত্রীর মৃত্যু হয়।
প্রতিবেদনে বলা হয়, এ ঘটনায় সঞ্জীবসহ তাঁর পরিবারের সাত সদস্যের বিরুদ্ধে হত্যা মামলা করা হয়েছে। ওই থানার কর্মকর্তা রমেশ কুমার বলেন, সঞ্জীব স্বীকার করেছেন, সম্প্রতি তিনি ডেঙ্গু জ্বরে আক্রান্ত হয়েছেন। এ কারণেই তাঁর স্ত্রী শারীরিক সংসর্গ করতে রাজি হচ্ছিলেন না।
প্রতিবেদনে বলা হয়, ভারতে থানায় প্রতি পাঁচ মিনিটে একটি করে পারিবারিক সহিংসতা মামলা হয়। তবে মানবাধিকারকর্মীরা বলছেন, এই সংখ্যা আরও বেশি হবে।
