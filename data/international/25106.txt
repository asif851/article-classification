
প্রায় এক দশক আগে নিখোঁজ হয়েছিলেন তাঁরা তিনজন। গত সোমবার তাঁদের সুস্থ অবস্থায় উদ্ধার করা হয়েছে। তাঁদের সঙ্গে উদ্ধার করা হয়েছেএক শিশুকে। যুক্তরাষ্ট্রের ওহাইও অঙ্গরাজ্যের ক্লিভল্যান্ড শহরের এই তিনজন হলেন আমান্ডা বেরি, জিনা ডেজেসাস ও মিচেল নাইট। আর শিশুটি আমান্ডা বেরির সন্তান বলেধারণা করা হচ্ছে। তবে শিশুটির নাম জানা যায়নি।তিন নারীর নিখোঁজ হওয়ার সঙ্গে জড়িত থাকার অভিযোগে তিন ভাইকে গ্রেপ্তার করেছে পুলিশ। ২০০৩ সালে ১৬ বছর বয়সে নিখোঁজ হন বেরি। তার এক বছর পর ১৪ বছর বয়সে নিখোঁজ হন গিনা। আর ২০০২ সালে মিচেল নিখোঁজ হন ২০ বছর বয়সে। স্থানীয় পুলিশ জানায়, বেরির কাছ থেকে তথ্য পেয়ে তিনজনকে উদ্ধার করা হয়েছে। একজন প্রতিবেশীর সহায়তায় উদ্ধার হওয়ার পর বেরি ফোনে বিষয়টি পুলিশকে জানান। এরপর পুলিশ সবাইকে উদ্ধার করে। পুলিশ আরও জানায়, এ ঘটনায় হিস্পানিক তিন ভাইকে গ্রেপ্তার করা হয়েছে। তাঁদের বয়স ৫০, ৫২ ও ৫৪ বছর। পুরো ঘটনা সম্পর্কে এখনো বিস্তারিত জানা যায়নি। ঘটনার তদন্ত চলছে। তিনজনকে উদ্ধারের পর হাসপাতালে ভর্তি করা হয়েছে। চিকিৎসকেরা বলছেন, তাঁরা সুস্থ আছেন। তার পরও বিশেষ পর্যবেক্ষণে রাখা হয়। একদিন পর গতকাল মঙ্গলবার তাদের হাসাপাতালথেকে ছেড়ে দেওয়া হয়।
যে প্রতিবেশীর সহায়তায় বেরি উদ্ধার হন, সেই প্রতিবেশী চার্লস রামসে বলেন, ‘আমি লক্ষ করছিলাম, বেরি ওই বাড়ি থেকে বাইরে আসার চেষ্টা করছেন। কিন্তু দরজা ঠিকভাবে খুলতে পারছিলেন না। পরে আমি তাঁকে সহায়তা করি।’
বেরি নিখোঁজ হওয়ার তিন বছর পর ২০০৬ সালে তাঁর মা লোওয়ানা মারা যান।
গিনা ডেজেসাস উদ্ধার হওয়ায় তাঁর চাচা খুশি। গিনার চাচা বলেন, ‘এভাবে নিখোঁজ হওয়ার বিষয়টি আতঙ্কের। তবে গিনাকে পেয়ে ভালো লাগছে। এই ১০ বছরে আমরা কোনোভাবেই জানতে পারিনি, সে কোথায় আছে, কেমন আছে।’ ক্লিভল্যান্ডের মেয়র ফ্রাঙ্ক জ্যাকসন বলেন, ‘তিন নারীকে উদ্ধার করায় সংশ্লিষ্ট ব্যক্তিদের ধন্যবাদ জানাই। তবে এ ঘটনায় বেশ কিছু প্রশ্নের উত্তর খোঁজা হচ্ছে। এ জন্য তদন্ত চলছে।’ রয়টার্স, বিবিসি।
