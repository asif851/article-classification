
ভারতের বিহার রাজ্যের নালন্দা জেলার জালালপুরে একটি বাজি তৈরির কারখানায় বিস্ফোরণে পাঁচজন নিহত হয়েছেন। আহত ২৫ জন। ১৭ জনের অবস্থা আশঙ্কাজনক। হাসপাতালে চিকিৎসা চলছে তাঁদের। গতকাল বৃহস্পতিবার রাতে বিস্ফোরণের এ ঘটনা ঘটে।
পুলিশ সূত্রে জানা গেছে, বাজি তৈরির কারখানাটির কোনো অনুমোদন ছিল না। মৃতের সংখ্যা বাড়তে পারে। এ ঘটনায় কারখানাটি ছাড়াও আরও পাঁচটি বাড়ি বিধ্বস্ত হয়। তবে কী কারণে এই বিস্ফোরণ ঘটেছে, তা এখনো জানা যায়নি।
এই ঘটনার পর প্রত্যক্ষদর্শী ব্যক্তিরা জানান, হঠাৎ করে বিকট শব্দে কেঁপে ওঠে পুরো এলাকা। বিস্ফোরণের শব্দ এক কিলোমিটার দূর থেকেও শোনা গেছে।
 
