
সম্প্রতি উত্তর কোরিয়ার রাজধানী পিয়ংইয়ংয়ের রকেট স্থাপনা থেকে বেশ কয়েকটি ক্ষেপণাস্ত্র সরিয়ে নিতে দেখা গেছে। দক্ষিণ কোরিয়ার কোরিয়ান ব্রডকাস্টিং সিস্টেম (কেবিএস) গতকাল শুক্রবার রাতে এ খবর জানিয়েছে।
উত্তর কোরিয়া উসকানিমূলক আরও পদক্ষেপ নিতে যাচ্ছে, এমন আশঙ্কার মধ্যে এ খবর জানাল কেবিএস। গোয়েন্দা সূত্রের উদ্ধৃতি দিয়ে প্রতিবেদনে বলা হয়েছে, পিয়ংইয়ংয়ের উত্তরে সানুম-দংয়ে অবস্থিত উত্তর কোরিয়ার মিসাইল রিসার্চ অ্যান্ড ডেভেলপমেন্ট ফ্যাসিলিটি থেকে কয়েকটি ক্ষেপণাস্ত্র সরিয়ে নেওয়া হচ্ছে বলে শনাক্ত করেছেন দক্ষিণ কোরিয়া ও যুক্তরাষ্ট্রের গোয়েন্দা কর্মকর্তারা। কখন ও কোথায় ওই ক্ষেপণাস্ত্র সরিয়ে নেওয়া হয়েছে, তা প্রতিবেদনে উল্লেখ করা হয়নি।
ক্ষেপণাস্ত্রগুলো মাঝারি পাল্লার ‘হাসো-১২’ বা আন্তমহাদেশীয় ব্যালিস্টিক ক্ষেপণাস্ত্র ‘হাসো-১৪’ বলে ধারণা করা হচ্ছে। তবে সানুম-দং ক্ষেপণাস্ত্র স্থাপনাটি আন্তমহাদেশীয় ব্যালিস্টিক ক্ষেপণাস্ত্র তৈরির জন্য ব্যবহৃত হয়ে থাকে।
দক্ষিণ কোরিয়ার কমকর্তারা উদ্বেগ প্রকাশ করে বলেছেন, উত্তর কোরিয়া ১০ অক্টোবর দেশটির কম্যুনিস্ট পার্টির প্রতিষ্ঠাবার্ষিকীকে সামনে রেখে আরও উসকানিমূলক কর্মকাণ্ড চালাতে পারে।
আরও পড়ুন উত্তর কোরিয়া কতটা শক্তিশালী?
