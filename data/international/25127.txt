
পশুখাদ্য কেলেঙ্কারি মামলায় বিহারের সাবেক মুখ্যমন্ত্রী ও বিহারের রাষ্ট্রীয় জনতা দলের (আরজেডি) প্রধান লালু প্রসাদ যাদব দোষী সাব্যস্ত হয়েছেন। আজ শনিবার বিশেষ সিবিআই আদালত এই রায় দেন।
আজ বিকেলে ঝাড়খন্ডের রাজধানী রাঁচির সিবিআইয়ের বিশেষ আদালতে এই রায় ঘোষণা করেন বিচারক শিবপাল সিং। আগামী ৩ জানুয়ারি সাজা ঘোষণা করবেন বিচারক। তবে আজই লালু প্রসাদকে কারাগারে নিয়েছে পুলিশ। গতকাল রাতে ছেলে তেজস্বী যাদবকে নিয়ে রাঁচিতে আসেন মামলায় হাজিরা দিতে লালু প্রসাদ যাদব।৮৯ কোটি রুপির এই পশুখাদ্য কেনার দুর্নীতি নিয়ে বিহারের সিবিআই আদালতে বেশ কয়েকটি মামলা করা হয়। ২০১৩ সালে চাইবাসা ট্রেজারি থেকে পশুখাদ্য কেনার জন্য ভুয়া মূল্য রসিদ দিয়ে অর্থ আত্মসাতের অভিযোগে সিবিআইয়ের করা মামলায় ৫ বছরের কারাদণ্ড ও ২৫ লাখ রুপি জরিমানা হয়। ওই মামলার পর লালু প্রসাদ তাঁর সাংসদ পদ হারান এবং তাঁকে ৬ বছরের জন্য নির্বাচনে দাঁড়ানোর ওপর নিষেধাজ্ঞা জারি হয়। পরে লালু প্রসাদ সুপ্রিম কোর্ট থেকে জামিনে মুক্তি পান।আজ রায় ঘোষিত হয় দেওঘর ট্রেজারি থেকে পশুখাদ্য কেনার দুর্নীতি মামলার। ১৯৯৪ থেকে ১৯৯৬ সালে বিহারের মুখ্যমন্ত্রী থাকার সময় ভুয়া মূল্য রসিদ দাখিল করে দেওঘর ও চাইবাসা এবং অন্যান্য ট্রেজারি থেকে আত্মসাৎ করা হয় ৮৯ কোটি রুপি।আজকের এই মামলায় বিহারের সাবেক মুখ্যমন্ত্রী জগন্নাথ মিশ্রসহ সাতজনকে বেকসুর খালাস দেওয়া হয়। দোষী সাব্যস্ত করা হয় লালু প্রসাদ যাদবসহ ১৫ জনকে।এদিকে রায় ঘোষণার পর আরজেডি এক সংবাদ সম্মেলনে জানিয়েছে, তারা এই রায়ের বিরুদ্ধে উচ্চ আদালতে আপিল করবে।
