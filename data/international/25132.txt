
এশিয়ার ‘দ্বিতীয় নিকৃষ্ট’ শহর ঢাকা। এ অঞ্চলের সবচেয়ে নিকৃষ্ট শহর তাজিকিস্তানের দুশানবে। ‘মারসার কনসালটিং গ্রুপ’ পরিচালিত জীবনমানবিষয়ক চলতি বছরের এক জরিপের ফলাফলে এমনটাই উঠে এসেছে। তাদের ওয়েবসাইটে এ ফলাফল প্রকাশ করা হয়েছে।
বার্তা সংস্থা এএফপির খবরে জানানো হয়, রাজনৈতিক স্থিতিশীলতা, অপরাধ, দূষণসহ বেশ কয়েকটি বিষয় বিবেচনায় নিয়ে বিশ্বের ২২৩টি শহরের তালিকা তৈরি করা হয়েছে। এতে ঢাকার অবস্থান ২০৮তম। মধ্যপ্রাচ্যকে এশিয়ার বাইরে রেখে ওই অঞ্চলের দেশগুলোর আলাদা তালিকা করা হয়েছে।
জরিপে সবচেয়ে ভালো শহরের মর্যাদা পেয়েছে অস্ট্রিয়ার ভিয়েনা। ভালো শহরের তালিকায় ভিয়েনার পরবর্তী অবস্থানে যথাক্রমে জুরিখ (সুইজারল্যান্ড), অকল্যান্ড (নিউজিল্যান্ড), মিউনিখ (জার্মানি) ও ভ্যাংকুবার (কানাডা)। অন্যদিকে ‘নিকৃষ্ট’ শহরের তকমা পেয়েছে ইরাকের বাগদাদ। অথচ কয়েক দশক আগেও বাগদাদকে আরব সভ্যতার আদর্শ হিসেবে দেখা হতো।
জরিপে এশিয়ার দেশগুলোর মধ্যে সবচেয়ে ভালো শহরের স্বীকৃতি পেয়েছে সিঙ্গাপুর। শীর্ষ পাঁচের বাকি চারটি শহরই জাপানের। শহরগুলো হলো টোকিও, কোবে, ইয়োকোহামা ও ওসাকা। অন্যদিকে এশিয়ার নিকৃষ্ট শহরগুলো যথাক্রম দুশানবে (তাজিকিস্তান), ঢাকা (বাংলাদেশ), আশখাবাদ (তুর্কমেনিস্তান), বিশকেক (কিরগিজিস্তান) ও  তাসখন্দ (উজবেকিস্তান)। মধ্যপ্রাচ্যের সবচেয়ে ভালো শহর সংযুক্ত আরব আমিরাতের দুবাই। আর সামগ্রিক তালিকায় দুবাইয়ের অবস্থান ৭৩তম।
