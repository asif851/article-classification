
সম্প্রতি গুরুতর হ্যাকিংয়ের শিকার মার্কিন সরকারের কর্মী ব্যবস্থাপনা দপ্তরের (ওপিএম) পরিচালক ক্যাথারিন আর্চুলেতা পদত্যাগের ঘোষণা দিয়েছেন। গতকাল শুক্রবারই তাঁর সরে দাঁড়ানোর কথা। মার্কিন সরকারের তথ্যভান্ডারে সাইবার হামলা চালিয়ে হ্যাকাররা অন্তত ২ কোটি ১৫ লাখ মানুষের ব্যক্তিগত তথ্য হাতিয়ে নিয়েছে—এ খবর প্রকাশের পরপরই ওপিএম-প্রধানের পদত্যাগের খবর এল। মার্কিন কর্তৃপক্ষ গত বৃহস্পতিবার জানায়, আগের ধারণার চেয়ে পাঁচ গুণেরও বেশি মানুষ ওই সাইবার হামলার শিকার হয়েছে। এ ঘটনায় সন্দেহের আঙুল উঠেছিল চীনের দিকে, যারা ইতিমধ্যে তা অস্বীকার করেছে। ওপিএম জানিয়েছে, যাঁদের তথ্য হ্যাকারদের খপ্পরে পড়েছে, তাঁদের মধ্যে রয়েছেন সরকারি চাকরিপ্রার্থী, সরকারি ঠিকাদার ও তাঁদের ১০ লাখেরও বেশি সঙ্গী বা সঙ্গিনী।বিবিসি
