
অস্ত্র বহনের অধিকার বিষয়ে প্রতিদ্বন্দ্বী ডোনাল্ড ট্রাম্পের মন্তব্যের জেরে তাঁর বিরুদ্ধে সহিংসতাকে উসকে দেওয়ার অভিযোগ করলেন হিলারি ক্লিনটন। মার্কিন প্রেসিডেন্ট নির্বাচনে রিপাবলিকান দলের প্রার্থী ট্রাম্প মঙ্গলবার বলেন, মার্কিন সংবিধানের ‘দ্বিতীয় সংশোধনী’র পক্ষের লোকেরা হিলারির বিরুদ্ধে ‘ব্যবস্থা নিতে পারেন’, কারণ ডেমোক্রেটিক দলের এই প্রার্থী অস্ত্র রাখার অধিকার রদ করতে চান।এদিকে প্রচারণার অব্যাহত কাদা-ছোড়াছুড়ির মধ্যে ডোনাল্ড ট্রাম্প মার্কিন প্রেসিডেন্ট বারাক ওবামাকে জঙ্গিগোষ্ঠী ‘ইসলামিক স্টেটের (আইএস) প্রতিষ্ঠাতা’ হিসেবে অভিযুক্ত করেন। এর আগে সাবেক পররাষ্ট্রমন্ত্রী হিলারিকে জঙ্গিগোষ্ঠীটির প্রতিষ্ঠাতা হিসেবে অভিযুক্ত করেছিলেন তিনি।বুধবার আইওয়া অঙ্গরাজ্যে আয়োজিত এক সমাবেশে হিলারি ক্লিনটন বলেন, ‘গতকাল আবারও আমরা ট্রাম্পের কাছ থেকে মাত্রা ছাড়া মন্তব্য পেলাম। যার পরিণতি হতে পারে ভয়ানক। এর আগে তিনি প্রয়াত এক মুসলিম সেনার পরিবারের সঙ্গে নিষ্ঠুর আচরণ করেছেন। আরও অনেক দেশের পরমাণু অস্ত্র থাকা উচিত বলে মন্তব্য করেছেন। আর এখন সহিংসতা উসকে দিলেন।’এর আগের দিন নর্থ ক্যারোলাইনা অঙ্গরাজ্যে এক নির্বাচনী সমাবেশে ট্রাম্প বলেন, মার্কিন শাসনতন্ত্রের দ্বিতীয় সংশোধনী অনুযায়ী নাগরিকদের আগ্নেয়াস্ত্র রাখার যে অধিকার আছে, হিলারি তা রদ করতে চান। হিলারি প্রেসিডেন্ট হলে সুপ্রিম কোর্টে এমন সব বিচারপতি নিয়োগ দেবেন, যাঁরা এই সংশোধনীর বিরুদ্ধে। অভিযোগ উঠেছে, এ বক্তব্যের সময় মুখভঙ্গির মাধ্যমে ট্রাম্প ইঙ্গিতপূর্ণভাবে বলেছেন, এ ক্ষেত্রে বন্দুকের অধিকারীরা ‘যথাযথ ব্যবস্থা’ নিতে পারেন। এর তাৎক্ষণিক প্রতিক্রিয়ায় ডেমোক্র্যাট দলের সমর্থকসহ অনেকেই সহিংসতা উসকে দেওয়ার অভিযোগ তুলে ট্রাম্পের সমালোচনা করেন।
‘ওবামা আইএসের প্রতিষ্ঠাতা’: এদিকে এপি জানায়, বুধবার ফ্লোরিডায় এক নির্বাচনী সমাবেশে ট্রাম্প বলেন, ‘আপনারা জানেন, অনেক ক্ষেত্রেই তারা (আইএস) প্রেসিডেন্ট ওবামাকে সম্মান করে।... তিনি (ওবামা) আইএসের প্রতিষ্ঠাতা।’ অভিযোগটিতে জোর দিতে আরও তিনবার এ কথা বলেন ট্রাম্প। এর আগে বিতর্কিত রিপাবলিকান প্রেসিডেন্ট প্রার্থী তাঁর প্রতিদ্বন্দ্বী হিলারির বিরুদ্ধে জঙ্গি দলটি প্রতিষ্ঠার অভিযোগ এনেছিলেন। দৃশ্যত এখন অভিযোগের তির তিনি ডেমোক্র্যাট দলের বিদায়ী প্রেসিডেন্ট ওবামার দিকে তাক করলেন।
