
ইন্দোনেশিয়ায় বিমানবাহিনীর পরিবহনকাজে ব্যবহৃত একটি বিমান পাহাড়ে বিধ্বস্ত হয়েছে। এতে ১৩ জন আরোহীর সবাই নিহত হয়েছেন। পাপুয়ার প্রত্যন্ত এলাকায় বিমানটির প্রশিক্ষণ মহড়া চলছিল।
আজ রোববার উদ্ধারকারী সংস্থার এক কর্মকর্তার বরাত দিয়ে রয়টার্সে এ খবর জানানো হয়।
ইন্দোনেশিয়ার তল্লাশি ও উদ্ধারকারী সংস্থার অভিযানকাজের পরিচালক ইভান আহমদ রিসকি টিটাস জানান, দ্য হারকিউলিস সি১৩০ নম্বর বিমানটি টিমিকা শহর ছেড়ে উড্ডয়ন করে। বিধ্বস্ত হওয়ার আগে স্থানীয় সময় সকাল সোয়া ছয়টার দিকে বিমানটি গন্তব্যস্থল ওয়ামেনার কাছেই অবস্থান করছিল। তিনি আরও জানান, বিমানটি লিসুওয়া পাহাড়ে বিধ্বস্ত হয়েছে। সেখান থেকে মরদেহগুলো ওয়ামেনায় নিয়ে আসা হয়েছে।
ইন্দোনেশিয়ার পূর্বাঞ্চলের প্রদেশ পাপুয়ার প্রত্যন্ত ও পাহাড়ি এলাকায় যাতায়াতের জন্য বিমান ব্যবহার করা হয়। এসব এলাকায় সড়কপথে যাওয়া প্রায় অসম্ভব।
গত বছর ইন্দোনেশিয়ায় সেনাবাহিনী বহনকারী একটি বিমান বিধ্বস্ত হয়ে শতাধিক মানুষ নিহত হয়।
