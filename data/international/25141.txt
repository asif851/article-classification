
ক্যালিফোর্নিয়ার তিনটি মসজিদে বেনামি চিঠি পাঠানো হয়েছে। ওই চিঠিতে একটি সতর্কবার্তা দিয়ে বলা হয়েছে, ডোনাল্ড ট্রাম্প প্রেসিডেন্ট পদে অধিষ্ঠিত হলেই মার্কিন যুক্তরাষ্ট্র থেকে মুসলমানদের বিতাড়ন করা হবে। ক্যালিফোর্নিয়ার মুসলিম সম্প্রদায়ের এক নেতা গতকাল শনিবার এ কথা জানিয়েছেন। খবর রয়টার্সের।
আমেরিকান-ইসলামিক রিলেশনস কাউন্সিলের লস অ্যাঞ্জেলেসের নির্বাহী পরিচালক উসাম আইলুস জানান, তিনটি চিঠিই অভিন্ন ছিল এবং সেগুলো লস অ্যাঞ্জেলেসের উত্তরে সান্তা ক্লারিটার একটি পোস্ট অফিস থেকে পাঠানো হয়েছে। আইলুস তাঁর লোকদের চিঠির বিষয়টি ফেডারেল ব্যুরো অব ইনভেস্টিগেশনের (এফবিআই) কাছে জানাতে বলেছেন।
৮ নভেম্বরের নির্বাচনে ট্রাম্প জয়ী হওয়ার পর থেকেই মুসলিমসহ অন্যান্য সংখ্যালঘু সম্প্রদায়ের লোকেরা রিপাবলিকান পার্টির সমর্থকদের আক্রমণের লক্ষ্যে পরিণত হয়েছে। নানা জায়গায় ট্রাম্প-সমর্থকদের বিরুদ্ধে হয়রানির অভিযোগও পাওয়া গেছে। দেশটির নাগরিক অধিকার গ্রুপ এটিকে সতর্কবার্তা বলে মনে করছেন।
আইলুস জানিয়েছেন, সপ্তাহের শুরুতে লংবিচ ইসলামিক সেন্টার, দক্ষিণ ক্যালিফোর্নিয়ার ক্লেয়ারমন্ট ও উত্তর ক্যালিফোর্নিয়ার সান জোসে শহরে এভারগ্রিন ইসলামিক সেন্টারে চিঠিগুলো পাঠানো হয়। চিঠির নিচে ‘একটি মহৎ কাজের জন্য আমেরিকানরা’ লিখে বেনামে স্বাক্ষর করা ছিল। সেখানে উল্লেখ করা হয়, প্রেসিডেন্ট ট্রাম্প ধুয়েমুছে যুক্তরাষ্ট্রকে আবার উজ্জ্বল করে তুলবেন। আর এ জন্য মুসলিমদের বিরুদ্ধে গণহত্যা চালানো হবে। চিঠিতে হুমকি দিয়ে বলা হয়, ‘তোমরা যারা মুসলমান, তাদের উচিত হবে তল্পিতল্পা গুটিয়ে কেটে পড়া।’
এক বিবৃতিতে সান জোসে পুলিশ বিভাগ জানিয়েছে, চিঠি সম্পর্কে একটি প্রতিবেদন এভারগ্রিন ইসলামিক সেন্টার কর্মকর্তাদের গত বৃহস্পতিবার পাঠানো হয়েছে। এই ঘটনার সঙ্গে জড়িত ব্যক্তিদের ধরতে তদন্ত শুরু হয়েছে।
