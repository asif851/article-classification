
ধনী ও বিখ্যাতদের জন্য বিমানবন্দরে আলাদা টার্মিনাল করবে যুক্তরাষ্ট্রের লস অ্যাঞ্জেলস আন্তর্জাতিক বিমানবন্দর। ভিআইপিদের ব্যক্তিগত গোপনীয়তা রক্ষা এবং পাপারাজ্জিদের হাত থেকে তাঁদের বাঁচাতে এমন প্রকল্প অনুমোদন করা হয়েছে।
লস অ্যাঞ্জেলস আন্তর্জাতিক বিমানবন্দরের নির্বাহী পরিচালক ডেবরাহ ফ্লিন্ট বার্তা সংস্থা এএফপিকে বলেন, তারকা ও ভিআইপি অতিথিদের জন্য এমন সেবা চালুর প্রস্তাব অনুমোদন করার খবরে তিনি খুবই খুশি। তিনি জানান, এই বিমানবন্দরকে আন্তর্জাতিক মানের মনোরম বিমানবন্দরে রূপান্তরিত করার ওপর তাঁরা জোর দিচ্ছেন।
লস অ্যাঞ্জেলস এয়ারপোর্ট কমিশন এই প্রকল্পের অনুমোদন দিয়েছে। এটিই হবে দেশটিতে এমন সুবিধাসম্পন্ন প্রথম কোনো বিমানবন্দর।
এই বিশেষ টার্মিনালটি বানাতে ৩০ লাখ ডলারের মতো খরচ হবে। আর এটি ব্যবহার করতে ধনী ও তারকা খ্যাতিসম্পন্ন ভিআইপিদের জনপ্রতি ১ হাজার ৫০০ ডলার থেকে ১ হাজার ৮০০ ডলার গুনতে হবে বলে মার্কিন গণমাধ্যমের খবরে বলা হয়েছে।
