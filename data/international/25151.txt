
যুক্তরাষ্ট্রের প্রেসিডেন্ট নির্বাচনে রিপাবলিকান পার্টির প্রার্থী ডোনাল্ড ট্রাম্পকে ‘মানসিক রোগী’ বলে আখ্যা দিলেন প্রেসিডেন্ট বারাক ওবামার সাবেক উপদেষ্টা ডেভিড প্লোউফে। মার্কিন টেলিভিশন নেটওয়ার্ক এনবিসির মিট দ্য প্রেস অনুষ্ঠানে দেওয়া এক সাক্ষাৎ​কারে তিনি এ কথা বলেন।
ওবামার সাবেক উপদেষ্টা প্লোউফে ২০০৮ সালে প্রেসিডেন্ট নির্বাচনে ওবামার ব্যবস্থাপক হিসেবেও দায়িত্ব পালন করেন। সাক্ষাৎ​কারে তিনি বলেন, ‘মূলত একজন মানসিক রোগী প্রেসিডেন্ট নির্বাচনের জন্য প্রতিদ্বন্দ্বিতায় নেমেছেন। আমি বলতে চাইছি, ক্লিনিক্যাল সংজ্ঞার সঙ্গে তাঁর (ট্রাম্প) বিষয়টি মিলে যায়।’ প্লোউফে বলেন, মনোবিজ্ঞান বিষয়ে তাঁর কোনো ডিগ্রি নেই। কিন্তু বিশাল ব্যবসায়ী ট্রাম্পের বিভিন্ন আচরণে মানসিক সমস্যার বিষয়টিই প্রকাশ পায়।
ডেভি​ড প্লোউফের এই বক্তব্য প্রেসিডেন্ট নির্বাচনের দুই মূল প্রতিদ্বন্দ্বী ডেমোক্র্যাট ও রিপাবলিকান শিবিরের মধ্যে বাগ্‌যুদ্ধ আরও তীব্র করে তুলল। আগামী ৮ নভেম্বর মার্কিন প্রেসিডেন্ট নির্বাচন অনুষ্ঠিত হবে। সেখানে ট্রাম্পের প্রতিদ্বন্দ্বী ডেমোক্রেটিক পার্টির প্রার্থী হিলারি ক্লিনটন।
