
কাশ্মীরের নিয়ন্ত্রণরেখার কাছে কেরান সেক্টরে গতকাল শনিবার চারজন জঙ্গিকে হত্যার দাবি করেছে ভারতীয় বাহিনী। কিছুদিন ধরে সীমান্তের ওপার থেকে নতুন করে জঙ্গি অনুপ্রবেশের ভারতীয় অভিযোগের প্রেক্ষাপটে এ ঘটনা ঘটল।ভারতের দৈনিক টাইমস অব ইন্ডিয়ার প্রতিবেদনে বলা হয়, ভারতীয় বাহিনী গতকাল কেরান সেক্টরে পাকিস্তান থেকে জঙ্গি অনুপ্রবেশ ঠেকিয়ে দিয়েছে। এ সময় গোলাগুলিতে চার জঙ্গি নিহত হয়। এ নিয়ে গত ২৪ ঘণ্টায় ওই অঞ্চলে নিরাপত্তা বাহিনীর হাতে সাতজন ‘অনুপ্রবেশকারী’ নিহত হলো।ভারতের প্রতিরক্ষা মন্ত্রণালয়ের একজন মুখপাত্র বলেন, কেরান সেক্টরের ফাতেহ গালি এলাকার সালভাটি গ্রামে জঙ্গি অনুপ্রবেশ ঠেকিয়ে দেওয়া হয়েছে। এ অভিযানে চার জঙ্গি নিহত হয়েছে। ভারতীয় বাহিনী ওই এলাকায় ১০ দিনেরও বেশি সময় ধরে ‘অপারেশন সালা ভাটা’ নামে অভিযান পরিচালনা করছে।পাকিস্তানের অভিযোগ: এদিকে পাকিস্তানের ডন পত্রিকার এক প্রতিবেদনে স্থানীয় সরকারি কর্মকর্তা মাসুদ-উর-রেহমানের বরাত দিয়ে বলা হয়, কাশ্মীর সীমান্তের কোটলি এলাকায় গোলাবর্ষণে দুই বছরের একটি শিশু নিহত ও পাঁচজন আহত হয়। পাকিস্তানের সেনা সদর দপ্তরের জ্যেষ্ঠ একজন সামরিক কর্মকর্তা বলেন, ভারতীয় বাহিনী বেসামরিক নাগরিকদের ওপর হামলা চালিয়েছে।‘কেরানে কারগিলের মতো কিছু ঘটবে না’: ভারতের সেনাপ্রধান জেনারেল বিক্রম সিং বলেছেন, জম্মু ও কাশ্মীরের কেরান সেক্টরে কারগিলের মতো কিছু ঘটার আশঙ্কা নেই। কেরানে প্রায় ৪০ জন সন্ত্রাসবাদী সক্রিয় রয়েছে এবং শিগগির তারা বড় ধরনের কিছু ঘটিয়ে ফেলতে পারে—এমন উদ্বেগের পরিপ্রেক্ষিতে ভারতীয় সেনাপ্রধান সম্প্রতি এ কথা বলেছেন।কেরান সেক্টরে কারগিলের মতো পরিস্থিতির সৃষ্টি হলো কি না—সাংবাদিকদের এমন প্রশ্নের জবাবে সেনাপ্রধান বলেন, ঠিক সে রকম নয়। ৩০ থেকে ৪০ জন সন্ত্রাসবাদী অনুপ্রবেশের চেষ্টা করেছিল। ডন, এনডিটিভি ও পিটিআই।
