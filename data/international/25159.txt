
রাশিয়ার প্রেসিডেন্ট ভ্লাদিমির পুতিন আজ বুধবার বলেছেন, দেশটির পররাষ্ট্রমন্ত্রী সের্গেই লাভরভ ও মার্কিন প্রেসিডেন্ট ডোনাল্ড ট্রাম্পের মধ্যে কথোপকথনের রেকর্ড প্রকাশ করতে মস্কো প্রস্তুত।
ওয়াশিংটনে লাভরভের সঙ্গে বৈঠককালে ট্রাম্প গোপন বিষয়াদি প্রকাশ করেন বলে অভিযোগ ওঠে। এরপর পুতিন এই প্রথম মন্তব্য করলেন। রাশিয়ার সঙ্গে মার্কিন প্রেসিডেন্ট ডোনাল্ড ট্রাম্পের সম্পর্ককে ঘিরে চলমান বিবাদের মধ্যে রুশ প্রেসিডেন্ট ভ্লাদিমির পুতিন ওই রেকর্ড প্রকাশের ঘোষণা দিলেন।
যুক্তরাষ্ট্রের নির্বাচনী প্রচারণার সময় ট্রাম্পের সহযোগীরা মস্কোর সঙ্গে যোগসাজশ করেছিলেন কি না, তা নিয়ে তদন্ত চলমান রয়েছে। আর এর মধ্যেই ট্রাম্পের বিরুদ্ধে লাভরভের কাছে গোপন বিষয়াদি প্রকাশ করার অভিযোগ উঠল।
মার্কিন গণমাধ্যমের প্রতিবেদনে বলা হয়, গত সপ্তাহে রাশিয়ার কর্মকর্তার কাছে ট্রাম্প গোপন তথ্য ফাঁস করেন। পুতিন বলেছেন, ঘটনা সত্য নয়। মার্কিন কংগ্রেস ও সিনেট যদি চায়, তবে তিনি ওই বৈঠকের রেকর্ড প্রকাশ করবেন।
পুতিন বলেন, গত সপ্তাহে ওয়াশিংটনে লাভরভের সফরে তিনি সন্তুষ্ট। কিন্তু বৈঠকে ট্রাম্প গোপন বিষয়াদি প্রকাশ করেছেন—এমন ধারণাকে উড়িয়ে দেন। পুতিন এ অভিযোগকে ‘পলিটিক্যাল সিজোফ্রোনিয়া’ বলে অভিহিত করে বলেন, এসব অভিযোগ যাঁরা প্রকাশ করছেন, তাঁরা ‘নির্বোধ’ বা ‘দুর্নীতিগ্রস্ত’।
রাশিয়ার দক্ষিণাঞ্চলীয় শহর সোচিতে ইতালির প্রধানমন্ত্রী পাওলো জেনটিলোনির সঙ্গে বৈঠকের পর পুতিন সাংবাদিকদের কাছে এসব কথা বলেন। তিনি বলেন, ‘লাভরভের কাছে প্রেসিডেন্ট গোপন তথ্য প্রকাশ করেছেন—এ অভিযোগের ব্যাখ্যা আমি অন্যভাবে করতে পারি না। মার্কিন প্রশাসন যদি মনে করে এটা সম্ভব, তবে লাভরভ ও ট্রাম্পের মধ্যকার আলোচনার রেকর্ড আমরা মার্কিন কংগ্রেস ও সিনেটকে সরবরাহ করতে প্রস্তুত।’
 
