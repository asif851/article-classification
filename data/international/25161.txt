
নাইজেরিয়ায় দেশটির বিমানবাহিনীর বোমা হামলায় অন্তত ৫০ জন বেসামরিক নাগরিক নিহত হয়েছেন। আহত হয়েছেন আরও অনেকে। ‘দুর্ঘটনাবশত’ এই হামলা চালানো হয়েছে বলে জানিয়েছে দেশটির কর্তৃপক্ষ।
নাইজেরিয়ার উত্তর-পূর্বাঞ্চলীয় এলাকায় জ​ঙ্গিগোষ্ঠী বোকা হারামের বিরুদ্ধে সরকারি বাহিনীর অভিযান চলছিল। ওই এলাকাতেই ‘দুর্ঘটনাবশত’ এই হামলার ঘটনা ঘটে বলে জানিয়েছে নাইজেরিয়ার সামরিক বাহিনী।
আন্তর্জাতিক সাহায্য সংস্থা এমএসএফ জানিয়েছে, ওই হামলায় ৫০ জন নিহত ও অন্তত ১০ জন আহত হয়েছেন। তাদের বেশির ভাগই বেসামরিক নাগরিক। হতাহতদের মধ্যে নারী ও শিশুও রয়েছে।
এদিকে আন্তর্জাতিক দাতব্য সংগঠন রেডক্রস জানিয়েছে, নাইজেরিয়ায় ওই হামলায় তাদের অন্তত ছয়জন কর্মী নিহত হয়েছে।
নাইজেরিয়া সেনাবাহিনীর মুখপাত্র মেজর জেনারেল লাকি ইরাবর বলেন, জেট বিমানের পাইলট ভুল করে ওই বোমা হামলা চালিয়েছে। পাইলট জঙ্গি বোকো হারামের আস্তানা সন্দেহে ওই হামলা চালান।
নাইজেরিয়ার প্রেসিডেন্ট মুহাম্মদ বুহারি এই পরিস্থিতিতে সবাইকে শান্ত থাকার আহ্বান জানিয়েছেন। হতাহতের ঘটনায় গভীর শোক প্রকাশ করেছেন তিনি।
