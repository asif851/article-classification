
 বুরকিনা ফাসোতে সেনাবাহিনীর ক্ষমতা দখলের প্রতিবাদে গতকাল রোববার রাজধানীতে হাজারো মানুষ বিক্ষোভ করে। তবে একপর্যায়ে সেনাসদস্যরা তাদের শক্তি প্রয়োগ করে ছত্রভঙ্গ করে দেয়। খবর এএফপি ও রয়টার্সের।বিরোধী দলগুলোর নেতারা সেনাবাহিনীর ক্ষমতা গ্রহণের বিরোধিতা করে বিক্ষোভের ডাক দিলে গতকাল রাজধানীর কেন্দ্রস্থলে কয়েক হাজার মানুষ বিক্ষোভ করেন। তাঁরা ‘জিদা নিপাত যাক’ বলে স্লোগান দেন। তবে সেনাসদস্যরা ছত্রভঙ্গ করে দেন।এদিকে এ ঘটনার পর রাষ্ট্রীয় টেলিভিশনের সদর দপ্তরে গোলাগুলি হয়েছে। বিরোধী দল পিডিসির নেত্রী সারা সেরিমে এক শ সমর্থক নিয়ে সেখানে গেলে এ ঘটনা ঘটে। তাঁর সমর্থকেরা ‘সারা প্রেসিডেন্ট’ বলে স্লোগান দেন। এ সময় কোনো একটি ঘোষণা দিতে সেখানে একজন জেনারেল উপস্থিত হয়েছিলেন।পশ্চিম আফ্রিকার দেশটিতে অসাংবিধানিকভাবে ক্ষমতা দখলের নিন্দা জানিয়েছে জাতিসংঘ। অন্যদিকে যুক্তরাষ্ট্র অবিলম্বে বেসামরিক কর্তৃপক্ষের কাছে ক্ষমতা হস্তান্তরের জন্য সেনা কর্মকর্তাদের প্রতি আহ্বান জানিয়েছে।
প্রেসিডেন্ট ব্লেইস কমপাওরের প্রতিবেশী আইভরি কোস্টে পালিয়ে যাওয়ার খবরের সত্যতা নিশ্চিত করেছে দেশটির সরকার।
