
পাকিস্তানের প্রধানমন্ত্রী নওয়াজ শরিফের বিশেষ দূত শাহরিয়ার খান তিন দিনের সফরে ভারতে এসে গতকাল শুক্রবার প্রধানমন্ত্রী মনমোহন সিংয়ের সঙ্গে দেখা করেছেন। প্রধানমন্ত্রীর হাতে তিনি পাকিস্তানের প্রধানমন্ত্রীর চিঠিও তুলে দেন। বিশেষ দূত শাহরিয়ার খান ভারতের পররাষ্ট্রমন্ত্রী সালমান খুরশিদ, জাতীয় নিরাপত্তা উপদেষ্টা শিবশংকর মেনন, পররাষ্ট্র সচিব রঞ্জন মাথাই ছাড়াও দেখা করেন প্রধানমন্ত্রীর বিশেষ দূত সতীন্দর লাম্বার সঙ্গেও। প্রধানমন্ত্রীকে লেখা চিঠিতে নওয়াজ শরিফ পাকিস্তান সফরের আনুষ্ঠানিক অনুরোধ জানিয়েছেন কি না সে বিষয়ে ভারতের পররাষ্ট্র মন্ত্রণালয়ের মুখপাত্র আকবরউদ্দিন কোনো মন্তব্য করেননি।মন্ত্রণালয় সূত্রের খবর, শাহরিয়ার খান ভারতীয় নেতাদের জানিয়েছেন, ভারতের সঙ্গে সম্পর্কের উন্নতি ঘটানোই পাকিস্তানের মূল লক্ষ্য। পাকিস্তানের বিদ্যুত্ ঘাটতি মেটাতে ভারত থেকে বিদ্যুত্ কিনতে তাদের আগ্রহের কথাও নতুন করে জানানো হয়েছে। নওয়াজ শরিফ ক্ষমতায় আসার পর থেকেই যে ‘ট্র্যাক টু ডিপ্লোম্যাসি’ শুরু হয়েছে, শাহরিয়ার খান তার সঙ্গে যুক্ত। যেমন ভারতের দিক থেকে যুক্ত সতীন্দর লাম্বা।
