
ফ্রান্সের রাজধানী প্যারিসের বাইরে গতকাল শুক্রবার যাত্রীবাহী একটি ট্রেন দুর্ঘটনায় অন্তত ছয়জন নিহত হয়েছে। গুরুতর আহত হয়েছে ২২ জন। হতাহতের সংখ্যা বাড়তে পারে বলে আশঙ্কা করা হচ্ছে।কর্মকর্তাদের বরাত দিয়ে বিবিসি অনলাইনে প্রকাশিত প্রতিবেদনে জানানো হয়, কয়েক শ যাত্রী নিয়ে প্যারিস থেকে লিমোস শহরের উদ্দেশে আন্তনগর ট্রেনটি যাচ্ছিল। দক্ষিণ প্যারিসে ট্রেনটি লাইনচ্যুত হয়ে একটি স্টেশনের প্লাটফর্মে ঢুকে পড়ে।দুর্ঘটনার পর দেশটির প্রেসিডেন্ট ফ্রাঁসোয়া ওঁলাদ ঘটনাস্থল পরিদর্শন করে গভীর দুঃখ প্রকাশ করেছেন। তিনি সাংবাদিকদের জানান, দুর্ঘটনায় এখন পর্যন্ত ছয়জন নিহত ও ২২ জন গুরুতরভাবে আহত হয়েছে। আহতদের হাসপাতালে ভর্তি করা হয়েছে।ট্রেনটিতে ৩৮৫ জন যাত্রী ছিলেন বলে কর্মকর্তারা জানিয়েছেন। দুর্ঘটনার সময় স্টেশন প্লাটফর্মে অনেক যাত্রী অবস্থান করছিলেন। দুর্ঘটনার কারণ তদন্ত করা হচ্ছে।
