
যুক্তরাষ্ট্রের বিমান সংস্থা আলাস্কা এয়ার গ্রুপ ইনকরপোরেশনসের একটি বিমানে ফেসবুকের প্রতিষ্ঠাতা মার্ক জাকারবার্গের বোন র‍্যান্ডি জাকারবার্গ যৌন হেনস্তার শিকার হয়েছেন বলে অভিযোগ উঠেছে। বুধবার সেই ঘটনার বিস্তারিত বিবরণ দিয়ে সামাজিক যোগাযোগমাধ্যম ফেসবুকে একটি পোস্ট দিয়েছেন র‍্যান্ডি। আলাস্কা এয়ারের বিমানসেবিকা র‍্যান্ডি জাকারবার্গের অভিযোগ খারিজ করে দিয়েছেন।
নিউইয়র্ক টাইমসের খবরে বলা হয়েছে, জাকারবার্গের বোন র‍্যান্ডি জাকারবার্গ গত বুধবার লস অ্যাঞ্জেলেস থেকে প্রথম শ্রেণির যাত্রী হিসেবে মেক্সিকোর মাজাল্টে যাচ্ছিলেন। তাঁর পাশেই বসেছিলেন অভিযুক্ত ব্যক্তি। বিমান ছাড়ার কিছু পরই তাঁকে লক্ষ্য করে অশালীন মন্তব্য করতে শুরু করেন ওই ব্যক্তি। র‍্যান্ডিকে উত্ত্যক্ত করেন তিনি। এসব কথা র‍্যান্ডি তাঁর ফেসবুকে পোস্ট দিয়েছেন। পোস্টে তিনি লেখেন, ‘আমার পাশের যাত্রী বারবার অপমানিত করেছেন। আমাকে তাঁর অনুপযুক্ত এবং আপত্তিকর যৌন মন্তব্যও শুনতে হয়েছে।’ ওই সময় বিমানকর্মীরা অসহযোগিতা করেছেন বলে অভিযোগ এনেছেন র‌্যান্ডি। তাঁর পোস্ট ঘিরে সমালোচনা ছড়িয়ে পড়লে নড়েচড়ে বসে বিমান কর্তৃপক্ষ। মার্কিন ওই এয়ারলাইন ঘটনার বিস্তারিত জানতে তদন্ত শুরু করেছে।
জাকারবার্গ মিডিয়ার প্রতিষ্ঠাতা ও সাবেক প্রধান নির্বাহী কর্মকর্তা র‍্যান্ডি জাকারবার্গের দাবি, প্রথম দিকে এমন আচরণ একদমই আমলে নেননি তিনি। কিন্তু ওই ব্যক্তি বাড়াবাড়ি শুরু করলে তিনি বিমানসেবিকাকে বিষয়টি জানান। র‌্যান্ডির অভিযোগ, ওই ব্যক্তি তাঁর আশপাশে বসে থাকা অন্য নারীসহ যাত্রীদের প্রতিও অশালীন মন্তব্য করছিলেন। বিমানসেবিকা তাঁর অভিযোগকে একদমই গুরুত্ব দেননি। উল্টো ওই ব্যক্তির প্রতি তিনিই (র‍্যান্ডি) নাকি সহানুভূতিশীল ছিলেন। বিমানসেবিকা র‌্যান্ডিকে জানান, ওই ব্যক্তি তাঁদের ফ্লাইটে মাঝেমধ্যেই যান। অসুবিধা হলে র‌্যান্ডিকে পেছনের দিকের অন্য আসনে বসার ব্যবস্থাও করে দিতে পারেন বলে জানান তিনি।
র‌্যান্ডি যৌন হেনস্তার শিকার হওয়ার পর বিমানসেবিকার আচরণে ভীষণ হতবাক হয়ে পড়েন। বাড়ি ফিরে সামাজিক যোগাযোগমাধ্যমে পুরো ব্যাপারটি তুলে ধরেন। এই পোস্টের পরই আলাস্কা বিমান কর্তৃপক্ষ দ্রুত তদন্ত শুরু করে দিয়েছে। তদন্ত প্রতিবেদন হাতে না পাওয়া পর্যন্ত ওই ব্যক্তির পরবর্তী ফ্লাইট বাতিলও করে দিয়েছে।
আলাস্কা বিমানের মুখপাত্র রে লেন বলেন, ‘র‍্যান্ডি ফেসবুকে যা শেয়ার দিয়েছেন, তা আমাদের জন্য অত্যন্ত বিরক্তিকর। আমরা চাই আমাদের বিমানে যাঁরা যাতায়াত করেন তাঁরা যেন নিরাপদ বোধ করেন। একটি কোম্পানি হিসেবে আমাদের সেবাগ্রহীতাদের বিরুদ্ধে যেকোনো ধরনের যৌন হেনস্তার জন্য কোনো ছাড় দিই না।’
আলাস্কা এয়ারলাইনস যৌন হেনস্তার ঘটনা তদন্ত শুরু করা এবং ওই যাত্রীর ফ্লাইট বাতিল করার পর ফেসবুকে পরের পোস্টে র‍্যান্ডি বলেন, ‘আমি তাদের প্রতি কৃতজ্ঞ। কারণ বিমান সংস্থাটি ঘটনাটি গুরুত্বের সঙ্গে নিয়েছে।’
