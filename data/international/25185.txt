
সিরিয়ায় সামরিক অভিযান নিয়ে কংগ্রেসের ভোটাভুটি স্থগিত করেছেন যুক্তরাষ্ট্রের প্রেসিডেন্ট বারাক ওবামা। তিনি সিরিয়ার কাছে থাকা রাসায়নিক অস্ত্র আন্তর্জাতিক মহলের কাছে হস্তান্তর ও ধ্বংসের লক্ষ্যে কূটনৈতিক তৎপরতার ওপর জোর দিয়েছেন।গত মঙ্গলবার জাতির উদ্দেশে দেওয়া টেলিভিশন ভাষণে প্রেসিডেন্ট ওবামা এ ঘোষণা দেন। সিরিয়ায় সামরিক হস্তক্ষেপের বিষয়টি অনুমোদনের ব্যাপারে গতকাল বুধবারই কংগ্রেসে ভোটাভুটি হওয়ার কথা ছিল। সিরিয়া যুদ্ধের যে দামামা বেজে উঠেছিল ওবামার এই ভাষণের মধ্য দিয়ে তা আপাতত বন্ধ হলো বলে মনে করা হচ্ছে। হোয়াইট হাউস থেকে দেওয়া এ ভাষণে ওবামা বলেন, সিরিয়ার রাসায়নিক অস্ত্র হস্তান্তরের বিষয়ে তিনি ব্যক্তিগতভাবে রাশিয়ার প্রেসিডেন্ট ভ্লাদিমির পুতিনের সঙ্গে আলোচনা করবেন। পাশাপাশি রুশ পররাষ্ট্রমন্ত্রী সের্গেই লাভরভের সঙ্গে আলোচনার জন্য মার্কিন পররাষ্ট্র মন্ত্রী জন কেরিকে জেনেভায় পাঠাবেন। আজ বৃহস্পতিবার কেরি ও লাভরভের মধ্যে এ বৈঠক অনুষ্ঠিত হওয়ার কথা রয়েছে। দামেস্ক স্বীকার করেছে, তাদের কাছে রাসায়নিক অস্ত্র রয়েছে। সামরিক হামলা এড়ানোর জন্য এই অস্ত্র আন্তর্জাতিক মহলের কাছে হস্তান্তর করতে রাশিয়ার সোমবার দেওয়া একটি প্রস্তাবে তারা সায়ও দিয়েছে। গত মাসে দামেস্কের উপকণ্ঠে রাসায়নিক হামলার জন্য দেশটিতে শাস্তিমূলক সামরিক অভিযানের হুমকি দিয়েছিল যুক্তরাষ্ট্র। সিরিয়ার পররাষ্ট্রমন্ত্রী ওয়ালিদ আল-মুয়াল্লেম মঙ্গলবার রুশ বার্তা সংস্থা ইন্টারফ্যাক্সকে বলেন, ‘আমরা রাসায়নিক অস্ত্রের উৎপাদন বন্ধে প্রস্তুত। আমাদের রাসায়নিক স্থাপনাগুলো জাতিসংঘ ও রাশিয়াসহ অন্যান্য দেশের প্রতিনিধিদের দেখাতেও প্রস্তুত আছি।’ তবে ওবামা তাঁর ভাষণে সতর্ক করে দিয়ে এ-ও বলেছেন, রাশিয়ার মধ্যস্থতায় অস্ত্র হস্তান্তর পরিকল্পনা ব্যর্থ হলেই সিরিয়ায় সামরিক অভিযান চালানো হবে। তিনি বলেন, এই প্রস্তাব সফল হবে কি না তা বলার সময় এখনো আসেনি। সম্ভাব্য চুক্তির ক্ষেত্রে আসাদ সরকারের পক্ষ থেকে তা মান্য করার নিশ্চয়তা থাকতে হবে। ভাষণে মার্কিন প্রেসিডেন্ট বলেন, ‘সিরিয়ার ওপর চাপ সৃষ্টি করতে আমাদের সেনাবাহিনীকে বর্তমান অবস্থান ধরে রাখার নির্দেশ দিয়েছি আমি। কূটনৈতিক তৎপরতা ব্যর্থ হলে তাদের সামরিক অভিযানের জন্য প্রস্তুত থাকতেও বলেছি। ভূমধ্যসাগরে মোতায়েন করা ক্রুজ ক্ষেপণাস্ত্র সেখানে বহাল থাকবে।’ দামেস্কের উপকণ্ঠে গত ২১ আগস্টের কথিত রাসায়নিক অস্ত্রের হামলার জন্য ওবামা আবারও আসাদ সরকারকেই দায়ী করেন। বিবিসি, সিএনএন ও এএফপি।
