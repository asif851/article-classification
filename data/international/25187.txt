
ফ্রান্সের প্যারিসে সন্ত্রাসী হামলার ঘটনায় অন্তত আট হামলাকারী নিহত হয়েছে। তাদের মধ্যে সাতজন ছিল আত্মঘাতী। তদন্তের সঙ্গে সংশ্লিষ্ট একটি সূত্রের বরাত দিয়ে বার্তা সংস্থা এএফপি এ খবর প্রকাশ করেছে। 
বাটাক্লঁ কনসার্ট হলেই নিহত হয় চার হামলাকারী। তাদের মধ্যে তিনজন নিজেদের সঙ্গে রাখা বোমায় আত্মঘাতী হয়। আর একজন পুলিশের গুলিতে নিহত হয়েছে।
তিনজন হামলাকারীর মৃত্যু হয়েছে জাতীয় স্টেডিয়ামের কাছে। আর একজন প্যারিসের রাস্তায় গুলিতে নিহত হয়েছে।
ফ্রান্সের সময় অনুযায়ী গতকাল শুক্রবার সন্ধ্যায় রাজধানী প্যারিসের অন্তত ছয়টি স্থানে ওই সন্ত্রাসী হামলায় দেড় শতাধিক নিহত হয়েছেন। ভয়াবহ ওই সব হামলায় আরও কয়েক শ ব্যক্তি আহত হয়েছে।
ওই সব হামলার পর দেশটির প্রেসিডেন্ট ফ্রাঁসোয়া ওলাঁদ জরুরি অবস্থা ঘোষণা করেছেন। একই সঙ্গে তিনি দেশটির সব সীমান্ত বন্ধের নির্দেশ দিয়েছেন।
আইনশৃঙ্খলা পরিস্থিতি নিয়ন্ত্রণে প্যারিসজুড়ে পুলিশের পাশাপাশি ১৫ শ সেনাও মোতায়েন করা হয়েছে। ভয়াবহ ওই সব হামলার ঘটনায় কেবল বাটাক্লঁ কনসার্ট হলেই অন্তত ১২০ জন নিহত এবং বেশ কয়েকজন আহত হয়েছেন।
