
২০১৩ সালজুড়ে বিশ্বের ইংরেজিভাষী লোকজনের সবচেয়ে জনপ্রিয় দুটো শব্দ হলো ‘৪০৪’ ও ‘ফেল’। গ্লোবাল ল্যাংগুয়েজ মনিটর নামের একটি সংস্থার পরিচালিত জরিপের ফলাফলে এ তথ্য উঠে এসেছে। আজ বুধবার টাইমস অব ইন্ডিয়ার খবরে এ কথা জানানো হয়।
ইন্টারনেটের মাধ্যমে কোনো ওয়েব পেইজে প্রবেশ করতে ব্যর্থ হলে স্ক্রিনে যে সংখ্যাটি ভেসে ওঠে, তা হলো ‘৪০৪’। এর অর্থ হলো ওই পেইজটি খুলছে না বা এতে প্রবেশ করা যাচ্ছে না।
এ জরিপের তালিকায় দ্বিতীয় স্থানে রয়েছে ‘ফেল’ বা ‘ব্যর্থ’ শব্দটি। তৃতীয় ও চতুর্থ অবস্থানে আছে হ্যাশট্যাগ (#) ও ‘অ্যাট পন্টিফেক্স’ শব্দ দুটি। সামাজিক যোগাযোগের মাধ্যম টুইটারে পোপ যে পেইজটির মাধ্যমে যোগাযোগ রক্ষা করেন, তার নাম ‘অ্যাট পন্টিফেক্স’। এ ছাড়া অনলাইন গণমাধ্যম, সামাজিক যোগাযোগের মাধ্যম, ব্লগ ইত্যাদি বহুল ব্যবহূত শব্দের তালিকায় রয়েছে।
 
জনপ্রিয় শব্দবন্ধ ও নাম
জরিপের ফল অনুযায়ী, ২০১৩ সালের সবচেয়ে আলোচিত নামের তালিকায় প্রথম থেকে পঞ্চম অবস্থানে রয়েছে যথাক্রমে পোপ ফ্রান্সিস, বারাক ওবামা, মার্কিন জাতীয় নিরাপত্তা সংস্থা (এনএসএ), এডওয়ার্ড স্নোডেন ও ব্রিটিশ রাজবধূ কেট মিডেলটনের নাম।
এ বছর সবচেয়ে বেশি যে শব্দবন্ধগুলো ব্যবহূত হয়েছে সেগুলো হলো—বিষাক্ত রাজনীতি (টক্সিক পলিটিক্স),  রাষ্ট্রীয় অচলাবস্থা (ফেডারেল শাটডাউন), রাষ্ট্রীয় ঘাটতি (ফেডারেল ডেফিসিট)। এর পাশাপাশি রাসায়নিক মারণাস্ত্র (কেমিক্যাল উইপন) এ বছরের অন্যতম বহুল আলোচিত শব্দবন্ধ।
