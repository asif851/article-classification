
সৌদি আরবে মার্স করোনাভাইরাসে আক্রান্ত হয়ে দুই নারীর মৃত্যু হয়েছে। সম্প্রতি এ ভাইরাসের সংক্রমণের শিকার হয়েছেন আরও দুজন। শনিবার দেশটির স্বাস্থ্য মন্ত্রণালয় এ তথ্য জানিয়েছে।সার্সের মতো প্রাণঘাতী এ ভাইরাসের সংক্রমণে সৌদি আরবে এ নিয়ে মৃতের সংখ্যা দাঁড়াল ৪৪ জনে।বিশ্ব স্বাস্থ্য সংস্থা গত মাসে এক বিবৃতিতে জানায়, গত বছর সারা বিশ্বের অন্তত ১০২ জন মার্স করোনাভাইরাসের সংক্রমণের শিকার হয় বলে নিশ্চিত হওয়া গেছে।সৌদি স্বাস্থ্য মন্ত্রণালয়ের বিবৃতিতে বলা হয়, মার্স ভাইরাসে আক্রান্ত হয়ে রিয়াদে ৪১ বছর বয়সী এক নারী স্বাস্থ্যকর্মীর মৃত্যু হয়। অন্য নারী (৭৯) মারা যান দক্ষিণ সৌদি আরবের হাফর আল-বাতেন শহরে।এ ছাড়া ওই দুটি শহরের দুজন পুরুষ মার্সের সংক্রমণের শিকার হয়েছেন। দুজনকেই নিবিড় পর্যবেক্ষণে রাখা হয়েছে।মার্স ভাইরাসে আক্রান্ত ব্যক্তিদের কাশি, জ্বর ও নিউমোনিয়া দেখা দেয়। গত বছর সৌদি আরবে এ রোগের প্রাদুর্ভাব দেখা দেয়। পরে তা উপসাগরীয় অঞ্চল, ফ্রান্স, জার্মানি, ইতালি, তিউনিসিয়া ও যুক্তরাজ্যে ছড়িয়ে পড়ে। এএফপি।
