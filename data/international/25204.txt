
পাকিস্তানের প্রধানমন্ত্রী নওয়াজ শরিফ ও জামাতুদ দাওয়ার (জেইউ) প্রধান হাফিজ মোহাম্মদ সাঈদকে ভারতের গোয়েন্দা সংস্থা ‘র’ হত্যার চেষ্টা চালাতে পারে বলে দেশটির পাঞ্জাবের প্রাদেশিক স্বরাষ্ট্র মন্ত্রণালয় সতর্ক করেছে।পাঞ্জাবের স্বরাষ্ট্র মন্ত্রণালয় গতকাল শনিবার এ ব্যাপারে একটি গোপন গোয়েন্দা প্রতিবেদন পেয়েছে বলে দাবি করেছে।আজ রোববার পাকিস্তানের ডন পত্রিকার অনলাইন সংস্করণের এক খবরে জানানো হয়, স্বরাষ্ট্র মন্ত্রণালয়ের এক কর্মকর্তা গতকাল বলেন, দুই দিন আগে ওই সতর্কবার্তাটি পাওয়া গেছে। ভারতের গোয়েন্দা সংস্থা রিসার্চ অ্যান্ড অ্যানালাইসিস উইং (র) প্রধানমন্ত্রী ও জেইউর প্রধানকে হত্যার জন্য তাদের এজেন্টদের মাধ্যমে ব্যবস্থা গ্রহণ করেছে।স্বরাষ্ট্র মন্ত্রণালয়ের দেওয়া চিঠি সূত্রে জানা গেছে, পাকিস্তানে বড় ধরনের সংকট সৃষ্টি করতে ‘র’ ‘মহা মূল্যবান শিকার’-এর পরিকল্পনা এটেছে।প্রধানমন্ত্রী নওয়াজ শরিফ ও হাফিজ সাঈদকে এ সতর্কবার্তার বিষয়ে অবহিত করা হয়েছে।
খবরে বলা হয়েছে, দেশটির গোয়েন্দা বিভাগ বিষয়টি নিয়ে উদ্বিগ্ন। বিশেষ করে জন সমাগমের সময় প্রধানমন্ত্রীর নিরাপত্তা জোরদার করতে নিরাপত্তা রক্ষীদের নির্দেশ দেওয়া হয়েছে।
