
রাশিয়া গত রোববার ভূমধ্যসাগরে একটি গোয়েন্দা জাহাজ পাঠিয়েছে। তবে এ ব্যাপারে কোনো মন্তব্য করতে অস্বীকৃতি জানিয়েছে রুশ প্রতিরক্ষা মন্ত্রণালয়। যুক্তরাষ্ট্র ভূমধ্যসাগরে একটি উভচর জাহাজ মোতায়েন করেছে।এদিকে সিরিয়ায় মার্কিন হামলা হলে আন্তর্জাতিক সন্ত্রাসী সংগঠন আল-কায়েদা লাভবান হতে পারে বলে সতর্ক করে দিয়েছে দামেস্ক। তাই ‘যেকোনো মার্কিন আগ্রাসন’ বন্ধের উদ্যোগ নিতে জাতিসংঘের প্রতি আহ্বান জানিয়েছে সিরিয়া।সিরিয়ার উপপররাষ্ট্রমন্ত্রী ফয়সাল মেকদাদ বিবিসিকে এক সাক্ষাৎকারে বলেন, ‘সিরিয়ার বিরুদ্ধে যেকোনো হামলা হলে তা হবে আল-কায়েদা ও তার সহযোগী সংগঠন জাবাত আল-নুসরা বা স্টেট অব ইসলাম ইন সিরিয়া অ্যান্ড ইরাকের (এসআইএসআই) প্রতি সমর্থন।’জাবাত আল-নুসরাসহ আল-কায়েদার মদদপুষ্ট বেশ কয়েকটি কট্টরপন্থী সংগঠন সিরিয়ার প্রেসিডেন্ট বাশার আল-আসাদের বিরুদ্ধে লড়াইয়ে গুরুত্বপূর্ণ ভূমিকা পালন করছে।মার্কিন প্রেসিডেন্ট বারাক ওবামা গত শনিবার অনেককে বিস্মিত করে সিরিয়ায় হামলা অনুমোদনের জন্য কংগ্রেসে যাওয়ার সিদ্ধান্ত নেন। এ প্রসঙ্গে মেকদাদ বলেন, ওবামার কংগ্রেসে যাওয়ার ইচ্ছা থেকে মনে হয়, তিনি ‘পরিণতির’ বিষয়টি বিবেচনা করেননি। তবে মেকদাদ বলেন, ‘ওবামা কংগ্রেসে গেলেও কোনো কিছুর পরিবর্তন হবে না। কারণ, তিনি হামলা চালানোর ব্যাপারে প্রতিজ্ঞাবদ্ধ।’সিরিয়ায় যেকোনো আগ্রাসন বন্ধ করতে ব্যবস্থা নেওয়ার আহ্বান জানিয়ে জাতিসংঘের মহাসচিব বান কি মুন ও নিরাপত্তা পরিষদের প্রধান মারিয়া ক্রিস্টিনার কাছে চিঠি দিয়েছে সিরিয়া।জাতিসংঘে নিযুক্ত সিরিয়ার রাষ্ট্রদূত বাশার জাফারি ওই চিঠিতে সিরিয়ায় আগ্রাসন বন্ধের দায়িত্ব নিয়ে একটি রাজনৈতিক সমাধান বের করতে বিশ্ব সংস্থার মহাসচিবের প্রতি আহ্বান জানান। চিঠিতে আন্তর্জাতিক আইন লঙ্ঘন করে কোনো হামলার বিরুদ্ধে নিরাপত্তা কপাট হিসেবে কাজ করতে নিরাপত্তা পরিষদের প্রতি আহ্বান জানানো হয়।রাশিয়ার বার্তা সংস্থা ইন্টারফ্যাক্স গতকাল নাম প্রকাশে অনিচ্ছুক সামরিক সূত্রের বরাত দিয়ে জানিয়েছে, তথ্য-উপাত্ত সংগ্রহকারী রাশিয়ার গোয়েন্দা জাহাজ প্রিয়াজোভি গত রোববার কৃষ্ণ সাগরে ইউক্রেনের ঘাঁটি থেকে ভূমধ্যসাগরের দিকে রওনা দিয়েছে।ভূমধ্যসাগরে যুক্তরাষ্ট্র ও তার মিত্রদের সামরিক অবস্থান রয়েছে। মূলত ওই এলাকায় প্রয়োজনীয় তথ্য সংগ্রহের জন্য রুশ জাহাজটি পাঠানো হলো। তবে এ ব্যাপারে কোনো মন্তব্য করতে অস্বীকৃতি জানিয়েছে রুশ প্রতিরক্ষা মন্ত্রণালয়।এদিকে মার্কিন প্রতিরক্ষাবিষয়ক একজন কর্মকর্তা গত রোববার জানান, যুক্তরাষ্ট্র ভূমধ্যসাগরে একটি উভচর জাহাজ পাঠিয়েছে। ওই এলাকায় যুক্তরাষ্ট্রের পাঁচটি যুদ্ধজাহাজ রয়েছে। ইউএসএস সান অ্যান্টনিও নামের উভচর ওই জাহাজে কয়েকটি হেলিকপ্টার ও শত শত সেনা রয়েছে। তবে জাহাজটিতে টমাহক ক্রুজ ক্ষেপণাস্ত্র নেই।ভূমধ্যসাগরে এর আগেই অবস্থান নেওয়া পাঁচটি মার্কিন যুদ্ধজাহাজ হলো ইউএসএস স্টাউট, মাহান, রামেজ, ব্যারি ও গ্রাভলি। এই যুদ্ধজাহাজগুলোতে ক্রুজ ক্ষেপণাস্ত্র প্রস্তুত রয়েছে।ফরাসি পার্লামেন্টে প্রমাণ উত্থাপন: সিরিয়ায় রাসায়নিক অস্ত্র ব্যবহারের প্রমাণ গতকাল পার্লামেন্টে উত্থাপন করেছেন ফরাসি প্রধানমন্ত্রী জ্যঁ-মার্স আয়রাল্ত। ফরাসি নথিপত্রে দাবি করা হয়, সিরিয়া সারিন গ্যাসসহ এক হাজার টনের বেশি রাসায়নিক অস্ত্র মজুত করেছে।এর আগে গত রোববার মার্কিন পররাষ্ট্রমন্ত্রী জন কেরি বলেন, গত মাসে সিরিয়ার রাজধানী দামেস্কের কাছে বিদ্রোহীদের শক্ত ঘাঁটিতে সরকারি বাহিনীর হামলায় সারিন গ্যাস ব্যবহার করা হয়েছে। এনবিসি টিভির একটি অনুষ্ঠানে অংশ নিয়ে কেরি আরও বলেন, ওই হামলার পর ঘটনাস্থল থেকে সংগৃহীত চুল ও রক্তের নমুনাগুলো পরীক্ষার পর বিষয়টি নিশ্চিত হওয়া গেছে।জন কেরি বলেন, ২৪ ঘণ্টায় যুক্তরাষ্ট্রের পাওয়া নমুনা থেকে আমরা বিষয়টি নিশ্চিত হয়েছি।এদিকে আরব দেশগুলোর সংগঠন আরব লিগ গত রোববার কায়রোয় বৈঠক করেছে। সদস্যরাষ্ট্রগুলোর পররাষ্ট্রমন্ত্রীরা ওই বৈঠকে অংশ নেন। বৈঠকে সিরিয়ার বিষয়ে ‘প্রয়োজনীয় ব্যবস্থা গ্রহণের জন্য’ আন্তর্জাতিক সম্প্রদায়ের প্রতি আহ্বান জানানো হয়। তবে মার্কিন মিত্র বলে পরিচিত কোনো কোনো আরব দেশ সিরিয়ায় সামরিক হামলার ব্যাপারে নেতিবাচক অবস্থান নিয়েছে। এএফপি, বিবিসি ও রয়টার্স।
