
ইরানের নাগরিকদের ভিসা বন্ধে মার্কিন প্রেসিডেন্ট ডোনাল্ড ট্রাম্পের সিদ্ধান্তের বিরোধিতা করে এবার অস্কার অনুষ্ঠান বর্জনের ঘোষণা দিয়েছেন ইরানের জনপ্রিয় অভিনেত্রী তারানে আলিদুসতি। আজ শুক্রবার বিবিসি অনলাইনের এক প্রতিবেদনে বলা হয়েছে, গতকাল বৃহস্পতিবার এক টুইট বার্তায় অভিনেত্রী তারানে আলিদুসতি তাঁর এই অস্কার অনুষ্ঠান বয়কটের সিদ্ধান্ত জানিয়েছেন।সারা বিশ্বে বিনোদন বিভাগে অত্যন্ত সম্মানজনক পুরস্কার ‘অস্কার’ পাওয়ার জন্য মুখিয়ে থাকেন পরিচালক, অভিনেতা, সংগীতশিল্পী থেকে কলাকুশলী—সবাই। শুধু পুরস্কার পাওয়া নয়, অস্কারের মনোনয়ন পাওয়া বা সেই অনুষ্ঠানে উপস্থিত থাকাটাও সম্মানজনক মনে করেন তাঁরা। তারানে আলিদুসতি অভিনীত ‘দ্য সেলসম্যান’ ছবিটি এবার অস্কারে সেরা বিদেশি ছবি হিসেবে মনোনয়ন পেয়েছে।টুইট বার্তায় তারানে বলেন, ‘ইরানিদের ভিসার ওপর ট্রাম্পের নিষেধাজ্ঞা বর্ণবিদ্বেষমূলক। যদিও এটা (অস্কার) একটা সাংস্কৃতিক মঞ্চ, তারপরও ওই সিদ্ধান্তের বিরোধিতা করে আমি অ্যাকাডেমি অ্যাওয়ার্ডস ২০১৭–এর অনুষ্ঠানে যাব না।’
প্রতিবেদনে বলা হয়েছে, আগামী ২৬ ফেব্রুয়ারি বিনোদন জগতের সবচেয়ে সম্মানজনক অস্কার অ্যাওয়ার্ডস প্রদান অনুষ্ঠান অনুষ্ঠিত হবে। তবে মনোনয়ন পাওয়া বিদেশি ভাষার ছবির অভিনয়শিল্পীদের অনুষ্ঠানে আমন্ত্রণ জানানো হয়েছে কি না, তা এখনো নিশ্চিত হওয়া যায়নি।ব্রিটিশ অনলাইন পত্রিকা ইনডিপেনডেন্টের এক প্রতিবেদনে বলা হয়েছে, তারানে অভিনীত সেরা বিদেশি ভাষার ছবি ‘দ্য সেলসম্যান’–এর পরিচালক আসগর ফরহাদি। ২০১২ সালে প্রথম ইরানি ছবির পরিচালক হিসেবে ‘অ্যা সেপারেশন’ ছবির জন্য তিনি অস্কার পেয়েছিলেন।বিবিসির প্রতিবেদনে আরও বলা হয়েছে, মার্কিন প্রেসিডেন্ট ট্রাম্প সম্প্রতি ইরান, ইরাক, সিরিয়া, সুদান, লিবিয়া, সোমালিয়া ও ইয়েমেন—এই সাতটি মুসলিম অধ্যুষিত দেশের ভিসার আবেদন এক মাসের জন্য বন্ধ ঘোষণা করেছেন। এ–সংক্রান্ত নথির একটি খসড়া গণমাধ্যমে প্রকাশ করাও হয়েছে। তবে হোয়াইট হাউস এই নথির ব্যাপারে কোনো মন্তব্য করতে রাজি হয়নি। যদিও ট্রাম্প গত বুধবার এবিসি নিউজকে বলেছেন, তাঁর এই পরিকল্পনা ‘মুসলিম নিষিদ্ধকরণ’ নয়। বরং সন্ত্রাস দমনই তাঁর উদ্দেশ্য।ইরানসহ সাতটি মুসলিম অধ্যুষিত দেশের ভিসার আবেদন বন্ধ করার প্রতিবাদেই অস্কার অনুষ্ঠান বর্জনের ঘোষণা দিয়েছেন তারানে আলিদুসতি।
