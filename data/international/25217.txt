
ইয়েমেনের এডেন শহরে প্রেসিডেন্ট আবদুরাহ মানসুর হাদির প্রাসাদ লক্ষ্য করে গতকাল বৃহস্পতিবার যুদ্ধবিমান থেকে হামলা করাহয়েছে। বিমানবিধ্বংসী কামানের গোলা ছোড়ার কারণে প্রাসাদের ওপর যুদ্ধবিমানগুলো সরাসরি আঘাত করতে পারেনি। তবে ওই এলাকা থেকে পরে ধোঁয়া উঠতে দেখা গেছে। খবর এএফপি ও বিবিসির।বিমান হামলার সময় প্রেসিডেন্ট হাদি প্রাসাদের ভেতরে ছিলেন কি না, তা জানা যায়নি। তবে সহযোগীরা জানিয়েছেন, তিনি নিরাপদে আছেন। হুতি-সমর্থক বিমানবাহিনীর পাইলটরা ওই যুদ্ধবিমানগুলো চালিয়েছেন বলে সরকারি কর্মকর্তারা জানিয়েছেন।এর আগে গতকালই ভোরের কিছু আগে এডেনের বিমানবন্দর এলাকায় প্রেসিডেন্ট হাদির প্রতি অনুগত সেনা ও মিলিশিয়াদের সঙ্গে তাঁর পূর্বসূরির সমর্থক ও শিয়া হুতি বিদ্রোহীদের লড়াই হয়। এতে অন্তত ছয়জন নিহত হয়েছে।
