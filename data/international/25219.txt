
ইরাকের রাজধানী বাগদাদে কয়েক বছর ধরে রাতের বেলায় জারি থাকা কারফিউ উঠিয়ে নেওয়ার নির্দেশ দিয়েছেন দেশটির প্রধানমন্ত্রী হায়দার আল-আবাদি। গতকাল বৃহস্পতিবার দেশটির ব্রিগেডিয়ার জেনারেল সাদ মান এ কথা জানিয়েছেন। বাগদাদ অপারেশন কমান্ডের মুখপাত্র সাদ মান বলেন, ‘বাগদাদ শহরে জারি থাকা কারফিউ আগামী (কাল) শনিবার থেকে পুরোপুরিভাবে তুলে নেওয়ার নির্দেশ দিয়েছেন প্রধানমন্ত্রী।’ গত বুধবার ওই অপারেশন কমান্ড পরিদর্শন করার পর আবাদি এ নির্দেশ দিলেন। রাতে মানুষের চলাচল সীমিত করার মাধ্যমে সহিংসতা কমানোর লক্ষ্যে দীর্ঘদিন ধরে বাগদাদে রাতের বেলায় কারফিউ জারি ছিল। এএফপি
