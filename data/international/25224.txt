
আটজন বেগমকে নিয়ে চিকিৎসা করাতে ভারতে এসেছিলেন কুয়েতের আমির শেখ সাবা আল আহমেদ আল জাবের আল সাবাহ। ছয় দিন অবস্থানের পর গতকাল শুক্রবার তিনি দেশে ফিরে গেছেন।
গত রোববার শেখ সাবা চিকিৎসার জন্য ভারতের দিল্লিতে আসেন। সোমবার তিনি উত্তর প্রদেশের গ্রেটার নয়ডায় জেপি হাসপাতালে ভর্তি হন। তাঁর সঙ্গে আসেন তাঁর আট বেগমসহ পরিবারের ২৮ জন সদস্য।
খবরে বলা হয়েছে, আমিরের কী রোগ হয়েছে, তা জানা যায়নি। তবে তাঁর চিকিৎসার জন্য ২০ সদস্যের একটি মেডিকেল বোর্ড গঠন করা হয় ওই হাসপাতালে। আমিরকে রাখা হয় একটি বিশেষ কেবিনে। আর তাঁর পরিবার ওঠে গ্রেটার নয়ডার বিলাসবহুল জেপি রিসোর্টে। এই রিসোর্ট থেকে হাসপাতালের দূরত্ব নয় কিলোমিটার। আমিরের পরিবার হেলিকপ্টারযোগে রিসোর্ট থেকে হাসপাতালে যাতায়াত করে।
আমির তাঁর ব্যক্তিগত বিমানে করে দিল্লি আসেন। এরপর হেলিকপ্টারে করেই গ্রেটার নয়ডায় আসেন। গতকাল শুক্রবার তিনি চিকিৎসা শেষে কুয়েত ফিরে গেছেন। শেখ সাবা ২০০৬ সালের জানুয়ারি থেকে দেশটির আমির পদে রয়েছেন।
