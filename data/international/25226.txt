
যুক্তরাষ্ট্রের ডালাসে বন্দুকধারীর গুলিতে পাঁচ পুলিশ সদস্য নিহত হওয়ার পর ওই বন্দুকধারী নিহত হন পুলিশের ‘রোবট বোমায়’। অপরাধীর বিরুদ্ধে এ ধরনের প্রযুক্তি ব্যবহারের নৈতিকতা নিয়ে বিতর্ক দেখা দিয়েছে। খবর এনডিটিভিরসম্প্রতি যুক্তরাষ্ট্রে পুলিশের গুলিতে দুজন কৃষ্ণাঙ্গ নিহত হন। ওই ঘটনার প্রতিবাদে গত বৃহস্পতিবার রাতে টেক্সাসের ডালাসে কৃষ্ণাঙ্গদের বিক্ষোভের একপর্যায়ে উঁচু ভবন থেকে চালানো গুলিতে নিহত হয় পাঁচ শ্বেতাঙ্গ পুলিশ। এরপর শুক্রবার সকালে বন্দুকধারীও নিহত হন। নিহত ওই বন্দুকধারীর নাম মিকাহ জেভিয়ার জনসন। কৃষ্ণাঙ্গ এই ব্যক্তি মার্কিন সেনাবাহিনীতে কর্মরত ছিলেন। আফগানিস্তানে ন্যাটো বাহিনীর হয়ে লড়েছিলেন তিনি। কৃষ্ণাঙ্গ নাগরিকের ওপর পুলিশের গুলির প্রতিবাদ জানাতে তিনি এই সহিংস ঘটনা ঘটান। পরে তাঁকে যে পন্থায় মারা হয়, তা নিয়ে দেশটিতে নতুন করে বিতর্ক দেখা দিয়েছে।মার্কিন আইনশৃঙ্খলা রক্ষাকারী বাহিনীতে প্রযুক্তির ব্যবহার বিষয়ে নজর রাখা ইউনিভার্সিটি অব ক্যালিফোর্নিয়ার আইনের অধ্যাপক এলিজাবেথ জোহ এ ধরনের প্রযুক্তি ব্যবহারের বিপক্ষে মত দিয়েছেন।
এ ধরনের কৌশল ব্যবহারের যৌক্তিকতা তুলে ধরে ডালাসের পুলিশ প্রধান ডেভিড ব্রাউন বলেন, ‘অন্য কোনো কৌশল ব্যবহার করলে আমাদের কর্মকর্তারা আরও বেশি ক্ষতিগ্রস্ত হতে পারতেন।’
ডালাসের পুলিশ প্রধানের পক্ষে অবস্থান নিয়েছেন মেয়র মাইক রাউলিংস। তিনি বলেন, ‘যখন আর কোনো উপায় থাকে না, সে ক্ষেত্রে এটা ভালো উদাহরণ বলে আমার মনে হয়। মূল বিষয় হলো, পুলিশ বাহিনীকে কোনো ধরনের ক্ষয়ক্ষতি থেকে দূরে রাখা।’
মার্কিন সেনারা এই প্রযুক্তি ইরাক ও আফগানিস্তানে ব্যবহার করেছে। সেনাবাহিনী থেকে বাড়তি যন্ত্রপাতি পুলিশে আনতে মার্কিন প্রতিরক্ষা বিভাগের নেওয়া একটি কর্মসূচির আওতায় এগুলো পুলিশের কাছে আসে। পুলিশ এই প্রযুক্তি সন্দেহজনক বোমা নিষ্ক্রিয় করতে; জিম্মি উদ্ধার কিংবা অগ্নিকাণ্ডের ঘটনায় ব্যবহার করে। তবে এবার অপরাধীকে ঘায়েল করতে পুলিশ কৌশলটি ব্যবহার করলে বিতর্কের সৃষ্টি হয়।
