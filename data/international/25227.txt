
রাশিয়ার প্রেসিডেন্ট ভ্লাদিমির পুতিন দ্বিতীয় বিশ্বযুদ্ধ-পরবর্তী ইউরোপের সীমানা পুনর্লিখন করতে চান। যুক্তরাষ্ট্রের সাবেক পররাষ্ট্রমন্ত্রী হিলারি ক্লিনটন গত মঙ্গলবার এ অভিযোগ করেছেন।প্রতিবেশী ইউক্রেনের স্বায়ত্তশাসিত এলাকা ক্রিমিয়ায় গণভোটের রায়ের প্রেক্ষাপটে কৃষ্ণসাগর এলাকার ওই উপদ্বীপকে রুশ ভূখণ্ড করার চুক্তিতে পুতিন সই করার পর ওই মন্তব্য করেন হিলারি। বিষয়টি নিয়ে স্নায়ুযুদ্ধ-পরবর্তী যেকোনো সময়ের মধ্যে রুশ-মার্কিন সম্পর্ক নাজুক পর্যায়ে চলে গেছে।২০১৬ সালের মার্কিন প্রেসিডেন্ট নির্বাচনের সম্ভাব্য প্রার্থী হিলারি মঙ্গলবার কানাডার মন্ট্রিয়ালে একটি অনুষ্ঠানে বক্তৃতা করেন। এ সময় তিনি বলেন, ‘আমরা কিয়েভের সরকারকে সমর্থন দিতে একটি ভালো সুযোগ পেয়েছি। আমরা ইউরোপের জন্য ভালো কাজের সুযোগ পেয়েছি, যাতে করে তারা জ্বালানির জন্য পরনির্ভরশীল না থাকে।’রুশ প্রেসিডেন্ট পুতিন ইউরোপের মানচিত্র পরিবর্তনের প্রচেষ্টা করছেন, এমন অভিযোগ তুলে সাবেক এই ফার্স্টলেডি বলেন, ‘এটা দ্বিতীয় বিশ্বুযুদ্ধ-পরবর্তী ইউরোপের সীমানা পুনর্লিখনে পুতিনের একটা প্রচেষ্টা। আমি আশা করি, আরেকটি স্নায়ুযুদ্ধ শুরু হবে না। কেউই তা দেখতে চায় না। স্নায়ুযুদ্ধ শুরু হলে প্রাথমিকভাবে তার দায় পুতিনের ওপর বর্তাবে।’২০০৮ সালের মার্কিন প্রেসিডেন্ট নির্বাচনের জন্য ডেমোক্রেটিক দলের মনোনয়ন পাওয়ার চেষ্টা করেছিলেন হিলারি। বর্তমান প্রেসিডেন্ট বারাক ওবামার কাছে তিনি হেরে যান। হোয়াইট হাউসে যাওয়ার জন্য আবার প্রতিদ্বন্দ্বিতায় নামবেন কি না, এমন প্রশ্নের জবাবে তিনি বলেন, ‘আমি এখনো এ বিষয়ে মনস্থির করিনি।’ এএফপি।
 
