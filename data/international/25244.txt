
নোবেল বিজয়ী অর্থনীতিবিদ অমর্ত্য সেনকে এবার কটাক্ষ করলেন ভারতের প্রধানমন্ত্রী নরেন্দ্র মোদি।
গতকাল বুধবার উত্তর প্রদেশে নির্বাচনী প্রচারে গিয়ে প্রধানমন্ত্রী মোদি বলেন, ‘এক দিকে ওঁরা রয়েছেন, যাঁরা হার্ভার্ডের কথা বলেন, আর অন্যদিকে এই গরিবের সন্তান হার্ড ওয়ার্ক করে দেশের অর্থনীতি বদলের কাজ করছেন।’
অমর্ত্য সেনকে উদ্দেশ করেই এ বক্তব্য দেওয়া হয়েছে বলে মনে করছেন সবাই। এতে দেশজুড়ে শুরু হয়েছে বিতর্ক। এর আগে অমর্ত্য সেনের নাম উল্লেখ না করেই তাঁকে কটাক্ষ করেছিলেন বিজেপির পশ্চিমবঙ্গ রাজ্য সভাপতি দিলীপ ঘোষ।
গত ৮ নভেম্বর প্রধানমন্ত্রী ৫০০ ও ১০০০ রুপির নোট বাতিলের ঘোষণা দেন। সেই সময় মনমোহন সিং, অমর্ত্য সেনসহ একাধিক অর্থনীতিবিদ মোদি সরকারের বিরুদ্ধে সরব হন। তাঁরা বলেন, নোট বাতিলের নেতিবাচক প্রভাব পড়বে এ দেশের অর্থনীতিতে।
কিন্তু গত মঙ্গলবার সরকারের একটি পরিসংখ্যান অর্থনীতিবিদদের ওই আশঙ্কাকে কার্যত নস্যাৎ করে দেয়। পরিসংখ্যান বলে, নোট বাতিলের কোনো আঁচ দেশের জাতীয় উৎপাদন প্রবৃদ্ধির গায়ে লাগেনি। আর এই পরিপ্রেক্ষিতেই অমর্ত্য সেনকে খোঁচা দিলেন মোদি।
কেন্দ্রের পরিসংখ্যান অনুযায়ী, অক্টোবর-ডিসেম্বরে জিডিপি প্রবৃদ্ধি হয়েছে ৭ শতাংশ। আগের তিন মাসে (জুলাই থেকে সেপ্টেম্বর) ৭ দশমিক ৪ শতাংশের তুলনায় কম হলেও পূর্বাভাসের চেয়ে বেশি। তবে এই পরিসংখ্যানের বিশ্বাসযোগ্যতা নিয়েও প্রশ্ন তুলছেন অনেকে।
দেশটির অন্যতম পরিসংখ্যানবিদ টি সি এ অনন্ত মনে করেন, ‘নোট বাতিলের প্রভাব মাপতে আরও তথ্য জরুরি।’
এর আগে গত ১১ ফেব্রুয়ারি বিজেপির পশ্চিমবঙ্গ রাজ্য সভাপতি দিলীপ ঘোষ এক অনুষ্ঠানে বলেন, ‘আমাদের একজন বাঙালি নোবেল প্রাইজ পেয়েছেন। তিনি কী করেছেন? বাংলার কেউ বোঝে না। দুনিয়ার কেউ বোঝে না। তিনি নিজেও বোঝেন কি না সন্দেহ আছে। কী দিয়েছেন দেশকে? কী করেছেন তিনি?’
তিনি আরও বলেন, ‘এ ধরনের লোকদের নিয়েই আমরা আজ গর্ববোধ করি। মেরুদণ্ড নেই, চরিত্র নেই।’
এবার সেই পথেই হাঁটলেন প্রধানমন্ত্রী নরেন্দ্র মোদি। খবর: টাইমস অব ইন্ডিয়া
 
