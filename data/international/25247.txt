
উসকানিমূলক বয়ান (বক্তব্য) দেওয়ায় পাকিস্তানের একটি মসজিদের একজন ইমামকে ১০ বছর চার মাসের কারাদণ্ড দিয়েছেন দেশটির সন্ত্রাস বিরোধী একটি আদালত। 
বিচারক খালিদ আরশাদ গতকাল শুক্রবার ওই ইমামকে কারাদণ্ডের পাশাপাশি সাত লাখ রুপি জরিমানাও করেন। আজ শনিবার ডন ডটকমের এক খবরে এ তথ্য জানানো হয়। ওই ইমামের নাম আবদুল গনি। তিনি পাঞ্জাবের ভাওয়ালপুর জেলার হাসিলপুর শহরের অদূরে কাইমপুর এলাকার একটি মসজিদে নামাজ পড়াতেন। তাঁর বিরুদ্ধে অভিযোগ, দুই মাস আগে তিনি একটি সম্প্রদায়ের বিরুদ্ধে ঘৃণা উদ্দীপক বক্তব্য দিয়েছিলেন। এর পরপরই কাইমপুর পুলিশ তাঁকে গ্রেপ্তার করে। এ ছাড়া ও সন্ত্রাসবিরোধী ওই আদালত সাম্প্রদায়িক ঘৃণা ছড়ায় এমন বই বিতরণ করার দায়ে আরও চারজনকে সাজা দেন। তাঁদের মধ্যে মুহাম্মদ ওয়াক্কাস ও তালিব হুসেইনকে সাড়ে তিন মাসের কারাদণ্ড ও ৫ হাজার রুপি করে জরিমানা করা হয়। রফিক আহম্মেদকে তিন মাসের কারাদণ্ড ও ৫ হাজার রুপি জরিমানা এবং মুহাম্মদ জাহিদকে সাড়ে তিন মাসের কারাদণ্ড দেওয়া হয়।
