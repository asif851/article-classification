
ইরাক ও সিরিয়াজুড়ে তাণ্ডব চালানো ইসলামি জঙ্গি সংগঠন আইএস কুর্দিদের বিরুদ্ধে রাসায়নিক অস্ত্র ব্যবহার করছে বলে অভিযোগ তুলেছে যুক্তরাষ্ট্র। শুধু তাই নয়, দেশটি দাবি করেছে, এই রাসায়নিক অস্ত্র আইএস নিজেরাই তৈরি করছে।আজ শুক্রবার বিবিসি অনলাইনের এক প্রতিবেদনে জানানো হয়, যুক্তরাষ্ট্র দাবি করেছে, ইরাক-সিরিয়া সীমান্তে অন্তত চারটি ঘটনায় আইএস জঙ্গিরা মাস্টার্ড গ্যাস ব্যবহার করছে বলে তারা প্রমাণ পেয়েছে। কর্তৃপক্ষ বলছে, আইএস জঙ্গিরা মর্টারের গোলার মতো বিস্ফোরকে পাউডার জাতীয় রাসায়নিক পদার্থ ব্যবহার করছে। এই দাবির পরিপ্রেক্ষিতে অকাট্য প্রমাণ আছে বলেও জানিয়েছে তারা।যুক্তরাষ্ট্রের একজন সরকারি কর্মকর্তা বলেন, ‘আমাদের ধারণা আইএস জঙ্গিদের রাসায়নিক অস্ত্র বানানোর জন্য একটি ছোট দল আছে। এটাকে তারা আরও বড় ও উন্নত করার চেষ্টা করছে।’ তিনি বলেন, এমনটাও হতে পারে যে আইএস ইরাকে রাসায়নিক অস্ত্রের কোনো গুপ্ত ভান্ডারের খোঁজ পেতে পারে। সেখান থেকেই হয়তো তারা তা ব্যবহার করছে।আইএসের হামলার পর ইরাক ও সিরিয়ার মানুষেরা ত্বক ও চোখের সমস্যাসহ শ্বাস-প্রশ্বাসের জটিলতায় ভুগছে বলে জানিয়েছেন যুক্তরাষ্ট্রের কর্মকর্তারা।
