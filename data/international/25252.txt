
যুক্তরাষ্ট্র কংগ্রেসের গুরুত্বপূর্ণ সদস্য তুলশী গ্যাবার্ড নিহত মুক্তমনা ব্লগার নাজিম উদ্দিন সামাদের কথা উল্লেখ করে বাংলাদেশে ভিন্নমতাবলম্বী এবং সংখ্যালঘুদের হত্যাকাণ্ড বন্ধের আহ্বান জানিয়েছেন। হাওয়াই থেকে নির্বাচিত তুলশী গ্যাবার্ড মার্কিন কংগ্রেসে ডেমোক্র্যাট দলের প্রভাবশালী সদস্য। তিনি বৈদেশিক সম্পর্ক বিষয়ক কমিটির এশিয়া এবং প্যাসিফিক উপকমিটির সদস্য। বাংলাদেশে গত ১৪ মাসে ধর্মনিরপেক্ষ সংগঠনসহ ধর্মে বা বিশ্বাসে ভিন্নতার কারণে সংঘটিত সব হত্যাকাণ্ডের তিনি নিন্দা জানান।গত বৃহস্পতিবার কংগ্রেসে দেওয়া বক্তব্যে গ্যাবার্ড বলেন, বাংলাদেশের এসব হত্যাকাণ্ড আমাদের মূল্যবোধের ওপর হামলা। ভিন্নমত, ভিন্ন বিশ্বাসীদের প্রতি বৈষম্য এবং ভয়ংকর হামলা বাংলাদেশে নিত্যনৈমিত্তিক ব্যাপার হয়ে দাঁড়িয়েছে বলে তিনি তাঁর বক্তব্যে উল্লেখ করেন।কংগ্রেস উইমেন তুলশী গ্যাবার্ড গত বছর বাংলাদেশ পরিস্থিতির ওপর মার্কিন কংগ্রেসে একটি সর্বসম্মত প্রস্তাব উপস্থাপন করেছেন। এইচআরইএস ৩৯৬ নামের ওই প্রস্তাবে বাংলাদেশে ভিন্নধর্ম, ভিন্ন বিশ্বাসীদের নিরাপত্তা এবং মতপ্রকাশের স্বাধীনতা নিশ্চিত করার কথা বলা হয়েছে। কংগ্রেসে বাংলাদেশ বিষয়ক প্রস্তাবটিকে সমর্থন দিয়ে পাস করার জন্য তুলশী গ্যাবার্ড তাঁর বক্তব্যে কংগ্রেস সহকর্মীদের প্রতি আহ্বান জানান।
