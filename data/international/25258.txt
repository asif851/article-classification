
সংযুক্ত আরব আমিরাতের দুবাই বিমানবন্দরে অবতরণের সময় ২৭৫ জন যাত্রী নিয়ে এমিরেটস এয়ারলাইনসের একটি বিমান আজ বুধবার দুর্ঘটনায় পড়ে। তবে এতে কোনো হতাহতের ঘটনা ঘটেনি। ওই বিমানের সব যাত্রীকে নিরাপদে সরিয়ে নেওয়া হয়েছে বলে দেশটির সরকারের পক্ষ থেকে জানানো হয়েছে। তাৎক্ষণিকভাবে দুর্ঘটনার কারণ সম্পর্কে কিছু জানা যায়নি।বার্তা সংস্থা এএফপি জানিয়েছে, সামাজিক যোগাযোগমাধ্যমে প্রকাশিত এক ভিডিওতে ওই বিমান থেকে ধোঁয়া বের হতে দেখা যায়। বিমান সংস্থাটির দুবাই মিডিয়া অফিস টুইট করেছে, ওই বিমানটি ভারত থেকে দুবাই আন্তর্জাতিক বিমানবন্দরে অবতরণের সময় দুর্ঘটনায় পড়ে। সব যাত্রীকে নিরাপদে সরিয়ে নেওয়া হয়েছে। কোনো হতাহতের খবর পাওয়া যায়নি।
এদিকে এ ঘটনার পর পরবর্তী নির্দেশ না দেওয়া পর্যন্ত দুবাই আন্তর্জাতিক বিমানবন্দর থেকে সব বহির্গামী ফ্লাইট স্থগিত করা হয়েছে। এমিরেটস এয়ারলাইনস ঘটনার সত্যতা নিশ্চিত করে জানিয়েছে, এটি ছিল একটি বোয়িং ৭৭৭ বিমান। টুইটারে বলা হয়, ‘ভারতের থিরুবনন্তপুরম থেকে আমিরাতের দুবাই আন্তর্জাতিক বিমানবন্দরে আসা ইকে৫২১ ফ্লাইটটি দুর্ঘটনায় পড়ে। এতে যাত্রী ও ক্রুসহ ২৭৫ জন আরোহী ছিলেন। তাদের নিরাপত্তা নিশ্চিত করাই এখন আমাদের মূল কাজ।’
সামাজিক যোগাযোগ মাধ্যমে প্রকাশিত ভিডিওতে দেখা যায়, রানওয়েতে নামার পরই বিমান থেকে কালো ধোঁয়া বের হচ্ছে। সংস্থাটির দুবাই অফিস জানিয়েছে, বিমানবন্দরের প্রশিক্ষিত জরুরি দল খুব দক্ষতার সঙ্গে সেটি মোকাবিলা করে।
দক্ষিণ রাশিয়ার রস্তভ-অন-ডনে দুবাইয়ের অপর একটি বিমান সংস্থা ফ্লাই দুবাইয়ের একটি বিমান অবতরণের সময় দুর্ঘটনায় ৬১ জন নিহত হওয়ার প্রায় চার মাস পর আবার এই দুর্ঘটনা ঘটল। গত ২৬ জুলাই এমিরেটসের একটি বোয়িং বিমান মালদ্বীপে যাওয়ার পথে কারিগরি ত্রুটির কারণে মুম্বাইয়ে জরুরি অবতরণ করে।
দুবাই আন্তর্জাতিক অঙ্গনে যাত্রী পরিবহনের ক্ষেত্রে বিশ্বের বৃহত্তম বিমানবন্দর; যেখান থেকে ১৫৩টিরও বেশি গন্তব্যে ফ্লাইট পরিচালিত হয়।
