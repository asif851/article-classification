
চীনের অর্থনীতিবিষয়ক একজন জ্যেষ্ঠ নীতিনির্ধারকের বিরুদ্ধে দুর্নীতির তদন্ত শুরু করা হয়েছে। দেশটির রাষ্ট্রীয় গণমাধ্যমের খবরে গতকাল সোমবার এ কথা জানানো হয়েছে।
লিউ তিয়েনান নামের ওই কর্মকর্তা চীনের জাতীয় উন্নয়ন ও সংস্কার কমিশনের (এনডিআরসি) উপপ্রধান পদে রয়েছেন। লিউ ‘মারাত্মক শৃঙ্খলা ভঙ্গের’ ঘটনায় সন্দেহভাজন বলে জানানো হয়েছে রাষ্ট্রীয় বার্তা সংস্থা সিনহুয়ার খবরে।
লিউয়ের বিরুদ্ধে গত বছরের ডিসেম্বর মাসে দুর্নীতির বেশ কিছু অভিযোগ ওঠে। সে সময় একজন প্রখ্যাত সাংবাদিক তাঁর বিরুদ্ধে ওই অভিযোগ তোলেন। দেশটির নতুন প্রেসিডেন্ট শি জিনপিংয়ের শুরু করা উচ্চপর্যায়ের দুর্নীতির বিরুদ্ধে অভিযানের অংশ হিসেবে লিউয়ের বিরুদ্ধে এই পদক্ষেপ নেওয়া হচ্ছে বলে ধারণা করা হচ্ছে।
সিনহুয়ার খবরে বলা হয়, ‘মারাত্মক শৃঙ্খলা ভঙ্গের অভিযোগে জাতীয় উন্নয়ন ও সংস্কার কমিশনের উপপ্রধান লিউ তিয়েনানের বিরুদ্ধে তদন্ত শুরু করা হচ্ছে। চীনের কমিউনিস্ট পার্টির (সিপিসি) শৃঙ্খলা পরিদর্শনবিষয়ক কেন্দ্রীয় কমিশন গত রোববার এ কথা জানিয়েছে।’ বিবিসি।
