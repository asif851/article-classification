
ফ্রান্সের রাজধানী প্যারিসে সন্ত্রাসী হামলায় শতাধিক ব্যক্তি নিহত হওয়ার প্রেক্ষাপটে সেখানকার বাংলাদেশ দূতাবাস হটলাইন চালু করেছে। এতে ফ্রান্সে অবস্থানরত বাংলাদেশি নাগরিক এবং দেশে থাকা তাদের আত্মীয়-স্বজন দূতাবাসের সঙ্গে ফোনে সরাসরি যোগাযোগ করতে পারবেন।আজ শনিবার পররাষ্ট্র মন্ত্রণালয়ের বহিঃপ্রচার অনুবিভাগের উপপরিচালক (মিডিয়া) মোহাম্মাদ কামরুজ্জামান স্বাক্ষরিত এক বিজ্ঞপ্তিতে এ তথ্য জানানো হয়েছে। এতে যোগাযোগের জন্য যে নম্বরটি দেওয়া হয়েছে সেটি হলো: +৩৩১৪৬৫১৯০৩৩।এ ছাড়া তথ্য জানার জন্য আরও দুটি নম্বরে যোগাযোগ করা যাবে বলেও বিজ্ঞপ্তিতে জানানো হয়।দুটি নম্বর হল-১. টি এম রেজা-+৩৩৬৫১৩৬০২২২ (মোবাইল) এবং ২. ওয়াহিদ +৩৩৬১৪৪৯৭০৯৫ (মোবাইল)।গতকাল শুক্রবার রাতে প্যারিসের কয়েকটি স্থানে সন্ত্রাসী হামলায় শতাধিক ব্যক্তি নিহত এবং কয়েক শ ব্যক্তি আহত হন। এ হামলার পর ফ্রান্সে জরুরি অবস্থা জারি করা হয়। জঙ্গি গোষ্ঠী ইসলামিক স্টেট (আইএস) ফ্রান্সের প্যারিসে হামলার দায় স্বীকার করেছে। অনলাইনে দেওয়া তাদের বিবৃতির বরাত দিয়ে আজ শনিবার এএফপির খবরে এ তথ্য জানানো হয়।সবশেষ পাওয়া তথ্যমতে, এ ঘটনায় কোনো বাংলাদেশি নাগরিকের হতাহত হওয়ার খবর পাওয়া যায়নি।
