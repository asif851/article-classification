
ইতালির সাবেক প্রধানমন্ত্রী সিলভিও বেরলুসকোনি বলেছেন, ‘আমি বিচার বিভাগীয় হয়রানির নিরীহ শিকার।’ কর ফাঁকির একটি মামলায় গতকাল দেশটির সুপ্রিম কোর্ট তাঁর এক বছরের কারাদণ্ড বহাল রাখায় এর প্রতিবাদ জানিয়ে গতকাল বৃহস্পতিবার তিনি একটি ভিডিও বার্তা প্রকাশ করেন। সেখানেই তিনি এই ক্ষুব্ধ প্রতিক্রিয়া জানান। আজ শুক্রবার বিবিসির অনলাইনের খবরে এ কথা জানানো হয়।নয় মিনিট দীর্ঘ ভিডিও বার্তায় বেরলুসকোনি বলেন, তাঁর বিরুদ্ধে বিভিন্ন অপরাধে ধারাবাহিকভাবে ৫০টি অভিযোগ আনা হয়েছে। নিজেকে নির্দোষ দাবি করে তিনি বলেন, এসব অভিযোগের সঙ্গে বাস্তবতার কোনো সম্পর্ক নেই। বর্তমান সভ্য পৃথিবীর সঙ্গে এ ধরনের হয়রানি একেবারেই মানানসই নয়।গত বছরের অক্টোবরে কর ফাঁকির মামলায় অভিযুক্ত হলে বেরলুসকোনিকে চার বছরের কারাদণ্ড দেওয়া হয়। তবে ২০০৬ সালের এক ‘ক্ষমা আইনের’ আওতায় সেই মেয়াদ কমিয়ে এক বছরে আনা হয়। গতকাল সুপ্রিম কোর্ট ওই দণ্ড বহাল রাখেন।
বয়সের কারণে ইতালির সাবেক এই প্রধানমন্ত্রীকে কারাগারে না পাঠিয়ে বর্তমানে গৃহবন্দী বা কমিউনিটি সার্ভিসের তত্ত্বাবধানে রাখা হয়েছে। তাঁর বয়স ৭৬ বছর। বেরলুসকোনির আইনজীবী রোমের কোর্ট অব ক্যাসেশনের কাছে তাঁর বিরুদ্ধে দণ্ডাদেশ এবং রাজনৈতিক নিষেধাজ্ঞা প্রত্যাহারের আবেদন জানিয়ে ছিলেন।
