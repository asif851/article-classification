
যুক্তরাষ্ট্রের নিউইয়র্কের একটি ফেডারেল কোর্টে জবানবন্দি দিয়েছেন লাদেনের মেয়েজামাই সুলায়মান আবু গাইত। গত বুধবার দেওয়া ওই জবানবন্দিতে তিনি দাবি করেন, আল-কায়েদার হামলার খবর ভিডিওবার্তার মাধ্যমে তিনি বিশ্ববাসীকে জানাতেন। তবে কোনো হামলার সঙ্গে তিনি সরাসরি যুক্ত ছিলেন না।জবানবন্দিতে আবু গাইত বলেন, ২০০১ সালের ১১ সেপ্টেম্বর যুক্তরাষ্ট্রের মাটিতে স্মরণকালের সবচেয়ে ভয়াবহ জঙ্গি হামলার মাত্র কয়েক ঘণ্টা পর ওসামা বিন লাদেনের সঙ্গে তিনি সাক্ষাৎ করেন। ওসামা হামলার বিষয়টি নিশ্চিত করে তাঁকে বিশ্ববাসীর কাছে এর প্রচারের দায়িত্ব দেন। তিনি এক ভিডিওবার্তার মাধ্যমে তালেবানের হামলার দায় স্বীকারের প্রচার চালান। ওই ভিডিওবার্তা ও একই ধরনের আরও কিছু ভিডিওবার্তার ওপর ভিত্তি করেই আবু গাইতের বিরুদ্ধে অভিযোগ এনেছে যুক্তরাষ্ট্র।আবু গাইত আদালতের জুরিদের আরও বলেন, তিনি সরাসরি কোনো হামলার পরিকল্পনা বা হামলার সঙ্গে যুক্ত ছিলেন না। শুধু বিন লাদেনের নির্দেশ পালন করেছেন। এমনকি আল-কায়েদার সঙ্গে তিনি যুক্তও হননি।যুক্তরাষ্ট্র দাবি করছে, আবু গাইত ছিলেন আল-কায়েদার সাবেক প্রধান বিন লাদেনের অন্যতম উপদেষ্টা। একজন দোভাষীর মাধ্যমে তিনি জবানবন্দি দেন। আদালতে তাঁর মামলার বিষয়ে যুক্তিতর্ক উপস্থাপন শেষ হবে আগামী সোমবার। রয়টার্স।
