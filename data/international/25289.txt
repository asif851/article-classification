
ভূমিকম্প ও সুনামিতে ক্ষতিগ্রস্ত জাপানের ফুকুশিমা পারমাণবিক বিদ্যুৎকেন্দ্র থেকে আবার তেজস্ক্রিয়াদুষ্ট পানির নিঃসরণ হয়েছে। এ পানি বিদ্যুৎকেন্দ্রটির কাছে প্রশান্ত মহাসাগরেও মিশেছে।গত দুই মাসে ফুকুশিমা থেকে তেজস্ক্রিয় পানি নিঃসৃত হওয়ার এটি দ্বিতীয় ঘটনা। গত আগস্টে কেন্দ্রের আরেকটি ট্যাংক থেকে ৩০০ টনের বেশি দূষিত পানির নিঃসরণ হলে তা আন্তর্জাতিক বিশেষজ্ঞদের মধ্যে উদ্বেগ সৃষ্টি করে।২০১১ সালের প্রলয়ংকরী সুনামিতে ফুকুশিমা বিদ্যুৎকেন্দ্রের পারমাণবিক চুল্লিগুলো ক্ষতিগ্রস্ত হয়। অতিরিক্ত গরম হয়ে যাওয়া এবং চূড়ান্ত পর্যায়ের বিরূপ প্রতিক্রিয়া ঠেকাতে কেন্দ্রটির পরিচালনাকারী প্রতিষ্ঠান টেপকো এত দিন ক্ষতিগ্রস্ত চুল্লি ও জলাধারের পানি পাম্প করে আসছিল। বিভিন্ন তেজস্ক্রিয় উপকরণ যুক্ত হয়ে পাম্প করা ওই পানি দূষিত হয়ে পড়েছে। টেপকো এ পানি তড়িঘড়ি করে নির্মিত বেশ কয়েকটি ট্যাংকে মজুত করছিল।টেপকো বলেছে, ১২ ঘণ্টায় ওই ট্যাংকগুলোর একটির ওপর থেকে প্রায় ৪৩০ লিটার দূষিত পানি নিঃসৃত হয়েছে। অসমতল ভূমির ওপর থাকার কারণে ট্যাংকটি কিছুটা কাত হয়ে গেছে।প্রতিষ্ঠানটির মুখপাত্র মাসায়ুকি ওনো সাংবাদিকদের বলেন, ট্যাংকটি কী পরিমাণ পানি ধারণ করতে সক্ষম, একজন কর্মী তা হিসাব করায় ভুল করতেই পানি উপচে পড়ার ঘটনা ঘটেছে।মুখপাত্র আরও বলেন, দূষিত পানির স্থান সংকুলান ক্ষমতা না থাকায় টেপকো ওই ট্যাংকগুলোই এখন কানায় কানায় পূর্ণ করছে। ক্ষতিগ্রস্ত ট্যাংক থেকে প্রায় ৩০০ মিটার দূরে প্রশান্ত মহাসাগর অভিমুখী একটি খাদে তেজস্ক্রিয় পানি সম্ভবত নির্গত হয়েছে বলেও জানান তিনি। টাইমস অব ইন্ডিয়া।
