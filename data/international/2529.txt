
নিশ্চিত নয় যুক্তরাষ্ট্র
ড্রোন হামলায় তেহরিক-ই-তালেবান পাকিস্তানের (টিটিপি) দ্বিতীয় শীর্ষ নেতা ওয়ালিউর রেহমান মেহসুদ নিহত হয়েছেন কি না, এ বিষয়ে এখনো যুক্তরাষ্ট্র নিশ্চিত হতে পারেনি। জিয়ো টিভির প্রতিবেদনে বলা হয়েছে, গত বুধবার পাকিস্তানের উপজাতি-অধ্যুষিত এলাকায় ড্রোন হামলায় মেহসুদ নিহত হন। তবে গত বৃহস্পতিবার মার্কিন পররাষ্ট্র দপ্তরের মুখপাত্র জেনিফার সাকি জানান, ‘আমরা গণমাধ্যমে মেহসুদের নিহত হওয়ার খবর দেখেছি। তবে নিরপেক্ষ সূত্রের মাধ্যমে আমরা খবরের সত্যতা নিশ্চিত করতে পারিনি।’ জিয়ো টিভি।
 
অবৈধ ঘোষণা
সৌদি আরবের কর্তৃপক্ষ ৩০ হাজার পাকিস্তানি শ্রমিককে অবৈধ ঘোষণা করেছে। এখন এই শ্রমিকেরা দেশত্যাগের অনুমতিপত্র (ইসি) সংগ্রহের জন্য পাকিস্তানি দূতাবাসের সামনে জড়ো হয়েছেন। প্রচণ্ড গরম উপেক্ষা করে তাঁরা দূতাবাসের বাইরে খোলা আকাশের নিচে অপেক্ষা করছেন। সৌদি আরবের স্বরাষ্ট্র ও শ্রম মন্ত্রণালয় এক বিবৃতিতে বলেছে, নতুন শ্রম ও অভিবাসন আইনের (নিতাকাত) আওতায় ওই শ্রমিকদের অবৈধ ঘোষণা করা হয়েছে। আগামী ৩ জুলাইয়ের মধ্যে তাঁদের সৌদি আরব ছাড়তে হবে। অন্যথায় তাঁদের জেল-জরিমানার মুখোমুখি হতে হবে। জিয়ো টিভি।
 

৬০ বছর পূর্তি কাল
ব্রিটিশ রানি দ্বিতীয় এলিজাবেথের সিংহাসনে আরোহণের ৬০ বছর পূর্তি উদ্যাপিত হবে কাল রোববার। এ উপলক্ষে নানা অনুষ্ঠানের আয়োজন করা হয়েছে। রানির বর্তমান বয়স ৮৭ বছর। বাবা রাজা ষষ্ঠ জর্জের মৃত্যুর পর ১৯৫২ সালের ৬ ফেব্রুয়ারি তিনি রাজ সিংহাসনের দায়িত্ব নেন। তবে বাবার প্রতি শ্রদ্ধা জানিয়ে তিনি ১৬ মাস সিংহাসনে আরোহণ করেননি। পরে ১৯৫৩ সালের ২ জুন তিনি ওয়েস্টমিনস্টার অ্যাবে গিয়ে সিংহাসনে আরোহণ করেন। এ সময় তাঁকে রাজমুকুট পরিয়ে দেওয়া হয়। এএফপি।
