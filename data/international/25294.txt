
যুক্তরাষ্ট্রের বাণিজ্যিক নিষেধাজ্ঞা বিশ্ব অর্থনীতিকে আঘাত করবে বলে সতর্ক করেছে চীন। চীন থেকে আমদানি করা পণ্যে নতুন করে শুল্ক আরোপে মার্কিন প্রেসিডেন্ট ডোনাল্ড ট্রাম্প হুমকি দেওয়ার পর আজ বুধবার চীন এ সতর্কবার্তা দেয়। ট্রাম্প বলেছেন, তিনি শুল্ক ও কোটাসহ এ ক্ষেত্রে ‘সবদিক বিবেচনা’ করেছেন। তিনি অভিযোগ করেন, যুক্তরাষ্ট্রের ইস্পাত ও অ্যালুমিনিয়ামশিল্পকে ধ্বংস করছে চীন।
ওয়াশিংটন ইতিমধ্যে চীনের তৈরি পণ্যের ওপর শুল্কমাত্রা আরোপ করে দিয়েছে। এর মধ্যে চীন পাল্টা ব্যবস্থা নেওয়ার হুমকি দেওয়ার পর বিশ্ব অর্থনীতির শীর্ষ দুই দেশের মধ্যে বাণিজ্য সংঘাত শুরুর আশঙ্কা দেখা দিয়েছে।
চীনের পররাষ্ট্র মন্ত্রণালয়ের মুখপাত্র জেং সুআং সাংবাদিকদের বলেন, ‘যেকোনো ধরনের একতরফা অথবা সংরক্ষণ নীতি বিশ্ববাণিজ্য ইস্যুকে নাজুক করে তুলবে। এটি বিশ্ব অর্থনীতি পুনরুদ্ধারের পথকে আঘাত করবে।’ তিনি বলেন, অবশ্য চীন ও যুক্তরাষ্ট্রের মধ্যে যে বাণিজ্যিক পদ্ধতি চালু রয়েছে, তাতে স্বাভাবিকভাবেই কিছু বৈসাদৃশ্য রয়েছে। জেং আরও বলেন, ‘চীন সব সময় যুক্তরাষ্ট্রকে গুরুত্বপূর্ণ ব্যবসায়িক ও অর্থনৈতিক অংশীদার হিসেবে স্বাগত জানায়। কাঙ্ক্ষিত বাজার সম্প্রসারণে আমাদের উদ্যোগ অব্যাহত থাকবে বলে আশা করা যায়।’
চীন বিশ্ব ইস্পাতের অর্ধেক একাই উৎপাদন করে আসছে। তবে অভিযোগ রয়েছে, দেশটি সস্তা ইস্পাতে বাজার ছেয়ে ফেলছে। তথ্যসূত্র: এএফপি।
