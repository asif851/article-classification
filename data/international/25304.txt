
ভারতের ৫১ জন সংসদ সদস্য এবং বিধায়কের বিরুদ্ধে ধর্ষণ ও অপহরণের মামলা রয়েছে। এসব ব্যক্তির মধ্যে বিজেপির সংসদ সদস্য ও বিধায়কদের সংখ্যাই বেশি। ভারতের বেসরকারি সংগঠন অ্যাসোসিয়েশন ফর ডেমোক্রেটিক রিফর্মসের (এডিআর) এক গবেষণা প্রতিবেদনে এ তথ্য তুলে ধরা হয়েছে। আজ বুধবার প্রতিবেদনটি প্রকাশ করে এডিআর। ভারতের ইংরেজি দৈনিক হিন্দুস্তান টাইমসের প্রতিবেদনে বলা হয়, অভিযুক্ত ৫১ আইনপ্রণেতার মধ্যে ৪৮ জনই বিভিন্ন রাজ্য বিধানসভার বিধায়ক। বাকি তিনজন সংসদ সদস্য। 
নারী নিগ্রহকারী এই আইনপ্রণেতাদের মধ্যে ১৪ জন বিজেপির। এরপর আছে মহারাষ্ট্রের দল শিবসেনার সাতজন, পশ্চিমবঙ্গের তৃণমূল কংগ্রেসের ছয়জন। এডিআরের প্রতিবেদনে বলা হয়, ‘৫১ জন এমপি ও বিধায়কের বিরুদ্ধে নারী নির্যাতনের মামলা রয়েছে। তাঁদের অপরাধের মধ্যে আছে অপহরণ, বিয়ের জন্য জোর করা, ধর্ষণ, যৌন ব্যবসায় করতে অপরিণত মেয়েশিশুদের বাধ্য করা ইত্যাদি।’ এডিআর এ প্রতিবেদনটি করতে ৪ হাজার ৮৫২ জন বিধায়ক ও এমপির হলফনামা বিশ্লেষণ করে। দেখা যায়, এসব এমপি এ বিধায়কদের মধ্যে ১ হাজার ৫৮১ জনের বিরুদ্ধে ফৌজদারি অপরাধে মামলা রয়েছে। আর ৫১ জনের বিরুদ্ধে আছে নারী নির্যাতনের মামলা। ভারতের বিভিন্ন রাজ্যের মধ্যে মহারাষ্ট্রে সবচেয়ে বেশি (১২ জন) এমপি ও বিধায়কের বিরুদ্ধে নারী নির্যাতনের মামলা রয়েছে। এরপরই আছে পশ্চিম বাংলা (১১) ও ওডিশা (৬)। রাজ্যগুলোর মধ্যে গত পাঁচ বছরে মহারাষ্ট্রের সবচেয়ে এমপি ও বিধায়ক প্রার্থীর (৬৫) বিরুদ্ধে নারী নির্যাতনের মামলা ছিল। এরপর আছে বিহার (৬২), পশ্চিম বাংলা (৫২)।
