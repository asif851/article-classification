
খ্যাতনামা তাত্ত্বিক এবং জ্যোতির্বিজ্ঞানী স্টিফেন হকিং বলেছেন, অস্তিত্ব টিকিয়ে রাখতে মানবজাতিকে এক হাজার বছরের মধ্যে পৃথিবী ছেড়ে অন্য গ্রহের সন্ধানে বেরিয়ে পড়তে হবে। হকিং ইতিমধ্যেই বলেছেন, জলবায়ু পরিবর্তন, পারমাণবিক অস্ত্র এবং ক্রমেই মেধাবী হয়ে ওঠা রোবটের কারণে পৃথিবীতে মানুষের দিন ফুরিয়ে আসছে।
অক্সফোর্ড বিশ্ববিদ্যালয় ইউনিয়নে বক্তব্য দেওয়ার সময় স্টিফেন হকিং এ কথা বলেন। তিনি এ সময় বলেন, যদিও হুট করে কোনো নির্দিষ্ট বছরে পৃথিবী গ্রহের বিপর্যয়ের সম্ভাবনা খুব কম, কালপ্রবাহে; পরবর্তী এক হাজার কিংবা ১০ হাজার বছরে তা একরকম নিশ্চিত।
ক্রিশ্চিয়ান সায়েন্স মনিটর পত্রিকা বলেছে, হকিং তাঁর বক্তব্যে বলেছেন, ‘সেই সময়ের আগে আমাদের অন্য নক্ষত্র মণ্ডলে ছড়িয়ে পড়া উচিত যাতে পৃথিবীর কোনো বিপর্যয় মানবজাতির সমাপ্তি টানতে না পারে।’
তবে ব্রিটিশ সংবাদপত্র দ্য ইন্ডিপেনডেন্ট বলেছে, হকিং আশাবাদের মধ্য দিয়েই তাঁর বক্তব্য শেষ করেছেন। অক্সফোর্ডে তিনি বলেন, ‘পায়ের দিকে নয়, বরং মাথা তুলে নক্ষত্রের দিকে তাকান।’
প্রযুক্তি ব্যবসায়ী, স্পেস এক্স-এর প্রধান নির্বাহী কর্মকর্তা এলন মাস্ক সম্প্রতি পরবর্তী শতকেই মঙ্গল গ্রহে বসতি স্থাপনের জন্য পরিকল্পনা ঘোষণা করেছেন। 
 
