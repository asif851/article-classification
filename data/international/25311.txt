
যুক্তরাজ্যে আসন্ন সাধারণ নির্বাচনে দেশটিতে বসবাসকারী বাংলাদেশি এবং পাকিস্তানি সম্প্রদায়ে ভোট জালিয়াতির আশঙ্কা করছে দেশটির নির্বাচন কমিশন। গত মঙ্গলবার নির্বাচন কমিশনের প্রকাশিত এক গবেষণা প্রতিবেদনে এমন আশঙ্কা করা হয়েছে। লিভারপুল ও ম্যানচেস্টার ইউনিভার্সিটি এবং গবেষণা সংস্থা ন্যাটচেন যৌথভাবে কমিশনের পক্ষে এ গবেষণা চালায়। অতীতে ভোট জালিয়াতির অভিযোগ উঠেছে এমন চারটি এবং জালিয়াতির অভিযোগ ছিল না এমন চারটি এলাকায় এ গবেষণা চালানো হয়। এসব এলাকায় বাংলাদেশি এবং পাকিস্তানি বংশোদ্ভূত লোকদের আধিক্য রয়েছে।প্রতিবেদনে বলা হয়, মূলধারার রাজনৈতিক দলগুলো প্রচারণা এবং রাজনৈতিক কর্মকাণ্ডে এসব সম্প্রদায়কে অগ্রাহ্য করে। যার ফলে এসব কমিউনিটিতে ভোট দেওয়ার ব্যাপারে ‘জাতিগত বিবেচনার’ সংস্কৃতি গড়ে উঠেছে, যা ব্যক্তির পছন্দমাফিক ভোট দেওয়ার নীতির পরিপন্থী।
