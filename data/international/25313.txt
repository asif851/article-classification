
বেলজিয়ামের রাজধানী ব্রাসেলসে ভয়াবহ সন্ত্রাসী হামলার পর সন্দেহভাজন ব্যক্তিদের ধরতে আজ বুধবার দেশটিতে ব্যাপক অভিযান চালানো হচ্ছে। বার্তা সংস্থা এএফপির প্রতিবেদনে এ তথ্য জানানো হয়।ব্রাসেলসের ব্যস্ততম জাভেনতেম বিমানবন্দর ও একটি মেট্রো স্টেশনে (পাতালরেল) গতকাল মঙ্গলবার সন্ত্রাসী হামলা হয়। হামলায় প্রায় ৩৫ জন নিহত হয়েছে। আহত হয়েছে দুই শতাধিক।হামলায় ঘটনার পর বেলজিয়ামে সর্বোচ্চ সতর্কতা জারি করা হয়। ইউরোপজুড়ে জোরদার করা হয়েছে নিরাপত্তাব্যবস্থা। হামলার দায় স্বীকার করে অনলাইনে বিবৃতি দিয়েছে জঙ্গিগোষ্ঠী ইসলামিক স্টেট (আইএস)।বেলজিয়ামের কর্তৃপক্ষ বলছে, বিমানবন্দরে হামলায় সম্ভবত তিন জঙ্গি অংশ নেয়। তাদের মধ্যে দুজন আত্মঘাতী হামলা চালায়। তৃতীয় হামলাকারীর কাছে থাকা বোমা বিস্ফোরিত হয়নি। তাকে (তৃতীয়জন) ধরতে অভিযান চালাচ্ছে পুলিশ। সন্দেহভাজন তিন হামলাকারীরই ছবি প্রকাশ করেছে দেশটির পুলিশ।
তৃতীয় ব্যক্তিকে ধরতে নোটিশ জারি করেছে পুলিশ। তার ব্যাপারে তথ্য দেওয়ার আহ্বান জানানো হয়েছে।  হামলার পর রাতে পুলিশের হেলিকপ্টার শহরের আকাশ দাপিয়ে বেড়িয়েছে। বেলজিয়ামজুড়ে সন্দেহজনক স্থানে হানা দিচ্ছে পুলিশ।
দেশটির সরকারি কৌঁসুলিরা জানান, অভিযান চলাকালে একটি ফ্ল্যাটে একটি বোমা, আইএসের একটি পতাকা ও রাসায়নিক পদার্থ পাওয়া গেছে।
হামলার ঘটনায় আজ থেকে তিন দিনের রাষ্ট্রীয় শোক পালন করছে বেলজিয়াম। হামলার প্রতিবাদ এবং হতাহত ব্যক্তিদের প্রতি শ্রদ্ধা জানাতে ব্রাসেলসবাসী মোমবাতি জ্বেলেছেন।
দেশটির প্রধানমন্ত্রী চার্লস মিশেল এই হামলাকে ‘অন্ধ, হিংসাত্মক ও কাপুরুষোচিত’ হিসেবে আখ্যায়িত করেছেন। তিনি বলেছেন, ‘এটা বেদনার দিন, এটা একটা কালো দিন।’
বেলজিয়ামের স্বরাষ্ট্রমন্ত্রী জান জামবোন হামলার ঘটনার পর দেশে সন্ত্রাসী হামলার সতর্কতা সর্বোচ্চ মান চারে উন্নীত করার ঘোষণা দেন। লোকজন যে যেখানে আছে, সেখানেই অবস্থান নিতে বলা হয়। এ ছাড়া দেশটির সব পারমাণবিক স্থাপনায় নিরাপত্তা বাড়ানো হয়।
হামলার ঘটনার পর ইউরোপজুড়ে বিভিন্ন রাজধানীতে সতর্ক ব্যবস্থা নেওয়া হয়েছে। হামলার ঘটনার নিন্দা জানিয়েছেন বিশ্বনেতারা।
গত বছরের ১৩ নভেম্বর ফ্রান্সের রাজধানী প্যারিসে একযোগে কয়েকটি স্থানে আইএসের হামলায় নিহত হয় ১৩০ জন। ওই হামলার অন্যতম সন্দেহভাজন সালাহ আবদেসালামকে ব্রাসেলস থেকে আটক করা হয় ১৮ মার্চ। তাঁকে গ্রেপ্তারের পর থেকে সতর্ক অবস্থায় ছিল বেলজিয়ামের কর্তৃপক্ষ। কিন্তু আবদেসালাম গ্রেপ্তারের চার দিনের মাথায় সন্ত্রাসী হামলায় রক্তাক্ত হলো ব্রাসেলস।
আরও পড়ুন...সন্ত্রাসে রক্তাক্ত ব্রাসেলস
