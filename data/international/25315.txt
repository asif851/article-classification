
‘ডাইনি’ হত্যার অভিযোগে জিম্বাবুয়েতে এক ব্যক্তিকে আদালতে তোলা হয়েছে। অভিযোগে বলা হয়েছে, স্ত্রী ও শ্যালককে নিয়ে শাশুড়িকে হত্যা করেছেন তিনি। দেশটির রাষ্ট্রীয় মালিকানাধীন পত্রিকা ক্রনিকল এ নিয়ে একটি প্রতিবেদন প্রকাশ করেছে।
যুক্তরাজ্যের ডেইলি সান-এর প্রতিবেদনে বলা হয়েছে, অভিযুক্ত ওই ব্যক্তির নাম লরেন্স মোয়ো। তাঁর শাশুড়ির নাম ইন্না এনকুবে। লরেন্স ৫৩ বছর বয়সী ওই নারীর একটি দাঁত তুলে ফেলেছিলেন। লরেন্সের দাবি, ওই দাঁত দিয়েই অন্য মানুষকে বশীভূত করতেন ইন্না। এ ছাড়া শাশুড়ির পেটে লাথিও মারেন তিনি। স্থানীয় ম্যাজিস্ট্রেটের কাছে স্বীকারোক্তি দিয়েছেন অভিযুক্ত লরেন্স। তিনি বলেন, শাশুড়ির মধ্যে থাকা অশুভ আত্মাকে বের করে আনার চেষ্টা করেছিলেন তিনি। এরপর শাশুড়িকে হত্যার কথাও স্বীকার করেন লরেন্স। তিনি বলেন, স্ত্রী ও শ্যালক তাঁকে এ কাজে সাহায্য করেন।
লরেন্স বলেন, তাঁর স্ত্রীই প্রথম ইন্নাকে ডাইনি বলে অভিহিত করেন এবং তিনি একটি দাঁত দিয়ে মানুষকে বশীভূত করেন বলে জানান। লরেন্স বলেন, ‘অন্যরা তাঁর গলা ও হাত চেপে ধরে রেখেছিল। ওই সময় আমরা তাঁর জন্য প্রার্থনা করেছিলাম। পরে আমরা ঘুমিয়ে পড়ি। এর পরদিন শাশুড়িকে মৃত অবস্থায় পাই আমরা। কিন্তু পুলিশ কেন আমার স্ত্রী ও শ্যালককে এখন পর্যন্ত গ্রেপ্তার করেনি, সেটি আমার বোধগম্য হচ্ছে না। আমরা তো একসঙ্গেই এ কাজ করেছি।’
লরেন্সের জামিনের আবেদন মুলতবি রেখেছেন আদালত। ১১ জুলাই পর্যন্ত তাঁকে পুলিশ হেফাজতে রাখার নির্দেশ দেওয়া হয়েছে।
তবে জিম্বাবুয়েতে ‘ডাইনি’ অপবাদে হত্যার ঘটনা নতুন কিছু নয়। গত জানুয়ারি মাসে ৩০ বছর বয়সী এক ব্যক্তি ডাইনি অপবাদে তাঁর বৃদ্ধ চাচিকে কুঠার দিয়ে কুপিয়ে হত্যা করেন। ওই সময় পুলিশ দাবি করেছিল, হত্যাকারী জেমস তাকাবিরা ঘটনার পরপরই পালিয়ে গিয়েছিলেন।
