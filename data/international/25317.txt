
যুক্তরাজ্যের ম্যানচেস্টারে হামলার তদন্ত সংশ্লিষ্ট বিষয় নিয়ে মার্কিন গণমাধ্যমে ছবি ও তথ্য প্রকাশের নিন্দা জানিয়েছেন মার্কিন প্রেসিডেন্ট ডোনাল্ড ট্রাম্প। তিনি বলেছেন, মার্কিন গণমাধ্যমের এই ভূমিকা ম্যানচেস্টার হামলা তদন্তের ক্ষেত্রে ‘গভীর সমস্যার’ সৃষ্টি করেছে।
গত সোমবার ম্যানচেস্টারে মার্কিন সংগীতশিল্পী অ্যারিয়ানা গ্র্যান্ডের কনসার্টে আত্মঘাতী বোমা হামলায় ২২ জন নিহত হন।
এই হামলার ঘটনার তদন্ত করছে পুলিশসহ সংশ্লিষ্ট বিভিন্ন সংস্থা। ঘটনাস্থল থেকে পুলিশ হামলাকারীর ব্যবহৃত ছিন্নভিন্ন ব্যাকপ্যাক ও রক্তমাখা নাট-বল্টুসহ বোমা তৈরির সরঞ্জাম জব্দ করে। তদন্ত সংশ্লিষ্ট এই বিষয়গুলো নিয়ে ছবি ও তথ্য গত বুধবার মার্কিন দৈনিক দ্য নিউইয়র্ক টাইমস প্রকাশ করলে তোলপাড় শুরু হয় যুক্তরাজ্যে। পরে ওই ছবি বিভিন্ন গণমাধ্যমে প্রকাশিত হয়। এ বিষয়ে ওয়াশিংটনের কাছে ক্ষুব্ধ প্রতিক্রিয়া জানায় যুক্তরাজ্য। এর পরদিন ট্রাম্প মার্কিন গণমাধ্যমের এ ভূমিকার নিন্দা জানালেন।
বর্তমানে ন্যাটো সম্মেলনে যোগ দিতে বেলজিয়ামের ব্রাসেলসে রয়েছেন ট্রাম্প। সেই সম্মেলনে যোগ দিয়েছেন যুক্তরাজ্যের প্রধানমন্ত্রী থেরেসা মে। ওই সময় বিষয়টি আবারও তোলা হয় ট্রাম্পের কাছে।
ট্রাম্প বলেন, এভাবে তথ্য-ছবি প্রকাশের বিষয়টি বহুদিন ধরে চলে আসছে। তিনি বিষয়টি মার্কিন বিচার বিভাগকে দেখার অনুরোধ জানিয়ে বলেন, ‘অভিযোগ যথাযথ হলে অপরাধীর শাস্তি হওয়া উচিত।’ তিনি আরও বলেন, ‘যুক্তরাষ্ট্র ও যুক্তরাজ্যের মধ্যের হৃদ্যতাপূর্ণ বিশেষ সম্পর্ক আর কোথাও নেই।’
হামলায় নিহত ব্যক্তিদের প্রতি শ্রদ্ধা জানিয়ে ট্রাম্প বলেন, ‘কনসার্টে যোগ দেওয়া শিশুসহ কত মানুষকে নৃশংসভাবে হত্যা করা হলো। এটা আমাদের সভ্যতার ওপর বর্বর ও নিষ্ঠুর আক্রমণ। এই হত্যাকারী ও চরমপন্থীদের খুঁজে বের করতে অবশ্যই ঐক্যবদ্ধ হতে হবে।’
আরও পড়ুন... ম্যানচেস্টার হামলার যে ছবি প্রকাশ নিয়ে তোলপাড়
 
