
ভারতনিয়ন্ত্রিত কাশ্মীরের শ্রীনগরে আজ মঙ্গলবার স্থানীয় সময় ভোরে ভারতীয় সীমান্তরক্ষী বাহিনীর (বিএসএফ) ক্যাম্পে আত্মঘাতী হামলা চালিয়েছে সন্দেহভাজন জঙ্গিরা। এখন পর্যন্ত এ ঘটনায় বিএসএফের এক সদস্যসহ তিনজন নিহত হয়েছেন।
ভোর চারটার দিকে প্রচুর বিস্ফোরক দ্রব্যসহ জঙ্গিরা এই হামলা চালায়। শেষ খবর পাওয়া পর্যন্ত এখনো ঘটনাস্থল থেকে গুলির শব্দ পাওয়া যাচ্ছে। ওই ক্যাম্পে আরও কয়েকজন জঙ্গি লুকিয়ে রয়েছে বলে ধারণা করা হচ্ছে।
পুলিশ ও বিএসএফ সূত্রে প্রাথমিকভাবে জানা গেছে, শ্রীনগরের ওই বিএসএফ ক্যাম্পে ভোর পৌনে চারটার দিকে চার সশস্ত্র জঙ্গি এলোপাতাড়ি গুলি ছুড়তে ছুড়তে ঢুকে পড়ে। আচমকা হামলায় কয়েক মুহূর্তের জন্য হতচকিত হয়ে পড়েন জওয়ানরা। পর মুহূর্তেই তাঁরা পাল্টা গুলি ছোড়েন। ঘটনাস্থলে এক জঙ্গি লুটিয়ে পড়েন। আহত হন তিন জওয়ান। পরে একজন মারা যান। আরও এক সন্দেহভাজন জঙ্গির দেহ উদ্ধার করা হয়। ঘটনার পর বেশ কয়েক ঘণ্টা কেটে গেলেও এখনো গোলাগুলির আওয়াজ পাওয়া যাচ্ছে। কুইক অ্যাকশন টিম ও স্পেশাল অপারেশনস গ্রুপ যৌথভাবে জঙ্গি দমনে কাজ করছে।
পাকিস্তানের জঙ্গি সংগঠন জয়েশ-ই-মহম্মদ এই হামলার দায় স্বীকার করেছে।
শ্রীনগরের এই বিএসএফ ক্যাম্পটি ওখানকার আন্তর্জাতিক বিমানবন্দরের ঠিক পাশেই অবস্থিত এবং সুরক্ষিত এলাকা। ঘটনার পর শ্রীনগর বিমানবন্দরে তিন ঘণ্টা উড়োজাহাজ চলাচল বন্ধ ছিল। এ ছাড়া বিমানবন্দর যাওয়ার সব রাস্তা বন্ধ করে দেয় পুলিশ। রাস্তায় অজস্র গাড়ি দাঁড়িয়ে পড়ে। সূত্র: বিবিসি, এনডিটিভি ও আনন্দবাজার অনলাইন।
আরও পড়ুন
 শ্রীনগরে সেনা ক্যাম্পে হামলা, নিহত ১
