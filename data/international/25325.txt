
শিক্ষক-শিক্ষার্থী মিলে পাকিস্তানের ৫০ জনের একটি দল বেসরকারি একটি সংস্থার আমন্ত্রণে ভারত গিয়েছিল। কিন্তু সেখানকার হিন্দুত্ববাদী সংগঠন শিবসেনার হুমকির মুখে গতকাল বুধবার তাদের দেশে ফিরতে হয়েছে। আজ বৃহস্পতিবার ডনের এক খবরে এ তথ্য জানানো হয়।
দিল্লিভিত্তিক এনজিও ‘রুটস২রুটস’ তাদের শিক্ষার্থীদের জন্য ‘এক্সচেঞ্জ ফর চেঞ্জ’ কর্মসূচির অংশ হিসেবে পাকিস্তানের ওই দলটিকে আমন্ত্রণ জানিয়েছিল। এই শিক্ষার্থীদের বয়স ছিল ১১ থেকে ১৫ বছরের মধ্যে। প্রতিবেশী দুই দেশের মধ্যে ‘শান্তি ও সমৃদ্ধি’কে উৎসাহিত করতে পাঁচ দিনের এই সফরের অংশ হিসেবে গত সোমবার তারা ওয়াগাহ সীমান্ত অতিক্রম করে।
গতকাল বুধবার তাদের আগ্রা ভ্রমণে যাওয়ার এবং পরে নয়াদিল্লিতে পাকিস্তান হাইকমিশনে ভারতীয় শিক্ষার্থীদের সঙ্গে সাক্ষাৎ করার কথা ছিল। কিন্তু আমন্ত্রণকারী সংস্থাটি শিবসেনার কাছ থেকে হুমকি পাওয়ার পর পাকিস্তানের প্রতিনিধিদলের সফরটি সংক্ষিপ্ত করা হয়। সম্প্রতি কাশ্মীরের নিয়ন্ত্রণরেখা পেরিয়ে পাকিস্তান ভারতীয় দুই জওয়ানকে হত্যা করে দেহ বিকৃত করেছে বলে অভিযোগ তুলেছে ভারত। এ নিয়ে দুই দেশের মধ্যে উত্তেজনা বিরাজ করছে।
নিরাপত্তার কথা মাথায় রেখে ভারতীয় কর্তৃপক্ষ ওই এনজিওকে পাকিস্তানি শিক্ষার্থীদের ফেরত পাঠানোর পরামর্শ দেয় এবং বিনিময় কর্মসূচির অংশ হিসেবে বর্তমান পরিস্থিতিকে ‘প্রতিকূল’ বলে উল্লেখ করে। তারা কড়া নিরাপত্তার মধ্য দিয়ে শিক্ষার্থীদের ওয়াগাহ সীমান্তে নিয়ে যায়।
ওয়াগাহ সীমান্তে একজন শিক্ষার্থী সাংবাদিকদের বলে, গতকাল তারা যখন নৈশভোজ করছিল, তখন তাদের জানানো হয়, পরের দিনই তাদের পাকিস্তানে ফিরতে হবে। শিবসেনার হুমকির কথা শুনে শিক্ষার্থীদের মধ্যে আতঙ্ক ছড়িয়ে পড়ে, এমনকি তারা নিজেদের কক্ষে থাকতেও ভয় পাচ্ছিল।
