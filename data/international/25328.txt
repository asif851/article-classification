
উইকিলিকস তাদের সমালোচনা করে যুক্তরাষ্ট্রে নির্মিত একটি প্রামাণ্য-চিত্রের প্রতিলিপি প্রকাশ করে দিয়েছে। চলচ্চিত্রটির প্রিমিয়ার গতকাল শুক্রবারই হওয়ার কথা ছিল। উইকিলিকস বলেছে, উই স্টিল সিক্রেটস: দ্য স্টোরি অব উইকিলিকস নামের ওই প্রামাণ্যচিত্রটি তৈরির সঙ্গে তাদের কোনো সম্পর্ক নেই। এতে উইকিলিকসের প্রতিষ্ঠাতা জুলিয়ান অ্যাসাঞ্জ ও গুরুত্বপূর্ণ তথ্যদাতা মার্কিন সেনা ব্র্যাডলি ম্যানিংয়ের চরিত্রকে ‘মোটের ওপর দায়িত্বজ্ঞানহীনভাবে’ উপস্থাপন করা হয়েছে। প্রামাণ্যচিত্রটির মূল চরিত্র অ্যাসাঞ্জ ও ম্যানিং। ম্যানিং সেনাবাহিনী এবং দূতাবাসের হাজার হাজার গোপন নথিপত্র ফাঁস করার কথা আদালতে স্বীকার করেছেন। উইকিলিকস ওয়েবসাইটে ওই প্রামাণ্যচিত্রের ‘পূর্ণাঙ্গ প্রতিলিপি’ তুলে দিয়েছে। পাশাপাশি পাদটীকায় প্রামাণ্যচিত্রটির বিভিন্ন ‘তথ্যবিভ্রাট’ ও ‘ভুলভাবে উপস্থাপন’ করার কথা উল্লেখ করা হয়েছে। এএফপি।
