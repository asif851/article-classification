
কয়েকজন মার্কিন মেরিন সেনার বিরুদ্ধে ফেসবুকে নারী সহকর্মীদের নগ্ন ও অর্ধনগ্ন ছবি শেয়ারের অভিযোগ তদন্ত করছে পেন্টাগন। মেরিনস ইউনাইটেড নামের ফেসবুকের ওই গ্রুপে এক মেরিন সদস্য অশ্লীল ও আক্রমণাত্মক ক্যাপশনসহ ছবিগুলো পোস্ট করেছিলেন। এটি নিয়ে খবর প্রকাশের পরই তদন্ত শুরু হয়।বিবিসির খবরে বলা হয়েছে, মার্কিন প্রতিরক্ষামন্ত্রী জেমস মেটিস বলেন, এ বিষয়ে ‘সব ধরনের ব্যবস্থা’ গ্রহণ করা হয়েছে।মেরিন নারী সদস্যদের ছবি প্রকাশের অভিযোগে মেরিনস ইউনাইটেড নামের ফেসবুকের ওই গ্রুপটি বন্ধ করে দেওয়া হয়েছে। দ্য নেভাল ক্রিমিনাল ইনভেস্টিগেটিভ সার্ভিসও (এনসিআইএস) ওই ঘটনার তদন্ত করছে। মেরিনস ইউনাইটেড নামের ওই ফেসবুক গ্রুপটিতে ৩০ হাজার সক্রিয় সদস্য ছিলেন। নারীর এমন ছবি শেয়ারের ঘটনা প্রথম প্রকাশ করে অলাভজনক সংবাদ সংস্থা দ্য ওয়ার হর্স। সাবেক মার্কিন মেরিন সদস্য টমাস ব্রেন্নান এই সংবাদ সংস্থাটি চালান।ধারণা করা হচ্ছে, কিছু ছবি অজান্তে নেওয়া হয়েছে। অন্য ছবিগুলোর সম্মতি নেওয়া হয়েছে। তবে ছবিগুলো অনুমতি ছাড়া ফেসবুকে পোস্ট দেওয়া হয়েছে।নগ্ন ছবি প্রকাশের বিষয়টি সম্পর্কে সরাসরি অভিযোগ দাখিল করেন মাত্র ১০ জন নারী সদস্য।
তদন্তের বিষয়ে জেনারেল রবার্ট নেলর বিবিসিকে বলেন, ‘আমরা আশা করছি তদন্তে সহযোগিতার জন্য আরও অনেক নারী সদস্য সামনে এগিয়ে আসবেন।’
গতকাল শুক্রবার পেন্টাগন এক সংবাদ সম্মেলনে রবার্ট নেলর বলেন, তিনি জানেন না কীভাবে অনেক মেরিন সদস্য ওই ছবি শেয়ারে জড়িত ছিলেন। কত নারীর ছবি প্রকাশের পরিকল্পনা করা হয়েছে, তা-ও অজানা।
