
ভারতের সাবেক প্রধানমন্ত্রী মনমোহন সিং জাপানের অন্যতম প্রধান জাতীয় পুরস্কার ‘দ্য গ্রান্ড কর্ডন অব দি অর্ডার অব দ্য পওলোনিয়া ফ্লাওয়ারস’-এর জন্য মনোনীত হয়েছেন। প্রথম ভারতীয় হিসেবে তিনি এই বিরল সম্মান পাচ্ছেন। খবর এনডিটিভির।জাপানের দূতাবাস এক বিবৃতিতে জানিয়েছে, ভারত-জাপান সম্পর্কের উন্নয়নে উল্লেখযোগ্য অবদানের পরিপ্রেক্ষিতে দেশটির অন্যতম জাতীয় সম্মানের জন্য মনমোহন সিংকে মনোনীত করা হয়েছে।মনমোহন জানান, পুরস্কার পাওয়ায় তিনি সম্মানিত বোধ করছেন। তিনি জাপান সরকারে কাছে কৃতজ্ঞতা প্রকাশ করেন।মনমোহন বলেন, ভারত-জাপান সম্পর্কের উন্নতিটা ছিল তাঁর চাওয়া। এ লক্ষ্যেই তিনি কাজ করেছেন। শুধু প্রধামন্ত্রী হিসেবেই নয়, একজন সরকারি কর্মকর্তা হিসেবেও তিনি এ লক্ষ্যে কাজ করেছেন। ভারতের সাবেক প্রধানমন্ত্রী বলেন, ভারত-জাপান সম্পর্কের বর্তমান অবস্থায় তাঁর হৃদয় আপ্লুত। তিনি আশা করেন, দুই দেশের জনগণের মধ্যে সম্পর্ক আরও উন্নত হবে।
