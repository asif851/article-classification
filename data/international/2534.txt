
নাৎসি একনায়ক অ্যাডলফ হিটলারের ব্যক্তিগত টেলিফোন সেটটি নিলামে বিক্রি হচ্ছে। দ্বিতীয় বিশ্বযুদ্ধের সময় এটি ব্যবহার করে তিনি নানা ভয়ংকর নির্দেশ দিয়েছিলেন। যুক্তরাষ্ট্রের একটি প্রতিষ্ঠান আজ রোববার ওই টেলিফোন নিলামে তুলবে। ১৯৪৫ সালে হিটলারের পরাজয়ের পর জার্মানির রাজধানী বার্লিনের একটি বাংকারে টেলিফোন সেটটি পাওয়া যায়। শুরুতে এটি কালো রঙের ছিল। পরে এতে লাল রঙের প্রলেপ দেওয়ার পাশাপাশি হিটলারের নাম ও নাৎসি বাহিনীর প্রতীক স্বস্তিকা বসানো হয়। আলেক্সান্ডার হিস্টরিক্যাল অকশনস নামের নিলাম প্রতিষ্ঠান আশা করছে, টেলিফোনটির দাম দুই থেকে তিন লাখ মার্কিন ডলারের মতো উঠবে। মেরিল্যান্ড অঙ্গরাজ্যে রোববার অনুষ্ঠেয় ওই নিলামে সিমেন্টের টেলিফোনটির পাশাপাশি হাজারখানেক জিনিস বিক্রি হবে। নাৎসি জার্মানির সশস্ত্র বাহিনী হিটলারকে ওই টেলিফোন সেট দিয়েছিল। আলেক্সান্ডার হাউস বলছে, হিটলার দ্বিতীয় বিশ্বযুদ্ধের শেষ দুই বছরে টেলিফোনটি ব্যবহার করে বেশির ভাগ নির্দেশ দিয়েছিলেন। এ সময় তাঁর সেনাবাহিনী লাখো মানুষকে হত্যা করেছিল। জার্মানির আত্মসমর্পণের পর ব্রিটিশ ব্রিগেডিয়ার স্যার রালফ রাইনার বার্লিনে হিটলারের বাংকার পরিদর্শনে গিয়েছিলেন। তখন রুশ কর্মকর্তারা তাঁকে ওই টেলিফোন উপহার দেন। রাইনারের ছেলে উত্তরাধিকার সূত্রে ফোনটি পেয়েছেন। তিনিই ঐতিহাসিক জিনিসটি নিলামে বিক্রি করছেন। তবে তার আগে টেলিফোনের লাল রং তুলে আগের রং (কালো) ফিরিয়ে আনা হচ্ছে। আলেক্সান্ডার হাউসের প্রতিনিধি অ্যান্ড্রিয়াস কর্নফেল্ড বলেন, ইতিহাসের সবচেয়ে মন্দ মানুষটির ব্যবহৃত টেলিফোনটির চেয়ে বিরল নিদর্শন খুঁজে পাওয়া কঠিন। এটা তো মামুলি কোনো জিনিস নয়, বরং হিটলারের ধ্বংসযজ্ঞের নীরব সাক্ষী।
