
পাকিস্তানের সাবেক প্রেসিডেন্ট জেনারেল পারভেজ মোশাররফের বিরুদ্ধে চলা রাষ্ট্রদ্রোহ মামলার শুনানি আজ বুধবার পর্যন্ত দুই দিনের জন্য মুলতবি করেছেন ইসলামাবাদের বিশেষ আদালত।সাবেক এই স্বৈরশাসকের হূদেরাগ-সংক্রান্ত সমস্যার চিকিৎসা প্রতিবেদন বিবেচনায় নিয়ে গতকাল মঙ্গলবার আদালত মামলাটির শুনানি মুলতবি করেন। এর আগে আদালতের রেজিস্ট্রার বিচারপতিদের কাছে এ প্রতিবেদন তুলে দেন।গত সপ্তাহে মামলার শুনানিতে হাজিরা দিতে যাওয়ার সময় অসুস্থ হয়ে পড়লে ৭০ বছর বয়সী মোশাররফকে রাওয়ালপিন্ডির একটি সামরিক হাসপাতালে নেওয়া হয়।চিকিৎসা প্রতিবেদন মূল্যায়নে মামলার বাদী ও বিবাদীপক্ষকে সময় দিতে আদালত দুই দিনের জন্য শুনানি মুলতবি করেন। একই সঙ্গে আদালত উভয় পক্ষের কৌঁসুলিদের প্রতিবেদনের অনুলিপি গ্রহণের নির্দেশ দেন।তিনজন বিচারপতির সমন্বয়ে মামলার বিচারে গঠিত বেঞ্চের প্রধান ফয়সাল আরব গতকাল বলেন, ‘আমরা উভয় পক্ষকে প্রতিবেদন পরীক্ষা-নিরীক্ষার সুযোগ দেব। এরপর আমরা সিদ্ধান্ত নেব।’পারভেজ মোশাররফের সমর্থকদের দাবি, এই মামলা রাজনৈতিক উদ্দেশ্যপ্রণোদিত। তাঁর আইনজীবীরা মামলাটির বিচারে ট্রাইব্যুনালের কর্তৃত্বকেও চ্যালেঞ্জ জানিয়েছেন। ক্ষমতায় থাকাকালে ২০০৭ সালের নভেম্বরে দেশে জরুরি অবস্থা জারিকে কেন্দ্র করে তাঁর বিরুদ্ধে মামলটি দায়ের করা হয়েছিল।কয়েক মাস ধরেই গুজব ছড়াচ্ছে, সরকারের সঙ্গে শক্তিশালী সামরিক বাহিনীর অনাকাঙ্ক্ষিত দ্বন্দ্ব এড়াতে এই মামলার নিষ্পত্তির আগে মোশাররফকে বিদেশে পাঠিয়ে দিতে পর্দার অন্তরালে একটি চুক্তি করা হতে পারে। সরকারের তরফে এই মামলা করা হয়েছিল।তবে সাবেক এই জেনারেল আগেই জোর দিয়ে বলেছেন, তিনি দেশে থেকেই এই মামলায় লড়াই চালিয়ে যেতে চান। রাষ্ট্রদ্রোহের অভিযোগ ছাড়াও জেনারেল মোশাররফের বিরুদ্ধে সাবেক প্রধানমন্ত্রী বেনজির ভুট্টো ও একজন বেলুচ বিদ্রোহী নেতাকে হত্যা, লাল মসজিদে রক্তক্ষয়ী অভিযান এবং বিচারপতিদের আটক রাখার অভিযোগে মামলা রয়েছে। এএফপি ও ডন।
