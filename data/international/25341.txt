
অবৈধভাবে অবস্থানকারী বিদেশি শ্রমিকদের ধরতে সাঁড়াশি অভিযান শুরু করেছে সৌদি আরব। বিদেশিদের বৈধ হওয়া কিংবা দেশ ছাড়ার জন্য সরকার যে সময় বেঁধে দিয়েছিল তা শেষ হওয়ার পরপরই আজ সোমবার এই অভিযান শুরু করে সৌদি কর্তৃপক্ষ। দ্য ডনের এক খবরে এ তথ্য জানানো হয়।
সৌদি স্বরাষ্ট্র মন্ত্রণালয়ের মুখপাত্র জেনারেল মানসুর আল তুর্কি গতকাল রোববার রাতে বলেন, অবৈধ বিদেশি ও তাঁদের আশ্রয়দাতাদের ধরতে পুলিশ টহল অব্যাহত রাখবে। তিনি বলেন, সরকারি আদেশ অমান্যকারীদের গ্রেপ্তার করে শাস্তির মুখোমুখি করা হবে এবং তাঁদের সৌদি আরব থেকে বের করে দেওয়া হবে।
গত ৩ এপ্রিল অবৈধ অভিবাসীদের ক্ষমার ঘোষণা দিয়ে তাঁদের দেশ ছাড়তে তিন মাস সময় দেয় সৌদি সরকার। পরে সেই সীমা আরও তিন মাস বাড়ানো হয়। ওই ক্ষমার আওতায় পাকিস্তান, ভারত, বাংলাদেশ, ফিলিপাইন, নেপাল ও ইয়েমেনসহ কয়েকটি দেশের প্রায় ১০ লাখ লোক সৌদি আরব ছাড়েন। তবে প্রায় ৪০ লাখ অভিবাসী আকামা (বৈধ অবস্থানের স্বীকৃতিপত্র) নেওয়ার মাধ্যমে তাঁদের বৈধ করেছেন।
আজ তিনজন ফিলিপাইনের শ্রমিক দেশে ফিরেছেন। ফেরার আগে নির্যাতনের শিকার হয়েছেন বলে অভিযোগ করেছেন তাঁরা।
অ্যামোর রক্সাস (৪৬) নামে ফিলিপাইনের এক নাগরিক বলেন, ‘তাঁরা (সৌদি কর্তৃপক্ষ) আমাদের সঙ্গে পশুর মতো আচরণ করেছে।’ তিনি বলেন, বিমানবন্দরে যাওয়ার আগে পুলিশ তাঁদের জরাজীর্ণ একটি কক্ষে আটকে রাখে।
ওয়াইভোন মনটেফো (৩২) নামে অপর একজন বলেন, ‘আমাদের পা শিকল দিয়ে বাঁধা হয়েছিল।’
