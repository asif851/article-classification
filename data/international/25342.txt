
স্বাধীনতা দিবস উদ্‌যাপনে গোটা ভারত যখন মুখর, সেই সময় গত মঙ্গলবার জম্মু-কাশ্মীরের লাদাখের প্যাংগং লেক বরাবর সীমান্ত পেরিয়ে চীনা সৈন্যরা ভারতে ঢুকে পড়ে। ভারতীয় বাহিনী তাদের বাধা দিলে দুই পক্ষে প্রথমে হাতাহাতি, পরে পাথর ছোড়াছুড়ি শুরু হয়। এতে দুই দেশেরই কয়েকজন আহত হয়েছে।
সরকারিভাবে কোনো দেশই এই অনুপ্রবেশ ও তাকে ঘিরে অশান্তির কথা সরকারিভাবে স্বীকার করেনি। তবে ভারতের প্রতিরক্ষা মন্ত্রণালয় এ খবর অস্বীকারও করেনি। চীনের পররাষ্ট্র মন্ত্রণালয়ের মুখপাত্র হু চুনইং বেইজিংয়ে ভারতীয় সংবাদ সংস্থা পিটিআইকে গতকাল বুধবার জানিয়েছেন, এমন কোনো ঘটনা ঘটেছে বলে তাঁর জানা নেই। তিনি জানান, পিপলস লিবারেশন আর্মি (পিএলএ) সব সময় চীনা সীমানার ভেতরে টহলদারি চালায়। ভারত-চীন সীমান্তে শান্তি রক্ষায় পিএলএ প্রতিশ্রুতিবদ্ধ।
লাদাখের বিশাল প্যাংগং লেক-সংলগ্ন এলাকাই দুই দেশের অস্থায়ী সীমানা। দুই-তৃতীয়াংশের দখল চীনাদের হাতে, বাকিটা ভারতের। বিভিন্ন সূত্রের খবর অনুযায়ী, মঙ্গলবার সকালে ১৫ জনের মতো চীনা বাহিনী ওই তল্লাটে ভারতীয় এলাকায় ঢুকে পড়ে। ভারতের ইন্দো-টিবেটান বর্ডার ফোর্সের (আইটিবিপি) জওয়ানরা সঙ্গে সঙ্গেই তাদের বাধা দেয়। তাদের ভারতীয় এলাকা ছেড়ে চলে যেতে বলে। চীনারা তাতে রাজি না হলে ভারতীয়দের সঙ্গে ধাক্কাধাক্কি শুরু হয়। একটা সময় দুই পক্ষ একে অপরকে লক্ষ করে পাথর ছুড়তে থাকে। তাতে দুই পক্ষেরই কয়েকজন আহত হয়। পরিস্থিতি নিয়ন্ত্রণে আনতে দুই পক্ষই ব্যানার তুলে ধরে ওই অংশ তাদের বলে দাবি জানায়। তারপর তারা ছাউনিতে ফিরে যায়। তবে সূত্রের খবর, টানা দুই ঘণ্টা ধরে এই উত্তেজনা চললেও কোনো পক্ষ থেকেই গুলি ছোড়া হয়নি।
ভারত-চীন-ভুটান সীমান্তের ডোকলাম এলাকা চীনা সেনাদের রাস্তা তৈরিতে বাধা দেওয়াকে নিয়ে যে উত্তেজনার সৃষ্টি হয়েছে, দুই মাস কেটে গেল তা এখনো অমীমাংসিত। চীন বলেছে, ভারত শর্তহীন সরে না গেলে কোনো আলোচনা নয়। ভারত বলেছে, সরতে হলে চীনা সৈন্যদেরও সরে যেতে হবে। দুই দেশের এই অনড় অবস্থান দুমাস ধরে চলছে। তার মাঝেই ঘটে গেল লাদাখের ঘটনা।
দুই দেশের এই সীমান্ত সমস্যা কীভাবে মিটবে এখনো তার কোনো ইঙ্গিত পাওয়া যায়নি। ভারতের প্রভাব থেকে প্রতিবেশীদের বের করতে চীন চেষ্টার ত্রুটি রাখছে না। ভুটানের সঙ্গে তাদের কূটনৈতিক সম্পর্ক না থাকলেও চীন সম্পর্ক সহজ করার চেষ্টা চালাচ্ছে। নেপালে বিভিন্ন প্রকল্পে অর্থ সাহায্যের পরিমাণও বাড়িয়েই চলেছে। আগামী মাসে চীনে ‘ব্রিকস’ শীর্ষ সম্মেলনে যোগ দিতে ভারতের প্রধানমন্ত্রী নরেন্দ্র মোদির যাওয়ার কথা। সেখানে সম্মেলনের বাইরে চীনা প্রেসিডেন্ট সি চিন পিংয়ের সঙ্গে দ্বিপক্ষীয় আলোচনা হবে কি না, তা নিয়ে আপাতত জল্পনা চলছে।
সীমান্ত-সম্পর্ক যে এখনো যথেষ্ট টান টান এবং চীন যে ভারতের আচরণ এখনো মেনে নিতে পারছে না তার প্রমাণ স্বাধীনতা দিবস উদ্‌যাপন উপলক্ষে চীনা বাহিনীর সৌজন্য বৈঠকে না আসা।
 
সৈন্য প্রবেশের খবর জানে না চীন
এদিকে চীনের বার্তা সংস্থা সিনহুয়ার প্রতিবেদনে বলা হয়েছে, সীমান্তজুড়ে শান্তি ও স্থিতিশীলতা রক্ষায় অঙ্গীকারের কথা উল্লেখ করে চীনের পররাষ্ট্র মন্ত্রণালয়ের মুখপাত্র হু চুনইং বলেছেন, চীনে সেনারা বরাবরই নিজেদের সীমান্ত এলাকার মধ্যে থেকে টহল কার্যক্রম চালায়। তাঁরা ভারতীয় সীমান্তের ভেতর প্রবেশ করেছে, এমন কোনো তথ্য জানে না চীনা কর্তৃপক্ষ।
হু চুনইং বলেন, ভারতীয় সীমান্তে শান্তি ও স্থিতিশীলতা বজায় রাখতে বদ্ধপরিকর চীন। চীনের সৈন্যরা লাইন অব অ্যাকচুয়াল কন্ট্রোল (এলএসি) এলাকাজুড়ে সার্বক্ষণিক টহল দিচ্ছে নিজেস্ব সীমান্তের মধ্যে থেকেই। তিনি এ সময় দুই দেশের মধ্যে ১৯৫৯ সালে সীমান্ত নিয়ে সম্পাদিত সমঝোতা চুক্তি মেনে চলতে ভারতের প্রতি আহ্বান জানান।
