
সংখ্যাটা চোখে লাগার মতো। ৭৫৫ জন মার্কিন কূটনীতিককে দেশ থেকে বহিষ্কারের সিদ্ধান্ত নিয়েছে রাশিয়া। এই সংখ্যা বাদ দিলে আরও মার্কিন কূটনীতিক রাশিয়ায় থাকছেন। এখন প্রশ্ন হলো, রাশিয়ায় এত মার্কিন কূটনীতিক কেন, আর তাঁরা সেখানে করেন-ই বা কী?
বর্তমানে রাশিয়ার মস্কোসহ দেশটির অন্যান্য শহরে কয়েক শ ব্যক্তি যুক্তরাষ্ট্রের হয়ে কাজ করছেন। গত রোববার রুশ প্রেসিডেন্ট ভ্লাদিমির পুতিন স্পষ্টভাবে বলে দিয়েছেন, নতুন নিষেধাজ্ঞার আওতায় তাঁর দেশ থেকে মার্কিন কূটনীতিকের সংখ্যা আগামী ১ সেপ্টেম্বরের মধ্যে ৭৫৫ জন কমাতে হবে।
গত বৃহস্পতিবার মার্কিন সিনেটে মস্কোর বিরুদ্ধে অবরোধ জোরদারে প্রায় সর্বসম্মতিক্রমে একটি বিল পাস হয়। এর প্রতিক্রিয়ায় ৭৫৫ জন মার্কিন কূটনীতিককে রাশিয়া ছাড়ার নির্দেশ দেয় মস্কো।
এখন অনেকের কৌতূহলী প্রশ্ন, রাশিয়ায় কেন এত মার্কিন কূটনীতিক কাজ করেন?
রোববার ‘রাশিয়া-২৪’ টেলিভিশন চ্যানেলকে দেওয়া সাক্ষাৎকারে প্রেসিডেন্ট পুতিন নিজেই বলেছেন, তাঁর দেশে যুক্তরাষ্ট্রের দূতাবাস ও কনস্যুলেটগুলোয় ১ হাজারের বেশি মার্কিন কূটনীতিক কাজ করছেন।
রাশিয়ায় মার্কিন কূটনীতিকদের সংখ্যাটা দেখে প্রথমে যে কারও তাজ্জব লাগতে পারে। মনে হতে পারে, সংখ্যাটা অনেক বেশি। কিন্তু যেসব কর্মকর্তা হোয়াইট হাউসে আছেন, আর রাশিয়ার সঙ্গে চ্যালেঞ্জিং সম্পর্ক নিয়ে কাজ করছেন, তাঁরা হয়তো বিষয়টি সহজভাবে নেবেন।
মার্কিন ও রুশদের মধ্যে সহযোগিতাপূর্ণ বেশ কিছু গুরুত্বপূর্ণ ক্ষেত্র আছে। তারা জঙ্গি দমনে একসঙ্গে কাজ করছে। পরমাণু অস্ত্রের নিরাপত্তা নিশ্চিতে তারা তৎপর। সিরিয়ায় চলমান সহিংসতা কমাতে চায় তারা। পাশাপাশি যুক্তরাষ্ট্র প্রতিবছর বিলিয়ন বিলিয়ন ডলার মূল্যের পণ্য রাশিয়ায় রপ্তানি করে। আবার যুক্তরাষ্ট্র-রাশিয়ার মধ্যে বিবাদেরও নানান ক্ষেত্র আছে।
মার্কিন কর্মকর্তারা বলছেন, রাশিয়ার কর্মকাণ্ড পর্যবেক্ষণ, সম্পর্কের নানা দিকের ব্যাপারে ওয়াকিবহাল থাকার জন্য মস্কোয় প্রচুরসংখ্যক কর্মকর্তা-কর্মী দরকার।
রাশিয়ার বিভিন্ন স্থানে মার্কিনরা বৈচিত্র্যপূর্ণ কাজে নিয়োজিত। তাঁদের অধিকাংশই মস্কোয় কাজ করেন। তবে কিছুসংখ্যক সেন্ট পিটার্সবার্গ, ভ্লাদিভস্টক ও ইয়েকাতেরিনবার্গের অফিসে কর্মরত আছেন।
মস্কো ও অন্যান্য শহরে কর্মরত মার্কিনরা যুক্তরাষ্ট্র ভ্রমণে ইচ্ছুক রুশ নাগরিকদের ভিসা আবেদন প্রক্রিয়ার কাজ করেন। এ ছাড়া তাঁরা মানবাধিকার, শ্রম ও অন্যান্য বিষয়ে ওয়াশিংটনে কেবল বা তারবার্তা লেখেন।
মার্কিন কর্মকর্তাদের মধ্যে কেউ কেউ রাশিয়ায় কৃষি, বিজ্ঞান ও জনস্বাস্থ্য কার্যক্রম নিয়ে কাজ করেন। কেউ কেউ আবার সিআইএসহ যুক্তরাষ্ট্রের অন্যান্য সরকারি সংস্থার হয়ে রাশিয়ায় কাজ করেন।
মার্কিন গোয়েন্দা সংস্থাগুলোর অনেক কর্মকর্তা রাশিয়ায় কাজ করেন। কিন্তু তাঁদের সঠিক সংখ্যা জানা যায়নি। যুক্তরাষ্ট্রের জর্জটাউন ইউনিভার্সিটির অ্যাঙ্গেলা স্টেন্ট একসময় দেশটির জাতীয় গোয়েন্দা কর্মকর্তা ছিলেন। এ বিষয়ে তাঁর কাছে জানতে চাইলে তিনি বলেন, সংখ্যাটা কেউ জানে না।
তবে রাশিয়ায় মার্কিন দূতাবাস ও অন্যান্য কার্যালয়ে যাঁরা কাজ করেন, তাঁদের অধিকাংশই গুপ্তচর নন। এমনকি তাঁদের অধিকাংশ মার্কিন নাগরিকও নন, তাঁরা রাশিয়ান।
এক প্রতিবেদন অনুযায়ী, ২০১৩ সালে রাশিয়ায় মার্কিন দূতাবাসে ১ হাজার ২৭৯ জন কাজ করতেন। তাঁদের মধ্যে ৯৩৪ জন স্থানীয়ভাবে নিয়োগ পান।
মার্কিন দূতাবাসের রুশ কর্মীরা মূলত নানা অনুষ্ঠান আয়োজন, ভিসাপ্রক্রিয়া, কম্পিউটার ও প্রতিষ্ঠান ঠিকঠাক রাখার কাজে সাহায্য করেন।
বিবিসি অনলাইন অবলম্বনে সাইফুল সামিন
 
 
 
