
ফিলিপাইনে ঘূর্ণিঝড় ‘হাইয়ান’-এর আঘাতে কমপক্ষে এক হাজার ২০০ মানুষ নিহত হয়েছে। তাদের মধ্যে একটি শহরেই নিহত হয়েছে সহস্রাধিক মানুষ। আজ শনিবার রেডক্রসের বরাত দিয়ে বার্তা সংস্থা রয়টার্স এই খবর প্রকাশ করেছে। প্রাণহানির সংখ্যা আরও বাড়তে পারে বলে জানিয়েছে রেডক্রস।ঘূর্ণিঝড় হাইয়ানের কারণে ফিলিপাইনের উপকূলবর্তী এলাকায় ভূমিধস ও রাস্তাঘাট ভেঙে পড়েছে এবং গাছপালা রাস্তার ওপর ভেঙে পড়ায় উদ্ধারকাজ বিঘ্নিত হচ্ছে বলে জানা গেছে। ফিলিপাইনে রেডক্রসের মহাসচিব গেনডোলিন প্যাং বলেন, ঘূর্ণিঝড় হাইয়ান বিশেষ করে দেশটির কেন্দ্রীয় লেইট প্রদেশের উপকূলবর্তী এলাকা ট্যাকলোবানে আঘাত হেনেছে। এই অঞ্চল থেকেই রেডক্রসের উদ্ধার কর্মীরা প্রায় এক হাজার লাশ উদ্ধার করেছেন। এ ছাড়া সামার অঞ্চল থেকে আরও ২০০ জনের লাশ উদ্ধার করা হয়েছে।
প্রত্যক্ষদর্শী সূত্রে জানা গেছে, ওই অঞ্চলের মানুষ বর্তমানে ঘরবাড়ি ছেড়ে পলিথিন গায়ে দিয়ে রাস্তার ওপর শুয়ে পড়েছে।
জাতিসংঘের দুর্যোগ পর্যবেক্ষণ সমন্বয়ক দলের প্রধান সেবাস্তিয়ান রোডস স্ট্যামপা বলেন, ‘এই ঘূর্ণিঝড়ে ব্যাপক ক্ষয়ক্ষতি হয়েছে। এর আগে আমি এ ধরনের ক্ষয়ক্ষতি ভারত মহাসাগর থেকে প্রবাহিত “সুনামি”র সময়ই দেখেছিলাম।’
জানা গেছে, ঘূর্ণিঝড় হাইয়ান ফিলিপাইনে আঘাত হেনে এখন পার্শ্ববর্তী দেশ ভিয়েতনামের দিকে যাচ্ছে। তবে ভিয়েতনাম সরকারের ওয়েবসাইট থেকে জানা গেছে, দেশটির ১৫টি প্রদেশের কর্তৃপক্ষ সতর্ক সংকেত দিয়ে সমুদ্র থেকে নৌকাগুলোকে দ্রুত তীরে ফিরে আসার আহ্বান জানিয়েছে। এ ছাড়া দেশটির দা নাং ও কুয়াং নাম প্রদেশের অন্তত ৩০ হাজার মানুষকে নিরাপদ আশ্রয়ে নিয়ে যাওয়া হয়েছে।
গতকাল শুক্রবার ভোরে ফিলিপাইনের মধ্যাঞ্চলে ঘূর্ণিঝড় হাইয়ান আঘাত হানে। এটিকে ফিলিপাইনে আঘাত হানা অন্যতম শক্তিশালী ঘূর্ণিঝড় হিসেবে বিবেচনা করা হচ্ছে। ঘূর্ণিঝড়টির সর্বোচ্চ গতি ছিল ঘণ্টায় ৫৮০ কিলোমিটার।
ঘূর্ণিঝড়ের কারণে ব্যাপক ক্ষয়ক্ষতি হয়েছে। ঘরবাড়ি বিধ্বস্ত হয়েছে। গাছ উপড়ে পড়েছে। বিভিন্ন প্রদেশের বিদ্যুত্ ও যোগাযোগব্যবস্থা ব্যাহত হয়েছে। গুরুতর ক্ষয়ক্ষতির আশঙ্কা থেকে লাখ লাখ মানুষকে নিরাপদ আশ্রয়ে সরিয়ে নেওয়া হয়েছে। এই ঘূর্ণিঝড়ের কারণে দেশটির ফেরি ও বিমান চলাচল আপাতত স্থগিত করা হয়েছে।
দেশটির আবহাওয়া অধিদপ্তর বলছে, যতটা ভয় করা হচ্ছে ঘূর্ণিঝড় হাইয়ানের প্রভাব ঠিক ততটা হবে না। কারণ, এটা দ্রুত অন্যদিকে সরে যাচ্ছে। যা ক্ষতি হওয়ার তা হয়ে গেছে।
