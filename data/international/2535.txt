
আর্জেন্টিনায় মস্ত বড় একটি ডাইনোসরের ফসিল পাওয়া গেছে৷ গবেষকদের দাবি, এযাবাৎ উদ্ধার হওয়া সবচেয়ে বড় ডাইনোসরের ফসিল এটি৷ ধারণা করা হচ্ছে, ডাইনোসরটি ১৩০ ফুট লম্বা ও ৬৫ ফুট উঁচু ছিল৷বিশ্বের সবচেয়ে বড় এই ডাইনোসরের ওজন কত হতে পারে? প্রাগৈতিহাসিক প্রাণীদের নিয়ে বৈজ্ঞানিক গবেষণা করে, এমন একটি দল জানিয়েছে, এর ওজন কম করে হলেও ৭৭ টন হবে, যা কিনা আফ্রিকার ১৪টি হাতির ওজনের সমান৷ ওজনের দিক থেকেও এ ডাইনোসর আগের সব রেকর্ড ছাড়িয়ে গেছে৷ এর আগে আর্জেন্টিনাতেই অন্য একটি ডাইনোসরের ফসিল পাওয়া গিয়েছিল৷ ওই ডাইনোসরের ওজন ৭০ টন বলে অনুমান করা হয়; যদিও প্রথমে ধারণা করা হয়েছিল এর ওজন ১০০ টন৷ এত দিন এটিই ছিল সবচেয়ে বেশি ওজনের ডাইনোসর৷আর্জেন্টিনার ট্রেলিও শহরের প্রায় ২৫০ কিলোমিটার পশ্চিমে লা ফ্লেছা মরুভূমির কাছে ডাইনোসরের নতুন এ ফসিলের সন্ধান পাওয়া গেছে৷ প্রথমে ডাইনোসরের কয়েকটি হাড় স্থানীয় খামারমালিকের চোখে পড়ে৷ পরে খবর পেয়ে প্যালাওনটোলজি ইজিডিও ফারুগলিও জাদুঘরের একদল গবেষক সেখানে যান৷ শুরু হয় খোঁড়াখুঁড়ি৷গবেষক দলটি একে একে ১৫০টি হাড় উদ্ধার করে৷ থরে থরে সাজানো হয় হাড়গুলো৷ তৈরি করা হয় হাড়ের ডাইনোসর৷ বৈজ্ঞানিক পদ্ধতিতে চলে এর দৈর্ঘ্য ও উচ্চতা মাপার কাজ৷ ওজনও নির্ধারণ করা হয়৷ হাড়ের দৈর্ঘ্য দেখেই গবেষক দলটি বুঝতে পেরেছিল, দৈত্যাকার এক প্রাণীর ফসিল পাওয়া গেছে৷ গবেষকেরা পরে নিশ্চিত হন, তাঁদের অনুমান সঠিক৷ এ পর্যন্ত এত বড় ডাইনোসরের কঙ্কাল আর পাওয়া যায়নি কোথাও৷ মাথা থেকে লেজের শেষ প্রান্ত পর্যন্ত ডাইনোসরটি লম্বায় ছিল অন্তত ১৩০ ফুট৷বিজ্ঞানীদের ধারণা, সাড়ে নয় কোটি থেকে দশ কোটি বছর আগে প্যাটাগোনিয়ার জঙ্গলে বাস করত এ ডাইনোসর৷ বিবিসি৷
