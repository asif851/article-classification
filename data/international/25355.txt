
জাপানের জ্যেষ্ঠ রাজনীতিবিদ ও অন্যতম বড় কোম্পানি মিৎসুবিশিসহ বেশ কিছু প্রতিষ্ঠানের ওপর গোয়েন্দা নজরদারি করেছে যুক্তরাষ্ট্র। আজ শুক্রবার উইকিলিকসের ফাঁস করা নতুন এক নথিতে এ তথ্য জানানো হয়।
বার্তা সংস্থা এএফপির খবরে জানানো হয়, হইচই ফেলে দেওয়া ওয়েবসাইট উইকিলিকস আজ তাদের ফাঁস করা তথ্যে যুক্তরাষ্ট্রের নজরে থাকা জাপানের এমন ৩৫টি বড় কোম্পানি ও ব্যক্তির নাম উল্লেখ করেছে, যেসবের ওপর যুক্তরাষ্ট্রের গোয়েন্দা নজরদারি ছিল।
এক বিবৃতিতে উইকিলিকস দাবি করে, ওই তালিকা অনুসারে, জাপানের বড় বড় ব্যবসা প্রতিষ্ঠান, সরকারি কর্মকর্তা ও বর্তমান প্রধানমন্ত্রী শিনজো আবের প্রথম মেয়াদের কয়েকজন ঊর্ধ্বতন উপদেষ্টাদের ওপর এনএসএর গোয়েন্দারা গোয়েন্দা নজরদারি করেছেন। এ নজরদারি ২০০৬ সালের সেপ্টেম্বর থেকে ২০০৭ সালের সেপ্টেম্বর পর্যন্ত ছিল।
