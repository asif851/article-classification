
জঙ্গি সংগঠন ইসলামিক স্টেটের (আইএস) পতনের পর ইরাককে তিন খণ্ড করার প্রস্তাব করেছেন কুর্দিস্তান রেজিওনাল গভর্নমেন্টের (কেআরজি) নিরাপত্তা কাউন্সিলের প্রধান মাসরুর বারজানি। রয়টার্সকে দেওয়া এক সাক্ষাৎকারে তিনি বলেন, তিন খণ্ডের একটি শিয়া, একটি সুন্নি এবং বাকি খণ্ডটি কুর্দিদের দেওয়া উচিত। এতে সাম্প্রদায়িক সংঘাত থেকে রেহাই পাবে ইরাক। গতকাল বৃহস্পতিবার সাক্ষাৎকারটি প্রকাশিত হয়েছে। মাসরুর বারজানি কেআরজির প্রেসিডেন্ট মাসুদ বারজানির ছেলে।  সম্প্রতি আইএসের দখল থেকে বেশ কয়েকটি গুরুত্বপূর্ণ শহর পুনরুদ্ধার করেছে ইরাকি বাহিনী। এখন তারা মসুলের দিকে অগ্রসর হচ্ছে। জঙ্গি সংগঠনটির দখলে থাকা এই শহরটিই বর্তমানে সবচেয়ে বড় শহর। মসুল পতনের অর্থ, আইএসের তথাকথিত খেলাফতের সমাপ্তি। তবে মাসরুর বারজানির মতে, আইএসের পতন হলেও বিভক্তি থেকে ইরাকের মুক্তি মিলবে না। বছরের পর বছর ধরে সাম্প্রদায়িক সহিংসতার কারণে এখানে রক্ত ঝরছে। বাগদাদে যে শক্তির বণ্টন চুক্তি হয়েছে, তা দেশকে অসন্তোষ, ক্ষোভ আর দুর্নীতির দিকে ঠেলে দিয়েছে। তিনি বলেন, ‘অবিশ্বাসের মাত্রা এমন একপর্যায়ে গিয়ে দাঁড়িয়েছে যে এখন আর এক ছাদের নিচে থাকার পরিস্থিতি নেই।’ কেআরজির নিরাপত্তা কাউন্সিলের এই প্রধান বলেন, ‘যুক্তরাষ্ট্রীয় শাসনব্যবস্থা ইরাকে কাজ করেনি। কাজেই হয় রাজ্যভিত্তিক শাসনব্যবস্থার প্রচলন ঘটাতে হবে, নতুবা ইরাককে তিন খণ্ডে বিভক্ত করতে হবে। যদি রাজ্যভিত্তিক শাসনব্যবস্থার প্রচলন ঘটানো হয়, তাহলে আমাদের তিনটি সমপর্যায়ের রাজধানী থাকবে।’ ইরাকের উত্তরাঞ্চলে এরই মধ্যে নিজেদের মতো করে শাসনব্যবস্থা পরিচালনা ও সামরিক বাহিনী পেশমার্গা গড়ে তুলেছে কুর্দিরা। এই বাহিনী বর্তমানে আইএস দমনে মার্কিন নেতৃত্বে যৌথ বাহিনীর পক্ষে লড়াই করছে। আর ২০০৩ সালে মার্কিন অভিযানে সুন্নি প্রেসিডেন্ট সাদ্দাম হোসেনের উৎখাতের পর শিয়ারাও একই লক্ষ্যে কাজ করে যাচ্ছে। মাসরুর বারজানি বলেন, ‘দেশের উত্তর ও পশ্চিমাঞ্চলে সুন্নিরা যেখানে সংখ্যাগরিষ্ঠ, সেখানে তাদেরও একই ধরনের কর্মকাণ্ড পরিচালনা করতে দেওয়া উচিত। আমরা যা বলছি, তা নিশ্চিতভাবেই সাম্প্রদায়িক সংকট নিরসনের একটা মোক্ষম সমাধান।’
