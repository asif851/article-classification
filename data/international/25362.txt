
ভারতের মহারাষ্ট্রের দুই বোনের মৃত্যুদণ্ড কার্যকর করা আপাতত স্থগিত রাখার নির্দেশ দিয়েছেন হাইকোর্ট। আদালতের এক আদেশে বলা হয়েছে, আদালত চূড়ান্ত সিদ্ধান্ত না দেওয়া পর্যন্ত তাঁদের ফাঁসি কার্যকর করা বন্ধ রাখতে হবে। খবর টাইমস অব ইন্ডিয়ার।ভিক্ষা করানোর উদ্দেশ্যে ১৩ শিশুকে অপহরণের পর নয়জনকে হত্যার দায়ে ২০০১ সালে ফাঁসির রায় হয় মহারাষ্ট্রের দুই বোন রেনুকা কিরণ সিন্ধে (৪৫) ও সীমা মোহন গবিতের (৩৯)। রাষ্ট্রপতির কাছে প্রাণ ভিক্ষার আবেদন করলেও তা গত ৩১ জুলাই নাকচ করে দেওয়া হয়েছে। দণ্ড কার্যকর করা হলে, তাঁরা হবেন ফাঁসিতে ঝোলা ভারতের প্রথম নারী অপরাধী।দুই নারী আদালতে দায়ের করা এক পিটিশনে বলেছেন, প্রাণভিক্ষার আবেদনের বিষয়ে সিদ্ধান্ত দিতে রাষ্ট্রপতি অতিরিক্ত সময় নিয়েছেন। এই অযথা সময় ক্ষেপণের কারণেই শাস্তি কমিয়ে যাবজ্জীবন করার আবেদন জানিয়েছেন তাঁরা।হাইকোর্টের দুই বিচারপতির বেঞ্চ গতকাল বলেন, ওই পিটিশনের ওপরে শুনানি করা এবং সিদ্ধান্ত দেওয়ার এখতিয়ার আদালতের রয়েছে। ওই অহেতুক বিলম্বের বিষয়ে কেন্দ্র ও রাজ্য সরকারকে ব্যাখ্যা দেওয়ারও নির্দেশনা দিয়েছেন আদালত।
