
কানাডার ফেডারেল নির্বাচনে কিছু ভোটার এর মধ্যে আগাম ভোট দিয়েছেন। এঁদের মধ্যে কিছু ভোটার নেকাব ও মুখোশ পরে ভোট দিয়েছেন। ১৯ অক্টোবর কানাডায় কেন্দ্রীয় নির্বাচনে ভোট নেওয়া হবে।
থ্যাঙ্কস গিভিং ছুটির দিন নিউ ফাউন্ডলেন্ড, আলবার্টা ও কুইবেকের বেশ কয়েকটি কেন্দ্রে অনেক ভোটারকে আগাম ভোট দিতে দেখা যায়। এসব ভোটারের অনেকের মুখে মুখোশ ছিল।
সম্প্রতি দেশটির উচ্চ আদালতের একটি রায় অনুযায়ী সেখানে নেকাব পরা বা মুখ ঢেকে চলায় আর বাধা নেই। কনজারভেটিভ নেতা বর্তমান প্রধানমন্ত্রী স্টিফেন হার্পার অবশ্য নেকাবের বিপক্ষে।
কুইবেকের অনেক ভোটার প্রাদেশিক পতাকায় মুখ ঢেকে ভোট কেন্দ্রে যান। ওই প্রদেশের জনপ্রিয় কৌতুক অভিনেতা আদিব আল খালেদি কিছু ভোটারের এমন আচরণকে নিছক সাম্প্রদায়িক বলে মন্তব্য করেছেন। অভিবাসীদের প্রধান শহর টরন্টোয় আজ প্রধান তিনটি দলের নেতাদের নির্বাচনী প্রচারে অংশ নিতে দেখা গেছে। সেখানে অবশ্য মুখোশ পরে আগাম ভোটদানের কোনো ঘটনা ঘটেনি।
