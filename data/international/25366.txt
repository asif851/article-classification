
নেহরু-গান্ধী পরিবারের বাইরের অন্য কেউ ভবিষ্যতে কংগ্রেসের প্রেসিডেন্ট হতে পারেন। এমনটাই আভাস দিয়েছেন সংযুক্ত প্রগতিশীল মোর্চার (ইউপিএ) চেয়ারপারসন সোনিয়া গান্ধী।
২০০৪ সালের নির্বাচনের পর কংগ্রেস থেকে মনমোহন সিংয়ের প্রধানমন্ত্রী হওয়ার কথা মনে করিয়ে দেন সোনিয়া গান্ধী। বলেন, তাঁর চেয়ে মনমোহনকে অধিক ভালো প্রার্থী মনে হওয়ায় তিনি তাঁকে বেছে নিয়েছিলেন।
পরিবারের বাইরে কারও কংগ্রেসের নেতৃত্বে আসার সম্ভাবনা আছে কি না—এমন প্রশ্নের উত্তরে ইন্ডিয়া টুডের সভাকক্ষে বসে সোনিয়া গান্ধী এ কথা বলেন। এ সময় তিনিও পাল্টা প্রশ্ন করেন, কেন নয়? ভবিষ্যতে হতেও পারে।
সোনিয়া গান্ধী এও জানান, কংগ্রেস দলে গণতান্ত্রিকভাবে নেতা নির্বাচিত হওয়ার প্রথা রয়েছে। কংগ্রেসকে আপনিই একসূত্রে ধরে রেখেছেন কি না—এমন প্রশ্নের উত্তরে হাসেন সোনিয়া। পরে বলেন, প্রশ্নটি কঠিন। কংগ্রেসের অন্য নেতাদের কাছে এ প্রশ্ন করা যেতে পারে।
মনমোহন সিংয়ের দায়িত্বে থাকার সময় ক্ষমতা সোনিয়ার কাছেই ছিল—এমন ধারণা নিয়ে প্রশ্ন করা হলে সোনিয়া বলেন, ‘আমি মনে করি না পরিস্থিতি সে রকম ছিল।’ কেন তিনি প্রধানমন্ত্রী হননি—জানতে চাইলে সোনিয়া বলেন, ‘আমার মনে হয়েছিল, মনমোহন সিং আমার চেয়ে ভালো প্রধানমন্ত্রী হতে পারবেন।’ অন্য এক প্রশ্নের উত্তরে সোনিয়া এটাও বলেন, ‘আমি আমরা সীমাবদ্ধতা সম্পর্কে জানি।’
