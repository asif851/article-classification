
যেকোনো মূল্যে উত্তর কোরিয়ার পারমাণবিক লক্ষ্য পূরণ করবেন দেশটির নেতা কিম জং-উন। উত্তর কোরিয়ার সরকারি বার্তা সংস্থা কেসিএনএর বরাত দিয়ে বিবিসি জানায়, পারমাণবিক লক্ষ্য পূরণে নিজের প্রতিশ্রুতির কথা দৃঢ়ভাবে জানিয়েছেন তিনি।
কিম জং-উনের লক্ষ্য যুক্তরাষ্ট্রের সামরিক শক্তির সঙ্গে উত্তর কোরিয়ার সামরিক শক্তির ‘ভারসাম্য’ প্রতিষ্ঠা করা।
পারমাণবিক অস্ত্র ব্যবহার করে জাপানকে ডুবিয়ে দেওয়ার হুমকি দেওয়ার পরদিন গতকাল শুক্রবার দেশটির ওপর দিয়ে ক্ষেপণাস্ত্র হামলা চালায় উত্তর কোরিয়া। ক্ষেপণাস্ত্রটি প্রশান্ত মহাসাগরে গিয়ে পড়ে। আর এর পরেই এমন মন্তব্য এল কিম জং-উনের কাছ থেকে।
কেসিএনএকে দেওয়া সাক্ষাৎকারে কিম জং-উন বলেন, ‘নিষেধাজ্ঞা ও অবরোধের পরও কীভাবে উত্তর কোরিয়া তার পারমাণবিক মিশন শেষ করে, তা আমেরিকাকে দেখিয়ে দিতে চাই।’ তিনি আরও বলেন, উত্তর কোরিয়ার লক্ষ্য যুক্তরাষ্ট্রের সামরিক বাহিনীর সঙ্গে নিজেদের সামরিক বাহিনীর ভারসাম্য আনা, যাতে মার্কিন শাসকেরা বিকল্প হিসেবে সামরিক বাহিনী নিয়ে কথা বলার সাহস না করেন।
দক্ষিণ কোরিয়ার প্রতিরক্ষা মন্ত্রণালয় বলছে, গতকাল জাপানের উদ্দেশ্যে ছোড়া উত্তর কোরিয়ার ক্ষেপণাস্ত্রটি ৩ হাজার ৭০০ কিলোমিটার পথ অতিক্রম করে। সর্বোচ্চ ৭৭০ কিলোমিটার ওপর দিয়ে গেছে ক্ষেপণাস্ত্রটি। রাজধানী পিয়ংইয়ং থেকে এই ব্যালিস্টিক ক্ষেপণাস্ত্র উৎক্ষেপণ উত্তর কোরিয়ার নেতা স্বয়ং পর্যবেক্ষণ করেন।
জাতিসংঘের নিষেধাজ্ঞাকে উপেক্ষা করে একের পর এক পারমাণবিক পরীক্ষা চালিয়ে যাচ্ছে কিম জং-উন প্রশাসন। এতে ব্যাপক চটেছে আমেরিকা। এমনকি এ ক্ষেত্রে পিয়ংইয়ংয়ের দীর্ঘদিনের সঙ্গী বেইজিং তাদের সমর্থন দেয়নি। তবু থামছেন না কিম।
