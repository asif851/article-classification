
ইরানের প্রতিরক্ষা সক্ষমতা অবজ্ঞা করলে যুক্তরাষ্ট্রকে মুখের ওপর কঠিন জবাব দেবে তারা। ইরানের অভিজাত রেভল্যুশনারি গার্ডের একজন কমান্ডার গতকাল বুধবার এই মন্তব্য করেছেন। বার্তা সংস্থা রয়টার্সের খবরে এই তথ্য জানানো হয়।
যুক্তরাষ্ট্রের প্রতি ইঙ্গিত করে গার্ডের স্থলবাহিনীর প্রধান জেনারেল মোহাম্মদ পাকপোর বলেন, ইরানকে মূল্যায়নের ক্ষেত্রে শত্রুর ভুল করা উচিত নয়। তারা যদি এ ক্ষেত্রে ভুল করে, তাহলে মুখের ওপর তারা কঠিন জবাব পাবে।
জেনারেল পাকপোর এই উদ্ধৃতি রেভল্যুশনারি গার্ডের সংবাদ ওয়েবসাইটে প্রকাশিত হয়েছে।
গতকাল রেভল্যুশনারি গার্ডের তিন দিনের সামরিক মহড়া শেষ হয়। ইরানের মধ্য ও পূর্বাঞ্চলে এই মহড়া অনুষ্ঠিত হয়। মহড়ায় রকেট, বড় কামান, ট্যাংক, হেলিকপ্টার প্রভৃতি সমরাস্ত্র ও সরঞ্জাম ব্যবহার করা হয়।
জেনারেল পাকপোর বলেন, বিশ্ব ঔদ্ধত্যের প্রতি এই সামরিক মহড়ার বার্তা—‘বোকামি কোরো না’। ভূমিতে ইরানের শক্তি আজ সবাই দেখতে পাচ্ছে।
রেভল্যুশনারি গার্ডের দাবি, তারা উন্নত রকেটের পরীক্ষা চালিয়েছে। মহড়ায় ড্রোনও ব্যবহার করা হয়েছে।
ক্ষেপণাস্ত্র পরীক্ষা নিয়ে ডোনাল্ড ট্রাম্পের যুক্তরাষ্ট্রের হুমকি-ধমকির মধ্যে ইরান এই সামরিক মহড়া চালাল।
 
