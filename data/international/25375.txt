
মানবাধিকার কনভেনশন থেকে যুক্তরাজ্য নিজেকে প্রত্যাহার করে নিলে তা ‘রাজনৈতিক বিপর্যয়’ ডেকে আনবে। ইউরোপের মানবাধিকারবিষয়ক সর্বোচ্চ আদালত ইউরোপীয় কোর্ট অব হিউম্যান রাইটসের (ইসিএইচআর) সভাপতি ডিন স্পিলম্যান এই হুঁশিয়ারি দিয়েছেন। ওই কনভেনশন থেকে বেরিয়ে যাওয়ার বিষয়টি যুক্তরাজ্য বিবেচনা করতে থাকার প্রেক্ষাপটে গতকাল মঙ্গলবার ডিন স্পিলম্যান এ কথা বলেন। স্পিলম্যান বলেন, কনভেনশন ছেড়ে যুক্তরাজ্যের বেরিয়ে যাওয়ার মানে দাঁড়ায়, এর মধ্য দিয়ে তারা ৪৭ সদস্যের কাউন্সিল অব ইউরোপ এবং সম্ভবত ইউরোপীয় ইউনিয়ন (ইইউ) থেকেও বেরিয়ে যাবে।
কাউন্সিল অব ইউরোপ কনভেনশনটি পরিচালনা করে। তা ছাড়া, প্রথমে এই কাউন্সিলে যোগ না দিয়ে কোনো দেশ ইইউর সদস্য হতে পারে না। স্পিলম্যান সতর্ক করে বলেন, বিশ্বব্যাপী মানবাধিকার পরিস্থিতির অগ্রগতিতে যুক্তরাজ্যের যে বিশ্বাসযোগ্য ভূমিকা রয়েছে, তা-ও এই সিদ্ধান্তে মধ্য দিয়ে ক্ষুণ্ন হতে পারে। ব্রিটিশ স্বরাষ্ট্রমন্ত্রী তেরেসা মে বলেন, মানবাধিকার কনভেনশনের সঙ্গে সম্পর্ক রাখা না-রাখার বিষয়টি যুক্তরাজ্যের বিবেচনা করা উচিত। তিনি আরও বলেন, যুক্তরাজ্যে নির্বাচনের সময় ঘনিয়ে আসায় রক্ষণশীলদের উচিত ইসিএইচআরের সঙ্গে সম্পর্কের বিষয়ে পরিকল্পনা গ্রহণ করা। এ পরিকল্পনার আলোচনায় কনভেনশন থেকে বেরিয়ে যাওয়াসহ বিকল্প সবকিছুই অন্তর্ভুক্ত থাকা প্রয়োজন। বিবিসি।
