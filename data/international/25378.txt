
চীনে দুর্নীতির অভিযোগে গত বছর প্রায় তিন লাখ কর্মকর্তাকে শাস্তি দেওয়া হয়েছে বলে জানিয়েছে ক্ষমতাসীন কমিউনিস্ট পার্টি।
আজ সোমবার বিবিসি অনলাইনের প্রতিবেদনে জানানো হয়, চীনের বার্ষিক পার্লামেন্টারি অধিবেশনের সময় এ-সংক্রান্ত তথ্য প্রকাশ করা হয়েছে।
প্রকাশিত তথ্য অনুযায়ী, ২০১৫ সালে দেশটির প্রায় দুই লাখ কর্মকর্তাকে লঘু শাস্তি দেওয়া হয়েছে। প্রায় ৮০ হাজার কর্মকর্তাকে আরও কড়া শাস্তি দেওয়া হয়েছে।
শাস্তির বিষয়ে বিস্তারিত তথ্য জানায়নি কর্তৃপক্ষ।
দেশটিতে দুর্নীতির দায়ে প্রভাবশালী অনেক রাজনীতিবিদ কারাদণ্ড পেয়েছেন।
চীনের রাষ্ট্রীয় গণমাধ্যমে প্রায় প্রতিদিনই খবর আসে—ঘুষ, ক্ষমতার অপব্যবহার বা অন্যান্য দুর্নীতির অভিযোগে কর্মকর্তাদের জিজ্ঞাসাবাদ কিংবা শাস্তি দেওয়া হচ্ছে।
প্রেসিডেন্ট শি জিনপিং তাঁর সরকারের অগ্রাধিকারের কেন্দ্রে রেখেছেন দুর্নীতিবিরোধী প্রচারাভিযান।
তবে দেশটিতে দুর্নীতিবিরোধী অভিযানের প্রকৃত উদ্দেশ্য নিয়ে কোনো কোনো পর্যবেক্ষক প্রশ্ন তুলেছেন।
