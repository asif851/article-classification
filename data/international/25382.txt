
সৌদি আরবে কমপক্ষে ১০ হাজার কোটি ডলারের দুর্নীতি হয়েছে বলে জানিয়েছেন দেশটির অ্যাটর্নি জেনারেল শেখ সৌদ আল-মোজেব। দেশটির নতুন দুর্নীতিবিরোধী কমিটির তদন্তে এ তথ্য পাওয়া গেছে। বৃহস্পতিবার এ তথ্য জানিয়েছেন সৌদি অ্যাটর্নি জেনারেল।
বিবিসির খবরে সৌদি অ্যাটর্নি জেনারেলের বরাত দিয়ে বলা হয়েছে, গত শনিবার রাতে শুরু হওয়া দুর্নীতি বিরোধী অভিযানে জিজ্ঞাসাবাদের জন্য মোট ১৯৯ জন ব্যক্তিকে আটক করা হয়েছে। তবে তিনি কোনো নির্দিষ্ট ব্যক্তির নাম উল্লেখ করেননি।
শেখ সৌদ আল-মোজেব বলেন, ‘দুর্নীতির বিরুদ্ধে শক্তিশালী প্রমাণ পাওয়া গেছে। গত তিন বছর ধরে চালানো তদন্ত অনুযায়ী আমরা ধারণা করছি প্রায় ১০ হাজার কোটি ডলারের দুর্নীতি হয়েছে। গত কয়েক দশক ধরে পরিকল্পিতভাবে এগুলো করা হয়েছে। ’
সৌদি অ্যাটর্নি জেনারেল বলেছেন, দুর্নীতিবিরোধী নতুন কমিটি ‘খুব দ্রুত কাজ’ করছে। এখনো পর্যন্ত ২০৮ জন ব্যক্তিকে জিজ্ঞাসাবাদের জন্য ডাকা হয়েছে। এর মধ্যে ৭ জনকে জিজ্ঞাসাবাদের পর ছেড়ে দেওয়া হয়েছে। তিনি আরও দাবি করেছেন, চলমান ধরপাকড়ে দেশটির স্বাভাবিক অর্থনৈতিক কর্মকাণ্ড ক্ষতিগ্রস্ত হচ্ছে না। শুধু ব্যক্তিগত ব্যাংক হিসাবই জব্দ করা হচ্ছে।  সৌদি আরবে সম্প্রতি দুর্নীতিবিরোধী ব্যাপক ধরপাকড় শুরু হয়েছে। দেশটির নতুন দুর্নীতি দমন কমিটি ১১ জন প্রিন্স, চারজন বর্তমান মন্ত্রী ও বেশ কয়েকজন সাবেক মন্ত্রীকে আটক করেছে। গত শনিবার বাদশাহ সালমান এক ডিক্রির মাধ্যমে যুবরাজ মোহাম্মদ বিন সালমানের নেতৃত্বে নতুন এই কমিটি গঠনের কয়েক ঘণ্টার মধ্যে এই ধরপাকড় শুরু হয়।
