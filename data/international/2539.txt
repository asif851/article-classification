
জিকা ভাইরাসের জন্য দায়ী এডিস মশার বিরুদ্ধে যুদ্ধ ঘোষণা করেছে ব্রাজিল। দেশটির প্রেসিডেন্ট দিলমা রুসেফ বলেছেন, এর আওতায় দেশের হাজার হাজার সেনাসদস্য ও সরকারি কর্মচারী বাড়ি ও কর্মস্থলে মশা নিধনে অংশ নেবেন।ব্রাজিলের টেলিভিশনে সম্প্রচারিত এক ভাষণে প্রেসিডেন্ট রুসেফ জানান, শনিবার জাতীয় উদ্বুদ্ধকরণ দিবস পালন করবে ব্রাজিল। এই দিবসের আওতায় হাজার হাজার সেনাসদস্য ও সরকারি কর্মচারী নিজেদের বাড়ি ও কর্মস্থলে মশা নিধন করবেন। কারণ, এ ধরনের মশা সাধারণত লোকজনের আবাসস্থলের আশপাশেই বংশবৃদ্ধি করে থাকে। রুসেফ বলেন, এটা এমন একটি লড়াই যাতে ‘পরাজিত হওয়া চলবে না।’ তাঁর মতে, যেহেতু বিজ্ঞান এখনো জিকাবিরোধী টিকা আবিষ্কার করতে পারেনি, সেহেতু এই রোগ মোকাবিলার একমাত্র পদক্ষেপ হচ্ছে মশার বিরুদ্ধে বলিষ্ঠভাবে লড়াই করা।এখন পর্যন্ত আমেরিকা অঞ্চল জিকা ভাইরাসের প্রাদুর্ভাব সবচেয়ে বেশি। আর সবচেয়ে বেশি আক্রান্ত ব্যক্তি পাওয়া গেছে ব্রাজিলেই। দেশটিতে কয়েক শ শিশু অস্বাভাবিক ছোট মাথা ও ক্ষতিগ্রস্ত মস্তিষ্ক নিয়ে জন্মেছে, যার জন্য জিকা ভাইরাস দায়ী বলে মনে করছেন বিজ্ঞানীরা। তাই বিশেষ করে অন্তঃসত্ত্বা নারীরা আতঙ্কে রয়েছেন। আর প্রধানত এডিস মশার মাধ্যমে এ ভাইরাস ছড়াচ্ছে।সূত্র: বিবিসি।
