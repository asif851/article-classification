
ফিলিস্তিনের স্বাধীনতাকামী সংগঠন প্যালেস্টাইন লিবারেশন অর্গানাইজেশনের (পিএলও) ওয়াশিংটনের কার্যালয় বন্ধ করা হলে যুক্তরাষ্ট্রের সঙ্গে সব ধরনের সম্পর্ক স্থগিত করবে ফিলিস্তিন। গত শনিবার পিএলওর এক জ্যেষ্ঠ কর্মকর্তা এই হুঁশিয়ারি দিয়েছেন।
পিএলওকে ফিলিস্তিনের সব জনগণের প্রতিনিধিত্বকারী সংগঠন বলে বিবেচনা করে আন্তর্জাতিক সম্প্রদায়। ওয়াশিংটনে তাদের কূটনৈতিক দপ্তরটির কার্যক্রম অব্যাহত রাখার জন্য প্রতি ছয় মাস পরপর অনুমোদন নিতে হয় মার্কিন কর্তৃপক্ষের কাছ থেকে। 
ফিলিস্তিনের জ্যেষ্ঠ মধ্যস্থতাকারী সায়েব এরেকার গত শনিবার বলেন, মার্কিন পররাষ্ট্র দপ্তর পিএলওকে জানিয়েছে, ওয়াশিংটনে তাদের কার্যালয়টির অনুমোদন নবায়ন করা হবে না। তিনি বলেন, আন্তর্জাতিক অপরাধ আদালতে (আইসিসি) যাওয়া, ইসরায়েলের বসতি নির্মাণসহ কয়েকটি যুদ্ধাপরাধের তদন্তের নথি দাখিলের সিদ্ধান্ত নিয়েছে ফিলিস্তিন। এর প্রতিক্রিয়ায় ট্রাম্প প্রশাসন এই পদক্ষেপ নিয়েছে বলে মনে করা হচ্ছে।
ফিলিস্তিনের প্রেসিডেন্ট মাহমুদ আব্বাস জাতিসংঘ অধিবেশনে দেওয়া তাঁর সর্বশেষ ভাষণে ইসরায়েলি বসতি নির্মাণের বিষয়টি আইসিসিতে নিয়ে যাওয়ার কথা বলেছিলেন।
সায়েব এরেকার বলেন, ‘এটি অত্যন্ত দুর্ভাগ্যজনক এবং অগ্রহণযোগ্য। যখন আমরা একটি চূড়ান্ত চুক্তিতে পৌঁছাতে চাইছি, তখন ইসরায়েলের প্রধানমন্ত্রী বেনিয়ামিন নেতানিয়াহুর সরকার মার্কিন প্রশাসন দিয়ে এই চাপ প্রয়োগ করছে।’ এ ধরনের পদক্ষেপে ‘পুরো শান্তিপ্রক্রিয়া নস্যাৎ’ হতে পারে।
পিএলওর এই জ্যেষ্ঠ কর্মকর্তা বলেন, তাঁরা মার্কিন সরকারকে চিঠি দিয়ে আনুষ্ঠানিকভাবে জানিয়েছেন যে ওয়াশিংটনে পিএলওর কার্যালয় বন্ধ করা হলে ট্রাম্প প্রশাসনের সঙ্গে সব ধরনের সম্পর্কের ইতি টানা হবে।
এএফপির খবরে বলা হয়েছে, ফিলিস্তিনের পররাষ্ট্রমন্ত্রী রিয়াদ আল-মালিকি বলেন, ১৯৮০-এর দশকের পর এই প্রথমবারের মতো মার্কিন পররাষ্ট্র দপ্তর ওয়াশিংটনের পিএলও কার্যালয়ের অনুমোদন নবায়ন করতে অস্বীকৃতি জানাল।
রিয়াদ আল-মালিকি বলেন, দুদিন আগে ওয়াশিংটন থেকে একটি চিঠি পেয়েছেন ফিলিস্তিনের কর্মকর্তারা। এতে বলা হয়েছে, পিএলওর কার্যালয়টি চালু রাখার যথেষ্ট কারণ খুঁজে পাচ্ছে না মার্কিন পররাষ্ট্র দপ্তর। তিনি বলেন ‘অতীতে এমনটা ঘটেনি। তাই আমরা হোয়াইট হাউস ও মার্কিন পররাষ্ট্র দপ্তরের কাছে এর কারণ জানতে চেয়েছি।’
 
