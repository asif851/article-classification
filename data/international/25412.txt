
ভারতের হরিয়ানার বৃহত্তম খাপ পঞ্চায়েত নতুন ইতিহাস তৈরি করেছে। একটি যুগান্তকারী সিদ্ধান্ত নিয়েছে হরিয়ানার হিসার জেলার সাতরোল খাপ পঞ্চায়েত। ভিন্ন বর্ণ, গোত্র ও গ্রামের মধ্যে বিয়ের অনুমোদন দিয়েছে তারা।আজ রোববার টাইমস অব ইন্ডিয়া অনলাইনের খবরে জানানো হয়, সেখানে অতীতে ভিন্ন বর্ণ, গোত্র ও গ্রামে বিয়ে নিষিদ্ধ ছিল। পঞ্চায়েতের অন্তর্ভুক্ত ৩৬টি বর্ণ ও ৪২টি গ্রামে এই রীতি বলবত্ ছিল। রীতি ভঙ্গ করে এ ধরনের বিয়ের কারণে ওই এলাকায় বহু রক্তক্ষয়ী ঘটনাও ঘটেছে।ঐতিহ্যের নামে খাপ পঞ্চায়েত এত দিন ভিন্ন বর্ণ, গোত্র ও গ্রামের মধ্যে বিয়ের বিরোধিতা করে আসছিল। গোত্র এক কিন্তু গ্রাম ভিন্ন হলেও বিয়ের ক্ষেত্রে বিধিনিষেধ ছিল।গতকাল এক বৈঠকে ওই বিধি তুলে ভিন্ন বর্ণ, গোত্র ও গ্রামের মধ্যে বিয়ের অনুমতি দেয় পঞ্চায়েত। এই সিদ্ধান্তকে তাত্পর্যপূর্ণ হিসেবে বিবেচনা করা হচ্ছে। এর ফলে ওই এলাকায় হয়রানি, আত্মহত্যা, অনার কিলিং ও বর্ণগত সংঘাত বন্ধ হবে বলে ধারণা করা হচ্ছে।
