
সম্প্রতি মুক্তি পাওয়া বলিউড ছবি ‘জাগগা জাসুস’–এর অভিনেত্রী বিদিশা বেজবারুয়ার মরদেহ উদ্ধার করা হয়েছে। গত সোমবার সন্ধ্যায় গুরগাঁওয়ের পশ সুশান্ত লক এলাকায় তাঁর বাসা থেকে পুলিশ ঝুলন্ত লাশ উদ্ধার করে।
রণবীর কাপুর অভিনীত ‘জাগগা জাসুস’–এ অভিনয় করা বিদিশা আসামের টিভি অভিনেত্রী ও সংগীতশিল্পী হিসেবে বেশ পরিচিত। অনেক স্টেজ শো উপস্থাপনা করেছেন তিনি।
পুলিশের বরাত দিয়ে এনডিটিভি জানিয়েছে, সম্প্রতি বিদিশা মুম্বাই থেকে গুরগাঁও এসেছিলেন। পুলিশের উপকমিশনার (পূর্ব) দীপক সাহারান বলেন, বিদিশার লাশ তাঁর ভাড়া বাসায় সিলিং ফ্যানের সঙ্গে ঝুলন্ত অবস্থায় পাওয়া যায়। কিছুদিন আগেই তিনি এই বাসা ভাড়া নিয়েছিলেন। তিনি বলেন, বিদিশার বাবা তাঁকে বারবার ফোন করার পরও ফোন না ধরায় তিনি পুলিশকে জানান। সোমবার সন্ধ্যায় তাঁর বাবার সন্দেহ হলে তিনি পুলিশের কাছে গিয়ে বিদিশার ঠিকানা সম্পর্কে বিস্তারিত জানান। পুলিশ যখন ঘটনাস্থলে পৌঁছায়, তখন প্রধান ফটক এবং দরজা ভেতর থেকে বন্ধ ছিল। পুলিশ দরজা ভেঙে ভেতরে ঢুকে তাঁর ঝুলন্ত লাশ দেখতে পায়।
দীপক সাহারান আরও বলেন, ওই অভিনেত্রীর বাবা জানিয়েছেন যে বিদিশা প্রেম করে বিয়ে করেছিলেন এবং তাঁর স্বামীর সঙ্গে প্রায়ই ঝগড়া হতো। ঘটনার তদন্তে তাঁর মোবাইল ফোন, ফেসবুক স্ট্যাটাস ও সামাজিক যোগাযোগমাধ্যমের কথোপকথনের বিষয়গুলোকে গুরুত্ব দেওয়া হচ্ছে। তিনি বলেন, ‘আমরা এই মামলার তদন্ত করছি এবং প্রয়োজন হলে আমরা তাঁর স্বামীর জবানবন্দি গ্রহণ করব। তবে ঘটনাস্থল থেকে কোনো আত্মহত্যার নোট উদ্ধার করা হয়নি।’
