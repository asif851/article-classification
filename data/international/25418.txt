
বর্তমানে বিশ্বের সবচেয়ে উঁচু ভবনটি রয়েছে সংযুক্ত আরব আমিরাতের দুবাইতে। ‘বুর্জ খলিফা’ নামের ভবনটির উচ্চতা ২ হাজার ৭১৭ ফুট। তবে এই রেকর্ড ভেঙে দিতে দুবাইতেই তৈরি হচ্ছে আরও বেশি উচ্চতার ভবন। ২০১৬ সালের অক্টোবরে নির্মাণকাজ শুরু হয় ‘ক্রিক হারবার টাওয়ার’–এর। এর উচ্চতা হবে ৩ হাজার ৪৫ ফুট। নির্মাণ শেষ হলে এটিই হবে বিশ্বের সবচেয়ে উঁচু আকাশচুম্বী ভবন।
বিবিসি অনলাইনের এক প্রতিবেদনে বলা হয়, ক্রিক হারবার টাওয়ার নিয়ে দুবাইয়ের উচ্চাভিলাষ বুর্জ খলিফার চেয়েও বেশি। এটিকে ঘিরে গড়ে তোলা হবে ‘ক্রিক হারবার সিটি’। যেখানে সব ভবনই হবে সুউচ্চ। এই শহরে আবাসন হবে প্রায় ৪ লাখ ৭০ হাজার মানুষের। ক্রিক হারবার সিটির মধ্যমণি হয়ে দাঁড়িয়ে থাকবে টাওয়ারটি। আবাসন খাতের প্রতিষ্ঠান এমার এই প্রকল্পের কাজ পেয়েছে।
দুবাইতে এখন আবাসন খাতে মন্দা দেখা দিয়েছে। এমন অবস্থায় বিলাসবহুল এসব ভবনে কারা বাস করবেন, তা নিয়ে প্রশ্ন তৈরি হয়েছে। তবে নির্মাতা প্রতিষ্ঠান জানিয়েছে, মূলত বিদেশি গ্রাহকের কথা ভেবেই তৈরি হচ্ছে এই শহর।
এমার প্রপার্টিজের চেয়ারম্যান মোহাম্মেদ আলাবার বলেন, দুবাইয়ের সবচেয়ে গুরুত্বপূর্ণ বিষয় হলো, এটি আরব বিশ্বের প্রায় ৩০ কোটি মানুষকে সেবা প্রদান করছে। এ ছাড়া আফ্রিকা ও ভারতের প্রায় ৩০ কোটি গ্রাহক আছে তাদের। তাই বলা যেতে পারে, প্রায় ৫০ কোটি মানুষের চাহিদা আছে এখানে। দুবাইয়ের শাসকদের নীতি হলো তৈরি করো, গ্রাহক আসবেই। বর্তমানে সারা বিশ্বের প্রায় ২০ লাখ মানুষের আকর্ষণের কেন্দ্রবিন্দু দুবাই। এই শহরের সবচেয়ে উচ্চাকাঙ্ক্ষী প্রকল্প হলো ক্রিক হারবার। এটি দুবাইকে আরও বেশি আত্মবিশ্বাসী করে তুলবে।
২০২০ সালে দুবাইয়ে অনুষ্ঠিত এক্সপো ট্রেড ফেয়ারে উদ্বোধন করা হবে আকাশচুম্বী অট্টালিকা ক্রিক হারবার টাওয়ার।
