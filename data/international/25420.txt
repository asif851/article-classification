
ভারতের কেরালা রাজ্যে একটি মন্দিরে ভয়াবহ আগুনে ৭৫ জনের বেশি মানুষ নিহত হয়েছে। আহত হয়েছে দুই শতাধিক। হতাহতের সংখ্যা বাড়তে পারে বলে আশঙ্কা করা হচ্ছে। আজ রোববার টাইমস অব ইন্ডিয়া, এনডিটিভি ও বিবিসি অনলাইনের প্রতিবেদনে এই তথ্য জানানো হয়।
খবরে বলা হয়, রাজ্যের কোল্লাম এলাকায় অবস্থিত পুত্তিঙ্গল মন্দিরে গতকাল শনিবার দিবাগত রাত সাড়ে তিনটার দিকে ওই আগুনের ঘটনা ঘটে।
পুলিশ জানিয়েছে, মন্দিরে একটি উৎসবকে কেন্দ্র করে প্রচুর লোকসমাগম হয়েছিল। সেখানে আতশবাজি পোড়ানো হচ্ছিল। আতশবাজির স্তূপে বিস্ফোরণ থেকে আগুনের সূত্রপাত ঘটে। পরে তা ছড়িয়ে পড়ে।
আগুন নিয়ন্ত্রণে এসেছে বলে জানিয়েছে কর্তৃপক্ষ। আহত ব্যক্তিদের বিভিন্ন হাসপাতালে নেওয়া হয়েছে। তাদের প্রয়োজনীয় চিকিৎসার নির্দেশ দেওয়া হয়েছে।
এনডিটিভি অনলাইনের প্রতিবেদনে জানানো হয়, উৎসবে ১০ থেকে ১৫ হাজার মানুষ জড়ো হয়েছিল।
ঘটনাটি তদন্তের নির্দেশ দিয়েছেন কেরালার স্বরাষ্ট্রমন্ত্রী রমেশ চেন্নিথালা।
মন্ত্রী বলেন, এ ঘটনায় এখনো যারা আটকে আছে, তাদের উদ্ধারে সব চেষ্টা করা হচ্ছে। তবে পরিস্থিতি নিয়ন্ত্রণে আছে। ঘটনাস্থলে পুলিশ আছে।
