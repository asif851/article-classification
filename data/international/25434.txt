
লন্ডনে গত বুধবারের সন্ত্রাসী হামলায় নিহত পুলিশ সদস্য কিথ পামারের জীবনের শেষ ছবিটি প্রকাশিত হয়েছে। স্টেসি মার্টিন নামের এক মার্কিন পর্যটকের সঙ্গে ওই ছবি তুলেছিলেন তিনি। এর মাত্র প্রায় ৪৫ মিনিট পরই পার্লামেন্ট এলাকায় হামলা করেন খালিদ মাসুদ নামের এক ব্যক্তি।খালিদ মাসুদ ওয়েস্টমিনস্টার ব্রিজের ওপর গাড়ি চালিয়ে বেশ কয়েকজনকে চাপা দেওয়ার পর পার্লামেন্ট ভবনের ঠিক বাইরে ছুরি নিয়ে চড়াও হয়েছিলেন কনস্টেবল পামারের ওপর। তাঁকে বেশ কয়েকবার ছুরি মারেন মাসুদ।পর্যটক স্টেসি বলেন, এটাই ছিল তাঁর প্রথম লন্ডন সফর। কনস্টেবল পামারের মাথার টুপিটা দেখে তাঁর ভালো লেগেছিল। সে জন্য ছবি তুলতে চেয়ে অনুরোধ করলে পামার রাজি হয়েছিলেন।ছবি তোলার ঘণ্টাখানেক পরই স্টেসি মার্টিন একটি ট্যাক্সিতে থাকা অবস্থায় ওয়েস্টমিনস্টার এলাকায় হামলার খবর পান। পরে হামলায় নিহত পুলিশ সদস্য কিথ পামারের ছবিটি দেখেই চিনতে পারেন তিনি।স্টেসি এখন ওই ছবিটি পামারের পরিবারকে পৌঁছে দিতে চান।পরিবারটির জন্য অনলাইনে সহায়তা তহবিল সংগ্রহের উদ্যোগ নেওয়া হয়েছিল। এতে মাত্র ৪৮ ঘণ্টায় প্রায় সাড়ে ৪ লাখ ডলার জমা পড়েছে।
 
