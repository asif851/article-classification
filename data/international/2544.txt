
ভারতের আসন্ন লোকসভা নির্বাচনে বিজেপির নেতা নরেন্দ্র মোদির বিরুদ্ধে বারানসিতে লড়বেন আম আদমি পার্টির (এএপি) নেতা অরবিন্দ কেজরিওয়াল। আজ রোববার তাঁর দলের পক্ষ থেকে এ কথা জানানো হয়।
কেজরিয়াল আগেই ঘোষণা দিয়েছিলেন মোদি যেখানে লড়বেন সেখানেই তিনি মোদির বিরুদ্ধে লড়বেন। এর আগে দিল্লি বিধানসভা নির্বাচনেও কেজরিওয়াল ঘোষণা দিয়েছিলেন, তত্কালীন দিল্লির মুখ্যমন্ত্রী শীলা দীক্ষিতের বিরুদ্ধে লড়বেন তিনি। সেই নির্বাচনে কেজরিওয়াল হারিয়ে দিয়েছিলেন শীলা দীক্ষিতকে, দিল্লির মুখ্যমন্ত্রীও হয়েছিলেন। অবশ্য এর ৪৯ দিন পরে তিনি পদত্যাগ করেন।গতকাল শনিবার বিজেপির চতুর্থ দফার তালিকা প্রকাশের সময় জানিয়ে দেওয়া হয় নরেন্দ্র মোদি বারানসির কেন্দ্রে দলীয় প্রার্থী হচ্ছেন। এরপরই অরবিন্দ কেজরিওয়ালের দল ঘোষণা দিয়েছে মোদির বিরুদ্ধে লড়বেন কেজরিওয়াল।আজ এএপি নেতা ভি বালাকৃষ্ণান গণমাধ্যমকে জানিয়ে দেন, কেজরিওয়াল বারানসি কেন্দ্রে প্রার্থী হচ্ছেন। কেজরিওয়াল আগেই ঘোষণা দিয়েছিলেন মোদি যেখান থেকে লড়তে চান সেখানেই তিনি লড়বেন।
