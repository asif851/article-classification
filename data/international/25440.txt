
যুক্তরাষ্ট্রের ডালাসের বন্দুকধারীর আরও বড় ধরনের হামলার পরিকল্পনা ছিল। পুলিশ এমনটাই জানিয়েছে। আজ সোমবার বার্তা সংস্থা এএফপির প্রতিবেদনে এই তথ্য জানানো হয়।কর্মকর্তারা গতকাল রোববার জানান, কৃষ্ণাঙ্গ বন্দুকধারী মিকা জেভিয়ার জনসন (২৫) ভয়ংকর বোমা হামলা করার ষড়যন্ত্র আঁটছিলেন।শহরের পুলিশপ্রধান ডেভিড ব্রাউন বলেন, জনসনের যে বড় ধরনের হামলার পরিকল্পনা ছিল, এ ব্যাপারে তাঁর কাছে বিশ্বাসযোগ্য প্রমাণ আছে। তিনি বিস্ফোরক দ্রব্য দিয়ে বড় ধরনের বিস্ফোরণ ঘটানোর অনুশীলন করেছিলেন বলে তাঁদের ধারণা।গত বৃহস্পতিবার ডালাসে জনসনের গুলিতে পুলিশের পাঁচ কর্মকর্তা নিহত হন। হত্যাকারী একজন সাবেক মার্কিন সেনাসদস্য। তিনি আফগানিস্তানে দায়িত্ব পালন করেছেন। পরে জনসন পুলিশের রোবটবোমায় নিহত হন। গুলির ঘটনায় যুক্তরাষ্ট্রজুড়ে উত্তেজনা বিরাজ করছে।কৃষ্ণাঙ্গদের প্রতি পুলিশের সহিংস আচরণের প্রতিবাদে বিক্ষোভের মধ্যে দুই শতাধিক ব্যক্তিকে গ্রেপ্তার করা হয়েছে। বিক্ষোভকারীদের শান্ত থাকার আহ্বান জানানো হয়েছে।
সব পুলিশকে বর্ণভিত্তিক পক্ষপাতী হিসেবে অভিহিত করার বিষয়ে বিক্ষোভকারীদের সতর্ক করেছেন মার্কিন প্রেসিডেন্ট বারাক ওবামা।
লুইজিয়ানা ও মিনেসোটায় পুলিশের হাতে দুজন কৃষ্ণাঙ্গ নিহত হওয়ার ঘটনার প্রতিবাদে বৃহস্পতিবার যুক্তরাষ্ট্রের বড় বড় নগরে প্রতিবাদ হয়। টেক্সাসের ডালাসে লোকজনের প্রতিবাদ শোভাযাত্রা শান্তিপূর্ণ ছিল। প্রতিবাদ সমাবেশ শেষ হওয়ার সঙ্গে সঙ্গে পাশের ভবন থেকে গুলিবর্ষণের ঘটনা ঘটে। এতে পুলিশের পাঁচ কর্মকর্তা নিহত হন।
বন্দুকধারী জনসন নিহত হওয়ার আগে জানান, কৃষ্ণাঙ্গদের প্রতি পুলিশের আচরণে তিনি ক্ষুব্ধ। যতটা সম্ভব পুলিশ এবং বিশেষ করে শ্বেতাঙ্গ পুলিশ হত্যাই তাঁর লক্ষ্য।
পুলিশ পরে জনসনের বাড়ি তল্লাশি করে। তাঁর কম্পিউটারে বোমা তৈরির তথ্য পাওয়া যায়। এ ছাড়া পাওয়া গেছে বোমা তৈরির সরঞ্জাম, আগ্নেয়াস্ত্র, যুদ্ধকৌশলের বইপত্র।
