
জঙ্গিগোষ্ঠী ইসলামিক স্টেটের (আইএস) বিরুদ্ধে যুদ্ধে জয়ী হতে সামরিক শক্তির পাশাপাশি রাজনৈতিক শক্তি ব্যবহার করতে ইরাকের প্রতি আহ্বান জানিয়েছেন মার্কিন কেন্দ্রীয় গোয়েন্দা সংস্থার (সিআইএ) সাবেক প্রধান ডেভিড পেট্রাউস।বিবিসিকে দেওয়া এক বিশেষ সাক্ষাৎকারে এ কথা বলেন সিআইএর সাবেক এই প্রধান। আজ সোমবার বিবিসি অনলাইনে প্রকাশিত এক প্রতিবেদনে এ তথ্য জানানো হয়।আইএসকে ‘ভয়ংকর শত্রু’ হিসেবে বর্ণনা করে পেট্রাউস বলেন, কেবল অস্ত্রের জোরে এই জঙ্গিগোষ্ঠীটিকে মোকাবিলা করা যাবে না। সামরিক ও রাজনৈতিক পন্থার সমন্বয়ে আইএস জঙ্গিদের পরাজিত করা সম্ভব।ইরাকের ভূখণ্ডের একটি বড় অংশ দখল করে নিয়েছে আইএস। দখল হয়ে যাওয়া ভূখণ্ড উদ্ধারে মার্কিন-সমর্থিত ইরাকি বাহিনী লড়াই চালিয়ে যাচ্ছে।ডেভিড পেট্রাউস ইরাক ও আফগানিস্তানে আন্তর্জাতিক বাহিনীর নেতৃত্ব দিয়েছেন। পরে ২০১১ সালের মধ্যভাগে তিনি সিআইএ-এর প্রধান হিসেবে যোগ দেন। পরের বছর তিনি ওই পদ থেকে পদত্যাগ করেন।
