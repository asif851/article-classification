
 
সিরিয়ার প্রেসিডেন্ট বাশার আল-আসাদ আবার রাসায়নিক অস্ত্র ব্যবহার করে হামলা চালানোর প্রস্তুতি নিচ্ছেন বলে অভিযোগ করেছে যুক্তরাষ্ট্র। এ ব্যাপারে ‘সম্ভাব্য প্রস্তুতির’ বিষয়টি শনাক্ত করা হয়েছে বলে যুক্তরাষ্ট্রর দাবি। হোয়াইট হাউস হুঁশিয়ার করেছে, এর পরিণামে ব্যাপক গণহত্যার মতো পরিস্থিতি হবে বলে মনে করছে তারা। হোয়াইট হাউস গতকাল সোমবার এক বিবৃতিতে হুঁশিয়ারি দিয়ে বলেছে, এমন হামলা হলে সিরিয়াকে ‘চড়া মূল্য’ দিতে হবে।
এএফপি, রয়টার্স ও বিবিসির খবরে জানানো হয়, হোয়াইট হাউসের মুখপাত্র শন স্পাইসার এক বিবৃতিতে বলেন, ‘আমরা আগেই বলেছি যে আইএস জঙ্গিদের নির্মূল করতে যুক্তরাষ্ট্র সিরিয়ায় রয়েছে। আসাদ যদি রাসায়নিক অস্ত্র ব্যবহার করে আরেকবার গণহত্যা চালায়, তাহলে তাঁকে ও তাঁর সেনাবাহিনীকে চড়া মূল্য দিতে হবে।’
গত এপ্রিল মাসেও সিরিয়া রাসায়নিক হামলা চালায় বলে দাবি করে যুক্তরাষ্ট্র। হোয়াইট হাউস বলছে, ওই হামলার আগে সিরিয়ার কর্মকাণ্ড যেমন সন্দেহজনক ছিল, এখনো তেমনই আছে।
যুক্তরাষ্ট্রের গোয়েন্দা সূত্রের সঙ্গে সম্পর্ক রয়েছে, এমন এক কর্মকর্তা দাবি করেন, মার্কিন গোয়েন্দা কর্মকর্তারা সিরিয়ার বেশ কয়েকটি জায়গা শনাক্ত করেছেন। সেখানে আসাদ নতুন রাসায়নিক অস্ত্র লুকিয়ে রেখেছেন বলে তাঁরা সন্দেহ করছেন।
জাতিসংঘে নিযুক্ত যুক্তরাষ্ট্রের রাষ্ট্রদূত নিকি হেলি এক টুইটে বলেন, সিরিয়ার জনগণের ওপর যেকোনো হামলা হলে তার দায় আসাদের। তবে রাশিয়া ও ইরানও নিজের দেশের লোকদের হত্যা করতে তাঁকে সহায়তা করছে।
সিরিয়ার বিদ্রোহী-নিয়ন্ত্রিত ইদলিব প্রদেশের খান শেইখৌনে গত ৪ এপ্রিলের রাসায়নিক হামলায় শিশুসহ বহু বেসামরিক মানুষ নিহত হয়। যুক্তরাষ্ট্রসহ পশ্চিমা দেশগুলো ওই ঘটনার জন্য সিরিয়ার প্রেসিডেন্ট বাশার আল-আসাদকে দায়ী করে।
এ ঘটনার পরই প্রেসিডেন্ট ট্রাম্প সিরিয়ার বিমানঘাঁটিতে হামলা চালানোর নির্দেশ দেন।
তবে শেইখৌনের ওই হামলায় জড়িত থাকার কথা অস্বীকার করেন আসাদ। তিনি যুক্তরাষ্ট্রের অভিযোগকে মিথ্যা কাহিনি বলে চিহ্নিত করেন।
ট্রাম্পের নির্দেশে সিরিয়ার বিমানঘাঁটিতে হামলার পর থেকে আসাদ ও তাঁর মিত্রদেশ রাশিয়ার সঙ্গে যুক্তরাষ্ট্রের সম্পর্কে উত্তেজনা বাড়ে।
জাতিসংঘের হিসাব অনুসারে সিরিয়ায় ছয় বছর ধরে চলা গৃহযুদ্ধে প্রায় তিন লাখ মানুষ নিহত হয়েছে। গৃহহারা হয়েছে ৫০ লাখ।
আরও পড়ুন:
রাসায়নিক হামলার প্রস্তুতি নিচ্ছেন আসাদ!
