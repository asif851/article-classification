
মধ্য বাগদাদের আল-সিনেক এলাকায় ব্যস্ত এক বাজারে পরপর দুটি আত্মঘাতী বোমা হামলার ঘটনা ঘটেছে। এতে অন্তত ২৭ জন নিহত ও ৫৩ জন আহত হয়েছেন। স্বরাষ্ট্র মন্ত্রণালয়ের একজন কর্মকর্তা ও হাসপাতাল কর্তৃপক্ষ হতাহত ব্যক্তির সংখ্যা নিশ্চিত করেছে বলে এএফপির খবরে বলা হয়।
ইংরেজি নতুন বছরকে বরণ করে নিতে রাজধানীতে যে প্রস্তুতি চলছে, তাতে বিঘ্ন ঘটাতেই এসব হামলা বলে মনে করা হচ্ছে। তবে এখন পর্যন্ত এ হামলার দায় স্বীকার করেনি।
ঘটনাস্থলের কাছাকাছি একটি দোকানের মালিক ইব্রাহিম মোহাম্মদ আলী বলেন, হতাহত ব্যক্তিদের বেশির ভাগই এলাকায় থাকা যন্ত্রাংশের দোকানগুলোর লোকজন। যখন বিস্ফোরণের ঘটনা ঘটে, তখন তাঁরা সকালের নাশতা বহনকারী একটি গাড়ির কাছে জড়ো হয়েছিলেন।
হামলার স্থানটিতে প্রচুর দোকান, ওয়ার্কশপ ও পাইকারি বাজার রয়েছে। এখানে সাধারণত বিভিন্ন জায়গায় মাল নিয়ে যাওয়ার জন্য অনেক ট্রাক জড়ো হয়। আর গাড়িতে আসা মাল ওঠানামায় সব সময় দিনমজুরদের ভিড় থাকে।
২০১৫ সালে এক বছর ধরে থাকা কারফিউ তুলে নেওয়ার পর এবার দ্বিতীয়বারের মতো বাগদাদ নগর ইংরেজি নতুন বছরকে বরণ করে নেওয়ার আয়োজন করছিল। ধারণা করা হচ্ছে, আজ শনিবার সন্ধ্যায় নগরের সড়কগুলোতে প্রচুর মানুষ জড়ো হবে। গত বছরও নতুন বছরকে বরণ করে নিতে রাস্তায় নেমে এসেছিল ফুর্তিবাজ লোকজন।
ইরাকের প্রধানমন্ত্রী হায়দার আল-আবাদি এ বছরের শুরুর দিকে বলেছিলেন, এ বছরের শেষ নাগাদ আইনশৃঙ্খলা রক্ষাকারী বাহিনী দেশকে আইএস-মুক্ত করবে। কিন্তু মসুলে আইএসের ঘাঁটিতে জঙ্গিদের সঙ্গে সরকারি বাহিনীর লড়াই এ সম্ভাবনাকে ক্ষীণ করে তোলে। তবে চলতি সপ্তাহে টেলিভিশনে এক সংবাদ সম্মেলনে প্রধানমন্ত্রী বলেন, মসুলকে আইএস-মুক্ত করতে ইরাকি বাহিনীর অন্তত আরও তিন মাস সময় লাগবে।
