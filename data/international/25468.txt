
উত্তর কোরিয়া গতকাল রোববার তার পূর্ব উপকূলে আবারও স্বল্পপাল্লার একটি ক্ষেপণাস্ত্র পরীক্ষা চালিয়েছে। দক্ষিণ কোরিয়া সরকার এ কথা জানিয়েছে। এ নিয়ে গত দুই দিনে চারটি ক্ষেপণাস্ত্র পরীক্ষা চালাল পিয়ংইয়ং। সিউলের প্রতিরক্ষা মন্ত্রণালয়ের এক মুখপাত্র জানান, গতকাল বিকেলে পূর্ব সাগরে (জাপান সাগর) উত্তর কোরিয়া একটি নিয়ন্ত্রিত ক্ষেপণাস্ত্রের পরীক্ষা চালায়। এর আগে শনিবার একই স্থানে তিনটি স্বল্পপাল্লার ক্ষেপণাস্ত্রের পরীক্ষা চালায় সমাজতান্ত্রিক রাষ্ট্রটি। দক্ষিণ কোরিয়ার একত্রীকরণ মন্ত্রণালয়ের মুখপাত্র কিম হাইয়ুং-সিওক গতকাল বলেন, এর কারণে এই অঞ্চলে উত্তেজনা ছড়িয়ে পড়বে। অবিলম্বে এই কর্মসূচি বন্ধ করা উচিত। তিনি আরও বলেন, ‘এটা খুবই দুঃখজনক যে উত্তর গতকালের (শনিবার) নিয়ন্ত্রিত ক্ষেপণাস্ত্র পরীক্ষা চালানোর মতো উসকানিমূলক কাজ বন্ধ করেনি।
মার্কিন পররাষ্ট্র মন্ত্রণালয়ও উত্তর কোরিয়ার সামরিক মহড়া নিয়ন্ত্রণের আহ্বান জানিয়েছে। তবে তারা ক্ষেপণাস্ত্র পরীক্ষার ব্যাপারে কোনো মন্তব্য করেনি। এএফপি।
