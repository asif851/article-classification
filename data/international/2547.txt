
চালকবিহীন বিমান (ড্রোন) হামলা বন্ধে মার্কিন প্রেসিডেন্ট বারাক ওবামাকে আহ্বান জানিয়েছেন পাকিস্তানের প্রধানমন্ত্রী নওয়াজ শরিফ।বার্তা সংস্থা রয়টার্সে প্রকাশিত প্রতিবেদনে জানানো হয়, গতকাল বুধবার হোয়াইট হাউসের ওভাল অফিসে ওবামা-নওয়াজের মধ্যে গুরুত্বপূর্ণ বৈঠক হয়। বৈঠকে ওবামার কাছে এই আহ্বান জানান নওয়াজ।পরে নওয়াজ সাংবাদিকদের কাছে বলেন, ‘আমাদের বৈঠকে ড্রোনের বিষয়টি তুলেছি। এ ধরনের হামলা বন্ধের প্রয়োজনীয়তার বিষয়ে আমি গুরুত্বারোপ করেছি।’বৈঠকে দুই দেশের মধ্যে উত্তেজনাপূর্ণ ও ভুল-বোঝাবুঝির বিষয়টি স্বীকার করেছেন ওবামা। তাই ওয়াশিংটন-ইসলামাবাদের মধ্যকার সম্পর্ক আরও জোরদার এবং একসঙ্গে কাজ করার বিষয়ে দুই নেতা একমত হয়েছেন।বৈঠকে নওয়াজকে ওবামা বলেন, যুক্তরাষ্ট্র ও পাকিস্তানের কৌশলগত অংশীদারত্বের সম্পর্ক অব্যাহত থাকবে। বৈঠকে কাশ্মীর সংকটের বিষয়টিও আলোচিত হয়েছে।
