
মিয়ানমারে সাগরে ভাসা অভিবাসী প্রত্যাশী রোহিঙ্গা মুসলমানদের উদ্ধারের প্রতিবাদে স্থানীয় কর্তৃপক্ষের বিরুদ্ধে বিক্ষোভ করতে যাচ্ছে রাখাইন রাজ্যের কয়েকটি কট্টরপন্থী বৌদ্ধ গোষ্ঠী। আজ রোববার বার্তা সংস্থা এএফপির এক খবরে এ তথ্য জানানো হয়েছে।এএফপির প্রতিবেদনে বলা হয়, মিয়ানমারের সবচেয়ে গরিব রাজ্য রাখাইনে সংখ্যালঘু মুসলিম রোহিঙ্গারা সংখ্যাগরিষ্ঠ বৌদ্ধদের পরিকল্পিত সাম্প্রদায়িক হামলার শিকার হচ্ছে। ২০১২ সালে বৌদ্ধদের আক্রমণে অনেক রোহিঙ্গাকে বাড়ি-ঘর ছেড়ে আশ্রয় কেন্দ্রে যেতে হয়েছে।আক্রমণ থেকে বাঁচতে লক্ষাধিক রোহিঙ্গাকে দেশ থেকে পালাতে হয়েছে। তাঁদের অনেকে ইন্দোনেশিয়া, মালয়েশিয়া ও বাংলাদেশে আশ্রয় নিয়েছে।আন্তর্জাতিক চাপের মুখে সম্প্রতি বঙ্গোপসাগর থেকে প্রায় ৯০০ রোহিঙ্গাকে উদ্ধার করে মিয়ানমারের নৌবাহিনী। পরে তাঁদের রাখাইন রাজ্যে ফিরিয়ে আনা হয়।সাগরভাসা রোহিঙ্গাদের ফিরিয়ে আনায় বেজায় চটেছে বৌদ্ধ গোষ্ঠী ও রাখাইনেরা। তারা রোহিঙ্গাদের উদ্ধার কাজ বন্ধ করতে কেন্দ্রীয় সরকারের ওপর চাপ দিচ্ছে।স্থানীয় কট্টরপন্থী গোষ্ঠীগুলো গতকাল শনিবার রাখাইন রাজ্যের সিত্তেতে এক বৈঠকে বসে। পরবর্তী বন্ধের দিনে এ বিষয়ে বিক্ষোভের সিদ্ধান্ত নেওয়া হয়েছে।
রাখাইনদের সামাজিক অনুষ্ঠানের সমন্বয়ক ও ওই বৈঠকে অংশগ্রহণকারী সিও ন্যানিং বলেন, ‘বাংলাদেশ থেকে আসা বাঙালিদের রাখাইন রাজ্যে আনার প্রতিবাদে আগামী ১৪ জুন বিক্ষোভ হবে। বৈঠকে এই সিদ্ধান্ত হয়েছে। বিক্ষোভে যেন রাজ্যের অন্যান্য শহরের রাখাইনরা অংশগ্রহণ করে, এ জন্য তাদের সঙ্গে যোগাযোগ করা হয়েছে।’ন্যানিং আরও বলেন, ‘আমরা তাঁদের ফেরত পাঠাতে বলব। বাংলাদেশ সরকারকে অবশ্যই তাঁদের গ্রহণ করতে হবে। এ ব্যাপারে অবশ্যই আমাদের সরকারকে চাপ দিতে হবে।’এদিকে, পরিচয় নিশ্চিত হওয়ার পর ওই ৯০০ জনের ১৫০ জনকে বাংলাদেশে আগামীকাল ফেরত আনা হতে পারে। সীমান্ত দুই দেশের সীমান্তরক্ষীদের সঙ্গে আলোচনার পর এ সিদ্ধান্ত হয়।
