
সিরিয়ায় শান্তি প্রতিষ্ঠার উপায় নিয়ে অনুষ্ঠিত হতে যাওয়া বৈঠকে ওবামা প্রশাসনকে পাশ কাটিয়ে ট্রাম্পকে আমন্ত্রণ জানিয়েছে রাশিয়া। চলতি মাসের ২৩ তারিখে কাজাখস্তানের রাজধানী আসতানায় সিরিয়া ইস্যু নিয়ে একটি বৈঠক অনুষ্ঠিত হবে। ইরান, তুরস্ক, রাশিয়া ও সিরিয়ার রাষ্ট্র ও সরকারপ্রধানেরা এই বৈঠকে বসতে সম্মত হয়েছেন। তবে এই বৈঠকে যুক্তরাষ্ট্রের অংশগ্রহণ নিয়ে তৈরি হয়েছে অনিশ্চয়তা।
তুরস্ক জানিয়েছে, এই বৈঠকে ওয়াশিংটনকে আমন্ত্রণ জানানো হতে পারে। তবে যুক্তরাষ্ট্র জানিয়েছে, এখনো তাদের আমন্ত্রণ জানানো হয়নি।
যুক্তরাষ্ট্রের পররাষ্ট্র মন্ত্রণালয়ের বর্তমান মুখপাত্র মার্ক টোনার জানিয়েছেন, ‘আমরা এই বিষয়ে আনুষ্ঠানিক কোনো আমন্ত্রণ পাইনি।’ তিনি আরও বলেন, ‘যদিও যুক্তরাষ্ট্র এ আলোচনায় এখনো সরাসরি আমন্ত্রিত নয়, তবে এ বৈঠক নিয়ে আমরা রাশিয়া ও তুরস্কের সঙ্গে যোগাযোগ রাখছি। এবং এ ধরনের উদ্যোগে নবনির্বাচিত প্রশাসন কাজ করবে বলে আশা করছি।’
২০ জানুয়ারি মার্কিন প্রেসিডেন্টের দায়িত্ব গ্রহণ করবেন ডোনাল্ড ট্রাম্প। আর এর মাত্র তিন দিন পরেই এই বৈঠক অনুষ্ঠিত হতে যাচ্ছে। এখনো এই বৈঠকের আনুষ্ঠানিক আমন্ত্রণ পাঠানো হয়নি কোনো পক্ষকে। আমন্ত্রণের বিষয়ে এখনো অস্পষ্টতা রয়েছে।
তবে ওয়াশিংটন পোস্ট-এর এক সংবাদে বলা হয়, ওয়াশিংটনে নিয়োজিত রাশিয়ার রাষ্ট্রদূত সের্গেই কিসলিয়াক গত বছরের ২৮ ডিসেম্বর এই বৈঠকে ডোনাল্ড ট্রাম্পের যোগদানের বিষয়ে মাইকেল ফ্লিনের সঙ্গে ফোনে কথা বলেন। মাইকেল ফ্লিন যুক্তরাষ্ট্রের জাতীয় নিরাপত্তাবিষয়ক উপদেষ্টা হিসেবে নিয়োগ পেতে যাচ্ছেন। তবে নাম প্রকাশ না করার শর্তে এক কর্মকর্তা বলেন, ট্রাম্পের যোগদানের বিষয়ে এখনো কোনো সিদ্ধান্ত জানানো হয়নি।
গত ডিসেম্বরে এই বৈঠকের তারিখ নির্ধারণ করা হয়। সিরিয়া প্রসঙ্গে এবারই প্রথম ওয়াশিংটনকে বাদ দিয়ে বৈঠক নির্ধারণ করা হয়। ফেব্রুয়ারিতে জাতিসংঘের উদ্যোগে জেনেভায় সিরিয়াবিষয়ক যে শান্তি সম্মেলন অনুষ্ঠিত হতে যাচ্ছে, তাকে প্রভাবিত করার উদ্দেশ্যেই আসতানায় এ বৈঠকের আয়োজন করা হচ্ছে। সূত্র: এএফপি
