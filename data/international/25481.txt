
ভারতের পশ্চিমবঙ্গের মুর্শিদাবাদে এক সড়ক দুর্ঘটনায় নয়জন নিহত হয়েছেন। জেলার বেলডাঙ্গা থানার বেগুনবাড়ি মোড়ে নিয়ন্ত্রণ হারিয়ে একটি যাত্রীবাহী বাস পাশের জলাশয়ে পড়ে গেলে আজ শনিবার এ দুর্ঘটনা ঘটে। 
দুর্ঘটনায় নিহত ব্যক্তিদের অধিকাংশই বীরভুমের বাসিন্দা। তাঁরা ইটভাটার শ্রমিক। পুলিশ জানিয়েছে, ঘন কুয়াশার কারণে বাসের ড্রাইভার দিক্‌ভ্রান্ত হয়ে বাসটি নিয়ে পাশের জলাশয়ে পড়ে যান। ঘটনাস্থলেই সাতজনের মৃত্যু হয়। আর দুজন মারা যান মুর্শিদাবাদ মেডিকেল কলেজ ও হাসপাতালে নেওয়ার পর। এই হাসাপাতলে ভর্তি করানো হয়েছে আহত ১৪ জনকে। মৃত ব্যক্তিদের মধ্যে একটি শিশুও রয়েছে। এই বাসটি ৬০ জন যাত্রী নিয়ে আমতলা থেকে বেলডাঙ্গায় যাচ্ছিল। এ ঘটনার পর স্থানীয় মানুষ থানার সামনে বিক্ষোভ প্রদর্শন করে এবং ৩৪ নম্বর জাতীয় সড়ক অবরোধ করে। পরে পুলিশ এসে পরিস্থিতি নিয়ন্ত্রণে আনে। পুলিশ বলেছে, মৃতের সংখ্যা আরও বাড়তে পারে।
