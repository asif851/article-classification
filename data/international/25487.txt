
সিংহাসন ছাড়ার সময় ব্রিটেনের রাজা অষ্টম এডওয়ার্ডের ফোনে আড়ি পাতা হয়েছিল। দেশটির জাতীয় তথ্যভান্ডারের (আর্কাইভস) নথিপত্রে এ তথ্য পাওয়া গেছে।বিবিসি অনলাইনের প্রতিবেদনে জানানো হয়, তত্কালীন স্বরাষ্ট্র মন্ত্রণালয় থেকে অষ্টম এডওয়ার্ডের টেলিফোন-যোগাযোগে আড়ি পাতার নির্দেশ দেওয়া হয়েছিল।মার্কিন নারী ওয়ালিস সিম্পসনের বিবাহবিচ্ছেদ হয়েছিল। এতেও দমেননি রাজা অষ্টম এডওয়ার্ড।সিম্পসনকে ভালোবেসে ফেলেছিলেন তিনি। শুধু ভালোবেসেই থেমে থাকেননি, সব রীতিনীতি তুচ্ছ করে বিয়ের জন্য ১৯৩৬ সালে সিংহাসন ছাড়েন এডওয়ার্ড। সিংহাসন ছাড়া না-ছাড়া নিয়ে চলমান সংকটের সময় তাঁর ফোনে আড়ি পাতা হয়। তখন ফ্রান্সে অবস্থান করছিলেন সিম্পসন।১৯৩৬ সালের ৫ ডিসেম্বর স্বরাষ্ট্র মন্ত্রণালয় থেকে আড়িপাতা-সংক্রান্ত আদেশ দেওয়া হয়। এর ছয় দিন পর ১১ ডিসেম্বর সিংহাসন ছাড়েন অষ্টম এডওয়ার্ড। তবে তাঁর ফোনে আড়ি পেতে কী পাওয়া গেছে, তার উল্লেখ নেই জাতীয় তথ্যভান্ডারে সংরক্ষিত নথিপত্রে।
