
ভারতের প্রধানমন্ত্রী নরেন্দ্র মোদি গতকাল শুক্রবার যুক্তরাষ্ট্র সফর শুরু করেছেন। বার্তা সংস্থা এএফপির প্রতিবেদনে জানানো হয়, প্রধানমন্ত্রী নির্বাচিত হওয়ার পর এটাই মোদির প্রথম যুক্তরাষ্ট্র সফর। নানা কারণে তাঁর এই সফর বেশ আলোচিত।২০০২ সালে গুজরাট দাঙ্গায় বিতর্কিত ভূমিকার অভিযোগে প্রায় এক দশক ধরে মোদিকে ভিসা দিতে অস্বীকৃতি জানিয়ে আসছিল যুক্তরাষ্ট্র। পরে ওই নিষেধাজ্ঞা প্রত্যাহার করা হয়। একই ঘটনায় মোদির প্রতি সমন জারি করেছেন নিউইয়র্কের একটি আদালত। গতকাল ওবামা প্রশাসনের পক্ষ থেকে বলা হয়েছে, একটি স্বাধীন দেশের সরকারপ্রধান হিসেবে মোদি তাঁর যুক্তরাষ্ট্র সফরে সব ধরনের আইনি রক্ষাকবচ পাবেন।ওয়াশিংটন যাওয়ার আগে আজ শনিবার জাতিসংঘের সাধারণ পরিষদের অধিবেশনে ভাষণ দেবেন মোদি। আগামীকাল ম্যাডিসন স্কয়ার গার্ডেনে ১৮ হাজারের বেশি মানুষের এক সংবর্ধনায় যোগ দেবেন তিনি। আগামী সপ্তাহে হোয়াইট হাউসে মোদিকে আমন্ত্রণ জানিয়েছেন ওবামা।
যুক্তরাষ্ট্রে মোদি লাল গালিচা সংবর্ধনা পেলেও তাঁর সামনে পুরোনো ক্ষত নতুন করে জেগে উঠেছে। নিউইয়র্কের আদালতের সমন তাঁর সফরে ছায়া ফেলেছে। গুজরাট দাঙ্গা নিয়ে ওঠা অভিযোগে ভারতের প্রধানমন্ত্রীর প্রতি সমন জারি করেছেন নিউইয়র্কের একটি আদালত। গুজরাটের মুখ্যমন্ত্রী থাকাকালে রাজ্যটিতে সংঘটিত মুসলিমবিরোধী ভয়াবহ দাঙ্গা থামাতে ব্যর্থ হয়েছিলেন মোদি—এমন অভিযোগে নিউইয়র্কের একটি আদালতে মামলাটি করা হয়। দাঙ্গায় বেঁচে যাওয়া দুই ব্যক্তির পক্ষ থেকে মোদির বিরুদ্ধে মামলাটি করে আমেরিকান জাস্টিস সেন্টার নামের একটি মানবাধিকার সংগঠন। এর পরিপ্রেক্ষিতেই ভারতের প্রধানমন্ত্রীর বিরুদ্ধে সমন জারি হয়েছে। আদালত নরেন্দ্র মোদির বিরুদ্ধে সমন জারি করে ২১ দিনের মধ্যে হাজির হতে নির্দেশ দিয়েছেন। নির্ধারিত সময়ের মধ্যে হাজির না হলে আদালত একতরফা রায় দিতে পারেন। আমেরিকান জাস্টিস সেন্টার এক সংবাদ সম্মেলনে জানায়, যুক্তরাষ্ট্রে থাকাকালে মোদির কাছে সমন হস্তান্তরের জন্য তারা তিন ব্যক্তিকে ভাড়া করেছে। যিনি মোদির কাছে ওই সমনের নোটিশ দিতে এবং তা ক্যামেরাবন্দী করতে পারবেন, তাকে ১০ হাজার মার্কিন ডলার দেওয়ার ঘোষণা দিয়েছে মানবাধিকার গোষ্ঠীটি। যুক্তরাষ্ট্রে ১৭৮৯ সালে পাস হওয়া ‘ইলিয়েন টর্ট স্টেটিউট’ আইন অনুযায়ী কোনো মার্কিন নাগরিক বা সংগঠন বিদেশের মাটিতে সংঘটিত আন্তর্জাতিক আইন ভঙ্গের অভিযোগে কারও বিরুদ্ধে মামলা করতে পারে। সেই আইনেই গুজরাট দাঙ্গায় রক্ষা পাওয়া দুই ব্যক্তির পরিবারের সদস্যদের প্রাণহানি এবং মানসিক ও আর্থিক বিপর্যয়ের অভিযোগে নিউইয়র্কের সাদার্ন ডিস্ট্রিক কোর্টে ওই মামলা করা হয়। দাঙ্গায় এক হাজারের বেশি মানুষ নিহত হয়েছিলেন, যাঁদের বেশির ভাগই ছিলেন মুসলমান।
