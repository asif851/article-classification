
হাইতিতে ২০১০ সালে ভূমিকম্প-পরবর্তী ত্রাণ তৎপরতা চালানোর সময় অক্সফামের ভবনে যৌনকর্মী ভাড়া করার বিষয়টি স্বীকার করেছেন হাইতিতে নিয়োজিত তৎকালীন দাতব্য সংস্থাটির পরিচালক রোল্যান্ড ভ্যান হাওয়ারমায়ারেন। হাইতিতে সংস্থার কর্মীদের যৌন কেলেঙ্কারির বিষয়ে অভ্যন্তরীণ তদন্তের পরিপ্রেক্ষিতে গতকাল সোমবার একটি প্রতিবেদন প্রকাশ করে ব্রিটিশ দাতব্য সংস্থা অক্সফাম। জনগণের চাপের মুখে অভ্যন্তরীণ প্রতিবেদনটি প্রকাশ করা হয়। আর এর মধ্য দিয়ে প্রথমবারের মতো রোল্যান্ড ভ্যান হাওয়ারমায়ারেনের বিরুদ্ধে অভিযোগের কথা প্রকাশ করল অক্সফাম। তিনি গত সপ্তাহেই হাইতিতে কম বয়সী যৌনকর্মী ভাড়া করার বিষয়টি অস্বীকার করেছিলেন। জানা গেছে, তদন্তকারীদের জিজ্ঞাসাবাদে নিজ অভিযোগ স্বীকার করেন ২০১০ সালে হাইতিতে নিয়োজিত অক্সফামের এই পরিচালক।যৌন কেলেঙ্কারির বিষয়ে ভ্যান হাওয়ারমায়ারেনের বক্তব্য নেওয়ার চেষ্টা করে ব্যর্থ হয় রয়টার্স। প্রতিবেদনে আরও বলা হয়, হাইতির ওই কেলেঙ্কারির বিষয়ে ২০১১ সালে তদন্ত চলাকালে প্রত্যক্ষদর্শীদের হুমকি-ধমকি দেন অক্সফামের অভিযুক্ত তিন কর্মী। চলতি মাসের শুরুতে প্রভাবশালী ব্রিটিশ সংবাদপত্র দ্য টাইমস এক প্রতিবেদনে অভিযোগ করে, ব্রিটেনের অন্যতম বৃহৎ দাতব্য সংস্থা অক্সফামের জ্যেষ্ঠ ত্রাণকর্মীরা হাইতিতে প্রলয়ংকরী ভূমিকম্পের পরে ত্রাণ তৎপরতা চালানোর সময় বয়সে তরুণ এমন ছয়জন নারী যৌনকর্মী ভাড়া করেছিলেন। তাঁদের মধ্যে শীর্ষ কর্মকর্তা রোল্যান্ড ভ্যান হাওয়ারমায়ারেন ২০১৪-১৬ মেয়াদে বাংলাদেশে ‘অ্যাকশন অ্যাগেইনস্ট হাঙ্গার’-এর মিশনপ্রধান হিসেবে কাজ করে গেছেন। ভ্যান হাওয়ারমায়ারেন যৌনকর্মী ভাড়া করার বিষয়টি স্বীকার করে বিভাগীয় ব্যবস্থার মুখোমুখি হওয়া ছাড়াই ২০১১ সালে পদত্যাগ করেছেন।  প্রতিবেদনে বলা হয়েছে, হাইতি সরকারের কাছে আসল ও কাটছাঁট ছাড়া প্রতিবেদন প্রকাশ করবে অক্সফাম। পাশাপাশি ‘ভুলে’র জন্য ক্ষমা চাইবে তারা।
