
আইরিশ রাজনীতির শীর্ষে তাঁর উত্থান নিয়ে প্রচুর আন্তর্জাতিক শিরোনাম হয়েছে। এসব খবরে তাঁর সমকামিতার বিষয় বেশ আলোচিত হয়েছে। আধা ভারতীয় নাগরিক হিসেবেও রাজনীতিতে তিনি আলোচিত। ৩৮ বছর বয়সী সেই লিও ভারদকার হতে যাচ্ছেন আয়ারল্যান্ডের সবচেয়ে কম বয়সী ও সমকামী প্রধানমন্ত্রী।
ফ্রান্সের প্রেসিডেন্ট ইমানুয়েল ম্যাখোঁ এবং কানাডার প্রধানমন্ত্রী জাস্টিন ট্রুডোর মতো লিও ভারদকারকে তারুণ্যে ভরপুর ও গতিশীল নেতা হিসেবে দেখা হচ্ছে।
ইউরোপে একসময় সামাজিকভাবে অত্যন্ত রক্ষণশীল দেশ হিসেবে পরিচিত আয়ারল্যান্ডে লিও ভারদকার নতুন ভাবমূর্তি গড়ে তুলেছেন। আয়াল্যান্ডে তাঁর ক্ষুদ্র গোষ্ঠীর পরিচয় ও যৌন জীবনযাপন সেভাবে প্রাধান্য পাচ্ছে না।দেশটির সবচেয়ে বড় দল ফাইন গায়েলের নেতৃত্বাধীন জোট সরকারের দৌড়ে জয়ী লিও ভারদকার। কয়েক সপ্তাহের মধ্যে তিনি দেশটির প্রধানমন্ত্রী হতে যাচ্ছেন। এই নেতৃত্বের প্রতিযোগিতায় প্রাথমিকভাবে প্রাধান্য পেয়েছে দেশের আর্থসামাজিক বিষয়। লিও ভারদকারের সামনে সবচেয়ে বড় চ্যালেঞ্জ হচ্ছে, তিনি কীভাবে কয়েক বছর ধরে দেশটিতে চলতে থাকা আর্থিক সংকট ও ব্রেক্সিট মোকাবিলা করবেন।
১৯৯০ সাল পর্যন্ত আয়ারল্যান্ডে সমকামিতা ও বিবাহবিচ্ছেদ ছিল অবৈধ। ২০১৫ সালে মন্ত্রী হিসেবে আইরিশ গণমাধ্যম আরটিতে তিনি একজন সমকামী হিসেবে সাক্ষাৎকার দেন। তিনি বলেন, ‘এটা আমার জন্য মোটেও বড় কিছু নয়। আমি আশা করি, অন্য কারও জন্য এটা বড় কিছু হবে না, হওয়া উচিতও নয়।’ এর কয়েক মাস পর আয়ারল্যান্ডে এক গণভোটের মাধ্যমে সমলিঙ্গের বিয়েকে বৈধতা দেওয়া হয়।
লিও ভারদকার আয়ারল্যান্ডের রাজধানী ডাবলিনে ১৯৭৯ সালের ১৮ জানুয়ারি জন্ম নেন। তাঁর বাবা অশোক ছিলেন মুম্বাইয়ের একজন চিকিৎসক। যুক্তরাজ্যের বার্কশায়ারে কাজ করার সময় লিওর মা আইরিশ সেবিকা মিরিয়ামের সঙ্গে পরিচয় হয় অশোকের। ১৯৭০ সালে আয়ারল্যান্ডে তাঁরা স্থায়ী হন। বাবার পথ ধরে লিও ভারদকারও চিকিৎসক হন।২০০৭ সালে লিও ২৪ বছর বয়সে কাউন্সিলর হন ও আইরিশ পার্লামেন্টে নির্বাচিত হন। ২০১১ সালে জোট সরকার ক্ষমতায় আসার পর লিও ভারদকার প্রথমে পরিবহন, পর্যটন ও ক্রীড়ামন্ত্রী এবং পরে স্বাস্থ্যমন্ত্রী হন। সূত্র: বিবিসি অনলাইন
