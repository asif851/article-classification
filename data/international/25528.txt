
ভারতে চলতি বছরে স্কুলের বোর্ড পরীক্ষা সামনে রেখে শিক্ষার্থীদের মানসিক চাপ কমাতে করণীয় শীর্ষক একটি বই প্রকাশিত হয়েছে। বইটির রচয়িতা দেশটির প্রধানমন্ত্রী নরেন্দ্র মোদি নিজেই।
বইটি ‘উপদেশমূলক’ নয়। বইটি ‘বাস্তবধর্মী এবং চিন্তার উদ্রেককারী’ বলে জানিয়েছে বইটির প্রকাশনা সংস্থা। মোদির এই বইটির নাম ‘একজাম ওয়ারিয়র্স’। বইটি আজ শনিবার প্রকাশিত হয়েছে।
বর্তমানে এটি ইংরেজিতে পাওয়া গেলেও ভবিষ্যতে বিভিন্ন ভাষায় পাওয়া যাবে। বার্তা সংস্থা পিটিআই জানিয়েছে, জুলাইয়ের শেষ নাগাদ বইটি অন্য ভাষায় পাওয়া যাবে।
পিটিআইয়ের প্রতিবেদনে বলা হয়েছে, নরেন্দ্র মোদি নিজেই বইটি রচনার তাগিদ অনুভব করেন বলে ধারণা করা হচ্ছে। অল ইন্ডিয়া রেডিওতে মোদির প্রতি মাসে ‘মান কি বাত’ অনুষ্ঠানে বক্তব্য দেন। এখানে তিনি ইতিবাচক প্রতিক্রিয়া পেয়ে বইটি লেখার সিদ্ধান্ত নেন। মোদি ২০১৫ সালে এই ভাষণে প্রথম পরীক্ষার্থীদের বিষয়ে বক্তব্য দেন। এরপর ২০১৬ এবং ২০১৭ সালেও তিনি একই বিষয়ে বক্তব্য দেন।
এক বিবৃতিতে বইটির প্রকাশনা সংস্থা জানিয়েছে, ‘একজাম ওয়ারিয়র্স’ ভারত এবং পুরো বিশ্বের শিক্ষার্থীদের জন্য একটি সহজ নির্দেশিকা। চাপমুক্ত পরীক্ষার গুরুত্ব তুলে ধরা হয়েছে বইটিতে।
