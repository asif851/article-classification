
আয়ারল্যান্ড দ্বিখণ্ডিত হয়ে রিপাবলিক অব আয়ারল্যান্ডের জন্ম। নর্দান আয়ারল্যান্ড যুক্তরাজ্যের অংশ হিসেবেই আছে। কিন্তু ইউরোপীয় ইউনিয়নের (ইইউ) উন্মুক্ত সীমান্তনীতির কারণে বিভক্ত আয়ারল্যান্ডের মানুষের সম্পর্কে বাধা হয়ে দাঁড়ায়নি রাষ্ট্রীয় সীমারেখা। ফলে পরিস্থিতিও শান্ত। তবে যুক্তরাজ্য ইইউ ছেড়ে এলে বন্ধ করে দেওয়া হবে নর্দান আয়ারল্যান্ড সীমান্ত। দুই আয়ারল্যান্ডের মানুষকে বিচ্ছিন্ন করে দিলে আইরিশ আন্দোলনের পুরোনো ঘা আবার দগদগে হয়ে উঠতে পারে। আর এ কারণেই ইইউ ছাড়লে যুক্তরাজ্য ভাঙনের মুখে পড়বে বলে সতর্ক করে দিয়েছেন দেশটির সাবেক দুই প্রধানমন্ত্রী লেবার পার্টির টনি ব্লেয়ার এবং কনজারভেটিভ পার্টির জন মেজর।
গতকাল বৃহস্পতিবার নর্দান আয়ারল্যান্ডের আলস্টার ইউনিভার্সিটিতে এক মঞ্চে দাঁড়িয়ে ইইউতে থাকার পক্ষে তাঁরা নানা যুক্তি তুলে ধরেন। তাঁরা বলেন, ইইউ ছেড়ে এলে স্কটল্যান্ডও স্বাধীনতার প্রশ্নে আবার গণভোট চাইতে পারে। প্রসঙ্গত, ২০১৪ সালে স্কটল্যান্ডের স্বাধীনতার প্রশ্নে গণভোট অনুষ্ঠিত হয়। মাত্র ৫ শতাংশ ভোটের ব্যবধানে থেমে যায় স্বাধীনতার দাবি। স্কটল্যান্ডের ক্ষমতাসীন স্কটিশ ন্যাশনালিস্ট পার্টির (এসএনপি) নেতারা বলছেন, যুক্তরাজ্য ইইউ ছাড়লে স্কটল্যান্ড আবার স্বাধীনতার প্রশ্নে গণভোট চাইবে।২৩ জুন ইইউতে থাকা না-থাকার প্রশ্নে যুক্তরাজ্যে গণভোট অনুষ্ঠিত হবে। দেশটির প্রধান প্রধান রাজনৈতিক দলের নেতারা ইইউর পক্ষে প্রচার চালালেও দলগুলোর অনেক এমপি, এমনকি সরকারের বেশ কয়েকজন মন্ত্রী ইইউর বিপক্ষে প্রচারে নেমেছেন।গত বৃহস্পতিবার আইটিভির সরাসরি বিতর্কে ইইউ-বিরোধী মন্ত্রী বরিস জনসনের বক্তব্যকে চ্যালেঞ্জ করে স্কটল্যান্ডের ফার্স্ট মিনস্টার নিকোলা স্টার জিয়ন বলেন, যুক্তরাজ্য সদস্য ফি বাবদ প্রতি সপ্তাহে ৩৫০ মিলিয়ন পাউন্ড দেয় বলে যে দাবি করা হচ্ছে তা ডাহা মিথ্যা। যুক্তরাজ্য ইইউতে যে অর্থ প্রদান করে, তা মাথাপিছু এক পাউন্ডেরও কম। এর বিনিময়ে যুক্তরাজ্যের মানুষ ইউরোপজুড়ে অবাধ চলাচল করতে পারে। ইইউর মুক্তবাজারের সুবিধা ভোগ করে এবং নিরাপত্তা ও বৈশ্বিক রাজনীতির ক্ষেত্রে নানা সুবিধা ভোগ করে। তিনি বলেন, বিশ্বায়নের এই সময়ে সার্বভৌমত্বের দোহাই দিয়ে বিচ্ছিন্ন থাকার সুযোগ নেই। এদিকে ইইউ-বিরোধী পক্ষের প্রচারণাকে মিথ্যাচার ও বর্ণবাদী আখ্যা দিয়ে সম্প্রতি ক্ষমতাসীন কনজারভেটিভ পার্টর এমপি সারা ওয়ালটন এবং লেবার পার্টির এমপি খালিদ মাহমুদ তাদের সঙ্গ ত্যাগ করেছেন। এই দুই এমপি এত দিন ইইউ-বিরোধী প্রচার চালাচ্ছিলেন।
