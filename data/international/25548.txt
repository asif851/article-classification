
ভারতের রাজধানী দিল্লির পুলিশের দায়িত্বে অবহেলার প্রতিবাদে রাস্তায় নামার ন্যায্যতা প্রমাণ করল মুখ্যমন্ত্রী অরবিন্দ কেজরিওয়ালের নেতৃত্বাধীন আম আদমি পার্টির (এএপি) রাজ্য সরকার। এএপির ফেসবুক পেইজে প্রকাশিত একটি ভিডিওচিত্রের ওপর ভিত্তি করে আজ শুক্রবার পুলিশের তিনজন সদস্যকে বরখাস্ত করেছে দিল্লি পুলিশ।
এনডিটিভির খবরে বলা হয়, এএপির প্রচারিত ওই ভিডিওতে দেখা যায়, বাহিনীর পোশাকে পুলিশের তিনজন সদস্য একজন লোককে নির্দয়ভাবে পিটিয়ে তাঁর মানিব্যাগ থেকে টাকা নিয়ে নিয়েছেন। ভিডিওটি প্রচারের পর তা ৩২ হাজারের বেশি মানুষ দেখে।
ভিডিওতে স্বরাষ্ট্রমন্ত্রী সুশীল কুমার সিন্ধেকে উদ্দেশ করে বলা হয়, পুলিশের ওই সদস্যদের বিচার করা হবে কি না।
এএপি জানিয়েছে, ১২ জানুয়ারি দিল্লির পাহারা পরিষদের এক সদস্য ভিডিওটি ধারণ করেন। ভিডিওতে পুলিশের লোকটিকে লাঠিপেটা করতে দেখা যায়। যদিও পুলিশ দাবি করেছে, ওই লোকটি একজন পকেটমার।
ওই ঘটনার পর আজ সন্ধ্যায় দিল্লির পুলিশ কমিশনার বিএস বাচ্চি তিন পুলিশকে বরখাস্ত করেন।
এদিকে এক বার্তায় এএপি জানিয়েছে, দিল্লি পুলিশের বর্বরতার কথা শোনা গেছে। এই ভিডিওটি তার আর একটি প্রমাণ। এই ভিডিওটির মাধ্যমে দিল্লি পুলিশের অমানবিক আচরণেরই প্রকাশ হয়নি, এর মধ্য দিয়ে পুলিশ জনগণের টাকা ছিনিয়ে নেয় বলে শহরে যে কথা সবার মুখে মুখে ফেরে, তার প্রমাণ মিলেছে।


