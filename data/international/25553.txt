
স্পেনের কাতালোনিয়ার রাজ্যের ‘ক্ষমতাচ্যুত’ ও সাবেক বিচ্ছিন্নতাবাদী নেতা কার্লোস পুজেমনকে স্পেন সরকারের হাতে তুলে দেওয়ার পক্ষে রায় দিয়েছেন জার্মানির একটি আদালত। গত সপ্তাহে জার্মানির সর্ব উত্তরের স্লিসভিগ হলস্টাইন রাজ্যে ফিনল্যান্ড থেকে সড়কপথে বেলজিয়াম যাওয়ার সময় আটক হন পুজেমন। 
ডেনমার্ক থেকে সীমান্ত পার হওয়ার পরপরই স্পেনের গোয়েন্দাদের তথ্যের ভিত্তিতে জার্মানির পুলিশ তাঁকে গত ২৫ মার্চ আটক করে। ইউরোপীয় আদালতে স্পেন সরকারের দায়ের করা মামলার কারণে কাতালোনিয়া রাজ্যের স্বাধীনতাকামী এই নেতার বিরুদ্ধে গ্রেপ্তারি পরোয়ানা জারি ছিল। আটকের পর থেকেই তিনি স্লিসভিগ হলস্টাইন রাজ্যের ছোট শহর নয়ে মুনস্টারের একটি কারাগারে আটক রয়েছেন।
কাতালোনিয়া রাজ্যের স্বাধীনতার প্রশ্নে গত বছর ১ অক্টোবর গণভোট অনুষ্ঠিত হয়েছিল। স্পেনের সংবিধানের ১৫৫ অনুচ্ছেদ ও সাংবিধানিক আদালতের নিষেধাজ্ঞা লঙ্ঘন করেই কাতালোনিয়ার আঞ্চলিক সরকার কাতালোনিয়ার স্বাধীনতার প্রশ্নে নির্বাচনে রাজ্যটির ৪২ শতাংশ ভোটারের কাছ থেকে ৯০ শতাংশ ভোট পান।
আইন ও সংবিধানের চোখে বেআইনি সেই নির্বাচনে অংশগ্রহণ থেকে ওই সময় বিরত ছিল ৫৮ শতাংশ মানুষ। কাতালোনিয়ার আঞ্চলিক সরকারের প্রধান কার্লোস পুজেমন অনেক আগে থেকেই কাতালোনিয়ার স্বাধীনতার প্রবক্তা হিসেবে পরিচিত। গণভোটের কাতালোনিয়ার স্বাধীনতার পক্ষে রায় এলে স্পেন কর্তৃপক্ষ পুজেমনের বিরুদ্ধে বিদ্রোহ, রাষ্ট্রদ্রোহ এবং অর্থ আত্মসাতের অভিযোগ তোলে। একই সঙ্গে দেশটির সুপ্রিম কোর্ট ওই গণভোটকে অবৈধ বলে ঘোষণা করেন।
স্পেন সরকার কার্লোস পুজেমনের বিরুদ্ধে গ্রেপ্তারি পরোয়ানা জারি করলে তিনি গত বছর বেলজিয়ামে স্বেচ্ছা নির্বাসনে চলে যান। পরবর্তী সময়ে স্পেন সরকার এই নেতাকে গ্রেপ্তার করতে ইউরোপীয় আদালতের দ্বারস্থ হয়। স্পেন সরকারের সংবিধান লঙ্ঘনের দায়ে কাতালোনিয়ার রাজ্যের স্বাধীনতাকামী এই নেতা কার্লোস পুজেমনের স্পেনের আদালত ১৫ বছর জেল হতে পারে।
জার্মানির স্লিসভিগ হলস্টাইন রাজ্যের একজন সরকারি কৌঁসুলি স্পেন সরকারের আবেদন ও ইউরোপীয় আদালতের গ্রেপ্তারি পরোয়ানা যাচাই ও নিরীক্ষা করে কার্লোস পুজেমনকে স্পেন সরকারের হাতে তুলে দেওয়ার পক্ষে রায় দিয়েছেন। স্লিসভিগ হলস্টাইন রাজ্যের প্রধান সরকারি কৌঁসুলি এখন কার্লোস পুজেমনকে স্পেন সরকারর হাতে তুলে দেওয়ার বিষয়ে চূড়ান্ত সিদ্ধান্ত নেবেন।
