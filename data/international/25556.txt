
‘সেলফি’ তোলার ঢল নেমেছে গোটা দুনিয়ায়। এ কারণে প্রাণহানির ঘটনাও ঘটেছে অনেক। এবার এই ঢলে শামিল হতে গিয়ে প্রাণ দিতে হলো দশম শ্রেণির এক ছাত্রকে। ভারতের পাঞ্জাবে মাথায় পিস্তল ঠেকিয়ে সেলফি তুলতে গিয়ে মাথায় গুলিবিদ্ধ হয়ে মৃত্যু হয় রামানদীপ নামের ওই কিশোরের।
গতকাল শনিবার টাইমস অব ইন্ডিয়ার এক প্রতিবেদনে বলা হয়েছে, রামানদীপের বাবা তাঁর লাইসেন্স করা পিস্তল বাসায় রেখে বাইরে যান। পিস্তলটি লোড করা ছিল। এই সুযোগে সে পিস্তলটি মাথায় ঠেকিয়ে সেলফি তোলার চেষ্টা করে। কিন্তু সেলফি তুলতে গিয়ে পিস্তলের ট্রিগারে চাপ পড়ে যায়। আর এতে মাথায় গুলিবিদ্ধ হয়ে তার মৃত্যু হয়।
পাঠানকোটের জ্যেষ্ঠ পুলিশ সুপার রাকেশ কুমার কৌশল বলেন, মাথায় গুলিবিদ্ধ হওয়ার পর আহত অবস্থায় রামানদীপকে স্থানীয় একটি হাসপাতালে নেওয়া হয়। সেখান থেকে তাঁকে লুধিয়ানায় পাঠানো হয়। সেখানে তার মৃত্যু হয়। এ ঘটনায় পুলিশ একটি দুর্ঘটনার মামলা করেছে। তবে বিষয়টি খতিয়ে দেখা হচ্ছে।
এর আগে গত বছরের মে মাসে রাশিয়ার এক নারী মাথায় পিস্তল ঠেকিয়ে সেলফি তুলতে গিয়ে অসাবধানতাবশত নিজেই নিজের মাথায় গুলি করে দেন। এ ছাড়া চলতি বছর চেন্নাইয়ে ট্রেনে কাটা পড়ে এক কিশোরের মৃত্যু এবং মুম্বাইয়ের সমুদ্রসৈকতে সেলফি তুলতে গিয়ে ডুবে যায় এক কিশোরী। তাকে বাঁচাতে গিয়ে ভেসে যান এক যুবকও। এ ঘটনার পর ১৬টি স্থান চিহ্নিত করে ‘নো-সেলফি জোন’ হিসেবে ঘোষণা করে মুম্বাই পুলিশ।
