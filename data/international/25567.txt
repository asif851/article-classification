
ফ্রান্সের প্রেসিডেন্ট ফ্রাঁসোয়া ওলাদেঁর সঙ্গে প্রেম এবং বিচ্ছেদ নিয়ে তাঁর দীর্ঘ নীরবতার অবসান ঘটিয়েছেন সাবেক ফার্স্ট লেডি ভ্যালেরি ত্রিয়াবেলার। স্মৃতিচারণামূলক বই থ্যাংক ইউ ফর দিস মোমেন্ট-এ প্রেসিডেন্ট ওলাদেঁর সঙ্গে তাঁর প্রেম এবং বেদনাদায়ক বিচ্ছেদ সম্পর্কে বিস্তারিত তুলে ধরেছেন ভ্যালেরি। আজ বৃহস্পতিবার প্রকাশিতব্য বইটির বিশেষ কিছু অংশ গতকাল বুধবার ছাপা হয়েছে জনপ্রিয় সাময়িকী প্যারিস ম্যাচ-এ। খবর এএফপির।৩২০ পৃষ্ঠার বইটির প্রচ্ছদে লেখা ‘আমি যা বলেছি তার সবকিছুই সত্যি।’ এতে ৪৯ বছর বয়সী ভ্যালেরি লিখেছেন, কীভাবে পত্রিকায় স্বামীর অভিসারের খবর পড়ে প্রাসাদের বাথরুমে ছুটে গিয়ে ঘুমের ওষুধ হাতে নিয়েছিলেন তিনি। ওলাঁদ পিছু পিছু গিয়ে তা কেড়ে নেন। সাবেক সাংবাদিক ভ্যালেরিকে পাওয়ার জন্যই ২০০০ সালে আগের স্ত্রী সিগুলেন ঘয়ালের সঙ্গে বিচ্ছেদ ঘটান ওলাঁদ। তবে তখন থেকে একসঙ্গে থাকলেও ভ্যালেরি ও ওলাঁদ বিয়ে করেননি। ২০১২ সালে প্রেসিডেন্ট হন ওলাঁদ। গত জানুয়ারিতে অভিনেত্রী জুলি গায়েতের (৪২) সঙ্গে প্রেসিডেন্টের ঘনিষ্ঠতার ছবি প্রকাশিত হওয়ার পর তাঁদের সম্পর্কের অবসান ঘটে।
