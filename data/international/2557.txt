
ক্ষমতায় থাকাকালে বেশ কয়েকজন বিচারককে বরখাস্ত ও গৃহবন্দী করার অভিযোগে পাকিস্তানের সাবেক স্বৈরশাসক পারভেজ মোশাররফের বিচার তাঁর খামারবাড়িতেই হবে। গতকাল বৃহস্পতিবার পাকিস্তানের একটি আদালত বিষয়টি অনুমোদন করেছেন। গতকাল ‘টাইমস অব ইন্ডিয়া’র এক খবরে এ তথ্য জানানো হয়।গ্রেপ্তারের পর পারভেজ মোশাররফকে তাঁর খামারবাড়িতে রেখে এটিকে উপকারাগার ঘোষণা করা হয়েছে। ২০০৭ সালে ক্ষমতায় থাকাকালে জরুরি অবস্থা জারি করে মোশাররফ বেশ কয়েকজন বিচারককে বরখাস্ত ও গৃহবন্দী করেছিলেন।ইসলামাবাদের উচ্চ আদালত জানান, সন্ত্রাসবিরোধী আদালতের বিচারক কাওসার আব্বাস জায়েদি এ মামলার বিচারকাজ পরিচালনা করবেন।এখন পর্যন্ত ইসলামাবাদে পৃথকভাবে সন্ত্রাসবিরোধী কোনো আদালত নেই। এখানে দায়রা জজ আদালত ভবনেই সন্ত্রাসবিরোধী আদালত। তাই মোশাররফের বিচারের জন্য তাঁকে এখানে বা অন্য জেলায় নিয়ে যেতে হবে। মোশাররফকে হত্যা করার ব্যাপারে তালেবানের হুমকি রয়েছে। এ জন্য মোশাররফকে বিচারের সময় আদালতে নিয়ে যাওয়ার ক্ষেত্রে ঝুঁকি রয়েছে। তা বিবেচনা করে জেলা প্রশাসন তাঁর খামারবাড়িতেই বিচার পরিচালনার সুপারিশ করে। পরে এই আদালত সৃষ্টি করা হয়েছে।সম্প্রতি ইসলামাবাদের মুখ্য কমিশনার মোশাররফের বিচার তাঁর খামারবাড়িতেই হবে বলে প্রজ্ঞাপন জারি করেন। বিচারক জায়েদি সেখানে তাঁর নিরাপত্তা নিয়ে উদ্বেগ প্রকাশ করায় পরে এ সিদ্ধান্ত প্রত্যাহার করা হয়। জায়েদি ওই সময় খামারবাড়িতে একটি বিচারকক্ষ স্থাপনের এবং এই মামলা পরিচালনাকালে তাঁর জন্য গুলিরোধী গাড়ির আরজি জানান।খবরে বলা হয়, ইসলামাবাদের প্রশাসন ওই বাড়িতে একটি বিচারকক্ষ স্থাপন করেছে এবং মন্ত্রিপরিষদ বিভাগকে বিচারকের জন্য গুলিরোধী গাড়ির ব্যবস্থা করতে বলেছে।পাকিস্তানের সাধারণ নির্বাচন সামনে রেখে গত মার্চে মোশাররফ স্বেচ্ছা নির্বাসন থেকে দেশে ফেরেন। এরপর তাঁকে গ্রেপ্তার করা হয়।
