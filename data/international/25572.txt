
শীত মানেই জার্মানি, কানাডা, নিউজিল্যান্ডসহ বিশ্বের অনেক দেশেই তুষারপাত, উন্মুক্ত পরিবেশের প্রায় সবকিছুতে জমে বরফ। এই ঋতুতে অনেক দেশেই দুর্ঘটনা এড়াতে জনসাধারণের প্রতি সাবধানে হাঁটাচলা, গাড়ি চালানোর পরামর্শ দেওয়া হয়। তবে অনাকাঙ্ক্ষিত এসব দুর্ঘটনা এড়াতে জার্মান চিকিৎসকেরা যে পরামর্শ দিয়েছেন, তাও অনেকটা অনাকাঙ্ক্ষিত, চমকপ্রদ।জার্মানিতে আবহাওয়ার পূর্বাভাসে বলা হয়েছে, আগামী কয়েক দিন সেখানে তাপমাত্রা হিমাঙ্কের নিচেই থাকবে। আজ শনিবার তো তা মাইনাস ১০ ডিগ্রি সেন্টিগ্রেডে (১৪ ফারেনহাইট) নেমে যাওয়ার কথা। অর্থাৎ ঘরের বাইরে পা রাখা মানেই বরফের ওপর চলাচল। তাই পা পিছলে হাড়গোড় ভাঙার ঝুঁকি এড়াতে জনসাধারণকে পেঙ্গুইনের মতো করে হাঁটার পরামর্শ দিয়েছেন চিকিৎসকেরা। জার্মান সোসাইটি অব অর্থোপেডিকস অ্যান্ড ট্রমা সার্জারির ওয়েবসাইটে গত বুধবার এক পরামর্শ বার্তায় বলা হয়েছে, হাঁটার সময় পেঙ্গুইনের ধড় সামনের দিকে থাকে। এতে তার শরীরের ভরকেন্দ্র সামনের পায়ের ওপর থাকে। আর এ জন্যই বরফে হাঁটার সময় শরীরের ভারে সে পিছলে পড়ে না।ওই পরামর্শ বার্তায় জানানো হয়, হাঁটার সময় মানুষের শরীরের ভর তাঁর দুই পায়ের ওপর সমান হারে পড়ে। চিকিৎসকদের মতে, বরফের মতো পিচ্ছিল তলে হাঁটার সময় এই ব্যবস্থা ভারসাম্য হারিয়ে পিছলে পড়ার ঝুঁকি বাড়িয়ে দিয়েছে।এর আগে ২০১৪ সালের জানুয়ারি মাসে বার্লিনের পৌর কর্তৃপক্ষ শহরের সড়কগুলো থেকে বরফ সরাতে ব্যর্থ হওয়ায় ব্যাপক সমালোচনার মুখে পড়ে। এর ফলস্বরূপ, উদ্ধারকর্মীরা সেবার সাড়ে সাত শরও বেশি জরুরি টেলিফোন কল পান এবং হাসপাতালের জরুরি বিভাগ হাড়গোড় ভাঙা রোগীতে উপচে পড়ার উপক্রম হয়।
