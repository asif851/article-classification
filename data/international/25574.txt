
কুয়েতের শুল্ক কর্মকর্তারা একটি কবুতর আটক করেছেন। পাখিটির পিঠে ছোট্ট প্যাকেটে মাদকদ্রব্য ছিল। কুয়েতের সংবাদপত্র আল-রাই এ খবর দিয়েছে।
ওই প্যাকেট খুলে ১৭৮টি বড়ি মিলেছে। ইরাক সীমান্তের কাছে আবদালি শহরের কাস্টমস ভবন এলাকায় পাখিটি ধরা পড়ে। কর্মকর্তারা আগেই খবর পেয়েছিলেন, মাদক চোরাচালানের কাজে কবুতর ব্যবহৃত হচ্ছে। তবে এই প্রথম কোনো পায়রাকে তাঁরা হাতেনাতে ধরলেন।
হালকা মাদকদ্রব্য পরিবহনে কবুতরের ব্যবহার একেবারে নতুন নয়। ২০১৫ সালে কোস্টারিকার কারা প্রহরীরা কোকেন ও ভাংসহ একটি কবুতরকে আটক করেছিলেন। আর কলম্বিয়ার পুলিশ ২০১১ সালের এপ্রিলে একটি পায়রাকে কারাগার এলাকা থেকে আটক করেছিল। পিঠে কোকেন ও গাঁজার ভারে এটি উড়তে পারছিল না।
রোমান সাম্রাজ্যের যুগ থেকে বার্তা বহনের কাজে কবুতরের ব্যবহার চালু আছে। ঘরে ফেরার বিস্ময়কর সামর্থ্য বা প্রবণতার কারণেই মানুষ পাখিটিকে এ কাজের জন্য বেছে নেয়। 
