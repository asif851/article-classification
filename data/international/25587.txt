
তুরস্কের আনাতলির কায়সেরি শহরে আজ শনিবার গাড়িবোমা বিস্ফোরণে সেনাবাহিনীর ১৩ জন সদস্য নিহত হয়েছেন। আহত হয়েছেন আরও অন্তত ৪৮ জন সেনা। হতাহত সেনারা একটি বাসে করে সপ্তাহান্তের কেনাকাটায় যাচ্ছিলেন। দেশটির সেনাবাহিনীর বিবৃতির বরাত দিয়ে বার্তা সংস্থা এএফপি এ খবর জানিয়েছে।
ওই বিস্ফোরণের ঘটনায় কয়েকজন বেসামরিক মানুষ আহত হয়ে থাকতেন পারে বলে সেনাবাহিনীর বিবৃতিতে উল্লেখ করা হয়েছে। সেনাবাহিনীর পক্ষ থেকে আরও জানানো হয়, ওই বাসের যাত্রীরা নবীন সৈনিক। কর্তৃপক্ষের অনুমতি নিয়ে তাঁরা সাপ্তাহিক ছুটির দিনে কেনাকাটায় যাচ্ছিলেন। বাসটি কায়সেরি পৌরসভা কর্তৃপক্ষের।
টেলিভিশনের ছবিতে দেখা গেছে, বিস্ফোরণের পর সেনাদের বহনকারী বাসটি থেকে ধিকিধিকি আগুন বের হচ্ছে। আহত লোকজনকে অ্যাম্বুলেন্সে করে হাসপাতালে নেওয়া হচ্ছে।
১০ ডিসেম্বর ইস্তাম্বুলে একটি ফুটবল ম্যাচ শেষে জোড়া বিস্ফোরণে ৪৪ জন নিহত হওয়ার সপ্তাহান্তেই আবার বিস্ফোরণের ঘটনা ঘটল। ওই ঘটনার দায় স্বীকার করেছিল কুর্দি বিদ্রোহীরা।
আজকের বিস্ফোরণের ব্যাপারে তুরস্কের প্রেসিডেন্ট রিসেপ তাইয়েপ এরদোয়ানকে জানানো হয়েছে।
