
নিজ সরকারের উন্নয়নের ফিরিস্তি দিলেন ভারতের প্রধানমন্ত্রী নরেন্দ্র মোদি। বললেন, তাঁর সরকার জনগণকে দুই বছরে দুই কোটির বেশি শৌচাগার বানিয়ে দিয়েছে। বিদ্যুৎ-সংযোগ দিয়েছে হাজারো গ্রামে। আয়কর জমা করা এবং পাসপোর্টের আবেদন ইত্যাদি নিয়ন্ত্রণব্যবস্থা সংস্কার করা হয়েছে।গতকাল সোমবার স্বাধীনতা দিবসে দিল্লিতে সপ্তদশ শতকে স্থাপিত লালকেল্লায় আয়োজিত সমাবেশে দেওয়া ভাষণে এসব কথা বলেন প্রধানমন্ত্রী মোদি।২০১৪ সালে ক্ষমতায় আসার পর ১৫ আগস্টের ভাষণে মোদি চার বছরের মধ্যে দেশ থেকে যৌন সহিংসতা ও শৌচাগারের অভাব দূর করার অঙ্গীকার করেছিলেন। এ প্রসঙ্গের উল্লেখ করে তিনি গতকাল বলেন, এত অল্প সময়েই গ্রামে গ্রামে দুই কোটির বেশি শৌচাগার বানিয়ে দিয়েছে সরকার।ভারতে প্রকাশ্যে মলত্যাগের বিষয়টি স্বাস্থ্য ও পরিচ্ছন্নতার জন্য বড় এক সমস্যা। ইউনিসেফের তথ্য অনুযায়ী, দেশটির মোট জনসংখ্যার প্রায় অর্ধেকই (প্রায় ৫৯ কোটি ৪০ লাখ) উন্মুক্ত স্থানে মল ত্যাগ করে।২০১৪ সালে প্রধানমন্ত্রীর দায়িত্ব নেওয়ার পরই নরেন্দ্র মোদি পরিচ্ছন্ন ভারত গড়ার ডাক দেন। গত বছর স্বাধীনতা দিবসের ভাষণে তিনি প্রতিটি গ্রামে বিদ্যুৎ পৌঁছাতে এক হাজার দিনের সময় বেঁধে দেন। রাজ্য সরকারগুলোকে এ বিষয়ে নির্দেশনা দেওয়া হয়েছে।মোদি বলেন, তাঁরা স্বাধীনতার ৭০ বছর পূর্ণ করতে যাচ্ছেন। অথচ দেশটির বহু গ্রামের মানুষ এখনো ১৮ শতকে পড়ে থাকতে বাধ্য হচ্ছে। কিন্তু সরকার অসম্ভবকে সম্ভব করে দেখানোর প্রতিশ্রুতি দিয়েছে। এক হাজার দিন পার হওয়ার আগেই বিদ্যুৎবিহীন ১৮ হাজার গ্রামের মধ্যে ১০ হাজারটিতে বিদ্যুৎ দেওয়া হয়েছে।গত বছর প্রকাশিত সরকারি হিসাব অনুযায়ী ভারতের ৩০ কোটি মানুষ এখনো বিদ্যুৎসুবিধার বাইরে রয়েছে। মোদি বলেন, তিনি ভারতে আয়কর জমা করা এবং পাসপোর্টের আবেদন ইত্যাদি নিয়ন্ত্রণ ব্যবস্থা সংস্কার করেছেন। ফলে বিশ্বব্যাপী প্রবৃদ্ধির ধীরগতি হলেও ভারতে সেটা তেজি।নরেন্দ্র মোদি আরও বলেন, বিদেশি বিনিয়োগকারীদের জন্য বিশ্বের সেরা গন্তব্যে পরিণত হচ্ছে ভারত। দেশের এই অগ্রগতির প্রশংসা করেছে বিশ্বব্যাংক, আন্তর্জাতিক মুদ্রা তহবিল (আইএমএফ), বিশ্ব অর্থনৈতিক ফোরামসহ বিভিন্ন প্রতিষ্ঠান। ভারতে বিভিন্ন সংস্কার প্রক্রিয়া এবং আইনকানুন ও পদ্ধতির উন্নয়নের ফলেই এমনটা সম্ভব হয়েছে।
