
কেউ মনে করেন, বিয়ের জন্য ২০ বছর বয়সই ঠিক। আবার কারও কারও ভাবনা একটু পরে। আবার কেউ কেউ চল্লিশের কোঠায় গিয়েও দ্বিধায় ভোগেন, বিয়ে করবেন কি না। অনেকের মনে প্রশ্ন জাগে, বিবাহের জন্য উপযুক্ত বয়স কত? এ ক্ষেত্রে বিজ্ঞানই কী বলে? যুক্তরাষ্ট্রের একটি বিশ্ববিদ্যালয় এক গবেষণায় দেখিয়েছেন, বিয়ের করার জন্য আদর্শ বয়স ২৮ থেকে ৩২ বছরের মধ্যে।
টিএনএন ও ডিএনএ ইন্ডিয়ার খবরে বলা হয়েছে, যুক্তরাষ্ট্রের উচাহ বিশ্ববিদ্যালয়ের অধ্যাপক নিকোলাস এইচ উলফিঙ্গার এক গবেষণায় দেখিয়েছেন, বিয়ের জন্য আদর্শ বয়স ২৮ থেকে ৩২ বছরের মধ্যে। আট বছর ধরে এক গবেষণা শেষে এ কথা বলা হয়েছে। কারণ হিসেবে তিনি উল্লেখ করেছেন, এ সময়ের মধ্যে যাঁরা বিয়ে করেন, দাম্পত্য জীবনে তাঁদের বিচ্ছেদের ঝুঁকি অনেক কম। গবেষণায় দেখা গেছে, এই বয়সের মধ্যে বিয়ে করলে নারী ও পুরুষের মধ্যে বিচ্ছেদের আশঙ্কা কম থাকে।
গবেষণা অনুযায়ী, ৩২ বছরের পর থেকে ৪০ বছরের মধ্যে বিয়ে করলে বিচ্ছেদের আশঙ্কা অনেক বেড়ে যায়। উলফিঙ্গারের মতে, ৩২ বছরের পর বা তার থেকে বেশি বয়সে যাঁরা বিয়ে করেছেন, তাঁদের মধ্যে বিচ্ছেদের আশঙ্কা প্রতিবছর গড়ে ৫ শতাংশ হারে বৃদ্ধি পায়। অথচ যাঁরা বিয়ে করতে ৩০ বছর পর্যন্ত অপেক্ষা করেছেন, তাঁদের অনেকেই মনে করেন, তাঁরা অন্যদের তুলনায় ভালো করছেন। তিনি বলেন, যাঁরা দেরিতে বিয়ে করেন, তাঁদের জীবনে সাফল্যও দেরিতে আসে। এমনকি সন্তান নেওয়ার ক্ষেত্রে জটিলতা দেখা দেয়।
 
