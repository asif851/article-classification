
যুক্তরাষ্ট্রের প্রেসিডেন্ট বারাক ওবামার জন্য ঐতিহ্যবাহী খাবার রান্না করার আগ্রহ প্রকাশ করেছেন তাঁর কেনিয়ান দাদি মামা সারাহ। চলতি মাসের শেষ দিকে মার্কিন প্রেসিডেন্টের কেনিয়া সফরে যাওয়ার কথা রয়েছে।ওবামার দাদি বলেন, ‘সফরের সময় আমি বারাকের জন্য খাবার তৈরি করব। সব ঐতিহ্যবাহী খাবার।’ সেই তালিকায় মাছ, মুরগি ও গম দুধে জ্বাল দিয়ে বানানো পোরিজসহ নানা খাবার থাকবে বলে দাদি গতকাল শুক্রবার বার্তা সংস্থা এএফপিকে জানালেন। এর সঙ্গে তিনি যোগ করেন, ‘বারাক সিনেটর না প্রেসিডেন্ট-এটা কোনো বিষয় না। আমি তাঁর জন্য যা বানাব, সে তা খাবে।’মামা সারাহ মার্কিন প্রেসিডেন্ট বারাক ওবামার দাদা হোসেইন ওনিয়াংগো ওবামার তৃতীয় স্ত্রী। তিনি কেনিয়ার পশ্চিমাঞ্চলীয় কোগেলোর ছোট্ট এক গ্রামে থাকেন। ওই গ্রামে ওবামার দাদার দিকের অনেক আত্মীয়-স্বজনও বাস করেন।
ওবামার দাদি বাবার কবরে শ্রদ্ধা জানানোর জন্য কোগেলোতে আসতে প্রেসিডেন্ট ওবামার প্রতি আহ্বান জানিয়েছেন। তবে সফরকালে প্রেসিডেন্ট ওবামা কেনিয়ার রাজধানী নাইরোবির বাইরে কোনো কর্মসূচিতে যোগ দেবেন কি না, তা পরিষ্কার নয়।
ওবামার বাবা কোগেলোতে জন্মগ্রহণ করেন। যুক্তরাষ্ট্রে পড়তে যাওয়ার আগ পর্যন্ত তিনি এখানেই থাকতেন। যুক্তরাষ্ট্রের হাওয়াইতে গিয়ে ওবামার মায়ের সঙ্গে তাঁর পরিচয় হয়। মামা সারাহের সঙ্গে ওবামার রক্তের কোনো সম্পর্ক নেই। তবুও ওবামা তাঁকে ‘গ্র্যামি’ ডাকেন।
