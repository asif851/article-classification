
কলকাতা-ঢাকায় চলাচল করা মৈত্রী এক্সপ্রেস ট্রেনে আজ সোমবার বাংলাদেশি এক নারী যাত্রীকে শ্লীলতাহানির অভিযোগ উঠেছে রেলের নিরাপত্তার দায়িত্বে নিয়োজিত বিএসএফের এক সদস্যের বিরুদ্ধে।
অভিযোগ পাওয়া গেছে, সকালে কলকাতা স্টেশন থেকে মৈত্রী এক্সপ্রেস ট্রেনটি ঢাকার উদ্দেশে ছেড়ে যায়। ট্রেনটি দমদম ও ব্যারাকপুর স্টেশনের মাঝে পৌঁছালে ওই নারী যাত্রী শৌচাগারে যান। এ সময় ট্রেনের নিরাপত্তার দায়িত্বে থাকা বিএসএফের ওই সদস্য শৌচাগারে ঢুকে ওই নারীর শ্লীলতাহানি করেন। শৌচাগার থেকে বেরিয়ে ওই নারী তাঁর স্বামীকে বিষয়টি জানান। ওই নারীর স্বামী বিষয়টি টিকিট পরীক্ষককে জানান। পরে টিকিট পরীক্ষকের পরামর্শে তাঁরা ভারতের সীমান্ত স্টেশন গেদেতে লিখিত অভিযোগ করেন।
এ বিষয়ে যোগাযোগ করা হলে কলকাতায় পূর্ব রেলের মুখ্য জনসংযোগ অধিকর্তা রবি মহাপাত্র রাতে প্রথম আলোকে বলেন, বাংলাদেশি এক নারী যাত্রীকে শ্লীলতাহানির অভিযোগ পাওয়া গেছে। রেল পুলিশ বিষয়টি তদন্ত করছে।
আগে মৈত্রী ট্রেনের নিরাপত্তার দায়িত্বে ছিল রেল পুলিশ জিআরপি ও আরপিএফ। বর্তমানে সেই দায়িত্ব রেল পুলিশের পরিবর্তে বিএসএফকে দেওয়া হয়েছে। কলকাতা স্টেশন থেকে গেদে স্টেশন পর্যন্ত বিএসএফ এই দায়িত্ব পালন করে।
