
লাখ লাখ ফোন-কলে আড়িপাতার অভিযোগে ফ্রান্সে নিয়োজিত মার্কিন রাষ্ট্রদূতকে তলব করা হয়েছে।
বিবিসি অনলাইনে প্রকাশিত প্রতিবেদনে জানানো হয়, ফ্রান্সের পররাষ্ট্রমন্ত্রী লরেন্ট ফাবিয়াস সে দেশে নিয়োজিত মার্কিন রাষ্ট্রদূতকে তলব করেছেন বলে আজ সোমবার সাংবাদিকদের জানিয়েছেন।
ইউরোপীয় ইউনিয়নের পররাষ্ট্রমন্ত্রীদের বৈঠকে অংশ নিতে লুক্সেমবার্গে অবস্থান করছেন ফাবিয়াস। সেখানেই তিনি সাংবাদিকদের এ কথা জানান।
সাবেক মার্কিন গোয়েন্দা কর্মকর্তা অ্যাডওয়ার্ড স্নোডেনের ফাঁস করা তথ্যের ওপর ভিত্তি করে সম্প্রতি ফ্রান্সের লা মঁদ পত্রিকা তাদের প্রতিবেদনে দাবি করেছে, মার্কিন জাতীয় নিরাপত্তা সংস্থা (এনএসএ) গত বছরের ১০ ডিসেম্বর থেকে চলতি বছরের ৮ জানুয়ারির মধ্যে ফ্রান্সের ৭৩ লাখ ফোন-কলে আড়ি পেতেছে। এ ছাড়া সংস্থাটি লাখ লাখ লিখিত বার্তাও নিজেদের নিয়ন্ত্রণে নিয়েছে।
পত্রিকায় প্রকাশিত এই অভিযোগের পরিপ্রেক্ষিতে মার্কিন রাষ্ট্রদূতকে তলব করল ফ্রান্স।
ক্ষুব্ধ ফ্রান্স মিত্রদের মধ্যে এ ধরনের কর্মকাণ্ডকে অগ্রহণযোগ্য বলে অভিহিত করেছে।
