
বালকদের যৌন নির্যাতন করার দায়ে ১৫ মাসের কারাদণ্ড হয়েছে মার্কিন কংগ্রেসের সাবেক স্পিকার ডেনিস হ্যাসটার্টের। গতকাল বুধবার শিকাগোর এক ফেডারেল আদালতের বিচারক তাঁকে এ দণ্ড দেন।
ডেনিস হ্যাসটার্ট ৫১তম স্পিকার হিসেবে ১৯৯৯ থেকে ২০০৭ সাল পর্যন্ত দায়িত্ব পালন করেন। ক্ষমতার ক্রমানুসারে প্রেসিডেন্ট ও ভাইস প্রেসিডেন্টের পরই তাঁর স্থান ছিল।
চার দশক আগে হ্যাসটার্ট ইলিনয়ের এক স্কুলে কুস্তির শিক্ষক হিসেবে কর্মরত ছিলেন। সেই স্কুলের বালকদের তিনি যৌন নির্যাতন করতেন। পুলিশি তদন্ত থেকে জানা যায়, যৌন নির্যাতনের শিকার একাধিক ব্যক্তিকে চুপ রাখার জন্য তিনি ৩৫ লাখ ডলার উৎকোচের ব্যবস্থা করেছিলেন। হ্যাসটার্ট স্বীকার করেছেন, রাজস্ব বিভাগের তদন্ত এড়াতে তিনি ব্যাংক থেকে ছোট ছোট অঙ্কের অর্থ তুলেছিলেন। মার্কিন আইনে এটি একটি দণ্ডনীয় অপরাধ। আইনজীবীর মাধ্যমে দেওয়া এক বিবৃতিতে হ্যাসটার্ট জানান, যুবক বয়সে যে অপরাধ তিনি করেছেন, সে জন্য গভীরভাবে লজ্জিত ও অনুতপ্ত।
হ্যাসটার্টের প্রাক্তন এক ছাত্র আদালতে যৌন নির্যাতনের বিবরণ দেন। এ সময় সামনেই ছিলেন হ্যাসটার্ট। আদালতে হ্যাসটার্টের কুস্তির দলের আরেক সদস্য স্কট ক্রসও যৌন নির্যাতনের বিবরণ দেন। স্কটের বয়স এখন ৫৩ বছর। দুই সন্তানের বাবা তিনি। সাবেক স্পিকারের দিকে তাকিয়ে অশ্রুসিক্ত স্কট বলেন, ‘এই লোকটাকে আমি বাবার মতো শ্রদ্ধা করতাম।’
হ্যাসটার্টের কুস্তির দলের আরেক ছাত্র স্টিভেন রাইনবোল্ড। স্টিভেন মারা গেছেন। তাঁর পক্ষে আদালতে সাক্ষ্য দেন বোন জোলিন বার্জ। আদালতকে তিনি জানান, হ্যাসটার্টের আচরণে তাঁর ভাই গভীরভাবে লজ্জিত ও বিব্রত ছিলেন। এখন তাঁর অভিজ্ঞতার কাহিনি জনসমক্ষে প্রকাশিত হবে। এতে হ্যাসটার্ট সারা জীবনের জন্য লজ্জায় পড়বেন এবং অনুতাপে ভুগবেন।
তিন বছর তদন্ত ও শুনানি শেষে হ্যাসটার্টের বিরুদ্ধে অভিযোগ প্রমাণিত হলেও তাঁকে মাত্র ১৫ মাসের সাজা দেওয়ায় অনেকেই বিস্মিত হয়েছেন। স্পিকার হিসেবে হ্যাসটার্ট তাঁর রিপাবলিকান সহকর্মীদের কাছে অত্যন্ত সম্মানিত ছিলেন। সবার কাছে তিনি পরিচিত ছিলেন কোচ নামে। তাঁর বিরুদ্ধে অনেক আগে এই অভিযোগ ওঠে। কিন্তু হ্যাসটার্টের অপরাধ নিয়ে কংগ্রেসের ভেতরে কখনো তদন্ত হয়নি।
