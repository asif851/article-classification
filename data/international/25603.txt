
সড়ক দুর্ঘটনায় নিজের স্বামীর নিহত হওয়ার খবর পড়তে হলো এক সংবাদ উপস্থাপককে। ভারতের ছত্তিশগড়ে এই ঘটনা ঘটেছে।
টাইমস অব ইন্ডিয়া অনলাইনের প্রতিবেদনে জানানো হয়, সুপ্রীত কউর নামের ওই সংবাদ উপস্থাপক ছত্তিশগড়ের ‘আইবিসি ২৪’ সংবাদভিত্তিক টিভি চ্যানেলে কাজ করেন।
গতকাল শনিবার সকালে যথারীতি সংবাদ পড়ছিলেন সুপ্রীত। এর মধ্যে সড়ক দুর্ঘটনায় প্রাণহানি নিয়ে একটি ব্রেকিং নিউজ আসে। চ্যানেলের এক সাংবাদিকের সঙ্গে সুপ্রীত সরাসরি (লাইভ) ফোনে যুক্ত হন।
সাংবাদিক জানান, ছত্তিশগড়ের মহাসমুন্দ জেলার পিঠারাতে সড়ক দুর্ঘটনায় তিনজন নিহত হয়েছেন।
দুর্ঘটনায় নিহত ব্যক্তিদের নাম-পরিচয় লাইভ-ফোনে জানাননি সাংবাদিক। তবে একটি রেনো ডাস্টার গাড়ি দুর্ঘটনায় পড়ে এই প্রাণহানি ঘটেছে বলে জানান।
দুর্ঘটনার স্থান ও গাড়ির বিবরণ শুনে সুপ্রীত আশঙ্কা করেন, হতাহত হওয়া ব্যক্তিদের মধ্যে তাঁর স্বামী থাকতে পারেন। কারণ, কয়েকজন সঙ্গীসহ একই পথ দিয়ে তাঁর স্বামীর যাওয়ার কথা। আর তাঁদের গাড়িটাও ছিল রেনো ডাস্টার।
আশঙ্কা সত্ত্বেও সুপ্রীত স্বাভাবিকভাবে খবরটি পড়েন। খবর শেষ হলে স্টুডিও থেকে বেরিয়ে ওই সাংবাদিককে ফোন করেন। দুর্ঘটনায় নিহত তিনজনের মধ্য তাঁর স্বামী হর্ষদ কাওয়াড় রয়েছেন বলে নিশ্চিত হন।
সড়ক দুর্ঘটনায় স্বামীর নিহত হওয়ার খবরে কান্নায় ভেঙে পড়েন সুপ্রীত। পরে তিনি স্বজনদের ফোন দিয়ে এই দুঃসংবাদ জানান।
চ্যানেলটির এক জ্যেষ্ঠ কর্মী বলেন, সংবাদ পাঠের সময়ই সুপ্রীত বিষয়টি বুঝতে পারেন।
সুপ্রীতর এক সহকর্মী বলেন, যে–কারও জন্যই এটি এক কঠিন পরিস্থিতি। কিন্তু সুপ্রীত তাঁর আবেগ সামলে সঠিকভাবে পেশাগত দায়িত্ব পালন করেছেন। তাঁর জন্য তাঁরা গর্বিত।
২৮ বছর বয়সী সুপ্রীত নয় বছর ধরে চ্যানেলটিতে কাজ করছেন। গত বছরই বিয়ে করেন তিনি।
