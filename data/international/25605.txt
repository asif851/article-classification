
যুক্তরাষ্ট্র ভিত্তিক বিশ্বখ্যাত সাময়িকী টাইম বর্ষসেরা ১০০ প্রভাবশালী ব্যক্তির তালিকা প্রকাশ করা হয়েছে। বৃহস্পতিবার ২০১৮ সালের এ তালিকা প্রকাশ করা হয়।
এবারের তালিকায় বিশ্বরাজনীতিতে অপেক্ষাকৃত কম প্রভাবশালী অনেকে স্থান পেলেও তালিকায় নাম নেই রাশিয়ার প্রেসিডেন্ট ভ্লাদিমির পুতিন, তুরস্কের প্রেসিডেন্ট রিসেপ তাইয়েপ এরদোয়ান ও ভারতের প্রধানমন্ত্রী নরেন্দ্র মোদির নাম।
এ বছরের ১০০ প্রভাবশালী ব্যক্তির নাম ও সংক্ষিপ্ত প্রোফাইল টাইম ম্যাগাজিনের ওয়েবসাইটে প্রভাবশালী তালিকা প্রকাশ করা হয়েছে। এ তালিকায় বিভিন্ন ক্যাটাগরিতে প্রভাবশালী ব্যক্তিদের স্থান দেওয়া হয়েছে। এর মধ্যে নেতা (লিডার) ক্যাটাগরিতে রয়েছেন বাংলাদেশের প্রধানমন্ত্রী শেখ হাসিনা। নেতা ক্যাটাগরির তালিকায় ২৭ জনের মধ্যে আছেন শেখ হাসিনা। তিনি আছেন ২১ নম্বরে।
তালিকায় মার্কিন প্রেসিডেন্ট ডোনাল্ড ট্রাম্প, চীনের প্রেসিডেন্ট সি চিন পিং, কানাডার প্রধানমন্ত্রী জাস্টিন ট্রুডো, ফ্রান্সের প্রেসিডেন্ট ইমানুয়েল ম্যাখোঁ, জাপানের প্রধানমন্ত্রী শিনজো আবে, উত্তর কোরিয়ার প্রেসিডেন্ট কিম জং-উন, সৌদি যুবরাজ মোহাম্মদ বিন সালমান, ইরাকের প্রধানমন্ত্রী হায়দার আল আবাদি, লন্ডনের মেয়র সাদিক খানের নামও রয়েছে।
বলিউড অভিনেত্রী দীপিকা পাড়ুকোন, যুক্তরাষ্ট্রের প্রখ্যাত টিভি ব্যক্তিত্ব অপরাহ উইনফ্রে, ব্রিটিশ রাজপরিবারের সদস্য প্রিন্স হ্যারি ও হবু রাজবধূ মেগান হ্যারি, বিশ্বের আলোচিত টেনিস খেলোয়াড় সুইজারল্যান্ডের রজার ফেদেরার, ভারতের ক্রিকেট দলের অধিনায়ক বিরাট কোহলি, মার্কিন অভিনেত্রী-সংগীতশিল্পী জেনিফার লোপেজও আছেন তালিকায়।
২০১৮ সালের এ ঘোষণার মাধ্যমে টাইম ১৫ বারের মতো বিশ্বের ১০০ প্রভাবশালীর তালিকা তৈরি করেছে।
