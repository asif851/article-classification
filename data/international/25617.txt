
ভারতের আসন্ন লোকসভা নির্বাচনে পশ্চিমবঙ্গে এবার নির্বাচনী ময়দানে নেমেছেন একঝাঁক তারকা। তারকা প্রার্থীর তালিকায় এবার এগিয়ে রয়েছে তৃণমূল কংগ্রেস। এই দল থেকে অন্তত ১০ জন তারকাকে মনোনয়ন দেওয়া হয়েছে। বিজেপি থেকে মনোনয়ন পেয়েছেন চারজন তারকা। অবশ্য কংগ্রেস বা বাম দল থেকে কোনো তারকা এবার মনোনয়ন পাননি।পশ্চিমবঙ্গে তৃণমূল ও বিজেপির তারকা প্রার্থীরা ইতিমধ্যে নির্বাচনী মাঠে নেমে পড়েছেন। চষে বেড়াচ্ছেন নিজ নিজ নির্বাচনী এলাকা। জয়ের ব্যাপারে আশাবাদী সবাই। কিন্তু বিভিন্ন এলাকার ভোটের হিসাব বলছে, তারকা প্রার্থীরা কাঙ্ক্ষিত ফল নাও পেতে পারেন। তবে তাঁরা যে এবার কঠিন প্রতিদ্বন্দ্বিতার মুখে পড়ছেন, সে ব্যাপারে তৃণমূল ও বিজেপির নেতারা জানেন।তৃণমূলের এই তারকা প্রার্থীদের মধ্যে রয়েছেন টালিউড তারকা দেব, সন্ধ্যা রায়, মুনমুন সেন, তাপস পাল, শতাব্দী রায়, ভূমি ব্যান্ডের সৌমিত্র রায়, নাট্যকর্মী অর্পিতা ঘোষ, সংগীতশিল্পী ইন্দ্রনীল সেন, ফুটবলার ভাইচুং ভুটিয়া, ইতিহাসবিদ নেতাজির নাতি অধ্যাপক সুগত বসু প্রমুখ।বিজেপির তারকা প্রার্থীদের মধ্যে রয়েছেন সংগীতশিল্পী বাপ্পী লাহিড়ী ও বাবুল সুপ্রিয়, টালিউড তারকা জর্জ বেকার, জাদুকর পি সি সরকার (জুনিয়র) প্রমুখ।২০০৯ সালের লোকসভা নির্বাচনে তৃণমূলের হয়ে জিতেছিলেন দুই চলচ্চিত্র তারকা তাপস পাল ও শতাব্দী রায়। এবারও তাঁরা মনোনয়ন পেয়েছেন। তবে এবার তাঁদের তীব্র প্রতিদ্বন্দ্বিতার মুখে পড়তে হতে পারে। রাজনৈতিক নেতাদের বাদ দিয়ে এসব তারকাকে প্রার্থী করায় অনেক এলাকায় স্থানীয় নেতা-কর্মীদের মধ্যে ক্ষোভ রয়েছে।
 
