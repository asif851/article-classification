
উত্তর কোরিয়া একটি আন্তমহাদেশীয় ক্ষেপণাস্ত্র ছুড়েছে। দেশটির পূর্বাঞ্চলীয় বন্দর সিনপো থেকে জাপান সাগর অভিমুখে ক্ষেপণাস্ত্রটি ছোড়া হয়েছে। যুক্তরাষ্ট্র ও দক্ষিণ কোরিয়ার কর্মকর্তারা এই তথ্য জানিয়েছেন।
আজ বুধবার বিবিসি অনলাইনের প্রতিবেদনে জানানো হয়, মার্কিন প্রেসিডেন্ট ডোনাল্ড ট্রাম্পের সঙ্গে সাক্ষাৎ করতে চীনা প্রেসিডেন্ট সি চিন পিংয়ের যুক্তরাষ্ট্র সফরের প্রাক্কালে ক্ষেপণাস্ত্র ছুড়ল উত্তর কোরিয়া।
ট্রাম্প ও সি চিন পিংয়ের মধ্যে আলোচনায় উত্তর কোরিয়ার প্রসঙ্গ থাকবে। সম্প্রতি ট্রাম্প বলেছেন, উত্তর কোরিয়ার পরমাণু ও ক্ষেপণাস্ত্র কর্মসূচি রুখতে চীন যদি সহযোগিতা না করে তাহলে পিয়ংইয়ংয়ের বিরুদ্ধে তাঁর দেশ একাই ব্যবস্থা নেবে।
দক্ষিণ কোরিয়ার প্রতিরক্ষা মন্ত্রণালয়ের ভাষ্য, উত্তর কোরিয়ার ছোড়া ক্ষেপণাস্ত্রটি উৎক্ষেপণস্থল থেকে প্রায় ৬০ কিলোমিটার দূরত্ব পর্যন্ত উড়ে গেছে।
উত্তর কোরিয়ার এই ক্ষেপণাস্ত্র উৎক্ষেপণকে উসকানি হিসেবে বর্ণনা করেছে জাপান। দক্ষিণ কোরিয়াও এই পদক্ষেপের নিন্দা জানিয়েছে।
গত মাসেও উত্তর কোরিয়া জাপান সাগর অভিমুখে চারটি আন্তমহাদেশীয় ক্ষেপণাস্ত্র ছুড়েছিল।
উত্তর কোরিয়ার ক্ষেপণাস্ত্র ও পারমাণবিক কর্মসূচি নিয়ে প্রতিবেশী ও পশ্চিমাদের মধ্যে ব্যাপক উদ্বেগ আছে। কিন্তু উত্তর কোরিয়া তাদের তৎপরতায় লাগাম টানছে না।
