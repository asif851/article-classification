
২০১৩ সালে বিশ্বজুড়ে ঘটা প্রাকৃতিক দুর্যোগের ঘটনায় ২২ হাজার মানুষের প্রাণহানি ঘটেছে। এসব দুর্যোগের মধ্যে ফিলিপাইনের ওপর দিয়ে বয়ে যাওয়া ঘূর্ণিঝড় হাইয়ানের আঘাতে ক্ষয়ক্ষতির পরিমাণ ছিল সবচেয়ে বেশি।
বার্তা সংস্থা এএফপির খবরে জানানো হয়, আজ বৃহস্পতিবার প্রকাশিত আন্তর্জাতিক সেবা সংস্থা রেডক্রসের বার্ষিক প্রতিবেদনে এসব তথ্য উঠে এসেছে। সংস্থাটি সতর্ক করে বলেছে, এ চিত্র হতাশাব্যঞ্জক।
ইন্টারন্যাশনাল ফেডারেশন অব রেডক্রস ও রেড ক্রিসেন্ট সোসাইটিজের (আইএফআরসি) প্রধান এলহাদি আস সাই বলেন, জলবায়ু পরিবর্তনের কারণে জীবন-জীবিকা ক্ষতিগ্রস্ত হচ্ছে। আগের তুলনায় প্রাকৃতিক দুর্যোগের ঘটনা ও ক্ষয়ক্ষতি বেড়েছে। তিনি বলেন, এতে যে সামাজিক, শারীরিক ও অর্থনৈতিক ব্যবস্থার ওপর চাপ সৃষ্টি হচ্ছে, তা বিশ্বকে ঝুঁকির এক নতুন যুগের দিকে ঠেলে দিচ্ছে।
আইএফআরসির হিসাব অনুযায়ী, ২০১৩ সালের নভেম্বর মাসে ফিলিপাইনে আঘাত হানা ঘূর্ণিঝড়ে কমপক্ষে সাত হাজার ৯৮৬ জন মানুষের প্রাণহানি ঘটে।
ওই বছরের দ্বিতীয় বড় দুর্যোগ ছিল ভারতের মৌসুমি বন্যা। এতে ছয় হাজার ৫৪ জন মারা যায়।
এ ছাড়া ২০১৩ সালে সৃষ্ট প্রাকৃতিক দুর্যোগে পৃথিবীব্যাপী ১০ কোটি মানুষ ক্ষতিগ্রস্ত হয়। এর মধ্যে সবচেয়ে বেশি মানুষ এশিয়া মহাদেশের।
গত এক দশকের মধ্যে প্রাকৃতিক দুর্যোগে ২০০৪ সালে সবচেয়ে বেশি মানুষ ক্ষতিগ্রস্ত হয়। ওই বছর দুই লাখ ৪২ হাজার ৮২৯ মানুষ মারা যায়। এর মধ্যে ভারত মহাসাগরে ভূমিকম্পের কারণে সৃষ্ট সুনামিতে সবচেয়ে বেশি মানুষ মারা যায়।
