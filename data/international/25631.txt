
ভারতের বিজেপি শাসিত আসামের প্রত্যেক মন্ত্রীই দুর্নীতিগ্রস্ত। আজ বুধবার এমনই মন্তব্য করলেন বিজেপিরই ভারতের জাতীয় সংসদ সদস্য আর পি শর্মা। আসামের একটি টেলিভিশন চ্যানেলকে দেওয়া সাক্ষাৎকারে তিনি এমনই মন্তব্য করেন।
আসামের তেজপুর লোকসভা কেন্দ্র থেকে বিজেপির দলীয় প্রতীকে নির্বাচিত হন আর পি শর্মা। স্থানীয় একটি অসমিয়া টেলিভিশন চ্যানেলের টক-শোতে আসাম সরকারের সেচমন্ত্রী রঞ্জিত দত্তের সঙ্গে তিনি তর্কে জড়িয়ে পড়েন। সেই তর্ক চলাকালেই বিজেপি সাংসদ আর পি বলেন, ‘আসামের প্রায় সব মন্ত্রীই দুর্নীতির সঙ্গে যুক্ত। ১ থেকে ১০ শতাংশ কমিশন না দিলে কোনো কাজ হয় না।’নিজের দলের সরকার প্রসঙ্গে এ কথা বললেও বিন্দুমাত্র অনুশোচনা নেই আর পির। তাঁর সাফকথা, ‘মুখ্যমন্ত্রী সর্বানন্দ সোনোয়ালের সারল্য ও ঢিলেমির সুযোগ নিয়ে আসামে লুটতরাজ চলছে। এতে দলের আরও বেশি ক্ষতি হচ্ছে।’ তিনি আরও জানান, দলের হাইকমান্ডকে এ বিষয়ে চিঠিও দেবেন তিনি।বিজেপির এই বিতর্কিত সংসদ সদস্যের কথা, ‘আমাদের সরকার এসেছে মানুষের আস্থার বিনিময়ে। মানুষ বিশ্বাস করে আমাদের ভোট দিয়েছে। কিন্তু দুর্নীতি মানুষের সেই বিশ্বাসকে অমর্যাদা করছে।’ নিজের অভিযোগের সততা যাচাইয়ের জন্যও তিনি দল ও সরকারের কাছে আবেদন জানান। আর পি বলেন, ‘দলকে বিপদে ফেলতে নয়, বিজেপির ভালো চাই বলেই এ কথাগুলো বলছি। ২০১৯ সালের নির্বাচনের আগে দলে শুদ্ধিকরণ জরুরি।’ টক-শোয় উপস্থিত রাজ্যের সেচমন্ত্রী রঞ্জিত দত্তের বিরুদ্ধে তাঁর সামনেই সরাসরি কমিশন খাওয়ার অভিযোগ তোলেন তিনি।রঞ্জিত দত্ত অবশ্য দলীয় সতীর্থের তোলা অভিযোগের জবাব প্রকাশ্যে দিতে অস্বীকার করেন। তাঁর শুধু দাবি, সততাই বিজেপির মূলমন্ত্র। সঙ্গে রঞ্জিত দত্তের কটাক্ষ, ‘হতাশা থেকেও অনেকে অনেক কথা বলেন। বাস্তবের সঙ্গে তার মিল নেই।’০ সেই সঙ্গে আর পি মানসিক ভারসাম্য নিয়েও প্রশ্ন তোলেন। রঞ্জিতের মতে, ‘দলকে ক্ষতিগ্রস্ত করতেই এ ধরনের কুৎসা রটানো হচ্ছে। দলই এর বিচার করবে।’
