
যুক্তরাষ্ট্রের প্রেসিডেন্ট ডোনাল্ড ট্রাম্পের সঙ্গে সাক্ষাৎ করতে আগামী সপ্তাহে দেশটি সফরে যাচ্ছেন চীনের প্রেসিডেন্ট সি চিন পিং। চীনের পররাষ্ট্র মন্ত্রণালয় গতকাল বৃহস্পতিবার তাঁর এ সফরের কথা নিশ্চিত করে বলেছে, দুই নেতার মধ্যে শীর্ষ বৈঠকটি হবে আগামী ৬-৭ এপ্রিল, ফ্লোরিডায় ট্রাম্পের মার-এ-লাগো নামের অবকাশকেন্দ্রে।বিশ্বের শক্তিধর এ দুই রাষ্ট্রনেতার সাক্ষাতের কথা গতকালই প্রথমবারের মতো আনুষ্ঠানিকভাবে নিশ্চিত করা হয়। গত ২০ জানুয়ারি ট্রাম্প ক্ষমতায় বসার পর তাঁর সঙ্গে সি চিন পিংয়ের এটিই হবে প্রথম সাক্ষাৎ।গতকাল এক সংবাদ সম্মেলনে চীনের পররাষ্ট্র মন্ত্রণালয়ের মুখপাত্র লু কাং দেশটির প্রেসিডেন্টের যুক্তরাষ্ট্র সফরের কথা ঘোষণা করেন। এর আগে বেইজিং এই সফরের প্রস্তুতিমূলক কাজ চলার কথা জানিয়েছিল।সম্প্রতি মার্কিন পররাষ্ট্রমন্ত্রী রেক্স টিলারসন পূর্ব এশিয়া সফরের অংশ হিসেবে চীনে যান। সাক্ষাৎ করেন প্রেসিডেন্ট সি চিন পিংয়ের সঙ্গে। তখন চিন পিং বলেন, চীন-মার্কিন সম্পর্ক জোরদারে একসঙ্গে কাজ করার ব্যাপারে তিনি ও প্রেসিডেন্ট ট্রাম্প গত মাসে ফোনালাপের সময়ই একমত হয়েছেন।
