
ভারতে মুসলমান জনসংখ্যা বৃদ্ধির হার কমেছে। সর্বশেষ আদমশুমারিতে এ তথ্য উঠে এসেছে। অচিরেই তা প্রকাশ করা হবে। দেশটির সর্বশেষ আদমশুমারির তথ্য দেখার সুযোগ পেয়েছে টাইমস অব ইন্ডিয়া। ওই তথ্যের ভিত্তিতে আজ বৃহস্পতিবার পত্রিকাটির অনলাইনের প্রতিবেদনে জানানো হয়, ২০০১ থেকে ২০১১ সাল পর্যন্ত ভারতে মুসলমান জনসংখ্যা বৃদ্ধির হার ২৪ শতাংশ। এর এক দশক আগে ১৯৯১ থেকে ২০০১ সাল পর্যন্ত এই হার ছিল ২৯ শতাংশ। তুলনামূলকভাবে জনসংখ্যা বৃদ্ধির হার কম হলেও মোট জনসংখ্যার দিক দিয়ে ১৯৯১-২০০১ দশকের চেয়ে ২০০১-২০১১ দশকে মুসলমানদের সংখ্যা বেড়েছে। ১৩ দশমিক ৪ শতাংশ থেকে বেড়ে তা ১৪ দশমিক ২ শতাংশ হয়েছে।মোট জনসংখ্যায় মুসলমানদের সংখ্যা সবচেয়ে বেশি বেড়েছে আসামে। এক দশকে রাজ্যটিতে এই সংখ্যা বেড়ে ৩০ দশমিক ৯ থেকে ৩৪ দশমিক ২ শতাংশ হয়েছে। একই সময়ে পশ্চিমবঙ্গে ২৫ দশমিক ২ থেকে বেড়ে ২৭ শতাংশ হয়েছে।
