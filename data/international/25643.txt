
ধর্ষণের শিকার হয়েছিলেন অস্কারজয়ী অভিনেত্রী জেন ফন্ডা। একটি প্রতিষ্ঠানের বসের সঙ্গে ঘুমাতে রাজী না হওয়ায় একবার তাঁর চাকরিও চলে যায়। শিশুকালেও যৌন নির্যাতনের শিকার হন তিনি।
হংকংভিত্তিক ফ্যাশন সাময়িকী দ্য এডিট-এর সঙ্গে সাক্ষাৎকারে অস্কারজয়ী এই অভিনেত্রী নিজের জীবনের এসব ভয়ংকর অভিজ্ঞতার কথা তুলে ধরেন। অস্কারজয়ী আরেক শিল্পী ব্রি লারসন ওই সাময়িকীর পক্ষে ফন্ডার সাক্ষাৎকার নেন।
বর্তমানে ৭৯ বছর বয়সী ফন্ডা বলেন, ‘ধর্ষণের শিকার হওয়া বা যৌন নির্যাতনের শিকার হওয়ার পর মনে হয়েছিল আমিই দায়ী। কারণ ওই সময় আমি সঠিক কাজটি করতি পারিনি বা সঠিক কথাটি বলতে পারিনি।’
ফন্ডা বলেন, ‘আমি জানি, এখন যারা ধর্ষণের শিকার হন—তাঁরা ভাবেন, এমনটিই হওয়ার কথা ছিল। কারণ তাঁরা ভাবেন, হয়তো তাঁরা ভুলভাবে ‘না’ কথাটি বলেছিলেন। তাই এই পরিস্থিতির শিকার হয়েছেন।’ তিনি বলেন, তবে নারী আন্দোলন এখন সবাইকে এটা উপলব্ধি করাতে পারছে যে, নিজের দোষে কেউ ধর্ষণ বা যৌন নির্যাতনের শিকার হন না। ভুক্তভোগীরা সবাই যৌন সহিংসতার শিকার হন।সূত্র: বিবিসি।
 
