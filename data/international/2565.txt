
আম আদমি পার্টির (এএপি) প্রধান অরবিন্দ কেজরিওয়াল বলেছেন, আসন্ন লোকসভা নির্বাচনে উত্তর প্রদেশের বারানসিতে ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদিকে হারাতে চান তিনি। রাজধানী দিল্লিতে নির্বাচনী প্রচারণার তৃতীয় দিনে আজ বুধবার এ কথা বলেন কেজরিওয়াল।
এএপির প্রধান বলেন, ‘মোদিকে হারাতে চাই বলেই বারানসি আসনে প্রতিদ্বন্দ্বিতা করছি। এমেথি আসনে রাহুল গান্ধীকে হারাবে কুমার বিশ্বাস (এএপির জ্যেষ্ঠ নেতা)। আমরা এমন কোনো আসনে প্রতিদ্বন্দ্বিতা করছি না, যাতে সহজে জিতে পার্লামেন্টে যাওয়া যাবে।’নরেন্দ্র মোদি ক্ষমতায় গিয়ে গ্যাসের দাম না বাড়ালে কেজরিওয়াল বিজেপিতে যোগ দেবেন—কিছু গণমাধ্যমে প্রকাশিত এমন প্রতিবেদনকে উড়িয়ে দিয়েছেন এএপি প্রধান। তিনি বলেন, তিনি কখনো বিজেপির মতো দলে যোগ দেবেন না। গণমাধ্যমে তাঁকে ভুলভাবে উপস্থাপন করা হয়েছে।ওই সময় কেজরিওয়াল বলেন, গুজরাট ও হরিয়ানায় কিছু লোক তাঁর ওপর হামলা করেছে। এ ছাড়া বারানসির বিশ্বনাথ মন্দির থেকে বের হওয়ার পর কিছু লোক তাঁকে ডিম ছুড়েছে বলেও জানান তিনি।নির্বাচনী প্রচারণার তৃতীয় দিনে পূর্ব দিল্লি আসনে স্থানীয় দলীয় প্রার্থী রাজমোহন গান্ধীকে নিয়ে বিভিন্ন এলাকায় গিয়েছেন এএপি প্রধান।
