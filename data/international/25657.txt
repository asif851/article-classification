
যুক্তরাজ্যের রাজধানী লন্ডনে গতকাল মঙ্গলবার সিরিয়া সংকট নিয়ে আরব ও পশ্চিমা নেতাদের বৈঠক শুরু হয়েছে। যুক্তরাজ্যের পররাষ্ট্রমন্ত্রী উইলিয়াম হেগ বলেছেন, সিরিয়ার বিদ্রোহীদের মধ্যে বিভক্তি দূর করে ‘ঐক্য’ প্রতিষ্ঠাই লন্ডন বৈঠকের লক্ষ্য। এদিকে কোনো ধরনের শান্তিচুক্তির সম্ভাবনা উড়িয়ে দিয়েছেন সিরিয়ার প্রেসিডেন্ট বাশার আল-আসাদ।লন্ডন বৈঠকে সুইজারল্যান্ডের জেনেভা শহরে আগামী মাসে অনুষ্ঠিতব্য সংলাপে সিরিয়ার বিদ্রোহী নেতাদের অংশগ্রহণ নিশ্চিত করতে চাপ দেওয়ার ওপর গুরুত্ব দেওয়া হচ্ছে। জেনেভায় জাতিসংঘ সমর্থিত সংলাপটি আগামী ২৩ নভেম্বর শুরুর সম্ভাবনা রয়েছে। মার্কিন পররাষ্ট্রমন্ত্রী জন কেরি লন্ডন বৈঠকে যোগ দিচ্ছেন। এতে মিসর, ফ্রান্স, জার্মানি, ইতালি, জর্ডান, কাতার, সৌদি আরব, তুরস্ক ও সংযুক্ত আরব আমিরাতের পররাষ্ট্রমন্ত্রীরাও অংশ নিচ্ছেন।এদিকে কোনো ধরনের শান্তিচুক্তির সম্ভাবনা উড়িয়ে দিয়েছেন সিরিয়ার প্রেসিডেন্ট বাশার আল-আসাদ। লেবাননভিত্তিক আল-মায়াদিন টেলিভিশনে তিনি গত সোমবার বলেন, ‘শান্তি সম্মেলনের যথার্থ সময় এখনো হয়নি। (জেনেভা সংলাপে) সাফল্যের উপাদানগুলো ঠিকঠাক অবস্থানে নেই। কারা ওই সংলাপে অংশ নিচ্ছে? সিরিয়ার জনগণের সঙ্গে তাদের সম্পর্কই বা কী?’দীর্ঘ সাক্ষাৎকারে বাশার আল-আসাদ বলেন, তিনি আগামী বছর অনুষ্ঠিতব্য প্রেসিডেন্ট নির্বাচনে প্রতিদ্বন্দ্বিতা করবেন।লন্ডনে জন কেরি বলেন, সিরিয়ার জনগণ বাশারকে আর ক্ষমতায় দেখতে চায় না। তিনি নিজ দেশবাসীর বিরুদ্ধে বোমা ও গ্যাস ব্যবহার করেছেন।২০১১ সালে সরকারবিরোধী আন্দোলন শুরুর পর থেকে এ পর্যন্ত লড়াইয়ে সিরিয়ায় অন্তত এক লাখ ১৫ হাজার মানুষ প্রাণ হারিয়েছে। উদ্বাস্তু হয়েছে কয়েক লাখ মানুষ। এএফপি।
