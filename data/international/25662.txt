

যুক্তরাষ্ট্রের প্রেসিডেন্ট হিসেবে ডোনাল্ড ট্রাম্পের শপথ নেওয়ার আগে থেকে নিউইয়র্কে শুরু হয়েছে বিক্ষোভ সমাবেশ। গতকাল বৃহস্পতিবার নিউইয়র্কের ট্রাম্প টাওয়ার-সংলগ্ন এলাকায় সমাবেশে নেতৃত্ব দিয়েছেন নগরের মেয়র বিল ডি ব্লাজিও।
নিউইয়র্কের মেয়র বিল ডি ব্লাজিও বলেন, শপথ নেওয়ার মধ্য দিয়ে ক্ষমতা গ্রহণ করছেন প্রেসিডেন্ট ডোনাল্ড ট্রাম্প। জনগণও নিজেদের চূড়ান্ত ভাগ্য নির্ধারণের ক্ষমতা রাখে।
মেয়র ব্লাজিও বলেন, যুক্তরাষ্ট্রের সব মানুষ ওয়াশিংটনে বাস করে না। কেউ আমাদের আত্মপরিচয় নির্ধারণ করে দিতে পারবে না। আমাদের বিশ্বাস এবং পরিচয় আমরা তুলে ধরব।
হলিউডের বিখ্যাত নির্মাতা মাইকেল মোর বলেন, দেশের সংখ্যাগরিষ্ঠ জনগণ ডোনাল্ড ট্রাম্পকে ভোট দেয়নি। আমরাই সংখ্যাগরিষ্ঠ। এ সময় হাজার হাজার জনতা ‘আমরাই সংখ্যাগরিষ্ঠ’ বলে স্লোগান দিতে থাকে।
মাইকেল মোর জনতাকে ১০০ দিনের টানা প্রতিরোধ আন্দোলন গড়ে তোলার আহ্বান জানান।
যুক্তরাষ্ট্রের অভিনেতা রবার্ট ডি নেরো বিক্ষোভ সমাবেশে উপস্থিত থাকতে পেরে নিজেকে ধন্য মনে করছেন বলে উল্লেখ করেন। তিনি ডোনাল্ড ট্রাম্পকে যুক্তরাষ্ট্রের জন্য একটি খারাপ উদাহরণ হিসেবে উল্লেখ করেন।
মেয়র ডি ব্লাজিওর নেতৃত্বে ট্রাম্পবিরোধী বিক্ষোভ নিয়ে নিউইয়র্কবাসীর মধ্যে মিশ্র প্রতিক্রিয়া দেখা দিয়েছে। অভিবাসী এবং ট্রাম্পবিরোধীরা বিক্ষোভকে সমর্থন করলেও অনেকে মনে করছেন, ভবিষ্যতে এই বিরোধিতার প্রভাব পড়বে।
