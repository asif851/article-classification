
পেটের তাগিদে সেই ভোর চারটার সময় চুরি করতে বের হয়েছিলেন এক চোর। চীনের পুতিয়ান শহরে। ওত পেতে থেকে চুরি করার একটা ভালো জায়গাও পেয়ে গেলেন তিনি। দোকানের শাটার খুলে বের করা হচ্ছিল মোটরসাইকেল। ফন্দি আঁটেন, শাটার খুলে মোটরসাইকেল বের করার সময় ঢুকে পড়বেন তিনি।
যেমন ভাবনা, তেমন কাজ। মোটরসাইকেলটি বের হয়ে গেলে দ্রুত গতিতে দোকানে ঢোকার চেষ্টা চালান চোর। কিন্তু বিধি বাম! শাটারের অনেকটা অংশ নেমে এসেছিল। আরেকটু আসতেই পা আটকে যায় তাঁর।
এরপর অনেকক্ষণ টানাটানি করেও চোর পা ছাড়াতে পারলেন না। অগত্যা ওইভাবে পড়ে থাকলেন সেখানে। অপেক্ষা সকালের জন্য। সকাল হতেই স্থানীয়রা তাঁকে দেখলেন। সব জেনে খবর দিলেন পুলিশে। পুলিশ গিয়ে মুক্ত করল তাঁকে। আটক করে নিয়ে গেল থানায়।
এনডিটিভির খবরে বলা হয়েছে, পুরো ঘটনাই ধরা পড়ে সিসিটিভি ক্যামেরায়। আর ওই ফুটেজ সামাজিক যোগাযোগ মাধ্যমে ভাইরাল হয়েছে। মজার মজার সব মন্তব্য করছে লোকজন। একজন লিখেছেন, ‘বেচারা চোর’!
