
ভারতের বিধানসভায় সন্তানকে বুকের দুধ খাওয়ানোর জন্য আলাদা কক্ষ চেয়ে আবেদন করেছেন বিজেপির বিধায়ক আঙুরলতা ডেকা। তিনি আসামের মুখ্যমন্ত্রী, স্পিকার ও পার্লামেন্টবিষয়ক মন্ত্রীর কাছে কক্ষ চেয়ে আনুষ্ঠানিকভাবে আবেদন জানিয়েছেন।
হিন্দুস্তান টাইমস ও ইন্ডিয়া ডটকমের প্রতিবেদনে বলা হয়, অভিনয় থেকে রাজনীতিতে আসা আঙুরলতা ডেকা আসামের বটদ্রবার বিধায়ক। সদ্য তিনি মা হয়েছেন। তাঁর এক মাস বয়সী শিশুকন্যার নাম নমমি। এই সন্তানকে সময়মতো বুকের দুধ খাওয়ানোর জন্য একটি কক্ষ চেয়ে গত বৃহস্পতিবার আনুষ্ঠানিক আবেদন করেছেন তিনি।
প্রতিবেদনে বলা হয়, আঙুরলতার এক মাস বয়সী সন্তানের দেখভালের জন্য অধিবেশন চলাকালে প্রায়ই তাঁকে বিধানসভা থেকে বের হয়ে সরকারি বাসায় যাতায়াত করতে হয়। এতে গুরুত্বপূর্ণ আলোচনায় তিনি অংশ নিতে পারছেন না। বিধানসভায় সন্তানকে বুকের দুধ খাওয়ানোর বিশেষ কোনো কক্ষের ব্যবস্থা থাকলে তাঁকে ঘন ঘন যাতায়াত করতে হতো না। কারণ, তখন তিনি শিশু সন্তানকে বিধানসভায় নিয়ে আসতেন এবং সময়মতো বুকের দুধ খাওয়াতে পারতেন।
চলতি বছরই অস্ট্রেলিয়ায় পার্লামেন্ট অধিবেশন চলাকালে দুই মাস বয়সী সন্তানকে বুকের দুধ খাইয়ে ইতিহাস গড়েছিলেন কুইন্সল্যান্ডের সিনেটর লেরিসা ওয়াটার্স। এই প্রসঙ্গ টেনে আঙুরলতা বলেন, তিনি অস্ট্রেলিয়ার এই ঘটনার মতো কোনো আইন চাচ্ছেন না। বিধানসভার পাশে একটি ছোট্ট বিশেষ কক্ষ চান তিনি, যেখানে বিধানসভার সদস্য মায়েরা তাঁদের শিশু সন্তানকে সময়মতো বুকের দুধ খাওয়াতে পারবেন।
আঙুরলতা বলেন, ‘প্রায় প্রতি ঘণ্টায় আমাকে বিধানসভার অধিবেশন ছেড়ে বাসায় ছুটে যেতে হয়। মেয়েকে সময়মতো বুকের দুধ খাওয়াতে হয়। এ কারণে আমি অনেক গুরুত্বপূর্ণ আলোচনায় থাকতে পারি না।’ তিনি বলেন, কর্মক্ষেত্রে নারীরা ছয় মাসের জন্য মাতৃত্বকালীন ছুটি পেয়ে থাকেন। কিন্তু নারী সাংসদ ও বিধায়কদের ক্ষেত্রে এই নিয়ম প্রযোজ্য হয় না।
প্রতিবেদনে বলা হয়, এ কারণে বিধানসভায় সন্তানকে বুকের দুধ খাওয়ানোর মতো একটি ছোট কক্ষ চেয়ে আঙুরলতা পার্লামেন্টবিষয়ক মন্ত্রী চন্দ্র মোহন পাটোয়ারি, আসামের মুখ্যমন্ত্রী সর্বানন্দ সানোয়াল ও বিধানসভার স্পিকার হিতেন্দ্র নাথ গোস্বামীর কাছে আনুষ্ঠানিক আবেদন করেছেন।
তবে বিধানসভার স্পিকার হিতেন্দ্র নাথ গোস্বামী বলেছেন, আঙুরলতা তাঁকে এই চাহিদার কথা জানাননি। তবে এই নারী বিধায়কের চাহিদা পূরণ হওয়ার সম্ভাবনা খুব কম। তিনি বলেন, বিধানসভা থেকে বিধায়কদের আবাসিক ভবন খুব বেশি দূরে নয়। তাই চাইলেই তিনি সন্তানের দেখভাল করে আসতে পারেন। তবে খুব প্রয়োজন হলে বিধানসভার অতিথি ভবনের একটি কক্ষ এ ক্ষেত্রে ব্যবহার করার অনুমতি দেওয়া যেতে পারে। সেটার দূরত্বও বিধানসভা থেকে প্রায় ১০০ মিটার।
আসামের বিধানসভায় ১২৬ জন সদস্যের মধ্যে মাত্র আটজন নারী বিধায়ক আছেন। তাঁদের একজন আঙুরলতা ডেকা।
অস্ট্রেলিয়ার কুইন্সল্যান্ডের সিনেটর লেরিসা ওয়াটার্সের মেয়ে আলিয়াই প্রথম শিশু, যে পার্লামেন্ট অধিবেশনে মায়ের কোলে চড়ে দুধ খেয়েছে। গত বছর আইসল্যান্ডের ইনডিপেনডেন্স পার্টির একজন আইনপ্রণেতা পার্লামেন্টে বসে তাঁর এক মাস বয়সী শিশুকে বুকের দুধ খাইয়েছিলেন।
