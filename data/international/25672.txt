
যুক্তরাষ্ট্রের দক্ষিণ ও মধ্য এশিয়াবিষয়ক সহকারী পররাষ্ট্রমন্ত্রী নিশা দেশাই বিসওয়াল বলেছেন, ইন্দো-প্যাসেফিক অর্থনৈতিক করিডর থেকে ব্যাপক লাভবান হওয়ার সম্ভাবনার দ্বারপ্রান্তে দাঁড়িয়ে আছে বাংলাদেশ। অতীতের বিরোধ ভুলে গিয়ে ঐক্যবদ্ধভাবে গণতান্ত্রিক যাত্রা অব্যাহত রাখতে পারলেই বাংলাদেশ এ সম্ভাবনাকে কাজে লাগাতে সক্ষম হবে।গতকাল বৃহস্পতিবার দক্ষিণ ও মধ্য এশিয়াবিষয়ক সহকারী পররাষ্ট্রমন্ত্রী হিসেবে আনুষ্ঠানিকভাবে শপথ নেওয়ার পর দেওয়া বক্তব্যে নিশা দেশাই বিসওয়াল এ কথা বলেন। ওয়াশিংটন পররাষ্ট্র দপ্তরে ওই অনুষ্ঠানে যুক্তরাষ্ট্রের প্রেসিডেন্ট বারাক ওবামা, পররাষ্ট্রমন্ত্রী জন কেরিসহ নিশা দেশাইয়ের পরিবারের সদস্যরা উপস্থিত ছিলেন।
নিশা দেশাই বলেন, বাংলাদেশ সফরকালে তিনি রাজনৈতিক নেতাদের দলীয় মতবিরোধের ঊর্ধ্বে ওঠার আহ্বান জানিয়েছেন। নির্বাচনের জন্য শান্তিপূর্ণ সমাধানের উপায় খোঁজার আহ্বানও জানানো হয়েছে।
অনুষ্ঠানে পররাষ্ট্রমন্ত্রী জন কেরি বর্তমান বিশ্ব বাস্তবতায় দক্ষিণ এশিয়ার গুরুত্বের কথা তুলে ধরেন।
ভারতে জন্ম নেওয়া নিশা দেশাই ছয় বছর বয়সে পরিবারের সঙ্গে যুক্তরাষ্ট্রে পাড়ি জমান। পররাষ্ট্র দপ্তরে নিয়োগ পাওয়ার আগে ডেমোক্র্যাট দলের হয়ে নির্বাচনী প্রচারের কাজ করেছেন তিনি।
