
সৌদি আরবের অত্যন্ত রক্ষণশীল কাশিম প্রদেশের একটি এলাকায় প্রকাশ্যে ‘বস্ত্রহীন’ অবস্থায় নাচার অপরাধে চারজন পুরুষকে দণ্ড দিয়েছেন দেশটির একটি আদালত। এদের মধ্যে একজনকে ১০ বছরের কারাদণ্ড ও দুই হাজার দোররা মারার নির্দেশ দেওয়া হয়েছে। গতকাল বৃহস্পতিবার ডনের অনলাইনের খবরে এ কথা জানানো হয়।
খবরে বলা হয়, সম্প্রতি ইউটিউবে একটি ভিডিওচিত্র প্রকাশিত হয়েছে। এতে দেখা যায়, বেশ কয়েকজন পুরুষ দেশটির কাশিম প্রদেশের একটি এলাকায় গাড়ির ওপর দাঁড়িয়ে নাচছে। তবে ওই ভিডিওচিত্রে কাউকে নগ্ন অবস্থায় দেখা যায়নি।স্থানীয় দৈনিক আল-শার্কের খবরে বলা হয়, ইউটিউবে প্রকাশিত ওই ভিডিওচিত্রের ভিত্তিতে এই চারজনের বিরুদ্ধে প্রকাশ্যে নাচা ও অনলাইনে ভিডিও পোস্ট করা, অনৈতিকতাকে উসকে দেওয়া, সামাজিক নীতি-নৈতিকতাকে অগ্রাহ্য ও লঙ্ঘন করার অভিযোগ আনা হয়।দণ্ডপ্রাপ্ত তিনজনের মধ্যে একজনকে সাত বছরের কারাদণ্ড ও এক হাজার ২০০ দোররা এবং বাকি দুজনকে তিন বছরের কারাদণ্ড ও পাঁচ শ করে দোররা মারার নির্দেশ দেওয়া হয়েছে।এই চার ব্যক্তির মধ্যে দুজন নিরাপত্তা রক্ষাকারী বাহিনীর সদস্য বলে জানা গেছে।
 
