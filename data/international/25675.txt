
ভারতের পশ্চিমবঙ্গে সাম্প্রদায়িক সম্প্রীতি রক্ষার দাবিতে কলকাতার বিশিষ্টজনদের ডাকে মিছিল ও বর্ণাঢ্য শোভাযাত্রা অনুষ্ঠিত হয়েছে। রোববার বিকেলে কলকাতার ধর্মতলা থেকে মিছিলটি বের হয়ে শেষ হয় রবীন্দ্র সদনে। মিছিলে কলকাতার বিশিষ্টজনসহ সাধারণ মানুষ স্বতঃস্ফূর্তভাবে অংশ নেয়।
সম্প্রতি রামনবমীর মিছিলকে কেন্দ্র করে পশ্চিমবঙ্গের বর্ধমান জেলার আসানসোল এবং রাণীগঞ্জে দুই গোষ্ঠীর মধ্যে সংঘর্ষ ও বেশ কয়েকজনের প্রাণহানির ঘটনায় রাজ্যে ছড়িয়ে পড়ে অশান্তি। তাই শান্তি ফেরাতে এবং সাম্প্রদায়িক সম্প্রীতি অটুট রাখতে শোভাযাত্রা ও মিছিলটি বের করা হয়।
হিংসার প্রতিবাদে ও সম্প্রীতি রক্ষায় মিছিলের স্লোগান ছিল ‘ধর্ম যার যার, কিন্তু দেশ সবার’। মিছিলে অংশগ্রহণকারীরা বলেন, পশ্চিমবঙ্গের দীর্ঘকালের ঐতিহ্য সাম্প্রদায়িক সম্প্রীতিকে কোনোক্রমে নষ্ট করতে দেওয়া হবে না। এই সম্প্রীতিকে সমুন্নত রাখতে হবে। সম্প্রীতিকে কোনো ক্রমে বিভাজন করতে দেওয়া যাবে না।
মিছিলে অংশ নেন কবি শঙ্খ ঘোষ, নাট্যব্যক্তিত্ব রুদ্রপ্রসাদ সেনগুপ্ত, অভিনেতা চন্দন সেন, শিক্ষাবিদ ও সাবেক উপাচার্য পবিত্র সরকার ও আনন্দদেব মুখোপাধ্যায়, সাবেক বিচারপতি অশোক ভট্টাচার্য, চিত্র পরিচালক তরুণ মজুমদার ও অণিক দত্ত, অভিনেতা দেবদূত ঘোষ, সব্যসাচী চক্রবর্তী, নাট্যব্যক্তিত্ব মেঘনাদ ভট্টাচার্য, কনীনিকা ঘোষ, সংগীতশিল্পী পল্লব কীর্তনীয়া, রাজেশ্বর ভট্টাচার্য প্রমুখ।ঘোষণা অনুযায়ী, আজকের মিছিলের সামনে কোনো রাজনৈতিক নেতা না থাকলেও পেছনে ছিলেন বামপন্থী ও কংগ্রেস দলের নেতারা। এঁদের মধ্যে ছিলেন বামনেতা বিমান বসু, ক্ষিতি গোস্বামী, সূর্যকান্ত মিশ্র, শ্যামল চক্রবর্তী, বিকাশ ভট্টাচার্য, সুজন চক্রবর্তী, মানব মুখোপাধ্যায়, রবীন দেব, মনোজ ভট্টাচার্য, সমীর পুততুন্ডুসহ অন্যরা।
বিশিষ্টজনেরা বলেন, ‘সাম্প্রদায়িকতা এই রাজ্যে কোনো দিন ছিল না। ধর্ম নিয়েও এই রাজ্যে রাজনীতি সচল ছিল না। আজ এই ধর্ম নিয়ে রাজ্যজুড়ে প্রতিযোগিতামূলক রাজনীতি চলে। কে কাকে হারাতে পারে, তার প্রতিযোগিতা চলে। এটা বন্ধ করতে হবে। যেকোনো মূল্যে শান্তি ফিরিয়ে আনতে হবে।’
