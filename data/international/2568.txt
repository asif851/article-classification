
তুরস্কের রাজধানী আঙ্কারা থেকে দেশটির সেনাবাহিনীর চিফ অব স্টাফ হুলুসি আকারকে উদ্ধার করা হয়েছে। দেশটির নিরাপত্তাকর্মীরা তাঁকে নিরাপদ জায়গায় নিয়ে গেছেন।
তুরস্কের ব্যক্তিমালিকানাধীন সিএনএন-তুর্ক টিভি চ্যানেলের বরাত দিয়ে বার্তা সংস্থা এএফপি এ খবর জানিয়েছে।
খবরে বলা হয়, আঙ্কারা থেকে উত্তর-পশ্চিমে আতিনজি বিমানঘাঁটিতে অভিযান চালিয়ে জেনারেল হুলুসি আকারকে উদ্ধার করা হয়। এর আগে প্রাথমিকভাবে জানা গিয়েছিল, গতকাল শুক্রবার রাতে সেনা অভ্যুত্থানকারীরা তাঁকে জিম্মি করেছিল।
তবে আজ শনিবার সকালে দেশটির প্রেসিডেন্ট রিসেপ তাইয়েপ এরদোয়ান ইস্তাম্বুলে বলেন, সেনাবাহিনীর চিফ অব স্টাফ জেনারেল হুলুসি আকার কোথায়, কী অবস্থায় আছেন, তিনি জানেন না।
গতকাল রাত থেকে তুরস্কে সেনা অভ্যুত্থানের চেষ্টা চলেছে। আজ সকালেও দেশটির বড় বড় শহরে বিস্ফোরণ, গুলি ও সংঘর্ষ চলছে। অভ্যুত্থানের চেষ্টাকালে সহিংসতায় এ পর্যন্ত ৬০ জন নিহত হয়েছে। আটক করা হয়েছে ৭৫৪ জন সেনাকে। আত্মসমর্পণ করেছে কিছু সেনা।
আরও পড়ুন: 
সেনাপ্রধানের খোঁজ জানি না: এরদোয়ানতুরস্কে ভারপ্রাপ্ত সেনাপ্রধান নিয়োগ, কিছু সেনার আত্মসমর্পণ
