
নদীর তীরে খেলছিল ১১ বছরের চীনা বালক ইয়াং জুনশি। একপর্যায়ে নদীতে হাত ধুতে যায় সে। এ সময় শক্ত কিছুতে হাত লাগে তার। কৌতূহলী হয়ে সে ওটা তুলে আনে। সেটা ক্ষয় ধরা অনেক পুরোনো এক জিনিস। তবে যে সে জিনিস নয়। প্রায় তিন হাজার বছরের পুরোনো এক তরবারি।
পিটিআইয়ের প্রতিবেদনে জানানো হয়, চীনের জিয়াংসু প্রদেশের গাওইউ এলাকার লাওঝাওলিন নদী থেকে উদ্ধার করা হয় তিন হাজার বছরের সেই ব্রোঞ্জের তরবারি।প্রতিবেদনে জানানো হয়, ওই ইয়াং জুনশি নদীতে হাত ধুতে গিয়ে তরবারিটির খোঁজ পায়। পরে সে তা বাড়িতে নিয়ে তার বাবাকে দেয়। পুরোনো আমলের তরবারি পাওয়ার খবর ছড়িয়ে পড়লে জুনশির বাড়িতে লোকজন ভিড় জমায়। অনেকে চড়া দামে তরবারিটি কেনার আগ্রহ দেখান। তবে জুনশির বাবা তাতে রাজি হননি।সাংস্কৃতিক নিদর্শন বিক্রি করা বেআইনি ভেবে জুনশির বাবা তরবারিটি নিজের কাছে রেখে দেন। পরে তিনি তা স্থানীয় গাওইউ সাংস্কৃতিক নিদর্শন ব্যুরোতে জমা দেন।তরবারিটির উপাদান, বৈশিষ্ট্য ও সময়কাল শনাক্ত করতে কর্তৃপক্ষ স্থানীয় বিশেষজ্ঞদের নিয়ে একটি দল গঠন করে। ২৬ সেন্টিমিটার দীর্ঘ হলদে-বাদামি রঙের তরবারিটি তিন হাজার বছরের পুরোনো হতে পারে বলে বিশেষজ্ঞরা প্রাথমিকভাবে ধারণা করছেন।সাংস্কৃতিক নিদর্শন সংরক্ষণ করে তা জমা দিতে কর্তৃপক্ষ ওই কিশোর ও তার বাবাকে সনদ প্রদানের পাশাপাশি আর্থিক পুরস্কারও দিয়েছে।
