
আর্চবিশপ ডেসমন্ড টুটু গুরুতর অসুস্থ ব্যক্তিদের স্বেচ্ছা–মৃত্যুর প্রতি সমর্থন জানিয়েছেন। গতকাল রোববার তিনি বলেন, গুরুতর অসুস্থ কোনো ব্যক্তির বেঁচে থাকার আশা একেবারে ফুরিয়ে গেলে তাঁর স্বেচ্ছা মৃত্যুকে তিনি সমর্থন করেন। খবর এএফপির।ক্যান্টারবুরির সাবেক আর্চবিশপ জর্জ ক্যারে গত শনিবার জানান, যুক্তরাজ্যে স্বেচ্ছায় মৃত্যুকে বৈধতা দিতে যে বিল উত্থাপন করা হয়েছে, তাতে তিনি সমর্থন জানাবেন।যুক্তরাজ্যের সাপ্তাহিক দি অবজারভার-এ এক লেখায় ডেসমন্ড টুটু তাঁর এই অবস্থানের ব্যাখ্যা তুলে ধরেন। লেখায় ২৮ বছর বয়সী দক্ষিণ আফ্রিকান এক যুবকের স্বেচ্ছায়মৃত্যুর প্রসঙ্গ উল্লেখ করে তিনি বলেন, চিকিৎসকেরা ওই যুবককে সুস্থ করে তোলার কোনো আশা দিতে না পারায় তিনি স্বেচ্ছায়মৃত্যুকে বরণ করেন।শান্তিতে নোবেলজয়ী ডেসমন্ড টুটু লিখেছেন, তিনি তাঁর পরিবারকে বলেছেন, জীবনের শেষ মুহূর্তে তাঁকে যেন কৃত্রিমভাবে বাঁচিয়ে রাখার চেষ্টা না করা হয়। লেখায় বন্ধু ও দক্ষিণ আফ্রিকার বর্ণবাদবিরোধী কিংবদন্তি নেতা নেলসন ম্যান্ডেলার জীবনের শেষ দিনগুলোতে তাঁর (ম্যান্ডেলা) চিকিৎসার সমালোচনা করেন।
