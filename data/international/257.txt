

তুরস্কের ইস্তাম্বুলের আতাতুর্ক আন্তর্জাতিক বিমানবন্দরে হামলা হয়েছে। এতে অন্তত ৩৬ জন নিহত হয়েছে। আহত হয়েছে প্রায় দেড় শ মানুষ। গতকাল মঙ্গলবার রাতে এই হামলা হয়। হামলার জন্য ইসলামি জঙ্গি গোষ্ঠী আইএসকে সন্দেহ করা হচ্ছে। বার্তা সংস্থা রয়টার্সের প্রতিবেদনে এই তথ্য জানানো হয়।
কর্মকর্তারা জানান, বিমানবন্দরের টার্মিনালের প্রবেশপথে তিন হামলাকারী প্রথমে নির্বিচারে গুলি ছোড়ে। এরপর তারা নিজেদের বোমায় উড়িয়ে দেয়।  দেশটির প্রধানমন্ত্রী বিনালি ইলদিরিম বলেছেন, এই হামলার পেছনে আইএস থাকতে পারে বলে প্রাথমিকভাবে ধারণা করা হচ্ছে।
তবে এখন পর্যন্ত কোনো গোষ্ঠী ভয়াবহ এই হামলার দায় স্বীকার করেনি।
কর্মকর্তাদের ভাষ্য, হামলায় নিহত ব্যক্তিদের অধিকাংশই তুরস্কের নাগরিক।
হামলায় যেসব বিদেশি নাগরিক নিহত হয়েছেন, তাঁদের বিস্তারিত পরিচয় জানানো হয়নি।
হামলার পরিপ্রেক্ষিতে বিমানবন্দরে ভীতিকর পরিস্থিতি সৃষ্টি হয়। লোকজনের দৌড়াদৌড়ি করতে থাকেন। হামলা থেকে নিজেদের রক্ষা করার চেষ্টা করেন।
হামলার পর বিমানবন্দরে সব ফ্লাইট সাময়িকভাবে বন্ধ করে দেওয়া হয়। কিছু ফ্লাইট অন্যত্র সরিয়ে দেওয়া হয়। পরে দেশটির প্রধানমন্ত্রী জানান, বিমান চলাচল আবার শুরু হয়েছে।
হামলার নিন্দা জানিয়েছে যুক্তরাষ্ট্র। তারা তুরস্কের পাশে থাকার ঘোষণা দিয়েছে। জার্মানি থেকে একই ধরনের ঘোষণা এসেছে।
সন্ত্রাস-উগ্রবাদের বিরুদ্ধে বৈশ্বিক তৎপরতা জোরদার করার কথা বলেছেন জাতিসংঘের মহাসচিব।

