
চীনে কয়লাভিত্তিক শতাধিক বিদ্যুৎ প্রকল্প বন্ধের নির্দেশ দেওয়া হয়েছে সম্প্রতি। ১১টি প্রদেশে অবস্থিত এই প্রকল্পগুলো ১০০ গিগাওয়াটের বেশি বিদ্যুৎ উৎপাদনের সক্ষমতা রাখে। দেশব্যাপী দূষণ ও ধোঁয়াশার পরিপ্রেক্ষিতে এই সিদ্ধান্ত নেওয়া হয়েছে বলে জানা গেছে।বেইজিংভিত্তিক সংবাদমাধ্যম কাইশিনের প্রতিবেদনে বলা হয়, চীনের ন্যাশনাল এনার্জি অ্যাডমিনিস্ট্রেশন (এনইএ) ১৪ জানুয়ারি কয়লাভিত্তিক ১০৩টি প্রকল্প বন্ধের আদেশ জারি করেছে। এর মধ্যে অনেক প্রকল্পের নির্মাণকাজ চলছিল।এই প্রকল্পগুলোতে প্রায় সাড়ে ছয় হাজার কোটি ডলার ব্যয়ের কথা ছিল। অনেক অর্থ ইতিমধ্যে ব্যয়ও হয়েছে। অধিকাংশ প্রকল্প দেশটির কয়লাসমৃদ্ধ উত্তর-পশ্চিমাঞ্চলীয় এলাকায় অবস্থিত। এ ছাড়া স্বায়ত্তশাসিত জিংজিয়ান, গানসু, কোকোনুর ও চীননিয়ন্ত্রিত মঙ্গোলিয়াসহ বিভিন্ন এলাকায় অবস্থিত। চীন বিশ্বের অন্যতম বিদ্যুৎ ভোক্তা। দেশটির বিদ্যুৎ উৎপাদনের উল্লেখযোগ্য অংশ আসে কয়লা থেকে। কিন্তু তা থেকে ধীরে ধীরে সরে আসতে চাইছে দেশটি। নবায়নযোগ্য জ্বালানি-বাতাস এবং সূর্যালোকের ওপর নির্ভরশীলতা বাড়ানোর চেষ্টা করছে দেশটি। কানাডাভিত্তিক পরিবেশবাদী সংগঠন গ্রিনপিস এক বিবৃতিতে চীনের এই উদ্যোগকে স্বাগত জানিয়েছে। সংস্থাটি বলছে, নির্মাণাধীন প্রকল্পগুলো বন্ধ করে দেওয়া সত্যিই ব্যয়সাধ্য। এর ফলে সেখানে অনেক অপচয় হলো। কিন্তু এই ধরনের অপ্রয়োজনীয় প্রকল্প সমাপ্ত করলে তাতে আরও বেশি অপচয় হতো। নিউইয়র্ক টাইমস বলছে, চীন এর আগে পরিকল্পনা নিয়েছিল ২০২০ সালের মধ্যে কয়লাভিত্তিক বিদ্যুৎ উৎপাদনের পরিমাণ ১১০০ গিগাওয়াটে নামিয়ে আনবে। বর্তমান উদ্যোগ তাদের পরিকল্পনার সঙ্গে সামঞ্জস্যপূর্ণ। কয়লাভিত্তিক বিদ্যুৎ উৎপাদন কমালেও দেশের চাহিদা মেটানোর জন্য বিকল্প পথে হাঁটছে চীন। ২০২০ সালের মধ্যে ১৩০ গিগাওয়াট উৎপাদন ক্ষমতাসম্পন্ন বাতাস এবং সৌরবিদ্যুৎ প্রকল্প চালুর উদ্যোগ নিয়েছে দেশটি।
