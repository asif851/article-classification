
যুক্তরাষ্ট্রের প্রেসিডেন্ট ডোনাল্ড ট্রাম্প অভিবাসন সীমিত করতে নির্বাহী আদেশে সই করেছেন। এই আদেশ অনুসারে পরবর্তী নির্দেশ না দেওয়া পর্যন্ত সিরীয় শরণার্থীদের যুক্তরাষ্ট্রে প্রবেশের ওপর নিষেধাজ্ঞা রয়েছে।
গতকাল শুক্রবার একটি টিভি চ্যানেলকে দেওয়া সাক্ষাৎকারে ট্রাম্প বলেন, ভবিষ্যতে সিরীয় শরণার্থীদের মধ্যে খ্রিষ্টানদের অগ্রাধিকার দেওয়া হবে। পেন্টাগনে প্রতিরক্ষামন্ত্রী জেন জেমস ম্যাটিসের শপথ অনুষ্ঠানে অংশগ্রহণের পর ট্রাম্প ওই নির্বাহী আদেশে সই করেন।
বিবিসির খবরে জানা যায়, অভিবাসন–বিষয়ক এসব নতুন পদক্ষেপের মধ্যে রয়েছে যুক্তরাষ্ট্রের শরণার্থী গ্রহণ কর্মসূচি ১২০ দিনের জন্য বাতিল করা, তাৎপর্যপূর্ণ পরিবর্তন না আনা পর্যন্ত সিরীয় শরণার্থী প্রবেশে নিষেধাজ্ঞা, ইরাক, সিরিয়া এবং ঝুঁকিপূর্ণ হিসেবে চিহ্নিত দেশগুলোর শরণার্থীদের প্রবেশে ৯০ দিনের নিষেধাজ্ঞা।
শপথ অনুষ্ঠানে ট্রাম্প বলেন, যুক্তরাষ্ট্র থেকে ইসলামপন্থী সন্ত্রাসীদের দূরে রাখতে তিনি অভিবাসন বিষয়ে নতুন পদক্ষেপ নিচ্ছেন। স্বাক্ষর করার কয়েক ঘণ্টা পরে নির্বাহী আদেশটি প্রকাশিত হয়।
