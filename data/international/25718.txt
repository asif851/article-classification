
রোজ তিন-চার ঘণ্টা করে টিভি দেখলে অকাল মৃত্যুর ঝুঁকি অনেক বেড়ে যায়। সে ক্ষেত্রে যাঁরা তুলনামূলকভাবে টিভি কম দেখেন, তাঁদের চেয়ে বেশি বেশি টিভি দেখা দর্শকদের অকাল মৃত্যুর ঝুঁকিটা দ্বিগুণ হতে পারে। গতকাল বুধবার একটি গবেষণামূলক প্রতিবেদনে এই দাবি করা হয়। গবেষকেরা বলছেন, দিনে তিন ঘণ্টা বা এর চেয়ে বেশি সময় নিয়ে যাঁরা টিভি দেখেন, তাঁদের অকাল মৃত্যুর ঝুঁকি অনেকগুণ বেড়ে যায়। আজ বৃহস্পতিবার বার্তা সংস্থা এএফপির এক খবরে জানানো হয়, আমেরিকান হার্ট অ্যাসোসিয়েশনের সাময়িকীতে গবেষণা-বিষয়ক এ নিবন্ধ প্রকাশিত হয়েছে। এতে ঠায় বসে থেকে টিভি দেখার কুফল তুলে ধরে বলা হয়, দিনে বেশিক্ষণ টেলিভিশন দেখলে উচ্চ রক্তচাপ, অতি স্থূলতা, ক্যানসার ও হূদরোগের ঝুঁকি বেড়ে যায়। এতে অকাল মৃত্যুর ঝুঁকিও বাড়ে। গবেষক দলের প্রধান ও স্পেনের পাম্পলোনায় অবস্থিত ইউনিভার্সিটি অব নাভারার পাবলিক হেলথ বিভাগের চেয়ারম্যান মিগুয়েল মার্টিনেজ-গঞ্জালেস বলেন, ‘এ বিষয়ে এর আগেও আমরা একটি গবেষণা করেছিলাম। আগের গবেষণার ফলাফলের সঙ্গে এবারের গবেষণার ফলের সাদৃশ্য আছে।’স্পেনের বিশ্ববিদ্যালয়ের ১৩ হাজার স্নাতক শিক্ষার্থীর ওপর প্রায় নয় (৮ দশমিক ২) বছর ধরে এই গবেষণা চালানো হয়েছে। এসব শিক্ষার্থীর গড় বয়স ৩৭ বছর। এর মধ্যে ৬০ শতাংশই নারী। প্রতিবেদনে বলা হয়, যারা দিনে তিন ঘণ্টা বা তারও বেশি সময় ধরে টেলিভিশন দেখেন, তাঁদের মৃত্যুর হার টেলিভিশন না দেখা মানুষের অকাল মৃত্যুর হারের চেয়ে অনেক বেশি। গবেষণায় দেখা গেছে, এ ক্ষেত্রে সাধারণ রোগটি হলো ক্যানসার। ক্যানসারে আক্রান্ত হয়ে ৪৬ জন মানুষ মারা যায়, ৩২ জনের মৃত্যু হয় অন্যান্য কারণে আর ১৯ জনের মৃত্যু হয় হূদরোগে আক্রান্ত হয়ে। তবে এটা হলফ করে বলা যায় না যে, টেলিভিশন দেখলেই কেবল অকাল মৃত্যু হতে পারে।মার্টিনেজ-গঞ্জালেস বলেন, গবেষণার ফল পাওয়ার পর আমাদের পরামর্শ হলো, প্রাপ্তবয়স্কদের শারীরিক কর্মক্ষমতা বাড়ানো উচিত, দীর্ঘক্ষণ বসে আরামে থাকাটা কমাতে হবে এবং এক থেকে দুই ঘণ্টার বেশি টেলিভিশন না দেখাই উচিত।
