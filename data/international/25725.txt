
ভারতের এককালের মহীশূর রাজ্যের শাসক টিপু সুলতানের শ্রীরঙ্গপত্তনে তৈরি অস্ত্র রাখার বাড়িটি সরিয়ে নেওয়ার উদ্যোগ নেওয়া হয়েছে। টিপু সুলতান ছিলেন মহীশূরের সুলতান। শ্রীরঙ্গপত্তন ছিল তাঁর নিজের শহর; রাজধানী।টিপু সুলতান পরিচিত ছিলেন মহীশূরের বাঘ হিসেবে। লড়েছেন ইংরেজ শাসনের বিরুদ্ধে। আগে মহীশূর ভারতের একটি রাজ্য থাকলেও এখন নাম বদলে হয়েছে কর্ণাটক। রাজধানী বেঙ্গালুরু। এই বেঙ্গালুরু শহরেও রয়েছে টিপু সুলতানের বাড়ি এবং দুর্গসহ টিপুর স্মৃতিবাহী নানা ঐতিহাসিক স্থান।১৭৮২ থেকে ১৭৯৯ সালের মধ্যে এই অস্ত্র রাখার বাড়িটি শ্রীরঙ্গপত্তনে তৈরি করেছিলেন টিপু। সংবাদমাধ্যম সূত্রে বলা হয়, শ্রীরঙ্গপত্তনে এই বাড়ির কাছ থেকে মেট্রো রেললাইন তৈরির জন্য টিপুর অস্ত্রাগার অন্যত্র সরিয়ে নেওয়ার উদ্যোগ নিয়েছে বেঙ্গালুরু প্রশাসন। তবে টিপুর ঐতিহাসিক বাড়িটিকে ভেঙে নয়, অক্ষত রেখে। একেবারে অবিকল অবস্থায় এক স্থান থেকে অন্য স্থানে সরিয়ে নেওয়া হচ্ছে; যাতে বাড়িটি অক্ষত থাকে। আর এই এক জায়গা থেকে অন্য জায়গায় সরিয়ে নেওয়ার দায়িত্ব নিয়েছে যুক্তরাষ্ট্রের সংস্থা ‘উলফি’। ভারতে এ ধরনের উদ্যোগ এই প্রথম। আর এ জন্য ভারতের রেল দপ্তর বরাদ্দ করেছে ১৩ কোটি রুপি।ইতিমধ্যে বাড়ি সরানোর প্রক্রিয়া শুরু হয়েছে। সংবাদমাধ্যমের খবরে বলা হয়, অস্ত্র রাখার এই বাড়িটি ১০০ মিটার দূরে সরিয়ে নেওয়া হচ্ছে। বিশেষ হাইড্রলিক ক্রেনের সাহায্যে এক হাজার টন ওজনের বাড়িটি ভিত থেকে খুঁড়ে তুলে সরানোর কাজ চলছে।
