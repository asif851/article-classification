
সড়কে দুর্ঘটনা রোধের জন্য গাড়িচালকদের মধ্যে শৃঙ্খলা নিশ্চিত করতে নতুন এক নিয়ম চালু হয়েছে যুক্তরাজ্যে। গতকাল বুধবার থেকে এটি কার্যকর হয়েছে। গাড়ি চালানোর সময় মোবাইল ফোন ব্যবহারে আগে যে শাস্তি হতো, নতুন নিয়মে সেই শাস্তি দ্বিগুণ করা হয়েছে।এই নিয়মে বলা হয়েছে, গাড়ি চালানোর সময় মোবাইল ফোন ব্যবহার করতে গিয়ে ধরা পড়লে তাঁদের লাইসেন্সে ৬ পয়েন্ট দেওয়া হবে এবং ২০০ পাউন্ড জরিমানা গুনতে হবে। নতুন ড্রাইভিং পাস করা কেউ যদি গাড়ি চালানোর সময় মোবাইল ফোন ব্যবহার করতে গিয়ে ধরা পড়েন, তবে তাঁদের পুরো লাইসেন্স বাতিল করা হবে। সে ক্ষেত্রে নতুন করে পরীক্ষা দিয়ে তাঁদের পুনরায় গাড়ি চালানোর অনুমোদন নিতে হবে। আর যাঁরা অভিজ্ঞ চালক, তাঁরা পরপর দুবার মোবাইল ফোন ব্যবহারে ধরা পড়লে এক হাজার পাউন্ড পর্যন্ত জরিমানার পাশাপাশি ছয় মাসের জন্য নিষেধাজ্ঞার বিধান রাখা হয়েছে নতুন নিয়মে।যুক্তরাজ্যে গাড়ি চালানোর লাইসেন্স নিতে হলে সড়ক নিয়মাবলি-সংক্রান্ত পরীক্ষায় (থিওরি) পাস করার পাশাপাশি গাড়ি চালানোর বাস্তব দক্ষতা প্রদর্শন করতে হয়। সড়কে নজরদারির বিষয়টিও বেশ কড়া। গাড়ি চালানো-সংক্রান্ত অপরাধের জন্য নির্দিষ্ট সংখ্যক পয়েন্ট দেওয়া হয় লাইসেন্সে। কোনো চালকের লাইসেন্সে পয়েন্ট সংখ্যা ১২ হলেই ওই লাইসেন্স বাতিল হয়ে যায়। অপরাধ বিবেচনায় গাড়ি চালানোর ক্ষেত্রে নির্দিষ্ট মেয়াদের নিষেধাজ্ঞাও জারি হয় চালকের ওপর।এর আগে গাড়ি চালানোর সময় মোবাইল ফোন ব্যবহারের দায়ে চালকের লাইসেন্সে তিন পয়েন্ট দেওয়ার পাশাপাশি ১০০ পাউন্ড জরিমানা করা হয়। এই হিসেবে নতুন নিয়মে শাস্তি বরাবর দ্বিগুণ করা হলো।
