
ঝোড়ো বাতাসের সঙ্গে গুঁড়ি গুঁড়ি বৃষ্টি। ফুটবল খেলার জন্য আদর্শ আবহাওয়া। এমন পরিবেশেই গত রোববার অনুষ্ঠিত হচ্ছিল পর্তুগিজ কাপের ফাইনাল খেলা। খেলা শুরুর তখনো কিছু সময় বাকি। কিন্তু ফুটবল কই? শেষে ড্রোনে করে উড়ে এল ফুটবল। মাঠকর্মী নিজেই সুপারহিরো আয়রন ম্যানের মতো বাতাসে ভেসে রেফারির হাতে তুলে দিলেন বল।
দ্য গার্ডিয়ানের খবরে বলা হয়েছে, এই ঘটনার ভিডিওচিত্র এরই মধ্যে ইউটিউবে ঝড় তুলেছে। এক দিনেই প্রায় ৩ লাখ বার দেখা হয়েছে মাত্র ৩২ সেকেন্ডের ভিডিওটি।
পর্তুগিজ কাপের ফাইনাল ম্যাচটিতে খেলছিল দুটি ক্লাব বেনফিকা ও ভিক্টোরিয়া ডি গুইমারায়েস। রেফারি বল চাওয়ার পর ক্যামেরা ঘুরে যায় মাঠকর্মীর দিকে। তিনি তখন ড্রোন সামলাতে ব্যস্ত। এক হাতে ফুটবল, আরেক হাতে ড্রোন নিয়ন্ত্রণের যন্ত্র। এরপর বাতাসে ভেসে প্রায় ৭০ মিটার উড়ে এলেন মাঠের ভেতরে রেফারির কাছে। স্কেট বোর্ডের মতো দেখতে ড্রোনটি কিছুটা টালমাটাল থাকলেও, শেষে অবশ্য ভালোভাবেই শেষ হলো বল পৌঁছে দেওয়ার কাজ।
ক্রীড়ামোদীরা বলছেন, এর মাধ্যমে খেলার মাঠে ভবিষ্যতের দিন গোনা শুরু হলো বলে!
