
ভারতের বন ও পরিবেশমন্ত্রী হর্ষ বর্ধন বলেছেন, মার্কিন প্রেসিডেন্ট ডোনাল্ড ট্রাম্প যা-ই বলুন না কেন, জলবায়ু পরিবর্তন নিয়ে ভারতের দায়বদ্ধতা অটুট থাকবে।
গতকাল শুক্রবার রাতে আগরতলায় পর্যটন দপ্তরের অতিথি নিবাসে সাংবাদিকদের মুখোমুখি হয়ে দেশটির নতুন বন ও পরিবেশমন্ত্রী হর্ষ বর্ধন এই মন্তব্য করেন।
পরিবেশ প্রসঙ্গে ট্রাম্পের বিতর্ক নিয়ে প্রশ্ন করা হলে মন্ত্রী বলেন, ‘প্রকৃতির প্রতি আমাদের টান ডিএনএর মধ্যে লুকিয়ে। কাউকে দেখে আমরা শিখিনি। হাজার হাজার বছর ধরে ভারতীয়রা প্রকৃতিকে পুজো করে আসছেন।’
হর্ষ বর্ধন বলেন, ভারতের প্রকৃতিপ্রেম কাউকে দেখে শেখা নয়। এটাই এখানকার সংস্কৃতি। জলবায়ু পরিবর্তন থেকে শুরু করে বিশ্ব উষ্ণায়ন—সব বিষয়ে ভারত যথেষ্ট সজাগ। আর এ বিষয়ে ভারতের অবস্থান যে বদলাবে না, সেটাও প্রধানমন্ত্রী নরেন্দ্র মোদি আন্তর্জাতিক মঞ্চে স্পষ্ট জানিয়ে দিয়েছেন।
মার্কিন যুক্তরাষ্ট্রের সাম্প্রতিক অবস্থান সম্পর্কে হর্ষ বর্ধন বলেন, ‘অন্য কোনো দেশ সম্পর্কে মন্তব্য করতে চাই না। শুধু বলতে চাই, পরিবেশ বিষয়ে আমাদের অবস্থান অত্যন্ত সৎ। দূষণবিরোধী যেকোনো যুক্তিসংগত পদক্ষেপের প্রতি ভারত শ্রদ্ধাশীল।’ ভারতের দূষণ বৃদ্ধিতে আন্তর্জাতিক মহলের উদ্বেগ নিয়েও প্রশ্ন করা হলে মন্ত্রী বলেন, ‘আমাদের কারও সার্টিফিকেটের দরকার নেই। প্রকৃতি ও পরিবেশ নিয়ে আমরা চিরকালই সচেতন। প্যারিস ঘোষণাপত্রকে আমরা মান্যতা দিই। তবে বহু আগে থেকেই আমাদের মুনি-ঋষিরা অরণ্য, নদী, পাহাড়, জীবজন্তু পুজো করতে শিখিয়ে আসছেন আমাদের।’
হর্ষ বর্ধন বলেন, তিনি সদ্য দায়িত্ব নিয়েছেন। তাই আন্তর্জাতিক বিষয়ে পুঙ্খানুপুঙ্খভাবে কোনো মন্তব্য করা তাঁর পক্ষে সম্ভব নয়। তবে মোটের ওপর বিশ্ব উষ্ণায়ন বা জলবায়ু পরিবর্তন নিয়ে ভারতের অবস্থান একই থাকছে বলে তাঁর দাবি।
