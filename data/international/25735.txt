
বেলজিয়ামের ব্রাসেলসের বিমানবন্দর ও একটি মেট্রো স্টেশন আজ মঙ্গলবার বোমায় কাঁপল। পর পর তিনটি বিস্ফোরণের ঘটনায় কমপক্ষে ২৬ জন নিহত হয়েছে। দেশটির গণমাধ্যমের বরাত দিয়ে এএফপি এ কথা জানিয়েছে।পরবর্তী নির্দেশ না দেওয়া পর্যন্ত বিমানবন্দরের কার্যক্রম বন্ধ থাকবে। মেট্রো ব্যবস্থা বন্ধ করে দেওয়া হয়েছে। আর দেশটিতে সন্ত্রাসী হামলার সতর্কতা সর্বোচ্চ মান চারে উন্নীত করা হয়েছে।স্থানীয় সময় সকাল আটটার দিকে জাভেনতেম বিমানবন্দরের প্রধান হল লক্ষ্য করে দুটি বিস্ফোরণ ঘটানো হয়। ইউরোপীয় ইউনিয়নের (ইউপি) প্রধান ভবনের কাছে মালবেক মেট্রো স্টেশনে তৃতীয় বিস্ফোরণটি ঘটে। কর্মস্থলগামী মানুষকে নিয়ে কমিউটার ট্রেনগুলোর যাত্রার পরপরই এ বিস্ফোরণ ঘটে। পরে পুরো মেট্রো ব্যবস্থা বন্ধ করে দেওয়া হয়।বেলজিয়ামের গণমাধ্যম বলছে, বিমানবন্দরে বোমা হামলায় কমপক্ষে ১৩ জন নিহত এবং ৩৫ জন আহত হয়েছে। ঘটনার সঙ্গে সঙ্গে গাড়িসহ পুলিশ ও উদ্ধারকারী দল বিমানবন্দর এলাকায় ছুটে গিয়ে উদ্ধারকাজ শুরু করে। আর মেট্রো স্টেশনে বোমা হামলায় কমপক্ষে ১৫ জন গুরুতর আহত হন। পরে আহতদের মধ্যে আরও ১৩ জনের মৃত্যু হয়।
প্যারিস হামলার প্রধান সন্দেহভাজন সালাহ আবদেসালাম ব্রাসেলসে পুলিশি অভিযানে গ্রেপ্তার হওয়ার চার দিনের মাথায় এই বিস্ফোরণের ঘটনা ঘটল। গত বছরের নভেম্বরে ফ্রান্সের প্যারিসে ওই সন্ত্রাসী হামলায় ১৩০ জন নিহত হয়।  বোমা বিস্ফোরণের পর বিমানবন্দরে যাত্রীসহ সবার মধ্যে আতঙ্ক ছড়িয়ে পড়ে। সবাই এদিক-সেদিক ছোটাছুটি করতে থাকে। সামাজিক যোগাযোগ মাধ্যমে পোস্ট করা একটি ছবিতে ওই বিমানবন্দরের একটি ভবন থেকে ধোঁয়া বের হতে দেখা যায়। প্রত্যক্ষদর্শীরা বার্তা সংস্থা বেলগাকে বলেছেন, বোমা বিস্ফোরণের আগ মুহূর্তে তাঁরা বিমানবন্দরের ভেতরে আরবিতে চিৎ​কার করে কিছু বলতে শুনেছেন।দেশটির বিমানবন্দর কর্তৃপক্ষ টুইটা​র বার্তায় বলেছে, ‘বিমানবন্দরে দুটি বিস্ফোরণ ঘটেছে। ভবনগুলো খালি করা হচ্ছে। বিমানবন্দর এলাকায় আসবেন না। পরবর্তী নির্দেশ না দেওয়া পর্যন্ত বিমানবন্দরের সব কার্যক্রম বন্ধ থাকবে।’দেশটির স্বরাষ্ট্রমন্ত্রী জান জামবোন বলেছেন, দেশটিতে সন্ত্রাসী হামলার সতর্কতা সর্বোচ্চ মান চারে উন্নীত করা হয়েছে।বিস্ফোরণের ঘটনার পরপরই পার্শ্ববর্তী ফ্রান্স, জার্মানি, নেদারল্যান্ডস ও ব্রিটেনের বিমানবন্দরগুলোতে নিরাপত্তা জোরদার করা হয়েছে। আর ইইউর কর্মীদের আপাতত সদর দপ্তরের ভেতরে থাকতে অনুরোধ করা হয়েছে।আরও  পড়ুন...ব্রাসেলসে বিমানবন্দরে বিস্ফোরণে বহু হতাহত, সর্বোচ্চ সতর্কতা
