
বহুতল ভবনে ওঠার সহজ উপায় লিফট। কিন্তু এর গতি নিয়ে অনেকেরই নানা অভিযোগ থাকে। কেউ কেউ চান দ্রুততম সময়ের মধ্যে কাঙ্ক্ষিত তলায় পৌঁছাতে। তাঁদের কথা ভেবেই এবার সবচেয়ে দ্রুতগামী লিফট নিয়ে এল জাপানের হিটাচি কোম্পানি। চীনের একটি বাণিজ্যিক বহুতল ভবনে এই লিফটটি বসানো হবে।
ভারতের বার্তা সংস্থা পিটিআইয়ের খবরে বলা হয়েছে, চীনের গুয়াংঝু সিটিএফ ফিন্যান্স সেন্টারে লিফটটি বসানো হবে। এই লিফট মিনিটে ১ হাজার ২৬০ মিটার গতিতে ওপরে উঠতে বা নামতে পারে। এটি নতুন বিশ্বরেকর্ড। গত বছরের মে মাসে এই লিফটটি মিনিটে ১ হাজার ২০০ মিটারের গতি পেরিয়েছিল। তখন এর পরীক্ষামূলক ব্যবহার চলছিল।
এই লিফটে আছে আরও অনেক সুবিধা। বিশেষ করে এর নিরাপত্তাসংক্রান্ত সুবিধা বেশি। অতিরিক্ত তাপ সহ্য করতে পারে এটি। এ ছাড়া উচ্চগতিতে ওপরে ওঠা বা নিচে নামার সময় লিফটের ভেতর বাতাসের চাপ সহ্যক্ষমতার মধ্যে রাখার জন্য বিশেষ প্রযুক্তি ব্যবহার করা হয়েছে।
