
 
ভারতের সমাজবাদী পার্টির (এসপি) প্রধান মুলায়ম সিং যাদব বলেছেন, ভারতের পরবর্তী সরকার গড়বে তৃতীয় ফ্রন্ট। প্রধানমন্ত্রীও হবেন এই ফ্রন্ট থেকে। তিনি বলেন, লোকসভা নির্বাচনের ফল ঘোষণার পরই গঠিত হবে তৃতীয় ফ্রন্ট। এই লক্ষ্যে তিনি বামদলগুলোর সঙ্গে কথা চালিয়ে যাচ্ছেন বলেও জানান মুলায়ম।আজ সোমবার দিল্লিতে সাংবাদিকদের এসব কথা জানান তিনি।ভারতের পরবর্তী সংসদ বা লোকসভা নির্বাচন হওয়ার কথা আগামী বছরের এপ্রিল-মে মাসে। কিন্তু ইতিমধ্যে বিভিন্ন দলের পক্ষ থেকে শুরু হয়ে গেছে নির্বাচনী প্রচারণা। তবে কোন দল ক্ষমতায় যাবে, তা এখনো নিশ্চিত হয়নি। যদিও কংগ্রেস ও বিজেপি জোট মনে করছে তারাই এবার ক্ষমতায় যাবে, কিন্তু ভারতের বিভিন্ন জনসমীক্ষায় বলা হয়েছে, বিজেপির নেতৃত্বাধীন এনডিএ বা কংগ্রেসের নেতৃত্বাধীন ইউপিএ জোটের এবার সরকার গড়ার মতো আসন পাওয়া কঠিন হবে। বরং এবারও আঞ্চলিক দলের প্রাধান্য থাকবে।এদিকে মুলায়ম সিং যাদবের ওই দাবির পর সংযুক্ত জনতা দলের (জেডিইউ) সভাপতি শারদ যাদব বলেছেন, তৃতীয় ফ্রন্ট হলে স্বাগত জানাব। আর সিপিএমের কেন্দ্রীয় নেতা সীতারাম ইয়েচুরি বলেছেন, তৃতীয় বিকল্প শক্তি গড়ার জন্য ধর্মনিরপেক্ষ দলগুলোর সঙ্গে তাঁরাও আলোচনা চালিয়ে যাচ্ছেন।তবে বিজেপির নেতা বলবীর পুঞ্জ বলেছেন, দিবাস্বপ্ন দেখছেন মুলায়ম সিং যাদব।
