
ভারতে যেসব নারী ধর্ষণ বা যৌন সহিংসতার শিকার, তাঁরা সাম্প্রতিক কালে তাঁদের ওপর ঘটা নির্যাতন নিয়ে আরও বেশি করে মুখ খুলছেন ঠিকই, কিন্তু দেশের ক্রিমিনাল জাস্টিস সিস্টেম তাঁদের জন্য আদৌ সুবিচার নিশ্চিত করতে পারছে না। এই অভিমত আন্তর্জাতিক মানবাধিকার সংস্থা হিউম্যান রাইটস ওয়াচের।গত বুধবার নয়াদিল্লিতে ওই সংস্থার প্রকাশিত এক প্রতিবেদনে আরও বলা হয়েছে, ভারতে ধর্ষণের শিকার নারী বা ভিকটিমের ঘাড়েই যাবতীয় দোষ চাপানোর সংস্কৃতি এখনো প্রবল। গত বছরের মে মাসে মধ্যপ্রদেশের উজ্জয়িনী জেলার ধন্যেশ্বরীকে (নাম পরিবর্তিত) তিন ব্যক্তি ধর্ষণ করেন।বুধবার নয়াদিল্লির ইন্ডিয়া হ্যাবিট্যাট সেন্টারে এসে ওই নারী বিবিসিকে বলেন, পুলিশ স্টেশনে অভিযোগ লেখাতে গেলে সকাল থেকে সন্ধ্যা পর্যন্ত তাঁকে বসিয়ে রাখা হয়। এর মধ্যে অভিযুক্ত ব্যক্তিদের একজনের ফোন আসায় পুলিশ আর সেদিন এফআইআর নেয়নি। পরদিন আবার তিনি অভিযোগ লেখাতে থানায় গেলে ধর্ষণের কথা বাদ দিয়ে লেখা হয় ‘মারপিট আর হাতাহাতি’ হয়েছে।
