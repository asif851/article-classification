
 
ভারতের বর্ধমানে একটি গাড়ির ওপর গরম পিচভর্তি ট্যাংকার উল্টে পড়ার ঘটনায় একই পরিবারের সাতজন নিহত হয়েছে। নিহত ব্যক্তিরা সবাই গাড়ির যাত্রী ছিল। শহরের রথতলায় আজ বৃহস্পতিবার সকাল নয়টায় এই দুর্ঘটনা ঘটে।
নিহত ব্যক্তিরা হলেন রাজন কুমার (৩৯), তাঁর স্ত্রী রেশমি সিংহ (৩৩), দুই মেয়ে ঋত্বিকা (১৩) ও অন্বেষা (৮), ছেলে আরভ (৬), রাজন কুমারের বাবা শেষনাথ সিংহ (৬০) ও মা নির্মলা সিংহ (৫৮)। রাজন কুমার রেলরক্ষী বাহিনীর (আরপিএফ) পরিদর্শক ছিলেন।
স্বজনেরা জানান, নতুন কেনা গাড়ি নিয়ে আজই প্রথম সবাই বেড়াতে বের হয়েছিলেন।
পুলিশ ও স্থানীয় লোকজন জানান, রথতলা আন্ডারপাসে একটি গাড়ি আরেকটি গাড়িকে পাশ কাটাতে গিয়ে ডান দিকে চলে যায়। তখন পাশে থাকা গরম পিচবোঝাই একটি ট্যাংকার ওই গাড়ির ওপর উল্টে পড়ে। গাড়িতে সাতজন ছিল। তিন ঘণ্টা চেষ্টার পর গাড়ি ওপর থেকে ট্যাংকারটি সরানো যায়। সূত্র: টেলিগ্রাফ ইন্ডিয়া অনলাইন
