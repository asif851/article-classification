
রাশিয়ায় গতকাল রোববার পার্লামেন্ট নির্বাচন অনুষ্ঠিত হয়েছে। এ নির্বাচনে প্রেসিডেন্ট ভ্লাদিমির পুতিনের সমর্থক দলগুলোর প্রাধান্য অটুটু থাকবে বলেই বিশ্লেষকদের ধারণা।রাশিয়ার পার্লামেন্টের নিম্নকক্ষ দুমার ৪৫০টি আসনের জন্য ভোট গ্রহণ শুরু হয় গতকাল সকাল আটটায়। এই নির্বাচনে প্রথমবারের মতো প্রতিবেশী ইউক্রেন থেকে যুক্ত করে নেওয়া ক্রিমিয়ায়ও ভোট গ্রহণ করা হচ্ছে। ক্রিমিয়াকে হারানোর কারণে ক্ষুব্ধ ইউক্রেন সেখানে নির্বাচন অনুষ্ঠানের নিন্দা করেছে। যুক্তরাষ্ট্রও সেই নিন্দায় শরিক হয়েছে। ইউক্রেন থেকে বের করে ক্রিমিয়াকে যুক্ত করে নেওয়া, পশ্চিমা দেশগুলোর সঙ্গে শীতল সম্পর্ক, অর্থনৈতিক সংকট এবং সিরিয়ায় সামরিক অভিযানের ফলে নানা চাপের মধ্যে রাশিয়ায় এ নির্বাচন অনুষ্ঠিত হচ্ছে। নির্বাচনী প্রচারাভিযানে সংবাদমাধ্যম ও সভা-সমাবেশের ওপর ক্রেমলিনের কঠোর নিয়ন্ত্রণ বজায় ছিল। ২০১৮ সালে প্রেসিডেন্ট নির্বাচনে জিতে চতুর্থবারের মতো প্রেসিডেন্ট হতে চান পুতিন। পার্লামেন্ট নির্বাচন সেই বিজয়ের পথ সুগম করে দিতে ভূমিকা রাখবে বলে মনে করা হচ্ছে। নির্বাচনে ভোটার উপস্থিতি কম হবে বলেই বিশ্লেষকদের ধারণা। এর কারণ হিসেবে তাঁরা নিয়ন্ত্রিত প্রচারাভিযানকেই দায়ী করছেন। ৭৫ বছর বয়সী ভ্যালেনটিনা পেন্টেলিয়েভা বলেন, তিনি ক্ষমতাসীন ইউনাইটেড রাশিয়া পার্টিকেই ভোট দেবেন। এর কারণ, মস্কোর মেয়র সেগেউ সোবিয়ানিন অনেক কিছু করেছেন।
