
নৌকায় বেড়ানোর সময় সেলফি তুলতে গিয়ে পানিতে ডুবে চারজন চিকিৎসকের মর্মান্তিক মৃত্যু হয়েছে। নৌকা উল্টে গেলে এ দুর্ঘটনা ঘটে। এ সময় সাঁতরে তীরে উঠতে সক্ষম হন অপর ছয়জন চিকিৎসক।
ভারতের মহারাষ্ট্র রাজ্যের দক্ষিণ-পূর্বাঞ্চলীয় শহর সোলাপুর থেকে গতকাল সোমবার ওই চার চিকিৎসকের মরদেহ উদ্ধার করা হয়েছে। এর আগে ইন্দপুরের কাছে ভিমা নদীর উজানে স্থানীয় সময় রোববার বিকেলে ওই দুর্ঘটনা ঘটে।
ভারতের এনডিটিভি অনলাইনের প্রতিবেদনে বলা হয়, সাপ্তাহিক ছুটিতে ১০ জন চিকিৎসকের একটি দল ইন্দপুরে বেড়াতে যান। ইন্দপুর থানার জ্যেষ্ঠ পরিদর্শক সজন হানকারে বলেন, স্থানীয় এক জেলের কাছ থেকে নৌকাটি ভাড়া নেন ওই চিকিৎসকেরা। এরপর তাঁরা নৌকা নিয়ে বেরিয়ে পড়েন। নৌকাটি নিজেরাই চালাচ্ছিলেন চিকিৎসকেরা। প্রত্যক্ষদর্শীদের বরাত দিয়ে ওই পুলিশ কর্মকর্তা বলেন, নৌকায় উঠে চিকিৎসকদের কেউ কেউ সেলফি তুলছিলেন। একপর্যায়ে নৌকাটি মাঝনদীতে চলে যায়। সেখানে সেলফি তোলার সময় নৌকাটির এক পাশে কাত হয়ে গেলে তাঁদের কেউ কেউ পানিতে ঝাঁপ দেন। তাঁদের মধ্যে একজন আবার নৌকাটিতে ওঠার চেষ্টা করেন। কিন্তু ওই ব্যক্তির পা মাছ ধরা জালে আটকে যায়। এ কারণে নৌকাটিও ডুবে যায়। পুলিশ কর্মকর্তা বলেন, নৌকাটি ডুবে যাওয়ার পর ছয়জন চিকিৎসক সাঁতরে জীবন রক্ষা করেন। চারজন নিখোঁজ হন। এর মধ্যে ওই দিন সন্ধ্যায় ডা. চন্দ্রকান্তের লাশ পাওয়া যায়। পরের দিন সোমবার সকালে পাওয়া যায় ডা. সুভাষ মাঞ্জেরকার, ডা. মাহেশ লাভাতে ও ডা. আন্নাসাহেব সিন্দের লাশ। এ ঘটনায় মামলা হয়েছে।
