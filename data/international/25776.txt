
সিরিয়ার ঐতিহ্যবাহী পালমিরা শহর থেকে যোদ্ধা প্রত্যাহার করে নিয়েছে জঙ্গিগোষ্ঠী ইসলামিক স্টেট (আইএস)। রাশিয়ার প্রচণ্ড বিমান হামলার মুখে আজ রোববার ভোরে পালমিরা থেকে আইএস জঙ্গিরা সরে যায়। একটি পর্যবেক্ষক গোষ্ঠীর বরাত দিয়ে বার্তা সংস্থা এএফপি এই তথ্য জানায়।সিরীয় বাহিনীর সশস্ত্র প্রতিরক্ষাব্যবস্থা ভেঙে গতকাল শনিবার পালমিরায় ফের প্রবেশ করেছিল আইএস। এর কয়েক ঘণ্টার মাথায় রুশ বিমান হামলার তোপে পালমিরা থেকে সরতে বাধ্য হয় আইএস।পর্যবেক্ষক গোষ্ঠী সিরিয়ান অবজারভেটরি ফর হিউম্যান রাইটসের প্রধান রামি আবদেল রহমান বলেন, পালমিরা পুনর্দখলে নেওয়ার পর গত রাত থেকে রাশিয়া প্রচণ্ড বিমান হামলা চালায়। হামলার পরিপ্রেক্ষিতে আইএস শহরটি ছাড়তে বাধ্য হয়।রামি আবদেল রহমান আরও বলেন, পালমিরায় রাশিয়ার চালানো বিমান হামলায় আইএসের বিপুলসংখ্যক যোদ্ধা নিহত হয়েছে। তবে এই সংখ্যা কত, তা জানাতে পারেননি তিনি।পালমিরা থেকে হটিয়ে দেওয়ার প্রায় নয় মাস পর গতকাল শহরটির অধিকাংশ এলাকা পুনর্দখলে নিয়েছিল আইএস।পুনর্দখলকে কেন্দ্র করে পালমিরার কেন্দ্রস্থলে সরকারপন্থী বাহিনী ও জঙ্গিদের মধ্যে তুমুল লড়াই হয়। শহরটির নিয়ন্ত্রণ কম-বেশি আইএসের হাতে চলে যায়।
ঘটনার পর পালমিরা থেকে আসা বিভিন্ন খবরে বলা হয়, আইএসের সঙ্গে লড়াইয়ে অন্তত ৫০ জন সিরীয় সেনা নিহত হয়। বাকি সেনারা পালিয়ে যায়। উদ্ভূত পরিস্থিতিতে পালমিরায় থাকা বেসামরিক লোকজনের নিরাপত্তা নিয়ে উদ্বেগ দেখা দেয়। তবে শেষ পর্যন্ত পালমিরায় টিকতে পারল না আইএস।
চলতি বছরের মার্চ মাসে আইএসের কাছ থেকে পালমিরা পুনর্দখল করে সিরীয় বাহিনী। কিন্তু আইএসের জঙ্গিরা চলতি সপ্তাহের শুরুর দিকে আকস্মিক হামলা শুরু করে।
পর্যবেক্ষকেরা বলছেন, পালমিরা হাতছাড়া হওয়ার পর আইএস ফের সংগঠিত হচ্ছিল। তারা জুতসই সুযোগের অপেক্ষায় ছিল। সবার দৃষ্টি যখন সিরিয়ার আলেপ্পোর দিকে, ঠিক তখনই তারা পালমিরায় ঢুকে পড়ে।
‘মরুর মুক্তা’ হিসেবে পরিচিত পালমিরা প্রত্নতাত্ত্বিক নিদর্শনে সমৃদ্ধ। পালমিরা ইউনেসকোর বিশ্ব ঐতিহ্যের অংশ। ২০১৫ সালের মে মাসে প্রথম পালমিরা দখল করে আইএস। তারা সেখানকার বিশ্ব ঐতিহ্যের তালিকাভুক্ত মন্দিরসহ অনেক স্থাপনা ধ্বংস করে। চালায় হত্যাযজ্ঞ।
আরও পড়ুন: 
পালমিরায় ফের আইএসআইএসমুক্ত ‘মরুর মুক্তা’ পালমিরাপ্রাচীন শহর পালমিরা
