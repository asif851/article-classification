
জাল্লিকাট্টুকে কেন্দ্র করে তামিলনাড়ুর জায়গায় জায়গায় সহিংসতা ছড়িয়ে পড়ল। আজ সোমবার সকালে চেন্নাইয়ের মেরিনা সৈকত থেকে জাল্লিকাট্টুর সমর্থনে জমায়েত হওয়া মানুষদের সরিয়ে দিতে গেলে পুলিশের সঙ্গে সংঘর্ষ শুরু হয়। এলাকার বেশ কয়েকটি থানা আক্রান্ত হয়। আগুন লাগানো হয় গাড়িতে। পুলিশকে লক্ষ্য করে ছোড়া হয় ইট। পুলিশও পাল্টা লাঠি চালায়। এ ঘটনায় বহু পুলিশ ও সাধারণ মানুষ আহত হয়েছে।
পুলিশ জানিয়েছে, সাধারণ শান্তিপ্রিয় জনতা এই হাঙ্গামার জন্য দায়ী নয়। হাঙ্গামা ঘটিয়েছে কিছু ‘রাষ্ট্রবিরোধী শক্তি’। তারাই জনতাকে খেপিয়ে মারমুখী করে তোলে। গুজব ছড়ায়। পুলিশ অবশ্য ‘রাষ্ট্রবিরোধী শক্তি’ কারা, সে বিষয়ে স্পষ্ট করে কিছু বলেনি। তবে পুলিশের এ বক্তব্য সমর্থন করছেন না বহু বিক্ষোভকারী। তাঁদের মতে, পুলিশের ঔদ্ধত্য ও সরকারি ব্যর্থতা এই হিংসার জন্য দায়ী।
দুই পক্ষের বক্তব্য যা–ই হোক না, জাল্লিকাট্টুকে কেন্দ্র করে রাজ্যে রাজনৈতিক লড়াই শুরু হয়ে গেছে। বিরোধী দল ডিএমকে এ ঘটনার জন্য সম্পূর্ণভাবে দায়ী করেছে শাসক এডিএমকে দলকে।
কেন্দ্রীয় সরকারের সক্রিয় সহযোগিতায় জাল্লিকাট্টু নিয়ে অধ্যাদেশ জারি করে এই খেলাকে বৈধতা দেওয়া হয়। সেই অনুযায়ী, রোববার জাল্লিকাট্টু শুরু হয়। ষাঁড় ধরাকে কেন্দ্র করে রাজ্যে তিনজন নিহত ও শতাধিক আহত হয়।
সরকার ভেবেছিল, এরপর মেরিনা বিচে বিক্ষোভরত জনতা চলে যাবে। কিন্তু বিক্ষোভকারীরা দাবি জানাতে থাকে, সাময়িক অনুমতির বাইরে সরকারকে জাল্লিকাট্টু নিয়ে আইন আনতে হবে। সরকার এই দাবিকে আমল না দিয়ে বিক্ষোভকারীদের সরিয়ে দেওয়ার নির্দেশ পুলিশকে দেয়। সরকারের যুক্তি, ২৬ জানুয়ারি প্রজাতন্ত্র দিবসের আগেই মেরিনা সৈকত খালি করে দেওয়া জরুরি। পুলিশ তা করতে গেলে শুরু হয় দুই পক্ষের লড়াই। মেরিনা সমুদ্রসৈকতের কাছে একটি থানা আক্রান্ত হয়। থানার বাইরে রাখা সারি সারি গাড়িতে আগুন লাগানো হয়। পুলিশও লাঠি চালিয়ে জনতাকে ছত্রভঙ্গ করতে থাকে। নামানো হয় হেলিকপ্টার। সমুদ্রসৈকতের ওপর তারা চক্কর কাটতে থাকে। মুহূর্তের মধ্যে পুলিশি নির্যাতনের খবর ছড়িয়ে পড়াতে রাজ্যের অন্যত্রও শুরু হয় পুলিশের সঙ্গে জনতার সংঘর্ষ। রাজ্যের অন্য জেলাগুলোতে শুরু হয় বিক্ষোভ, রাস্তা অবরোধ। অবরোধ দমনে গেলে শুরু হয় পুলিশের সঙ্গে জনতার সংঘর্ষ।
তামিলনাড়ুতে এই বিক্ষোভে অংশ নেয় প্রধানত ছাত্ররা। তাদের শান্ত করতে সরকারি ও বেসরকারি ক্ষেত্রে নানাভাবে অনুরোধ জানানো হতে থাকে। সাহায্য নেওয়া হয় এফএম রেডিও জকিদের। সমাজের বিশিষ্ট মানুষজনও আবেদন জানাতে থাকেন।
জাল্লিকাট্টু অরডিন্যান্স সোমবারই রাজ্য বিধানসভায় পেশ হওয়ার কথা। বিক্ষোভকারীদের দাবি, সুপ্রিম কোর্টের চূড়ান্ত রায় জাল্লিকাট্টুকে ফের নিষিদ্ধ ঘোষণা করতে পারে। অতএব, সরকারকে এমন কিছু একটা করতে হবে, যাতে এই ঐতিহ্যপূর্ণ খেলা আইনিভাবে স্থায়ী হতে পারে।
