
থাইল্যান্ডের সেনাপ্রধান জেনারেল প্রাইউথ শান-ওশাকে একটি অনুষ্ঠানের মাধ্যমে সরকারপ্রধান হিসেবে অনুমোদন দিয়েছেন দেশটির রাজা ভূমিবল আদুলাদেজ। তবে রাজা ওই অনুষ্ঠানে উপস্থিত ছিলেন না। গত সপ্তাহে সেনা-অভ্যুত্থানের মাধ্যমে সেনাশাসক হিসেবে ক্ষমতায় আসেন সেনাপ্রধান জেনারেল প্রাইউথ শান-ওশা। আজ সোমবার ব্যাংককে একটি অনুষ্ঠানের মাধ্যমে দেশটির রাজা তাঁকে আনুষ্ঠানিকভাবে অনুমোদন দেন।অনুষ্ঠানে প্রাইউথ শান-ওশা দেশে স্থিতিশীলতা ফিরিয়ে আনার কথা বলেন। বিবিসি অনলাইনে প্রকাশিত প্রতিবেদনে বলা হয়েছে, অনুষ্ঠানে শান-ওশা বলেন, তাঁর সবচেয়ে গুরুত্বপূর্ণ কাজ হলো দেশে শান্তি ফিরিয়ে আনা।
সাদা সামরিক পোশাক পরা সেনাশাসক প্রাইউথ শান-ওশা আরও বলেন,  দ্রুত নির্বাচন অনুষ্ঠিত হতে যাচ্ছে। তবে নির্বাচন কবে হবে, সে ব্যাপারে তিনি স্পষ্ট করে কিছু বলেননি। দেশের স্থিতিশীলতা রক্ষার স্বার্থে কোনো প্রতিবাদ বা আন্দোলন কঠোরভাবে দমন করা হবে বলে তিনি জানান। 
টানা কয়েক মাসের রাজনৈতিক দ্বন্দ্বের জের ধরে সেনাবাহিনী গত বৃহস্পতিবার থাইল্যান্ডে অভ্যুত্থান ঘটায়৷ এর পরই ইংলাক সরকারের মন্ত্রীসহ অজ্ঞাত সংখ্যক কর্মকর্তাকে আটক ও সংবিধান স্থগিত ঘোষণা করে৷ গণমাধ্যমের ওপর কড়াকড়ি আরোপ করে সেনাবাহিনী৷ গত শনিবার তারা পার্লামেন্টের উচ্চকক্ষ সিনেটও বিলুপ্ত ঘোষণা করে৷
থাইল্যান্ডের সর্বশেষ কার্যকর এই আইনসভা বিলুপ্ত করার মাধ্যমে বেসামরিক সরকারের সব ক্ষমতা এখন চলে গেছে সেনাবাহিনীর কবজায়৷
