
কূটনৈতিক উত্তেজনা কমাতে সৌদি আরব ও ইরানের নেতাদের প্রতি আহ্বান জানিয়েছেন যুক্তরাষ্ট্রের পররাষ্ট্রমন্ত্রী জন কেরি। দেশটির কর্মকর্তারা এ কথা জানিয়েছেন। খবর বিবিসির।যুক্তরাষ্ট্রের পররাষ্ট্র দপ্তরের মুখপাত্র জন কেরি এক সংবাদ সম্মেলনে বলেন, পররাষ্ট্রমন্ত্রী কেরি ফোনে সৌদি আরব ও ইরানের নেতাদের সঙ্গে কথা বলেছেন। তাঁদের মধ্যে রয়েছেন দুই দেশের দুই পররাষ্ট্রমন্ত্রীর পাশাপাশি সৌদি আরবের ডেপুটি ক্রাউন প্রিন্সও।সৌদি আরব গত রোববার ইরানের সঙ্গে কূটনৈতিক সম্পর্ক ছিন্ন করার ঘোষণা দেয়। ইরানের তেহরানে সৌদি দূতাবাসে বিক্ষোভকারীদের হামলার পরিপ্রেক্ষিতে ওই পদক্ষেপ নেয় রিয়াদ। সৌদি আরবে জ্যেষ্ঠ শিয়া নেতা শেখ নিমর আল-নিমরের মৃত্যুদণ্ড কার্যকর করার পর ইরানিরা সৌদি আরবের প্রতি ক্ষুব্ধ হয়। মধ্যপ্রাচ্যে প্রভাব বিস্তার নিয়ে সুন্নিপন্থী সৌদি আরব ও শিয়াপন্থী ইরানের মধ্যে দীর্ঘদিন ধরেই বিরোধ চলে আসছে। বর্তমানে দেশ দুটি সিরিয়া ও ইয়েমেনের গৃহযুদ্ধ নিয়ে বিপরীত মেরুতে রয়েছে।সংবাদ সম্মেলনে জন কেরি বলেন, পররাষ্ট্রমন্ত্রী কেরি সিরিয়ায় গৃহযুদ্ধ অবসানের লক্ষ্যে একটি শান্তিচুক্তির ওপরে গুরুত্বারোপ করেছেন। কেরি বলেন, ‘তাঁর (কেরির) মাথায় যেসব গুরুত্বপূর্ণ বিষয় ঘুরছে, তার মধ্যে রয়েছে উত্তেজনা প্রশমন, শান্তি পুনঃ প্রতিষ্ঠা, সংলাপে উৎসাহদান এবং এসব দেশের মধ্যে সম্পৃক্ততা বৃদ্ধি। এই অঞ্চলে যে আরও বড় বড় ইস্যু রয়েছে, তা-ও তিনি বলছেন। তবে তিনি ভিয়েনা সংলাপকে (সিরিয়া নিয়ে শান্তি আলোচনা) অচলাবস্থায় পড়তে না দেওয়ার বিষয়টিই তাঁর তালিকার শীর্ষে রয়েছে।’
