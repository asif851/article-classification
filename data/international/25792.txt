
তুরস্কে সেতু থেকে লাফিয়ে আত্মহত্যা করতে যাচ্ছিলেন এক যুবক। ঠিক সে সময়ই সেখান দিয়ে যাচ্ছিল প্রেসিডেন্ট রিসেপ তাইয়েপ এরদোয়ানের গাড়িবহর। কর্মকর্তারা দ্রুত যুবকের কাছে ছুটে গিয়ে বলেন, ‘প্রেসিডেন্ট গাড়ি দাঁড় করিয়েছেন; আপনার সঙ্গে কথা বলতে চান।’ যুবকটি ফিরে এসে দেখেন সত্যিই দেশের প্রেসিডেন্ট এরদোয়ান গাড়িতে বসে আছেন। প্রেসিডেন্ট তাঁর সঙ্গে হাত মেলান। এতেই বেঁচে যায় যুবকটির প্রাণ। খবর বিবিসির।তুরস্কের ইস্তাম্বুলে গতকাল শনিবার এ ঘটনা ঘটেছে। বসফরাস প্রণালীর ওপর ইউরোপ ও এশিয়ার প্রধান সংযোগ সেতুর রেলিং বেয়ে একেবারে প্রান্তে গিয়ে লাফ দেওয়ার চেষ্টা করছিলেন ওই যুবক।ভিডিও চিত্রে দেখা গেছে, এরদোয়ানের গাড়িবহরের সঙ্গে থাকা নিরাপত্তা কর্মকর্তারা তাঁকে প্রেসিডেন্টের গাড়ি দেখিয়ে সেখান থেকে চলে আসতে বলছিলেন। কিছুক্ষণ পর ওই যুবক রেলিং ডিঙিয়ে চলে আসেন এবং প্রেসিডেন্টের সঙ্গে হাত মিলিয়ে মিনিট খানেক কথা বলেন।বার্তা সংস্থা এপি বলেছে, ওই যুবক পারিবারিক সমস্যার কারণে জীবনের প্রতি বীতশ্রদ্ধ হয়ে আত্মহত্যার চেষ্টা করছিলেন। নিরাপত্তা কর্মীরা জানিয়েছেন, প্রেসিডেন্ট এরদোয়ান যুবকটিকে সব ধরনের সহযোগিতা করার আশ্বাস দিয়েছেন।
