
ভারতের উত্তর প্রদেশের দলিত বস্তিবাসীর জন্য গত মাসে রাজ্যের আমলারা নতুন এক ফরমান জারি করেন।
আমলারা জানান, বিজেপির মুখ্যমন্ত্রী যোগী আদিত্যনাথের সঙ্গে দলিত বস্তিবাসীরা দেখা করতে এলে তাঁরা যেন সাবান দিয়ে গোসল করে গায়ে পাউডার মেখে হাজির হন।
শুধু ফরমান জারি করেই বসে থাকেননি আমলারা। তাঁরা সরকারিভাবে উত্তর প্রদেশের কুশীনগরের দলিত বস্তিবাসীর হাতে তুলে দেন সাবান, পাউডার, শ্যাম্পু, আতর ইত্যাদি সামগ্রী।
ঘটনাটি রাজ্যসহ দেশজুড়ে সমালোচনার জন্ম দেয়। আদিত্যনাথের জাতিবৈষম্যের চিন্তাধারা নিয়ে প্রশ্ন ওঠে।
আদিত্যনাথ সরকারের আমলাদের বিতর্কিত ফরমানের সমুচিত জবাব দিতে এবার প্রস্তুত হয়েছেন গুজরাটের দলিত বস্তিবাসীরা। তাঁরা আদিত্যনাথকে পরিচ্ছন্ন থাকা এবং তাঁর মন থেকে কালিমা মোছার জন্য ১৬ ফুটের একটি সাবান পাঠানোর ঘোষণা দিয়েছেন। সম্প্রতি ডক্টর আম্বেদকর বেচন প্রতিবন্ধ সমিতির তরফে এ কথা জানানো হয়।
সমিতির দুই সদস্য কিরিত রহতোড় ও কান্তিলাল পার্মার বলেছেন, উত্তর প্রদেশের কুশীনগরের দলিত বস্তিবাসীদের সঙ্গে আদিত্যনাথ যে আচরণ করেছেন, তাতে তাঁর জাতিবৈষম্যের মনোভাব ফুটে উঠেছে। এ ধরনের চিন্তাধারা থেকে আদিত্যনাথের নিজের বেরিয়ে আসা উচিত। তাঁর মন ‘পরিষ্কার’ রাখা উচিত। এ জন্যই মুখ্যমন্ত্রীকে তাঁরা ১৬ ফুট লম্বা একটি সাবান উপহার দিচ্ছেন।
কিরিত ও কান্তিলাল আরও বলেছেন, উত্তর প্রদেশের রাজধানীতে এই সাবানটি পাঠানোর আগে ৯ জুন সেটি গুজরাটের আহমেদাবাদের একটি অনুষ্ঠানে সর্বসাধারণের জন্য প্রদর্শন করা হবে।
বিশালাকার সাবানটি তৈরি করেছেন বাল্মীকি সম্প্রদায়ের এক নারী। দলিতদের মধ্যে সবচেয়ে নিম্ন শ্রেণিভুক্ত হলো এই বাল্মীকি সম্প্রদায়।
 
