
যুক্তরাষ্ট্রকে উসকানিমূলক পদক্ষেপ না নিতে হুঁশিয়ার করেছে উত্তর কোরিয়া। পাল্টা পরমাণু হামলার জন্য প্রস্তুত বলে জানিয়েছে দেশটি।
বিবিসির স্থানীয় সময় আজ শনিবারের খবরে জানা যায়, উত্তর কোরিয়ার প্রতিষ্ঠাতা কিম ইল সুংয়ের ১০৫তম জন্মবার্ষিকী উদ্‌যাপনকালে এই মন্তব্য করেছে দেশটি। পিয়ংইয়ংয়ের কিম ইল সুং স্কয়ারে ‘সূর্যের দিন’ উদ্‌যাপনকালে উত্তর কোরিয়ার সামরিক কুচকাওয়াজে ছিল নানা আয়োজন। কালো স্যুটে সজ্জিত উত্তর কোরিয়ার নেতা কিম জং-উন কুচকাওয়াজ দেখেন। তাঁকে এ সময় বেশ নিরুদ্বেগ দেখা যায়। কর্মকর্তাদের সঙ্গে হাসাহাসিও করতে দেখা যায়।
সূর্যের দিনে পিয়ংইয়ংয়ে বিশাল কুচকাওয়াজ হয়। কিম জং-উন নতুন পরমাণু পরীক্ষা চালাতে পারেন—এমন বিতর্কের মধ্যেই এই কুচকাওয়াজ হলো। সেখানে নতুন আন্তমহাদেশীয় হার্ডওয়্যার, সাবমেরিন, দূরপাল্লার ক্ষেপণাস্ত্র প্রদর্শন করা হয়। সামরিক বিমানগুলো আকাশে ‘১০৫’ সংখ্যা তৈরি করে।
প্রদর্শনীতে প্রথমবারের মতো সাবমেরিন থেকে উৎক্ষেপণ করা দূরপাল্লার ক্ষেপণাস্ত্র প্রদর্শন করা হয়। এটি এক হাজার কিলোমিটারেরও বেশি দূরে যেতে সক্ষম। অস্ত্র বিশেষজ্ঞরা বলছেন, আন্তমহাদেশীয় দুই ধরনের দূরপাল্লার ক্ষেপণাস্ত্র উৎক্ষেপণ করা হয়েছে। তবে এগুলোর পরীক্ষা চালানো হবে কি না, তা স্পষ্ট নয়।
এর আগে উত্তর কোরিয়ার সঙ্গে যেকোনো সময় সংঘাত বাধতে পারে বলে আশঙ্কা প্রকাশ করে চীন। দেশটির পররাষ্ট্রমন্ত্রী ওয়াং ই বলেন, যুদ্ধ বাধলে কেউ জিতবে না। এ ব্যাপারে সবাইকে সতর্ক থাকার আহ্বান জানান তিনি।
উত্তর কোরিয়ার পারমাণবিক অস্ত্রের উন্নয়ন নিয়ে যুক্তরাষ্ট্রের চলমান উদ্বেগ এবং কোরীয় উপদ্বীপে মার্কিন রণতরি পাঠানোর পরিপ্রেক্ষিতে এমন মন্তব্য করলেন ওয়াং।
গত বৃহস্পতিবার যুক্তরাষ্ট্রের প্রেসিডেন্ট ডোনাল্ড ট্রাম্প বলেন, ‘উত্তর কোরিয়ার সমস্যা খতিয়ে দেখা হবে। যদি চীন সহায়তা করতে চায়, তাহলে খুব ভালো হবে। যদি না করে, তাহলে চীনের সাহায্য ছাড়াই উত্তর কোরিয়ার সমস্যা আমরা সমাধান করব।’ উত্তর কোরিয়ার সেনাবাহিনী গতকাল বলেছে, যুক্তরাষ্ট্রের উসকানি ভন্ডুল হয়ে যাবে।
উত্তর কোরিয়ার সরকারি সংবাদ সংস্থা কেসিএনএ সে দেশের সেনাবাহিনীর বিবৃতি ইংরেজি ভাষায় প্রচার করেছে। এতে বলা হয়েছে, ‘যুক্তরাষ্ট্র এবং তাদের বাহিনীর বিরুদ্ধে আমরা পাল্টা ব্যবস্থা নেব। হামলাকারীদের টিকতে দেওয়া হবে না। উত্তর কোরিয়া তাদের নির্দয় আচরণ মেনে নেবে না।’
উত্তর কোরিয়ার পারমাণবিক অস্ত্র উৎক্ষেপণের সক্ষমতা নিয়ে ওয়াশিংটন বেশ কিছুদিন ধরেই উদ্বেগ প্রকাশ করে আসছে। ট্রাম্প ও চীনের প্রেসিডেন্ট সি চিন পিং বিষয়টি নিয়ে ফোনালাপ করেছেন। মার্কিন কর্মকর্তাদের বরাত দিয়ে বার্তা সংস্থা রয়টার্স বলেছে, উত্তর কোরিয়ার বিরুদ্ধে কঠোর অর্থনৈতিক অবরোধ আরোপের বিষয়টি বিবেচনা করা হচ্ছে।
চীনের আশঙ্কা, উত্তর কোরিয়ার সঙ্গে যুক্তরাষ্ট্রের সংঘাত হলে তাদের সীমান্ত এলাকায় শরণার্থী-সমস্যা প্রকট হবে। চীনের আরও আশঙ্কা, উত্তর কোরিয়ার পতন হলে চীন এবং মার্কিন সামরিক ঘাঁটির কৌশলগত অবস্থানের ওপর প্রভাব পড়বে।
চীন সম্প্রতি উত্তর কোরিয়া থেকে কয়লা আমদানি বন্ধ করেছে। চীনের সরকারি সম্প্রচার মাধ্যম সিসিটিভি বলছে, বেইজিং ও পিয়ংইয়ংয়ের মধ্যে এয়ার চায়না ফ্লাইটের সরাসরি যাতায়াত আগামী সোমবার থেকে বাতিল করা হবে।
অনুমান করা হচ্ছে, স্থানীয় সময় আজ উত্তর কোরিয়া ষষ্ঠ পরমাণু বোমা অথবা আরেকটি দূরপাল্লার ক্ষেপণাস্ত্র পরীক্ষা চালাতে পারে।
উত্তর কোরিয়ার উপপররাষ্ট্রমন্ত্রী হ্যান সং রিওল বার্তা সংস্থা এপিকে দেওয়া এক সাক্ষাৎকারে অভিযোগ করেন, ট্রাম্প প্রশাসন উত্তর কোরিয়া নীতিতে বেশি বিদ্বেষী ও আক্রমণাত্মক হয়ে উঠছে। উত্তর কোরিয়ার পররাষ্ট্র মন্ত্রণালয়-সংশ্লিষ্ট একটি প্রতিষ্ঠান সতর্কতা জারি করে বলেছে, যেকোনো সময় পরমাণু যুদ্ধ বেধে যেতে পারে।
আরও পড়ুন: যুক্তরাষ্ট্র-উ. কোরিয়া সংঘাত যেকোনো সময়: চীন
