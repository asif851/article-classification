
কলকাতা হাইকোর্ট উড়িয়ে দেওয়ার হুমকি দিয়েছে এক ব্যক্তি । গতকাল মঙ্গলবার কলকাতা হাইকোর্টের প্রধান বিচারপতি মঞ্জুলা চেললুর কাছে এই হুমকির চিঠি আসে। চিঠি পাওয়ার পরে হাইকোর্টের নিরাপত্তা জোরদার করা হয়।
কলকাতার ক্যানেল স্ট্রিটের একটি পুরোনো বাড়ি নিয়ে দীর্ঘদিন ধরে মামলা চলছে হাইকোর্টের বিচারপতি সম্বুদ্ধ চক্রবর্তীর এজলাসে । মূলত এই বিচারপতির নামে চিঠিটি দেওয়া হয় প্রধান বিচারপতির কাছে। তাতে হুমকির সুরে লেখা হয়, ‘বাড়িটি ভাঙলে হাইকোর্ট উড়িয়ে দেওয়া হবে। রাজ্যে সাম্প্রদায়িক দাঙ্গা লাগিয়ে দেওয়া হবে। ঢাকার মতো রক্তপাত ঘটবে হাইকোর্টে।’ এই চিঠি পাওয়ার পর প্রধান বিচারপতি তা পাঠিয়ে দেন অ্যাডভোকেট জেনারেল জয়ন্ত মিত্রের কাছে। এদিন অ্যাডভোকেট জেনারেল চিঠিটি পড়ে শোনান এজলাসে। পাপ্পু সিং পরিচয় দিয়ে এক ব্যক্তি এই হুমকির চিঠিটি পাঠান। হুমকির চিঠি পাওয়ার পর হাইকোর্টে নিরাপত্তা জোরদার করা হয়। ডেকে আনা হয় কলকাতার পুলিশ কমিশনার রাজীব কুমারকে। এরপরই হাইকোর্টের নিরাপত্তা জোরদার করা হয়। পুলিশ এখন হুমকিদাতার খোঁজ শুরু করেছে।
