
মালদ্বীপে জারি করা জরুরি অবস্থা আগামীকাল বৃহস্পতিবার তুলে নেবেন দেশটির প্রেসিডেন্ট আবদুল্লাহ ইয়ামিন। একই সঙ্গে দেশটিতে দীর্ঘদিন ক্ষমতায় থাকা সাবেক প্রেসিডেন্ট মামুন আবদুল গাইয়ুম ও প্রধান বিচারপতি আলী হামেদসহ চারজনের বিরুদ্ধে ঘুষ গ্রহণের অভিযোগে মামলা করতে যাচ্ছে মালদ্বীপ সরকার। মালদ্বীপের একজন জ্যেষ্ঠ কূটনীতিক এ তথ্য জানিয়েছেন।  নয়জন বিরোধী রাজনীতিকের সাজা বাতিল ও তাঁদের মুক্তি দিতে সরকারকে নির্দেশ দেওয়ার পর মালদ্বীপে রাজনৈতিক পরিস্থিতি জটিল হতে থাকে। এরই পরিপ্রেক্ষিতে প্রেসিডেন্ট ইয়ামিন ৫ ফেব্রুয়ারি দেশটিতে ১৫ দিনের জরুরি অবস্থা জারি করেন, যা পরে পার্লামেন্টের অনুমতি নিয়ে আরও এক মাস বাড়ানো হয়।জরুরি অবস্থার মধ্যেই সরকার পতনচেষ্টার অভিযোগে সাবেক প্রেসিডেন্ট গাইয়ুম, প্রধান বিচারপতি, সুপ্রিম কোর্টের আরেক জ্যেষ্ঠ বিচারপতি ও সুপ্রিম কোর্টের প্রশাসককে গ্রেপ্তার করা হয়।
