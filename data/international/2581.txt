
• মনের ভুলে চীনের ওয়াং নামের এক ব্যক্তি ১৬ লাখ ৩৪ হাজার ২০৬ টাকার ব্যাগ ময়লার ভাগাড়ে ফেলে দিয়েছেন। • প্রতিবেশী এক নারী ওই ব্যাগ পেয়ে পুলিশের কাছে জমা দেন। • পুলিশ পরে ওই ব্যক্তিকে ডেকে টাকার ব্যাগ ফেরত দিয়েছে। • টাকার ব্যাগ ফেরত দেওয়ায় ওই নারীকে পুরস্কৃত করেছেন ওয়াং।
মানুষ টাকার জন্য কিনা করে! অর্জিত টাকা নিরাপদে আগলে রাখতেও মানুষের চেষ্টার অন্ত নেই। ভুলেও যেন এই টাকা খোয়া না যায়, সেই চিন্তায় থাকে মানুষ। কিন্তু মনের ভুলে গুছিয়ে রাখা প্রায় ১৬ লাখ ৩৪ হাজার ২০৬ টাকা (১ লাখ ২৪ হাজার ইউয়ান) রাস্তার ধারে ময়লার ভাগাড়ে ফেলে দিয়েছেন এক ব্যক্তি। যখন তাঁর ভুল ভেঙেছে, তখন টাকা হারানোর শোকে পাগলপ্রায় অবস্থা। তবে ভাগ্যের ফেরে সেই টাকা ফেরতও পেয়েছেন তিনি।
সাউথ চায়না মর্নিং পোস্টের প্রতিবেদনে বলা হয়, চীনের লিওনিং প্রদেশের দালিয়ান এলাকার ওয়াং নামের এক ব্যক্তি মনের ভুলে গুছিয়ে রাখা টাকার ব্যাগ ময়লার ভাগাড়ে ফেলে দিয়েছিলেন। পরে তাঁর এক প্রতিবেশী নারী ওই ব্যাগ পেয়ে পুলিশের কাছে জমা দেয়। পুলিশ পরে ওয়াংকে সেই টাকার ব্যাগ ফেরত দিয়েছে।
প্রতিবেদনে বলা হয়, চলতি মাসের শুরুর দিকে ওয়াং কাজের জন্য বাসা থেকে বেরিয়ে যান। সে সময় প্লাস্টিকের একটি ব্যাগে ঘরের ময়লা আবর্জনা ও আরেকটি ব্যাগে ১৬ লাখ ৩৪ হাজার ২০৬ টাকা গুছিয়ে নেন। ওই টাকা তাঁর সেদিন ব্যাংকে রাখার কথা ছিল। বাসা থেকে বেরিয়ে রাস্তার পাশে ময়লার ভাগাড়ে আবর্জনার ব্যাগটি ফেলে দেওয়ার সঙ্গে মনের ভুলে টাকার ব্যাগও ফেলে দেন তিনি। পরে টাকা জমা রাখার জন্য ব্যাংকে গিয়ে তাঁর মনে হয়, কী সর্বনাশটাই না তিনি করে ফেলেছেন। এত বড় ভুল! সঙ্গে সঙ্গেই তিনি হন্তদন্ত হয়ে ওই ময়লার ভাগাড়ের কাছে ফিরে আসেন। কিন্তু ততক্ষণে অনেক দেরি হয়ে গেছে। ফিরে এসে দেখেন ময়লার ভাগাড় খালি পড়ে আছে। উপায় না পেয়ে ফোনে পুলিশের কাছে অভিযোগ করেন তিনি।
প্রতিবেদনে আরও বলা হয়, অভিযোগ জানানোর পর পুলিশ ওই এলাকার সিসিটিভি ফুটেজ খতিয়ে দেখেন। সেখানে দেখা গেছে, এক নারী ময়লার ভাগাড়ে ওই টাকার ব্যাগটি পেয়েছেন। সেটি নিয়ে তিনি সামনের দিকে হেঁটে গেছেন। কিন্তু সিসিটিভি ফুটেজ স্পষ্ট না হওয়ায় ওই নারীকে শনাক্ত করা যায়নি। এর কিছুক্ষণ পরেই এক নারী একটি টাকার ব্যাগ নিয়ে থানায় হাজির হন। ওই নারী পুলিশকে জানান, এই টাকার ব্যাগটি তিনি ময়লার ভাগাড়ে পেয়েছেন। ব্যাগটি সম্ভবত তাঁর প্রতিবেশী ওয়াংয়ের হতে পারে। পরে পুলিশ ওয়াংকে ডেকে ওই টাকার ব্যাগ ফিরিয়ে দিয়েছে।
ওই নারী বলেন, ‘এতগুলো টাকার ব্যাগটি পাওয়ার পর থেকে আমি ঠিকভাবে ঘুমাতে পারিনি।’
খোয়া যাওয়া টাকার ব্যাগ ফিরে পাওয়ায় পুরস্কার হিসেবে ওই নারীকে ২৬ হাজার টাকা দিয়েছেন ওয়াং।
