
আফগানিস্তানের রাজধানী কাবুলের আন্তর্জাতিক বিমানবন্দরের প্রবেশ মুখের কাছে আত্মঘাতী গাড়িবোমা হামলায় আজ সোমবার কমপক্ষে পাঁচজন নিহত হয়েছে। বার্তা সংস্থা এএফপির খবরে এ কথা জানানো হয়।
তালেবান এ হামলার দায় স্বীকার করেছে।
পর্যবেক্ষকেরা বলছেন, মোল্লা ওমরের মৃত্যুর ঘোষণার পর তালেবানের নতুন নেতৃত্ব মোল্লা আখতার মনসুরের বিষয়ে জানান দিতে এ হামলার ঘটনা ঘটানো হতে পারে।
কাবুল পুলিশের মুখপাত্র এব্দুল্লাহ করিমি বলেন, বিমানবন্দরের সামনের ফটকে আত্মঘাতী গাড়ি বোমা বিস্ফোরিত হলে এ ঘটনা ঘটে।
স্বরাষ্ট্র মন্ত্রণালয় জানিয়েছে, হামলার ঘটনায় পাঁচজন বেসামরিক ব্যক্তি এবং শিশুসহ ১৬ জন আহত হয়েছে। বিস্ফোরণের পরপরই কয়েকটি অ্যাম্বুলেন্স সাইরেন বাজিয়ে ঘটনাস্থলে গিয়ে হতাহতদের উদ্ধার করে।
তালেবানের মুখপাত্র জাবিউল্লাহ মুজাহিদ বলেন, তাদের হামলার লক্ষ্যবস্তু ছিল বিদেশি সেনাবাহী দুটি গাড়ি। তিনি দাবি করেন, হামলায় নিহত ব্যক্তিরা সবাই বিদেশি।
