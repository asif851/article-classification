
যৌন হয়রানির অভিযোগে গ্রেপ্তারি পরোয়ানা বাতিলের দাবিতে উইকিলিকসের প্রতিষ্ঠাতা জুলিয়ান অ্যাসাঞ্জের আবেদন শুনানির জন্য রাজি হয়েছেন সুইডেনের সুপ্রিম কোর্ট। গতকাল মঙ্গলবার সুপ্রিম কোর্ট এই সিদ্ধান্তের কথা জানান। ৪৩ বছর বয়সী অ্যাসাঞ্জ গ্রেপ্তার ও প্রত্যর্পণ এড়াতে ২০১২ সালের জুন মাস থেকে লন্ডনের ইকুয়েডর দূতাবাসে আশ্রয় নিয়ে আছেন। তাঁর বিরুদ্ধে ২০১০ সালে সুইডেনে দুই নারীকে যৌন হয়রানির অভিযোগ আনা হয়। বরাবর এ অভিযোগের সত্যতা অস্বীকার করে আসা অ্যাসাঞ্জ বলেছেন, যুক্তরাজ্য সুইডেনে ফেরত পাঠালে দেশটি তাঁকে যুক্তরাষ্ট্রে পাঠিয়ে দেবে। আর যুক্তরাষ্ট্র তাঁকে দেশটির গোপন নথি প্রকাশ করার জন্য সাজা দিতে পারে। রয়টার্স
