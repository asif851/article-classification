
মরুভূমির মধ্যে একটি অগভীর পরিখা। সেই পরিখায় সারিবদ্ধভাবে পড়ে আছেন বেশ কয়েকজন মানুষ। এরপর খুব কাছ থেকে নিরস্ত্র এই মানুষগুলোকে গুলি করা হয়। রক্তে ভিজে যায় মরুর লাল মাটি।
সম্প্রতি ইরাকে এই বর্বর হত্যাকাণ্ড ঘটেছে। আল-কায়েদা-সমর্থিত সুন্নিপন্থী জঙ্গি সংগঠন আইএসআইএসের সদস্যরা এ নৃশংসতা ঘটিয়েছে। ঠান্ডা মাথায় পরিচালিত এই গণহত্যার বেশ কিছু ছবি গত শনিবার নিজেদের টুইটারে ওই সংগঠনটি প্রকাশ করেছে বলে নিউইয়র্ক টাইমসে প্রকাশিত প্রতিবেদনে জানানো হয়। তবে নিরপেক্ষ কোনো সূত্র থেকে ছবিগুলোর সত্যতা নিশ্চিত করা যায়নি বলে বিবিসির প্রতিবেদনে জানানো হয়।
বিবিসি অনলাইনে প্রকাশিত প্রতিবেদনে বলা হয়েছে, প্রায় এক সপ্তাহ আগে অভিযান শুরু করে ইরাকের একটি প্রদেশ ও কয়েকটি প্রদেশের অংশবিশেষ নিজেদের নিয়ন্ত্রণে নিয়েছে আইএসআইএস জঙ্গিরা। তাদের প্রতিরোধে দেশটির সংশ্লিষ্ট এলাকার সরকারি বাহিনী কার্যত ব্যর্থ হয়েছে। অনেকে অস্ত্র-শস্ত্র ছেড়ে পালিয়েছে। ওই সব এলাকা থেকে আটক দেশটির সেনাবাহিনীর এক হাজার ৭০০ সদস্যকে হত্যার দাবি করেছে আইএসআইএস।
দাবির সমর্থনে নিজেদের টুইটারে গণহত্যার একাধিক ছবি প্রকাশ করেছে সংগঠনটি। হত্যাকাণ্ডের শিকার ব্যক্তিদের মধ্যে বেশির ভাগেরই পরনে ছিল বেসামরিক পোশাক। তবে কারও কারও পরনের প্যান্ট ছিল সামরিক।
একটি ছবিতে দেখা গেছে, সারিবদ্ধভাবে থাকা একদল লোক তাঁদের মাথা নিচু করে রেখেছেন। আসামির মতো তাঁদের দুই হাত একসঙ্গে পেছনের দিকে বা পিঠে বা মাথায় রাখা। তাঁদের ঘিরে আছে আইএসআইএসের অস্ত্রধারী সদস্যরা।
একটি ছবিতে দেখা যায়, অজ্ঞাত একটি এলাকায় খোলা জায়গায় একদল লোক দাঁড়ানো। তাঁদের অধিকাংশের পরনে বেসামরিক পোশাক। আত্মসমর্পণের ভঙ্গিতে তাঁদের কারও কারও দুই হাত মাথায় রাখা। তাঁদের চারদিকে মুখোশপরা অস্ত্রধারীরা দাঁড়িয়ে।
অন্য একটি ছবিতে বেসামরিক পোশাকে থাকা একদল লোককে উপুড় হয়ে পড়ে থাকতে দেখা যায়। তাঁদের সবার দুই হাত পিঠে রাখা। আর তাঁদের পাশেই দাঁড়িয়ে অস্ত্রধারীরা।
সবচেয়ে হূদয়বিদারক ছবিটিতে দেখা যায়, মরুভূমির মধ্যে একটি অগভীর পরিখার মধ্যে সারিবদ্ধভাবে পড়ে আছেন বেশ কিছু মানুষ। একটু দূরেই দাঁড়িয়ে মুখোশপরা একদল অস্ত্রধারী। পরিখার মধ্যে পড়ে থাকা মানুষগুলোর দিকে তাঁদের অস্ত্র তাক করা। পরে এই মানুষগুলোকে গুলি করে হত্যা করা হয়েছে।
ডেইলি মেইলে প্রকাশিত প্রতিবেদনে বলা হয়েছে, শহর দখলের যুদ্ধের সময় ইরাকের সেনাবাহিনীর সদস্যদের আটক করে আইএসআইএস জঙ্গিরা। এরপর তাঁদের ওপর নির্যাতন চালানো হয়েছে। একপর্যায়ে গাড়িতে করে তাঁদের মরুভূমিতে নিয়ে গুলি করে হত্যা করা হয়েছে।
ইরাক সরকারের পক্ষ থেকে ছবিগুলোর ব্যাপারে সন্দেহ প্রকাশ করা হয়েছে। তবে দেশটির সেনাবাহিনীর মুখপাত্র লে. জেনারেল কাসিম আল মৌসাবির ভাষ্য, ছবিতে বর্ণিত গণহত্যা ইরাকের সালাউদ্দিন প্রদেশে ঘটেছে।
নিরপেক্ষ কোনো সূত্র থেকে ছবিগুলোর সত্যতা নিশ্চিত করা যায়নি বলে বিবিসির প্রতিবেদনে জানানো হয়। তা ছাড়া সালাউদ্দিন প্রদেশের কোথাও এত মানুষের দাফনের কোনো তথ্য পাওয়া যায়নি।
জঙ্গিদের দাবি সত্য হলে, ২০০৩ সালে ইঙ্গ-মার্কিন বাহিনীর ইরাক আগ্রাসনের পর এটাই হবে এককভাবে বড় কোনো নৃশংসতা।
