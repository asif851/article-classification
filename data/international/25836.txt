
নেপালের পর এবার পাকিস্তানেও হিট দক্ষিণের ছবি ‘বাহুবলী ২: দ্য কনক্লুশন’। ভারতের বক্স অফিসের বেশ কয়েকটি রেকর্ড ভেঙে দিয়ে ছবিটি মুক্তি পেয়েছে পাকিস্তানে। এস এস রাজমৌলি পরিচালিত এই ছবিটি বিনা কর্তনে ছাড় পেয়েছে পাকিস্তানে। ঝড় তুলেছে দেশটিতে।
খুব বেশি নয়, পাকিস্তানের মাত্র ১০০ প্রেক্ষাগৃহে মুক্তি পেয়েছে ‘বাহুবলী ২’ ছবিটি। আর তাতেই বাজিমাত করেছে বাহুবলী। বিভিন্ন গণমাধ্যমে প্রকাশিত খবর অনুযায়ী, বাহুবলী-জ্বরে আক্রান্ত পাকিস্তানও। ছবিটি এর মধ্যেই দেশটিতে সাড়ে চার কোটি রুপি আয় করেছে। পরিবেশক আশা করছেন, আয় ছয় কোটি রুপিতে গিয়ে ঠেকবে। দেশটি কয়েকটি বড় শহরে সগৌরবে চলছে। দর্শকেরা ছবিটি দেখতে ভিড় জমিয়েছেন সিনেমা হলগুলোতে। প্রেক্ষাগৃহ হাউসফুল। ষড়যন্ত্র, যুদ্ধ, শত্রু নিধনের মতো বিষয়গুলো থাকায় পাকিস্তানের দর্শকদের মন জিতে নিয়েছে প্রভাসের ছবিটি।
২৮ এপ্রিল মুক্তি পাওয়া ‘বাহুবলী ২’ ছবির আয় দাঁড়িয়েছে প্রায় ১ হাজার ৫০০ কোটি রুপি।
ডাবিং করা ভারতের আঞ্চলিক কোনো ছবি এই প্রথম পাকিস্তানে মুক্তি পেল। ‘বাহুবলী ২’ ডাবিং করা হিন্দি ভার্সন পাকিস্তানের ১০০টির বেশি স্ক্রিনে এখন চলছে। পাকিস্তানে এই ছবির পরিবেশক আমজাদ রশীদ বলেছেন, ‘এই ছবিটি পাকিস্তানে দর্শকের মধ্যে সাড়া ফেলেছে। দর্শকদের প্রতিক্রিয়া ভালো। বিনা কর্তনে ‘বাহুবলী ২’ ছাড় পেয়েছে পাকিস্তানে। এ ছবিতে পাকিস্তানের চলচ্চিত্র বোর্ড কোনো আপত্তিকর কিছু খুঁজে পায়নি।
‘বাহুবলী ২: দ্য কনক্লুশন’ মুক্তি পাওয়ার পর থেকে বক্স অফিসে রেকর্ড গড়ে চলেছে। কয়েকটি ভাষায় মুক্তি পাওয়া বড় বাজেটের বাহুবলীর সিক্যুয়েল ছবিটি রেকর্ড অঙ্কের ব্যবসা করে অনেককে তাক লাগিয়ে দিয়েছে। ‘বাহুবলী’র মতো ‘বাহুবলী ২’ সিনেমাটিকে ঘিরে দর্শকের উন্মাদনার শেষ নেই। রীতিমতো ধামাকা তুলেছে ভারতে। প্রভাস, আনুশকা শেঠি, তামান্না ভাটিয়া, দাগ্গুবতী, রামাইয়া কৃষ্ণান ও সত্যরাজ অভিনীত দক্ষিণের এই ছবি দেখতে দীর্ঘ লাইনে দাঁড়িয়ে টিকিট কিনেছেন দর্শকেরা। এ ছাড়া দর্শকের চাপ দেখে অতিরিক্ত শো প্রদর্শনের ব্যবস্থাও করতে হয়েছে বিভিন্ন এলাকার হল কর্তৃপক্ষকে।
২০১৫ সালে মুক্তি পেয়েছিল ‘বাহুবলী’ সিরিজের প্রথম ছবি ‘বাহুবলী: দ্য বিগিনিং’। ছবিটি তখন বক্স অফিসে বেশ সাড়া ফেলেছিল। ৬৫০ কোটি রুপির বেশি অর্থ আয় করেছিল দক্ষিণের এই সিনেমা।
ছবি মুক্তির আগেই বিভিন্ন স্বত্ব বিক্রি করে ‘বাহুবলী ২’ আয় করেছে প্রায় ৫০০ কোটি রুপি। ‘বাহুবলী’ ছবি দুটির প্রিক্যুয়েল বের হচ্ছে বই আকারে। তিন খণ্ডের বইয়ের প্রথম পর্ব ‘দ্য রাইজ অব শিবগামি’ বেরিয়ে গেছে এর মধ্যেই। ভারতের বিভিন্ন জায়গায় নির্মিত হবে ‘বাহুবলী থিম পার্ক’—এ ঘোষণাও এসে গেছে। এসব থেকেও আয় আসবে ‘বাহুবলী’র নির্মাতা-প্রযোজকদের পকেটে। তাই সব মিলিয়ে তাঁরা কত টাকা পকেটে ভরবেন, এখনই বলা যাচ্ছে না। তথ্যসূত্র: ডেকান ক্রনিকল ও ইন্ডিয়া টুডে।
আরও পড়ুন...ছবি না দেখেই ‘বাহুবলী’ নিয়ে শাহরুখের মন্তব্য!এত কিছুর পরও সালমান-শাহরুখের পেছনে প্রভাসএবার প্রভাসের নায়িকা ক্যাটরিনা
 
