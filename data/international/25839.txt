
অবৈধ অভিবাসীদের বসবাস ঠেকাতে আইনি যত আয়োজন সম্ভব তার সবটুকুই যেন সম্পন্ন করেছে যুক্তরাজ্য। অবৈধ অভিবাসীদের বসবাস এবং আয়ের সব পথ বন্ধ করে দেশটির সরকার শিগগিরই একটি নতুন নিয়ম কার্যকর করতে যাচ্ছে। আজ মঙ্গলবার যুক্তরাজ্যের অভিবাসন বিষয়ক মন্ত্রী জেমস ব্রোকেনশায়ার নতুন অভিবাসন বিলের বিস্তারিত রূপরেখা ঘোষণা করেন।
গত কয়েক মাস ধরে যুক্তরাজ্য সরকার অবৈধ অভিবাসী নিয়ন্ত্রণে বেশ কিছু উদ্যোগের কথা ঘোষণা করে। বিস্তারিত রূপরেখায় মূলত ওই সব উদ্যোগের পাশাপাশি নতুন কিছু বিষয় যুক্ত হয়েছে। সংযুক্ত হওয়া নতুন বিষয়গুলো মধ্যে আছে, যুক্তরাজ্যে বসবাসের অনুমতি নেই এমন কেউ চাকরি বা কাজ করলে ছয় মাসের কারাদণ্ডের শিকার হবেন। অবৈধ অবস্থায় অর্জিত সমুদয় আয় জব্দ করা হবে এবং তাঁদের আর্থিক জরিমানাও করা যাবে। আবার অবৈধ অভিবাসীদের যাঁরা চাকরি দেবেন তাঁদের সাজার মেয়াদ সর্বোচ্চ দুই বছর থেকে বাড়িয়ে পাঁচ বছর করা হয়েছে। সেই সঙ্গে থাকছে বর্তমানে বিদ্যমান জরিমানার বিধান। একজন অবৈধ অভিবাসীকে কাজ দেওয়ার দায়ে সর্বোচ্চ ২০ হাজার পাউন্ড জরিমানা হতে পারে। পানশালা, ছোটখাটো দোকানপাট কিংবা কৃষি খামারে অবৈধ অভিবাসীকে চাকরি দিলে সেগুলো বন্ধ করে দেওয়ার বিধান রাখা হয়েছে নতুন বিলে। এ ছাড়া ব্যাংকগুলোকে বাধ্যতামূলকভাবে তাদের হিসাব গ্রহীতার তথ্য অভিবাসন সংস্থার সঙ্গে যাচাই করে নিতে হবে। যাতে কোনো অবৈধ অভিবাসী আর্থিক প্রতিষ্ঠানের সেবা নিতে না পারেন।অবৈধ অভিবাসীদের ট্যাক্সি চালানো বন্ধ করার বিষয়টিও নতুন বিলে সংযুক্ত করার কথা বিবেচনা করছে সরকার।
ইতিপূর্বে প্রস্তাবিত বিলে যুক্ত হওয়া বিধানগুলো হলো, অবৈধ অভিবাসীদের বাসাভাড়া দেওয়া যাবে না। অভিবাসী যদি ভিসা আবেদন প্রত্যাখ্যাত হয়ে অবৈধ হিসেবে বিবেচিত হন সঙ্গে সঙ্গেই তাদের বাড়ি থেকে উচ্ছেদ করতে হবে। এসব নিয়ম মানতে বাধ্য করতে বাড়ির মালিকদের জন্য জেল জরিমানার বিধান রাখা হয়েছে। সরকার বলছে, আসছে শরতে (সেপ্টেম্বর থেকে নভেম্বর মাসের মধ্যে) নতুন অভিবাসন বিল কার্যকর করা হবে।
দেশটির অভিবাসন বিষয়ক মন্ত্রী জেমস ব্রোকেনশায়ার বলেন, ‘যুক্তরাজ্য যে অবৈধ অভিবাসীদের জন্য কোনো উদার গন্তব্যস্থল নয়, নতুন আইনটি সেই বার্তা দিতে সক্ষম হবে। আমরা আয়ের পথ বন্ধ করে, বাসাভাড়া নেওয়া ঠেকিয়ে, ব্যাংক হিসাব খোলা কিংবা গাড়ি চালাতে না দিয়ে অবৈধ অভিবাসীদের যুক্তরাজ্যে বসবাস প্রতিহত করব।’
