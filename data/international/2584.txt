
ইউক্রেনের পূর্বাঞ্চলে ক্ষেপণাস্ত্রের আঘাতে মালয়েশীয় উড়োজাহাজ বিধ্বস্ত হয়েছে বলে শুরু থেকেই অভিযোগ পাওয়া যাচ্ছিল। বিধ্বস্ত উড়োজাহাজের একটি ব্ল্যাক বক্সের তথ্যেও প্রাথমিকভাবে সেই প্রমাণ মিলেছে। অপ্রকাশিত ওই তথ্যে দেখা গেছে, একটি ক্ষেপণাস্ত্রের গোলার টুকরার আঘাতে উড়োজাহাজটি বিধ্বস্ত হয়েছে। খবর বিবিসি, সিবিএস ও এএফপির।
উড়োজাহাজ-সংক্রান্ত ইউরোপের একজন নিরাপত্তা কর্মকর্তা সিবিএস নিউজকে বলেন, ‘যে উদ্দেশ্যে ক্ষেপণাস্ত্র ছোড়া হয়েছে, তা সফল হয়েছে।’
নেদারল্যান্ডসের আমস্টারডাম থেকে মালয়েশিয়ার কুয়ালালামপুরগামী উড়োজাহাজটি ১৭ জুলাই ইউক্রেনের পূর্বাঞ্চলে বিধ্বস্ত হয়। এতে ১৫ জন ক্রুসহ ২৯৮ জন আরোহীর সবাই নিহত হন। ঘটনার পর থেকেই যুক্তরাষ্ট্র অভিযোগ করে আসছে, রুশপন্থী বিচ্ছিন্নতাবাদীরা ক্ষেপণাস্ত্র ছুড়ে উড়োজাহাজটি ভূপাতিত করেছে। তবে রাশিয়া অভিযোগ অস্বীকার করে বলেছে, ক্ষেপণাস্ত্র ছুড়ে উড়োজাহাজটি ভূপাতিত করার অভিযোগ যুক্তরাষ্ট্রকে প্রমাণ করতে হবে।
ঘটনা তদন্তে কয়েক দিন ধরে নেদারল্যান্ডস, অস্ট্রেলিয়া ও মালয়েশিয়ার একদল তদন্ত কর্মকর্তা ঘটনাস্থলে আছেন। তাঁরা বলছেন, কী কারণে উড়োজাহাজটি বিধ্বস্ত হয়েছে, সে সম্পর্কে অকাট্য প্রমাণ পেতে হলে আরও অনেক কাজ করতে হবে। এখনো অনেক ভয়াবহ, বীভৎ​স ধ্বংসাবশেষ উদ্ধার হচ্ছে বলে তাঁরা জানান।
ইউরোপে নিরাপত্তা ও সহযোগিতাসংক্রান্ত সংস্থা ওএসসিইর তদন্ত কর্মকর্তা মাইকেল বোরকিউরকিউ বলেন, পাসপোর্ট, আইডি কার্ড, ক্রেডিট কার্ডের মতো আরোহীদের ব্যক্তিগত জিনিসপত্র এখনো পাওয়া যাচ্ছে। এ ছাড়া ঘটনাস্থলের আশপাশে মানুষের দেহাবশেষেরও সন্ধান পাচ্ছেন তদন্ত কর্মকর্তারা। প্রায় ১০০ আরোহীর হিসাব এখনো পাওয়া যাচ্ছে না।
কর্মকর্তারা জানান, উড়োজাহাজটির ধ্বংসাবশেষে বিস্ফোরণের ফলে সৃষ্ট গর্তের প্রমাণ পাওয়া গেছে। ডাচ কর্মকর্তারা এখন এ বিষয়টির ওপরই বিশেষ গুরুত্ব দিচ্ছেন। তবে বিশাল এলাকাজুড়ে ছড়িয়ে-ছিটিয়ে থাকা ধ্বংসাবশেষ ও দেহাবশেষ তদন্তের আওতায় আনা খুবই কঠিন। তা ছাড়া নিরাপত্তাজনিত সমস্যা তো রয়েছেই।
ডাচ বিশেষজ্ঞদের ভ্রমণ বাতিল: ইউক্রেনের সরকারি বাহিনী ও বিদ্রোহীদের মধ্যে লড়াই আগের চেয়ে আরও তীব্র হয়েছে। এ  কারণে নেদারল্যান্ডস থেকে বিশেষজ্ঞদের আরেকটি দল ইউক্রেনের পূর্বাঞ্চলে যাওয়ার পরিকল্পনা বাতিল করেছে।
এর আগে মালয়েশিয়া বলেছিল, আন্তর্জাতিক কর্মকর্তাদের ঘটনাস্থলে প্রবেশের সুযোগ করে দিতে বিদ্রোহীদের সঙ্গে একটি চুক্তি হয়েছে। তা ছাড়া সরকারি বাহিনী ও বিদ্রোহীদের মধ্যেও একটি অস্ত্রবিরতি চুক্তি হয়েছে। এর পরও প্রচণ্ড ঝুঁকির মধ্যে রয়েছেন আন্তর্জাতিক কর্মকর্তারা।
এদিকে ইউক্রেনের পূর্বাঞ্চলীয় দোনেৎ​স্কের বিদ্রোহী নিয়ন্ত্রিত গ্রাবোভ গ্রামের মাত্র এক কিলোমিটার দূরে গতকাল প্রচণ্ড গোলাগুলির শব্দ পাওয়া গেছে।
দুই পক্ষের মধ্যে ব্যাপক লড়াই ছড়িয়ে পড়েছে। আতঙ্কিত লোকজন ঘরবাড়ি ছেড়ে পালিয়ে যাচ্ছে। উড়োজাহাজ বিধ্বস্ত হওয়ার স্থানের পাশে কালো ধোঁয়া উড়তে দেখা গেছে। গ্রাবোভ গ্রামের পাশেই মালয়েশীয় উড়োজাহাজটি বিধ্বস্ত হয়েছে।
