
থাইল্যান্ডের অপসারিত সাবেক প্রধানমন্ত্রী ইংলাক সিনাওয়াত্রার বিদেশ সফরের ওপর নিষেধাজ্ঞা আরোপ করেছে দেশটির জান্তা সরকার। তাঁর বিরুদ্ধে এই মাসের শেষের দিকে অর্থ আত্মসাতের একটি অভিযোগ আনার বিষয়কে এর কারণ হিসেবে উল্লেখ করা হয়েছে। গতকাল সোমবার দেশটির কর্মকর্তা এ কথা জানিয়েছেন। খবর এএফপির।অভিযোগ প্রমাণিত হলে ইংলাকের ১০ বছরের কারাদণ্ড হতে পারে। নিজ দলের শক্ত ঘাঁটি উত্তরাঞ্চলের কৃষকদের কাছ থেকে আন্তর্জাতিক দামের চেয়ে অনেক বেশি মূল্যে ধান কেনায় তাঁর বিরুদ্ধে সরকারি অর্থ অপচয়ের অভিযোগ করা হয়।এর আগে একই অভিযোগে গত ২৩ জানুয়ারি জান্তাসমর্থিত দেশটির পার্লামেন্ট ইংলাককে অভিশংসিত করে। এর ফলে তিনি রাজনীতি থেকে পাঁচ বছরের জন্য নির্বাসিত হন। এই পদক্ষেপের পর প্রতিক্রিয়ায় দেশটির প্রথম এই নারী প্রধানমন্ত্রী একে ‘গণতন্ত্রের মৃত্যু’ বলে অবিহিত করেন।
