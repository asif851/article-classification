
বিশ্বে গত ৪০ বছরে বন্য প্রাণী ৫৮ শতাংশ কমে গেছে। বছরপ্রতি এ হ্রাসের হার ২ শতাংশ। এই ধারা চলতে থাকলে ২০২০ সালের মধ্যে দুই-তৃতীয়াংশ মেরুদণ্ডী বন্য প্রাণী হারিয়ে যেতে পারে বলে আশঙ্কা প্রকাশ করা হয়েছে পরিবেশবাদী সংগঠন জুওলজিক্যাল সোসাইটি অব লন্ডন (জেডএসএল) এবং ওয়ার্ল্ড ওয়াইল্ডলাইফ ফান্ডের (ডব্লিউডব্লিউএফ) এক যৌথ গবেষণা প্রতিবেদনে।‘দ্য লিভিং প্ল্যানেট রিপোর্ট-২০১৬’ শিরোনামের প্রতিবেদনটিতে বলা হয়েছে, হ্রদ, নদীসহ অন্যান্য স্বাদু পানির প্রাণী সবচেয়ে বেশি হ্রাসের ঝুঁকিতে রয়েছে। বন্য প্রাণীর ব্যবসা, দূষণ, নতুন নতুন আবাসন গড়ে তোলাসহ মানবসৃষ্ট নানা সমস্যা ও জলবায়ু পরিবর্তন এর পেছনে বড় ধরনের ভূমিকা পালন করছে।ডেজএসএল ও ডব্লিউডব্লিউএফের লিভিং প্ল্যানেট প্রতিবেদনে এবার ৩ হাজার ৭০০ ধরনের পাখি, মাছ, স্তন্যপায়ী প্রাণী, উভচর প্রাণী ও সরীসৃপের তথ্য বিশ্লেষণ করা হয়েছে।
এর আগে ২০১৪ সালে প্রকাশিত সর্বশেষ প্রতিবেদনে বলা হয়েছিল, ১৯৭০ সাল থেকে (২০১২ সাল পর্যন্ত) গত ৪০ বছরে বন্য প্রাণী অর্ধেক কমে গেছে এবং হ্রাসের এ ধারা অব্যাহত রয়েছে।
ডব্লিউডব্লিউএফের বিজ্ঞান ও নীতি বিভাগের প্রধান মাইক ব্যারেট বলেছেন, বন্য প্রাণী হ্রাসের এ ধারা অব্যাহত থাকবে বলে নিশ্চিত করে বলা যায়। স্বাদু পানির প্রাণীর সংখ্যা কমার হার সবচেয়ে বেশি। এর পেছনে অতিরিক্ত মাছ ধরা, পানির ব্যবহার, বাঁধ নির্মাণসহ নানা কারণ কাজ করেছে।
গবেষকেরা বলছেন, মেরুদণ্ডী প্রাণীর সংখ্যা হ্রাসের হার বছরপ্রতি ২ শতাংশ। এভাবে চলতে থাকলে চলতি দশকের শেষ নাগাদ বন্য প্রাণীর সংখ্যা ৬৭ শতাংশের কমে গিয়ে দাঁড়াতে পারে।
জেডএসএলের সূচক ও মূল্যায়ন বিভাগের প্রধান রবিন ফ্রিম্যান বলেন, বর্তমান প্রেক্ষাপটের ওপর নির্ভর করে হ্রাসের তথ্য তুলে ধরা হয়েছে প্রতিবেদনে। কিন্তু বন্য প্রাণীর অবৈধ বাণিজ্য, প্রাণিজ ও প্রাকৃতিক সম্পদের অতিরিক্ত ব্যবহারের এ চিত্র আরও খারাপ হলে পরিস্থিতিরও তুলনামূলক হারে আরও অবনতি ঘটবে।
অবশ্য লিভিং প্ল্যানেটের এই প্রতিবেদন তৈরির প্রক্রিয়া নিয়ে সমালোচনা রয়েছে। যুক্তরাষ্ট্রের নর্থ ক্যারোলাইনায় অবস্থিত ডিউক বিশ্ববিদ্যালয়ের সংরক্ষণ বাস্তুবিদ্যার অধ্যাপক স্টুয়ার্ট পিম বলেন, ওই প্রতিবেদনে বন্য প্রাণী হ্রাসের তথ্যগুলো তুলে ধরার ক্ষেত্রে অনেক ফাঁক রয়ে গেছে। 
 
