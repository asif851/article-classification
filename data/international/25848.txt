
ভারতের পাঞ্জাব রাজ্যের পাঠানকোট বিমানঘাঁটিতে হামলার তদন্তে ভারতকে পাকিস্তান পূর্ণ সহযোগিতা করবে। পাকিস্তানের প্রধানমন্ত্রী নওয়াজ শরিফ গতকাল মঙ্গলবার ভারতের প্রধানমন্ত্রী নরেন্দ্র মোদিকে ফোন করে এ আশ্বাস দিয়েছেন। মোদিকে শরিফ বলেন, তদন্তে যদি পাকিস্তানের যোগসাজশের কোনো তথ্য পাওয়া যায়, তা হলে তাঁর সরকার সত্য উদ্ঘাটনে সাহায্যের হাত বাড়িয়ে দেবে। তিনি এ কথাও বলেন, কীভাবে কারা এই হামলার ছক কষে তা কার্যকর করল, সেই তদন্তেও তাঁর সরকার সাহায্য করবে।রাষ্ট্রীয় সফরে শ্রীলঙ্কায় থাকা নওয়াজ শরিফ কলম্বো থেকে গতকাল বিকেলে মোদিকে ফোন করেন। মোদি তাঁকে বলেন, পাঠানকোটে যারা হামলা করেছে, তারা পাকিস্তানের নাগরিক। এ বিষয়ে অকাট্য প্রমাণ ভারতের হাতে রয়েছে এবং সেই তথ্যপ্রমাণ গত সোমবারই পাকিস্তানকে দেওয়া হয়েছে। ভারত চায়, পাকিস্তান অতি দ্রুত অপরাধীদের বিরুদ্ধে ব্যবস্থা নিক।শরিফের ফোনের আগে পাকিস্তানের জাতীয় নিরাপত্তা উপদেষ্টা নাসির খান জানজুয়ার সঙ্গে কথা বলেন ভারতের জাতীয় নিরাপত্তা উপদেষ্টা অজিত দোভাল। সরকারি সূত্রের খবর, জঙ্গিরা যে পাকিস্তানের লোক এবং পাঠানকোটে বিমানবাহিনীর ঘাঁটিতে হামলা চালানোর আগে তারা যে পাকিস্তানে কারও কারও সঙ্গে নিয়মিত ফোনে কথা বলেছে, সেই কথা জানজুয়াকে দোভাল জানান। দুই জাতীয় নিরাপত্তা উপদেষ্টার আলাপের কিছু পরেই মোদিকে ফোন করেন শরিফ। পাকিস্তানি প্রধানমন্ত্রী বলেন, পাকিস্তানে যোগাযোগের তথ্যপ্রমাণ পেলে তাঁরা উপযুক্ত ব্যবস্থা নেবেন। তদন্তে সহায়তার প্রতিশ্রুতি দিয়ে শরিফ বলেন, সন্ত্রাস দমনে ভারতের লড়াইয়ের পাশে পাকিস্তানও রয়েছে। পাকিস্তানও সন্ত্রাসের শিকার।পাকিস্তানকে দ্রুত ও উপযুক্ত ব্যবস্থা গ্রহণের আরজি জানিয়েছে মার্কিন যুক্তরাষ্ট্রও। যুক্তরাষ্ট্রের পররাষ্ট্র মন্ত্রণালয়ের মুখপাত্র জন কারবি সোমবার বলেন, পাকিস্তান দৃঢ়ভাবে এই হামলা নিয়ে কথা বলেছে। তাঁরা মনে করছেন, যে ভঙ্গিতে তারা এ ঘটনার নিন্দা করেছে, সেভাবেই এর বিরুদ্ধে তারা ব্যবস্থা নেবে।অতীতে কোনো জঙ্গি হামলার পরপরই পাকিস্তানের কোনো প্রধানমন্ত্রী তদন্তের সাহায্যে ভারতকে এভাবে আশ্বস্ত করেননি। আবার এ কথাও ঠিক, মুম্বাইয়ে ২৬/১১ হামলার অকাট্য প্রমাণ দেওয়া সত্ত্বেও আজ পর্যন্ত পাকিস্তান অপরাধীদের বিরুদ্ধে কোনো ব্যবস্থা নেয়নি। সোমবারই পাকিস্তানের পররাষ্ট্র মন্ত্রণালয় থেকে বিবৃতিতে পাঠানকোটে হামলার নিন্দা করা হয়েছিল। তারপর শরিফের ফোনের ফলে এখন মনে করা হচ্ছে, চলতি মাসের মাঝামাঝি পররাষ্ট্রসচিব পর্যায়ের আলোচনা স্থগিত রাখার জন্য মোদির ওপর যে চাপ সৃষ্টি হয়েছিল, তা কিছুটা লাঘব হবে।পাঠানকোটে সন্ত্রাসীদের বিরুদ্ধে অভিযান সোমবারই শেষ হয়েছিল। পাঁচ জঙ্গির লাশ পাওয়া গেছে, একজনের পুড়ে যাওয়া শরীরও উদ্ধার হয়েছে। মনে করা হচ্ছে, সেটি ষষ্ঠ জঙ্গির।
