
পাকিস্তানের পাঞ্জাব রাজ্যের শিয়ালকোটে দীর্ঘ ১৩ বছর আগে ধর্ম অবমাননা করার দায়ে অভিযুক্ত এক ব্যক্তিকে তিন বোন মিলে খুন করেছেন। পুলিশ আমনা, আফশান ও রাজিয়া নামে ওই তিন বোনকে গ্রেপ্তার করেছে। তাঁরা বলেছেন, ফজল আব্বাস নামে ওই ব্যক্তি ২০০৪ সালে ধর্ম অবমাননা করেন এবং তাঁর বিরুদ্ধে মামলা হয়। কিন্তু ওই সময় তাঁরা খুব ছোট ছিলেন। পুলিশ জানিয়েছে, বুধবার স্থানীয় আধ্যাত্মিক ব্যক্তি মাজহার হুসেইন সাঈদের বাড়িতে গিয়ে তিন বোন তাঁর ছেলে আব্বাস বিদেশ থেকে ফিরেছেন কিনা জানতে চান। সাঈদ তাঁর ছেলের বেলজিয়াম থেকে ফেরার কথা জানালে তাঁকে দেখতে চান তাঁরা। আব্বাস (৪৫) হাজির হওয়া মাত্র বোরকার নিচে লুকানো অস্ত্র বের করে তাঁকে গুলি করেন তিন বোন। পাকিস্তানে ধর্ম অবমাননার অভিযোগে বিশ্ববিদ্যালয় শিক্ষার্থীকে পিটিয়ে হত্যার পরপর এ ঘটনা ঘটল। ডন
