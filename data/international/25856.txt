
ভারতের আম আদমি পার্টির (এএপি) প্রধান অরবিন্দ কেজরিওয়ালকে এবার দিল্লিতে এক দুর্বৃত্ত ঘুষি মেরেছেন। গতকাল শুক্রবার দক্ষিণ দিল্লির দক্ষিণপুরী এলাকায় এই হামলার শিকার হন তিনি। দিল্লির সাবেক মুখ্যমন্ত্রী কেজরিওয়াল দলীয় কর্মী-সমর্থকদের সঙ্গে করমর্দন করার সময় তাঁকে পেছন থেকে ওই ব্যক্তি ঘুষি মারেন। পরে তাঁর দলীয় লোকজন হামলাকারীকে পাকড়াও করে পুলিশে সোপর্দ করেন। দুর্নীতিবিরোধী অবস্থানের কারণে কেজরিওয়ালের এএপি অল্প সময়ের মধ্যে বেশ জনপ্রিয় হয়ে ওঠে। কেজরিওয়াল বলেন, ‘ধর্ম আমাদের অহিংস হওয়ার শিক্ষা দিয়েছে। এর পরও আমরা যদি হাত তুলি, সহিংস হয়ে উঠি, তাহলে আমাদের লড়াই এখানেই শেষ হয়ে যাবে।’ নিজের সমর্থকদের তিনি শান্ত হওয়ার আহ্বান জানান। কোনো ধরনের সহিংসতায় না জড়ানোর পরামর্শ দেন। মাত্র কয়েক দিন আগে হরিয়ানায় এক ব্যক্তি কেজরিওয়ালের গাড়িতে উঠে তাঁর ঘাড়ে ঘুষি মারেন। গত মাসে বারানসিতে প্রচারণাকালে কেজরিওয়ালের গায়ে কালি ও ডিম ছুড়ে মারেন প্রতিপক্ষের সমর্থকেরা। লোকসভা নির্বাচনে ওই আসনে ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদির সঙ্গে প্রতিদ্বন্দ্বিতা করছেন কেজরিওয়াল। এনডিটিভি।
 
