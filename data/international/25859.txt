
মিয়ানমারের নেত্রী অং সান সু চিকে অবশ্যই রোহিঙ্গা মুসলিম ‘গণহত্যা’ বন্ধে পদক্ষেপ নিতে হবে বলে মন্তব্য করেছেন মালয়েশিয়ার প্রধানমন্ত্রী নাজিব রাজাক। আজ রোববার কুয়ালালামপুরে এক শোভাযাত্রায় অংশ নিয়ে তিনি বলেন, ‘মিয়ানমার সরকারকে অবশ্যই পশ্চিমাঞ্চলে রক্তপাত থামাতে হবে। এতে হাজারো রোহিঙ্গা বাস্তুহারা, অনেকেই ধর্ষণ, নির্যাতন আর হত্যার শিকার হয়েছে।’
সু চির নোবেল পাওয়াকে ব্যঙ্গ করে নাজিব রাজাক বলেন, ‘অং সান সু চির নোবেলের কাজ কী? আমরা তাঁকে বলতে চাই, যথেষ্ট হয়েছে...আমরা অবশ্যই মুসলমান ও ইসলামকে রক্ষা করব।’
এ সময় তিনি অর্গানাইজেশন অব ইসলামিক কো-অপারেশনকে (ওআইসি) যথাযথ ভূমিকা পালনের আহ্বান জানান। ওআইসি ও জাতিসংঘের উদ্দেশ্যে তিনি বলেন, ‘দয়া করে কিছু করুন। জাতিসংঘ কিছু করেনি। বিশ্ব এভাবে গণহত্যার বিষয়টি বসে বসে দেখতে পারে না।’
গত বুধবার জাতিসংঘ ঘোষণা করেছে, ১০ হাজারের বেশি রোহিঙ্গা মিয়ানমার ছেড়ে বাংলাদেশে আশ্রয় নিয়েছে।
মিয়ানমারের রোহিঙ্গা সমস্যার সমাধান নিয়ে সমালোচনা অব্যাহত রেখেছে মালয়েশিয়া। সম্প্রতি মিয়ানমারের রাষ্ট্রদূতকে তলব করে দেশটি।
সম্প্রতি দক্ষিণ-পূর্ব এশিয়ার ১০টি দেশের আঞ্চলিক জোট আসিয়ানে মিয়ানমারের সদস্যপদ রাখার বিষয়ে প্রশ্ন তোলেন মালয়েশিয়ার এক জ্যেষ্ঠ মন্ত্রী।
এদিকে, নাজিবের এই অবস্থানকেও বিশ্লেষকেরা অন্য চোখে দেখছেন। তাসমানিয়া বিশ্ববিদ্যালয়ের এশিয়া ইনস্টিটিউটের পরিচালক জেমস চিন বলেন, সাধারণ নির্বাচন কাছাকাছি হওয়ায় ইসলামিক নেতা হিসেবে নিজের অবস্থান শক্ত করতে সেখানে গেছেন নাজিব।
তুরস্কের আইপেক বিশ্ববিদ্যালয়ের গবেষক ব্রিজেট ওয়েলশ বলেন, ‘নিজেকে ভালো অবস্থানে নিতে যেকোনো কিছু করবেন নাজিব। রোহিঙ্গার বিষয়টি তার একটি উদাহরণ। তাঁরা যদি রোহিঙ্গার বিষয়টিকে ঠিকমতো দেখতেন, তবে মালয়েশিয়ার মধ্যেই রোহিঙ্গাদের অবস্থান কেমন, সেটা আগে বিবেচনা করতেন।’ তথ্যসূত্র: এএফপি।
