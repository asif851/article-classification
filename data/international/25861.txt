
মুফতি আবদুল কাইয়ুম মানসুরি বলেছেন, মুসলিম বিশ্বের যেকোনো দেশের তুলনায় এমনকি পাকিস্তানের চেয়েও ভারত মুসলিমদের জন্য ‘বেশি বাসযোগ্য’। আজ সোমবার দ্য ইন্ডিয়ান এক্সপ্রেসের খবরে এ তথ্য জানানো হয়।
২০০২ সালে অক্ষরধাম মন্দির হামলা মামলায় মুফতি আবদুল কাইয়ুমকে মৃত্যুদণ্ড দেওয়া হয়েছিল। পরে ২০১৪ সালে সুপ্রিম কোর্ট তাঁকে খালাস দেন।
গতকাল রোববার ভারতের একটি শহরে এক অনুষ্ঠানে তিনি বলেন, ‘ভারতে বসবাসে কোনো মুসলমানের লজ্জিত হওয়ার কিছু নেই।’
কারাগারের দিনগুলোর কথা তুলে ধরে মুফতি আবদুল কাইয়ুম বলেন, ‘একজন কয়েদি ছাড়া পেলেও তাঁর অতীত তাঁকে সব সময় তাড়িয়ে বেড়ায়। জেলখানায় থাকা মুসলমান বন্ধুর তুলনায় অনেক বেশি হিন্দু বন্ধু ও আইনজীবী আমার পক্ষে ছিল ও সমর্থন করেছে।’
সারভোদে ইয়ুথ ওয়েলফেয়ার সোসাইটি নামের একটি সংগঠন এ বছর তাদের ডায়েরি মুফতি আবদুল কাইয়ুমকে উৎসর্গ করে। এ উপলক্ষে এ অনুষ্ঠানের আয়োজন করা হয়। ২৭ বছর ধরে সংগঠনটি বিশিষ্ট ব্যক্তিদের নামে তাদের ডায়েরি উৎসর্গ করে আসছে।
