
ইরানের রাজধানী তেহরানসহ অন্যান্য শহরে সুন্নিপন্থী জঙ্গিদের বোমা হামলার পরিকল্পনা নস্যাৎ করা হয়েছে বলে দাবি করেছে দেশটির কর্তৃপক্ষ।ইরানের গোয়েন্দা মন্ত্রণালয় জানিয়েছে, ইসলামবিরোধী জঙ্গি ‘তাকফিরি’ দলের সদস্যদের গ্রেপ্তার করা হয়েছে এবং বিস্ফোরক দ্রব্য জব্দ করা হয়েছে। তবে সন্দেহভাজন ব্যক্তিদের সম্পর্কে বিস্তারিত কিছু জানানো হয়নি মন্ত্রণালয়টির তরফ থেকে।শিয়া সংখ্যাগুরু ইরানে সুন্নি উগ্রপন্থীদের তাকফিরি বলা হয়ে থাকে। সিরিয়া ও ইরাকে সক্রিয় সুন্নিপন্থী জঙ্গিগোষ্ঠী ইসলামিক স্টেটকে (আইএস) দমাতে দেশ দুটির সরকারকে সহায়তা করছে ইরান।ইরানের সুপ্রিম ন্যাশনাল সিকিউরিটি কাউন্সিলের সেক্রেটারি আলী শামখানীকে উদ্ধৃত করে সংবাদ সংস্থা ফার জানিয়েছে, পবিত্র রমজান মাসে সন্ত্রাসী হামলার পরিকল্পনা করা হয়েছিল। গত মাসে ইরানের গোয়েন্দামন্ত্রী মাহমুদ আলী আলাভী বলেছিলেন, বোমা হামলার পরিকল্পনায় জড়িত এবং নিরাপত্তাহীনতা সৃষ্টিকারী ২০টি জঙ্গি দলকে নির্মূল করা হয়েছে।
