
যুক্তরাষ্ট্রের ওকলাহোমা অঙ্গরাজ্যে গত সোমবার দ্বিতীয় দিনের মতো শক্তিশালী টর্নেডো আঘাত হেনেছে। বিধ্বংসী এই টর্নেডোর আঘাতে অন্তত ৯১ জন নিহত হয়েছে। আহত হয়েছে অন্তত ২৪০ জন। টর্নেডো উপদ্রুত অঞ্চলকে ‘দুর্যোগকবলিত এলাকা’ ঘোষণা করেছেন প্রেসিডেন্ট বারাক ওবামা।
যুক্তরাষ্ট্রে গত দুই বছরের মধ্যে এটাই সবচেয়ে শক্তিশালী টর্নেডো।
রোববার ওকলাহোমার শওনি শহরের কাছে একটি টর্নেডো আঘাত হানলে অন্তত দুজন নিহত হয়। এরপর সোমবার বিকেলে অঙ্গরাজ্যের রাজধানী ও বৃহত্তম নগর ওকলাহোমা সিটির উপকণ্ঠে প্রচণ্ড শক্তিশালী টর্নেডো আঘাত হানে। এতে বেশ কয়েকটি জনপদ লন্ডভন্ড হয়ে যায়। সবচেয়ে বেশি ক্ষতিগ্রস্ত হয় মুর নামের একটি শহরতলি, যার জনসংখ্যা ৫৫ হাজার। এই টর্নেডো ৪৫ মিনিট ধরে ধ্বংসযজ্ঞ চালায়।
বহু মানুষ ধ্বংসস্তূপের নিচে আটকা পড়ে। এ কারণে নিহতের সংখ্যা আরও বাড়তে পারে বলে আশঙ্কা করা হচ্ছে। কর্মকর্তারা জানিয়েছেন, দুটি স্কুলের ধ্বংসস্তূপের ভেতরে অন্তত ২০টি শিশু আটকা পড়ে।
টর্নেডোর আঘাতে ৯১ জন নিহত হওয়ার বিষয়টি ওকলাহোমার চিকিৎসা কর্মকর্তারা নিশ্চিত করেছেন। এর মধ্যে ২০টি শিশু রয়েছে। স্থানীয় হাসপাতাল সূত্র জানায়, টর্নেডোর আঘাতে অন্তত ২৪০ জন আহত হয়। এর মধ্যে শিশু ৬০টি।
প্রেসিডেন্ট ওবামা কেন্দ্রীয় সরকার থেকে দুর্গত এলাকায় সহায়তার নির্দেশ দিয়েছেন। টর্নেডোর আঘাতে অনেক ঘরবাড়ি, শিক্ষাপ্রতিষ্ঠান, ব্যবসাপ্রতিষ্ঠান ও অন্যান্য স্থাপনা বিধ্বস্ত হয়েছে। বিদ্যুৎব্যবস্থা বিচ্ছিন্ন হওয়ায় হাজার হাজার মানুষ বিদ্যুৎহীন অবস্থায় রয়েছে। যোগাযোগব্যবস্থাও বিচ্ছিন্ন হয়ে যায়।
জাতীয় আবহাওয়া সার্ভিস (এনডব্লিউএস) জানায়, ওকলাহোমার শহরতলিতে স্থানীয় সময় সোমবার বেলা তিনটার দিকে ওই টর্নেডো আঘাত হানে। এর গতি ছিল ঘণ্টায় ৩২০ কিলোমিটার।
মুর শহরতলিতে টর্নেডো আঘাত হানার ১৬ মিনিট আগে এনডব্লিউএসের ঘূর্ণিঝড় পূর্বাভাস কেন্দ্র সতর্কতা জারি করে। সাধারণত ৮-১০ মিনিট আগে এ ধরনের টর্নেডো সতর্কতা ঘোষণা করা হয় বলে প্রতিষ্ঠানটির একজন মুখপাত্র জানান। এনডব্লিউএস ওই টর্নেডোকে সবচেয়ে শক্তিশালীর মধ্যে দ্বিতীয় ক্যাটাগরির বলে উল্লেখ করেছে। এ ধরনের টর্নেডোর গতিবেগ থাকে ঘণ্টায় ৩২০ কিলোমিটার পর্যন্ত।
গত রোববার ওকলাহোমাসহ যুক্তরাষ্ট্রের কয়েকটি অঙ্গরাজ্যে টর্নেডো আঘাত হানে।
২০১১ সালে মিসৌরি অঙ্গরাজ্যের জপলিনে শক্তিশালী টর্নেডো আঘাত হানলে ১৬১ জনের প্রাণহানি হয়। একই বছর অ্যালাবামার টুসকালুসাতেও শক্তিশালী টর্নেডোতে ৬৪ জন নিহত হয়। ১৯৯৯ সালে ওকলাহোমায় এক টর্নেডোর আঘাতে অন্তত ৪০ জনের প্রাণহানি হয়। ওই টর্নেডোয় ১০০ কোটি ডলারের বেশি ক্ষয়ক্ষতি হয়। তবে প্রত্যক্ষদর্শীদের মতে, সোমবারের টর্নেডোটি ১৯৯৯ সালের টর্নেডোর চেয়ে বেশি শক্তিশালী ছিল।
গত রোববার ওকলাহোমা ছাড়াও আইওয়া, মিনেসোটা, ক্যানসাস ও ইলিনয় অঙ্গরাজ্যে টর্নেডো আঘাত হানে। বিবিসি ও রয়টার্স।
