
ভারতের উত্তর প্রদেশের মুজাফ্ফরনগরে ৩০ বছরের এক নারী তাঁর স্বামী-সন্তানের সামনে গণধর্ষণের শিকার হয়েছেন বলে অভিযোগ পাওয়া গেছে। দেশটির পুলিশ এ কথা জানিয়েছে। খবর এনডিটিভির।
পুলিশ জানিয়েছে, ওই দম্পতি তাঁদের তিন মাস বয়সী শিশুকে শিশুরোগ বিশেষজ্ঞের কাছে নিয়ে যান। চিকিৎসককে দেখিয়ে মোটরসাইকেলে করে তাঁরা বাড়িতে ফিরছিলেন। পথে একটি গাড়িতে অস্ত্র নিয়ে আসা চার ব্যক্তি তাঁদের গতিরোধ করে। এরপর তারা ওই নারীর কাছ থেকে শিশুটিকে ছিনিয়ে নেয় এবং ওই নারীর স্বামীকে মারধর করে। পরে তারা ওই নারীকে একটি আখখেতে নিয়ে যায়। ওই নারীর স্বামীকে তারা বেঁধে ফেলে। পরে তারা অস্ত্র দেখিয়ে ও শিশুটিকে মেরে ফেলার হুমকি দিয়ে ওই নারীকে ধর্ষণ করে। পরে পুলিশকে না জানানোর জন্য ওই দম্পতিকে সতর্ক করে দেয় তারা।
বার্তা সংস্থা এএনআইকে ওই নারী বলেন, ‘চার ব্যক্তি টেনেহিঁচড়ে আমাকে আখখেতে নিয়ে যায় এবং অস্ত্রের মুখে আমাকে ধর্ষণ করে। তারা আমার বাচ্চাকে মেরে ফেলার হুমকি দেয় এবং আমার স্বামীকে বেঁধে মারধর করে।’
ধর্ষণকারীরা পালিয়ে যাওয়ার পর ওই দম্পতির চিৎকার শুনে পাশের গ্রামবাসী ছুটে এসে তাঁদের উদ্ধার করেন।
পুলিশের এক জ্যেষ্ঠ কর্মকর্তা বলেন, তাঁরা অভিযুক্ত ব্যক্তিদের খুঁজছে। তদন্ত চলমান রয়েছে। ঘটনাটি জানার পর পুলিশ ওই দম্পতিকে উদ্ধার করে চিকিৎসার জন্য হাসপাতালে নিয়ে যায়। কর্মকর্তা আরও বলেন, ‘আমরা ওই নারীর ডাক্তারি পরীক্ষার প্রতিবেদনের জন্য অপেক্ষা করছি। চারজনের বিরুদ্ধে মামলা হয়েছে। তদন্ত চলমান রয়েছে।’
