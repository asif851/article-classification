
বাংলাদেশের প্রধানমন্ত্রী শেখ হাসিনার সম্মানে দেওয়া নৈশভোজে যোগ দিতে পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে ফোন করেছেন ভারতের রাষ্ট্রপতি প্রণব মুখার্জি। তৃণমূল সূত্রমতে, রাষ্ট্রপতির এই টেলিফোন আমন্ত্রণে মমতা বন্দ্যোপাধ্যায় দিল্লি আসার ব্যাপারে কথা দেননি। হ্যাঁ-না কিছু বলেননি। এ ব্যাপারে পরে জানাবেন বলে টেলিফোনে জানিয়েছেন।
এর আগে নৈশভোজে যোগ দেওয়ার জন্য রাষ্ট্রপতি ভবন থেকে মমতা বন্দ্যোপাধ্যায়কে আমন্ত্রণ জানানো হয়। ওই সময় নৈশভোজে যোগ দেওয়ার ব্যাপারে নিশ্চিত কোনো ইঙ্গিত দেননি তিনি। তবে রাষ্ট্রপতি ফোন করার পর এতে যোগ না দেওয়াটা মমতার জন্য কঠিন হয়ে পড়বে বলে মনে করা হচ্ছে। নৈশভোজে শুধু মমতা নন, আমন্ত্রণ জানানো হয়েছে আসাম, ত্রিপুরা, মেঘালয় ও মিজোরামের মুখ্যমন্ত্রীদেরও।
২০১১ সালের সেপ্টেম্বরে ভারতের তৎকালীন প্রধানমন্ত্রী মনমোহন সিং বাংলাদেশ সফরের সময় ত্রিপুরার মুখ্যমন্ত্রী মানিক সরকার এবং পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে সফরসঙ্গী হয়ে ঢাকা সফরের আমন্ত্রণ জানিয়েছিলেন। সেই আমন্ত্রণ প্রত্যাখ্যান করে ঢাকা সফর বাতিল করেছিলেন মমতা। তিস্তা চুক্তি নিয়েই তাঁর এ আপত্তি ছিল।এবার ভারতের বর্তমান প্রধানমন্ত্রী নরেন্দ্র মোদি বাংলাদেশের সঙ্গে তিস্তা চুক্তি সম্পাদনে সবুজসংকেত দিলেও আপত্তি তুলেছেন মমতা বন্দ্যোপাধ্যায়। তাঁর অভিযোগ, তাঁকে এড়িয়ে তিস্তা চুক্তি করতে চাইছে কেন্দ্র। মমতা বলেন, তিনি চুক্তির পক্ষে। তবে পশ্চিমবঙ্গের স্বার্থ বিসর্জন দিয়ে চুক্তি করতে চাইছেন না।
বাংলাদেশের প্রধানমন্ত্রী শেখ হাসিনা ৭ এপ্রিল তিন দিনের রাষ্ট্রীয় সফরে ভারতে আসছেন।
আনন্দবাজার পত্রিকার অনলাইন সংস্করণ অবলম্বনে
