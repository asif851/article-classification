
ইতালির প্রাচীন শহর রোমের প্রথম নারী মেয়র হলেন ভার্জিনিয়া রাজ্জি। তিনি প্রায় দুই-তৃতীয়াংশ ভোট পেয়েছেন। বার্তা সংস্থা এএফপির প্রতিবেদনে এই তথ্য জানানো হয়।গতকাল রোববার ইতালিতে দ্বিতীয় দফার স্থানীয় সরকার নির্বাচন হয়। রোমে অনুষ্ঠিত মেয়র নির্বাচনে রাজ্জি যে জয় পেতে যাচ্ছেন, তার আভাস আগেই পাওয়া যায়।৩৭ বছর বয়সী আইনজীবী ও স্থানীয় কাউন্সিলর রাজ্জি কয়েক মাস আগেও রাজনীতিতে স্বল্প পরিচিত ছিলেন। সেই তিনিই রোমের নেতৃত্ব দেবেন।জয়ের পর রাজ্জি বলেন, ‘আমি সব রোমানদের মেয়র হব। আমি ২০ বছরের দুর্বল শাসনের পর শহরের প্রতিষ্ঠানগুলোতে আইন ও স্বচ্ছতা ফিরিয়ে আনব। এক নতুন যুগ শুরু হচ্ছে।’প্রতিষ্ঠানবিরোধী ফাইভ স্টার মুভমেন্টের (এমফাইভএস) প্রার্থী রাজ্জির এই জয়কে দেশটির প্রধানমন্ত্রী মাত্তিও রেনজি ও তাঁর মধ্য-বামপন্থী ডেমোক্রেটিক পার্টির (পিডি) জন্য একটা বড় ধাক্কা হিসেবে বিবেচনা করা হচ্ছে। রোমে পিডির প্রার্থী রবার্তো জিয়াতিকে হারিয়েছেন তিনি।একই দিন দেশটির উত্তরাঞ্চলীয় শহর তুরিনে অনুষ্ঠিত মেয়র নির্বাচনে জয় পেয়েছেন এমফাইভএসের নারী প্রার্থী চিয়ারা অ্যাপেনদিনো। তিনি সেখানকার পিডির বর্তমান মেয়রকে পরাজিত করেছেন।
তবে মিলান ও বোলোগনায় জয় পেয়েছে পিডির প্রার্থী। এ ছাড়া দলটি নেপলেসে জয় পেতে যাচ্ছে বলে ধারণা করা হচ্ছে।
কৌতুক অভিনেতা বেপ্পে গ্রিলো ২০০৯ সালে এমফাইভএস গঠন করেন। দলটি দুর্নীতির বিরুদ্ধে সোচ্চার। ২০১৮ সালে অনুষ্ঠেয় ইতালির জাতীয় নির্বাচনে এমফাইভএস প্রধান বিরোধী দল হিসেবে আবির্ভূত হওয়ার চেষ্টা করছে।
