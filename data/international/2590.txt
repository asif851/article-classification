
সংঘাতে টালমাটাল ভারতের পশ্চিমবঙ্গের পার্বত্য জনপদ দার্জিলিং থেকে কেন্দ্রীয় বাহিনী সরানোর সিদ্ধান্তে সাময়িক নিষেধাজ্ঞা দিয়েছে কলকাতার হাইকোর্ট। আজ মঙ্গলবার এই নিষেধাজ্ঞা জারি করে বলেছে, ২৭ অক্টোবরের মধ্যে বাহিনী প্রত্যাহার করা যাবে না। 
গত ১২ জুন থেকে পৃথক গোর্খাল্যান্ডের দাবিতে বিক্ষুব্ধ হয়ে ওঠে দার্জিলিং। হতাহতের ঘটনা ঘটে। পর্যটননির্ভর এ জনপদ কার্যত অচল হয়ে পড়ে। এখানে একপর্যায়ে কেন্দ্রীয় বাহিনী মোতায়েন করা হয়। তবে গত রোববার হঠাৎ করে দার্জিলিং থেকে কেন্দ্রীয় নিরাপত্তা বাহিনী প্রত্যাহারের ঘোষণা দিয়ে জানায়, দার্জিলিংয়ে নিয়োজিত ১৫ কোম্পানি নিরাপত্তা বাহিনীর মধ্যে ১০ কোম্পানি প্রত্যাহার করা হচ্ছে। এ সিদ্ধান্তে ক্ষোভে ফেটে পড়েন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। গতকাল সোমবার দার্জিলিং সমস্যা সমাধানের লক্ষ্যে রাজ্য সচিবালয় নবান্নে অনুষ্ঠিত তৃতীয় সর্বদলীয় বৈঠক শেষে মুখ্যমন্ত্রী মমতা বন্দ্যোপাধ্যায় ক্ষোভের সঙ্গে বলেন, পাহাড়ে যখন শান্তিপ্রক্রিয়া শুরু হয়েছে, তখনই কেন্দ্রীয় বিজেপি সরকার পাহাড় থেকে কেন্দ্রীয় বাহিনী প্রত্যাহার করার ঘোষণা দিয়েছে। এদিকে কেন্দ্রীয় সরকারের বাহিনী প্রত্যাহার করার সিদ্ধান্তকে চ্যালেঞ্জ জানিয়ে আজ মঙ্গলবার কলকাতা হাইকোর্টের শরণাপন্ন হয় পশ্চিমবঙ্গ সরকার। দুপুরে এই মামলার শুনানি হয় বিচারপতি হরিশ ট্যান্ডনের ডিভিশন বেঞ্চে। বিচারপতি হরিশ ট্যান্ডন প্রশ্ন করেন, এই রাজ্যে কেন্দ্রীয় বাহিনী মোতায়েনের যথেষ্ট কারণ থাকলেও কিন্তু কেন উপযুক্ত কারণ না দেখিয়ে দার্জিলিং থেকে কেন্দ্রীয় বাহিনী সরাবেন?
