
নবনির্বাচিত মার্কিন প্রেসিডেন্ট ডোনাল্ড ট্রাম্প বলেছেন, ক্ষমতা নেওয়ার প্রথম দিনই ট্রান্স-প্যাসিফিক পার্টনারশিপ (টিপিপি) চুক্তি থেকে যুক্তরাষ্ট্রকে সরিয়ে নেবেন তিনি।আজ মঙ্গলবার বিবিসি অনলাইনের প্রতিবেদনে জানানো হয়, এক ভিডিও বার্তায় এই ঘোষণা দেন ট্রাম্প।জানুয়ারিতে প্রেসিডেন্টের দায়িত্ব নেবেন ট্রাম্প। দায়িত্ব নিয়ে প্রথমেই তিনি কী করবেন, ভিডিও বার্তায় তার রূপরেখা দেন রিপাবলিকান দলের এই বিজয়ী প্রার্থী।যুক্তরাষ্ট্রসহ এশীয় ও প্রশান্ত মহাসাগরীয় অঞ্চলের ১২টি দেশ বহুল বিতর্কিত টিপিপি চুক্তি স্বাক্ষর করে। চুক্তিতে সদস্য দেশগুলোর মধ্যে দ্বিপক্ষীয় বাণিজ্যের ক্ষেত্রে বিনা শুল্ক সুবিধার কথা রয়েছে।
দীর্ঘ আলোচনার পর ২০১৫ সালে চুক্তিটি স্বাক্ষরিত হয়। তবে তা এখনো অনুসমর্থন করা হয়নি।
চুক্তিতে স্বাক্ষরকারী অন্য দেশগুলো হলো অস্ট্রেলিয়া, জাপান, ব্রুনাই দারুস সালাম, কানাডা, চিলি, মালয়েশিয়া, মেক্সিকো, নিউজিল্যান্ড, পেরু, সিঙ্গাপুর ও ভিয়েতনাম।
দেশগুলো বর্তমান বৈশ্বিক বাণিজ্যের ৪০ শতাংশ নিয়ন্ত্রণ করে।
অর্থনৈতিক বন্ধন গভীরতর এবং প্রবৃদ্ধি সমৃদ্ধ করা চুক্তিটির উদ্দেশ্য বলে জানানো হয়।
টিপিপির বিরুদ্ধে যুক্তরাষ্ট্রে বড় ধরনের বিরোধিতা রয়েছে। সমালোচকেরা বলছেন, এই চুক্তি থেকে বহুজাতিক বড় বড় করপোরেট প্রতিষ্ঠান লাভবান হবে। এতে বিশেষ করে যুক্তরাষ্ট্রের করপোরেট কোম্পানিগুলোর ব্যবসা ব্যাপকভাবে সম্প্রসারিত হবে।
আরও পড়ুন: টিপিপি সই করল ১২ দেশ
