
বন্ধ হয়ে যাওয়া জনপ্রিয় ব্রিটিশ ট্যাবলয়েড নিউজ অব দ্য ওয়ার্ল্ড-এর আড়ি পাতা কেলেঙ্কারির ঘটনায় আজ সোমবার আটজনের বিচার শুরু হচ্ছে। ওই আটজনের মধ্যে নিউজ অব দ্য ওয়ার্ল্ড-এর সাবেক সম্পাদক ও প্রধানমন্ত্রী ডেভিড ক্যামেরনের বন্ধু রেবেকা ব্রুকসও আছেন।অভিযুক্ত আটজনের বিরুদ্ধে বেআইনিভাবে টেলিফোনে আড়ি পাতা, তথ্যের জন্য সরকারি কর্মকর্তাদের ঘুষ দেওয়া ও বিচার বাধাগ্রস্ত করার অভিযোগ আনা হয়েছে।নিউজ অব দ্য ওয়ার্ল্ড-এর মালিক মিডিয়া মোগল রুপার্ট মারডকের ‘পঞ্চম কন্যা’ বলে পরিচিত ব্রুকস ছাড়া অন্য যাঁদের বিচার হচ্ছে তাঁরা হলেন পত্রিকাটির আরেক সাবেক সম্পাদক ও ডেভিড ক্যামেরনের সাবেক মুখপাত্র অ্যান্ডি কুলসন, রেবেকা ব্রুকসের স্বামী চার্লি ব্রুকস, ব্রুকস দম্পতির সহকারী শেরিল কার্টার, নিউজ অব দ্য ওয়ার্ল্ড-এর সাবেক ব্যবস্থাপনা সম্পাদক স্টুয়ার্ট কার্টনার, সংবাদপ্রধান ইয়ান এডমুন্ডসন, রাজপরিবারবিষয়ক সম্পাদক ক্লিভ গুডম্যান ও নিউজ ইন্টারন্যাশনালের নিরাপত্তাবিষয়ক প্রধান মার্ক হানা।আসামিরা অভিযোগ অস্বীকার করেছেন। তাঁরা বর্তমানে জামিনে আছেন। আড়ি পাতা কেলেঙ্কারির জেরে ২০১১ সালের জুলাইয়ে ১৮৬৩ সালে প্রতিষ্ঠিত নিউজ অব দ্য ওয়ার্ল্ড বন্ধ করে দেওয়া হয়। এএফপি।
