
ইন্টারনেটে সম্ভবত ব্যক্তিগত ‘সব তথ্য’ ও ‘অধিকাংশ বিষয়’ আদান-প্রদানের ক্ষেত্রে সৌদি আরবের নাগরিকেরা প্রথম স্থানে রয়েছে। আর দ্বিতীয় অবস্থানটি ভারতের। যুক্তরাষ্ট্রভিত্তিক প্রতিষ্ঠান ক্লেইনার পার্কিনস কফিল্ড অ্যান্ড বাইয়ার্সের (কেপিসিবি) বার্ষিক জরিপে এ তথ্য জানানো হয়েছে।অনলাইনে ব্যক্তিগত বিভিন্ন তথ্য, স্ট্যাটাস আপডেট, অনুভূতি, ছবি, ভিডিওচিত্র ও লিংক প্রকাশের মতো বিষয়গুলো কেপিসিবির জরিপে অন্তর্ভুক্ত হয়েছে। প্রতিষ্ঠানটি স্মার্টফোন ও ট্যাবলেট কম্পিউটারের প্রসার এবং যুক্তরাষ্ট্রে অভিবাসনের প্রভাব প্রভৃতি বিষয় নিয়ে গবেষণা করে।
স্মার্টফোনের গ্রাহকসংখ্যা বিবেচনায় ভারত চলতি বছর নাগাদ বিশ্বের পঞ্চম শীর্ষ স্থান নেবে বলে কেপিসিবির প্রতিবেদনে ভবিষ্যদ্বাণী করা হয়। ২০০৮ থেকে ২০১২ সালের মধ্যে ভারতে আট কোটি ৮০ লাখ স্মার্টফোন গ্রাহক বেড়েছে। এ ছাড়া কেবল গত বছরই দেশটিতে ইন্টারনেট গ্রাহক বেড়েছে ১৩ কোটি ৭০ লাখ। এ ক্ষেত্রে ভারতের পূর্ববর্তী অবস্থানে রয়েছে চীন। প্রতিবেশী দুই দেশের মধ্যে স্মার্টফোন ও ইন্টারনেট ব্যবহারকারীর ব্যবধান বিস্তর।
মানুষ কীভাবে এবং কখন স্মার্টফোন ব্যবহার করে, তা জরিপের আকর্ষণীয় দিক হিসেবে উঠে এসেছে। এতে দেখা যায়, একজন ব্যক্তি দিনে প্রায় ১৫০ বার স্মার্টফোন ব্যবহার করে। এর মধ্যে প্রায় ১৮ বার তারা সময় দেখতে এবং ২৩ বার বার্তা পাঠাতে স্মার্টফোন ব্যবহার করে। টাইমস অব ইন্ডিয়া।
