
উপসাগরীয় অঞ্চলে যুক্তরাষ্ট্রের দুটি ছোট টহল-তরি থেকে আটক ১০ নাবিককে ছেড়ে দিয়েছে ইরানের রেভল্যুশনারি গার্ডের সদস্যরা। ইরানের রাষ্ট্রীয় টেলিভিশনের খবরের বরাত দিয়ে বিবিসির খবরে এ তথ্য জানানো হয়।
ইরানের রাষ্ট্রীয় টেলিভিশনের খবরে বলা হয়, আটক নাবিকেরা দুঃখ প্রকাশ করায় তাঁদের ছেড়ে দেওয়া হয়েছে। যুক্তরাষ্ট্রের সংশ্লিষ্ট কর্মকর্তারা বার্তা সংস্থা রয়টার্সকে নাবিকদের ছেড়ে দেওয়ার বিষয়টি নিশ্চিত করেছেন।
গতকাল মঙ্গলবার ফার্সি দ্বীপের কাছে যুক্তরাষ্ট্রের টহল-তরি দুটি ইরানের জলসীমায় প্রবেশ করেছিল বলে অভিযোগ করা হচ্ছে। মার্কিন কর্মকর্তাদের ভাষ্য, তরীতে সম্ভবত কারিগরি ত্রুটি দেখা দিয়েছিল। এরপর তা ইরানের ফার্সি দ্বীপে নিয়ে যাওয়া হয়।
রেভল্যুশনারি গার্ডের সদস্যদের বরাত দিয়ে ইরানের টেলিভিশন চ্যানেলে খবরে বলা হয়, নাবিকদের এই জলসীমায় প্রবেশের পেছনে কোনো উদ্দেশ্য ছিল না। এর আগে রেভল্যুশনারি গার্ডের নৌ কমান্ডার জেনারেল আলী ফাদাভি ইরানের টেলিভিশন চ্যানেলকে দেওয়া সাক্ষাৎ​কারে বলেন, অনুসন্ধান করে পাওয়া গেছে নৌযান চালনায় ভুল হওয়ায় এমনটি হয়েছে।
