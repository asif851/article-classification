
ইরাকের উত্তরাঞ্চলীয় এলাকায় মার্কিন বিমান হামলায় জঙ্গি সংগঠন ইসলামিক স্টেটের (আইএস) এক নেতা নিহত হয়েছেন। ২০১২ সালে লিবিয়ার বেনগাজিতে মার্কিন উপদূতাবাসে সন্ত্রাসী হামলার ঘটনায় তাকে খুঁজছিল যুক্তরাষ্ট্র। মার্কিন প্রতিরক্ষা দপ্তর পেন্টাগন এসব তথ্য জানিয়েছে।  পেন্টাগনের এক মুখপাত্রের বরাত দিয়ে আজ মঙ্গলবার বার্তা সংস্থা এএফপির খবরে জানানো হয়, নিহত ব্যক্তির নাম তারিক বিন আল-তাহার বিন আল-ফালিহ আল-আওনি আল-হারজি।
‘বিচারের জন্য পুরস্কার’ কর্মসূচির আওতায় হারজির সম্পর্কে তথ্য পেতে ৩০ লাখ ডলার পুরস্কার ঘোষণা করেছিল মার্কিন পররাষ্ট্র দপ্তর।
পেন্টাগনের মুখপাত্র কলোনেল স্টিভ ওয়ারেন গতকাল সোমবার বলেন, নিহত তারিক তিউনিসিয়ার নাগরিক। তিনি ১৫ জুন মসুলে নিহত হন।  এ ঘটনার মধ্য দিয়ে আন্তর্জাতিক সন্ত্রাসবাদের সঙ্গে দীর্ঘদিন ধরে সম্পর্ক থাকা এক জঙ্গির বিদায় হয়েছে বলে উল্লেখ করে পেন্টাগনের মুখপাত্র ওয়ারেন বলেন, তারিকের মৃত্যুতে সিরিয়ান ও ইরাকি জঙ্গিদের সঙ্গে উত্তর আফ্রিকার জিহাদিদের এক করার কাজে আইএসের সক্ষমতা কমবে।
