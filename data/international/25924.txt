
ত্রিপুরা কি বামদের হাতছাড়া হয়ে যাচ্ছে? আজকের বুথ ফেরত জরিপ যদি সত্যি হয়, তবে উত্তর-পূর্ব ভারতের এ রাজ্যে বাম জমানার অবসান হচ্ছে। শুধু ত্রিপুরায় না, পাহাড়ি এ অঞ্চলের নাগাল্যান্ডে উড়তে পারে গেরুয়া বসন। আরেক রাজ্য মেঘালয়ে জয়ের সম্ভাবনা রয়েছে আঞ্চলিক দল এনপিপির।
আজ বিকেলে নাগাল্যান্ড ও মেঘালয়ের বিধানসভা নির্বাচন শেষ হয়। ত্রিপুরার সঙ্গে এই দুই রাজ্যের নির্বাচনের ফলাফল বের হবে আগামী ৩ মার্চ।
এক্সিস ইন্ডিয়া ও নিউজটুয়েনটি ফোরের যৌথ জরিপে দেখা যায়, ত্রিপুরায় বিজেপি ৪৫ থেকে ৫০টি আসন পেতে পারে। সেখানে বাম জোট পাবে ৯ থেকে ১০টি আসন। নিউজ এক্সের আরেক জরিপে দেখা যাচ্ছে, বিজেপি ত্রিপুরায় পাবে ৩৫ থেকে ৪৫টি আসন। আর বাম জোট পাবে ১৪ থেকে ২৩ আসন। তবে ত্রিপুরার সংস্থা ত্রিপুরা ইনফোডটের হিসাব বলছে ঠিক উল্টো কথা। ইনফোর হিসাব অনুযায়ী ত্রিপুরায় বামেরাই ফিরছে ক্ষমতায়। তাঁর পেতে পারে ৪০ থেকে ৪৯টি আসন। ১০ থেকে ১৯টি আসন পেতে পারে বিজেপি। ইনফোন ব্যবস্থাপনা পরিচালক জয়ন্ত দেবনাথ দাবি করেন, তাঁদের অনলাইন ও অফ লাইন এবং মানবিক সমীক্ষার মাধ্যমে তথ্যের ভিত্তিতেই এ প্রতিবেদন। নিরপেক্ষতা বজায় রাখা হয়েছে প্রতি পদে পদে।
বুথ ফেরত জরিপ বলছে, নাগাল্যান্ডেও বিজেপি জয়লাভ করতে যাচ্ছে। সেখানে দলটি পেতে পারে ২৭ থেকে ৩২ আসন। কংগ্রেস পাবে মাত্র ২টি আসন। আর এনপিএফ পাবে ২০ থেকে ২৫টি আসন। এক্সিস মাই ইন্ডিয়া ও নিউজটুয়েনটি ফোরের জরিপ অনুযায়ী, মেঘালয়ে আঞ্চলিক দল এনপিপি ২৩ থেকে ২৭টি আসন পেতে পারে। বিজেপি পেতে পারে ৮ থেকে ১২ আসন। আর কংগ্রেস পেতে পারে ১৩ থেকে ১৭ আসন।
