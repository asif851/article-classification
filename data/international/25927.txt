
নির্বাচনে জয়লাভের পর পাকিস্তান মুসলিম লিগের (পিএমএল-এন) নেতা নওয়াজ শরিফ সরকার গঠন নিয়ে কাজ শুরু করে দিয়েছেন। তিনি তৃতীয়বারের মতো প্রধানমন্ত্রী হিসেবে দায়িত্ব নিতে যাচ্ছেন। এ ছাড়া মন্ত্রিসভায় কারা থাকবেন, তা নিয়েও কাজ শুরু করে দেওয়া হয়েছে। নির্বাচনের বেসরকারি ফল বলছে, পিএমএল-এন সহজেই জয়লাভ করছে। তবে সরকার গঠনের জন্য প্রয়োজনীয় নিরঙ্কুশ সংখ্যাগরিষ্ঠতা না-ও পেতে পারে দলটি। তাই সংখ্যাগরিষ্ঠতার নিশ্চয়তা পাকাপাকি করতে নওয়াজ বিশেষ করে স্বতন্ত্রভাবে নির্বাচিত ব্যক্তিদের সঙ্গে আলোচনা শুরু করে দিয়েছেন।
নওয়াজ শরিফ এর আগে ১৯৯৯ সালে সেনাবাহিনীর প্রধান পারভেজ মোশাররফের হাতে ক্ষমতাচ্যুত হওয়ার আগে দুই মেয়াদে প্রধানমন্ত্রী হিসেবে দায়িত্ব পালন করেছেন।
বিশ্লেষকেরা মনে করছেন, নওয়াজ শরিফের সরকার সদ্য বিদায়ী পাকিস্তান পিপলস পার্টির (পিপিপি) সরকারের চেয়ে অনেকটা শক্তিশালী হবে। কারণ, স্বতন্ত্র বা ছোট দু-একটি দলের নির্বাচিতদের সমর্থন নিয়েও যদি নওয়াজকে সরকার গঠন করতে হয়, তবে তার পরও তাঁর দল পিএমএল-এন জাতীয় পরিষদে নারী ও অমুসলিম সংখ্যালঘু ব্যক্তিদের জন্য সংরক্ষিত  ৭০টি আসনের মধ্যে বেশিরভাগই  পাবে।
এদিকে নওয়াজ শরিফ তাঁর অর্থমন্ত্রী কে হবেন, তা এরই মধ্যে ঠিক করে ফেলেছেন। তিনি অর্থমন্ত্রী হিসেবে এই পদে এর আগে দুবার দায়িত্ব পালনকারী ইশাক দারকে বেছে নিয়েছেন। মূলত নওয়াজ শরিফের সামনে সবচেয়ে বড় চ্যালেঞ্জ হবে দেশের অর্থনীতি পুনরুদ্ধার করা।
পিএমএল-এনের মুখপাত্র সিদ্দিকুল হক গতকাল সোমবার বলেন, তাঁদের দল জাতীয় পর্যায়ে ‘সুবিধাজনক সংখ্যাগরিষ্ঠতা’ এবং পাঞ্জাব প্রদেশে ‘দুই-তৃতীয়াংশ সংখ্যাগরিষ্ঠতা’ অর্জন করেছে। আর নওয়াজ শরিফের দ্বিতীয় মেয়াদে এবং ২০০৮ সালে সংক্ষিপ্ত সময়ের জন্য অর্থমন্ত্রী হিসেবে দায়িত্ব পালনকারী ইশাক দার নতুন সরকারের অর্থমন্ত্রী হিসেবে নিয়োগ পেতে যাচ্ছেন।
‘সমান অংশীদার হিসেবে কাজ করতে ওয়াশিংটন প্রস্তুত’: মার্কিন প্রেসিডেন্ট বারাক ওবামা বলেছেন, ইসলামাবাদের সঙ্গে ‘সমান অংশীদার হিসেবে’ কাজ করতে ওয়াশিংটন প্রস্তুত রয়েছে। পাকিস্তানে শান্তিপূর্ণভাবে ক্ষমতার পালাবদলকে তিনি স্বাগত জানিয়েছেন।
‘পাকিস্তানের উদ্বেগ যুক্তরাষ্ট্রকে বিবেচনায় নিতে হবে’: এদিকে নওয়াজ শরিফ বলেছেন, তিনি ওয়াশিংটনের সঙ্গে ইসলামাবাদের ভঙ্গুর সম্পর্ককে শক্তিশালী করতে আগ্রহী। তবে তিনি সতর্ক করে দিয়েছেন, পাকিস্তানে মার্কিন চালকবিহীন বিমান (ড্রোন) নিয়ে যে উদ্বেগ রয়েছে, ওয়াশিংটনকে তা অবশ্যই বিবেচনায় নিতে হবে। লাহোরে নিজ বাড়ির বাইরে গতকাল বিদেশি সাংবাদিকদের এসব কথা বলেন নওয়াজ।
মনমোহন সিং অংশ নিলে‘খুব খুশি’ হবেন নওয়াজ: পাকিস্তানে নতুন সরকার দায়িত্ব নেওয়ার অনুষ্ঠানে অংশ নিতে ভারতের প্রধানমন্ত্রী মনমোহন সিংকে অনানুষ্ঠানিক আমন্ত্রণ জানিয়েছেন নওয়াজ শরিফ।
নওয়াজ শরিফ বলেছেন, দাওয়াত গ্রহণ করে মনমোহন যদি তাতে অংশ নেন, তবে তিনি ‘খুব খুশি’ হবেন। লাহোরে নিজ বাড়ির বাইরে গতকাল বিদেশি সাংবাদিকদের সঙ্গে কথোপকথন-কালে ভারতীয় একজন সাংবাদিকের জবাবে এ কথা জানিয়েছেন তিনি। এএফপি ও বিবিসি।
