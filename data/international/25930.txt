
কথিত রাসায়নিক অস্ত্র ব্যবহারকে কেন্দ্র করে সিরিয়ার বাশার আল-আসাদ সরকারের বিরুদ্ধে সামরিক ব্যবস্থা গ্রহণের প্রস্তুতি নিয়ে রেখেছে যুক্তরাষ্ট্র। পাশাপাশি কূটনৈতিক তৎপরতা জোরদার করা হয়েছে। সিরীয় সরকারের বিরুদ্ধে সামরিক ব্যবস্থা গ্রহণের বিষয়ে জাতিসংঘের সমর্থন আদায়ের লক্ষ্যে যুক্তরাষ্ট্রের ঘনিষ্ঠ মিত্র যুক্তরাজ্য গতকাল বুধবার নিরাপত্তা পরিষদে একটি প্রস্তাব উত্থাপন করেছে। বাংলাদেশ সময় আজ বৃহস্পতিবার ভোররাতের দিকে যুক্তরাজ্যের প্রস্তাবের ওপর ভোটাভুটি হওয়ার কথা। তবে হেগে জাতিসংঘের মহাসচিব বান কি মুন কূটনৈতিক পন্থায় সমস্যা সমাধানের আহ্বান জানিয়েছেন। একই সঙ্গে তিনি সিরিয়ায় জাতিসংঘের রাসায়নিক অস্ত্র বিশেষজ্ঞদের তদন্তকাজে আরও সময় দেওয়ার অনুরোধ জানান। ব্রিটিশ প্রধানমন্ত্রী ডেভিড ক্যামেরন খুদে ব্লগ লেখার সাইট টুইটারে নিরাপত্তা পরিষদে যাওয়ার ঘোষণা দিয়ে বলেন, ‘আমরা সব সময়ই বলে এসেছি, সিরিয়ার ব্যাপারে নিরাপত্তা পরিষদের দায়িত্ব পালন করা উচিত। আজ তাদের সামনে একটা সুযোগ এসেছে।’ এর আগে রাশিয়া ও চীনের বিরোধিতার কারণে নিরাপত্তা পরিষদে সিরিয়ার বিরুদ্ধে পদক্ষেপ নেওয়ার বিভিন্ন উদ্যোগ অনুমোদন লাভে ব্যর্থ হয়। রাশিয়া এবারও সামরিক পদক্ষেপের বিরোধিতার ইঙ্গিত দিয়ে বলেছে, সিরিয়ার সরকারি বাহিনী রাসায়নিক অস্ত্র ব্যবহারের অভিযোগ অস্বীকার করেছে। সে কারণে বিষয়টি প্রমাণসাপেক্ষ। তা ছাড়া সিরিয়ায় সামরিক হস্তক্ষেপ মধ্যপ্রাচ্যে বড় পরিসরে সংঘাতের জন্ম দিতে পারে। সিরিয়ায় ২১ আগস্ট রাসায়নিক অস্ত্র ব্যবহারের পর থেকেই সেখানে সামরিক হস্তক্ষেপের জন্য যুক্তরাজ্য ও ফ্রান্সের মতো ইউরোপীয় শক্তিগুলো সোচ্চার। ওবামা প্রশাসন শুরুতে কিছুটা দ্বিধাগ্রস্ত থাকলেও গত মঙ্গলবার ঘোষণা দিয়েছে, তাদের সামরিক বাহিনী প্রস্তুত। সিরিয়ায় সামরিক পদক্ষেপের পক্ষে তুরস্ক ও সৌদি আরবের যেমন সমর্থন রয়েছে, তেমনি রয়েছে ইসরায়েলের। তবে ইরান হুঁশিয়ার করে বলেছে, সিরিয়ায় হামলা হলে এর পরিণতি হবে ভয়াবহ। এদিকে, সিরিয়ায় সামরিক হস্তক্ষেপের বিষয়ে ক্যামেরন আগ্রহী হলেও তাঁর দলের অনেকে এবং বিরোধী লেবার পার্টি এ বিষয়ে পার্লামেন্টে পূর্ণাঙ্গ বিতর্কের জন্য চাপ দিচ্ছে। তাই আজ বৃহস্পতিবার পার্লামেন্টের বিশেষ অধিবেশন ডাকা হয়েছে। যুক্তরাজ্যের পার্লামেন্ট গ্রীষ্মকালীন অবকাশে ছিল এবং আগামী সোমবার অধিবেশন শুরুর কথা থাকলেও তা চার দিন এগিয়ে আনা হয়। লেবার পার্টি শুরুতে সিরিয়ায় সামরিক হস্তক্ষেপের পক্ষে থাকার ইঙ্গিত দিলেও পরে জাতিসংঘের অনুমোদন লাভের শর্ত জুড়ে দেয়।
সিরিয়ায় সামরিক হস্তক্ষেপের বিষয়ে যুক্তরাজ্যের অভ্যন্তরীণ বিরোধিতার কারণে প্রধানমন্ত্রী ক্যামেরন নিরাপত্তা পরিষদে প্রস্তাব উত্থাপনের পথ বেছে নিয়েছেন। এ জন্য রাজনৈতিক বিশ্লেষকদের মধ্যে একধরনের মতৈক্য দেখা যাচ্ছে। এর মধ্যে বুধবার দুপুরে প্রধানমন্ত্রীর দপ্তরে জাতীয় নিরাপত্তা পরিষদের বৈঠক হয়। বৈঠক শেষে ক্যামেরন এক টুইটার বার্তায় বলেন, বাশারের রাসায়নিক অস্ত্র ব্যবহার কোনোভাবেই গ্রহণযোগ্য নয় মর্মে পরিষদে সর্বসম্মত সিদ্ধান্ত হয়েছে।
এদিকে, লন্ডনে কূটনৈতিক ও সামরিক বিশেষজ্ঞরা বলছেন, সিরিয়ায় সামরিক হস্তক্ষেপ হবে সীমিত আকারে। মূলত সামরিক নিয়ন্ত্রণকেন্দ্র এবং স্থাপনাগুলোকে লক্ষ্য করে হামলা চালানো হবে। আসাদ সরকারকে উৎখাতের মতো কোনো লক্ষ্য বা উদ্দেশ্য নিয়ে অভিযান চালানো হবে না। তাঁরা বলছেন, মূলত ক্ষেপণাস্ত্র নিক্ষেপ এবং বিমান হামলার মধ্যেই সামরিক অভিযান সীমিত রাখার পরিকল্পনা নিয়েই পাশ্চাত্যের এসব শক্তি অগ্রসর হচ্ছে।
২০১১
মার্চ মাসে রাজবন্দীদের মুক্তির দাবিতে বিক্ষোভ সরকার বিরোধী আন্দোলনে রূপ নেয়
২০১২
সালের নভেম্বরে দোহায় বিদ্রোহীদের জোট সিরিয়ান ন্যাশনাল কোয়ালিশন গঠন
২০১৩
২১ আগস্ট দামেস্কের কাছে বিদ্রোহীদের শক্ত ঘাঁটিতে রাসায়নিক অস্ত্রের ব্যবহারে হাজার লোকের মৃত্যুর অভিযোগ      ২৬ আগস্ট সিরিয়া সীমান্তের কাছে রণতরি পাঠায় যুক্তরাষ্ট্র ও যুক্তরাজ্য
১ লাখের বেশি মানুষ গত দুই বছরে সহিংসতায় নিহত
