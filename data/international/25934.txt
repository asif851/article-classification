
পাকিস্তানের পেশোয়ারে সেনাবাহিনী পরিচালিত একটি স্কুলে সন্ত্রাসী হামলায় পাঁচজন নিহত ও ৪০ জন আহত হয়েছেন। আজ মঙ্গলবার দুপুরে কয়েকজন বন্দুকধারী ওই স্কুলে হামলা চালায়। খবর ডনের।
বন্দুকধারীরা স্কুলের ভেতরে থাকা সবাইকে জিম্মি করে রেখেছে। লেডি রিডিং হাসপাতালের জরুরি বিভাগের চিকিৎ​সক জাফর ইকবাল জানান, হামলায় পাঁচজন নিহত ও ৪০ জন আহত হয়েছেন।
ডন অনলাইনের খবরে জানানো হয়, তেহেরিক-ই-তালেবান পাকিস্তানের মুখপাত্র জানান, ওই স্কুলের শিক্ষার্থীদের ওপর গুলি ছোড়ার নির্দেশ দেওয়া হয়েছে বন্দুকধারীদের। এএফপির খবরে জানানো হয়, তালেবান জঙ্গিরা এ হামলা চালিয়েছে। পুলিশ জানায়, কমপক্ষে ছয়জন জঙ্গি স্কুলের ভেতরে ঢুকেছে। পুলিশ ও নিরাপত্তা বাহিনী ওই এলাকাটি ঘিরে রেখে অভিযান চালাচ্ছে।
