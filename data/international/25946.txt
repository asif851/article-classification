
পাকিস্তানের খাইবার পাখতুনখাওয়া প্রাদেশিক সরকারের দায়িত্বে থাকা ব্যক্তিরা দলীয় পদে থাকতে পারবেন না। ইমরান খানের নেতৃত্বাধীন পাকিস্তান তেহরিক-ই-ইনসাফ (পিটিআই) এ সিদ্ধান্ত নিয়েছে। দলটি প্রাদেশিক সরকারে থাকা তাদের পাঁচ নেতাকে অবিলম্বে দলীয় পদ ছাড়তে বলেছে। পিটিআইয়ের ‘কেন্দ্রীয় নির্বাচন কমিশন’ মঙ্গলবার এ সিদ্ধান্তের কথা ঘোষণা করে। সাবেক ক্রিকেট তারকা ইমরান খানের এ রাজনৈতিক দলই খাইবার পাখতুনখাওয়া প্রাদেশিক সরকারের নেতৃত্বে রয়েছে। পিটিআইয়ের ‘কেন্দ্রীয় নির্বাচন কমিশন’ জানিয়েছে, খাইবার পাখতুনখাওয়া প্রদেশের মুখ্যমন্ত্রী পারভেজ খাটাককে তাঁর দলীয় পদ ছাড়ার জন্য বলা হয়েছে। তিনি দলের প্রাদেশিক কমিটির মহাসচিবের পদে রয়েছেন। একইভাবে প্রাদেশিক পরিষদের স্পিকার আসাদ কায়সার দলের প্রাদেশিক কমিটির সভাপতির পদে রয়েছেন। তাঁকে দলীয় এ পদ ছেড়ে দিতে বলা হয়েছে। এ দুজন ছাড়াও যাঁরা একই সঙ্গে দলের বিভিন্ন পদ এবং প্রাদেশিক সরকারের মন্ত্রিসভায় রয়েছেন, তাঁদেরও দলীয় পদ ছাড়তে বলা হয়েছে। কমিশন জানিয়েছে, রমজান মাসের পর খালি হওয়া দলীয় পদগুলো পূরণ করতে নির্বাচনের তারিখ ঘোষণা করা হবে। পদগুলো পূরণ না হওয়া পর্যন্ত এসব পদে দলের কেন্দ্রীয় নেতারা অন্তর্বর্তীকালীন দায়িত্বে থাকবেন। পিটিআইয়ের চার প্রভাবশালী নেতা সরকারি দপ্তরের দায়িত্বে থাকা নেতাদের দলীয় পদ ছাড়ার জন্য দাবি জানিয়ে আসছিলেন। বিষয়টি নিয়ে আলোচনা করতে পিটিআইয়ের কেন্দ্রীয় নির্বাচন কমিশন গত সোমবার ইসলামাবাদে বৈঠক করেন। ওই বৈঠকে সর্বসম্মতভাবে সিদ্ধান্ত হয়, সরকারি দপ্তরের দায়িত্বে থাকা ব্যক্তিরা দলীয় পদ ধরে রাখতে পারবেন না। ডন।
