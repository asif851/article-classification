
পৃথিবী থেকে লোমশ হাতির (ম্যামথ) বিলুপ্তির কারণ অতি শিকার নয়। মূলত জলবায়ু পরিবর্তনের কারণেই এদের বিলুপ্তি ঘটেছিল। গতকাল বুধবার প্রকাশিত একটি গবেষণা প্রতিবেদনে এসব কথা লিখেছেন সংশ্লিষ্ট বিজ্ঞানীরা।সুইডিশ মিউজিয়াম অব ন্যাচারাল সোসাইটির বিশেষজ্ঞরা এ গবেষণা করেছেন। বরফের নিচ থেকে উদ্ধার করা প্রাচীন লোমশ-হাতির কঙ্কালের ডিএনএ পরীক্ষা করে দেখেছেন তাঁরা।পৃথিবী থেকে হারিয়ে যাওয়া যেসব প্রাণী নিয়ে বিজ্ঞানীরা ব্যাপক হারে গবেষণা করেছেন, লোমশ হাতি তার অন্যতম। আগের গবেষণাগুলো থেকে বিজ্ঞানীরা ইঙ্গিত দিয়েছিলেন, এ প্রজাতির বিলুপ্তি ঘটেছে মূলত শিকারের কারণে।নতুন এ গবেষণায় দেখা গেছে, সুদূর অতীতে জলবায়ুর তারতম্যের কারণে ম্যামথের সংখ্যার হ্রাস-বৃদ্ধি ঘটেছে। প্রায় এক লাখ ২০ হাজার বছর আগে তুষার যুগের একটি মধ্যবর্তী সময়ে পৃথিবীর তাপমাত্রা এবং সমুদ্রপৃষ্ঠের উচ্চতা প্রায় এখনকার মতো পর্যায়ে এসেছিল। তখন লোমশ হাতির আবাসস্থল সংকুচিত হয়ে তাদের সংখ্যা কমে গিয়েছিল। সর্বশেষ বরফ যুগে, যা মোটামুটি ১৪ হাজার বছর আগে শেষ হয়েছে, লোমশ হাতির সংখ্যা আবার বৃদ্ধি পায়। এসব তথ্যের ভিত্তিতে গবেষকেরা ধারণা করছেন, লোমশ হাতির বিলুপ্তির প্রধান কারণ সম্ভবত জলবায়ু পরিবর্তন। দি ইনডিপেনডেন্ট।
