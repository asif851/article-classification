
৪৩ ছাত্রকে হত্যার ঘটনায় মেক্সিকোর গুয়েরো রাজ্যে ক্ষমতাসীন ইনস্টিটিউশনাল রেভল্যুশনারি পার্টির (পিআরআই) কার্যালয়ে আগুন দিয়েছে বিক্ষুব্ধ জনতা। গত মঙ্গলবার এ ঘটনা ঘটে। গুয়েরো রাজ্যের রাজধানী চিলপানচিনগোতে দাঙ্গা পুলিশের সঙ্গে জনতার ব্যাপক সংঘর্ষের সময় পিআরআই দলের কার্যালয় থেকে ধোঁয়া উঠতে দেখা যায়। গত শুক্রবার এক সংঘবদ্ধ অপরাধ চক্রের সদস্য স্বীকার করে, গত সেপ্টেম্বরে দুর্নীতিবাজ পুলিশ কর্মকর্তারা ৪৩ ছাত্রকে তাঁদের কাছে তুলে দেওয়ার পর হত্যা করে লাশ পুড়িয়ে ফেলা হয়েছে। এ ঘটনার জেরে অব্যাহত বিক্ষোভে টালামাটাল হয়ে পড়েছে প্রেসিডেন্ট এনরিক পিনা নিয়েতোর সরকার। এএফপি
