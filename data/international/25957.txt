
ছয় মাসের আগে সাধারণত শিশুর দাঁত ওঠে না। কিন্তু ব্যতিক্রম ঘটেছে ভারতের গুজরাটের এক মাস বয়সী এক নবজাতকের ক্ষেত্রে। একটি, দুটি নয়; সাতটি দাঁত ওঠে নবজাতকটির। এ কারণে ভালো করে মায়ের বুকের দুধও খেতে পাচ্ছিল না সে। চিকিৎসকেরা অবশ্য সফলভাবে অস্ত্রোপচার করে অসময়ে ওঠা দাঁতগুলো তুলে ফেলেছেন।
দাঁতের চিকিৎসক মিত রামাত্রি বিবিসিকে বলেন, নবজাতকটির জন্মের কিছুদিন পরই দাঁত ওঠে। মায়ের বুকের দুধ খেতে সমস্যা হচ্ছিল তার। তখন নবজাতকের বাবা-মা তাকে শিশুরোগ বিশেষজ্ঞের কাছে নিয়ে যান। ওই চিকিৎসক নবজাতককে রামাত্রির কাছে পাঠান। দুই ধাপে অস্ত্রোপচারের সিদ্ধান্ত নেওয়া হয়। প্রথম ধাপে চারটি দাঁত তোলা হয়। পরের অস্ত্রোপচারে বাকি তিনটি দাঁত তোলা হয়।
নবজাতকটি বর্তমানে ভালো আছে এবং খাওয়া-দাওয়ায় তার কোনো সমস্যা নেই বলে জানালেন মিত রামাত্রি। একই সঙ্গে আশ্বস্ত করলেন, ভবিষ্যতে স্বাভাবিক প্রক্রিয়াতেই দাঁত উঠবে তার।
