
উত্তর ভারতের হিমাচল প্রদেশে গতকাল শুক্রবার জবাইয়ের উদ্দেশ্যে গরু পাচার করার অভিযোগে স্থানীয় অধিবাসীরা এক মুসলমান যুবককে পিটিয়ে হত্যা করেছে। নিহত নোমান (২০) এবং আরও চারজনকে গত বৃহস্পতিবার গরু পাচারের অভিযোগে পিটিয়ে গুরুতর আহত অবস্থায় পুলিশের কাছে সোপর্দ করে স্থানীয়রা। গতকাল নোমান মারা যান। খবর এএফপির।ভারতের উত্তর প্রদেশের দাদরি এলাকায় গরুর মাংস খাওয়ার গুজবকে কেন্দ্র করে মোহাম্মদ ইকলাখ নামে এক ব্যক্তিকে পিটিয়ে হত্যার এক মাসেরও কম সময়ের মধ্যে এ ঘটনা ঘটল।পুলিশ জানায়, নোমানসহ পাঁচজন গরুবোঝাই একটি গাড়ি নিয়ে মহাসড়ক দিয়ে যাচ্ছিলেন। স্থানীয় গ্রামবাসী হামলা চালালে তাঁরা গাড়ি ছেড়ে দিয়ে পালানোর চেষ্টা করেন। অধিবাসীরা তখন তাঁদের ধরে গণপিটুনি দেয়।বিজেপি নেতার পরামর্শ: এদিকে হরিয়ানা রাজ্যের মুখ্যমন্ত্রী মনোহর লাল খাট্টার বলেছেন, ভারতের মুসলমানদের উচিত হিন্দু ধর্মাবলম্বীদের প্রতি শ্রদ্ধা প্রদর্শন করে গরুর মাংস খাওয়া পরিহার করা।বিরোধী দল কংগ্রেস খাট্টারের ওই মন্তব্যের কড়া সমালোচনা করেছে। বক্তব্যের ব্যাখ্যা দিয়ে খাট্টার গতকাল বলেন, তাঁর কথা ভুলভাবে উপস্থাপন করা হয়েছে। তারপরও কেউ আহত হয়ে থাকলে তিনি দুঃখ প্রকাশ করতে রাজি আছেন।খাট্টারের ওই মন্তব্য বিজেপির দলীয় অবস্থানের প্রতিফলন নয় বলে বিজেপির নেতা ও কেন্দ্রীয় সংসদবিষয়ক মন্ত্রী ভেঙ্কাইয়া নাইডু জানিয়েছেন।
