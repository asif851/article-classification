
যুক্তরাষ্ট্রে আসন্ন প্রেসিডেন্ট নির্বাচনে ডেমোক্র্যাট প্রার্থী হিলারি ক্লিনটনের শারীরিক অবস্থা নিয়ে উদ্বেগ দেখা দিয়েছে। গতকাল রোববার সকালে নিউইয়র্কে ১১ সেপ্টেম্বরের সন্ত্রাসী হামলায় নিহত ব্যক্তিদের স্মরণে আয়োজিত অনুষ্ঠানে তিনি অজ্ঞান হয়ে পড়েন। এ নিয়ে উৎকণ্ঠা দেখা দেয়। পরে প্রচারণা শিবির থেকে জানানো হয়, গরমের কারণে হিলারি ক্লিনটন অসুস্থ বোধ করছেন। কাছেই মেয়ে চেলসি ক্লিনটনের বাসায় তিনি বিশ্রাম নিচ্ছেন বলে জানানো হয়। এমনিতে হিলারির শারীরিক অবস্থা নিয়ে রক্ষণশীলদের মধ্যে নেতিবাচক গুঞ্জন ছড়িয়েছে। কয়েক ঘণ্টা পর হিলারিকে বাইরের সড়কপথে বেরিয়ে একটি শিশুর সঙ্গে ছবি ওঠাতে দেখা যায়। এ সময় তিনি চমৎকার বোধ করছেন বলেও সংবাদমাধ্যমকে বলেন। চিকিৎসকদের বরাত দিয়ে গতকাল বিকেলেই জানানো হয়, হিলারি নিউমোনিয়ায় আক্রান্ত হয়েছেন। রাতে প্রচারণা শিবির থেকে জানানো হয়, হিলারি ক্লিনটনের পশ্চিমের রাজ্য সফরের কর্মসূচি বাতিল করা হয়েছে। আজ সোম ও কাল মঙ্গলবার তাঁর ক্যালিফোর্নিয়া সফরের কর্মসূচি ছিল। চিকিৎসকের পরামর্শে তিনি নিউইয়র্কের চাপাকুয়া এলাকায় নিজের বাড়িতে বিশ্রাম নেবেন বলে জানানো হয়েছে। তিনি দ্রুত সুস্থ হয়ে উঠছেন বলেও জানানো হয়। 
ডেমোক্রেটিক পার্টির জাতীয় কমিটির প্রেসিডেন্ট ডোনাল্ড এক বিবৃতিতে বলেন, হিলারি ভালো বোধ করছেন জেনে তিনি স্বস্তি বোধ করছেন। তাঁর প্রত্যাশা, নির্বাচনী প্রচারণায় দ্রুত ফিরে এসে হিলারি জয়ের পথে এগিয়ে যাবেন। হিলারির অসুস্থতা নিয়ে এখনো ট্রাম্পের পক্ষ থেকে কিছু বলা হয়নি। সহানুভূতি জানিয়ে তিনি কোনো বিবৃতি দেননি। ফক্স নিউজের এক প্রশ্নের জবাবে ট্রাম্প বলেন, এ ব্যাপারে তিনি কিছুই জানেন না। তাঁর দলের কংগ্রেসম্যান পিটার কিং অবশ্য ওয়াশিংটন পোস্টকে বলেন, ট্রাম্পই প্রথম তাঁকে হিলারির অসুস্থ হওয়ার খবরটি দিয়েছেন। ১১ সেপ্টেম্বরের স্মরণ অনুষ্ঠানে ট্রাম্পও উপস্থিত ছিলেন। পিটার কিংয়ের দিকে ঝুঁকে ট্রাম্প বলেন, হিলারির শরীর ভালো নেই। কিং তাঁর জবাবে বলেছেন, সত্যি? ২০১২ সালে মস্তিষ্কে রক্ত জমাট বাঁধায় হিলারি অজ্ঞান হয়ে পড়েছিলেন।
