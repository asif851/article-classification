

ভারতের বেঙ্গালুরুতে এটিএম বুথে ঢুকে গতকাল মঙ্গলবার এক নারীর ওপর হামলা চালিয়ে তাঁর কাছে থাকা অর্থ ও জিনিসপত্র লুট করে নিয়ে গেছে এক দুর্বৃত্ত। এ সময় চাপাতির আঘাতে ওই নারী মারাত্মক আহত হয়েছেন। পুরো ঘটনাটি এটিএম বুথের সিসি ক্যামেরায় ধরা পড়লেও পুলিশ এখনো অপরাধীকে গ্রেপ্তার করতে পারেনি।
আজ বুধবার এনডিটিভির খবরে বলা হয়, গতকাল সকালে একটি ব্যাংকের ম্যানেজার ওই নারী (৪৪) শহরের কেন্দ্রস্থলে সিটি করপোরেশন ভবনের বিপরীত দিকের একটি এটিএম বুথে যান অর্থ তোলার জন্য। ওই নারী কিছু বুঝে ওঠার আগেই তাঁকে অনুসরণ করে আসা এক যুবক এটিএম বুথে ঢুকে বুথের শাটার নামিয়ে দেন। এরপর তিনি ওই নারীর ব্যাগ ছিনিয়ে নেওয়ার চেষ্টা করেন। এতে তিনি বাধা দিলে যুবকটি প্রথমে বন্দুকের মতো একটি অস্ত্র বের করেন। পরে চাপাতি বের করে তিনি ওই নারীকে কোপ মারেন। এতে জ্ঞান হারান ওই নারী।
ঘটনার প্রায় তিন ঘণ্টা পর স্কুলপড়ুয়া কয়েকজন ছেলে এটিএম বুথের বাইরে ফোঁটা ফোঁটা রক্ত দেখতে পায়। তারা বুথের শাটার সরিয়ে আহত নারীটিকে উদ্ধার করে পুলিশকে খবর দেয়। হামলার সময় ওই বুথে কোনো নিরাপত্তারক্ষী ছিল না।
এনডিটিভি জানায়, মাথায় আঘাত পেলেও হামলার শিকার ওই নারীর জ্ঞান ফিরেছে। তবে তাঁর শরীরের ডান দিক অবশ হয়ে গেছে। চিকিত্সকেরা আশা করছেন, কয়েক মাসের মধ্যেই তিনি সুস্থ হয়ে উঠবেন।
বেঙ্গালুরুর পুলিশ জানায়, হামলাকারী ওই নারীর কাছে থাকা অর্থ, মোবাইল ফোন ও ক্রেডিট কার্ডসহ ব্যাগটি নিয়ে যায়। তবে তাঁর গায়ে থাকা গয়নাগুলো নেয়নি ওই দুর্বৃত্ত।
এ হামলার ঘটনাটি এটিএম বুথের নিরাপত্তা ক্যামেরায় ধরা পড়েছে। এতে হামলাকারীর চেহারা স্পষ্টভাবে বোঝা গেলেও এখন পর্যন্ত তাঁকে শনাক্ত বা গ্রেপ্তার করা সম্ভব হয়নি।
