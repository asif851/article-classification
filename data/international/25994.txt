
জাতিসংঘে প্রথমবারের মতো পতাকা উত্তোলন করেছেন ফিলিস্তিনিরা। গতকাল বুধবার পতাকা উত্তোলনের পর নিজ দেশকে জাতিসংঘের পূর্ণ সদস্যপদ দিতে বিশ্বের ক্ষমতাধর দেশগুলোর প্রতি আহ্বান জানান দেশটির প্রেসিডেন্ট মাহমুদ আব্বাস। জাতিসংঘের সাধারণ পরিষদের অধিবেশনে বার্ষিক বক্তৃতার সময় গতকাল বুধবার তিনি এই আহ্বান জানান।মাহমুদ আব্বাস বলেন, ‘এই ঐতিহাসিক মুহূর্তে আমি আমার দেশের জনগণকে বলতে চাই, আপনারা সবখানে উঁচু করে ফিলিস্তিনের পতাকা উড়িয়ে দিন। কারণ, এটি আমাদের পরিচয়ের স্মারক বহন করে।’ ফিলিস্তিন ও ভ্যাটিকানের পতাকা জাতিসংঘে উত্তোলনের বিষয়টি গত ১০ সেপ্টেম্বর জাতিসংঘের সাধারণ পরিষদে অনুমোদন পায়। এ দুটি দেশ জাতিসংঘের পর্যবেক্ষকের মর্যাদা পেয়ে আসছে। মাহমুদ আব্বাস বলেন, ইসরায়েল অসলো চুক্তিসহ পরবর্তী সব চুক্তি ভেঙেছে। তাই দেশটির প্রতি ফিলিস্তিনিদের অনুগত থাকার আর কোনো কারণ নেই। তিনি বলেন, ‘আমরা ইসরায়েলের সঙ্গে সম্পাদিত চুক্তিটি আর মানতে বাধ্য নই; বরং দখলদার শক্তি হিসেবে ইসরায়েলের উচিত তার সব দায়িত্ব সম্পূর্ণরূপে পালন করা।’
