
পাকিস্তান ও আফগানিস্তানে গত শুক্রবার রাতে ৬ দশমিক ৩ মাত্রার ভূমিকম্প আঘাত হেনেছে। এতে পাকিস্তানে এক অন্তঃসত্ত্বা মা নিহত ও অর্ধশত আহত হয়েছে। আফগানিস্তানে আহত হয়েছে ১২ জন। খবর এএফপির।ভূমিকম্পে বাড়িঘর নড়তে থাকলে রাতের বেলা তীব্র শীত উপেক্ষা করেই বেরিয়ে আসে লোকজন। মার্কিন ভূতাত্ত্বিক জরিপ বলছে, ভূকম্পের উৎপত্তিস্থল ছিল আফগানিস্তানের প্রত্যন্ত বাদাখশান প্রদেশে, রাজধানী কাবুল থেকে ২৮০ কিলোমিটার উত্তর-পূর্বে। পাকিস্তান-তাজিকিস্তান সীমান্তের কাছে এ ভূমিকম্পে পেশোয়ারে এক বাড়িতে পাথর ধসে পড়লে একজন অন্তঃসত্ত্বা মা মারা যান। উত্তর-পশ্চিম পাকিস্তানের শহরটিতে আহত হয় অন্তত ৫০ জন।বাদাখশান প্রদেশে কমপক্ষে ৪৫টি বাড়িঘর ক্ষতিগ্রস্ত হয়। নানগারহার প্রদেশে আহত হয় অন্তত ১২ জন।গত অক্টোবর মাসে পাকিস্তান ও আফগানিস্তানের প্রায় একই অঞ্চলে আঘাত হানা ৭ দশমিক ৫ মাত্রার ভূমিকম্পে ৪০০ মানুষের প্রাণহানি ঘটে।
