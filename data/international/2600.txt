
যুক্তরাষ্ট্রে ভারতের কূটনীতিক দেবযানী খোবরাগাড়েকে বিবস্ত্র করে তল্লাশির ভিডিওটি ভুয়া বলে দাবি করেছে যুক্তরাষ্ট্র। দেশটির স্টেট ডিপার্টমেন্টের মুখপাত্র মেরি হার্ফ এক বিবৃতিতে এ দাবি করেন।
হার্ফ বলেন, ‘ওই ভিডিওটি সম্বন্ধে আমরা অবগত। এটি নিঃসন্দেহে দেবযানীর নয়। আমরা এটিকে মারাত্মক ও উসকানিমূলক মিথ্যাচার বলব।’
‘টাইমস অব ইন্ডিয়া’র খবরে বলা হয়, সামাজিক যোগাযোগ মাধ্যমে প্রচার হওয়া ওই ভিডিওতে দেখা যায়, যুক্তরাষ্ট্রের নিরাপত্তা কর্মকর্তারা আইনশৃঙ্খলা বাহিনীর হেফাজতে থাকা একজন নারীকে বিবস্ত্র করে তল্লাশি করছেন। বিষয়টির উল্লেখ করে হার্ফ বলেন, ‘এই ভুয়া ভিডিওটি কোনো ধরনের সত্যতা ছাড়াই বিভিন্ন সংবাদভিত্তিক ওয়েবসাইটে প্রচারিত হয়েছে। এ ধরনের প্রচার বেপরোয়া ও দায়িত্বজ্ঞানহীন। আমরা আবারও এ ধরনের মারাত্মক মিথ্যাচারের নিন্দা জানাই। আমি নিশ্চিত করেই বলতে চাই এটি তাঁর (দেবযানী) ভিডিও নয়।’
ইন্ডিয়ান ফরেন সার্ভিসের (আইএফএস) ১৯৯৯ ব্যাচের একজন কর্মকর্তা দেবযানী খোবরাগাড়ে। তিনি নিউইয়র্কে ডেপুটি কনসাল জেনারেল হিসেবে নিযুক্ত ছিলেন। গত মাসে গৃহকর্মীর ভিসার আবেদনে অবৈধ পন্থার অভিযোগে তাঁকে আটক করা হয়। পরে আড়াই লাখ ইউএস ডলারের মুচলেকায় তাঁকে মুক্তি দেওয়া হয়।
