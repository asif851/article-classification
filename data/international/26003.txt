
মানবাধিকার লঙ্ঘনের অভিযোগ ও ধর্মীয় মতাদর্শগত বিরোধের কারণে প্রায়ই আলোচনায় থাকা সৌদি আরব বিশ্বের সবচেয়ে সুখী দেশের তালিকায় তৃতীয় স্থানে রয়েছে। ডব্লিউআইএন/গ্যালাপ ইন্টারন্যাশনালের জরিপের প্রতিবেদনে মধ্যপ্রাচ্যের দেশটি এই অবস্থান পেয়েছে। 
৬৮টি দেশের ৬৬ হাজার ৪০ জনের ওপর পরিচালিত এই জরিপে সবচেয়ে সুখী দেশ নির্বাচিত হয়েছে কলম্বিয়া। দ্বিতীয় স্থানে রয়েছে ফিজি দ্বীপপুঞ্জ। চতুর্থ স্থান থেকে পর্যায়ক্রমে রয়েছে আজারবাইজান, ভিয়েতনাম, আর্জেন্টিনা, পানামা, মেক্সিকো, ইকুয়েডর এবং দশম স্থানে রয়েছে চীন। চীনের সঙ্গে যৌথভাবে রয়েছে ইউরোপের দেশ আইসল্যান্ড।জরিপের প্রতিবেদনে বলা হয় ‘সুখী’ শব্দটির সংজ্ঞা এক একজনের কাছে এক এক রকম হতে পারে। কেউ কেউ সুখী বলতে পার্থিব সম্পদ, মতাদর্শগত স্বাধীনতা এবং সামাজিক স্থিতিশীলতা বুঝিয়েছেন।সৌদি আরবে তৃতীয় অবস্থানে থাকার বিষয়টি সবচেয়ে অবাক হওয়ার মতো বিষয়। মানবাধিকার সংগঠন অ্যামনেস্টি ইন্টারন্যাশনাল সম্প্রতি জানিয়েছে, গত দুই বছরে দেশটিতে নাগরিক অধিকার খর্ব করা হয়েছে। প্রশান্ত মহাসাগরীয় দেশ ফিজিতে জানুয়ারি মাসে গড় তাপমাত্রা থাকে ২৬ ডিগ্রি সেলসিয়াস। শীতের মৌসুমেও এই তাপমাত্রা দেশটিকে সুখী দেশের তালিকায় অবস্থান পেতে সহায়তা করেছে। তবে মাদক চক্রের দৌরাত্ম্য ও সরকারের দুর্নীতিতে জর্জরিত কলম্বিয়া ৬৮টি দেশের মধ্যে প্রথম স্থান করে নেওয়াটা বিস্ময় হয়ে এসেছে।
