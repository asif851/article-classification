
ভারতের শাসক দল ভারতীয় জনতা পার্টির (বিজেপি) দুই দিনব্যাপী জাতীয় কর্মসমিতির বৈঠকে আসামের অনুপ্রবেশ বড় হয়ে উঠে এল। বৈঠক শেষে গৃহীত প্রস্তাবে এ প্রসঙ্গে বিস্তারিত আলোচনা করে বলা হয়েছে, রাজ্যের মানুষকে অনুন্নয়ন ও দারিদ্র্যের হাত থেকে যেমন মুক্ত করা হবে, তেমনই অনুপ্রবেশজনিত নিরাপত্তাহীনতা থেকে নিশ্চিত করতে হবে। এটাই আসামের নতুন সরকারের লক্ষ্যে। 
জাতীয় কর্মসমিতির বৈঠকে প্রথমবার আসাম-জয় বড়ভাবে উঠে এসেছে এবং সেই সঙ্গে প্রস্তাবে লেখা হয়েছে বাংলাদেশ থেকে অনুপ্রবেশের প্রসঙ্গ। প্রস্তাবে বলা হয়েছে, আসামের সমস্যা বহুমুখী। এই রাজ্যকে বারবার প্রাকৃতিক বিপর্যয়ের ছোবল সহ্য করতে হয়েছে। বিচ্ছিন্নতাবাদীদের ঐতিহাসিক সমস্যায় দীর্ণ হয়েছে। আর রয়েছে অনুন্নয়ন ও দুর্নীতি। অথচ এই রাজ্য প্রাকৃতিক সম্পদে ভরপুর। একের পর এক সরকার এই সম্পদ লুট করেছে। মানুষের সমস্যার দিকে না তাকিয়ে চরম উদাসীন থেকেছে। এই বোঝার সঙ্গে শাকের আঁটির মতো বাড়তি এসেছে অনুপ্রবেশের সমস্যা।প্রস্তাবে বাংলাদেশিদের অনুপ্রবেশকে অনুন্নয়নের মতোই বড় করে দেখিয়েছে বিজেপি। বলা হয়েছে, দশকের পর দশক ধরে চলা এই সমস্যা রাজ্যের জনসমষ্টিতে পরিবর্তন ঘটিয়ে দিয়েছে। এ সমস্যা এখন হিমালয়ের মতো বিশাল হয়ে আসামের পরিচয়, সংস্কৃতি ও ঐতিহ্যের কফিনে পেরেক ঠুকে দিচ্ছে। ছিনিয়ে নিচ্ছে মানুষের জীবিকা। ধ্বংস করে দিচ্ছে রাজ্যের অর্থনীতি। ভোটের দিকে তাকিয়ে রাজ্যের সরকার এ সমস্যার দিকে নজর দেয়নি। বরং তৎকালীন শাসক দল এবং তার মুখ্যমন্ত্রী ‘একজন বিদেশিও রাজ্যে নেই’ বলে বড়াই করেছেন। প্রস্তাবে বিজেপি বলেছে, ভোটের প্রচারে তারা মানুষকে এ কথাই বলেছে, ক্ষমতায় এলে দারিদ্র্য, অনগ্রসর, অনুন্নয়ন থেকে যেমন মুক্তি দেবে, তেমনই অনুপ্রবেশকারী ও তাদের যারা প্রশ্রয় দিয়ে এসেছে, তাদের থেকে রাজ্যের মানুষকে স্বাধীন করবে। বিজেপি এই প্রতিশ্রুতি দিয়েই রাজ্যে ক্ষমতায় এসেছে। সেই প্রতিশ্রুতি দল পালন করবে। এই জয় তাই নিছকই রাজনৈতিক জয় নয়। বিজেপি এই জয় উৎসর্গ করেছে মা কামাক্ষ্যা, ব্রহ্মপুত্র নদ ও শ্রীমন্ত শঙ্করাদেবকে, যাঁরা আসামের পরিচিতির প্রতীক।অনুপ্রবেশ বন্ধে বিজেপি ইতিমধ্যেই আগামী এক বছরের মধ্যে বাংলাদেশ-আসামের সীমান্ত ‘সিল’ করে দেওয়ার সিদ্ধান্ত নিয়েছে। কেন্দ্রীয় স্বরাষ্ট্রমন্ত্রী রাজনাথ সিং সে জন্য প্রয়োজনীয় নির্দেশও দিয়েছেন। বাংলাদেশ থেকে চলে আসা হিন্দুদের সঙ্গে মানবিক আচরণ করা হবে। তাঁদের যাবতীয় সহায়তা, এমনকি নাগরিকত্বও দেওয়া হবে। কিন্তু মুসলমানদের শরণার্থী বলে গণ্য করা হবে না। তাঁদের অনুপ্রবেশকারী বলে চিহ্নিত করে ফেরত পাঠানোর কর্মসূচি নেওয়া হবে।
