
হুতি বিদ্রোহীদের হামলায় ইয়েমেনের সাবেক প্রেসিডেন্ট আলী আবদুল্লাহ সালেহ নিহত হয়েছেন। হুতিদের নিয়ন্ত্রণে থাকা একটি রেডিও এক ঘোষণায় এ খবর প্রচার করা হয় বলে বিবিসি জানিয়েছে।
রেডিওতে দাবি করা হয়েছে, আজ সোমবার রাজধানী সানায় সালেহের বাসায় বোমা হামলা চালালে তিনি নিহত হন।
আল অ্যারাবিয়া টেলিভিশনের খবরে বলা হয়, তাঁর নিজের রাজনৈতিক দল জেনারেল পিপলস কংগ্রেসের পার্টির পক্ষ থেকে সাবেক প্রেসিডেন্ট আবদুল্লাহ সালেহর মৃত্যুর খবর নিশ্চিত করা হয়েছে।
বিভিন্ন গণমাধ্যমের খবরে বলা হয়, হুতিরা যখন হামলা চালায়, তখন সালেহ বাড়িতেই ছিলেন। হামলায় তিনি নিহত হয়েছেন।
একসময় হুতি বিদ্রোহীদের মিত্র ছিলেন ইয়েমেনের ক্ষমতাচ্যুত প্রেসিডেন্ট আলী আবদুল্লাহ সালেহ। সম্প্রতি তিনি সৌদি আরব নেতৃত্বাধীন জোট বাহিনীর সঙ্গে আলোচনার প্রস্তাব দিয়েছিলেন। এতে ক্ষুব্ধ হয় হুতিরা।
গত বুধবার রাজধানী সানায় সালেহ অনুগত বাহিনীগুলোর সঙ্গে হুতি যোদ্ধাদের সংঘাত শুরু হয়। এতে ১২৫ জন নিহত হন।
