
সিরিয়ার প্রেসিডেন্ট বাশার আল-আসাদ বলেছেন, তিনি ক্ষমতা থেকে সরে দাঁড়ানোর কথা ভাবছেন না। কাজেই আগামী মাসে জেনেভায় অনুষ্ঠেয় শান্তি সম্মেলনের আলোচনায় তাঁর পদত্যাগের বিষয়টি থাকবে না।সিরিয়ার প্রধান বিদ্রোহী গোষ্ঠী সিরিয়ান ন্যাশনাল কাউন্সিল (এসএনসি) জেনেভা সম্মেলনে অংশ নেওয়ার কথা ঘোষণা করার পরদিন গতকাল রোববার বাশার আবারও নিজের বরাবরের অবস্থানের বিষয়টি স্পষ্ট করলেন। গতকাল তিনি দামেস্ক সফররত রুশ পার্লামেন্ট সদস্যদের সঙ্গে কথা বলার সময় ওই কথা জানান।সিরিয়ায় আড়াই বছরেরও বেশি সময় ধরে চলা সংঘাতে আন্তর্জাতিক অঙ্গনে রাশিয়াকেই সবচেয়ে ঘনিষ্ঠ মিত্র হিসেবে পেয়েছেন বাশার।সিরিয়ার প্রেসিডেন্ট বলেন, ‘আমরা যদি আত্মসমর্পণ করতাম, তাহলে তো শুরুর দিকেই করতাম।’ তিনি জানান, জেনেভা সম্মেলনে অংশ নেওয়া সরকারের প্রতিনিধিদলের প্রথম ও প্রধান কাজ হবে সিরিয়া থেকে সন্ত্রাসীদের নির্মূল করার বিষয়ে নিজেদের অবস্থানের বিষয়টি তুলে ধরা।বিদ্রোহীদের সিরিয়া সরকার সন্ত্রাসী বলে উল্লেখ করে থাকে।এসএনসি গত শনিবার ভোটাভুটি করে জেনেভা সম্মেলনে যোগ দেওয়ার বিষয়ে ইতিবাচক সিদ্ধান্ত নিয়েছে। তুরস্কের ইস্তাম্বুল শহরে এসএনসির বৈঠকের পর এক সংবাদ সম্মেলনে গোষ্ঠীর প্রধান আহমেদ জাবরা বলেন, ‘আমরা ওই অপরাধীকে (বাশার আল-আসাদ) অপসারণ করতে জেনেভা শান্তি সম্মেলনে যোগ দেওয়ার সিদ্ধান্ত নিয়েছি।’ সাধারণ আলোচনায় মতৈক্য না হলে সিদ্ধান্তে পৌঁছাতে গোপন ব্যালটে ভোটাভুটির বিষয়টি চূড়ান্ত হয়। বৈঠকে উপস্থিত ৭৩ জনের মধ্যে ৫৮ জন সম্মেলনে যোগ দেওয়ার পক্ষে ভোট দেন। বিপক্ষে ভোট পড়ে ১৪টি।জেনেভা সম্মেলনে যোগ দেওয়ার সিদ্ধান্ত হলেও এসএনসির কতজন প্রতিনিধি যোগ দেবেন এবং ওই দলে কারা থাকবেন, তা গত শনিবার রাত পর্যন্ত চূড়ান্ত হয়নি।এর আগে বিদ্রোহীরা জেনেভা আলোচনায় বসার পূর্বশর্ত হিসেবে প্রেসিডেন্ট বাশারের পদত্যাগের দাবি জানিয়ে আসছিল। সিরিয়ার বিদ্রোহীদের বেশ কয়েকটি গোষ্ঠী সেই দাবিতে অনড় থেকে এসএনসির ইস্তাম্বুলের সম্মেলনে অংশগ্রহণ থেকে বিরত থাকে। তবে জেনেভা সম্মেলনে যোগ দেওয়ার বিষয়ে এসএনসির ইতিবাচক সিদ্ধান্তকে অনেকে স্বাগত জানিয়েছে।মার্কিন পররাষ্ট্রমন্ত্রী জন কেরি গত শনিবার এসএনসির সিদ্ধান্তের প্রশংসা করে বলেন, ‘সম্মেলনে যোগ দেওয়ার পক্ষে সিদ্ধান্ত নিতে ভোটাভুটির বিষয়টি ছিল দারুণ সাহসের কাজ। বাশার সরকারের নিষ্ঠুরতার বিরুদ্ধে সিরিয়ার জনগণের স্বার্থে ভালো একটি সিদ্ধান্ত হয়েছে।’ তিনি বলেন, এসএনসির এই সিদ্ধান্ত সিরিয়ার জনগণের জন্য সুন্দর ভবিষ্যৎ গড়ার একটি পথ।প্রেসিডেন্ট বাশারের পদত্যাগ ও রাজনৈতিক সংস্কারের দাবিতে ২০১১ সালে সিরিয়ায় বিক্ষোভ শুরু হয়। ধীরে ধীরে তা সহিংসতায় রূপ নেয়। এই সহিংসতায় এক লাখ ২০ হাজারেরও বেশি মানুষ প্রাণ হারিয়েছে। বাশারের বিরুদ্ধে রাসায়নিক অস্ত্র ব্যবহারের অভিযোগ ওঠে। গত সেপ্টেম্বরে যুক্তরাষ্ট্র ও রাশিয়ার মধ্যস্থতায় নিজের রাসায়নিক অস্ত্র ভান্ডার ধ্বংসে রাজি হয় সিরিয়া সরকার। বিবিসি ও আল-জাজিরা।
হাসপাতাল ছাড়লেন ফরাসি ফার্স্ট লেডি ত্রিয়াবেলারহাসপাতাল ছেড়েছেন ফ্রান্সের ফার্স্ট লেডি ভ্যালেরি ত্রিয়াবেলার। প্রেসিডেন্ট ফ্রাঁসোয়া ওলাঁদ এক অভিনেত্রীর সঙ্গে সম্পর্কে জড়িয়ে পড়েছেন—এমন খবর চাউর হওয়ার পর এক সপ্তাহ আগে প্যারিসের একটি হাসপাতালে ভর্তি হয়েছিলেন ওলাঁদের বান্ধবী ত্রিয়াবেলার।হাসপাতাল ছেড়ে ত্রিয়াবেলার প্রেসিডেন্টের ভার্সাই শহরের বাসভবনে উঠেছেন। ফার্স্ট লেডি ত্রিয়াবেলার একজন সাংবাদিক। তিনি বহুল প্রচারিতপ্যারিস ম্যাচ সাময়িকীতে কাজ করেন। প্যারিস ম্যাচ জানিয়েছে, ত্রিয়াবেলার কয়েক দিন ভার্সাইয়ের প্রেসিডেন্ট ভবনে বিশ্রামে থাকার পরিকল্পনা নিচ্ছেন।বিনোদনবিষয়ক সাময়িকী ক্লোজার গত সপ্তাহে প্রেসিডেন্ট ওলাঁদ ও অভিনেত্রী জুলি গায়েতের মধ্যে সম্পর্কের খবর প্রকাশ করে। পত্রিকাটির দাবি, ২০১২ সালে প্রেসিডেন্ট নির্বাচনের প্রচারাভিযানের সময় তাঁদের মধ্যে সম্পর্ক গড়ে ওঠে। দুজনের কেউই একথা সরাসরি অস্বীকার না করলেও পত্রিকাটিকে ব্যক্তিগত গোপনীয়তা লঙ্ঘনের দায়ে অভিযুক্ত করেছেন। বিবিসি।
