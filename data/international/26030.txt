
মায়ের মমি করা লাশ নিয়ে জার্মানির এক নারী পাঁচ বছরের বেশি সময় বাস করেছেন। এমনকি ওই নারী তাঁর মায়ের লাশ নিয়ে একই বিছানায় ঘুমাতেন।বার্তা সংস্থা এএফপির খবরে জানানো হয়, গত সপ্তাহে জার্মানির দক্ষিণাঞ্চলীয় মিউনিখ শহর থেকে ওই মায়ের মমি করা লাশ উদ্ধার করে পুলিশ। এ ঘটনার পর ৫৫ বছর বয়সী ওই মেয়েকে একটি মানসিক হাসপাতালে ভর্তি করা হয়েছে। তিনি মানসিক রোগের চিকিৎসকের কাছে মায়ের লাশ নিয়ে বাস করার কথা স্বীকার করেছেন।গত বৃহস্পতিবার একজন সমাজকর্মী ওই মায়ের সঙ্গে দেখা করতে চান। কিন্তু ওই মেয়ে তাঁকে ঘরে প্রবেশ করতে দিতে অসম্মতি জানান।এরপর ওই সমাজকর্মী বিষয়টি পুলিশকে অবহিত করেন এবং ওই ফ্ল্যাটের দরজা খোলার জন্য তিনি দমকলকর্মীদের খবর দেন।তদন্ত কর্মকর্তারা ময়নাতদন্তের জন্য লাশ পাঠিয়েছেন। কর্মকর্তাদের হিসাবে ২০০৯ সালের মার্চ মাসে ৭৭ বছর বয়সে ওই মায়ের স্বাভাবিক মৃত্যু হয়েছিল।
