
জর্ডানে কয়েকজন বন্দুকধারীর গুলিতে কানাডীয় পর্যটক, পুলিশসহ ১০ জন নিহত হয়েছেন। নিরাপত্তাকর্মীদের গুলিতে চার হামলাকারীও নিহত হয়। স্থানীয় সময় গতকাল রোববার কয়েক ঘণ্টা ধরে দেশটির ঐতিহাসিক একটি দুর্গের ভেতর জিম্মিদশা চলে।
এএফপির খবরে জানা যায়, দেশটির রাজধানী আম্মান থেকে ১২০ কিলোমিটার দক্ষিণে কারাক এলাকায় ওই দুর্গ অবস্থিত। হামলায় প্রাথমিকভাবে কোনো জঙ্গি দলের সংশ্লিষ্টতার খবর পাওয়া যায়নি।
পেত্রা সংবাদ সংস্থার বিবৃতি বলছে, প্রথম হামলাটি হয় গতকাল বিকেলে। কারাকে একটি বাড়িতে আগুনের ঘটনা তদন্ত করতে যায় পুলিশ। পৌঁছানোমাত্র বাড়ির ভেতর থেকে পুলিশকে লক্ষ্য করে গুলি ছোড়া হয়। এতে একজন পুলিশ সদস্য আহত হন। হামলাকারীরা একটি গাড়িতে করে পালিয়ে যায়।
এরপর অজ্ঞাত বন্দুকধারীরা পুলিশের আরেকটি টহল দলের ওপর হামলা করে। কারাকের ঐতিহাসিক দুর্গের ভেতর থেকে পুলিশ স্টেশন লক্ষ্য করে একের পর এক গুলি চলতে থাকে। এতে বেশ কয়েকজন পুলিশ সদস্য ও পথচারী আহত হন। পুলিশ ও নিরাপত্তাকর্মীরা দুর্গটির চারপাশ ঘিরে ফেলেন। বন্দুকধারীদের খোঁজে তাঁরা অভিযান শুরু করেন।
নিরাপত্তা বাহিনীর জ্যেষ্ঠ এক কর্মকর্তা বলেন, বন্দুকধারীরা এ সময় দুর্গের ভেতর ঢুকে যায়। সেখানে বেশ কয়েকজন আটকা পড়েন। তবে বিভিন্ন গণমাধ্যমের খবরে বলা হয়, দুর্গের ভেতর বন্দুকধারীরা কয়েকজনকে জিম্মি করে।
জর্ডানের নিরাপত্তা বিভাগ বলছে, নিহত ব্য​ক্তিদের মধ্যে সাতজন পুলিশ সদস্য, কানাডীয় এক নারী পর্যটক ও জর্ডানের দুজন সাধারণ নাগরিক রয়েছেন। আহত হয়েছেন কমপক্ষে ২৭ জন। তাঁদের মধ্যে পুলিশ ও সাধারণ মানুষ রয়েছেন। তাঁরা স্থানীয় হাসপাতালে চিকিৎসাধীন।
নিরাপত্তা বাহিনীর একটি সূত্র বলছে, হামলাকারীরা তাঁদের জিম্মি করে রাখে। কয়েক ঘণ্টা ধরে হামলাকারীদের সঙ্গে নিরাপত্তাকর্মীদের গুলিবিনিময় চলে। এতে চার হামলাকারী নিহত হয়।
কানাডার পররাষ্ট্র মন্ত্রণালয় দেশটির একজন নাগরিক নিহত হওয়ার খবর নিশ্চিত করেছে। হামলায় আরেক কানাডীয় আহত হয়েছেন। আম্মানে অবস্থিত কানাডার কর্মকর্তারা উদ্ধার ও তদন্তকাজে স্থানীয় কর্মকর্তাদের সহযোগিতা করছেন। কানাডা সরকারও অপরাধীদের বিচারকাজে জর্ডানকে সহযোগিতা দিতে প্রস্তুত আছে।
পুলিশ বলছে, হামলাকারীদের গোপন একটি আস্তানা থেকে অস্ত্র ও আত্মঘাতী বোমা হামলার কোমরবন্ধনী উদ্ধার করা হয়েছে। হামলার জন্য কারা দায়ী, তা তাৎক্ষণিকভাবে জানা যায়নি। তবে অতীতেও জর্ডানে আইএস জঙ্গিরা হামলা চালিয়েছে।
