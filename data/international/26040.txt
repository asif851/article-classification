
বেলজিয়ামের রাজধানী ব্রাসেলসের জাভেনতেম বিমানবন্দর আংশিকভাবে চালুর জন্য প্রস্তুত হয়েছে। তবে বিমানবন্দরে আজ শুক্রবার সন্ধ্যার আগে বিমান চলাচল শুরু হচ্ছে না। বিবিসি অনলাইনের প্রতিবেদনে এই তথ্য জানানো হয়।গত ২২ মার্চ সন্ত্রাসী হামলার পর থেকে জাভেনতেম বিমানবন্দর বন্ধ রয়েছে। ওই দিন বিমানবন্দরের বহির্গমন হলে দুটি আত্মঘাতী বোমার বিস্ফোরণ ঘটে। এতে বিমানবন্দর ব্যাপকভাবে ক্ষতিগ্রস্ত হয়।বিমানবন্দরে হামলার কিছুক্ষণ পরই ব্রাসেলসের একটি জনবহুল মেট্রো স্টেশনে বোমা হামলা হয়।দুই স্থানে হামলায় ৩০ জনের বেশি মানুষ নিহত হয়। আহত হয় কয়েক শ মানুষ। হামলার দায় স্বীকার করেছে জঙ্গিগোষ্ঠী ইসলামিক স্টেট (আইএস)।গতকাল বৃহস্পতিবার কর্তৃপক্ষ এক বিবৃতিতে জানিয়েছে, বিমানবন্দরের বহির্গমন এলাকা স্বাভাবিক সক্ষমতার ২০ শতাংশ চালু হবে।এই ঘোষণার আগে বিমানবন্দরে একটি অস্থায়ী চেক-ইন ব্যবস্থা চালু করা হয়।বিবৃতিতে বলা হয়েছে, বিমানবন্দরে আংশিকভাবে যাত্রীবাহী বিমান চলাচল শুরুর ব্যাপারে ফায়ার সার্ভিস ও বেসামরিক বিমান চলাচল কর্তৃপক্ষের কাছ থেকে সবুজ সংকেত পাওয়া গেছে। 
সীমিত পরিসরে বিমান চলাচল শুরুর দিনক্ষণের বিষয়ে এখনো আনুষ্ঠানিক কোনো সিদ্ধান্ত নেয়নি কর্তৃপক্ষ।
বিবৃতিতে বলা হয়েছে, শুক্রবার বিকেলের আগে বিমানবন্দরে যাত্রীবাহী কোনো ফ্লাইট ওঠানামা করবে না।
