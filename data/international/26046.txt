
কঙ্গো প্রজাতন্ত্রে জাতিসংঘ ও ফ্রান্সের শান্তিরক্ষীদের বিরুদ্ধে একের পর এক যৌন কেলেঙ্কারির অভিযোগ ওঠার পর এই প্রথমবারের মতো একদল সেনার বিচার শুরু হয়েছে। গতকাল সোমবার কঙ্গোর রাজধানী কিনশাসার উত্তরে সামরিক বাহিনীর কারাগার থেকে তিন সেনাকে আদালতে নেওয়া হয়। ধর্ষণ বা ধর্ষণচেষ্টার অভিযোগ রয়েছে—এমন আরও ১৮ জন সেনাকেও আদালতে হাজির করা হয়।
সরকারি কৌঁসুলি লেফটেন্যান্ট মপোশি এনগোয় আদালতে অভিযোগ পড়ে শোনান।
বিচারমন্ত্রী অ্যালেক্সিস থামবুয়ে মুয়াম্বা এএফপিকে বলেন, তাঁরা বিচারপ্রক্রিয়ায় পুরোপুরি স্বচ্ছতা চান। গুটি কয়েক সেনা গোটা সেনাবাহিনীর সুনাম নষ্ট করতে পারে না। প্রতি সপ্তাহে তিনটি শুনানি হবে। বিচারপ্রক্রিয়া শেষ করতে এক মাস লেগে যেতে পারে।
কঙ্গোর মানবাধিকার কমিশনের আইনজীবী আইডা সয়ার বলেন, বিচারপ্রক্রিয়া প্রশংসনীয়। বিচার নিশ্চিত করতে সব দেশের এভাবে এগিয়ে আসা উচিত।
জাতিসংঘ ও ফ্রান্সের শান্তিরক্ষীদের বিরুদ্ধে যৌন কেলেঙ্কারির ব্যাপক অভিযোগ রয়েছে। তাদের যৌন নির্যাতনের শিকার কিশোরীরাই বেশি। অভিযোগ রয়েছে, যৌন নিপীড়নের বিনিময়ে তাদের খাবার ও সহায়তা দেয় শান্তিরক্ষীরা।
