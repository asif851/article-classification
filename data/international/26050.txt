
পশ্চিমবঙ্গের দক্ষিণ ২৪ পরগনায় বিদ্যুৎকেন্দ্রের জন্য জমি অধিগ্রহণ নিয়ে বিক্ষোভ ও সড়ক অবরোধ করা হয়েছে। অধিগ্রহণবিরোধী দুই আন্দোলনকারীকে আটক করার প্রতিবাদে এ প্রতিবাদ বিক্ষোভ করা হয়।
প্রথমে গত সোমবার সন্ধ্যায় দক্ষিণ ২৪ পরগনার ভাঙ্গরের হাড়োয়া রোড অবরোধ করেন বিক্ষোভকারীরা। এ ছাড়া বিভিন্ন সড়কে গাছের গুঁড়ি ও বালুর বস্তা ফেলে রাস্তা আটকানো হয়। পরে কর্তৃপক্ষের নির্দেশে পুলিশ আটক দুই আন্দোলনকারীকে ছেড়ে দেয়। তবে গতকাল মঙ্গলবার সকাল থেকে বিক্ষোভ আরও তীব্র হয়। শুরু হয় পুলিশের সঙ্গে গ্রামবাসীর ব্যাপক সংঘর্ষ। গতকাল দুপুর নাগাদ এলাকায় র‌্যাফ (র‍্যাপিড অ্যাকশন ফোর্স) এবং কমব্যাট ফোর্স নামানো হয়। আন্দোলনকারীরা পুলিশের গাড়ি ও গণপরিবহনে আগুন ধরিয়ে দেন।
গ্রামবাসীর অভিযোগ, এক আন্দোলনকারী পুলিশের গুলিতে আহত হয়ে এখন হাসপাতালে চিকিৎসাধীন।
অধিগ্রহণবিরোধী আন্দোলনের জেরে বিদ্যুৎকেন্দ্রের কাজ বন্ধ করে দিতে বাধ্য হয়েছে কর্তৃপক্ষ।
 
