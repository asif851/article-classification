
ভারতের প্রধানমন্ত্রী নরেন্দ্র মোদি বলেছেন, পাঁচ বছর ধরে অমাবস্যার অন্ধকারে ডুবে আছে পশ্চিমবঙ্গ। তাই এই অন্ধকার থেকে, সর্বনাশের হাত থেকে পশ্চিমবঙ্গকে বাঁচাতে হবে।আজ বৃহস্পতিবার বিকেলে পশ্চিমবঙ্গের উত্তর ২৪ পরগনা জেলার বসিরহাটের এক স্কুল মাঠে জনসভায় মোদি এ কথা বলেন। পশ্চিমবঙ্গের বিধানসভা নির্বাচন উপলক্ষে এই নিয়ে আজ তৃতীয়বারের মতো পশ্চিমবঙ্গে আসেন তিনি।মোদি বলেন, ‘মমতা বলতেন, বামদের সূর্যাস্ত হয়ে গেছে। কিন্তু এখন দেখা যাচ্ছে বামদের সূর্যাস্ত হলেও এখন অমাবস্যার অন্ধকার ফিরে এসেছে এই রাজ্যে। বাংলার মানুষ এই রাজ্যে বাম শাসন থেকে পরিবর্তন আনার জন্য মমতাকে ক্ষমতায় এনেছিল। কিন্তু ক্ষমতায় আসার পর মমতা এই রাজ্যে কোনো পরিবর্তন আনতে পারেনি। বরং পশ্চিমবঙ্গকে সর্বনাশের দিকে ঠেলে দিয়েছে। তাই এই বাংলাকে সর্বনাশের হাত থেকে বাঁচাতে হবে।’মোদি অভিযোগ করেন, কেন্দ্র এই রাজ্যের জন্য অর্থ দিলেও রাজ্য সরকার তা খরচ করে না। পশ্চিমবঙ্গে শিল্প হচ্ছে না। বেকার বাড়ছে। সারদা-কাণ্ড প্রসঙ্গে মোদি বলেন, সারদার গরিবের অর্থ কে নিয়েছে, তা সবাই এখন জেনে গেছে। বসিরহাটের পর হাওড়ায় আরেক জনসভায় মোদি বলেন, পশ্চিমবঙ্গে সব দফার ভোটেই হিংসার খবর মিলছে। রাজনৈতিক সংস্কৃতি এখন বাংলাকে শেষ করে দিচ্ছে। অথচ একসময় দেশকে নেতৃত্ব দিত এই বাংলা। আজ দেশবাসী এই বাংলার কথা ভাবতে পারছে না। আজ এখানে মানুষের ভোট লুট হচ্ছে। সারদার গচ্ছিত গরিবের টাকা লুট হচ্ছে। পশ্চিমবঙ্গ বিধানসভায় বিজেপির একমাত্র বিধায়ক হলেন শমিক ভট্টাচার্য। মূলত তাঁরই প্রচারের জন্য মোদি এখানে আসেন। আর হাওড়া উত্তরের প্রার্থী হলেন রূপা গাঙ্গুলি। তাঁর প্রচারের জন্য তিনি হাওড়ায় জনসভা করেন।
