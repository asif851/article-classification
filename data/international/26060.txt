
যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্পের নতুন সরকারে কারা থাকছেন, তা নিয়ে শুরু হয়েছে নানা আলোচনা। সরকার গঠনের পর গুরুত্বপূর্ণ পদগুলোতে ঘনিষ্ঠজনদের ট্রাম্প প্রাধান্য দেবেন বলে ধারণা করা হচ্ছে। ট্রাম্পের প্রচারণা দলের কয়েকজন উপদেষ্টা গতকাল বুধবার জানিয়েছিলেন, নতুন কেবিনেট ও হোয়াইট হাউসের গুরুত্বপূর্ণ পদগুলোর জন্য পছন্দের প্রার্থী বাছাই শুরু করেছেন।
ডোনাল্ড ট্রাম্পের সম্ভাব্য মন্ত্রিসভায় শীর্ষ প্রতিযোগীদের মধ্যে রয়েছেন আলাস্কার সাবেক গভর্নর সারাহ পলিন, নিউ জার্সির গভর্নর ক্রিস ক্রিস্টি, নিউইয়র্কের সাবেক মেয়র রুডি জুলিয়ানি, রিপাবলিকান পার্টির প্রেসিডেন্ট পদে পরাজিত মনোনয়ন প্রার্থী বেন কারসনসহ বেসরকারি খাতের কয়েকজন নির্বাহী। ট্রাম্পের শক্তিশালী মন্ত্রিসভা ১৩টি দপ্তর চালাবে। নির্বাচিত প্রেসিডেন্টের ক্ষমতার পালাবদল প্রক্রিয়ার জন্য গঠিত কমিটির তৈরি করা ৪১ জনের তালিকা বাজফিড নিউজের কাছে রয়েছে। ওই তালিকার বরাত দিয়ে ব্রিটিশ দৈনিক দ্য ইনডিপেনডেন্টের প্রতিবেদনে এসব তথ্য জানানো হয়েছে।
আলাস্কার সাবেক গভর্নর সারাহ পলিন ২০০৮ সালে ভাইস প্রেসিডেন্ট পদে প্রতিদ্বন্দ্বিতা করে পরাজিত হন। স্বরাষ্ট্রমন্ত্রী হিসেবে সম্ভাব্য সাত প্রতিযোগীর মধ্যে তিনি একজন। নিউ জার্সির গভর্নর ক্রিস্টি অ্যাটর্নি জেনারেল ও বাণিজ্যমন্ত্রী পদে লড়ছেন। ওই তালিকায় সম্ভাব্য পররাষ্ট্রমন্ত্রী হলেন নিউট গিংরিচ।
আরও পড়ুন...ট্রাম্পের নতুন সরকারে কারা থাকছেন?
