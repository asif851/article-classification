
দক্ষিণ আফ্রিকার বর্ণবাদী শাসনামলের ডেথ স্কোয়াড কমান্ডার ইউজিন ডি কক দীর্ঘ ২০ বছর কারাগারে থাকার পর প্যারোল পেয়েছেন। খবর বিবিসির।১৯৮০-এর দশক এবং পরবর্তী দশকের গোড়ার দিকে শ্বেতাঙ্গ বর্ণবাদী শাসনের বিরুদ্ধে সংগ্রামকারীদের হত্যা বা পঙ্গু করায় ভূমিকার জন্য ‘প্রাইম ইভল’ বা ‘চূড়ান্ত অশুভ’ বলে অভিহিত হয়েছিলেন ডি কক।বিচারমন্ত্রী মাইকেল মাসুথা বলেছেন, ‘দেশকে এগিয়ে নেওয়ার স্বার্থে’ ডি কককে মুক্তি দেওয়া হচ্ছে।১৯৯৬ সালে ডি কককে দুই দফা যাবজ্জীবন এবং ২১২ বছর কারাদণ্ডে দণ্ডিত করা হয়। বিচারমন্ত্রী বলেছেন, ডি কককে মুক্তি দেওয়ার সময় ও স্থানের তথ্য জনসমক্ষে প্রকাশ করা হবে না। দেশের সংবিধানের আলোকেই তিনি এ সিদ্ধান্ত নিয়েছেন।১৯৯২ সালে ডি ককের হাতে নিহত গ্লেনাক মামার স্ত্রী স্যান্ড্রা মামা বিচারমন্ত্রীর সিদ্ধান্তকে সঠিক আখ্যায়িত করেন। তিনি বলেন, ‘তিনি শীর্ষপর্যায় থেকে সিদ্ধান্ত পেয়েছিলেন। তারা ঠিকই পার পেয়ে গেছে।’সাবেক কর্নেল ডি কক ট্রুথ অ্যান্ড রিকনসিলিয়েশন কমিশনের কাছে ১০০টির বেশি হত্যা, নির্যাতন ও জালিয়াতির কথা স্বীকার করেছিলেন।
