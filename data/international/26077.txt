
তুরস্কের দক্ষিণাঞ্চলীয় গাজিয়ানতেপ নগরে গতকাল শনিবার রাতে বিয়ের একটি অনুষ্ঠানে বোমা হামলায় অন্তত ৫০ জন নিহত হয়েছে। এটি আত্মঘাতী বোমা হামলা বলে সন্দেহ করা হচ্ছে। আহত হয়েছে ৯৪ জন। দেশটির কর্মকর্তাদের বরাত দিয়ে বার্তা সংস্থা এএফপির প্রতিবেদনে এই তথ্য জানানো হয়।
গাজিয়ানতেপ নগরটি সিরিয়া সীমান্তের কাছে অবস্থিত। গাজিয়ানতেপের গভর্নর আলী ইয়ারলিকেয়া এক বিবৃতিতে বলেন, বিয়ের একটি অনুষ্ঠানে সন্ত্রাসীদের ঘৃণ্য বোমা হামলায় ৫০ জন নিহত ও ৯৪ জন আহত হয়েছে।
গভর্নর বলেন, ‘যে বিশ্বাসঘাতকেরা এই হামলা চালিয়েছে, আমরা তাদের নিন্দা জানাই।’
হামলার জন্য দায়ী ব্যক্তিদের আইনের আওতায় আনার অঙ্গীকার করেছেন গভর্নর।
গাজিয়ানতেপে ক্ষমতাসীন দল একেপির আইনপ্রণেতা মেহমেদ এরদোয়ান বলেন, এই বিস্ফোরণের জন্য কে বা কারা দায়ী, এখনো তা স্পষ্ট নয়। তবে বিস্ফোরণটি আত্মঘাতী হামলা হওয়ার সম্ভাবনা জোরালো।
আইনপ্রণেতা মেহমেদ এরদোয়ানের ভাষ্য, হামলার ধরন দেখে মনে হচ্ছে, জঙ্গিগোষ্ঠী ইসলামিক স্টেট (আইএস) বা বিদ্রোহীগোষ্ঠী পিকেকে এই কাজ করেছে।
এখন পর্যন্ত কোনো গোষ্ঠী এই হামলার দায় স্বীকার করেনি।
