
বিমানের ধ্বংসাবশেষ থেকে সাত বছরের কন্যাশিশু হেঁটে বেরিয়ে এল। শরীরে কিছু আঘাতের চিহ্ন, তবে তা গুরুতর নয়। কেন্টাকি বনাঞ্চলে দুর্ঘটনার মুখে পড়ে বিমানটি। এতে বিমানে থাকা চারজন আরোহী মারা যান। রক্ষা পায় শিশুটি। গতকাল শুক্রবার এ দুর্ঘটনা ঘটে।এএফপির খবরে জানানো হয়, যুক্তরাষ্ট্রের পুলিশ সামাজিক যোগাযোগের মাধ্যম ফেসবুকে দেওয়া এক বিবৃতিতে জানায়, স্থানীয় বাসিন্দার কাছ থেকে জরুরি ফোন পেয়ে তারা ওই দুর্ঘটনার ব্যাপারে সতর্ক হয় এবং দ্রুত ঘটনাস্থলে ছুটে যায়।কেন্টাকি পুলিশ সার্জেন্ট ডিন প্যাটনসন এক বিবৃতিতে জানান, স্থানীয় এক বাসিন্দা ফোনে তাঁদের ওই বিমান বিধ্বস্ত হওয়ার খবর জানান। ঘটনাস্থলে গিয়ে পুলিশ মেয়েটিকে উদ্ধার করে। তাকে হাসপাতালে নিয়ে যাওয়া হয়। মেয়েটির তেমন কোনো আঘাত লাগেনি। সে অনেকটা সুস্থ বলে জানিয়েছে পুলিশ।উদ্ধারকর্মীরা বিমানের দুর্ঘটনাস্থলে গিয়ে ছোট বিমানটিকে শনাক্ত করেছে। ফেসবুকে দেওয়া পুলিশের ওই বিবৃতিতে জানানো হয়, উদ্ধারকর্মীরা ঘটনাস্থল থেকে চারজনের লাশ উদ্ধার করেছে। এর মধ্যে বিমানের চালক ও আরোহীরা রয়েছেন।
