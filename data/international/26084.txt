
মার্কিন রিপাবলিকান সিনেটরদের কাছে গলফ খেলায় হেরে গেছেন প্রেসিডেন্ট বারাক ওবামা। হোয়াইট হাউসের এক কর্মকর্তা এ তথ্য জানিয়েছেন।গত সোমবার আয়োজিত খেলায় ওবামার সঙ্গে ছিলেন ডেমোক্র্যাট দলের সিনেটর মার্ক উডাল। তাঁদের প্রতিপক্ষ ছিলেন রিপাবলিকান দলের দুই সিনেটর স্যাক্সবি চ্যামব্লিস ও বব ক্রোকার।খেলা শেষে হোয়াইট হাউসের এক কর্মকর্তা বলেন, গলফ মাঠে সিনেটরদের সঙ্গে দারুণ সময় কাটিয়েছেন ওবামা। এই সময় তাঁদের মধ্যে খেলা নিয়েই কথাবার্তা হয়েছে বেশি।
হোয়াইট হাউসের মুখপাত্র জেই কার্নি বলেন, গলফ খেলা একটা উপলক্ষ। আসলে এর মাধ্যমে রিপাবলিকান দলের সিনেটরদের সঙ্গে মতভেদ ঘোচানোর চেষ্টা করছেন ওবামা। তাঁর বিশ্বাস, এভাবে একটা ফল আসতে পারে, যা দেখার জন্য প্রত্যেকে অথবা দেশের অন্তত সংখ্যাগরিষ্ঠ মানুষ অপেক্ষা করছে।
কার্নি বলেন, বিরোধপূর্ণ বিষয়গুলো আলোচনার মাধ্যমে সমাধানের জন্য প্রেসিডেন্ট ওবামা সর্বাত্মক চেষ্টা করছেন। এ লক্ষ্যে দ্বিপক্ষীয় বা গোষ্ঠীগত আলোচনা, সংশ্লিষ্ট ব্যক্তিদের সঙ্গে ভোজনে অংশ নেওয়া, গলফ খেলা, আইনপ্রণেতাদের সঙ্গে ভাবাবেগহীন আলোচনা এমনকি সাধারণ মানুষের সঙ্গে কথা বলতে তিনি দেশের আনাচে-কানাচে ছুটে যাচ্ছেন। তাঁর লক্ষ্য একটাই—মধ্যবিত্তদের কল্যাণে অর্থনৈতিক প্রবৃদ্ধিতে সাহায্য করা। পিটিআই।
