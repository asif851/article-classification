
সিরিয়ার উত্তর-পশ্চিমাঞ্চলে ৪৮ ঘণ্টায় দেশটির সরকার ও এর মিত্র রাশিয়ার বিমান হামলায় কমপক্ষে ২২ জন বেসামরিক লোক নিহত হয়েছে। আজ বৃহস্পতিবার একটি পর্যবেক্ষক সংস্থা এ কথা জানিয়েছে। খবর এএফপির।
গত মঙ্গলবার জিহাদিদের আক্রমণের জবাবে ইদলিব ও হামা প্রদেশের বিভিন্ন স্থানে ওই হামলা চালানো হয়। গত মে মাসে ইদলিব, হামা ও লাতাকিয়া প্রদেশে যুদ্ধবিরতি ঘোষণার বিষয়ে রাশিয়া, ইরান ও তুরস্ক একমত হয়। এরপর ওই অঞ্চলগুলো তুলনামূলকভাবে কিছুটা শান্ত ছিল। যুক্তরাজ্যভিত্তিক পর্যবেক্ষক সংস্থা সিরিয়ান অবজারভেটরি ফর হিউম্যান রাইটস বলেছে, জিহাদিরা সরকারি বাহিনীর অবস্থানগুলোতে হামলা শুরু করলে গত মঙ্গলবার থেকে হামা ও ইদলিবে বেশ কয়েকটি বিমান হামলা চালানো হয়।  সংস্থাটি জানায়, বাস্তবতা হলো রাশিয়া ও সিরিয়া সরকারের বিমান ইদলিব ও হামার আকাশ ত্যাগ করছে না। সংস্থাটি জানায়, বৃহস্পতিবার ইদলিবের খান শেইকুনে রাশিয়ার বিমান হামলায় বাবা ও তাঁর দুই মেয়েসহ চারজন নিহত হয়েছেন। এ নিয়ে গত ৪৮ ঘণ্টা বিমান হামলায় ২২ জন নিহত হলো। আহত হয়েছে বেশ কয়েকজন।
