
যুক্তরাষ্ট্রের প্রেসিডেন্ট নির্বাচিত হওয়ার পর প্রথমবারের মতো বাবার জন্মভূমি কেনিয়ায় যাবেন বারাক ওবামা। চলতি বছরের জুলাই মাসে ওবামা কেনিয়ায় সফর করবেন বলে গতকাল সোমবার ঘোষণা দিয়েছে হোয়াইট হাউস।আজ মঙ্গলবার বার্তা সংস্থা এএফপির খবরে জানানো হয়, কেনিয়াবাসীর বহুল প্রতীক্ষিত এ সফরকালে ওবামা উদ্যোক্তাদের জন্য আয়োজিত এক সম্মেলনে অংশ নেবেন। এ ছাড়া দেশটির বিতর্কিত প্রেসিডেন্ট উহুরু কেনিয়াত্তার সঙ্গে সাক্ষাৎ করবেন তিনি।উহুরু কেনিয়াত্তার বিরুদ্ধে আন্তর্জাতিক অপরাধ আদালতে মানবতাবিরোধী অপরাধের অভিযোগে করা মামলার তদন্ত চলছে। কেনিয়ায় ২০০৭-০৮ সালে নির্বাচন পরবর্তী সময়ে যে সহিংসতা চলে, এতে এক হাজার ২০০ জনের প্রাণহানি ঘটে। এ ঘটনায় কেনিয়াত্তার বিরুদ্ধে মানবতাবিরোধী অপরাধের অভিযোগ আনা হয়েছে। মামলার কৌঁসুলিরা অভিযোগ করেছেন, তদন্তকাজে কেনিয়া সরকারের কাছ থেকে তারা কোনো সহযোগিতা পাননি। এমনকি সাক্ষীদের ঘুষ দেওয়া ও ভয়ভীতি দেখানোর অভিযোগও তোলা হয়েছে।
আসন্ন সফরে ওবামা কেনিয়াত্তার সঙ্গে বৈঠক করবেন জানিয়ে হোয়াইট হাউসের পক্ষ থেকে বলা হয়েছে, প্রেসিডেন্টের এই সফর কেনিয়া সরকার ও সুশীল সমাজের সঙ্গে এ ইস্যুতে সংলাপের আরেকটি সুযোগ তৈরি করবে। এ ছাড়া ওবামার এ সফরে কেনিয়া ও আফ্রিকার সঙ্গে যুক্তরাষ্ট্রের সম্পর্ক আরও জোরদার হবে বলে মনে করছে হোয়াইট হাউস।
ওবামার প্রয়াত বাবা বারাক হোসেন ওবামা সিনিয়রের বাড়ি কেনিয়ার ভিক্টোরিয়ার হ্রদের তীরে একটি ছোট্ট গ্রামে। যুক্তরাষ্ট্রের হাওয়াইতে পড়াশোনা করার সময় ওবামার মা অ্যান ডানহ্যামের সঙ্গে তাঁর পরিচয় হয়।
