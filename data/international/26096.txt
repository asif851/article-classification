
সন্দেহভাজন বোমা হামলাকারী জোখার সারনায়েভের ছবি রোলিং স্টোন সাময়িকীর প্রচ্ছদে ব্যবহার করায় ক্ষুব্ধ হয়ে মার্কিন পুলিশের এক কর্মী তাঁকে গ্রেপ্তার করার কিছু গোপন ছবি প্রকাশ করেছেন।বোস্টন পুলিশের আলোকচিত্রী সার্জেন্ট শ্যন মারফি অভিযোগ করেন, রোলিং স্টোন-এর প্রচ্ছদে জোখারের যে সৌম্য-শান্ত চেহারার ছবি ব্যবহার করা হয়েছে, তা বোস্টন হামলায় নিহত ব্যক্তিদের স্বজনদের কষ্ট দেবে। ওই প্রচ্ছদকে নিহত ব্যক্তিদের স্বজনদের প্রতি সাময়িকীটির ‘মশকরা’ বলেও আখ্যা দেন মারফি। মারফির প্রকাশিত ছবিতে জোখারকে নৌকার ওপর পড়ে থাকতে দেখা যায়। আরেকটি ছবিতে দেখা যায় তাঁর কপালের জখম থেকে রক্ত ঝরছে। এসব ছবি প্রকাশের ব্যাপারে পুলিশের একজন মুখপাত্র বলেন, মারফির প্রকাশিত ছবি কোনো গণমাধ্যমে ব্যবহার করা যাবে না। কারণ তা অনুমোদিত নয়। ছবি প্রকাশ করায় মারফির বিরুদ্ধে বিভাগীয় তদন্তের উদ্যোগ নেওয়া হয়েছে। গত ১৫ এপ্রিল ঐতিহ্যবাহী বোস্টন ম্যারাথনে জোড়া বোমা হামলায় তিনজন নিহত ও ১৭০ জন আহত হন। বিবিসি ও সিএনএন।
