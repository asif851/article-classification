
চীনের এক যুবক চিড়িয়াখানায় একজোড়া হোয়াইট বেঙ্গল বাঘের খাঁচায় ঢুকে পড়েছিলেন। বাঘের থাবা, টানাহেঁচড়া ও তীক্ষ দাঁতের কামড়ে আহত হলেও প্রাণে বেঁচে গেছেন তিনি।যুক্তরাজ্যের দ্য ইনডিপেনডেন্ট পত্রিকার অনলাইনে প্রকাশিত প্রতিবেদনে জানানো হয়, ২৭ বছর বয়সী ওই যুবকের নাম ইয়াং জিনহি। বাঘদের খাওয়ানোর জন্য এক ব্যাগ চাল নিয়ে খাঁচার ভেতরে লাফিয়ে পড়েছিলেন তিনি।প্রত্যক্ষদর্শীরা জানান, প্রাথমিকভাবে তাঁরা ভেবেছিলেন ওই ব্যক্তি চিড়িয়াখানার কর্মী। কিন্তু পরে তাঁরা বিষয়টি বুঝতে পারেন। ততক্ষণে ওই যুবককে আঁচড়, টানাহেঁচড়া ও তীক্ষ দাঁতের কামড়ে আহত করে একটি বাঘ।এরপর চিড়িয়াখানার কর্মীরা দ্রুত ঘটনাস্থলে এসে বাঘের মুখ থেকে আহত অবস্থায় যুবককে উদ্ধার করে হাসপাতালে ভর্তি করেন।পরিবার দাবি করেছে, ওই যুবকের মানসিক সমস্যা রয়েছে। এ জন্য তাঁকে মনোরোগ চিকিত্সকের কাছে নেওয়া হবে।
 
