
মিসরের উত্তর সিনাই উপত্যকায় সেনা অভিযানে অন্তত ২৯ জন জঙ্গি নিহত হয়েছে। আজ মঙ্গলবার দেশটির সেনাবাহিনী এমন দাবি করেছে। বার্তা সংস্থা পিটিআই এ তথ্য জানায়। এক বিবৃতিতে সেনাবাহিনী দাবি করে, বিক্ষুব্ধ রাফা, শেখ জায়েদ ও আল-আরিশ শহরে গতকাল সোমবার থেকে শুরু হওয়া ব্যাপক সেনা অভিযানে ওই জঙ্গিরা নিহত হয়। বিবৃতিতে দাবি করা হয়, জঙ্গিদের ব্যবহার করা বেশ কিছু যানবাহন ও সরঞ্জাম এই অভিযানে ধ্বংস হয়। ২০১১ সালের জানুয়ারি থেকে উত্তর সিনাইয়ে জঙ্গি হামলা হচ্ছে। ওই সময় গণ-অভ্যুত্থানে প্রেসিডেন্ট হোসনি মোবারকের পতন ঘটে। ২০১৩ সালে ইসলামপন্থী প্রেসিডেন্ট মোহাম্মদ মুরসির পতনের পর দেশটির নিরাপত্তা বাহিনীর ওপর জঙ্গিদের হামলা বাড়ে। জঙ্গি হামলায় এ পর্যন্ত নিরাপত্তা বাহিনীর ছয় শতাধিক সদস্য নিহত হয়েছে। জঙ্গি দমনে ওই এলাকায় অভিযান চালাচ্ছে সেনাবাহিনী।
