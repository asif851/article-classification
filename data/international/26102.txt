
অস্ট্রেলিয়ার কুইন্সল্যান্ড উপকূলে শক্তিশালী ঘূর্ণিঝড় ডেবি আঘাত হেনেছে। ঘণ্টায় ২৬৩ কিলোমিটার বেগে বাতাস বইছে। কুইন্সল্যান্ড পুলিশ বলছে, ঘূর্ণিঝড়ে বোয়েন ও এয়ারলি সৈকতের মধ্যবর্তী স্থানে ভূমিধস হয়েছে। এয়ারলি সৈকতে ঝোড়ো বাতাসের সঙ্গে বৃষ্টিও হচ্ছে।
স্থানীয় সময় আজ মঙ্গলবার দুপুরে এটি মূল ভূখণ্ডে আঘাত হানতে পারে। ডেবির আশঙ্কায় ২৫ হাজারেরও বেশি লোককে সরিয়ে নেওয়া হয়েছে।
চার মাত্রার এই ঝড়ে হুইটসানডে দ্বীপে ক্ষয়ক্ষতি বেশি হয়েছে। সেখানে অনেক ঘরবাড়ির ছাদ উড়ে গেছে। কমপক্ষে ২৩ হাজার ঘরবাড়ির বিদ্যুৎ-সংযোগ বিচ্ছিন্ন করে দেওয়া হয়েছে।
কুইন্সল্যান্ডের প্রিমিয়ার অ্যানাসটাসিয়া পালাসজুক বলেন, ‘আমরা কঠিন সময় পার করছি। বাতাসের গতিবেগ প্রতিনিয়ত বাড়ছে। বেশির ভাগ ব্যবসাপ্রতিষ্ঠান বন্ধ করে দেওয়া হয়েছে। পর্যটকেরা অনেকেই তাঁদের যাত্রা বাতিল করছেন।’
শার্লি নামের স্থানীয় এক বাসিন্দা জানিয়েছেন, বাতাস এতটাই শক্তিশালী যে মনে হচ্ছে বাঁ দিক থেকে ট্রেন ছুটে যাচ্ছে ডান দিকে। গাছগুলো দুলছে।
স্থানীয় কর্তৃপক্ষ বলছে, ঘূর্ণিঝড়ের কারণে নিম্নাঞ্চল প্লাবিত হতে পারে। জরুরি অবস্থার জন্য খাবার ও জ্বালানি মজুত করে রাখা হয়েছে।
কুইন্সল্যান্ড কর্তৃপক্ষ ১৮১টি স্কুল বন্ধ করে দিয়েছে। ২৩২টি প্রাথমিক শিক্ষাকেন্দ্র বন্ধ করে দেওয়া হয়েছে। টাউনসভিল ও ম্যাকায় বিমানবন্দরে সব উড়োজাহাজের চলাচল বন্ধ রয়েছে।
