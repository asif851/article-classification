
পাকিস্তানের প্রধানমন্ত্রী নওয়াজ শরিফ বলেছেন, তাঁর দেশের সার্বভৌমত্ব ও আন্তর্জাতিক আইন লঙ্ঘন করে ড্রোন হামলা চালানো হচ্ছে। এ হামলা বন্ধ করতেই হবে। গত শনিবার ইসলামাবাদে সফররত জার্মান পররাষ্ট্রমন্ত্রী গুলডো ভেস্টারভেলের সঙ্গে আলাপকালে তিনি এ কথা বলেন। বৈঠকে নওয়াজ শরিফ বলেন, ‘ড্রোন হামলা বন্ধ করতেই হবে। আমরা বহুবার এর প্রতিবাদ করেছি। এটা একেবারেই অগ্রহণযোগ্য।’
যুক্তরাষ্ট্র গত শুক্রবার আবারও পাকিস্তানের সীমান্ত এলাকায় ড্রোন হামলা চালানোয় মার্কিন চার্জ দ্য অ্যাফেয়ার্স রিচার্ড হোয়াগল্যান্ডকে তলব করে ইসলামাবাদ। ওয়াজিরিস্তানে চালানো ওই হামলায় সাত ব্যক্তি নিহত হন। ভেস্টারভেলের নেতৃত্বে জার্মানির ছয় সদস্যের একটি প্রতিনিধিদল শনিবার প্রধানমন্ত্রীর কার্যালয়ে নওয়াজ শরিফের সঙ্গে দেখা করে। এ সময় জার্মান পররাষ্ট্রমন্ত্রী দ্বিপক্ষীয় বিষয় ও আঞ্চলিক পরিস্থিতি নিয়ে আলোচনা করেন। বৈঠকে নওয়াজ শরিফ পাকিস্তানের বিদ্যুৎ ঘাটতির কথা উল্লেখ করে জার্মান পররাষ্ট্রমন্ত্রীকে জানান, তাঁরা লোডশেডিং দূর করতে একটি পরিকল্পনা নিয়ে এগোচ্ছেন। জার্মানির পররাষ্ট্রমন্ত্রী এ বিষয়ে সহযোগিতার আশ্বাস দেন। পররাষ্ট্রমন্ত্রী ভেস্টারভেল এ সময় জানান, আফগানিস্তানের প্রেসিডেন্ট হামিদ কারজাই তাঁর মাধ্যমে নওয়াজকে অভিনন্দন জানিয়েছেন এবং তিনি আঞ্চলিক পরিস্থিতির পর্যালোচনার ওপর গুরুত্বারোপ করেছেন। জঙ্গিবাদ ও ভারতের সঙ্গে সামরিক সহযোগিতাসহ বিভিন্ন বিষয় নিয়ে দুই প্রতিবেশীর সম্পর্কে টানাপোড়েন চলছে। ডন।
