
ইরানের ওপর নতুন করে নিষেধাজ্ঞা জারি করতে পারে যুক্তরাষ্ট্র। প্রেসিডেন্ট ডোনাল্ড ট্রাম্প ও তাঁর জাতীয় নিরাপত্তা উপদেষ্টা ক্ষেপণাস্ত্র পরীক্ষা এবং ইয়েমেনের বিদ্রোহীদের সমর্থন দেওয়ার জন্য ইরানকে নজরে রেখেছেন। হোয়াইট হাউসের সঙ্গে সংশ্লিষ্ট সূত্র বলছে, দেশটিতে নতুন নিষেধাজ্ঞা আসছে।
এএফপির খবরে জানানো হয়, ইরানের ক্ষেপণাস্ত্র কর্মসূচির সঙ্গে সংশ্লিষ্ট ব্যক্তি বা প্রতিষ্ঠানের ওপর এই নিষেধাজ্ঞা জারি হতে পারে। এ ব্যাপারে ট্রাম্পের পদক্ষেপ বারাক ওবামার সময়ে নেওয়া পদক্ষেপের মতোই। ইরানের ওপর আরও বেশি অর্থনৈতিক নিষেধাজ্ঞা আরোপ করা হলে, তারা পারমাণবিক চুক্তি থেকে সরে আসার মতো ঝুঁকি তৈরি হতে পারে। নিষেধাজ্ঞা শিথিল করায় তেহরান পরমাণু কর্মসূচি এখন স্থগিত রেখেছে।
এই চুক্তিকে ট্রাম্প বরাবরই মূল্যহীন হিসেবে চিহ্নিত করেছেন। ট্রাম্প প্রশাসনের জ্যেষ্ঠ কর্মকর্তারা আভাস দিয়েছেন, এখন পর্যন্ত এই চুক্তির প্রতি তিনি শ্রদ্ধাশীল। তবে গতকাল বৃহস্পতিবার ট্রাম্প মারমুখী আচরণ করলেন। ইরানের বিরুদ্ধে সেনা অভিযান বন্ধের কথা তিনি নাকচ করে দেন।
ইরান ট্রাম্পের হুমকি প্রত্যাখ্যান করেছে। ট্রাম্পের হুমকিকে ইরান উসকানিমূলক হিসেবে চিহ্নিত করেছে। রোববার তেহরানের মাঝারি পাল্লার ক্ষেপণাস্ত্র পরীক্ষার প্রেক্ষিতে পরিপ্রেক্ষিতে যুক্তরাষ্ট্র জাতিসংঘে সতর্কবার্তা দিয়েছে। হোয়াইট হাউস মনে করছে এটি জাতিসংঘের নিরাপত্তা পরিষদের সিদ্ধান্তের লঙ্ঘন।
