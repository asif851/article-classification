
যুক্তরাষ্ট্র ও চীনের কর্মকর্তারা বিরোধপূর্ণ দক্ষিণ চীন সাগরে নৌ ও বিমান চলাচলের স্বাধীনতার অঙ্গীকার পুনর্ব্যক্ত করেছেন বলে গতকাল মঙ্গলবার জানিয়েছেন মার্কিন পররাষ্ট্রমন্ত্রী জন কেরি। এই সাগরে শান্তি রক্ষায় যুক্তরাষ্ট্রের গঠনমূলক ভূমিকা পালন করা উচিত বলে মত দিয়েছেন চীনের রাষ্ট্রীয় উপদেষ্টা ইয়াং জিয়েচি।বেইজিংয়ে অনুষ্ঠিত চীন-মার্কিন উচ্চপর্যায়ের আলোচনার শেষে কেরি ও জিয়েচি এসব কথা বলেন। মার্কিন পররাষ্ট্রমন্ত্রী জন কেরি বলেন, দক্ষিণ চীন সাগর নিয়ে বিভিন্ন পক্ষের দাবির দরদস্তুর যুক্তরাষ্ট্র সমর্থন করে। এ ছাড়া ওয়াশিংটন ও বেইজিং উত্তর কোরিয়ার বিরুদ্ধে পুরোপুরি নিষেধাজ্ঞা আরোপের সিদ্ধান্ত নিয়েছে বলেও জানান কেরি। চীনে পররাষ্ট্রমন্ত্রীর চেয়ে উচ্চ কূটনৈতিক পদাধিকারী রাষ্ট্রীয় উপদেষ্টা ইয়াং জিয়েচি বলেন, সমুদ্রসীমার অধিকার ও সমুদ্রে সার্বভৌমত্ব রক্ষার অধিকার চীনের রয়েছে। আন্তর্জাতিক আইনের অধীনে নৌ ও বিমান চালনার স্বাধীনতা যা সব দেশ উপভোগ করে, সেই অধিকারের চীন সুরক্ষা ও সম্মান দেয়। তাঁর মতে, বিতর্ক সমাধান হওয়া উচিত অংশীদারদের আলোচনার মাধ্যমেই। চীনের রাষ্ট্রীয় উপদেষ্টা আরও বলেন, চীন আশা করে যে কোনো পক্ষে না জড়িয়ে যুক্তরাষ্ট্র সতর্কতার সঙ্গে প্রতিজ্ঞা রক্ষা করবে এবং দক্ষিণ চীন সাগরে শান্তি ও স্থিতিশীলতা রক্ষায় গঠনমূলক ভূমিকা পালন করবে।ফিলিপাইন, ভিয়েতনাম, মালয়েশিয়া, তাইওয়ান ও ব্রুনাই দক্ষিণ চীন সাগরের বিভিন্ন অংশের জলসীমার মালিকানা দাবি করে। তবে চীন একাই সাগরটির বেশির ভাগ মালিকানার দাবিদার। এ নৌপথের মধ্য দিয়ে বছরে বিপুল পরিমাণ নৌবাণিজ্য হয়।
