
তুরস্কের দক্ষিণাঞ্চলীয় গাজিয়ানতেপ নগরে শনিবার রাতে বিয়ের অনুষ্ঠানে আত্মঘাতী বোমা হামলাকারীর বয়স ‘১২ থেকে ১৪’ বছরের মধ্যে। আজ রোববার ইস্তাম্বুলে এক সংবাদ সম্মেলনে এ দাবি করেন দেশটির প্রেসিডেন্ট রিসেপ তাইয়েপ এরদোয়ান। বিবিসির খবরে এ কথা বলা হয়েছে।
বিবিসি ও এএফপির খবরে বলা হয়, তুরস্কের দক্ষিণাঞ্চলীয় গাজিয়ানতেপ নগরে কুর্দিদের বিয়ের একটি অনুষ্ঠান চলছিল। বিয়ের অনুষ্ঠানে আসা লোকজন রাস্তায় নাচানাচির সময় হঠাৎ বিস্ফোরণে পুরো এলাকা কেঁপে ওঠে। ওই বোমা হামলায় অন্তত ৫১ জন নিহত হয়েছেন। আহত হয়েছেন ৬৯ জন। এঁদের মধ্যে ১৭ জনের অবস্থা গুরুতর।
এখন পর্যন্ত এ হামলার দায় কেউ স্বীকার না করলেও এ ঘটনায় আইএস জড়িত থাকতে পারে বলে সন্দেহ প্রকাশ করেছেন রিসেপ তাইয়েপ এরদোয়ান।
গাজিয়ানতেপ নগরটি সিরিয়া সীমান্তের কাছে অবস্থিত। গাজিয়ানতেপের গভর্নর আলী ইয়ারলিকেয়া এক বিবৃতিতে বলেন, বিয়ের একটি অনুষ্ঠানে সন্ত্রাসীদের ঘৃণ্য বোমা হামলায় হতাহতের ওই ঘটনা ঘটে। গভর্নর এএফপিকে বলেন, ‘যে বিশ্বাসঘাতকেরা এই হামলা চালিয়েছে, আমরা তাদের নিন্দা জানাই।’হামলার জন্য দায়ী ব্যক্তিদের আইনের আওতায় আনার অঙ্গীকার করেছেন গভর্নর।
গাজিয়ানতেপে ক্ষমতাসীন দল একেপির আইনপ্রণেতা মেহমেদ এরদোয়ান বলেন, এই বিস্ফোরণের জন্য কে বা কারা দায়ী, এখনো তা স্পষ্ট নয়। তবে বিস্ফোরণটি আত্মঘাতী হামলা হওয়ার সম্ভাবনা জোরালো।
আইনপ্রণেতা মেহমেদ এরদোয়ানের ভাষ্য, হামলার ধরন দেখে মনে হচ্ছে, জঙ্গিগোষ্ঠী ইসলামিক স্টেট (আইএস) বা বিদ্রোহীগোষ্ঠী পিকেকে এ কাজ করেছে।
গত মে মাসে কুর্দি অধ্যুষিত দক্ষিণাঞ্চলীয় গাজিয়ানতেপ শহরে আত্মঘাতী হামলায় দুই পুলিশ সদস্য নিহত হন। গত জুনে ইস্তাম্বুলে বন্দুকধারীর হামলায় নিহত হন ৪১ জন।
আরও পড়ুন:তুরস্কে বিয়ের অনুষ্ঠানে হামলায় নিহত ৫০
