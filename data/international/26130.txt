
থাইল্যান্ডে ক্ষমতাচ্যুত প্রধানমন্ত্রী ইংলাক সিনাওয়াত্রার সরকারের প্রভাবশালী একজন মন্ত্রীকে গতকাল মঙ্গলবার গ্রেপ্তার করেছে সেনাবাহিনী৷ গত সপ্তাহে দেশটির সেনাবাহিনী ক্ষমতা দখলের পর তীব্র সমালোচনা করেছিলেন ওই মন্ত্রী৷ খবর বিবিসি ও রয়টার্সের৷ ইংলাক সিনাওয়াত্রাকেও কয়েক দিন আগে আটক করে নিরাপত্তা হেফাজতে নেওয়া হয়েছিল৷ তবে তাঁকে ছেড়ে দেওয়া হয়েছে বলে জানিয়েছে সেনা কর্তৃপক্ষ৷সেনা অভ্যুত্থানের পর পাঁচ দিন লোকচক্ষুর অন্তরালে ছিলেন শিক্ষামন্ত্রী চাতুরন চাইসায়েং৷ গতকাল রাজধানী ব্যাংককে কূটনৈতিক সংবাদদাতাদের ক্লাবে এক সংবাদ সম্মেলনে বক্তব্য রাখতে হাজির হন৷ এ সময় উপস্থিত সাংবাদিকদের সামনে থেকেই তাঁকে গ্রেপ্তার করে নিয়ে যাওয়া হয়৷ গ্রেপ্তারের আগে বিবিসিকে দেওয়া এক সাক্ষাৎকারে সাবেক এই মন্ত্রী বলেছিলেন, ‘যখন সময় আসবে, তখন আমি গ্রেপ্তার হতে প্রস্তুত৷ এখন সে সময় এসেছে৷ কেননা, অভ্যুত্থানের পরিকল্পনাকারীরা রাজকীয় সমর্থন আদায় করেছেন৷ থাইল্যান্ডের আইনি ব্যবস্থা অনুসারে এই অভ্যুত্থান সিদ্ধ৷’চাতুরন আরও বলেন, ‘আমি এখনো মনে করি, এ অভ্যুত্থান দেশের জন্য খারাপ ফল ডেকে আনবে৷ এটি গণতন্ত্রের বিলোপকারী৷’ অভ্যুত্থানের পর দেশের ১০০-এর বেশি গুরুত্বপূর্ণ বিরোধীদলীয় নেতা, শিক্ষাবিদ ও মানবাধিকার-কর্মীকে প্রয়োজনীয় তথ্য জানাতে তাঁদের প্রতি সমন জারি করে সেনাবাহিনী৷ গ্রেপ্তার হওয়া মন্ত্রী চাতুরন এই ব্যক্তিদের একজন৷ সরকার পরিচালনায় গত সোমবার রাজা ভূমিবলের অনুমোদন নেওয়ার পর গতকাল সেনাবাহিনীর কর্মকর্তারা ব্যাংককে সরকারি দপ্তরগুলোতে আনুষ্ঠানিকভাবে কাজকর্ম শুরু করে দেন৷
