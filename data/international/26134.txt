
শাসনক্ষমতার শেষ বছরে এসে মার্কিন কংগ্রেসে দেওয়া শেষ স্টেট অব দ্য ইউনিয়ন ভাষণে যুক্তরাষ্ট্রের নাগরিকদের প্রতি জাতীয় ঐক্যের আহ্বান জানালেন প্রেসিডেন্ট বারাক ওবামা। সেই সঙ্গে প্রেসিডেন্ট নির্বাচনে প্রতিপক্ষ রিপাবলিকানদলীয় মনোনয়নপ্রত্যাশী ডোনাল্ড ট্রাম্পের মুসলিম বিদ্বেষের নিন্দা জানান তিনি।দেশকে এখনো ঐক্যবদ্ধ করতে না পারার ব্যর্থতার কথাও অকপটে স্বীকারও করে নিয়েছেন ওবামা। তাই ভবিষ্যৎ যুক্তরাষ্ট্রের নানা আশাবাদের চিত্র তুলে ধরে জানিয়েছেন, অর্থনৈতিক মন্দা থেকে দেশকে বের করে আনার সাফল্যের কাহিনি। আহ্বান জানিয়েছেন, ধর্ম-বর্ণভিত্তিক রাজনৈতিক আক্রমণ পরিহার করার।কংগ্রেসের যৌথসভায় গত মঙ্গলবার এই স্টেট অব দ্য ইউনিয়ন ভাষণ দেন বারাক ওবামা। প্রতিবছর তিনি তাঁর ভাষণ শুরু করেছেন ‘যুক্তরাষ্ট্র অত্যন্ত মজবুত অবস্থায় রয়েছে’-এই বলে। কিন্তু পরপর দুই দফার প্রেসিডেন্ট মেয়াদের সপ্তম বছরে এসে সে কথাটাই বলেন তিনি ভাষণের শেষ ভাগে এসে, ‘আপনাদের ওপর আমার পূর্ণ আস্থা আছে। সে জন্যই আমি পূর্ণ আত্মবিশ্বাসের সঙ্গে বলতে পারি-আমাদের রাষ্ট্রের অর্থনৈতিক অবস্থা মজবুত।’ইতিপূর্বে দেওয়া ছয়টি স্টেট অব দ্য ইউনিয়ন ভাষণে নিজের প্রশাসনের সাফল্যের পাশাপাশি পরবর্তী রাজনৈতিক পরিকল্পনা বা এজেন্ডা তুলে ধরেন ওবামা। তবে এবার নতুন কোনো পরিকল্পনার বদলে জাতির কাছে ভবিষ্যৎ যুক্তরাষ্ট্রের আশাব্যঞ্জক এক চিত্র তুলে ধরেন তিনি।ভবিষ্যৎ যুক্তরাষ্ট্রের স্বার্থে ওবামা জাতীয় ঐক্যের আহ্বান জানিয়ে বলেন, ‘আমরা যদি সবার জন্য সুযোগ, নিরাপত্তা, অধিকতর ভালো জীবনমান এবং শিশুদের জন্য শান্তিপূর্ণ বিশ্ব চাই, যা আমাদের ধরাছোঁয়ার বাইরে; তবে ঐক্যবদ্ধ হয়েই কাজ করতে হবে আমাদের।’ মার্কিনদের অন্তর্দ্বন্দ্ব ও বিভক্তির ঊর্ধ্বে ওঠার আবেদন জানিয়ে তিনি বলেন, ‘রাজনীতি থেকে পাওয়ার কিছু নেই, এটা বলা সহজ। কিন্তু আমরা যদি এখনই হাল ছেড়ে দিই, তাহলে নিজেদের ভবিষ্যৎকেই আমরা বিসর্জন দেব।’ওবামা তাঁর ভাষণের বড় একটি অংশই ব্যয় করেন যুক্তরাষ্ট্র কীভাবে অর্থনৈতিক মন্দাবস্থা কাটিয়ে উঠল তার ব্যাখ্যায়। এ সময় তিনি বলেন, তাঁর ভাষায়, ‘যাঁরা বলেন যুক্তরাষ্ট্রের অর্থনীতি দুর্বল, তাঁরা গালগপ্প করে বেড়ান।’ হাতে মাত্র এক বছর সময় থাকলেও তিনি তাঁর উচ্চাভিলাষী পরিকল্পনা ত্যাগ না করারও ইঙ্গিত দেন।ওবামার প্রতিপক্ষ রিপাবলিকানদের বিশেষত, দলটির প্রেসিডেন্ট পদে মনোনয়নপ্রত্যাশীদের একহাত দেখে নেওয়ার সুযোগ ছাড়া করেননি। এ মুহূর্তে জনমত গণনায় এগিয়ে থাকা ডোনাল্ড ট্রাম্পের মুসলিম-বিদ্বেষী প্রচার-প্রচারণার তীব্র সমালোচনা করেন তিনি। যুক্তরাষ্ট্রে মুসলিমদের প্রবেশ নিষিদ্ধ করারœট্রাম্পের প্রস্তাব প্রসঙ্গে তিনি বলেন, ‘ধর্ম বা বর্ণভিত্তিক রাজনৈতিক আক্রমণ পরিহার করা প্রয়োজন। বিশ্ব আমাদের সম্মান করে শুধু অস্ত্রসম্ভারের জন্য নয়। তারা সম্মান করে আমাদের জাতিগত বৈচিত্র্য, অকপটতা এবং সব ধর্মবিশ্বাসের প্রতি সমান শ্রদ্ধা প্রদর্শনের জন্য।’ট্রাম্পের নাম সরাসরি উল্লেখ না করে প্রেসিডেন্ট ওবামা আরও বলেন, ‘রাজনীতিকেরা মুসলিমদের অসম্মান করলে আমরা মোটেই অধিক নিরাপদ হয়ে উঠি না।’ভাষণের শুরু থেকেই ওবামা অত্যন্ত হাসিখুশি ছিলেন। তাঁকে আর কংগ্রেসের সভাকক্ষে রিপাবলিকান প্রতিপক্ষের কাছে জবাবদিহি করতে হবে না; সে সম্ভাবনাই হয়তো তাঁকে প্রফুল্ল করে রেখেছিল। কিন্তু ভাষণ শেষে কক্ষ থেকে বের হওয়ার আগে একবার পেছনে ফিরে তাকান তিনি। এ সময় তাঁকে অনুচ্চস্বরে বলতে শোনা যায়, ‘একবার শেষবারের মতো দেখে নিই জায়গাটা।’
