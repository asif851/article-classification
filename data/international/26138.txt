
পাইপ বেয়ে ওপরে উঠে বিশাল আকৃতির একটি অজগর টয়লেটের কমোডে লুকিয়ে ছিল। কমোডে বসা মাত্রই আক্রমণ করে বসে এক ব্যক্তিকে। অজগরের কামড়ে আহত হয়ে ওই ব্যক্তি হাসপাতালে ভর্তি হয়েছেন। গতকাল বুধবার থাইল্যান্ডে এ ঘটনা ঘটে। 
৩৮ বছর বয়সী আত্তাপর্ন বোনমাকচুইয়ের কমোডে বসে সাপের কামড় খাওয়ার খবরটি বিশ্বের বেশ কয়েকটি গণমাধ্যমে ফলাও করে প্রচার করা হয়েছে।    এপির প্রতিবেদনে বরাত দিয়ে বার্তা সংস্থা ইউএনবির খবরে বলা হয়েছে, আত্তাপর্ন বোনমাকচুই নিজ বাসার কমোডে বসার পরই সাপটি তাঁর পুরুষাঙ্গে কামড় দেয়। কামড় খাওয়ার সঙ্গে সঙ্গে তার চিৎকার প্রথমে এগিয়ে আসেন স্ত্রী। পরে আশপাশের লোকজনও আসেন। স্ত্রী ও প্রতিবেশীদের সাহায্য সাপটিকে বাগে আনা সম্ভব হয়। ১০ ফুট দীর্ঘ বিশালাকার ওই অজগরের সঙ্গে প্রায় ৩০ মিনিট ধরে ধস্তাধস্তি চলার সময় প্রায় পুরো কক্ষ রক্তে ভিজে যায়।
প্রতিবেদনে বলা হয়, দীর্ঘক্ষণ সাপের সঙ্গে ধস্তাধস্তি ও রক্তক্ষরণের কারণে আত্তাপর্ন বোনমাকচুই অসুস্থ হয়ে পড়েন। তাকে স্থানীয় একটি হাসপাতালে ভর্তি করা হয়েছে।
সাপটি টয়লেটের পাইপেই চিল। একপর্যায়ে কমোডে ভেতরে চলে যায়। খবর পেয়ে থাইল্যান্ডের জরুরি নিরাপত্তা বিভাগের কর্মীরা গিয়ে টয়লেট ভেঙে বিশাল আকৃতির অজগরটিকে বের করে আনে। পরে সাপটিকে জঙ্গলে ছেড়ে দেওয়া হয়।  ওই হাসপাতালের পরিচালক চিকিৎসক চুটিমা পিঞ্চারিয়ন বলেন, ‘আত্তাপর্ন বোনমাকচুইয়ের মনোভাব সত্যিই ভালো...যদিও তার স্ত্রী ও সন্তানেরা এ ঘটনায় আঘাত পেয়েছেন। তিনি (আত্তাপর্ন) বিছানায় শুয়ে শুয়ে হেসে হেসে সারা দিন ওই ঘটনার বর্ণনা দিয়ে সাক্ষাৎকার দিচ্ছেন।’
