
উচ্চমাত্রায় নাইট্রাইটের অস্তিত্ব পাওয়ায় চীনগামী ৪২ টন গুঁড়া দুধ প্রত্যাহার করে নিতে বাধ্য হয়েছে নিউজিল্যান্ডের ফন্টেরা। বিশ্বের বৃহত্তম দুগ্ধজাতসামগ্রী রপ্তানিকারক এই প্রতিষ্ঠান গতকাল বৃহস্পতিবার এ কথা জানিয়েছে।দুধে উচ্চমাত্রায় নাইট্রাইটের অস্তিত্বের বিষয়টি গত জুলাই মাসের শেষের দিকে প্রথমবারের মতো সামনে নিয়ে আসে চীনের রাষ্ট্রীয় সংবাদপত্র চায়না ডেইলি। চলতি মাসের শুরুর দিকে কোম্পানিটিকে আরেকটি ধাক্কা সামলাতে হয়। ওই সময়ে কোম্পানিটি ঘোষণা দেয়, তারা কিছু পণ্যে এক প্রকার ব্যাকটেরিয়ার উপস্থিতি খুঁজে পেয়েছে, যা শরীরে বিষক্রিয়া ঘটাতে পারে। চীন, মালয়েশিয়া, ভিয়েতনাম, থাইল্যান্ড ও সৌদি আরবে অনিরাপদ পণ্য বিক্রির পর চীনে এ নিয়ে ভীতি সঞ্চারিত হওয়ায় ক্ষমা চাইতে হয়েছিল ফন্টেরাকে। ফন্টেরা গতকাল জানায়, গত মে মাসে চীন সীমান্তে গুঁড়া দুধের একটি চালান থামিয়ে দেওয়া হয়। কারণ, পরীক্ষায় যে মাত্রার নাইট্রাইটের অস্তিত্ব পাওয়া যায়, তা চীনে অনুমোদিত মাত্রার চেয়ে বেশি ছিল। নিউজিল্যান্ডে পরীক্ষার পরই সেগুলো রপ্তানির জন্য অনুমোদন করা হয়েছিল। নাইট্রাইট হচ্ছে এক ধরনের আয়ন, যা সাধারণত পানি, মাটি ও খাদ্যে থাকে। এটাকে সার এবং সংরক্ষক (প্রিজারভেটিভ) হিসেবেও ব্যবহার করা যায়। এর অত্যন্ত উচ্চমাত্রার উপস্থিতি বিষক্রিয়া ঘটাতে পারে। রয়টার্স।
