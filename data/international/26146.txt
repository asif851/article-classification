
ভারতের সেনাপ্রধান জেনারেল বিপিন রাওয়াত দেশটির কৌশলগত লক্ষ্য অর্জনের লক্ষ্যে প্রতিরক্ষা ব্যয় বাড়ানোর আহ্বান জানিয়ে গত বৃহস্পতিবার বলেছেন, সশস্ত্র বাহিনী পর্যাপ্ত বরাদ্দ পাচ্ছে না।পাকিস্তান ও চীনের সঙ্গে উত্তেজনা বৃদ্ধির পরিপ্রেক্ষিতে দেশ দুটির নাম উল্লেখ না করে রাওয়াত বলেন, পশ্চিম ও উত্তর সীমান্তের প্রতিবেশীদের মোকাবিলার জন্য ভারতকে নতুন নতুন বন্ধু ও সহযোগীর সন্ধান করতে হবে।প্রতিরক্ষা বিষয়ে একটি গবেষণা প্রতিষ্ঠানের উদ্ধৃতি দিয়ে চীনের উদাহরণ টেনে জেনারেল রাওয়াত বলেন, ভারতের সত্যিকারের সামর্থ্য তখনই বোঝা যাবে, যখন একই সঙ্গে অর্থনৈতিক প্রবৃদ্ধি এবং সামরিক শক্তি হাতে হাত রেখে এগোবে। একটি উন্নয়নশীল দেশ হিসেবে ভারতের সামরিক বাহিনী উপযুক্ত বরাদ্দ পাচ্ছে না। তিনি মনে করেন, এ বিষয়ে চীনের কাছ থেকে শেখার আছে।২০১৭-১৮ অর্থবছরে ভারতের প্রতিরক্ষা বাজেট ২ .৭৪ লাখ কোটি রুপি , যা মোট দেশজ উৎপাদনের (জিডিপি) ১ দশমিক ৬৩ শতাংশ। আর ২০১৭ সালে চীনের সামরিক ব্যয় ১৫ হাজার ২০০ কোটি মার্কিন ডলার নির্ধারণ করা হয়েছে। এটা দেশটির জিডিপির প্রায় ৩ শতাংশ এবং ভারতের প্রতিরক্ষা বাজেটের তুলনায় প্রায় তিন গুণ বেশি।
