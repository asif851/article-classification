
কোনো নারীর দিকে কেউ একনাগাড়ে ১৪ সেকেন্ড তাকালেই আইন অনুযায়ী ওই ব্যক্তির জেল হতে পারে। ভারতের কেরালা রাজ্যের একজন ঊর্ধ্বতন কর্মকর্তা এ মন্তব্যে করেছেন। তার ওই মন্তব্য সামাজিক যোগাযোগের মাধ্যমগুলোতে ছড়িয়ে পড়লে তা ভাইরাল হয়ে যায়। ওই রাজ্যের এক মন্ত্রী ‘বিরক্তিকর’ মন্তব্য করেছেন ।
রাজ্য শুল্ক বিষয়ক কমিশনার রিশিরাজ সিং বলে​ন, ‘১৪ সেকেন্ড একজন নারীর দিকে তাকিয়ে থাকলে কেউ তাকিয়ে থাকলে আইনে জেলে পাঠানোর কথা বলা আছে। যদি এ নিয়ে মামলা করা যায়, তবে তিনি এ আইন বাস্তবায়নের জন্য সংশ্লিষ্টদের প্রতি আহ্বান জানান।’ দুই দিন আগে কোচিতে একটি দাতব্য প্রতিষ্ঠান আয়োজিত একটি অনুষ্ঠানে তিনি মন্তব্য করেন।
গুন্ডা বা মাস্তানদের থেকে নিজে​​দের রক্ষা করতে ব্যাগে ছুরি ও পি​পার স্প্রে রাখতে নারীদের প্রতি আহ্বান জানিয়েছেন রিশিরাজ সিং। তিনি বলেন, এগুলো আপনাদের রক্ষা করবে। তিনি বলেন, ‘আপনারা কি ব্যাগে ছুরি রাখেন? আপনারা কি পিপার স্প্রে বহন করেন? এমন ব্যবস্থা নেওয়ার বা সতর্কতা গ্রহণে সময় এখনই।’
রিশিরাজ সিংয়ের এসব কথায় সামাজিক যোগাযোগের মাধ্যমে ব্যাপক প্রতিক্রিয়া হয়। এরপরই কেরালার ক্রীড়া মন্ত্রী ই পি জয় রাজন একে ‘বিরক্তিকর’ বলে মন্তব্য করেছেন। তিনি সাংবাদিক​দের বলেন, ‘একজন আমলার এমন মন্তব্য বিরক্তিকর। যদি একজন আমলার এমন মন্তব্য বিধিবহির্ভূত হয় তবে প্রয়োজনীয় পদক্ষেপ গ্রহণ করা হবে।’
সামাজিক যোগাযোগের মাধ্যমে সমালোচনাকারীরা লিখেছেন, বিয়ের জন্য কোনো নারীকে তার বাড়িতে দেখতে গিয়ে ১৪ সেকেন্ডের বেশি তাকালে কি জেলে যেতে হবে? কেউ কেউ আবার মজা করে জানতে চেয়েছেন, কেউ যদি এক পলকে ১৪ সেকেন্ড না তাকিয়ে কিছুক্ষণ বিরতি দিয়ে চোখ মিলিয়ে আবার নারীর দিকে তাকিয়ে তাহলে কি হবে। কেউ চোখে সানগ্লাস পরে নারীর দিকে ​তাকালে কি হবে?
