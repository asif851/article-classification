
ভারতের ঝাড়খন্ড রাজ্যের দেওঘরে বিখ্যাত মন্দির বৈদ্যনাথ ধামের কাছে পদপিষ্ট হয়ে ১১ জন মারা গেছে। ৫০ জনের বেশি লোক আহত হন। আজ সোমবার ভোরে এ ঘটনা ঘটে। টাইমস অব ইন্ডিয়া অনলাইনের খবরে এ কথা জানানো হয়।
পুলিশের মুখপাত্র এস এন প্রধানের ভাষ্য, মন্দিরটি ভোর সাড়ে চারটার সময় পুণ্যার্থীদের জন্য খুলে দেওয়া হয়। রাত থেকে তাঁরা মন্দিরের কাছে অপেক্ষা করছিলেন। খোলার সঙ্গে সঙ্গে সবাই হুড়োহুড়ি করে ভেতরে ঢুকতে যান। এ সময় পদপিষ্ট হয়ে নয়জন পুরুষ ও একজন নারী মারা যান। কমপক্ষে ৫০ জন আহত হন। স্থানীয় কর্মকর্তারা অবশ্য ১১ জন পুণ্যার্থী মারা গেছেন বলে নিশ্চিত করেছেন।
সরকারি এক কর্মকর্তা বলেন, মন্দির থেকে তিন কিলোমিটার দূরে বেলবাগানে রাতভর পুণ্যার্থীরা লাইনে দাঁড়িয়েছিলেন। ভোরে তাঁরা হুড়োহুড়ি শুরু করেন। লাইনে পাঁচ হাজারের বেশি পুণ্যার্থী ছিলেন।
দেওঘরের ডেপুটি কমিশনার অমিত কুমার বলেন, শ্রাবণ মাসে এক লাখের বেশি পুণ্যার্থী মন্দিরে আসেন। নিহত পুণ্যার্থীরা নেপাল, বিহার, উত্তর প্রদেশ ও ঝাড়খন্ডের বিভিন্ন এলাকা থেকে এসেছিলেন।
ঝাড়খন্ডের মুখ্যমন্ত্রী রঘুবর দাস আহত ব্যক্তিদের চিকিৎসা দিতে কর্তৃপক্ষের প্রতি আহ্বান জানিয়েছেন। তিনি ভারতের প্রধানমন্ত্রী নরেন্দ্র মোদিকেও বিষয়টি জানিয়েছেন।
মন্দিরের এক পুরোহিত বলেন, অব্যবস্থাপনার কারণে এ ঘটনা ঘটে।
২০১২ সালে দেওঘর জেলায় মন্দিরে পদপিষ্ট হয়ে নয়জনের মৃত্যু হয়। ৩০ জন আহত হয়।
