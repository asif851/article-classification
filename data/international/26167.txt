
ফিলিপাইনের প্রেসিডেন্ট রদ্রিগো দুতার্তে বিখ্যাত পপসংগীতশিল্পী পিলিতা করালেসের সঙ্গে গত রোববার দ্বৈত সংগীত গেয়েছেন। দেশটির পাসাই শহরে আয়োজিত আসিয়ান সম্মেলনের ভোজপর্বে অতিথিদের অবাক করে দিয়ে গান গেয়েছেন তিনি। গান শেষ হওয়ার পরপরই দুতার্তে দর্শক-শ্রোতাদের ঠাট্টা করে বলেন, ‘যুক্তরাষ্ট্রের কমান্ডার ইন চিফের আদেশ’ সংগীত পরিবেশন করলেন তিনি।
দক্ষিণ-পূর্ব এশিয়ার দেশের আঞ্চলিক জোট আসিয়ানের ৩১তম সম্মেলন শুরুর আগে রোববার ফিলিপাইনের পাসাই শহরের এসএমএক্স কনভেনশন সেন্টারে প্রেসিডেন্ট দুতার্তে মার্কিন প্রেসিডেন্ট ট্রাম্পসহ অন্য নেতাদের জন্য ভোজসভার আয়োজন করেন। এতে দুতার্তে বসেন ট্রাম্পের পাশেই। হঠাৎ তিনি উঠে দাঁড়িয়ে শুরু করেন গান গাওয়া। এতে চমকে ওঠেন সবাই।
ফিলিপাইনে আয়োজিত দুদিনব্যাপী আসিয়ান সম্মেলনে ১৮ দেশের নেতারা জড়ো হয়েছেন। তাঁদের মধ্যে আছেন মার্কিন প্রেসিডেন্ট ডোনাল্ড ট্রাম্পও। এশিয়া সফরের অংশ হিসেবে তিনি সেখানে অবস্থান করছেন। গতকাল সোমবার ট্রাম্প বলেন, ফিলিপাইনের প্রেসিডেন্ট রদ্রিগো দুতার্তের সঙ্গে ‘অত্যন্ত সুসম্পর্ক’ রয়েছে তাঁর। ‘সুন্দরভাবে’ সম্মেলন আয়োজনের জন্য দুতার্তের প্রশংসা করেন মার্কিন প্রেসিডেন্ট।
গতকাল সম্মেলন শুরুর আগে দুতার্তের উদ্দেশে ডোনাল্ড ট্রাম্প বলেন, ‘আমাদের সম্পর্ক খুব ভালো।’ ফিলিপাইনে এসে তাঁর ভালো লাগছে বলেও এ সময় মন্তব্য করেন তিনি।
গত রবি ও সোমবার বিভিন্ন সময়ে ট্রাম্প ও দুতার্তেকে পাশাপাশি দেখা গেছে। এ সময় তাঁরা দুজন দুজনের সান্নিধ্য পছন্দ করেছেন বলেই দেখে মনে হয়েছে।
ট্রাম্পবিরোধী বিক্ষোভ
এএফপি জানায়, ম্যানিলায় রোববার ট্রাম্পবিরোধী ব্যাপক বিক্ষোভ হয়েছে। এতে প্রায় ২ হাজার বিক্ষোভকারী অংশ নেয়। পরিস্থিতি নিয়ন্ত্রণে আনতে দাঙ্গা পুলিশ বিক্ষোভকারীদের বিরুদ্ধে জলকামান ও সোনিক অ্যালার্ম ব্যবহার করে। বিক্ষোভকারীরা মিছিলে নাৎসি স্বস্তিকা চিহ্নসংবলিত ট্রাম্পের রঙিন প্রতিকৃতি ও কুশপুত্তলিকা নিয়ে রাজধানীর রাজপথ প্রদক্ষিণ করে। 
