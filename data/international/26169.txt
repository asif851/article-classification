
ভারতের দক্ষিণ দিনাজপুরের আত্রেয়ী নদীর বাঁধ থেকে পানি ছেড়ে দেওয়ার দাবি জানিয়েছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। সেই সঙ্গে তিস্তা নদীর পানি দেওয়াতেও রয়েছে তাঁর আপত্তি।
মমতার এই দাবির পর থেকে দক্ষিণ দিনাজপুরে শুরু হয়েছে ‘আত্রেয়ী বাঁচাও আন্দোলন’। রাজনৈতিক মহল মনে করছে, তিস্তা নদীর পাল্টা আন্দোলন হিসেবে দক্ষিণ দিনাজপুরে এই আন্দোলন গড়ে উঠেছে।
দুই দিন আগে দক্ষিণ দিনাজপুরে প্রশাসনিক বৈঠক শেষে মমতা আত্রেয়ী নদীর বাঁধ খুলে দেওয়ার দাবি জানিয়েছিলেন। জেলা প্রশাসককে আত্রেয়ীর পরিস্থিতি নিয়ে প্রতিবেদন দেওয়ারও নির্দেশ দিয়েছিলেন মমতা। তাঁর ঘোষণার পর নতুন করে আত্রেয়ী আন্দোলন গতিশীল হয়।
গত মঙ্গলবার থেকে দক্ষিণ দিনাজপুরের বিভিন্ন বিদ্যালয়ের ছাত্রছাত্রীরা আত্রেয়ী নদীকে বাঁচানোর দাবিতে স্বাক্ষর অভিযান শুরু করেছে।
