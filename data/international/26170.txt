
মাত্র ১৮ দিনের বিক্ষোভে তাসের ঘরের মতো হেলে পড়েছিল দীর্ঘদিনের স্বৈরশাসক হোসনি মোবারকের গদি। আফ্রিকারই তিউনিসিয়ায় শুরু হওয়া ‘আরব বসন্ত’ নামের বিপ্লবের ঢেউ মিসরকে ছুঁয়েছিল ২০১১ সালের ২৫ জানুয়ারি। সেই ঘটনার পাঁচ বছর পূর্তি ছিল গত সোমবার। অদম্য সাহস দেখিয়ে যাঁরা সেই বিপ্লবে নেতৃত্ব দিয়েছিলেন, তাঁদের অনেকেই এখন কারাগারে। কেউ আবার বিদেশে পালিয়ে গেছেন।
অন্ধকার কারা প্রকোষ্ঠেআলা আবদেল ফাত্তাহ: ২০১১ সালের বিক্ষোভে ধর্মনিরপেক্ষ শক্তির মধ্যে নেতৃস্থানীয় মুখ ছিলেন তিনি। ২০১৩ সালে প্রণীত এক বিক্ষোভবিরোধী আইনে গত ফেব্রুয়ারিতে তাঁর পাঁচ বছরের কারাদণ্ড হয়। ফাত্তাহর মা লাইলা সুয়েইফ বলেন, ‘সেই বিপ্লবের কোনো লক্ষ্যই অর্জিত হয়নি। বর্তমানের মতো নিপীড়ক শাসক অতীতে কখনোই দেখেনি মিসর।’আহমেদ দুমা: বিপ্লবে গুরুত্বপূর্ণ ভূমিকা রাখেন তিনি। দাঙ্গা, সহিংসতা উসকে দেওয়া ও নিরাপত্তা বাহিনীর ওপর হামলার দায়ে গত ফেব্রুয়ারিতে তাঁর যাবজ্জীবন কারাদণ্ড হয়। স্ত্রী নুরহান হিফজি বলেন, দুই বছর জেলে কাটিয়ে দুমা হতাশ হয়ে পড়েছেন। তবে তিনি এখনো ‘পরিবর্তনের স্বপ্ন’ দেখেন।বিদেশে পাড়িওয়ায়েল ঘোনিম: মিসর ছেড়ে বিদেশে শরণার্থী হওয়া বিপ্লবীদের একজন তিনি। গুগলের সাবেক এই নির্বাহী ২০১১ সালে সামাজিক যোগাযোগের মাধ্যম ফেসবুকে ‘উই আর অল খালেদ সাঈদ’ নামে পাতা খুলেছিলেন, যা জানুয়ারির বিক্ষোভকে ত্বরান্বিত করেছিল। মিসরীয় যুবক খালেদ সাঈদ আগের বছরের জুনে সাদাপোশাকের পুলিশের পিটুনিতে নিহত হন। বর্তমানে যুক্তরাষ্ট্রে অবস্থান করছেন ঘোনিম। তাঁর মতে, নির্বাচিত প্রেসিডেন্ট মোহাম্মদ মুরসি ২০১৩ সালে সেনাবাহিনীর হাতে উৎখাত হওয়ার পর পরিস্থিতি শোচনীয় আকার ধারণ করেছে। ঘোনিম বলেন, ‘আমি দুই বছরের বেশি নীরব ছিলাম।’ সরকারবিরোধী একটি অনলাইন প্ল্যাটফর্ম খুলেছেন তিনি।অনলাইনে সক্রিয়এসরা আবদেল ফাত্তাহ: ২০১১ সালের বিপ্লবের আরেক পরিচিত মুখ। মোবারকবিরোধী আন্দোলনে মূল ভূমিকা রাখা আলোচিত ‘সিক্স এপ্রিল মুভমেন্ট’-এর সহপ্রতিষ্ঠাতা এই নারী বলেন, ‘বিপ্লবের পাঁচ বছর পর কেউ কেউ আমাদের এখন বিশ্বাসঘাতক ও দালাল হিসেবে বিবেচনা করে। বর্তমানে সামাজিক যোগাযোগের মাধ্যমে তৎপর থাকা এসরা বলেন, ‘বর্তমান রাজনৈতিক পরিবেশ রাজনীতিচর্চার উপযোগী নয়।...বর্তমানে যা ঘটছে, তা মোবারক আমলেরই পুনরুত্থান।’ওয়ায়েল আব্বাস: মিসরের সবচেয়ে প্রভাবশালী ব্লগার হিসেবে পরিচিত আব্বাস এখন ‘অলৌকিক কিছু একটার’ অপেক্ষায়। তিনি বলেন, ‘এই সরকার বন্দুক দিয়ে আমাদের শাসন করছে।’অব্যাহত সংগ্রামখালিদ তালিমা: সেই বিপ্লবের মূলমন্ত্রকে চাঙা করতে যাঁরা এখনো তৎপর, তাঁদের একজন তিনি। ২০১৩ সালে যুব প্রতিমন্ত্রীর দায়িত্ব পালনকারী খালিদ এখন মিসরের বেসরকারি টেলিভিশন চ্যানেল অন টিভির উপস্থাপক। খালিদ বলেন, ‘বিপ্লবের কোনো লক্ষ্যই অর্জিত হয়নি। স্বাধীনতা প্রশ্নে আজও অনেক ইস্যু অমীমাংসিত রয়ে গেছে। আমরা সেগুলো বাস্তবায়নে অব্যাহতভাবে আহ্বান জানিয়ে যাব।’ সূত্র: বিবিসি
