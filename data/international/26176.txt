
উত্তর-পূর্ব ভারতে সন্ত্রাস দমনে বাংলাদেশের ভূমিকার প্রশংসা করলেন ভারতীয় সীমান্তরক্ষী বাহিনীর (বিএসএফ) মহাপরিচালক কে কে শর্মা। গতকাল শুক্রবার শিলংয়ে বিএসএফের মেঘালয় ফ্রন্টিয়ারের সদর দপ্তরে এক সংবাদ সম্মেলনে তিনি এ কথা বলেন।
কে কে শর্মা বলেন, ‘এখনো বাংলাদেশের মাটিতে কয়েকটি জঙ্গি আস্তানা রয়েছে। তবে বিএসএফের দেওয়া তথ্যের ভিত্তিতে বর্ডার গার্ড বাংলাদেশ (বিজিবি) এসব জঙ্গি আস্তানা গুঁড়িয়ে দিচ্ছে। বাংলাদেশ এখন আর ভারতীয় জঙ্গিদের নিরাপদ আশ্রয় নয় মোটেই।’
উত্তর-পূর্ব ভারতে ত্রিপুরা, মেঘালয়, মিজোরাম ও আসামের সঙ্গে বাংলাদেশের আন্তর্জাতিক সীমান্ত রয়েছে।
বিএসএফের মহাপরিচালক জানান, বেশির ভাগ এলাকাতেই সীমান্তে কাঁটাতারের বেড়া দেওয়া শেষ। তবু কিছু কিছু ‘পকেট’ নদী বা দুর্গমতার কারণে এখনো খোলা আছে। মেঘালয়েই ৯০ কিলোমিটার বেড়া দেওয়া এখনো বাকি। ১০০টির মতো খোলা জায়গা রয়েছে। এই জায়গাগুলো দিয়ে যাতে চোরাকারবারিরা যাতায়াত করতে না পারে, এ কারণে প্রযুক্তির সাহায্যে সতর্কতামূলক ব্যবস্থা নেওয়া হচ্ছে।
সাংবাদিকদের প্রশ্নের জবাবে বিএসএফ-প্রধান পাকিস্তান সেনাবাহিনীর কড়া সমালোচনা করেন। পূর্ব সীমান্তে বাংলাদেশের ভূমিকা নিয়ে যতটা উচ্ছ্বসিত, ঠিক পাকিস্তান প্রসঙ্গে ততটাই ক্ষোভ প্রকাশ করলেন। তাঁর মতে, পাকিস্তানি সেনারা যা করছে, তা ‘ফৌজিসুলভ নয়’। ভারত এর ‘যোগ্য জবাব’ দিতে প্রস্তুত।
