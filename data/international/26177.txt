
থাইল্যান্ডের ক্ষমতাচ্যুত সাবেক প্রধানমন্ত্রী ইংলাক সিনাওয়াত্রার বিরুদ্ধে চালে ভর্তুকি কর্মসূচিতে অবহেলায় করা মামলার রায় পেছানো হয়েছে। আজ শুক্রবার দেশটির সুপ্রিম কোর্ট আগামী ২৭ সেপ্টেম্বর রায়ের নতুন দিন ধার্য করেন। খবর রয়টার্সের।
আজ ওই মামলার রায়ের দিন ধার্য ছিল। আদালত জানিয়েছেন, ইংলাক আদালতকে বলেছেন, তিনি কানের সমস্যায় ভুগছেন। তাই আদালতে উপস্থিত হতে পারবেন না। এর পরিপ্রেক্ষিতে আদালত রায়ের নতুন দিন ধার্য করে বলেছেন, মামলার রায় শুনতে ব্যর্থ হলে আদালত ইংলাকের বিরুদ্ধে গ্রেপ্তারি পরোয়ানা জারি করবেন।
এক বিবৃতিতে সুপ্রিম কোর্টের বিচারক বলেন, ‘আমরা মনে করি না বিবাদী অসুস্থ। আমরা মনে করি, বিবাদী মিথ্যা বলছেন বা পালিয়েছেন। আমরা আগামী ২৭ সেপ্টেম্বর রায়ের নতুন দিন ধার্য করেছি।’
রায়ে ইংলাককে ১০ বছর পর্যন্ত কারাদণ্ড দেওয়া হতে পারে। ইংলাক আজীবনের জন্য রাজনীতিতে নিষিদ্ধ হতে পারেন। দীর্ঘ-বিলম্বিত এই রায়কে কেন্দ্র করে দক্ষিণ-পূর্ব এশিয়ার এই দেশটিতে তীব্র উত্তেজনা সৃষ্টি হওয়ার আশঙ্কা রয়েছে এবং ভবিষ্যতে রাজনৈতিক-বিভক্ত এই দেশটিতে এর সুদূরপ্রসারী প্রভাব পড়তে পারে।
চালে ভর্তুকির কর্মসূচিটি ছিল ইংলাক প্রশাসনের প্রধান একটি নীতি। ওই কর্মসূচিতে কৃষকদের কাছ থেকে বাজারমূল্যের চেয়ে ৫০ শতাংশ বেশি মূল্যে ধান কেনা হয়। এই কর্মসূচিটি কৃষকদের কাছে জনপ্রিয় ছিল। এই কর্মসূচির কারণে দেশটিতে চালের বিশাল মজুত সৃষ্টি হয় এবং লোকসান হয় ৮০০ কোটি ডলার। ওই কর্মসূচিতে অবহেলার অভিযোগ অস্বীকার করেছেন ইংলাক।
২০১৪ সালের ২২ মে সেনাবাহিনী ক্ষমতা দখল করার মাত্র কয়েক দিন আগে আদালতের এক বিতর্কিত আদেশে ক্ষমতাচ্যুত হন থাইল্যান্ডের প্রথম নারী প্রধানমন্ত্রী ইংলাক সিনাওয়াত্রা। ২০১১ সালে তিনি দেশটির প্রধানমন্ত্রী হন। ইংলাক স্বেচ্ছা-নির্বাসিত সাবেক প্রধানমন্ত্রী থাকসিন সিনাওয়াত্রার বোন।
লিঙ্ক
ইংলাকের বিরুদ্ধে মামলার রায় আজhttp://www.prothom-alo.com/international/article/1301706
