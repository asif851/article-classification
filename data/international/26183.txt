

যুক্তরাষ্ট্রের নিউইয়র্কসহ তিন জায়গায় গত শনিবার ২৪ ঘণ্টায় তিনটি হামলা-বিস্ফোরণের ঘটনার পর রোববার রাতে আবারও বিস্ফোরণ ঘটেছে। নিউজার্সির এলিজাবেথ রেলস্টেশনের কাছে সন্দেহজনক বিস্ফোরক দ্রব্য দেখার পর নিষ্ক্রিয় করতে গেলে তা বিস্ফোরিত হয়।
 জাতিসংঘের সাধারণ পরিষদের অধিবেশন শুরুর প্রাক্কালে যুক্তরাষ্ট্রে একের পর হামলা-বিস্ফোরণের এসব ঘটনায় উদ্বেগ বাড়ছে। নিউইয়র্কে গতকাল সোমবার সাধারণ পরিষদের অধিবেশন শুরু হয়েছে। নিউইয়র্কের গভর্নর অ্যান্ড্রু কুউমো গতকাল জানিয়েছেন, এসব ঘটনায় আন্তর্জাতিক সন্ত্রাসী সংগঠনের যোগসাজশ আছে বলেই মনে হচ্ছে।
নিউইয়র্ক ও নিউজার্সিতে হামলার ঘটনায় সন্দেহভাজন আহমাদ খান রাহামিকে (২৮) গতকাল গ্রেপ্তার করা হয়েছে। এর আগে নিউজার্সির লিনডেন শহরে পুলিশের সঙ্গে বন্দুকযুদ্ধে আহত হন তিনি। পুলিশের দুই সদস্য গুলিবিদ্ধ হন। রাহামি আফগান বংশোদ্ভূত মার্কিন নাগরিক।
 লিনডেনের পুলিশ কর্মকর্তা জেমস সারনিকি বলেন, একটি বাড়ির প্রবেশপথে এক ব্যক্তি শুয়ে আছেন বলে খবর পায় পুলিশ। এরপর পুলিশ সেখানে পৌঁছে ওই ব্যক্তিকে নিউইয়র্ক ও নিউজার্সির বিস্ফোরণের সন্দেহভাজন রাহামি হিসেবে শনাক্ত করেন। এরপর পুলিশের এক সদস্য তাঁকে ডেকে তোলার চেষ্টা করেন। তখনই রাহামি তাঁকে গুলি করেন এবং তাঁর পেটে আঘাত করেন। এ সময় পুলিশের টহল গাড়ির মধ্যে বসে ছিলেন পুলিশের আরেক সদস্য। রাহামি তাঁকে লক্ষ্য করে গুলি করেন। দুজনই গুলিবিদ্ধ হন। তবে তাঁদের অবস্থা আশঙ্কাজনক নয়। পরে বন্দুকযুদ্ধে রাহামি গুলিবিদ্ধ হন। তাঁকে আটক করা হয়।নিউইয়র্কের ম্যানহাটনে স্থানীয় সময় গত শনিবার রাত সাড়ে আটটার দিকে চেলসি এলাকার ২৩ নম্বর স্ট্রিটে বোমা হামলায় আহত হন কমপক্ষে ২৯ জন। একই রাতে মিনেসোটার সেন্ট ক্লাউড শহরের ক্রসরোড সেন্টার নামের এক বিপণিবিতানে ছুরি মেরে আট ব্যক্তিকে আহত করেন এক ব্যক্তি। হামলার একপর্যায়ে পুলিশের গুলিতে নিহত হন তিনি। এদিনই দুপুরে নিউইয়র্কের পাশের অঙ্গরাজ্য নিউজার্সিতে পাইপবোমার বিস্ফোরণ ঘটে। সেখানে একটি চ্যারিটি র‍্যালি শুরুর কিছুক্ষণ আগে এ বিস্ফোরণে অবশ্য কেউ হতাহত হয়নি।এসব হামলা নিয়ে তদন্ত শুরুর পর নিউইয়র্কে পাঁচজনকে আটক করার কথা জানা গেছে। ম্যানহাটনে বিস্ফোরণের ঘটনায় সম্ভাব্য সম্পৃক্ততার ব্যাপারে তাঁদের জিজ্ঞাসাবাদ করা হচ্ছে।দ্য গার্ডিয়ান-এর খবরে গতকাল বলা হয়, নিউজার্সির একটি রেলস্টেশনের কাছে একটি ব্যাগের মধ্যে পাঁচটি সন্দেহজনক বিস্ফোরক দ্রব্য পাওয়া গেছে। ম্যানহাটনে বিস্ফোরণের পর যুক্তরাষ্ট্রজুড়ে যখন নিরাপত্তাব্যবস্থা জোরালো করা হয়েছে, ঠিক তার মধ্যেই সন্দেহজনক দ্রব্যগুলোর সন্ধান মিলল।নিউজার্সির এলিজাবেথ শহরের মেয়র ক্রিস্টিয়ান বলওয়েজ বলেন, এলিজাবেথ রেলস্টেশনের কাছে সন্দেহজনক এসব বিস্ফোরক দ্রব্য পাওয়া যায়। বোমা নিষ্ক্রিয়করণের কাজে ব্যবহৃত স্কোয়াডের একটি রোবট এগুলোর একটি নিষ্ক্রিয় করার চেষ্টাকালে তা বিস্ফোরিতও হয়। স্থানীয় সময় রোববার রাত সাড়ে ১২টায় এ ঘটনা ঘটে। যুক্তরাষ্ট্রের কেন্দ্রীয় তদন্ত সংস্থা এফবিআই এটি তদন্ত করে দেখছে। একই সঙ্গে সংস্থাটির কর্মকর্তারা বাকি সন্দেহজনক দ্রব্যগুলো নিষ্ক্রিয় করার কাজ করছেন।
বলওয়েজ বলেন, দুই ব্যক্তি সন্দেহজনক দ্রব্যগুলো দেখে পুলিশকে খবর দেন। বলেন, রোববার রাত সাড়ে আটটার দিকে পরিত্যক্ত ওই ব্যাগের ভেতর থেকে কিছু তার এবং একটি পাইপ বেরিয়ে থাকতে দেখেন তাঁরা।
এদিকে সন্দেহজনক দ্রব্য পাওয়ার ওই খবরে রোববার নিউজার্সির নিউআর্ক লিবার্টি বিমানবন্দর ও এলিজাবেথ শহরের মধ্যে রেলযোগাযোগ বন্ধ করে দেওয়া হয়।
এএফপির খবরে বলা হয়, কর্তৃপক্ষ বলছে, তিনটি হামলার ঘটনা যে সমন্বিতভাবে ঘটেছে, সেটার কোনো প্রমাণ নেই। তবে ২৪ ঘণ্টার কম সময়ের মধ্যে সংঘটিত এসব ঘটনায় নিরাপত্তা নিয়ে উদ্বেগ দেখা দিয়েছে। হিলারি ক্লিনটন ও ডোনাল্ড ট্রাম্পের মধ্যে গভীরভাবে বিভক্ত মার্কিন প্রেসিডেন্ট নির্বাচনের লড়াইয়ে ইতিমধ্যে দেশের নিরাপত্তা এক বড় ইস্যু হয়ে উঠেছে।
