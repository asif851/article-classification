
যুক্তরাষ্ট্রের রাজধানী ওয়াশিংটন ডিসিতে ক্যাপিটল হিলে অবস্থিত ক্যাপিটল ভবনে গতকাল শনিবার বিকেলে গুলির ঘটনায় এক ব্যক্তি নিহত হয়েছে। এতে মার্কিন ওই কংগ্রেস ভবনে নিরাপত্তা-বিষয়ক সতর্কতা জারি করা হয়। রয়টার্সের খবরে জানানো হয়, পুলিশ দাবি করেছে, এটি আত্মহত্যার ঘটনা। নিহত ব্যক্তি পুরুষ না নারী, এটি তারা সুস্পষ্টভাবে উল্লেখ করেনি। হুমকির বিষয়টি ‘নিষ্ক্রিয়’ করা হয়েছে। পরিস্থিতি এখন নিয়ন্ত্রণে বলে জানিয়েছে পুলিশ। সিএনএন-এর খবরে জানানো হয়, ক্যাপিটল পুলিশের মুখপাত্র কিম্বারলি স্নাইডার এটিকে আত্মহত্যার ঘটনা বলে উল্লেখ করেন। তিনি বলেন, গতকাল বিকেলে ক্যাপিটল ভবনের পশ্চিম প্রান্তে কয়েকটি গুলির শব্দ শোনার পর পূর্বসতর্কতামূলক ব্যবস্থা নেওয়া হয়। ঘটনাস্থলে যাওয়া অন্যান্য আইনপ্রয়োগকারী সংস্থার সদস্যরাও এটিকে আত্মহত্যার ঘটনা বলে সমর্থন করেন। ভবনের পশ্চিম প্রান্তে পাওয়া একটি সন্দেহজনক বস্তু নিয়ে তদন্ত করছে ক্যাপিটল পুলিশ।
