
ভারতের আসাম রাজ্যের কোকড়াঝাড় ও শোণিতপুর জেলার বিভিন্ন জায়গায় সহিংসতায় মৃতের সংখ্যা বেড়ে ৮৩ জনে পৌঁছেছে। গত মঙ্গলবার রাতে কয়েকটি গ্রামে অস্ত্রধারীদের হামলায় ও গতকাল বুধবার পুলিশের গুলিতে তাঁরা নিহত হন। বিচ্ছিন্নতাবাদী সংগঠন ন্যাশনাল ডেমোক্রেটিক ফ্রন্ট অব বোড়োল্যান্ড (এনডিএফবি) এ হামলা চালায় বলে জানিয়েছে পুলিশ। নিহত ও আহত ব্যক্তিদের বেশির ভাগই নারী ও শিশু।মঙ্গলবারের ওই হামলার পর আসামজুড়ে রেড অ্যালার্ট জারি করা হয়েছে। সেনাবাহিনী নামানো হয়েছে। জারি করা হয়েছে কারফিউ। এ ঘটনায় ভয় পেয়ে পশ্চিমবঙ্গের আলীপুরদুয়ার জেলায় পালিয়ে এসেছেন ছয় শতাধিক আদিবাসী। তাঁদের জন্য ত্রাণশিবির খোলা হয়েছে। আলীপুরদুয়ারের বিভিন্ন আশ্রয়কেন্দ্রে তাঁদের রাখা হয়েছে। কোকড়াঝাড় শহরের বিভিন্ন আশ্রয়শিবিরে ভিটেমাটি ফেলে আশ্রয় নিয়েছে পাঁচ হাজার ক্ষতিগ্রস্ত মানুষ।কেন্দ্রীয় স্বরাষ্ট্রমন্ত্রী রাজনাথ সিং আজ বৃহস্পতিবার দুর্ঘটনাকবলিত আসামের শোণিতপুরে যাচ্ছেন। ভারতের রাষ্ট্রপতি প্রণব মুখোপাধ্যায় ও প্রধানমন্ত্রী নরেন্দ্র মোদি এ ঘটনার নিন্দা জানিয়েছেন। আসামের মুখ্যমন্ত্রী তরুণ গগৈ বলেছেন, হামলাকারী জঙ্গিগোষ্ঠীর বিরুদ্ধে তাঁদের অভিযান চলবে। তাদের কাউকেই ছাড় দেওয়া হবে না। আসামের আইনশৃঙ্খলা পরিস্থিতির অবনতি হওয়ায় সেখানে রাষ্ট্রপতি শাসন জারির আবেদন জানিয়েছে আসাম ভারতীয় জনতা পার্টি (বিজেপি)। জানা গেছে, আসামে হামলার ঘটনার তদন্তে ভারতের জাতীয় তদন্ত সংস্থা বা এনআইএ যাচ্ছে।
আরও জানতে পড়ুন আসামে মৃতের সংখ্যা ৭০ পুলিশের গুলি, কারফিউ
