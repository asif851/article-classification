
আন্তর্জাতিক রাজনৈতিক পরিস্থিতি নিয়ে রাশিয়ার পররাষ্ট্রমন্ত্রী সের্গেই লাভরভ গতকাল শনিবার মার্কিন পররাষ্ট্রমন্ত্রী রেক্স টিলারসনের সঙ্গে ফোনে কথা বলেছেন। দুই পররাষ্ট্রমন্ত্রীর মধ্যে কাতারের বিরুদ্ধে চলমান সংকট, ইউক্রেন পরিস্থিতিসহ রুশ-মার্কিন দ্বিপক্ষীয় সম্পর্কের নানা দিক নিয়ে আলাপ হয়। রুশ পররাষ্ট্র মন্ত্রণালয়ের বরাত দিয়ে বার্তা সংস্থা তাস এই তথ্য জানিয়েছে।কাতারের ওপর থেকে অবরোধ শিথিল করতে সৌদি আরবসহ উপসাগরীয় দেশগুলোর প্রতি মার্কিন পররাষ্ট্রমন্ত্রী রেক্স টিলারসনের আহ্বান জানানোর ঠিক পরেই রুশ পররাষ্ট্রমন্ত্রীর সঙ্গে এ টেলিফোন আলাপ।রুশ পররাষ্ট্র মন্ত্রণালয়ের দেওয়া বিবৃতিতে বলা হয়, কাতারকে নিয়ে চলমান সংকট নিরসনে সংশ্লিষ্ট পক্ষগুলোকে আলাপ-আলোচনা চালিয়ে যেতে রাশিয়া ও যুক্তরাষ্ট্র আহ্বান জানিয়েছে।সের্গেই লাভরভ বলেন, সৌদি আরবসহ আরব বিশ্বের ছয়টি দেশ কাতারের সঙ্গে কূটনৈতিক সম্পর্ক ছিন্ন করায় গভীর উদ্বেগ প্রকাশ করছে রাশিয়া। এ পরিস্থিতিতে সংকট নিরসনে কাতারের উপসাগরীয় প্রতিবেশীরা আগ্রহী হলে মস্কো মধ্যস্থতাকারীর ভূমিকা পালন করতে তৈরি আছে।রুশ পররাষ্ট্র মন্ত্রণালয় জানায়, মধ্যপ্রাচ্য, উত্তর আফ্রিকা ও ইউক্রেন সংকটের মতো আন্তর্জাতিক বিভিন্ন সমস্যা নিয়েও রাশিয়া ও যুক্তরাষ্ট্রের পররাষ্ট্র মন্ত্রণালয় আলোচনা চালিয়ে যেতে একমত হয়। আসন্ন রুশ-মার্কিন দ্বিপক্ষীয় বৈঠকে সম্ভাব্য আলোচনার বিষয়বস্তু নিয়ে মতবিনিময় করেন লাভরভ ও টিলারসন।এদিকে কাতার সংকট নিরসনে রাশিয়ার সাহায্য পেতে জরুরি সফরে গতকাল শনিবার মস্কোয় আসেন কাতারের পররাষ্ট্রমন্ত্রী শেখ মোহাম্মদ বিন আবদুল রাহমান আল থানি। সের্গেই লাভরভের সঙ্গে অনুষ্ঠিত বৈঠকে কাতারের পররাষ্ট্রমন্ত্রী বলেন, শান্তিপূর্ণ আলোচনার মাধ্যমে প্রতিবেশী দেশগুলোর সঙ্গে সংকট সমাধান করতে চায় দোহা।গত সোমবার আঞ্চলিক অস্থিতিশীলতা তৈরি, সন্ত্রাসবাদে উসকানি ও জঙ্গিগোষ্ঠী ইসলামিক স্টেটকে মদদ দেওয়ার অভিযোগে কাতারের সঙ্গে সব ধরনের কূটনৈতিক সম্পর্ক ছেদ করার ঘোষণা দেয় ছয়টি দেশ। এই ছয়টি দেশ হলো সৌদি আরব, মিসর, বাহরাইন, লিবিয়া, সংযুক্ত আরব আমিরাত ও ইয়েমেন। পরে মালদ্বীপও কূটনৈতিক সম্পর্ক ছেদের কথা জানায়।
