
মার্কিন সিনেটর জন ম্যাককেইন বলেছেন, বৈশ্বিক নিরাপত্তার জন্য জঙ্গিগোষ্ঠী ইসলামিক স্টেটের (আইএস) চেয়েও বড় হুমকি রুশ প্রেসিডেন্ট ভ্লাদিমির পুতিন।
অস্ট্রেলিয়ায় দেওয়া এক সাক্ষাৎকারে এই মন্তব্য করেন ম্যাককেইন। গতকাল সোমবার বার্তা সংস্থা রয়টার্স এ তথ্য জানায়।
যুক্তরাষ্ট্রের প্রেসিডেন্ট নির্বাচনে ‘অবৈধ হস্তক্ষেপের’ জন্য মস্কোর ওপর মার্কিন সিনেটের নিষেধাজ্ঞা জারির পক্ষে মত দেন ম্যাককেইন।
অস্ট্রেলিয়ান ব্রডকাস্টিং করপোরেশন টেলিভিশনকে দেওয়া সাক্ষাৎকারে ম্যাককেইন বলেন, ‘আমি মনে করি, তিনি (পুতিন) প্রধান ও সবচেয়ে গুরুত্বপূর্ণ হুমকি। আর তা আইএসের চেয়েও বড়।’
ফ্রান্সসহ অন্য দেশের নির্বাচনও রাশিয়া প্রভাবিত করার চেষ্টা করেছে বলে অভিযোগ করেন মার্কিন সিনেট আর্মড সার্ভিসেস কমিটির এই চেয়ারম্যান।
ম্যাককেইন বলেন, তিনি রুশদের সবচেয়ে বড় চ্যালেঞ্জ হিসেবে দেখেন।
রাশিয়ার ওপর মার্কিন সিনেটের নিষেধাজ্ঞা বাড়ানো উচিত বলে মনে করেন ম্যাককেইন।
