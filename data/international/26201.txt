
যুক্তরাজ্যে সাধারণ নির্বাচনে আজ বৃহস্পতিবার ভোট নেওয়া শুরু হয়েছে। স্থানীয় সময় সকাল সাতটা থেকে ভোট শুরু হয়। চলবে রাত ১০টা পর্যন্ত। দেশটি জুড়ে ৪০ হাজার ভোট কেন্দ্র খোলা হয়েছে। বিবিসি অনলাইনের খবরে এ তথ্য জানানো হয়েছে।
প্রধানমন্ত্রী থেরেসা মে আবার ক্ষমতায় ফিরবেন, নাকি লেবার নেতা জেরেমি করবিন নতুন প্রধানমন্ত্রী হবেন—আজ যুক্তরাজ্যের ভোটাররা এ সিদ্ধান্ত জানাবেন।
এই ভোট গ্রহণের মধ্য দিয়ে ৬৫০ জন ওয়েস্টমিনস্টার এমপি নির্বাচিত হবেন। ভোটার ৪ কোটি ৭ লাখের মতো।
সর্বশেষ জরিপ বলছে, কনজারভেটিভ পার্টি ও লেবার পার্টির ব্যবধান এখন ১ শতাংশের কম। লড়াইটা হতে পারে বেশ হাড্ডাহাড্ডি।
এরই মধ্যে অনেকে ডাকযোগে পাঠিয়ে (পোস্টাল) ভোট দিয়েছেন; যা ২০১৫ সালের ভোটের ১৬ দশমিক ৪ শতাংশ। বেশির ভাগ ভোট কেন্দ্রই স্কুল, কমিউনিটি সেন্টার এবং গির্জা।
ভোট গ্রহণ শেষে আজ মধ্যরাতের মধ্যে হয়তো কয়েকটি আসনের ফল পাওয়া যাবে। তবে স্থানীয় সময় কাল শুক্রবার বিকেল নাগাদ জানা যাবে—কে হচ্ছেন যুক্তরাজ্যের পরবর্তী প্রধানমন্ত্রী।
হাউস অব কমন্সে সংখ্যাগরিষ্ঠতা পেতে হলে যেকোনো দলকে অবশ্যই ৩২৬টি আসনে জয় পেতে হবে।
