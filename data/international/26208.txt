
মার্কিন প্রেসিডেন্ট বারাক ওবামার ‘বহু পদক্ষেপ’ ক্ষমতা গ্রহণের প্রথম দিনই বাতিল করে দিতে চান হবু প্রেসিডেন্ট ডোনাল্ড ট্রাম্প। ট্রাম্পের এমন পরিকল্পনার কথা গত রোববার আগাম জানিয়ে দিয়েছেন হোয়াইট হাউসে ট্রাম্পের প্রেস সেক্রেটারি হতে চলা শান স্পাইসার। মার্কিন টেলিভিশন এবিসির ‘দিস উইক’ অনুষ্ঠানে শান স্পাইসার বলেন, বিগত আট বছরে মার্কিন প্রশাসনের নেওয়া যেসব কর্মকাণ্ডের জন্য দেশটির অর্থনৈতিক প্রবৃদ্ধি ও কর্মসংস্থান সৃষ্টি—উভয়ই ক্ষতিগ্রস্ত হয়েছে, এমন ‘বহু আইন ও পদক্ষেপ’ ট্রাম্প তাৎক্ষণিকভাবে বাতিল করে দেবেন। প্রেসিডেন্ট হিসেবে শপথ নেওয়ার পরপরই ট্রাম্প দুটি পদক্ষেপ নেবেন, যার একটি হবে এটি। তবে ওবামার কোন নির্বাহী আদেশ ট্রাম্প বাতিল করবেন, তা নির্দিষ্ট করে বলেননি স্পাইসার।অভিবাসন, জ্বালানি ও বৈদেশিক নীতি বিষয়ে বারাক ওবামার পদক্ষেপের বরাবরই কঠোর সমালোচক ছিলেন ডোনাল্ড ট্রাম্প। তাই ধারণা করা হয়, সেসব পদক্ষেপ বাতিল করার উপায় ট্রাম্প খুঁজতেই পারেন। স্পাইসার বলেন, ট্রাম্প ওয়াশিংটনে নতুন এক ধাঁচ আনার জন্য সংস্কারকাজ শুরু করবেন। তাঁর সরকারের মেয়াদ শেষ হওয়ার পরবর্তী পাঁচ বছর যাতে তাঁর প্রশাসনের সদস্যরা লবিস্ট বা তদবিরকারী হতে না পারেন, সে জন্য বিধিনিষেধ আরোপ করা হবে। হ্যাকিংয়ের ‘ভেতরের খবর’ জানেন ট্রাম্প ডোনাল্ড ট্রাম্প বলেছেন, তিনি হ্যাকিং নিয়ে ভেতরকার তথ্য জানেন। মার্কিন নির্বাচনে হ্যাকিংয়ের মাধ্যমে তথ্য চুরিতে রাশিয়া কলকাঠি নেড়েছে—এমন অভিযোগের বিষয়ে আবারও সংশয় প্রকাশ করে গত শনিবার ট্রাম্প বলেন, অন্যদের ঘাটতির বিষয়ে তাঁর কাছে তথ্য রয়েছে এবং এ সপ্তাহেই তিনি তা প্রকাশ করবেন। নববর্ষের আগের দিন ডোনাল্ড ট্রাম্প নিজের মারালাগোর প্রাসাদে সাংবাদিকদের বলেন, ‘এটি অন্য কেউ হতে পারেন। এবং আমি এমন বিষয় জানি, যা অন্যরা জানেন না। কাজেই তাদের এতটা নিশ্চিত হওয়া উচিত নয়।...আমি চাই তারা নিশ্চিত হোক। কারণ, এটা অত্যন্ত গুরুতর অভিযোগ।’ অজানা কী বিষয় তিনি জানেন, তা জানতে চাইলে ট্রাম্পের জবাব, ‘মঙ্গল বা বুধবারেই আপনারা তা জানতে পারবেন।’
