
যুক্তরাজ্যের সাধারণ নির্বাচনে কনজারভেটিভ দলের একমাত্র বাংলাদেশি বংশোদ্ভূত প্রার্থী হলেন মিনা রহমান। তিনি দলটির পক্ষে লন্ডনের বার্কিং আসনে এমপি পদে লড়ছেন।মিনা রহমানের জন্ম সিলেটের ছাতক উপজেলায়। মাত্র ২১ দিন বয়সে তিনি মা-বাবার সঙ্গে যুক্তরাজ্যে যান। মিনা আইন বিষয়ে পড়াশোনা করেছেন। একটি আবাসন সংস্থার ব্যবস্থাপক হিসেবে কর্মরত। তিনি ‘ইলফোর্ড সাউথ কনজারভেটিভ অ্যাসোসিয়েশন’ এর ভাইস চেয়ার ও ‘রেডব্রিজ কনজারভেটিভ ফ্রেন্ডস অব বাংলাদেশ’ এর চেয়ার। পারিবারিক নির্যাতনের শিকার নারীদের সহায়তায় একটি স্বেচ্ছাসেবী সংগঠন তিনি পরিচালনা করছেন।বার্কিং আসনটি লেবার পার্টির একচেটিয়া। তবে মিনা রহমান আশা করছেন, এবার ওই আসনে কনজারভেটিভ দলের হয়ে তিনি জিতবেন। মিনা রহমান প্রথম আলোকে বলেন, ডেভিড ক্যামেরনের নেতৃত্বে কনজারভেটিভ সরকার করমুক্ত আয়সীমা বৃদ্ধি, বাড়ি কিনতে সরকারি সহায়তা, কর্মসংস্থান সৃষ্টি এবং বয়স্ক সেবা নিশ্চিত করাসহ সাধারণ মানুষের কল্যাণে বেশ কিছু ইতিবাচক পদক্ষেপ নিয়েছে। বিশেষ করে দেশের সার্বিক অর্থনীতিকে প্রবৃদ্ধির ধারায় ফিরিয়ে এনেছে। কনজারভেটিভ সরকারের এসব ইতিবাচক কাজগুলো তিনি ভোটারদের কাছে তুলে ধরছেন। সরকারের কাজ মূল্যায়ন করে মানুষ এই দলকেই ভোট দেবে বলে তাঁর বিশ্বাস।
মিনা রহমান প্রথম আলোকে বলেন, ১৯৯৩ সাল থেকে কনজারভেটিভ দলের রাজনীতির সঙ্গে তিনি যুক্ত। এবারই প্রথম নির্বাচনে প্রার্থী হওয়ার জন্য তিনি আগ্রহ প্রকাশ করেন। তবে মনোনয়ন পাওয়ার লড়াইটি মোটেও সহজ ছিল না। কারণ, পার্লামেন্টে নারীদের অংশগ্রহণ বাড়াতে লেবার পার্টি কিছু আসন শুধু নারীদের জন্য বরাদ্দ রেখেছে। কিন্তু কনজারভেটিভ পার্টিতে ওই নিয়ম নেই। এ কারণে নারী-পুরুষ সবার সঙ্গে প্রতিদ্বন্দ্বিতা করতে হয় মিনাকে। দলের স্থানীয় সদস্যদের ভোটাভুটি এবং নেতাদের সঙ্গে কয়েক দফা সাক্ষাৎকার শেষে মিনার মনোনয়ন চূড়ান্ত হয়।লেবার দলের মার্গারেট হজ ১৯৯৪ সাল থেকে বার্কিং আসনের এমপি। গত নির্বাচনে তিনি ৫৪ দশমিক ৩ শতাংশ ভোট পেয়ে নির্বাচিত হন। আর কনজারভেটিভ দলের প্রার্থী সায়মন মার্কাস পেয়েছিলেন ১৭ দশমিক ৮ শতাংশ ভোট। তিনি ছিলেন দ্বিতীয় অবস্থানে। মার্গারেট হজ এবারও আসনটিতে লেবার দলের প্রার্থী। তাঁর বিপরীতেই লড়তে হবে মিনাকে। এ ছাড়া লিবারেল ডেমোক্র্যাটস দলের পিটার উইলকক, ইউকে ইন্ডিপেন্ডেন্ট পার্টির রজার গ্র্যাভেট এবং গ্রিন পার্টির টনি ফোর্ড র‌্যাবলেন এই আসনে প্রতিদ্বন্দ্বিতা করছেন।আগামী বৃহস্পতিবার যুক্তরাজ্যের সাধারণ নির্বাচন অনুষ্ঠিত হবে। এই নির্বাচনে বাংলাদেশি বংশোদ্ভূত মোট ১১ জন প্রার্থী এমপি পদে প্রতিদ্বন্দ্বিতায় করছেন। তাদের মধ্যে রয়েছেন, কনজারভেটিভ দলের মিনা রহমান, লেবার দল থেকে সাতজন এবং লিবারেল ডেমোক্র্যাটস দল থেকে তিনজন।
