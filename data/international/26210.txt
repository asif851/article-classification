
পশ্চিমবঙ্গের জলপাইগুড়ি জেলায় গতকাল শনিবার দিবাগত রাতে গরু পাচারকারী সন্দেহে চারজনকে পুড়িয়ে হত্যা করেছে দুর্বৃত্তরা। জেলার আমবাড়ি থানার বলরামপুর গ্রামে এ ঘটনা ঘটে।জানা গেছে, গতকাল দিবাগত রাত আড়াইটার দিকে একটি পিকআপ ভ্যানে ওই চার ব্যক্তি একটি গরু নিয়ে যাচ্ছিলেন। এ সময় গরু পাচারকারী সন্দেহে দুর্বৃত্তরা ওই ভ্যানটিতে আগুন ধরিয়ে দিলে ঘটনাস্থলেই ভ্যানে থাকা চারজনের মৃত্যু হয়।বলরামপুর গ্রামবাসীর অভিযোগ, গরু পাচারকারী সন্দেহে ওই চারজনকে হত্যা করা হয়েছে। তবে কেউ কেউ বলছেন, এই এলাকায় এখন আর গরু পাচার হয় না। দীর্ঘদিন ধরেই এখানে গরু পাচার বন্ধ।এই হত্যাকাণ্ডের সঠিক কারণ এখনো জানাতে পারেনি পুলিশ। তবে পুলিশ ঘটনার তদন্ত শুরু করেছে বলে জানা গেছে।
