
পাকিস্তানে একটি কারখানা ধসে পড়ার ৫০ ঘণ্টা পর ধ্বংসস্তূপ থেকে এক তরুণকে জীবিত উদ্ধার করেছেন উদ্ধারকর্মীরা। আজ শনিবার দেশটির সরকারি কর্মকর্তারা এ তথ্য জানান। এই তরুণের নাম মোহাম্মদ শহীদ।
শহীদকে দুদিন ধরে না পেয়ে তার পরিবারের লোকজন ধরে নেন তিনি আর বেঁচে নেই। তাঁরা অন্য একজনের লাশ শহীদের বলে শনাক্ত করেন এবং লাহোর থেকে ২৬৫ কিলোমিটার দূরে পূর্বপুরুষের শহর কবিরওয়ালায় সেটি দাফন করেন।
গত বুধবার সন্ধ্যায় লাহোরের কাছে অবস্থিত রাজপুত পলিস্টার নামের পলিথিনের ব্যাগ তৈরির একটি কারখানা ধসে পড়ে। কারখানাটি চারতলা ভবন ছিল। ধ্বংসস্তূপ থেকে ৩৭ জনের লাশ উদ্ধার করা হয়েছে।
কর্মকর্তারা জানান, দুর্ঘটনার সময় অন্তত ১৫০ জন সেখানে কাজ করছিলেন। তাই কতজন মারা গেছেন বা বেঁচে আছেন অথবা ধ্বংসস্তূপের নিচে চাপা পড়ে আছেন, তা এখনই বলা যাচ্ছে না।মোহাম্মদ ওসমান নামের এক উচ্চপদস্থ প্রশাসনিক কর্মকর্তা এএফপিকে বলেন, ভবনটি ধসে যাওয়ার ৫০ ঘণ্টা পর সেখান থেকে ১৮ বছর বয়সী মোহাম্মদ শহীদকে জীবিত উদ্ধার করা হয়েছে। অশেষ দোয়ায় তিনি বেঁচে আছেন।পাঞ্জাবের মুখ্যমন্ত্রী শাহবাজ শরিফ বলেন, ২৬ অক্টোবরের ভূমিকম্পে ভবনটি ক্ষতিগ্রস্ত হয়ে থাকতে পারে।প্রাদেশিক শ্রমমন্ত্রী রাজা আশফাক সারোয়ার বলেন, ঘটনা তদন্ত করে দেখা হচ্ছে। দুই সপ্তাহের মধ্যে তদন্ত প্রতিবেদন দিতে বলা হয়েছে।
