
তিব্বতের আধ্যাত্মিক নেতা দালাই লামা বলেছেন, তাঁর উত্তরসূরি হিসেবে আর কোনো দালাই লামার প্রয়োজন নেই। গতকাল জার্মানির একটি পত্রিকাকে তিনি বলেন, প্রায় পাঁচ শতাব্দীর পুরোনো এই ধর্মীয় ঐতিহ্যের অবসান ঘটা উচিত। দালাই লামার এই বক্তব্য তাঁর আগের দেওয়া ‘দালাই লামা নামে প্রতিষ্ঠানটির দায়িত্ব পালন হয়ে গেছে’ কথার প্রতিধ্বনি। তবে তাঁর এই বক্তব্য আরও বেশি সুনির্দিষ্ট। দালাই লামা বলেন, ১৪তম দালাই লামা এখন অনেক বেশি জনপ্রিয়। এই জনপ্রিয়তা থাকতে থাকতেই শেষ করা উচিত। তিনি আরও বলেন, তিব্বতের বৌদ্ধধর্ম কোনো বিশেষ ব্যক্তির ওপর নির্ভরশীল নয়। এএফপি
