
ভারতের বেঙ্গালুরুতে ট্রেনের বগি লাইনচ্যুত হয়ে কমপক্ষে ১০ জন নিহত হয়েছে। আজ শুক্রবার স্থানীয় সময় সকাল আটটার দিকে ঘটা এ দুর্ঘটনায় প্রায় ৭০ জন আহত হয়। পুলিশ এখনো এর কারণ উদঘাটন করতে পারেনি।টাইমস অব ইন্ডিয়া অনলাইনের খবরে জানানো হয়, বেঙ্গালুরু-আরনাকুলাম আন্তনগর ট্রেনটি কর্ণাটক-তামিলনাড়ু সীমানার কাছাকাছি আনেকালের বেলাগোন্ডাপল্লি নামক স্থানে এ দুর্ঘটনা ঘটে। আনেকাল পুলিশ জানায়, বগির নিচ থেকে ১০ জনের লাশ উদ্ধার করা হয়েছে। ধারণা করা হচ্ছে, আরও অনেকে আটকে আছেন সেখানে।ভারতীয় রেলওয়ে সূত্র জানায়, দুটি শীতাতপনিয়ন্ত্রিত বগি, দুটি সাধারণ বগি ও ট্রেনের ইঞ্জিনটি লাইনচ্যুত হয়ে পড়ে যায়। ভারতীয় রেলওয়ের মুখপাত্র অনিল সাক্সেনা বলেন, ‘আমাদের কর্মকর্তারা ঘটনাস্থলে আছে। উদ্ধারকারী ট্রেনও ঘটনাস্থলে পৌঁছে গেছে। হতাহতের ব্যাপারে এখনো নিশ্চিত হতে পারিনি।’
