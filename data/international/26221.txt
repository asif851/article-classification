
ইসরায়েল ও ফিলিস্তিনের মধ্যে চলমান সংঘাত ভয়াবহ বিপর্যয় ডেকে আনতে পারে। গতকাল বুধবার এ হুঁশিয়ারি উচ্চারণ করেছে জাতিসংঘ।জাতিসংঘের মানবাধিকার-বিষয়ক হাইকমিশনের কর্মকর্তা জেইদ রাদ আল হুসেইন এ হুঁশিয়ারি উচ্চারণ করে বলেন, ইসরায়েল ও ফিলিস্তিনের মধ্যে সহিংসতা এখন চূড়ান্ত পর্যায়ে পৌঁছেছে। শিগগির এ সহিংসতা বন্ধ করতে না পারলে তা মহামারি আকারে ছড়িয়ে ভয়াবহ বিপর্যয় ডেকে আনবে। গতকাল জেনেভায় জাতিসংঘ মানবাধিকার পরিষদের এক বৈঠকে এসব কথা বলেন তিনি।ফিলিস্তিনের প্রেসিডেন্ট মাহমুদ আব্বাসও ওই বৈঠকে উপস্থিত ছিলেন। তিনি নিজ দেশের নাগরিকদের রক্ষায় আগের যেকোনো সময়ের চেয়ে দ্রত ও জরুরি ভিত্তিতে একটি পৃথক শাসনব্যবস্থা গড়ে তুলতে জাতিসংঘের প্রতি আহ্বান জানান। এ সময় তিনি ফিলিস্তিনের নিরস্ত্র নাগরিকদের বিচারবহির্ভূতভাবে হত্যার জন্য ইসরায়েলকে অভিযুক্ত করেন।গত মাসের মাঝামাঝি সময়ে পূর্ব জেরুজালেমের ওল্ড সিটিতে পবিত্র আল-আকসা মসজিদ প্রাঙ্গণে ইহুদিদের অনুষ্ঠান আয়োজন ও ফিলিস্তিনিদের ওপর নিষেধাজ্ঞাকে কেন্দ্র করে উত্তেজনা সৃষ্টি হয়। ইসরায়েলি বাহিনী গত সোমবার তিন ফিলিস্তিনিকে গুলি করে হত্যা করে। এদিন অধিকৃত পশ্চিম তীরের হেবরন শহরের কাছে ইসরায়েলি বাহিনীর গুলিতে ১৭ বছরের এক কিশোর নিহত হয়। আগের দিন হেবরনে আরও দুই ফিলিস্তিনিকে গুলি করে হত্যা করে ইসরায়েলি সেনারা।
