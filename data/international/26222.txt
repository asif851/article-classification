
পিস টিভির প্রতিষ্ঠাতা ভারতের নাগরিক জাকির নায়েকের বিরুদ্ধে আরেকটি জামিন অযোগ্য পরোয়ানা জারি হয়েছে।
সন্ত্রাসী মামলায় জড়িত থাকার অভিযোগে দেশটির জাতীয় তদন্ত সংস্থার (এনআইএ) বিশেষ আদালত আজ বৃহস্পতিবার এই পরোয়ানা জারি করেন। বেআইনি কর্মকাণ্ড প্রতিরোধ আইনে গত বছর জাকির নায়েকের বিরুদ্ধে একটি মামলা করে এনআইএ।
সংস্থাটি আদালতকে জানায়, তিনটি সমন জারি করার পরও জাকির নায়েক আদালতে উপস্থিত হননি এবং তাঁকে ভারতে ফেরত আনার জন্য ইন্টারপোলের সহযোগিতা প্রয়োজন।
আদালতের বিশেষ বিচারক ভি ভি পাতিল জাকির নায়েকের বিরুদ্ধে জামিন অযোগ্য পরোয়ানা জারি করেন।
কয়েক দিন আগে অর্থ পাচারের অভিযোগে এনফোর্সমেন্ট ডিরেক্টরেটের দায়ের করা একটি মামলায় দেশটির আরেকটি আদালত জাকির নায়েকের বিরুদ্ধে জামিন অযোগ্য পরোয়ানা জারি করেন। এনফোর্সমেন্ট ডিরেক্টরেটের আইনজীবী আদালতকে জানান, জাকির নায়েক সংযুক্ত আরব আমিরাতে অবস্থান করছেন বলে ধারণা করা হচ্ছে।
