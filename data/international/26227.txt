
পাকিস্তানের নারী শিক্ষা আন্দোলনের কিশোরী কর্মী মালালা ইউসুফজাইকে দেশে ফিরে এসে একটি মাদ্রাসায় যোগ দেওয়ার আহ্বান জানিয়েছে পাকিস্তানি জঙ্গি গোষ্ঠী তালেবান। আজ বৃহস্পতিবার টাইমস অব ইন্ডিয়ার এক খবরে বলা হয়, জাতিসংঘে মালালা শিশু শিক্ষার ওপর গুরুত্বারোপ করে বক্তব্য দেওয়ার পর আদনান রশিদ নামে এক তালেবান নেতা এক চিঠিতে এ আহ্বান জানান। মালালার উদ্দেশে লেখা তালেবান নেতার ওই চিঠিতে বলা হয়, ‘আমি তোমাকে উপদেশ দেব, দেশে ফিরে এসে ইসলাম ও পশতু সংস্কৃতির চর্চা করো। তোমার শহরের আশপাশের কোনো মহিলা মাদ্রাসায় যোগদান কর। অনেক পড়াশোনা কর এবং আল্লাহর কিতাব সম্পর্কে জানো। তোমার কলম ইসলামের কাজে ব্যবহার কর, মুসলিমদের দুর্দশা থেকে মুক্ত কর।’ প্রায় দুই হাজার শব্দে লেখা চিঠিটিতে তারিখ উল্লেখ করা হয়েছে ১৫ জুলাই। কিন্তু চিঠিটি কোথা থেকে পাঠানো হয়েছে, তা এখনো নিশ্চিত করা যায়নি। চিঠিটি গতকাল বুধবার গণমাধ্যমে প্রকাশিত হয়েছে। পাকিস্তান বিমান বাহিনীর সাবেক কর্মকর্তা আদনান রশিদ মালালার ওপর হামলার সত্যতা নিশ্চিত করে অভিযোগ করেন, মালালা তালেবানবিরোধী প্রচারণার সঙ্গে যুক্ত ছিল। আদনান রশিদ চিঠিতে মালালাকে উদ্দেশ করে বলেন, ‘শুধু স্কুলে যাওয়া বা পড়ালেখার প্রতি ভালোবাসার কারণে তালেবানরা তোমার ওপর হামলা করতো না। মনে রেখ, তালেবান বা মুজাহিদিনরা নারী বা পুরুষের কোনো শিক্ষারই বিরোধী নয়। তালেবান মনে করে, তুমি তাঁদের বিরুদ্ধে সচেতনভাবেই লিখেছ এবং সোয়াত উপত্যকায় ইসলামি ব্যবস্থা প্রতিষ্ঠার ক্ষেত্রে তা ক্ষতিকর হয়ে দাঁড়িয়েছে। তোমার লেখা ছিল উসকানিমূলক।’
আদনান রশিদের বিরুদ্ধে পাকিস্তানের সাবেক প্রেসিডেন্ট পারভেজ মোশাররফকে হত্যা চেষ্টার অভিযোগ রয়েছে।
গত বছরের অক্টোবর মাসে পাকিস্তানি তালেবান জঙ্গিরা মালালাকে মাথায় গুলি করে গুরুতর আহত করে। আশঙ্কাজনক অবস্থায় তাকে যুক্তরাজ্যে পাঠানো হয়। তারপর সুস্থ হয়ে সেখানেই অবস্থান করছে মালালা ইউসুফজাই। ধারণা করা হয়, মেয়েদের স্কুলে যাওয়া নিরুত্সাহিত করতেই তার ওপর ওই হামলা চালানো হয়েছে।
 
