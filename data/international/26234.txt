
ভারতের প্রধানমন্ত্রী নরেন্দ্র মোদির রাজ্য গুজরাট বিধানসভার প্রথম দফার নির্বাচন আজ শনিবার সকালে শুরু হয়েছে। নির্বাচন হচ্ছে গুজরাটের ১৮২ আসনের মধ্যে ৮৯টি আসনে। ১৪ ডিসেম্বর দ্বিতীয় দফার নির্বাচনে ৯৩টি আসনে ভোট নেওয়া হবে। আজকের নির্বাচনে অংশ নিচ্ছেন বিভিন্ন দলের ৯৭৭ জন প্রার্থী।
দ্বিতীয় দফার নির্বাচনের প্রাক্কালে গতকাল শুক্রবার অ্যাসোসিয়েশন অব ডেমোক্রেটিক রিফরমস বা এডিআর এক প্রতিবেদন প্রকাশ করেছে। ওই প্রতিবেদনে বলা হয়, দ্বিতীয় দফার ৯৩টি আসনের ৮৫১ জন প্রার্থীর মধ্যে ৮২২ জনের বিরুদ্ধে রয়েছে বিভিন্ন ফৌজদারি মামলা। প্রার্থীদের দাখিল করা হলফনামার তথ্য পর্যালোচনা করে এ প্রতিবেদন তৈরি করেছে এডিআর।
প্রতিবেদনে বলা হয়, প্রার্থীদের বিরুদ্ধে হত্যা, অপহরণ, হত্যাচেষ্টা, নারী নির্যাতন, শ্লীলতাহানিসহ নানা ধরনের ফৌজদারি অপরাধের অভিযোগ রয়েছে। নির্বাচনে অংশগ্রহণকারী বিজেপির ৮৮ প্রার্থীর মধ্যে ১৩ জনের বিরুদ্ধে গুরুতর অভিযোগ রয়েছে। কংগ্রেসের ৮৮ প্রার্থীর মধ্যে ১৮ জন, এনসিপির ৭৪ প্রার্থীর মধ্যে ২ জন, আম আদমি পার্টির ৭ জন প্রার্থীর মধ্যে একজন এবং নির্দল ৩৪৪ জন প্রার্থীর মধ্যে ১৪ জনের বিরুদ্ধে গুরুতর অভিযোগে ফৌজদারি মামলা রয়েছে।
এডিআরের প্রতিবেদনে আরও বলা হয়েছে, প্রার্থীদের মধ্যে ১৯৯ জন কোটিপতি। এর মধ্যে ৬৬ জন বিজেপির, ৬৭ জন কংগ্রেসের, ১০ জন এনসিপির, ৫ জন আম আদমি পার্টির ও ৩ জন বহুজন সমাজ পার্টির। প্রার্থীদের মোট সম্পদের নিরিখে বলা হয়েছে, বিজেপি প্রার্থীদের গড় সম্পদের পরিমাণ ৭ দশমিক ৮০ কোটি রুপি। অন্যদিকে, কংগ্রেসের ৯ দশমিক ৮ কোটি, এনসিপির ১ দশমিক ৫ কোটি, আম আদমি পার্টির ২ দশমিক ৮ কোটি এবং বহুজন সমাজ পার্টির ২১ দশমিক ৩৫ লাখ রুপি।
