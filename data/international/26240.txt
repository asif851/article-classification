
নারীর নিরাপত্তা ও আত্মরক্ষার কথা ভেবে কলকাতার দমদমের ‘গান অ্যান্ড শেল’ কারখানায় তৈরি হয়েছে নতুন হালকা ও ছোট সাইজের পিস্তল ‘অশনি এমকে টু’। গতকাল শনিবার পিস্তলটির আনুষ্ঠানিক উদ্বোধন করেন কলকাতার গান অ্যান্ড শেল ফ্যাক্টরির ব্যবস্থাপক রাজীব চক্রবর্তী।
উদ্বোধনী অনুষ্ঠানে রাজীব চক্রবর্তী বলেছেন, দশমিক ৩২ বোরের এই সেমি-অটোমেটিক পিস্তলটি চালানো সোজা। ট্রিগারটি টানলেই মৃত্যু নিশ্চিত। নারীদের নিরাপত্তা ও আত্মরক্ষার জন্য তৈরি করা হয়েছে পিস্তলটি। যদিও ১৯৯৭ সালে এই ফ্যাক্টরি থেকে বের হয়েছিল অশনি পিস্তল। সেটি অবশ্য এই দীর্ঘ ২০ বছরে ১ লাখ ৫৫ হাজার বিক্রি হয়েছে। পিস্তলটি নতুন রূপে আধুনিক প্রযুক্তিতে বের করা হয়েছে। ওজন ৬০০ গ্রাম। পুরুষদের সংস্করণটির ওজন ৬৮০ গ্রাম। রেঞ্জ ১৮.২৭ মিটার। পিস্তলটি আকারে ছোট।
রাজীব চক্রবর্তী বলেন, প্রধানমন্ত্রী নরেন্দ্র মোদি বারবার জানিয়েছেন নারীদের নিরাপত্তা ভারত সরকারের কাছে অত্যন্ত গুরুত্বপূর্ণ। সে কথা ভেবেই নারীদের জন্য পিস্তলটি তৈরি করেছি। ওজন কম বলে ধরতে অসুবিধা নেই। সাইজে ছোট করা হয়েছে যাতে তাঁরা ভ্যানিটি ব্যাগে রাখতে পারেন। দাম ৭২ হাজার রুপি। পিস্তলে একটি ম্যাগাজিনে ৮টি গুলি ধরে। প্রথম পর্যায়ে ৫ হাজার পিস্তল ছাড়া হবে বাজারে।
