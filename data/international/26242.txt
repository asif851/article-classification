
সাহারা মরুভূমির তপ্ত বালুতে এবার তুষারের ছোঁয়া পড়ল। এ নিয়ে গত প্রায় চার দশকে তিনবার এমন ঘটনা ঘটল। গত রোববার সাহারার কোলঘেঁষা আলজেরিয়ার ছোট্ট শহর এইন সেফরা ঢেকে যায় প্রায় ১৫ ইঞ্চি পুরু বরফে। লাল বালুর সমুদ্রে দেখা মেলে হঠাৎ সাদা চাদরের।  ইনডিপেনডেন্টের খবরে বলা হয়, ২০১৬ সালের ডিসেম্বরের শেষ সপ্তাহেও একবার এ ধরনের তুষারপাত হয়েছিল এইন সেফরায়। তবে গত বছরের তুলনায় এবার তুষারপাতের পরিমাণ অনেকটাই বেশি। গরমে সেখানকার স্বাভাবিক তাপমাত্রা ৩৭ ডিগ্রি সেলসিয়াস, তাই সেখানে তুষারপাত হওয়ায় কিছুটা আতঙ্কিত শহরবাসী। আলজেরিয়ার এই শহরকে মূলত সাহারা মরুভূমির প্রবেশদার বলা হয়।
১৯৭৯ সালের ১৮ ফেব্রুয়ারি এইন সেফরায় একবার তুষারপাত হয়েছিল। সেবার আধা ঘণ্টার তুষারঝড়ে বরফে ঢেকে গিয়েছিল প্রায় পুরো অঞ্চল। সাহারা মরুভূমির এইন সেফরা শহরটি অ্যাটলাস পর্বতমালায় ঘেরা। সমুদ্রপৃষ্ঠ থেকে ৩ হাজার ২৮০ ফুট ওপরের এ শহরে শীতের সময়ে তাপমাত্রা থাকে ৩-৬ ডিগ্রির মধ্যে। ১৮৮১ সালে যাত্রা শুরু করা এইন সেফরার তাপমাত্রা মাইনাস ১০ দশমিক ২ ডিগ্রিতে নেমে যায়।
এইন সেফরার এক বাসিন্দা গণমাধ্যমকে বলেন, ‘সকালে ঘুম থেকে জেগে উঠে দেখি চারদিকে বরফে বরফে সাদা। আমাদের চোখ তো কপালে। রাস্তা পিচ্ছিল ও বরফাচ্ছন্ন হওয়ায় যাত্রীবোঝাই বাস চলাচল বন্ধ হয়ে গেল। রোববার বিকেলের পর থেকে গলতে শুরু করে বরফ।’
