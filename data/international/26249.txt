
পুলিশ সদস্যদের বহনকারী ইন্দোনেশিয়ার নিখোঁজ উড়োজাহাজের ধ্বংসস্তূপ ও আরোহীদের শরীরের বিভিন্ন অংশ উদ্ধার করা হয়েছে। আজ রোববার এএফপির এক প্রতিবেদনে এ তথ্য জানানো হয়।
গতকাল শনিবার স্থানীয় সময় সকাল সাড়ে নয়টায় বিমানটি উড্ডয়ন করে। সকাল সোয়া ১০টার দিকে উড়োজাহাজটির সঙ্গে এয়ার ট্রাফিক কন্ট্রোলের যোগাযোগ বিচ্ছিন্ন হয়ে যায়। এম২৮ স্কাইট্রাক নামের উড়োজাহাজটিতে ১৩ জন ছিলেন। এটি বাংকা বেলিটুং প্রদেশের পাংকাল পিনাং থেকে রিয়াউ দ্বীপপুঞ্জের বাতামে যাচ্ছিল।
উদ্ধারকাজ-বিষয়ক কর্মকর্তারা এএফপিকে বলেন, রিয়াউ দ্বীপপুঞ্জের জেলেরা গতকাল শনিবার বিকেলে পানি থেকে উড়োজাহাজের আসন, স্যুটকেস ও শরীরের বিভিন্ন অংশ উদ্ধার করেছে।
ইন্দোনেশিয়ার তল্লাশি ও উদ্ধার সংস্থার প্রধান ব্যামব্যাং সোয়েশিসতো বলেন, ‘গতকাল রাতে আমরা উদ্ধার হওয়া শরীরের অংশগুলো তিনটি ব্যাগে ভরে পাঠানো হয়েছে।...এগুলো এখন বাতামে ভায়াংকারা হাসপাতালে রাখা হয়েছে।’ এ ছাড়া তিনি বলেন, উদ্ধার অভিযান আরও এক সপ্তাহ চলবে।
আকাশপথে ইন্দোনেশিয়ার নিরাপত্তা পরিস্থিতি মোটেও ভালো নয়। সম্প্রতি দেশটিতে বেশ কয়েকটি বিমান দুর্ঘটনা ঘটেছে। গত সপ্তাহে বোর্নিও দ্বীপে দেশটির সেনাবাহিনীর একটি হেলিকপ্টার বিধ্বস্ত হয়ে তিনজন ক্রু নিহত হন। গত নভেম্বরে একটি পণ্যবাহী উড়োজাহাজ পাপুয়া অঞ্চলে বিধ্বস্ত হয়। ওই ঘটনায় নিহত হন চারজন।
