
ভারতের হরিয়ানার কথিত ধর্মগুরু রাম রহিম সিংয়ের পালিত কন্যা হানিপ্রীতসহ ১৪ জনের বিরুদ্ধে অভিযোগপত্র দাখিল করা হয়েছে। হরিয়ানা পুলিশের বিশেষ তদন্তকারী দল বুধবার পাঁচকুলা আদালতে এটি দাখিল করে।
ধর্ষণের অভিযোগে রাম রহিম সিংকে ২৫ আগস্ট গ্রেপ্তারের পর উত্তাল হয়ে ওঠে হরিয়ানার পাঁচকুলা ও সিরসা। এরপরই তাঁর শিষ্য ও অনুসারীরা অবরোধ ও হাঙ্গামা শুরু করে। সংঘর্ষের ফলে হরিয়ানা ও পাঞ্জাব মিলিয়ে ৪১ জন প্রাণ হারায়।
সেদিনের এ ঘটনায় জড়িত থাকার অভিযোগে হানিপ্রীতসহ ১৪ জনের বিরুদ্ধে বুধবার অভিযোগপত্র দাখিল করা হয়। অভিযোগপত্রে দেশদ্রোহ, অপরাধমূলক ষড়যন্ত্রের অভিযোগ আনা হয়েছে।
অভিযোগপত্রে যাঁদের নাম আছে, তাঁরা প্রত্যেকেই হানিপ্রীতকে ডেরা থেকে পালিয়ে যেতে সাহায্য করেছিলেন। তাঁকে আশ্রয়ও দিয়েছিলেন। হানিপ্রীতের বিরুদ্ধে গ্রেপ্তারি পরোয়ানা জারি করে পুলিশ । তাঁকে গ্রেপ্তার করার জন্য পাঞ্জাব ও হরিয়ানা পুলিশ আড়াই মাস ধরে তল্লাশি চালায়। পরে তাঁকে গ্রেপ্তার করা হয় ।
 
