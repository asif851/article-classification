
ভারতের গুজরাট রাজ্যের মন্ত্রিসভায় মুখ্যমন্ত্রীসহ ২০ জন যোগ দিয়েছেন। ফের মুখ্যমন্ত্রী হয়েছেন বিজয় রুপাণি। সম্প্রতি অনুষ্ঠিত বিধানসভা নির্বাচনে জয়ী হয়ে বিজেপি এই রাজ্যে সরকার গঠন করে।
অ্যাসোসিয়েশন ফর ডেমোক্রেটিক রাইটস (এডিআর) তাদের এক সমীক্ষা প্রতিবেদনে বলেছে, গুজরাট মন্ত্রিসভার ২০ জনের মধ্যে নয়জন স্কুলের গণ্ডি পার হতে পারেননি। ভারতে দ্বাদশ বা উচ্চমাধ্যমিক পর্যন্ত পড়ানো হয় স্কুলে। মন্ত্রিসভার বাকি ১১ জন স্নাতক ও স্নাতকোত্তর। এর মধ্যে একজন ইঞ্জিনিয়ারিংয়ে ডিপ্লোমা ডিগ্রিধারী।
এডিআরের প্রতিবেদনে বলা হয়েছে, স্কুলের গণ্ডি না পেরোনো নয় মন্ত্রীর মধ্যে একজনের পড়াশোনা পঞ্চম শ্রেণি পর্যন্ত। দুজন অষ্টম শ্রেণি আর বাকি ছয়জন কেউ মাধ্যমিক বা উচ্চমাধ্যমিক স্তর পর্যন্ত পড়াশোনা করেছেন।
সমীক্ষায় বলা হয়, নতুন এই ২০ মন্ত্রীর গড় সম্পত্তির পরিমাণ এক হাজার ৩৩৪ কোটি রুপি। তাদের ১৮ জনই কোটিপতি। সবচেয়ে বেশি সম্পত্তি মন্ত্রী সৌরভ যশমন্ত দালাল প্যাটেলের। তাঁর সম্পত্তির পরিমাণ ১২৪ কোটি রুপি। এরপরে রয়েছেন পুরুষোত্তম ভাই ওধাজিভাই সোলাঙ্কি। তাঁর সম্পত্তির পরিমাণ ৫০ কোটি রুপি। আর সবচেয়ে কম সম্পত্তির মালিক বাচ্চুভাই মগন ভাই। তাঁর মোট সম্পত্তির পরিমাণ ৩৫ লাখ ৪৫ হাজার রুপি।
নতুন মন্ত্রিসভার তিনজনের বিরুদ্ধে ঝুলছে ফৌজদারি মামলা। ২০ জনের মন্ত্রিসভায় মাত্র একজন নারী। আর ১৭ জনই পঞ্চাশোর্ধ্ব।
