
পাকিস্তানে নওয়াজ শরিফের ২৫ সদস্যের নতুন মন্ত্রিসভা গতকাল শুক্রবার শপথ নিয়েছে। প্রেসিডেন্ট আসিফ আলী জারদারি প্রেসিডেন্ট ভবনে মন্ত্রীদের শপথবাক্য পাঠ করান।
২৫ জনের মধ্যে ১৬ জন পূর্ণ মন্ত্রী হিসেবে শপথ নিয়েছেন। বাকি নয়জন প্রতিমন্ত্রী। মন্ত্রিসভার সদস্যদের বাছাইয়ের ক্ষেত্রে প্রধানমন্ত্রী নওয়াজ শরিফ দলীয় নেতাদের অভিজ্ঞতা ও আনুগত্যকে অগ্রাধিকার দিয়েছেন বলে মনে করছেন রাজনৈতিক বিশ্লেষকেরা। সংশ্লিষ্ট সূত্রে জানা যায়, ইসহাক দার অর্থ মন্ত্রণালয়, চৌধুরী নিসার স্বরাষ্ট্র, খাজা আসিফ পানি ও বিদ্যুৎ, শহীদ আব্বাসী পেট্রোলিয়াম ও প্রাকৃতিক সম্পদ এবং পারভেজ রশিদ তথ্য ও সম্প্রচার মন্ত্রণালয় পাচ্ছেন। প্রধানমন্ত্রী নওয়াজ এই নেতাদের এসব মন্ত্রণালয়ে দায়িত্ব পালনের ব্যাপারে প্রয়োজনীয় নির্দেশনা দিয়েছেন। জানা গেছে, মন্ত্রণালয়ের দায়িত্ব দেওয়ার ব্যাপারে নবনির্বাচিত প্রধানমন্ত্রী দলের জ্যেষ্ঠ নেতাদের নিয়ে আলোচনাও করেননি। পাকিস্তান মুসলিম লিগের (পিএমএল-এন) একজন নেতা জানান, মন্ত্রণালয়ের দায়িত্ব দেওয়ার ক্ষেত্রে মন্ত্রিসভার সদস্যদের পছন্দ-অপছন্দের বিষয়টিকে গুরুত্ব দেননি নওয়াজ শরিফ। মন্ত্রিসভায় স্থান পাওয়া অন্যরা হলেন বারজিস তাহির, জাহিদ হামিদ, আনুসা রেহমান, আহসান ইকবাল, সাদ রফিক, রানা তানভীর, রাজা জাফরুল হক, খুররম দস্তগীর, বালিঘুর রেহমান, কামরান মাইকেল, আবদুল কাদির বেলুচ, সায়রা আফজাল তারার, সদরুদ্দিন রাশিদি, পীর আমিনুল হাসনাত, শেখ আফতাব আহমেদ, জাম কামাল, আবদুল হাকিম বেলুচ ও গোলাম মুর্তাজা জাতোই। তারিক ফাতেমি প্রধানমন্ত্রীর পররাষ্ট্রবিষয়ক উপদেষ্টার দায়িত্ব পেয়েছেন। মন্ত্রিসভার সদস্যদের শপথ গ্রহণ অনুষ্ঠানে জাতীয় পরিষদের স্পিকার আয়াজ সাদিক ও সেনাপ্রধান জেনারেল আশফাক পারভেজ কায়ানি উপস্থিত ছিলেন। পিএমএল-এন সূত্রে জানা যায়, নির্বাচনের মিত্র দলগুলোকেও মন্ত্রিত্ব দেওয়ার কথা বিবেচনা করছেন নওয়াজ। সে ক্ষেত্রে পিএমএল-এফ, ন্যাশনাল পিপলস পার্টি (এনপিপি) ও পাখতুনখাওয়া মিল্লি আওয়ামী পার্টি মন্ত্রিসভায় স্থান পেতে পারে। পাকিস্তানে গত ১১ মে পার্লামেন্ট নির্বাচন অনুষ্ঠিত হয়। এতে বিপুল ভোটে জয়ী হয় নওয়াজ শরিফের দল পিএমএল-এন। গত বুধবার তৃতীয়বারের মতো প্রধানমন্ত্রী হিসেবে শপথ গ্রহণ করেন নওয়াজ। ওই দিন মন্ত্রিসভার সদস্যরা শপথ না নেওয়ায় নানা গুঞ্জন শুরু হয়। এর আগে প্রথম দফায় ১০ থেকে ১২ সদস্যের মন্ত্রিসভা গঠনের কথা থাকলেও এর প্রায় আকারের মন্ত্রিসভা গঠন করলেন নওয়াজ। পাকিস্তানের স্বাধীনতার পর ৬৬ বছরের ইতিহাসে এই প্রথমবারের মতো গণতান্ত্রিকভাবে নির্বাচিত কোনো সরকার গণতান্ত্রিকভাবে নির্বাচিত নতুন সরকারের হাতে ক্ষমতা হস্তান্তর করল। জিয়ো নিউজ, ডন, নেশন, এক্সপ্রেস ট্রিবিউন।
