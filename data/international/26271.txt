
মালয়েশিয়ার রাজধানী কুয়ালালামপুরের একটি ধর্মীয় স্কুলে ভয়াবহ অগ্নিকাণ্ডের ঘটনা ঘটেছে। এ অগ্নিকাণ্ডে কমপক্ষে ২৫ জন শিক্ষার্থী ও শিক্ষকের মৃত্যু হয়েছে বলে জানিয়েছে কর্তৃপক্ষ। আহত কয়েকজন শিক্ষার্থীকে হাসপাতালে নিয়ে যাওয়া হয়েছে।
বিবিসি অনলাইনের খবরে বলা হয়েছে, আজ বৃহস্পতিবার ভোরে জালান দাতুক কেরামত এলাকায় একটি স্কুলে এ অগ্নিকাণ্ড ঘটে।
স্থানীয় ফায়ার সার্ভিসের পরিচালক খিরুদিন দ্রাহমান বার্তা সংস্থা এএফপিকে জানান, নিহতদের মধ্যে ২৩ জন শিক্ষার্থী এবং দুজন শিক্ষক। তাদের বয়স এখনো নিশ্চিত হওয়া যায়নি।
এই ধরনের স্কুলে সাধারণত পাঁচ থেকে ১৮ বছর বয়সী শিশুরা পড়ালেখা করে। সেখানে বিশেষ করে কোরআন শিক্ষা দেওয়া হতো। কর্মকর্তারা বলছেন, এই অগ্নিকাণ্ডের ঘটনা বিগত ২০ বছরের মধ্যে সবচেয়ে ভয়াবহ। দুর্ঘটনার কারণ অনুসন্ধান করা হচ্ছে।
এ ঘটনায় মালয়েশিয়ার প্রধানমন্ত্রী নাজিব রাজাক শোক প্রকাশ করেছেন। ক্ষতিগ্রস্তদের প্রতি সহমর্মিতা জানিয়ে টুইট করেছেন তিনি।
স্থানীয় সংবাদমাধ্যম জানায়, ২০১৫ সাল থেকে এই ধরনের ২০০টিরও বেশি অগ্নিকাণ্ড ঘটেছে।
