
নয়াদিল্লির নির্দেশ মেনে ভারতের মার্কিন দূতাবাস থেকে দেবযানী খোবরাগাড়ের সমমর্যাদার একজন কূটনীতিককে প্রত্যাহার করে নেওয়ার ঘোষণা দিয়েছে ওয়াশিংটন।টাইমস অব ইন্ডিয়া অনলাইনের প্রতিবেদনে জানানো হয়, গতকাল শুক্রবার ওয়াশিংটনের পক্ষ থেকে দেওয়া এক বিবৃতিতে বলা হয়, নিউইয়র্কে ভারতীয় কূটনীতিক দেবযানীকে গ্রেপ্তার ও অশালীনভাবে দেহতল্লাশি করার ঘটনায় দুই দেশের মধ্যে যে তিক্ত বিরোধ চলছে,  ভারতের দাবিমতো কূটনীতিক প্রত্যাহারের ব্যবস্থা নেওয়ায় এর অবসান ঘটবে।যুক্তরাষ্ট্র ছাড়ার অনুরোধ জানানোর পর গতকাল দেশে ফেরেন নিউইয়র্কে নিযুক্ত ভারতীয় কূটনীতিক দেবযানী খোবরাগাড়ে। দেবযানীকে যুক্তরাষ্ট্র ছাড়ার নির্দেশনা দেওয়ার পাল্টা পদক্ষেপ হিসেবে নয়াদিল্লিতে মার্কিন দূতাবাসের তাঁর সমমর্যাদার একজন কূটনীতিককে অবিলম্বে প্রত্যাহার করে নিতে বলে ভারত। এ জন্য তাঁকে ৪৮ ঘণ্টার একটু বেশি সময় দেওয়া হয়। ওই মার্কিন কর্মকর্তা দেবযানীর গ্রেপ্তার হওয়ার আগের ঘটনাপ্রবাহের সঙ্গে যুক্ত ছিলেন বলে উল্লেখ করা হয়।এই প্রেক্ষাপটে ওয়াশিংটন এক বিবৃতিতে বলেছে, তারা ভারতের দাবি মেনে নয়াদিল্লিতে মার্কিন দূতাবাসের দেবযানীর সমমর্যাদার একজন কূটনীতিককে প্রত্যাহার করে নিচ্ছে।
বিবৃতিতে বলা হয়, এই পদক্ষেপের পর চলমান বিরোধের সমাপ্তি ঘটবে বলে আশা করছে যুক্তরাষ্ট্র। এ ছাড়া ওয়াশিংটনের সঙ্গে সম্পর্কোন্নয়নে ভারত তাত্পর্যপূর্ণ পদক্ষেপ নেবে বলেও আশাবাদ ব্যক্ত করা হয়।
গত বৃহস্পতিবার যুক্তরাষ্ট্রের একটি আদালত দেবযানীর বিরুদ্ধে আনুষ্ঠানিকভাবে ফৌজদারি অভিযোগ গঠন করেন। আদালত ভিসা জালিয়াতি এবং ভুল তথ্য দেওয়ার জন্য দেবযানীর বিরুদ্ধে বিচার শুরুর আদেশ দেন। এরপর কূটনৈতিক ছাড় নিয়ে ওই দিনই দেশের উদ্দেশে যাত্রা করেন দেবযানী।
গৃহকর্মীর ভিসা আবেদনে মজুরি নিয়ে মিথ্যা তথ্য দেওয়া এবং তাঁকে চুক্তি অনুযায়ী পারিশ্রমিক না দিয়ে বেশি কাজ করানোর অভিযোগে গত ১২ ডিসেম্বর নিউইয়র্কে ভারতীয় কনস্যুলেটের ডেপুটি কনসাল জেনারেল দেবযানীকে গ্রেপ্তার করে পুলিশ। পরে তিনি জামিনে ছাড়া পান। ভারত দেবযানীর কূটনৈতিক দায়মুক্তি বা ছাড়ের দাবি পরিত্যাগ করতে অস্বীকৃতি জানিয়েছিল। এরই প্রেক্ষাপটে মার্কিন ফেডারেল আদালতের গ্র্যান্ড জুরি দেবযানীর বিরুদ্ধে অভিযোগ গঠন এবং তাঁকে যুক্তরাষ্ট্র ত্যাগের নির্দেশ দেন।
বৃহস্পতিবার মার্কিন কর্মকর্তারা জানান, এর আগে খোবরাগাড়েকে কনস্যুলেট থেকে সরিয়ে জাতিসংঘে দূত হিসেবে পাঠানোর ভারতীয় অনুরোধ গ্রহণ করেছিল যুক্তরাষ্ট্র। একজন কনস্যুলার কর্মকর্তা যতটুকু দায়মুক্তি অধিকার ভোগ করেন, এটি ছিল তার চেয়েও বেশি। তখন ওয়াশিংটন ভারত সরকারের কাছে দেবযানীর দায়মুক্তির দাবি প্রত্যাহারের অনুরোধ জানায়। কিন্তু ভারত তা প্রত্যাখ্যান করে। এর পরই যুক্তরাষ্ট্র তাঁকে দেশটি ছাড়ার অনুরোধ জানায়।
তবে যুক্তরাষ্ট্রের অভিযোগকারীরা জানান, দেবযানীর বিরুদ্ধে আনা অভিযোগ বহাল থাকবে এবং কূটনৈতিক ছাড় বাদে যুক্তরাষ্ট্রে ফিরলে বিচারের মুখোমুখি হতে হবে।
দেবযানীর বিরুদ্ধে মার্কিন আদালতে দুটি অভিযোগ আনা হয়েছে। এগুলো হচ্ছে, ভারত থেকে নিয়ে যাওয়া নিজ গৃহকর্মী সংগীতা রিচার্ডের বেতনের ব্যাপারে ভুয়া তথ্য দেওয়া এবং ভিসা জালিয়াতি। গ্রেপ্তারকালে প্রকাশ্যে তাঁকে হাতকড়া পরানো হয়। সাধারণ অপরাধীদের মতো তাঁকে বিবস্ত্র করে তল্লাশিও করা হয়। তবে দেবযানী কোনো ধরনের অনিয়ম করার কথা অস্বীকার করেন। তাঁকে ‘হেনস্তা’ করার ঘটনায় ভারতজুড়ে ক্ষুব্ধ প্রতিক্রিয়া দেখা যায়। নয়াদিল্লি যুক্তরাষ্ট্রের কাছে ক্ষমা প্রার্থনার দাবি জানায়। কিন্তু ক্ষমা চাওয়া তো দূরের কথা, দেবযানীকে বিচারের মুখোমুখি করার ব্যাপারে অনড় থাকে যুক্তরাষ্ট্র। এর জের ধরে দুই দেশের সম্পর্কে ব্যাপক তিক্ততার সৃষ্টি হয়। দুই দেশের সম্পর্কের এতটাই অবনতি হয় যে, দেবযানীকে গ্রেপ্তারের ঘটনার পরপরই দিল্লি যুক্তরাষ্ট্রের বিরুদ্ধে পাল্টা কূটনৈতিক পদক্ষেপ নেওয়ার ঘোষণা দেয়। নয়াদিল্লিতে মার্কিন দূতাবাসের চারপাশের নিরাপত্তা ব্যারিকেড সরিয়ে নেওয়া হয়।
সর্বশেষ গত বুধবার সরকারের তরফ থেকে বলা হয়, দূতাবাস অঙ্গনে বাণিজ্যিক কর্মকাণ্ড বন্ধ করতে হবে। এ ছাড়া যানবাহন চলাচলসংক্রান্ত বিধি অমান্য করলে দূতাবাসের গাড়িগুলোকেও শাস্তির সম্মুখীন হতে হবে। পাশাপাশি মার্কিন দূতাবাস প্রাঙ্গণে অবস্থিত ক্লাব বন্ধের নির্দেশ দেওয়া হয়। ওই ক্লাবের মধ্যে আছে রেস্তোরাঁ, সুইমিংপুল ও টেনিস কোর্ট। 
