
চতুর্থবারের মতো জার্মানির চ্যান্সেলর নির্বাচিত হয়েছেন আঙ্গেলা ম্যার্কেল। জোট গঠন নিয়ে প্রায় ছয় মাস অনিশ্চয়তার মধ্যে থাকার পর অবশেষে দেশটির সর্বোচ্চ পদে পুনর্নির্বাচিত হয়েছেন তিনি। আজ বুধবার জার্মান পার্লামেন্টের এক অধিবেশনে ম্যার্কেলকে চ্যান্সেলর হিসেবে নির্বাচন করা হয়। ধারণা করা হচ্ছে, ইউরোপের সবচেয়ে বড় অর্থনীতির দেশের চ্যান্সেলর হিসেবে এটিই তাঁর সর্বশেষ মেয়াদ।
জার্মানির পার্লামেন্টের নাম রাইখস্ট্যাগ। এএফপির খবরে বলা হয়েছে, বার্লিনে রাইখস্ট্যাগের অধিবেশনে ম্যার্কেলের পক্ষে পড়ে ৩৬৪ ভোট। আর বিপক্ষে পড়েছে ২১৫ ভোট। পরে দেশটির প্রেসিডেন্ট ফ্রাংক ওয়াল্টার স্টেইনমেয়ার তাঁকে চ্যান্সেলর হিসেবে নিয়োগ দেন।
বুন্দেসটাগে একটি সাদা রঙের ব্লেজার পরে উপস্থিত হয়েছিলেন আঙ্গেলা ম্যার্কেল। তিনি বলেন, ‘আমি ভোটের ফলাফল গ্রহণ করছি।’ এরপরই বুন্দেসটাগে উপস্থিত সবাই হাততালি দিয়ে ম্যার্কেলকে স্বাগত জানান। এ সময় ম্যার্কেলের স্বামী ও ৮৯ বছর বয়সী মা উপস্থিত ছিলেন।
জার্মানিতে সম্প্রতি একটি ডানপন্থী দল বিপুল জনপ্রিয়তা লাভ করে। গত বছরের সেপ্টেম্বর মাসে অনুষ্ঠিত নির্বাচনে এই দলটি শক্তিশালী অবস্থানে থাকায় দুর্বল হয়ে পড়েছিল প্রধান রাজনৈতিক দলগুলো। এতে ম্যার্কেলের আর সংখ্যাগরিষ্ঠতা পাওয়া হয়নি। চ্যান্সেলর হওয়ার পর এই প্রথমবারের মতো অস্বস্তিকর অবস্থার মধ্যে পড়ে গিয়েছিলেন তিনি। এরপর বামপন্থী সোশ্যাল ডেমোক্রেটিক পার্টির (এসডিপি) সঙ্গে জোট গঠন করতে হয় ম্যার্কেলকে।
তবে এই জোটে থাকা দলগুলোর মধ্যে পারস্পরিক বোঝাপড়া খুব ভালো নয়। অনেকে ধারণা করছেন, জোট ভেঙে যেতে পারে এবং দেশটিতে মধ্যবর্তী নির্বাচন দিতে হতে পারে।
