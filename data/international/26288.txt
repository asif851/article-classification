
রাজ্য থেকে কথিত বাংলাদেশি খুঁজে বের করতে ৫০০ টাস্কফোর্স গঠন করবে ভারতের আসাম সরকার। সুপ্রিম কোর্টের নির্দেশে এই টাস্কফোর্স গঠিত হবে বলে আজ মঙ্গলবার বিধানসভায় জানিয়েছেন রাজ্যের পরিষদীয়মন্ত্রী চন্দ্রমোহন পাটোয়ারী।
বিদেশি শনাক্তকরণের জন্য দীর্ঘদিন ধরে অসমীয়া জাতীয়তাবাদী নেতারা দাবি জানিয়ে আসছিলেন। রাজ্য রাজনীতিও সরগরম হয়ে ওঠে বিদেশি বিতাড়নের দাবিতে। আজ আসাম বিধানসভায় দলমত-নির্বিশেষে দাবি ওঠে, ২০১৫-র এপ্রিলের পরে অনুপ্রবেশকারী ‘বাংলাদেশিদের’ শনাক্ত করতে হবে। এর জবাবে চন্দ্রমোহন পাটোয়ারী বলেন, ‘সর্বোচ্চ আদালতের নির্দেশে বেআইনি অনুপ্রবেশকারীদের শনাক্ত করতে জেলা স্তরে ৫০০ টাস্কফোর্স গঠন করা হবে।’
শুধু টাস্কফোর্স গঠনই নয়, রাজ্যের ২৬৩ কিলোমিটার ভারত-বাংলাদেশ সীমান্তে তারকাঁটার বেড়া দেওয়া নিয়েও এদিন প্রশ্ন ওঠে আসাম বিধানসভায়। বিজেপি বিধায়ক শিলাদিত্য দেব জানতে চান এ কাজের অগ্রগতি নিয়ে। জবাবে পরিবহন ও পরিষদবিষয়ক মন্ত্রী চন্দ্রমোহন পাটোয়ারী বলেন, ইতিমধ্যেই ২০১ দশমিক ৫১ কিলোমিটার বেড়া দেওয়ার কাজ শেষ হয়েছে। বাকি ৬১ দশমিক ৪৯ কিলোমিটারের মধ্যে ৪৮ দশমিক ১১ কিলোমিটার সীমান্তই নদী এলাকায়। ব্রহ্মপুত্রের কারণেই কাঁটাতারের বেড়া দিতে সমস্যা হচ্ছে বলে পাটোয়ারী বিধানসভাকে জানান। তবে বাকি ১৩ দশমিক ৪৮ কিমি সীমান্তে বেড়া দেওয়ার কাজ দ্রুত শেষ হবে বলেও আসামের মন্ত্রী বিধানসভাকে জানান।
