
ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদির দিকে ইঙ্গিত করে ক্ষমতাসীন কংগ্রেসের সভানেত্রী সোনিয়া গান্ধী বলেছেন, এই দলটির একমাত্র লক্ষ্য প্রধানমন্ত্রীর পদ দখল করা। এটা করতে তারা জনগণকে ভুল পথে নিয়ে যাচ্ছে।গতকাল সোমবার হরিয়ানা রাজ্যের মিয়াতে নির্বাচনী জনসভায় এসব কথা বলেন সোনিয়া। তিনি বলেন, নির্বাচন আসন্ন হওয়ায় বিজেপির নেতারা নতুন বেশ ধরেছেন। তাঁরা মায়াকান্না শুরু করেছেন। কংগ্রেস নেতৃত্বাধীন সংযুক্ত প্রগতিশীল মোর্চার (ইউপিএ) ১০ বছরের শাসনামলে বিভিন্ন উন্নয়নকাজের কথা উল্লেখ করে সোনিয়া বলেন, এসব উন্নয়নকাজের অনেকগুলোই এখন নিজেদের করা বলে দাবি করছেন বিজেপির নেতারা।জনসভায় উপস্থিত সমর্থকদের উদ্দেশে ইউপিএর চেয়ারপারসন সোনিয়া বলেন, ‘কংগ্রেসের ইতিহাস হলো জনগণের জন্য কাজ করা। আমরা জনগণের জন্য কী কাজ করেছি, তা আপনারা সামনেই দেখতে পান।’ সোনিয়া দাবি করেন, ইউপিএ সরকার গত ১০ বছরে ভারতের যে উন্নয়ন করেছে, কোনো অকংগ্রেসি সরকার তা কখনোই করতে পারেনি। বিজেপি এখন মায়াকান্না করে তাদের অতীতের কালো ইতিহাস লুকানোর চেষ্টা করছে।সোনিয়া বলেন, আসন্ন লোকসভা নির্বাচন শুধু সামাজিক খাতের বিভিন্ন প্রকল্প ও সংস্কারের নির্বাচন নয়, এই নির্বাচন দেশের গণতান্ত্রিক কাঠামো রক্ষার নির্বাচন। তিনি বলেন, কংগ্রেস আবার ক্ষমতায় এলে হরিয়ানার কৃষকদের সব সমস্যা দূর করবে। এই এলাকার ভূমিহীন কৃষক ও দরিদ্রদের বাড়ি তৈরি করে দিতে তাঁর দল অঙ্গীকারবদ্ধ। কংগ্রেস-প্রধান বলেন, ‘আমরা এমন ভারত চাই না, যেখানে শুধু নির্দিষ্ট কিছু বিষয়ে উন্নয়ন হবে বা শুধু নির্দিষ্ট কিছু অধিকার থাকবে। আমরা পুরো ভারতকে ধর্মনিরপেক্ষ করে গড়তে চাই, যে দেশ হবে সবার।’কংগ্রেসকে ভোট দেওয়ার আহ্বান জানিয়ে সোনিয়া বলেন, তাঁর দল মানুষের মধ্যে ভেদাভেদে বিশ্বাস করে না। হিন্দুস্তান টাইমস।
 
