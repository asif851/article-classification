
ভারতের ভয়াবহ বন্যাকবলিত রাজ্য উত্তরাখন্ডে এখনো প্রায় তিন হাজার পর্যটক ও তীর্থযাত্রী নিখোঁজ রয়েছে। তবে তাদের মধ্যে কতজনের প্রাণহানি হয়েছে, তা পরিষ্কার বোঝা যাচ্ছে না। গতকাল রোববার রাজ্যের মুখ্যমন্ত্রী এ কথা জানান।গত ১৫ জুন উত্তরাখন্ডে প্রবল মৌসুমি বৃষ্টিপাত শুরু হওয়ায় আকস্মিক বন্যা হয়। এতে পাহাড়ি ওই অঞ্চলে ব্যাপক ভূমিধস হয়। বন্যায় এ পর্যন্ত হাজার খানেক মানুষের প্রাণহানির খবর নিশ্চিত করেছেন কর্মকর্তারা।বন্যাকবলিত এলাকা থেকে আটকে পড়া লক্ষাধিক মানুষকে উদ্ধার করা হয়েছে। এরপর দুর্গম অঞ্চলে আটকে পড়া লোকজনকে উদ্ধারের জন্য কয়েক হাজার সেনা হেলিকপ্টার নিয়ে উদ্ধার তৎপরতা চালিয়েছেন। উত্তরাখন্ডের মুখ্যমন্ত্রী বিজয় বহুগুণা গতকাল সাংবাদিকদের বলেন, ‘আমরা যে তথ্য পেয়েছি, সে অনুযায়ী এখনো তিন হাজার মানুষ নিখোঁজ রয়েছে।’ মুখ্যমন্ত্রী ঘোষণা দেন, নিখোঁজ হওয়ার ৩০ দিনের মধ্যে কোনো ব্যক্তির সন্ধান না পাওয়া গেলে তার পরিবারকে পাঁচ লাখ রুপি ক্ষতিপূরণ দেওয়া হবে।মুখ্যমন্ত্রী বলেন, প্রাণহানির সঠিক সংখ্যা হয়তো কখনোই জানা যাবে না। কারণ, অনেক মৃতদেহ পানিতে ভেসে গেছে কিংবা ধ্বংসস্তূপের নিচে চাপা পড়েছে।গত শনিবার রাজ্যের একজন আইনপ্রণেতা মৃতের সংখ্যা ১০ হাজার ছাড়িয়ে যেতে পারে বলে আশঙ্কা করেছেন। তবে মুখ্যমন্ত্রী এ সংখ্যাকে ‘অনুমাননির্ভর’ বলে উড়িয়ে দেন। এএফপি।
