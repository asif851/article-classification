
আফগান নিরাপত্তা বাহিনীর মধ্যে আবার ‘অভ্যন্তরীণ হামলার’ ঘটনা ঘটেছে। গত মঙ্গলবার সকালে রাজধানী কাবুলে একটি সেনা একাডেমিতে আফগান সেনার গুলিতে নিহত হন মার্কিন মেজর জেনারেল হ্যারল্ড জে গ্রিন। এর কয়েক ঘণ্টা পর উরুজগান প্রদেশে সহকর্মীর গুলিতে নিহত হন সাত পুলিশ সদস্য। এসব ঘটনায় চাপের মুখে পড়েছে আফগানিস্তানের সেনা ও পুলিশ বাহিনী।মার্কিন মেজর জেনারেল গ্রিন নিহত হওয়ার পর আফগানিস্তান ত্যাগের আগে চ্যালেঞ্জের মুখে পড়ল ন্যাটোর কমব্যাট মিশন। এর মধ্য দিয়ে আফগান সেনাবাহিনীকে প্রশিক্ষণ দেওয়ার জরুরি পদক্ষেপও ধাক্কা খেল। খবর এএফপি ও এপির।অবসরপ্রাপ্ত আফগান জেনারেল হাদি খালিদ বলেন, গ্রিনের মতো একজন জেনারেলকে এভাবে হারানোর পর আফগান অংশীদারদের সঙ্গে সম্পর্কের বিষয়ে যুক্তরাষ্ট্রকে নতুন করে পর্যালোচনা করতে হবে। পাশাপাশি তাদের প্রতিশ্রুতিও রক্ষা করতে হবে। তিনি এও বলেন, সবকিছু অসমাপ্ত রেখে তারা চলে যেতে পারে না।মঙ্গলবার সকালে কাবুলের মার্শাল ফাহিম ন্যাশনাল ডিফেন্স বিশ্ববিদ্যালয়ের সেনা প্রশিক্ষণ কেন্দ্রে এক আফগান সেনার এলোপাতাড়ি গুলিতে মার্কিন মেজর জেনারেল গ্রিন নিহত হন। ভিয়েতনাম যুদ্ধের পর থেকে বিদেশে নিহত যুক্তরাষ্ট্রের সবচেয়ে পদস্থ কর্মকর্তা তিনি। এ ছাড়া ওই ঘটনায় আরও অন্তত ১৯ জন সেনা সদস্য আহত হন। পাল্টা গুলিতে ওই আফগান সেনাও নিহত হন।এদিকে উরুজগান প্রদেশের মুখপাত্র দুস্ত মোহাম্মদ নায়েব জানান, প্রাদেশিক রাজধানী তিরিন কোতের একটি তল্লাশিচৌকিতে মঙ্গলবার রাতে এক পুলিশ সদস্য গুলি চালালে তাঁর সাত সহকর্মী নিহত হন। পরে ওই পুলিশ সদস্য নিহতদের অস্ত্রশস্ত্রসহ গাড়ি নিয়ে পালিয়ে যান।
