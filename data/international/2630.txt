
ইরানের প্রেসিডেন্ট নির্বাচন আজ শুক্রবার অনুষ্ঠিত হচ্ছে। নির্বাচনে ছয়জন প্রার্থী প্রতিদ্বন্দ্বিতা করছেন। এত দিন মূল প্রতিদ্বন্দ্বিতা কট্টরপন্থী তিন নেতার মধ্যে সীমাবদ্ধ থাকবে বলে মনে করা হলেও শেষ মুহূর্তে উদারপন্থী একজন নেতার উত্থান অনেককেই চমকে দিয়েছে। প্রেসিডেন্ট নির্বাচনের প্রার্থীরা হলেন: কট্টরপন্থী বলে পরিচিত সাইদ জলিলি, বাঘের ঘালিবাফ, আলী আকবর বেলায়েতি, মোহসিন রেজাই এবং উদারপন্থী বলে পরিচিত হাসান রুহানি ও মোহাম্মদ ঘারাজি। পর পর দুই মেয়াদে প্রেসিডেন্ট থাকায় সংবিধান অনুযায়ী বর্তমান প্রেসিডেন্ট মাহমুদ আহমাদিনেজাদ এবার প্রতিদ্বন্দ্বিতা করতে পারছেন না।
নির্বাচনে জলিলি, ঘালিবাফ ও বেলায়েতির মধ্যে মূল প্রতিদ্বন্দ্বিতা হবে বলে এত দিন মনে করা হচ্ছিল। কিন্তু তেহরানভিত্তিক একটি সংবাদ সংস্থার সর্বশেষ জরিপে উদারপন্থী প্রার্থী রুহানির উত্থানে অনেকেই চমকে গেছে। জরিপে দেখা যায়, রুহানির প্রতি ১৪ দশমিক ৬ শতাংশের সমর্থন রয়েছে এবং তিনি দ্বিতীয় স্থানে রয়েছেন। ১৭ দশমিক ৮ শতাংশের সমর্থন পেয়ে শীর্ষে আছেন কট্টরপন্থী ঘালিবাফ। আরেক কট্টরপন্থী প্রার্থী জলিলি ৯ দশমিক ৮ শতাংশের সমর্থন পেয়ে তৃতীয় অবস্থানে আছেন। এই জরিপে ১০ হাজার ভোটার অংশ নেন। জরিপের মতো চূড়ান্ত লড়াইয়েও রুহানি চমক দেখাতে পারেন বলে অনেকে মনে করছেন।
এদিকে গুগল অভিযোগ করেছে, ইরানের ভেতর থেকেই কেউ দেশটির হাজার হাজার নাগরিকের জিমেইল অ্যাকাউন্ট হ্যাক করেছে। অনেকের ইউজার নেম ও পাসওয়ার্ড চুরি হয়েছে। প্রেসিডেন্ট নির্বাচনকে উদ্দেশ করে রাজনৈতিক উদ্দেশ্য-প্রণোদিতভাবে এটা করা হয়েছে বলে মনে করছে গুগল কর্তৃপক্ষ। আল-জাজিরা ও এএফপি।
