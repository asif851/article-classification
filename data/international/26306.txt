
জঙ্গি দমন নিয়ে সরকার ও সেনাবাহিনীর ‘অন্তর্দ্বন্দ্বের গোপন খবর’ ফাঁস করে দিয়েছে পাকিস্তানের ডন পত্রিকা। দেশটির সরকার ও সেনাবাহিনী বলছে, এ খবর একেবারেই ভিত্তিহীন ও রং চড়ানো। তবে এ নিয়ে সাড়া পড়েছে পাকিস্তানজুড়ে। তোপের মুখে পড়েছেন সংশ্লিষ্ট সংবাদকর্মী।
গতকাল শুক্রবার রাওয়ালপিন্ডিতে সেনা সদর দপ্তরে পাকিস্তানের সেনাবাহিনীর প্রধান জেনারেল রাহেল শরিফ শীর্ষ কর্মকর্তার সঙ্গে বৈঠক করেছেন। সেখানে এই ‘গোপন তথ্য ফাঁসের’ ব্যাপারে উদ্বেগ প্রকাশ করা হয়।
টাইমস অব ইন্ডিয়ার খবরে জানা যায়, জেনারেলের সদর দপ্তর থেকে পাঠানো এক বিবৃতিতে বলা হয়েছে, এ ধরনের তথ্য জাতীয় নিরাপত্তার জন্য হুমকি। পাকিস্তানের প্রধানমন্ত্রী নওয়াজ শরিফের সঙ্গে রুদ্ধদ্বার ওই বৈঠকে উপস্থিত সরকারের শীর্ষ পর্যায়ের কেউ এই মিথ্যা তথ্য প্রচারের জন্য দায়ী বলে তাঁরা মনে করছেন।
ডনের খবরে বলা হয়েছে, ওই বৈঠকে পাকিস্তানের প্রধানমন্ত্রী নওয়াজ শরিফের ভাই ও পাঞ্জাবের প্রাদেশিক মন্ত্রী শাহবাজ শরিফ দেশটির সামরিক গোয়েন্দা সংস্থা আইএসআইয়ের প্রধান রিজওয়ান আখতারের দিকে অভিযোগের তির ছোড়েন। শাহবাজের অভিযোগ, বিভিন্ন সময়ে সন্ত্রাসী ও জঙ্গিদের কারামুক্ত করতে সরাসরি হস্তক্ষেপ করেছে আইএসআই।
ডনের ওই প্রতিবেদন প্রকাশের পর পাকিস্তানজুড়ে প্রতিক্রিয়ার সৃষ্টি হয়েছে। বৈঠকে এমন কোনো ঘটনা ঘটেনি বলে দাবি করেছেন নওয়াজ শরিফ সরকার। এই তথ্য মিথ্যা ও ভিত্তিহীন বলে সরকার ও সেনাবাহিনীর দাবি। এ রকম খবর প্রকাশের জন্য ডন পত্রিকার সহকারী সম্পাদক সাইরিল আলমিদার বিদেশ ভ্রমণের ওপর নিষেধাজ্ঞা জারি করেছে নওয়াজ সরকার।
আইএসআইয়ের ওই বিবৃতিতে বলা হয়, এ ধরনের মিথ্যা ও ভুয়া গল্প পাকিস্তানের সেনাবাহিনী ও সামরিক গোয়েন্দা সংস্থাকে দুর্বল প্রতিপন্ন করেছে। এতে সন্ত্রাসী ও জঙ্গিদের নিয়ন্ত্রণে তাদের ব্যর্থতা প্রতীয়মান হয়েছে।
দ্য ইন্টার সার্ভিসের পাবলিক রিলেশনসের (আইএসপিআর) বিবৃতিতে আরও বলা হয়েছে, পাকিস্তানের সরকারের সঙ্গে ওই বৈঠকে দেশটির শীর্ষ পর্যায়ের সেনা কর্মকর্তারা অংশ নিয়েছিলেন। তাঁরা সে দেশের অভ্যন্তরীণ ও বাইরের নিরাপত্তা নিয়ে আলোচনা করেছিলেন।
আরও পড়ুন: 
পাকিস্তানে সাংবাদিকের বিদেশ ভ্রমণে নিষেধাজ্ঞা
