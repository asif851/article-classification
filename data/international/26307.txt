
মিয়ানমারের বিরোধীদলীয় নেতা অং সান সু চি গতকাল সোমবার নিজের আসনে নির্বাচনী প্রচারণা চালিয়েছেন। সেখানে তিনি দলীয় নেতা-কর্মী, সমর্থক ও ভোটারদের সঙ্গে কথা বলেন। খবর রয়টার্সের।মিয়ানমারে ২৫ বছরের মধ্যে প্রথমবারের মতো জাতীয় নির্বাচন অনুষ্ঠিত হতে যাচ্ছে। আগামী ৮ নভেম্বর এই নির্বাচন হওয়ার কথা।ইয়াঙ্গুনের কাছে কাউমু এলাকায় নিজের আসনে প্রচারণার উদ্দেশ্যে গতকাল সকালে বের হন সু চি। সেখানে পৌঁছে দলীয় নেতা-কর্মী ও সমর্থক ছাড়াও ভোটারদের সঙ্গে কথা বলেন তিনি। গাড়িতে করে বিভিন্ন এলাকায় যাওয়ার সময় সবার উদ্দেশে হাত নাড়েন। সেখানে প্রচারণা শেষে রাষ্ট্রনিয়ন্ত্রিত টেলিভিশনে ভাষণ দেওয়ারও কথা রয়েছে সু চির।শান্তিতে নোবেল পুরস্কারজয়ী সু চি নিজ আসনে জয়ী হওয়ার ব্যাপারে আশাবাদ ব্যক্ত করেছেন।মিয়ানমারের সেনাপ্রধান জেনারেল মিন অং হ্লাইং গতকাল বলেছেন, আসন্ন নির্বাচনের পর কোনো নারী দেশের প্রেসিডেন্ট হলেও তাঁকে স্বাগত জানাবেন তিনি। রাজধানী নেপিডোতে স্থানীয় ও আন্তর্জাতিক গণমাধ্যমের সাংবাদিকদের দেওয়া এক বিরল সাক্ষাৎকারে সেনাপ্রধান বলেন, ‘পুরুষ বা নারী যে-ই হোক, আমি তাঁদের স্বাগত জানাব।’
