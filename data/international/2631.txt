
বেঙ্গালুরুর হোসুর এলাকায় মারামারির পর গাড়ির ভেতর স্বামীকে পরপর তিনবার গুলি করেছেন স্ত্রী। স্বামী হাসপাতালে চিকিৎসাধীন।
এনডিটিভি অনলাইনের খবরে জানানো হয়, গতকাল শুক্রবার সন্ধ্যায় এ নাটকীয় ঘটনা ঘটে। স্বামীর নাম সাইরাম (৫৩) এবং স্ত্রীর নাম হামসা (৪৮)। স্বজনদের বরাত দিয়ে পুলিশ বলছে, তাঁদের মধ্যে আগে থেকেই ঝগড়াবিবাদ ছিল।
পুলিশ বলছে, আনেকাল এলাকায় মধ্যাহ্নভোজের জন্য নামার পর দুজনের মধ্যে মারামারি শুরু হয়। সাইরামকে গুলি করেন হামসা।
স্ত্রীর হাত থেকে বাঁচতে গুলিবিদ্ধ হওয়ার পরও সাইরাম গাড়ি চালিয়ে যাচ্ছিলেন। এরপর তিনি বেঙ্গালুরু মেট্রোপলিটন ট্রান্সপোর্ট করপোরেশনের একটি বাসে উঠে যান।
কিন্তু হামসা স্বামীর পিছু ছাড়েননি। তিনি গাড়ি চালিয়ে বাসের সামনে চলে আসেন। এরপর বাসকে থামান। বাসে উঠে সাইরামের ওপর আবার গুলি ছোড়েন। বাসের যাত্রীরা হামসাকে থামান। তাঁরাই পুলিশ ডাকেন।
হামসা ও সাইরামকে হাসপাতালে রাখা হয়েছে। হামসার বিরুদ্ধে হত্যাচেষ্টার অভিযোগ আনা হচ্ছে বলে জানিয়েছে পুলিশ। হামসা স্বামীকে গুলি করার কথা স্বীকার করেছেন।
পুলিশ বলছে, স্বামী-স্ত্রী দুজনই নিরাপত্তা সংস্থা পরিচালনা করেন।
