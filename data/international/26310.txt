
তুরস্কের ইস্তাম্বুল শহরে একটি ফুটবল স্টেডিয়ামের কাছে দুটি বিস্ফোরণ ঘটেছে। এতে অন্তত ২৯ জন নিহত ও ১৬৬ জন আহত হয়েছে। সরকারি তথ্যের বরাতে আজ রোববার বিবিসি অনলাইনের প্রতিবেদনে এই তথ্য জানানো হয়।
বিস্ফোরণের এই ঘটনাকে ‘সন্ত্রাসী হামলা’ হিসেবে আখ্যায়িত করেছেন তুরস্কের প্রেসিডেন্ট রিসেপ তাইয়েপ এরদোয়ান।
দেশটির কর্মকর্তারা বলছেন, বিস্ফোরণ দুটির একটি গাড়ি বোমা ও অন্যটি আত্মঘাতী বোমা হতে পারে। পুলিশ সদস্যদের লক্ষ্য করে এই হামলা চালানো হয়।
হামলার পর গুলির শব্দ শোনা গেছে বলে জানিয়েছেন প্রত্যক্ষদর্শীরা।
ফুটবল ভক্তরা স্টেডিয়ামটি ত্যাগ করার প্রায় ঘণ্টা দু-এক পর হামলা হয়।
বিস্ফোরণের ঘটনায় জড়িত থাকার অভিযোগে ১০ জনকে গ্রেপ্তার করা হয়েছে।
কোনো গোষ্ঠী এখন পর্যন্ত এই হামলার দায় স্বীকার করেনি।
