
ভারতে নারী অপরাধীর তালিকায় ১ নম্বর স্থান দখল করেছে মহারাষ্ট্র রাজ্যের অপরাধীরা। ওই রাজ্যে ২০১০ থেকে ২০১২ সাল পর্যন্ত সবচেয়ে বেশি নারী অপরাধীকে গ্রেপ্তার করা হয়। আজ সোমবার টাইমস অব ইন্ডিয়ার খবরে এ কথা জানানো হয়েছে।
ভারতের জাতীয় অপরাধবিষয়ক তথ্য সংরক্ষক ব্যুরোর (এনসিআরবি) তথ্য অনুযায়ী, ২০১০ থেকে ২০১২ সালের মধ্যে মোট ৯৩ লাখ অপরাধীকে গ্রেপ্তার করা হয়েছে। এর ৯৪ শতাংশই পুরুষ। বাকি ৬ শতাংশ নারী।
অপরাধমূলক কর্মকাণ্ডের দায়ে এই ৬ শতাংশ নারীর মধ্যে মহারাষ্ট্র থেকে ৯০ হাজার ৮৮৪ জন নারী গ্রেপ্তার হয়েছেন। দ্বিতীয় স্থানে রয়েছে অন্ধ্র প্রদেশ। এখান থেকে ৫৭ হাজার ৪০৬ জন নারী অপরাধীকে গ্রেপ্তার করা হয়। তৃতীয়, চতুর্থ ও পঞ্চম স্থানে রয়েছে যথাক্রমে মধ্যপ্রদেশ, তামিলনাড়ু ও গুজরাট।
এনসিআরবি জানায়, দেশজুড়ে নারী অপরাধী গ্রেপ্তারের সংখ্যা দিন দিন বাড়ছে। এসব নারীর অনেকেই খুন ও অপহরণের মতো গুরুতর ফৌজদারি অপরাধ ঘটাচ্ছেন।
মহারাষ্ট্রে ২০ হাজার নারী স্বামী ও স্বজনদের ওপর নৃশংসতা চালানোর দায়ে, ১৬ হাজার ৮৪৩ জন নারী দাঙ্গার দায়ে, ১৫ হাজার ৩৪৮ জন নারী আঘাত করার দায়ে এবং তিন হাজার ৯১১ জন নারী চুরির দায়ে গ্রেপ্তার হয়েছেন। ১৯ হাজারেরও বেশি নারী হত্যা ও ১৭ হাজার নারী হত্যাচেষ্টার দায়ে গ্রেপ্তার হন।
নারী অপরাধীর সংখ্যা বেড়ে যাওয়া প্রসঙ্গে পুলিশের (অপরাধ) যুগ্ম কমিশনার হিমাংশু রায় বলেন, নানা ধরনের সামাজিক ও অর্থনৈতিক কারণে নারীরা অপরাধমূলক কাজে জড়িয়ে পড়ছেন।
মনোরোগ চিকিৎসক হরিশ শেঠির মতে, সমাজে নারীর প্রতি সহিংসতা বাড়ছে। তাই প্রতিশোধমূলক কর্মকাণ্ড বেড়ে যাওয়া স্বাভাবিক।
