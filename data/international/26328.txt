
পাকিস্তানকে ব্যঙ্গ করে ভারতের স্বরাষ্ট্রমন্ত্রী রাজনাথ সিং বলেছেন, পাকিস্তানের জনগণ তাদের দেশে থাকতে চায়, না কি ভারতের সঙ্গে একীভূত হতে চায় সে বিষয়টি যাচাই করে দেখতে দেশটিতে গণভোট আয়োজন করা উচিত। গত রোববার ভারতের উত্তরাখণ্ড রাজ্যের তীর্থ নগর হরিদ্বারে এক নির্বাচনী জনসভায় এ মন্তব্য করেন রাজনাথ সিং। এ সময় তিনি আরও বলেন, ‘কাশ্মীর সব সময় ভারতেরই ছিল এবং ভবিষ্যতেও ভারতের অংশ থাকবে।’ভারতের স্বরাষ্ট্রমন্ত্রী বলেন, ‘এখন পাকিস্তান কাশ্মীর নিয়ে গণভোট চায়। কিন্তু একটা বিষয় পরিষ্কার, কাশ্মীর ভারতের সঙ্গে ছিল ও ভবিষ্যতেও থাকবে এবং কোনো শক্তিই এটা পাল্টাতে পারবে না। তাই কাশ্মীর দাবি করার বদলে পাকিস্তানের উচিত তাদের জনগণ সেদেশেই থাকতে চায়, না কি ভারতের সঙ্গে মিশে যেতে চায় তা নিয়ে গণভোটের আয়োজন করা।’দুই দেশের সম্পর্কের অবনতি ঘটতে থাকার জন্য রাজনাথ ইসলামাবাদকে দায়ী করে বলেন, ‘আমি পাকিস্তানকে বলতে চাই, ভারত সব সময় শান্তিপূর্ণ সম্পর্ক চায়। কিন্তু ইসলামাবাদই তা নষ্টের চেষ্টা করেছে। “এই সন্ত্রাসী” ও যাঁরা কাশ্মীর নিয়ে গণভোটের দাবি করছেন তাঁদের থামানো দরকার।’রাজনাথ অভিযোগ করে আরও বলেন, ‘আমরা পাকিস্তানের সঙ্গে সুসম্পর্ক চাইলেও বারবার ঘৃণ্য কর্মকাণ্ড ঘটিয়ে তা নষ্ট করার জন্য তারাই দায়ী। বিশ্ব এখন আর ভারতকে দুর্বল রাষ্ট্র বলে মনে করে না। পাকিস্তানের ভেতর সার্জিক্যাল স্ট্রাইক চালিয়ে আমরা বিশ্বকে দেখিয়ে দিয়েছি, আমরা কঠিন পদক্ষেপ নিতে জানি। ভারত শান্তিকামী হতে পারে কিন্তু কখনোই দুর্বল নয়।’পাকিস্তানের প্রত্যাশাএদিকে পাকিস্তানের পরিকল্পনা ও উন্নয়নমন্ত্রী আহসান ইকবাল আশা প্রকাশ করে বলেছেন, ভারতে শুরু হওয়া রাজ্য বিধানসভার নির্বাচন শেষ হলে দেশটির সঙ্গে শান্তি আলোচনা শুরুর অধিকতর ইতিবাচক পরিবেশ তৈরি হবে। ভয়েস অব আমেরিকার (ভোয়া) সঙ্গে এক সাক্ষাৎকারে তিনি এ আশা প্রকাশ করেন।ভোয়ার এক প্রশ্নের জবাবে পাকিস্তানি মন্ত্রী বলেন, ‘আমরা আমাদের ভৌগোলিক অবস্থান পাল্টাতে পারব না। আমাদের চিন্তাভাবনা অবশ্যই শান্তির আলোকে করতে হবে।’
