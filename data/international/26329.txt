
নিউজিল্যান্ডের রাজধানী ওয়েলিংটনে আজ শুক্রবার একটি শক্তিশালী ভূমিকম্প আঘাত হেনেছে। রিখটার স্কেলে এর তীব্রতা ছিল ৬ দশমিক ৫। এতে জনগণ আতঙ্কিত হয়ে পড়ে। তবে ক্ষয়ক্ষতি সামান্য বলে রয়টার্সের খবরে জানানো হয়।
ভূমিকম্পটির উত্পত্তিস্থল ছিল নিউজিল্যান্ডের সাউথ আইল্যান্ডের আট কিলোমিটার গভীরে। এটি ২০১১ সালে ক্রাইস্টচার্চের সাউথ আইল্যান্ডে আঘাত হানা ভূমিকম্পের মতো শক্তিশালী ছিল।
দেশটির অগ্নিনির্বাপক কর্তৃপক্ষ জানিয়েছে, ভূমিকম্পে কী পরিমাণ ক্ষয়ক্ষতি হয়েছে, তা তাত্ক্ষণিকভাবে বোঝা যাবে না। তবে কিছু ভবনের ক্ষতি হয়েছে বলে লোকজন জানিয়েছে।
মার্কিন ভূতাত্ত্বিক জরিপ সংস্থা প্রথমে জানিয়েছিল, রিখটার স্কেলে ভূমিকম্পটির তীব্রতা ৬ দশমিক ৮। পরে জানানো হয়, এর তীব্রতা ছিল ৬ দশমিক ৫।
 নিউজিল্যান্ডের ভূমিকম্প পর্যবেক্ষণ সংস্থা জিএনএস সায়েন্স জানিয়েছে, ভূমিকম্পটির তীব্রতা আসলে ৬ দশমিক ২।
প্রশান্ত মহাসাগরীয় সুনামি সতর্কীকরণ কেন্দ্র ভূমিকম্পের জন্য কোনো সুনামি সতর্কতা জারি করেনি। তবে বড় আকারের ভূমিকম্পটির পর বেশ কয়েকটি ছোট আকারের কম্পন হয়েছে। রানওয়ে ও সড়কে ক্ষয়ক্ষতি নিরূপণে বিমান, রেলপথ ও পরিবহন সেবা স্থগিত রাখা হয়েছে।
