
আফগানিস্তানের রাজধানী কাবুলে তালেবানের আত্মঘাতী হামলায় অন্তত ন্যাটোর তিন সেনা নিহত হয়েছে। এ ঘটনায় অন্তত ১৬ বেসামরিক ব্যক্তি আহত হয়েছে।
আজ মঙ্গলবার বিবিসি অনলাইনের এক খবরে জানানো হয়, কাবুলে মার্কিন দূতাবাসের কাছে বিমানবন্দরগামী একটি ব্যস্ত সড়কে সকাল সাড়ে আটটায় হামলার ঘটনাটি ঘটে। একজন বিদেশি সামরিক দূতের গাড়িবহরকে লক্ষ্য করে এ হামলা চালানো হয়।
এদিকে ন্যাটো জোটের পক্ষে দেওয়া এক বিবৃতিতে তিনজন আন্তর্জাতিক নিরাপত্তা সহযোগী সেনা নিহত হওয়ার খবর নিশ্চিত করেছে। অন্যদিকে, হামলার দায়দায়িত্ব স্বীকার করেছে তালেবান।
দেশটিতে রাষ্ট্রপতি নির্বাচন নিয়ে বিরোধ চলছে। বছরের শেষ দিকে আফগানিস্তান থেকে ন্যাটোর অধিকাংশ সেনা প্রত্যাহারের ঘোষণা দেওয়া হয়েছে আগেই। সব মিলিয়ে খারাপ পরিস্থিতির এ সময়টিতেই হামলার ঘটনা ঘটল।
