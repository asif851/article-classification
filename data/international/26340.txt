
মালদ্বীপে প্রেসিডেন্ট নির্বাচনের নতুন তারিখ ঘোষণা করেছে দেশটির নির্বাচন কমিশন। আগামী ৯ নভেম্বর প্রথম দফা নির্বাচন অনুষ্ঠিত হবে। প্রথম দফা নির্বাচনে ফলাফল নির্ধারিত না হলে ১৬ নভেম্বর দ্বিতীয় দফার নির্বাচন হবে।গতকাল সোমবার বিবিসি অনলাইনে প্রকাশিত প্রতিবেদনে জানানো হয়, মালদ্বীপের নির্বাচন কমিশনের চেয়ারম্যান ফুয়াদ তৌফিক নির্বাচনের এই নতুন তারিখ ঘোষণা করেন।দেশটির সংবিধান অনুযায়ী আগামী ১১ নভেম্বরের মধ্যে প্রেসিডেন্ট নির্বাচনের বাধ্যবাধকতা রয়েছে।মালদ্বীপে গতকাল শনিবারের প্রেসিডেন্ট নির্বাচনের ভোট গ্রহণ বন্ধ করে দেয় দেশটির পুলিশ। এই নির্বাচন অবৈধ দাবি করে পুলিশ নির্বাচন কমিশন থেকে ব্যালট পেপার বিতরণ বন্ধ করে দেয়।মালদ্বীপের সুপ্রিম কোর্ট গত ৭ সেপ্টেম্বর অনুষ্ঠিত প্রেসিডেন্ট নির্বাচন বাতিল করেন। এর ফলে দেশটিতে নতুন করে রাজনৈতিক অনিশ্চয়তার আশঙ্কা সৃষ্টি হয়।পুলিশ নির্বাচন প্রক্রিয়া বন্ধ করে দেওয়ার মাত্র কয়েক ঘণ্টা আগেই নির্বাচন কমিশন বলেছিল, পূর্বনির্ধারিত সময়েই ভোট গ্রহণ অনুষ্ঠিত হবে।
তবে সাবেক প্রেসিডেন্ট মোহাম্মদ নাশিদের কাছে প্রথম দফা নির্বাচনে পরাজিত এবং দ্বিতীয় দফায়ও পরাজিত হতে পারেন এমন দুই প্রার্থী শেষ মুহূর্তে নির্বাচন অনুষ্ঠানকে চ্যালেঞ্জ করায় তা বন্ধ রাখা হয়।
গত ৭ সেপ্টেম্বর অনুষ্ঠিত প্রেসিডেন্ট নির্বাচন সুষ্ঠু ও স্বাধীন হয়েছে বলে আন্তর্জাতিক সম্প্রদায় মত দিয়েছিল। তবে উচ্চ আদালত দাবি করেন, সেখানে কিছু অনিয়ম হয়েছে। ওই নির্বাচনে সাবেক প্রেসিডেন্ট নাশিদ ৪৫ দশমিক ৪৫ শতাংশ ভোট পান। কিন্তু সরাসরি নির্বাচিত হতে তাঁর প্রয়োজন ছিল ৫০ শতাংশ ভোট। তাই গত শনিবার নির্বাচন কমিশনের শীর্ষ দুজন প্রার্থী নিয়ে দ্বিতীয় দফা নির্বাচন করার কথা ছিল।
পুলিশ বাহিনীর মুখপাত্র আবদুল্লা নেওয়াজ বলেন, সুপ্রিম কোর্টের নির্দেশনা অমান্য করে নির্বাচন করাকে তাঁরা অবৈধ মনে করেন। তাই নির্বাচন বন্ধ করা হয়েছে। সুপ্রিম কোর্টের নির্দেশনা অনুযায়ী সব প্রেসিডেন্ট প্রার্থীকেই নির্বাচন কমিশনের প্রার্থীর তালিকা সম্পর্কে একমত হতে হবে। কিন্তু মাত্র একজন প্রার্থী ওই তালিকা অনুমোদন করে স্বাক্ষর করেন।
২০০৮ সালে দেশের প্রথম গণতান্ত্রিক নির্বাচনে প্রেসিডেন্ট হন নাশিদ। তাঁকে গত বছরের ফেব্রুয়ারিতে ক্ষমতা থেকে উত্খাতের মধ্য দিয়ে দ্বীপদেশটিতে অনিশ্চয়তার শুরু হয়।
