
জার্মানির কনস্ট্যান্স শহরে একটি নৈশক্লাবে গোলাগুলির ঘটনায় কমপক্ষে দুজন নিহত হয়েছেন। আজ রোববার স্থানীয় সময় রাত সাড়ে চারটার দিকে এ ঘটনা ঘটে। পুলিশ জানিয়েছে, গুলিতে আরও তিন ব্যক্তি গুরুতর আহত হয়েছেন।
বিবিসির খবরে বলা হয়েছে, কনস্ট্যান্স শহরের ম্যাক্স-স্ট্রোমেয়ার সড়কের গ্রে ক্লাব নামের একটি নৈশক্লাবে এই গোলাগুলির ঘটনা ঘটেছে। জার্মানির বিভিন্ন পত্রিকা বলছে, হুট করেই নৈশক্লাবে ঢুকে গুলি চালানো শুরু করেন এক বন্দুকধারী। ওই সময় ঘটনাস্থলেই একজনের মৃত্যু হয়। নিহত দ্বিতীয় ব্যক্তি ক্লাবের একজন অতিথি ছিলেন। গুলি চালানোর পর ক্লাবে হুড়োহুড়ির সৃষ্টি হয় এবং উপস্থিত সবাই ক্লাব থেকে পালিয়ে যাওয়ার চেষ্টা করতে থাকেন।
পরে পুলিশ সদস্যদের গুলিতে বন্দুকধারী আহত হন। হাসপাতালে নেওয়ার পর তাঁর মৃত্যু হয়।
প্রত্যক্ষদর্শী সূত্রে জানা গেছে, একটি স্বয়ংক্রিয় পিস্তল দিয়ে হামলা করেছিলেন ওই বন্দুকধারী। নৈশক্লাবে ঢোকার মুখে একজন নিরাপত্তারক্ষী তাঁকে আটকানোর চেষ্টা করেছিলেন। তখন তাঁর দিকে গুলি চালান ওই বন্দুকধারী। হামলাকারীর সঙ্গে গুলি বিনিময়ের একপর্যায়ে একজন পুলিশ কর্মকর্তাও আহত হয়েছেন। তবে তাঁর অবস্থা গুরুতর নয়।
প্রাথমিক খবরে জানা গেছে, বন্দুকধারীর বয়স ৩৪ বছর এবং তিনি ইরাকের একজন নাগরিক। তিনি বহুদিন ধরেই জার্মানিতে বসবাস করছেন।
স্থানীয় পুলিশ ও আইন কর্মকর্তারা এক যৌথ বিবৃতিতে বলেছেন, ওই এলাকায় বিশেষ কমান্ডো বাহিনী ও পুলিশের হেলিকপ্টার মোতায়েন করা হয়েছে। তবে হামলাকারীর সঠিক পরিচয় জানানো হয়নি। এ ছাড়া হামলার কারণ সম্পর্কেও তাৎক্ষণিকভাবে নিশ্চিত হওয়া যায়নি।
