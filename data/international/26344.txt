
প্রেসিডেন্ট মাইথ্রিপালা সিরিসেনা মারা যাবেন—এমন ভবিষ্যদ্বাণী বিফলে গেছে। তিনি তো দিব্যি বেঁচে-বর্তে আছেন। সেই জ্যোতিষী এবার ফ্যাসাদে পড়েছেন। শ্রীলঙ্কার পুলিশ তাঁকে গ্রেপ্তার করেছে।
ব্যর্থ জ্যোতিষীর নাম ভিজিথামুনি রোহানা ডি সিলভা। বয়স ৫২ বছর। একসময় শ্রীলঙ্কার নৌবাহিনীর নাবিক ছিলেন। তিনি বলেছিলেন, প্রেসিডেন্ট ২৬ জানুয়ারি মারা যাবেন।
পুলিশ গত বুধবার কলম্বোর আদালতে ওই জ্যোতিষীকে হাজির করে। তিনি ২০ লাখ রুপি বা ১৩ হাজার ৩০০ মার্কিন ডলারের মুচলেকা দিয়ে জামিন পেয়েছেন। গণমাধ্যম মন্ত্রণালয় তাঁর বিরুদ্ধে অভিযোগ করেছিল, তিনি ওই ভুয়া ভবিষ্যদ্বাণী দিয়ে সমাজে অস্থিরতা ঘটিয়েছেন।
সেই অভিযোগের ভিত্তিতে তদন্ত হয়। তারপরই ধরা পড়েন ডি সিলভা। অভিযোক্তা আইনজীবীরা বলেন, ডি সিলভা ছয় মাস ধরে ব্লগে ধারাবাহিকভাবে লিখেছেন। আদালতের খাতায় তাঁর নাম নতুন  নয়। তিনি ভারতের সাবেক প্রধানমন্ত্রী প্রয়াত রাজীব গান্ধীকে হত্যাচেষ্টার দায়ে কারাভোগ করেছেন। ১৯৮৭ সালে রাজীব গান্ধী শ্রীলঙ্কা সফরে গেলে ওই হত্যাচেষ্টা হয়েছিল।
দ্বীপরাষ্ট্র শ্রীলঙ্কার রাজনীতিকেরা জ্যোতিষশাস্ত্রে গভীর আস্থা রাখেন। তাঁদের অনেকের ব্যক্তিগত জ্যোতিষী রয়েছেন। তাঁদের পরামর্শ অনেক সময় জ্যেষ্ঠ রাজনৈতিক সহযোগীদের চেয়ে বেশি গুরুত্ব পায়।
