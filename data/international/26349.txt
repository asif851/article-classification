
যুক্তরাজ্যের ইউরোপীয় ইউনিয়নবিরোধী ইউকে ইন্ডিপেনডেন্স পার্টির (ইউকিপ) প্রধানের পদ থেকে নাইজেল ফারাজ পদত্যাগ করছেন। ২৩ জুনের গণভোটে যুক্তরাজ্যের ইইউ ছাড়ার পক্ষে প্রচারাভিযান চালানো এই নেতা গতকাল সোমবার লন্ডনের ওয়েস্টমিনস্টারে এক সংবাদ সম্মেলনে পদত্যাগের ঘোষণা দেন।নাইজেল ফারাজ বলেন, যুক্তরাজ্য ইউরোপীয় ইউনিয়ন ত্যাগের পক্ষে ভোট দেওয়ায় তাঁর ‘রাজনৈতিক উদ্দেশ্য হাসিল হয়েছে’। তিনি বলেন, যুক্তরাজ্যের এখন দরকার একজন ‘ব্রেক্সিট প্রধানমন্ত্রী’। এ সময় ফারাজ বলেন, ইইউ থেকে যুক্তরাজ্যের বেরিয়ে যাওয়ার বিষয়ে ‘পিছু হটা’র বিরুদ্ধে তাঁর দল প্রচার চালাবে। দলে তাঁর স্থলে বিশেষ কাউকে সমর্থন করবেন না বলেও এ সময় জানান ফারাজ।এই নিয়ে তৃতীয়বারের মতো ইউকিপ প্রধানের পদ থেকে পদত্যাগ করলেন ফারাজ। তবে তিনি এবার আর ফেরার সম্ভাবনা পুরোপুরি নাকচ করে দেন।সংবাদ সম্মেলনে নাইজেল ফারাজ বলেন, ‘আমি বিশ্বাস করতাম, এই দেশের স্বশাসিত হওয়া উচিত। ব্রেক্সিট প্রচারাভিযানে আমি বলেছিলাম, আমি আমার দেশ ফেরত চাই। এখন আমি বলছি, আমি আমার জীবন ফেরত চাই।’নাইজেল ফারাজ ইউরোপীয় পার্লামেন্টেরও একজন সদস্য। সংবাদ সম্মেলনে তিনি বলেন, ইউরোপীয় পার্লামেন্টে মেয়াদ শেষ না হওয়া পর্যন্ত থাকবেন তিনি।
