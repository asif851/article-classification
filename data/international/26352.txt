
ইংল্যান্ডের সলসবেরি সিটি সেন্টারের একটি বেঞ্চ থেকে গত রোববার সের্গেই স্ক্রিপাল এবং তাঁর মেয়ে ইউলিয়াকে অচেতন অবস্থায় উদ্ধার করে যুক্তরাজ্যের পুলিশ। যুক্তরাজ্যে স্থায়ীভাবে বসবাসকারী এই রুশ নাগরিক ও তাঁর মেয়েকে রাসায়নিক নার্ভ গ্যাস ব্যবহার করে হত্যাচেষ্টা হয়েছিল বলে যুক্তরাজ্য পুলিশের দাবি। প্রশ্ন উঠেছে, আসলে কে এই সের্গেই স্ক্রিপাল?
 রহস্যভরা সের্গেই স্ক্রিপালের জীবনপঞ্জি ঘেঁটে ও বিসিসির সংবাদের মাধ্যমে সেটাই জানানো হয়েছে। স্ক্রিপাল রাশিয়ার সামরিক বাহিনীর গোয়েন্দা ইউনিটের কর্নেল পদবির অসরপ্রাপ্ত কর্মকর্তা। ইউরোপে গোয়েন্দা এজেন্ট হিসেবে তাঁকে নিয়োগে করেছিল ক্রেমলিন।  কর্মরত অবস্থায় ব্রিটিশ গোয়েন্দা সংস্থা এম১৬-এর চরে পরিণত হন স্ক্রিপাল। বিষয়টি প্রমাণিত হওয়ায় ২০০৬ সালে তাঁর ১৩ বছরের জেল হয় রাশিয়ার আদালতে।
২০১০ সালের জুলাইয়ে যুক্তরাষ্ট্রের কেন্দ্রীয় তদন্ত সংস্থার (এফবিআই) হাতে বন্দী ১০ রুশ গুপ্তচরের বিনিয়মে ৪ জন কয়েদিকে মুক্তি দেয় রাশিয়া। এর মধ্যে স্ক্রিপালও ছিলেন। বিনিময়ের অংশ হিসেবে দক্ষ এই গুপ্তচরকে অস্ট্রিয়ার ভিয়েনা বিমানবন্দরে পাঠানো হয়। কর্নেল স্ক্রিপাল সেখান থেকে চলে যান সলসবেরিতে। আট বছর ধরে সেখানে তিনি সাধারণ জীবনযাপন করছেন।
