
জার্মানির দক্ষিণাঞ্চলে একটি ট্রেনে কুঠার ও ছুরি নিয়ে হামলা চালানো ওই আফগান কিশোর ইসলামিক স্টেটের (আইএস‍) ‘যোদ্ধা’ ছিল বলে দাবি করেছে সংগঠনটি। আইএস পরিচালিত আমাক নিউজ এজেন্সির বরাত দিয়ে জঙ্গি সংগঠনগুলোর অনলাইন তৎপরতা পর্যবেক্ষণকারী ওয়েবসাইট ‘সাইট’ এ তথ্য জানায়।
ওই বার্তায় জানানো হয়, ‘আইএসের বিরোধী জোটভুক্ত দেশগুলোকে টার্গেটের অংশ হিসেবে এ হামলা চালানো হয়।’ এই প্রথম জার্মানিতে কোনো হামলার দায় স্বীকার করল আইএস।
বার্তা সংস্থা রয়টার্স জানায়, গতকাল সোমবার রাতে জার্মানির বাবারিয়ার বুজবুর্গে এই ঘটনা ঘটে। এতে চার ব্যক্তি জখম হয়েছে। পরে হামলাকারী কিশোর পুলিশের গুলিতে নিহত হয়।
এএফপির প্রতিবেদনে বলা হয়, আহত চারজনই হংকংয়ের একটি পরিবারের সদস্য। তাঁদের মধ্যে দুজনের অবস্থা আশঙ্কাজনক।
বাবারিয়ার স্বরাষ্ট্রমন্ত্রী জোয়াসিম হারমানের ভাষ্য, হামলাকারী কিশোরের বয়স ১৭ বছর। এই আফগান শরণার্থী পাশের একটি শহরে বাস করত।
কর্মকর্তাদের বরাত দিয়ে বিবিসি বলছে, স্থানীয় সময় রাত সোয়া নয়টার দিকে ট্রেনে যাত্রীদের ওপর হামলা হয়।
পুলিশের এক মুখপাত্রের ভাষ্য, ট্রেনটি বুজবুর্গে আসার কিছুক্ষণের মধ্যে কুঠার ও ছুরি নিয়ে এক কিশোর যাত্রীদের ওপর হামলা করে।
পুলিশ বলছে, একপর্যায়ে হামলাকারী ট্রেন থেকে নেমে পালায়। পুলিশ তাকে ধাওয়া করে। পরে পুলিশের গুলিতে সে নিহত হয়।
কিছু প্রত্যক্ষদর্শীর বরাত দিয়ে জার্মানির গণমাধ্যমে জানানো হয়, হামলার সময় ওই কিশোরকে ‘আল্লাহু আকবার’ বলে চিৎকার করতে শোনা গেছে। এমনকি দেশটির কর্তৃপক্ষ জানায়, ওই কিশোরের বাহুতে হাতে আঁকা আইএসের পতাকা ছিল।
