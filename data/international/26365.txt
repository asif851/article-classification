
নিউজিল্যান্ডের একটি ১৫তলা ভবন থেকে পড়ে গিয়েও অলৌকিকভাবে বেঁচে গেছেন এক ব্রিটিশ যুবক। টম স্টিলওয়েল (২০) নামের ওই যুবক গত রোববার অকল্যান্ডে তাঁর প্রতিবেশীর ব্যালকনি থেকে নিজের ফ্ল্যাটের ব্যালকনিতে লাফিয়ে পড়ার সময় পড়ে যান। টমের বন্ধুরা জানান, তাঁর কয়েকটি হাড় মচকে গেছে। তবে মোটের ওপর তিনি সুস্থ আছেন। টমের প্রতিবেশী জেরাল্ডাইন বাওতিস্তা জানান, টম বাইরে থেকে এসে তাঁর ফ্ল্যাটের দরজা ভেতর থেকে লক করা দেখতে পান। ঠিক ওপরের ফ্ল্যাটেই থাকেন বাওতিস্তা। টম এসে তাঁর (বাওতিস্তা) ফ্ল্যাটের ব্যালকনি থেকে নিজের ব্যালকনিতে লাফিয়ে পড়বেন বলে তাঁকে জানান।বাওতিস্তা বলেন, ‘টম আমার ব্যালকনি ব্যবহার করে লাফ দিতে চাইছিল, সে অনুরোধের সুরেই বলছিল যে আমাকে বিরক্ত করবে না, শুধু আমার ব্যালকনি ব্যবহার করবে।’ বাওতিস্তা বলেন, টম নিজের ব্যালকনি পর্যন্ত যেতে পারেননি এবং নিচে পড়ে যান। বিবিসি।
