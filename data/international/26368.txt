
ইরাকে ইসলামিক স্টেট (আইএস) জঙ্গিদের ব্যাপারে সেনাদের সঙ্গে আলোচনার সময় প্রতিবেশী ইরানের একজন জ্যেষ্ঠ সামরিক কর্মকর্তা নিহত হয়েছেন। ইরানের প্রভাবশালী বিপ্লবী গার্ড বাহিনীর এক বিবৃতিতে গতকাল রোববার এ কথা জানানো হয়েছে। বিবৃতিতে বলা হয়, ব্রিগেডিয়ার জেনারেল হামিদ তাগাবি বাগদাদের ১১০ কিলোমিটার উত্তরে সামারা শহরে সেনাদের সঙ্গে পরামর্শকালে শহীদ হন। সোমবার তেহরানে তাঁর লাশ দাফন করা হবে। সামারা সুন্নিপ্রধান শহর হলেও সেখানে শিয়াদের একটি গুরুত্বপূর্ণ ধর্মীয় স্থান আছে। কট্টর সুন্নি গোষ্ঠী আইএসকে মোকাবিলায় প্রত্যক্ষ ভূমিকা রাখা নিয়ে শিয়া সংখ্যাগরিষ্ঠ ইরান সরকার দৃশ্যত দ্বিধাগ্রস্ত। ইরানের গণমাধ্যমে ইরাক ও সিরিয়ায় তাদের বেশ কয়েকজন সামরিক কর্মকর্তার নিহত হওয়ার খবর এ বছর প্রকাশিত হয়েছে।
এএফপি
