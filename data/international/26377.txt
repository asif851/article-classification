
ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদির বৈবাহিক অবস্থা নিয়ে প্রতিবেদন পেশ করতে পুলিশকে নির্দেশ দিয়েছেন গুজরাট রাজ্যের আহমেদাবাদের একটি আদালত। সত্য গোপনের অভিযোগে মোদির বিরুদ্ধে আম আদমি পার্টির (এএপি) কর্মী নিশনাত ভার্মার এক আবেদনের পরিপ্রেক্ষিতে এই নির্দেশ দেওয়া হয়েছে।এএপির কর্মী নিশনাত আদালতে অভিযোগ দায়েরের আগে মোদির বিরুদ্ধে ২০১২ সালে গুজরাটের বিধানসভা নির্বাচনের হলফনামায় বৈবাহিক অবস্থার তথ্য গোপন করার অভিযোগ এনে রানিপ থানায় এফআইআর করার চেষ্টা করেন। এবারের লোকসভা নির্বাচনে ভাদোদরা আসনে মনোনয়নপত্র জমা দেওয়ার সময় মোদি প্রথমবারের মতো স্বীকার করেন, তিনি বিবাহিত। মনোনয়নপত্রের হলফনামায় তিনি বৈবাহিক অবস্থানের ঘর পূরণ করেন এবং এতে তাঁর স্ত্রীর নাম যশোদাবেন বলে উল্লেখ করেন। পিটিআই।
 
