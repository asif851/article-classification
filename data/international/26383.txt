
মালয়েশিয়ার বিমানটি নিখোঁজ হওয়ার পরও যাত্রীদের ফোনে রিং হয়েছে—স্বজনদের এমন দাবি খতিয়ে দেখছে কর্তৃপক্ষ। বিমানটি নিখোঁজের পাঁচ দিনের মাথায় চীনের বেইজিংয়ের একটি হোটেলে প্রথমবারের মতো যাত্রীদের স্বজনের সঙ্গে দেখা করে এ কথা বলেন চীনে নিযুক্ত মালয়েশীয় রাষ্ট্রদূত ও এয়ারলাইনসটির প্রতিনিধি।প্রিয়জনের খবরের জন্য ওই হোটেলে ৩০০ জনের মতো স্বজন দীর্ঘ অপেক্ষায় ছিলেন। মালয়েশিয়ার প্রতিনিধিদের পেয়ে এক স্বজন জানতে চাইলেন, নিখোঁজ এমএইচ৩৭০ ফ্লাইটের পাইলটদের কাছ থেকে শোনা সর্বশেষ কথা কী ছিল?জবাবে জানানো হয়, বিমানটি তখন মালয়েশিয়া ও ভিয়েতনামের মধ্যবর্তী আকাশসীমায় দক্ষিণ চীন সাগরের ওপরে ছিল। তাঁরা আরও জানান, বিমানটি চলার সময়কার পথ বাতলে দেওয়ার দায়িত্ব মালয়েশিয়ার নিয়ন্ত্রণকক্ষ থেকে তখন ভিয়েতনামের নিয়ন্ত্রণকক্ষের কাছে হস্তান্তরের প্রক্রিয়া চলছিল। বিষয়টি পাইলটদের জানানো হলে উত্তরে তাঁরা বলেন, ‘ঠিক আছে, বুঝতে পেরেছি।’
এরপর স্বজনেরা বলেন, তাঁরা কয়েকজন বিমানটি নিখোঁজ হওয়ার কয়েক ঘণ্টা পর পর্যন্ত প্রিয়জনের কাছে ফোন করেছেন। সেই ফোনে ক্রমাগত রিং বেজেছে। জবাবে মালয়েশিয়ার প্রতিনিধিরা জানান, ‘আমরা বিষয়টি নিয়ে কাজ করছি।’
একই সঙ্গে স্বজনেরা জানতে চান, বিমানটির সন্ধানে স্থলভাগে কোনো ধরনের তল্লাশি চালানো শুরু হয়েছে কি না? কিংবা মালয়েশিয়ার কর্মকর্তারা কোনো ধরনের তথ্য গোপন করছেন কি না?
বিবিসির খবরে বলা হয়, স্বজনদের সঙ্গে মালয়েশিয়ার প্রতিনিধিদের এই আলোচনায় বিদেশি সাংবাদিকদের প্রবেশাধিকার ছিল না। তবে চীনের সংবাদমাধ্যমের সাংবাদিকেরা সেখানে উপস্থিত ছিলেন। ইন্টারনেটে প্রকাশিত তাঁদের খবরের তথ্যের ভিত্তিতে জানা গেছে, চীনে নিযুক্ত মালয়েশিয়ার রাষ্ট্রদূত ইস্কান্দার সারুদিন স্বজনদের উদ্দেশে বলেছেন, ‘এ সমস্যা সমাধানে মালয়েশিয়া তাদের সর্বোচ্চ চেষ্টা করবে বলে আমি নিশ্চয়তা দিচ্ছি। আপনারা যেসব প্রশ্ন উত্থাপন করেছেন, সেগুলো মালয়েশিয়ার স্বরাষ্ট্র মন্ত্রণালয়ের কর্মকর্তাদের জানানো হবে। তাঁদের কাছ থেকে জবাব পাওয়ার পর এ ব্যাপারে আপনাদের অবহিত করা হবে। ইন্টারনেট থেকে পাওয়া অসমর্থিত কোনো খবরের কথা আপনাদের জানাব না। আমাদের বিমান চলাচল মন্ত্রণালয়ের কর্মকর্তারা বেইজিংয়ে আপনাদের কাছে থাকবেন এবং সর্বশেষ অবস্থা সম্পর্কে নিয়মিত আপনাদের জানাবেন।’
গত শুক্রবার মধ্যরাতে মোট ১৪টি দেশের ২৩৯ জন আরোহী নিয়ে কুয়ালালামপুর থেকে চীনের বেইজিংগামী ফ্লাইট এমএইচ৩৭০ নিখোঁজ হয়। মালয়েশিয়া এয়ারলাইনসের প্রকাশিত তালিকা থেকে দেখা যায়, উড়োজাহাজে সবচেয়ে বেশি ১৫৩ জন আরোহী ছিলেন চীনের। ভিয়েতনামের দক্ষিণে জলসীমায় যাওয়ার পর রহস্যজনকভাবে বোয়িং ৭৭৭-২০০ইআর উড়োজাহাজটি নিখোঁজ হয়। নিখোঁজ হওয়ার পর এই পাঁচ দিনে ২২টি বিমান ও ৪০টি বিভিন্ন ধরনের নৌযান তন্ন তন্ন করে খুঁজছে উড়োজাহাজটিকে। গতকাল মঙ্গলবার চীনও ১০টি স্যাটেলাইট মোতায়েন করেছে।
