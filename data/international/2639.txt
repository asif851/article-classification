
দক্ষিণ আফ্রিকার অবিসংবাদিত নেতা নেলসন ম্যান্ডেলার জন্য আজ রোববার দক্ষিণ আফ্রিকাজুড়ে চলছে বিশেষ প্রার্থনা। আজ সকালে দক্ষিণ আফ্রিকার প্রেসিডেন্ট জ্যাকব জুমা জোহানেসবার্গের একটি গির্জায় এই নেতার জন্য শান্তি কামনা করে প্রার্থনা করেন। পরে দক্ষিণ আফ্রিকাবাসীকে তিনি বিভিন্ন স্টেডিয়াম, গির্জা ও উপাসনালয়ে গিয়ে ম্যান্ডেলার জন্য বিশেষ প্রার্থনা করার জন্য আহ্বান জানান।রেজিনা মুন্ডি ক্যাথলিক চার্চের যাজক সেবাস্টিন রুশো ম্যান্ডেলাকে ‘অন্ধকারের মধ্যে আলো’ হিসেবে বর্ণনা করেছেন। তিনি প্রবাদপ্রতিম এই নেতাকে উদ্দেশ করে বলেন, মাদিবা মানবজাতির জন্য একটি আলোকবর্তিকা। তিনি সবাইকে সর্বদা আলোকিত ভবিষ্যত্ প্রতিষ্ঠার পথ দেখিয়েছেন।ম্যান্ডেলার জন্য আগামী মঙ্গলবার রাষ্ট্রীয় শোক পালন করবে পুরো দক্ষিণ আফ্রিকা। ১৫ ডিসেম্বর পারিবারিক গ্রাম কুনুতে সমাহিত করা হবে ম্যান্ডেলাকে।কেপটাউনের আর্চ বিশপ থাবো ম্যাগোবার ম্যান্ডেলার স্মৃতিচারণ করে বলেন, ম্যান্ডেলা ছিলেন এমন একজন শক্তিশালী ব্যক্তিত্ব, যার ছোঁয়ায় পৃথিবীতে পরিবর্তন এসেছিল। ম্যান্ডেলার এক সমর্থক বিবিসি বলেন, ‘আমাদের উচিত মাদিবার অবিস্মরণীয় জীবনকে সম্মান জানিয়ে তাঁর জন্য নেচে-গেয়ে প্রার্থনা করা। তিনি আমাদের স্বাধীনভাবে বাঁচতে শিখিয়েছেন, দিয়েছেন সবার জন্য একটি মুক্ত সমাজ ব্যবস্থা।’রোববার বিকেলে জোহানেসবার্গের অক্সফোর্ড শূল চার্চে দক্ষিণ আফ্রিকার সাবেক প্রেসিডেন্ট থাবো এমবেকির প্রার্থনা করার কথা রয়েছে। বিভিন্ন জ্যেষ্ঠ রাজনীতিবিদ ও সরকারি কর্মকর্তা মহান এই নেতার জন্য শান্তি কামনা করে সারা দেশে বিশেষ প্রার্থনায় অংশ নিয়েছেন। আগামী মঙ্গলবার থেকে শুক্রবার পর্যন্ত নেলসন ম্যান্ডেলার মরদেহ প্রিটোরিয়াতে রাখা হবে। আগামী বুধবার তাঁকে রাষ্ট্রীয়ভাবে ‘গার্ড অব ওনার’ দেওয়া হবে।
