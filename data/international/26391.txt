
আবার মাঠে নামছেন পাকিস্তান তেহরিক-ই-ইনসাফের (পিটিআই) নেতা ইমরান খান। আগামীকাল রোববার থেকে রাজধানী ইসলামাবাদে ‘মেগা শো’ শুরুর ঘোষণা দিয়েছেন তিনি। সাবেক এই ক্রিকেট তারকা বলছেন, এটা পাকিস্তানে পরিবর্তন আনার আন্দোলনের ‘চূড়ান্ত ধাপ’। খবর ডনের।২০১৩ সালের নির্বাচনে ব্যাপক ভোট জালিয়াতির অভিযোগ এনে প্রধানমন্ত্রী নওয়াজ শরিফের পদত্যাগ চেয়ে গত আগস্ট মাসে রাজধানীমুখী মার্চ ও দীর্ঘ অবস্থান কর্মসূচি পালন করেছিলেন ইমরান খান ও সুফি নেতা তাহির-উল কাদরি। একপর্যায়ে সহিংস হয়ে ওঠা ওই কর্মসূচিতে নওয়াজের সরকার নড়ে গেলেও চূড়ান্ত অঘটন ঘটেনি। সম্প্রতি ইমরান আবার দেশের বিভিন্ন এলাকা সফর করে কর্মীদের মনোবল চাঙা করেন। সরকারকে ‘চূড়ান্ত ধাক্কা’ দিতে রোববার থেকে ইসলামাবাদে ‘মেগা শো’ শুরুর ঘোষণা দিলেন তিনি।পিটিআই-প্রধান ইমরান গত বৃহস্পতিবার লাহোরে পাকিস্তান মেডিকেল অ্যাসোসিয়েশনের (পিএমএ) একটি অনুষ্ঠানে বলেন, ৩০ নভেম্বর জাতির ভাগ্যে পরিবর্তন আনার একটি দিন হিসেবে স্মরণীয় হয়ে থাকবে। ৩০ নভেম্বরের জন্য শক্তি সঞ্চয় করে রাখতে সমর্থকদের প্রতি আহ্বান জানান ইমরান।পিএমএর অনুষ্ঠানে প্রধানমন্ত্রী নওয়াজ এবং পাকিস্তান পিপলস পার্টির (পিপিপি) নেতা ও সাবেক প্রেসিডেন্ট আসিফ আলী জারদারিকে দেশের সবচেয়ে বড় কর ফাঁকিবাজ আখ্যায়িত করেন ইমরান খান। তিনি বলেন, নওয়াজ শরিফের মতো ধনী ব্যক্তি মাত্র পাঁচ হাজার রুপি কর দেন। সভ্য সমাজ হলে পাকিস্তানের পার্লামেন্টের ৭০ শতাংশেরও বেশি সদস্য করখেলাপি হিসেবে কারাগারে যেতেন।বিলাওয়ালের সফর বতিল: পিটিআইয়ের আগামীকালের কর্মসূচিকে কেন্দ্র করে ইসলামাবাদে উত্তেজনা বিরাজ করছে। নেওয়া হয়েছে কড়া নিরাপত্তাব্যবস্থা। পিপিপির ৪৬তম প্রতিষ্ঠাবার্ষিকী উপলক্ষে ওই দিনই লাহোরে একটি কর্মসূচিতে যোগ দেওয়ার কথা ছিল দলটির চেয়ারম্যান বিলাওয়াল ভুট্টো জারদারির। তবে পিটিআইয়ের কর্মসূচিকে নিয়ে তৈরি হওয়া পরিস্থিতিতে ওই পরিকল্পনা বাতিল করেছেন তিনি। বিলাওয়াল বর্তমানে লন্ডনে রয়েছেন। বলা হয়েছে তিনি ‘ব্যক্তিগত কাজে’ সেখানে অবস্থানের মেয়াদ বাড়িয়েছেন।
