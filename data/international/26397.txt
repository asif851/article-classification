
নোবেল বিজয়ী ইতালীয় নাট্যকার, অভিনেতা দারিও ফো আর নেই। গতকাল বৃহস্পতিবার ইতালির মিলানে তাঁর মৃত্যু হয়। ইতালির প্রধানমন্ত্রী মাত্তিও রেনজি ফোর মৃত্যুর ঘোষণা দেন। তাঁর বয়স হয়েছিল ৯০।রাজনীতি নিয়ে তীব্র ব্যঙ্গ ১৯৯৭ সালে সাহিত্যে নোবেল পুরস্কারজয়ী এই নাট্যকারের লেখার অন্যতম বৈশিষ্ট্য। বিশ শতকের রাজনৈতিক ব্যঙ্গাত্মক নাটকের এক প্রধান নাম দারিও ফো। তাঁর সেরা কাজগুলোর মধ্যে আছে ‘অ্যাক্সিডেন্টাল ডেথ অব অ্যান অ্যানার্কিস্ট’ এবং ‘ক্যান্ট পে ওন্ট পে’। সারা জীবন বামপন্থী রাজনীতিকে সমর্থন করে গেছেন ফো। ১৯২৬ সালে ছোট্ট শহর লেক মাগজোরের সান জানোতে জন্মগ্রহণ করেন ফো। শৈশবে দাদার কাছে গল্পবলার কৌশল শিখেছিলেন। দ্বিতীয় বিশ্বযুদ্ধের শেষ দিকে তাঁর ওপর বাধ্যতামূলকভাবে যুদ্ধে যাওয়ার চাপ আসে। কিন্তু কৌশলে তা থেকে নিস্তার পেতে সক্ষম হন। ফো সচেতনভাবেই ইতালির নানা উপভাষা, নানা লাতিন বুলি ব্যবহার করে রম্য ধারার মাধ্যমে জটিল জীবনের চিত্র তুলে ধরেছেন। এতে করে কখনো কখনো সেগুলো স্থূল বলেও চিহ্নিত হয়েছে। তবে ফোর বিবেচনায় অভিজাত শ্রেণির মানুষ নয়, শ্রমজীবী দর্শকদের জন্যই তিনি নাটক করতে চেয়েছেন।
