
অভিবাসন-প্রত্যাশী সিরীয় শিশু আয়লান কুর্দিসহ সাগরে ডুবে পাঁচজনের মৃত্যুর ঘটনায় সিরিয়ার দুই নাগরিককে চার বছর করে কারাদণ্ড দেওয়া হয়েছে। আজ শুক্রবার তুরস্কের একটি আদালত এই দণ্ডাদেশ দেন। খবর বিবিসি অনলাইনের।
দণ্ডাদেশ পাওয়া দুই ব্যক্তি হলেন: মুয়াফাকা আলাবাস ও আসেম আলফ্রাহাদ। আয়লানসহ পাঁচজনের ‘অবহেলার কারণে’ মৃত্যুর ঘটনায় তাঁদের দুজনের এ দণ্ড দেওয়া হয়। ইউরোপে পাড়ি জমানোর উদ্দেশে যুদ্ধবিধ্বস্ত সিরিয়া ছেড়ে তুরস্কে যায় আয়লানের পরিবার। সেখান থেকে গ্রিসে যাওয়ার পথে সাগরে নৌকা ডুবে মারা যায় তিন বছরের শিশু আয়লান, তার মা ও আরেক ভাই। বেঁচে যান বাবা আবদুল্লাহ। সৈকতে পড়ে থাকা আয়লানের মরদেহের ছবি গণমাধ্যমে প্রকাশিত হলে বিশ্বব্যাপী আলোড়ন সৃষ্টি হয়।
