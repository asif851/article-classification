
ফরাসি ভাস্কর আগুস্ত রদ্যাঁরের বিখ্যাত ‘দ্য কিস’ (চুম্বন) ভাস্কর্যের একটি ধাতব প্রতিমূর্তি নিলামে রেকর্ড দামে বিক্রি হয়েছে। একজন মার্কিন সংগ্রাহক ২২ লাখ ইউরো বা প্রায় ১৯ কোটি ৩১ লাখ ৩১ হাজার টাকায় প্রতিমূর্তিটি কিনে নিয়েছেন।
বার্তা সংস্থা এএফপির প্রতিবেদনে জানানো হয়, গতকাল মঙ্গলবার ফ্রান্সের রাজধানী প্যারিসে ওই নিলাম অনুষ্ঠিত হয়।
নিলামকারী প্রতিষ্ঠান বিনোচ এট গিকুএলো জানিয়েছে, প্রতিমূর্তিটি নিলামে পূর্বধারণার চেয়ে বেশি দামে বিক্রি হয়েছে। এই দাম রেকর্ড সৃষ্টি করেছে। রদ্যাঁরের মৃত্যুর পর তাঁর কোনো ভাস্কর্যের তৈরি করা প্রতিমূর্তি এত দামে আর বিক্রি হয়নি। নিলামে ফোনের মাধ্যমে প্রতিমূর্তিটি কিনে নেন এক মার্কিন সংগ্রাহক।
৮৫ সেন্টিমিটার উচ্চতার প্রতিমূর্তিটি ১৯২৭ সালে তৈরি করা হয়। মূল ভাস্কর্যটি তৈরি করা হয় ১৮৮৫ সালে। ‘দ্য কিস’ রদ্যাঁরের সবচেয়ে জনপ্রিয় ভাস্কর্য।
গতকাল রদ্যাঁরের ভাস্কর্যের আরও চারটি প্রতিমূর্তি নিলামে ওঠে।
