
গত ২৮ সেপ্টেম্বর ভারতের রাজধানী নয়াদিল্লির ইন্ডিয়া গেট থেকে হারিয়ে গিয়েছিল তিন বছরের মেয়েশিশু জানভি আহুজা। সামাজিক যোগাযোগের মাধ্যম ফেসবুকে ফলাও করে প্রচারণার পর গতকাল রোববার ছোট্ট সেই শিশুটিকে পাওয়া গেছে। এর আগে জানভি হারানোর পরই তাকে শনাক্ত করার আহ্বান জানিয়ে ফেসবুকে পোস্ট করা একটি ছবি ব্যাপক সাড়া জাগায়। নয়াদিল্লি পুলিশের অতিরিক্ত কমিশনার এসবিএস তিয়াগী বলেন, ‘এটি মুক্তিপণ চাওয়ার বিনিময়ে কোনো অপহরণ নয়...কোনো সন্তানহীন দম্পতি শিশুটিকে নিয়ে যেতে পারে...আমি মনে করি, যখনই ফেসবুকে বিষয়টি ফলাও করে প্রচার হলো, তখন তারা (জানভিকে নিয়ে যাওয়া ব্যক্তিরা) বিচলিত হয়ে এটা করেছে (তাঁকে ফেরত দিয়েছে)।এ ছাড়া জানভির মা-বাবা ও স্বজনেরা তাকে ফিরে পাওয়ার দাবিতে ইন্ডিয়া গেটের সামনে গত শনিবার রাতে বিক্ষোভ করে।এনডিটিভি অনলাইনের খবরে জানানো হয়, গতকাল জানভিকে ন্যাড়া অবস্থায় পাওয়া যায়। তার মাথার ওপর একটি প্ল্যাকার্ডে তার নাম লেখা।গতকাল রাতে মেয়েকে পাওয়ার পর বাবা রাজেশ আহুজা বলেন, ‘মনে হচ্ছে আমার মেয়ের পুনর্জন্ম হয়েছে।’খবরে জানানো হয়, ওই দিন ইন্ডিয়া গেট মেমোরিয়াল-সংলগ্ন একটি জনাকীর্ণ সবুজ চত্বরে পরিবারের সঙ্গে গিয়েছিল জানভি। সেখানে খেলা করার সময় হঠাৎ সে হারিয়ে যায়। পুলিশ বর্তমানে ইন্ডিয়া গেটে থাকা ৪০টি সিসিটিভি ক্যামেরার একটিতে ধারণ করা জানভির একটি ফুটেজ পরীক্ষা করে দেখছে। ওই ফুটেজে দেখা যায়, রাত আনুমানিক নয়টা ২০ মিনিটে সাদা ড্রেস পরা শিশুটি একাকী ঘুরছে।পুলিশের ভাষ্য, জানভির বাড়ি থেকে ১৫ কিলোমিটার দূরে পশ্চিম দিল্লিতে একটি গুরুদুয়ারার সামনে জানভিকে চিহ্নিত করে একজন পথিক। পরে পশ্চিম দিল্লির মায়াপুরী থানায় তার চাচা তাকে শনাক্ত করেন।পুলিশের ভাষ্য, হারিয়ে যাওয়ার পর জানভিকে বিচলিত মনে হয়নি। তাকে একটি গাড়িতে নেওয়া হচ্ছিল—এটুকুই শুধু তার মনে আছে।জানভির পরিবারের সন্দেহ, তাকে অপহরণ করা হয়েছে। তবে গত সাত দিনে তাদের কাছে মুক্তিপণ চেয়ে কোনো কল আসেনি।এদিকে জানভির হারিয়ে যাওয়ার পর দিল্লির জনপ্রিয় স্থানগুলোতে শিশুদের নিরাপত্তা নিয়ে প্রশ্ন জেগেছে, যেখানে বাতি অনেক সময়ই ঠিকমতো জ্বলে না এবং সপ্তাহান্তে অপর্যাপ্ত নিরাপত্তা ব্যবস্থা থাকে।
