
অবশেষে কপাল খুলে গেল যুক্তরাষ্ট্রের ক্যালিফোর্নিয়ার কোনো এক বাসিন্দার। নাম প্রকাশ না করা এই ব্যক্তি দেশটির ইতিহাসে সবচেয়ে বেশি মূল্যমানের লটারির ড্রতে জয়ী হয়েছেন। পেতে যাচ্ছেন প্রায় ১৬০ কোটি ডলার।কর্মকর্তাদের বরাত দিয়ে বার্তা সংস্থা এএফপি আজ বৃহস্পতিবার এ কথা জানিয়েছে। গতকাল বুধবার অনুষ্ঠিত এই লটারির ড্র টেলিভিশনের পর্দায় দেখেছেন লাখো মানুষ। এ থেকে বোঝা যায়, এই ড্র ঘিরে কী বিপুল উন্মাদনা ছিল দেশটিতে।পাওয়ারবল সংখ্যা ১০-সহ এবারের জয়ী নাম্বার ৮, ২৭, ৩৪, ৪ ও ১৯।ক্যালিফোর্নিয়া লটারি টুইটে বলা হয়, ‘ক্যালিফোর্নিয়ায় আমরা একজনকে বিজয়ী হিসেবে পেয়েছি। এই নম্বরের একটি টিকিট চিনো হিলসে বিক্রি হয়েছে। এখন অন্য অঙ্গরাজ্যগুলো থেকে ফল পাওয়ার অপেক্ষা করছি আমরা।’গত ৭ নভেম্বর থেকে চার কোটি ডলার মূল্যমানের এই লটারির যাত্রা শুরু। এর মধ্যে ২০টির মতো ড্র হলেও কোনো জয়ী পাওয়া যায়নি। তাই যতই দিন যাচ্ছিল, এই লটারি ঘিরে মানুষের আগ্রহ বাড়ছিল। মানুষের আগ্রহের সঙ্গে পাল্লা দিয়ে বাড়ছিল বিক্রি। রীতিমতো লটারি-জ্বরে আক্রান্ত হয়েছিল মার্কিনিরা। লটারি জেতার আশায় ক্রেতারা হুমড়ি খেয়ে পড়েছিলেন দোকানগুলোতে। দোকানের বাইরে ছিল ক্রেতাদের দীর্ঘ সারি।গত শনিবারও এই লটারির ড্র হয়। তখন এর মূল্যমান ছিল ৯০ কোটি ডলার। সেদিন কোনো জয়ী না পাওয়ায় বুধবার আবার ড্রয়ের দিন নির্ধারণ করা হয়। এবার এর মূল্যমান বেড়ে প্রায় ১৬০ কোটি ডলার হয়ে যায়। যদিও তখন মনে করা হয়েছিল, লটারির মূল্যমান বেড়ে হয়তো ১৩০ কোটি ডলারের মতো হতে পারে। কিন্তু বিক্রি বেড়ে যাওয়ায় প্রত্যাশার চেয়েও বেশি মূল্যমান হয়ে যায় এই লটারির, যা যুক্তরাষ্ট্রের ইতিহাসে রেকর্ড সৃষ্টি করে।
লটারিটি পাওয়ারবল গেম গ্রুপের। এর প্রধান গ্যারি গ্রিফ বলেন, ‘আমাদের প্রত্যাশার চেয়ে অনেক বেশি বিক্রি হয়েছে এই লটারি।’
জয়ী ব্যক্তি কর পরিশোধের পর একবারে এই অর্থ তুলে নিতে পারবেন বা ২৯ বছর ধরে বার্ষিক কিস্তিতে এই অর্থ তুলতে পারবেন।
যুক্তরাষ্ট্রের ৫০টি অঙ্গরাজ্যের মধ্যে ৪৪টিতে এবং তিনটি সীমানায় এই ড্র অনুষ্ঠিত হয়ে থাকে। প্রতি বুধ ও শনিবার স্থানীয় সময় রাত ১০টা ৫৯ মিনিটে এই ড্র অনুষ্ঠিত হয়।
