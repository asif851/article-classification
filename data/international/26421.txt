
পোপ ফ্রান্সিস বলেছেন, স্বর্গে যাওয়ার জন্য ঈশ্বরে বিশ্বাসী হতেই হবে, এমন কোনো শর্ত নেই। সম্প্রতি ইতালির সর্বাধিক প্রচারিত দৈনিক ‘লা রিপাবলিকা’র প্রতিষ্ঠাতা ইউজেনিও স্ক্যালফারিকে লেখা এক দীর্ঘ চিঠিতে পোপ বলেছেন, নাস্তিকেরা যদি বিবেক দ্বারা তাড়িত হন, তবে তাঁরা ঈশ্বরের ক্ষমা লাভ করতে পারেন।ব্রিটেনের দৈনিক ‘দ্য ইনডিপেনডেন্ট’ গতকাল বুধবার পোপের এ বক্তব্য নিয়ে এক প্রতিবেদন প্রকাশ করেছে। তাতে বলা হয়, স্ক্যালফারির দৈনিক পত্রিকাটিতে ছাপানো বেশ কিছু প্রশ্নের জবাবে পোপ লিখেছেন, ‘অনেকে আমাকে প্রশ্ন করেছেন যে খ্রিষ্টানদের ঈশ্বর কি এমন কাউকে ক্ষমা করবেন যে ঈশ্বরে বিশ্বাস রাখে না এবং রাখতে চায়ও না। প্রথমত মনে রাখা উচিত, যদি কেউ আন্তরিকতার সঙ্গে এবং অনুতপ্ত হয়ে ঈশ্বরের কাছে যায়, তবে সে ক্ষেত্রে ঈশ্বরের ক্ষমা সীমাহীন। বিষয় হলো, ঈশ্বরে অবিশ্বাসীরা বিবেকের দ্বারা চালিত হচ্ছেন কি না।... বিশ্বাসীরা যদি বিবেকের দ্বারা চালিত না হন, তবে সেটিই পাপ।’ক্যাথলিক ধর্মাবলম্বীদের পক্ষ থেকে প্রকাশিত পত্রিকা ‘দ্য ট্যাবলেট’-এর ভ্যাটিকান প্রতিনিধি রবার্ট মিকেন্স বলেছেন, পোপের কথা থেকে এটি পরিষ্কার যে, তিনি চার্চের গোঁড়া চেহারা মুছে ফেলতে চাইছেন।  তিনি বলেন, ‘পোপ এখনো রক্ষণশীল। কিন্তু তাঁকে নিয়ে শেষ বিচার হলো, তিনি জগতের সবার সঙ্গে কার্যকর সংলাপ চালু করতে আগ্রহী।’
পোপকে ফিরতি চিঠিতে স্বাগত জানিয়ে স্ক্যালফারি বলেছেন, ‘সবার সঙ্গে সংলাপ স্থাপনের বাধাগুলো পেরোতে পোপের যে সামর্থ্য ও ইচ্ছা আছে, তা তাঁর চিঠি থেকে আবার প্রমাণিত হলো।
এর আগে পোপ বলেছিলেন, ‘যদি কেউ সমকামী হয়, এর পরও ঈশ্বরের সন্ধান পেতে চায়, তবে আমি তার বিচার করার কে?’
 
 
