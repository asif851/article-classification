
স্বামী-স্ত্রী ঘুরতে গিয়ে হোটেলে থাকবেন। আর সেই সময় যদি স্ত্রী গর্ভধারণ করেন, তাহলে ওই দম্পতির হোটেল ভাড়া দিতে হবে না। ইতালির আসিসি শহরের কয়েকটি হোটেল এমন সুযোগ দিয়েছে।
স্থানীয় পর্যটন ব্যবসার প্রসার এবং দেশের জন্মহার বাড়ানোর লক্ষ্যে এমন উদ্যোগ নিয়েছে দেশটির ফার্টিলিটি রুম প্রকল্প ও স্থানীয় পর্যটন কাউন্সিলর। কোনো দম্পতি ওই হোটেলগুলোতে অবস্থান করার নয় মাস পর জন্ম নেওয়া তাঁদের সন্তানের জন্মসনদ দেখালে ভবিষ্যতে হোটেলগুলোতে বিনা মূল্যে থাকতে পারবেন। অথবা চাইলে নয় মাস আগে হোটেলে থাকার ভাড়া ফেরত নিতে পারবেন।
ইউরোপীয় ইউনিয়নের দেশগুলোর মধ্যে সবচেয়ে কম জন্মহার ইতালিতে। বিশ্বের নিম্ন জন্মহারের তালিকায় থাকা অন্যতম দেশও ইতালি। ২০১৫ সালের পরিসংখ্যানে দেখা যায়, দেশটিতে প্রতি হাজার দম্পতির মধ্যে মাত্র আটটি শিশুর জন্ম হয়েছে।
ইতালির ফার্টিলিটি রুম প্রকল্পের ওয়েবসাইটে বলা হয়েছে, ‘একটি সন্তান জন্ম দেওয়া গভীর প্রেমের প্রকাশ। তাই জীবনের সব ধরনের জটিলতা পাশ কাটিয়ে সন্তান জন্মদানে উৎসাহিত করা উচিত।’
তবে আসিসি শহরের স্থানীয় অনেকে এই প্রকল্প থেকে নিজেদের দূরে সরিয়ে রেখেছে। আমব্রিয়ার আঞ্চলিক কাউন্সিলর ক্লদিও রিচি এক বিবৃতিতে জানিয়েছেন, এ উদ্যোগ আসিসি অঞ্চলের ভাবমূর্তির ওপর কোনো প্রভাব ফেলে কি না বা পর্যটন প্রসারের জন্য উপযুক্ত কি না, তা খতিয়ে দেখা হবে।
