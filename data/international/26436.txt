
পৃথিবীর সবচেয়ে উঁচু রেলসেতু তৈরি হচ্ছে ভারতের জম্মু ও কাশ্মীর রাজ্যে। ইস্পাতের তৈরি এই রেলসেতুটি তৈরি করছেন ভারতের প্রকৌশলীরা। হিমালয় পর্বতশৃঙ্গের চন্দ্রভাগা নদীর ওপর তৈরি হচ্ছে এই রেলসেতু।ফ্রান্সের আইফেল টাওয়ারের চেয়ে ৩৫ মিটার উঁচু হবে এই রেলসেতু। ভারতীয় রেলের এক কর্মকর্তা জানান, ৩৫৯ মিটার বা এক হাজার ১৭৭ ফুট উঁচু এবং এক হাজার ৩১৫ মিটার লম্বা এই রেলসেতুটি তৈরির কাজ ২০১৬ সালের ডিসেম্বরে শেষ হবে।এই সেতু নির্মাণের কাজ শেষ হলে জম্মু থেকে বারমুল্লা যেতে সময় লাগবে সাড়ে ছয় ঘণ্টা। এখন একই জায়গায় যাতায়াতে সময় লাগছে ১৩ ঘণ্টা।২০০২ সালে এই রেলসেতুর নির্মাণকাজ শুরু হয়েছিল। কিন্তু সেতুর উচ্চতম স্থানে বিরূপ আবহাওয়ার কারণে নির্মাণকাজ বন্ধ করে দেওয়া হয়। পরে ২০০৮ সালে আবার নির্মাণকাজ শুরু করা হয়।সেতুর নির্মাণকারী প্রতিষ্ঠান ভারতের কোঙ্কন রেলওয়ে করপোরেশন। এতে মোট ২৫ হাজার টন ইস্পাত লাগবে। এই সেতু নির্মাণে মোট ব্যয় ধরা হয়েছে নয় কোটি ২০ লাখ রুপি। বর্তমানে বিশ্বের সবচেয়ে উঁচু রেলসেতুটি চীনের গুইঝাউ প্রদেশের পাহাড়ি অঞ্চলের বেইপানজিয়াং নদীর ওপর নির্মিত। এটির উচ্চতা ২৭৫ মিটার। জম্মু ও কাশ্মীরের রেলসেতু চীনের চেয়ে ৮৪ মিটার উঁচু হবে।
