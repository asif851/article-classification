
ইরাকে ইসলামিক স্টেটের (আইএস) জঙ্গিদের বিরুদ্ধে সম্প্রসারিত বিমান হামলা শুরু করেছে যুক্তরাষ্ট্র। রবি, সোম ও আজ মঙ্গলবার এই হামলা হয়েছে বলে মার্কিন কর্মকর্তারা জানিয়েছেন।
বিবিসি অনলাইনের প্রতিবেদনে বলা হয়েছে, ইরাকের রাজধানী বাগদাদের দক্ষিণ-পশ্চিমাঞ্চল ও সিনজার পর্বতের কাছে এই হামলা চালানো হয়।গত সপ্তাহে মার্কিন প্রেসিডেন্ট বারাক ওবামা আইএসের জঙ্গিদের বিরুদ্ধে যুদ্ধ জোরদার করার ঘোষণা দেন। জাতির উদ্দেশে দেওয়া ভাষণে নতুন এই যুদ্ধের পরিকল্পনার রূপরেখা তুলে ধরেন তিনি।মার্কিন কর্মকর্তারা বলছেন, ওবামার আইএসবিরোধী যুদ্ধের সেই পরিকল্পনার অংশ হিসেবে প্রথমবারের মতো ইরাকে বিমান হামলা চালানো হলো।মার্কিন সেনাবাহিনীর বিবৃতিতে বলা হয়েছে, ইরাকি বাহিনীকে সহায়তায় জোর-তৎপরতার অংশ হিসেবে বাগদাদের দক্ষিণ-পশ্চিমাঞ্চল ও সিনজার পর্বতের কাছে চালানো বিমান হামলায় আইএসের ছয়টি যানবাহন ধ্বংস হয়েছে। হামলা শেষে বিমানগুলো নিরাপদে ফিরে এসেছে।
