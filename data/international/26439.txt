
মার্কিন প্রেসিডেন্ট বারাক ওবামা গতকাল মঙ্গলবার রাতে শিকাগোতে আবেগঘন বিদায়ী ভাষণ দিয়েছেন। সমাবেশে হাজারো জনতা ওবামার বিদায়ী ভাষণটি শুনেছেন। ওবামার ভাষণের সময় ফার্স্ট লেডি মিশেল ওবামা, তাঁদের এক মেয়ে মালিয়া, ভাইস প্রেসিডেন্ট জো বাইডেন, তাঁর স্ত্রীসহ ডেমোক্রেটিক পার্টির গুরুত্বপূর্ণ নেতারা উপস্থিত ছিলেন। কিন্তু সেখানে ছিলেন না অপর মেয়ে সাশা। সাশার অনুপস্থিতি নিয়ে অনেকে অনেক কথাই বলছেন। এখন প্রশ্ন হলো কেন ছোট মেয়ে সাশা বাবার বিদায়ী ভাষণ শুনতে শিকাগোতে ছিল না?ইনডিপেনডেন্ট ও বিবিসির খবরে বলা হয়েছে, ১৫ বছর বয়সী সাশা বারাক ওবামার বিদায়ী ভাষণে উপস্থিত না থাকা নিয়ে সামাজিক যোগাযোগমাধ্যম টুইটারে একটি হ্যাশট্যাগ চালু হয়েছে, ‘কোথায় সাশা?’। কেউ কেউ মজা করে বলছেন, হোয়াইট হাউসে ডোনাল্ড ট্রাম্পের প্রবেশ ঠেকাতেই সাশা ভাষণ শুনতে আসেনি। তবে আসল কথা হলো পরদিন পরীক্ষা থাকায় সাশা বাবার বিদায়ী ভাষণ উপস্থিত থেকে শুনতে পারেনি।সিবিএস নিউজের হোয়াইট হাউস প্রতিনিধি মার্ক কোনলার বলেছেন, হোয়াইট হাউসের এক কর্মকর্তা তাঁকে অবহিত করেছেন যে ওবামার ভাষণের সময় সাশা ওয়াশিংটনেই ছিল। কোথায় আছে সাশা—জানতে চাইলে হোয়াইট হাউসের ওই কর্মকর্তা কোনলারকে বলেন, ‘সে (সাশা) রাজধানী ওয়াশিংটন ডিসিতেই মঙ্গলবার রাতে ছিল। কারণ, পরদিন বুধবার সকালে স্কুলে তার একটি পরীক্ষা আছে।’
৪০ মিনিটের ওই ভাষণে ওবামা মালিয়াকে উদ্দেশ করে বলেন, ‘সাশা ও তোমার বাবা হতে পেরে আমি গর্বিত। তুমি স্মার্ট এবং সুন্দর। কিন্তু সবচেয়ে গুরুত্বপূর্ণ হলো তুমি দয়ালু এবং চিন্তাশীল।’
সাশা সিডওয়েল স্কুলের শিক্ষার্থী। ওয়াশিংটনের ওই বেসরকারি স্কুলে ক্লিনটনের মেয়ে চেলসি ক্লিনটন, প্রেসিডেন্ট নিক্সনের মেয়ে ট্রিসিয়া নিক্সন কক্সসহ আরও কয়েকজন প্রেসিডেন্টের মেয়ে পড়েছেন।
আট বছর আগে প্রত্যাশার কথা বলে শিকাগো নগর থেকে হোয়াইট হাউসে গিয়েছিলেন ওবামা। গতকাল মঙ্গলবার রাতে একই নগরেই হাজারো জনতার সমাবেশে ওবামা তাঁর বিদায়ী ভাষণটি দেন। এ সময় তিনি নিজে আবেগাপ্লুত হন। অন্যদেরও তা স্পর্শ করে। ওবামা তাঁর ভাষণে উদ্বেগ-উৎকণ্ঠার কথা বলেন। বলেন সাফল্য-অর্জনের কথা। নিজের দেশের বিভেদ, গণতন্ত্রের সংকট নিয়ে জনগণকে সতর্ক করেন তিনি।
ওবামা প্রায় ৪০ মিনিট ধরে বিদায়ী ভাষণ দেন। তাঁর এই ভাষণ শোনার জন্য রাস্তাঘাট ফাঁকা হয়ে যায়। ওবামার ভাষণ শুনতে লোকজনকে বিভিন্ন ক্লাবে টেলিভিশনের সামনে ভিড় করতে দেখা যায়।
আরও পড়ুনওবামার আবেগঘন বিদায়ী ভাষণ, গণতন্ত্র রক্ষার আহ্বানবিদায়ী ভাষণে গণতন্ত্র রক্ষার আহ্বান ওবামার
