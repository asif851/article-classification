
শ্রীলঙ্কার প্রধান মুসলিম দল গতকাল রোববার মাহিন্দা রাজাপক্ষের সরকার থেকে পদত্যাগ করেছে। পাশাপাশি দলটি সরকারবিরোধীদের সমর্থন দেওয়ার কথা ঘোষণা করেছে। মাহিন্দা রাজাপক্ষের পুনর্নির্বাচিত হওয়ার ক্ষেত্রে একে বড় আঘাত হিসেবে বিবেচনা করা হচ্ছে। খবর এএফপির।মুসলিম কংগ্রেস দলের নেতা রউফ হাকিম বিচারমন্ত্রীর পদ থেকে পদত্যাগ করার ঘোষণা দিয়ে বলেন, তিনি এখন ৮ জানুয়ারির নির্বাচনে বিরোধীদলীয় প্রার্থী মেইথ্রিপালা শ্রীসেনার জন্য কাজ করবেন।হাকিম বলেন, ২০১০ সালে সংবিধানের একটি সংশোধনী অনুমোদন করে রাজাপক্ষেকে যে বিপুল ক্ষমতা দেওয়া হয়, সে কারণেই তিনি সরকার থেকে পদত্যাগ করেছেন। ওই সংশোধনীর মাধ্যমে রাজাপক্ষেকে অনির্দিষ্ট সংখ্যকবার প্রেসিডেন্ট হওয়ার সুযোগ দেওয়া হয়।শিল্প ও বাণিজ্যমন্ত্রী রিশাদ বাথিউদ্দিনের পর দ্বিতীয় মুসলিম মন্ত্রী হিসেবে হাকিম সরকার থেকে পদত্যাগ করলেন। এর আগে গত মাসে মেইথ্রিপালা শ্রীসেনা স্বাস্থ্যমন্ত্রীর পদ থেকে পদত্যাগ করেন। শ্রীসেনার পদত্যাগের আগে প্রধান বৌদ্ধ দল সরকার থেকে পদত্যাগ করে।রউফ হাকিম বলেন, ‘সুশাসনই আমাদের কাছে প্রধান ইস্যু। ২০১০-এর নির্বাচনকে সমর্থন করে আমরা অপরাধ করেছি। এখন সেই ভুল সংশোধন করতে চাই।’
