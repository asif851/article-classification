
মার্কিন প্রেসিডেন্ট ডোনাল্ড ট্রাম্পের বিরোধীরা তাঁকে নিয়ে প্রায়ই ব্যঙ্গবিদ্রূপ করে থাকেন। ট্রাম্প তাঁর হাতের আকৃতি নিয়ে বিদ্রূপাত্মক মন্তব্যের জবাবও দিয়েছিলেন। এবার একদল ইন্টারনেট ব্যবহারকারী এক ধাপ এগিয়ে ট্রাম্পের একাধিক ছবি বদলে ফেলেছেন। কারসাজি করা এসব ছবিতে তাঁর পুরো শরীরের অনুপাত কমিয়ে অনেক ছোট করে ফেলা হয়েছে।ট্রাম্প এমনিতে ৬ ফুট ২ ইঞ্চি লম্বা। শারীরিক উচ্চতার দিক দিয়ে বিশ্বের অনেক নেতার চেয়ে এগিয়ে। এমনকি সাবেক মার্কিন প্রেসিডেন্ট বারাক ওবামার (৬ ফুট ১ ইঞ্চি) চেয়েও ট্রাম্পের উচ্চতা বেশি। তবে অনলাইনে নিন্দুকেরা ট্রাম্পের এমন কিছু ছবি ছড়িয়ে দিয়েছেন, যাতে তাঁকে একেবারেই পুঁচকে দেখায়। সম্ভবত সমালোচকেরা এর মাধ্যমে তাঁকে মন্তব্য করতে উসকে দিতে চাইছেন। এসব ছবিতে সাবেক প্রেসিডেন্ট ওবামা, সাবেক পররাষ্ট্রমন্ত্রী হিলারি ক্লিনটন, কানাডার প্রধানমন্ত্রী জাস্টিন ট্রুডো প্রমুখের পাশে ছোট্ট অবয়বের ট্রাম্পকে দেখা যাচ্ছে। পাশাপাশি সাময়িকীর প্রচ্ছদ এবং সংবাদমাধ্যমে তাঁকে উপস্থাপনও বাদ যায়নি। ট্রাম্প অবশ্য এ বিষয়ে এখনো মন্তব্য করেননি। তবে অনলাইনে অনেকেই ট্রাম্পকে এভাবে উপস্থাপনের সমালোচনা করেছেন।
