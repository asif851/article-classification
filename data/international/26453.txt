
ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায় বলেছেন, আলোচিত সারদা কেলেঙ্কারিতে তাঁর জড়িত থাকার বিষয়টি প্রমাণিত হলে পদ ছাড়বেন তিনি। আজ বুধবার টাইমস অব ইন্ডিয়া অনলাইনের প্রতিবেদনে জানানো হয়, গতকাল মঙ্গলবার গণমাধ্যমের সঙ্গে আলাপকালে এমন চ্যালেঞ্জ দিয়েছেন তৃণমূল কংগ্রেস (টিএমসি) নেত্রী।গতকাল কেন্দ্রীয় স্বরাষ্ট্রমন্ত্রী রাজনাথ সিংয়ের সঙ্গে সাক্ষাৎ করেছেন পশ্চিমবঙ্গের মুখ্যমন্ত্রী। এ ছাড়া রাষ্ট্রপতি প্রণব মুখার্জির সঙ্গে পূর্বনির্ধারিত বৈঠক করেছেন তিনি। সারদা কেলেঙ্কারির বিষয়ে সাংবাদিকেরা জানতে চাইলে মমতা বলেন, ‘প্রথমে প্রমাণ করতে হবে। তথ্য-প্রমাণ দিতে হবে। এটা আমার সময়ে হয়নি। প্রমাণিত হলে আমি পদ ছাড়ব।’বর্ধমানে বিস্ফোরণ ও এতে টিএমসির জড়িত থাকার অভিযোগের বিষয়ে মমতা বলেন, যে বাড়িটিতে বোমা পাওয়া গেছে, মোদি সরকার ক্ষমতায় আসার পর জুলাইয়ে তা ভাড়া নেওয়া হয়েছে।সীমান্তে অনুপ্রবেশের জন্য কেন্দ্রীয় সরকারকে দায়ী করেন মমতা।
