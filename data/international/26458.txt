
লিবিয়ার উপকূলে দুটি নৌকাডুবির ঘটনায় দুই শতাধিক শরণার্থীর মৃত্যু হয়েছে। আজ বৃহস্পতিবার জাতিসংঘের শরণার্থী সংস্থার মুখপাত্র এ কথা জানিয়েছেন। খবর রয়টার্সের। 
বেঁচে যাওয়া দুই ব্যক্তির উদ্ধৃতি দিয়ে সংস্থাটির মুখপাত্র ফ্লেভিও ডাই জিয়াকোমো বলেন, ২০ নারী, ছয় শিশুসহ শরণার্থীদের একটি দল স্থানীয় সময় গতকাল বুধবার দিবাগত রাত তিনটার সময় একটি নৌকায় করে লিবিয়া থেকে যাত্রা শুরু করেন। যাত্রা শুরুর অল্প সময়ের মধ্যেই নৌকাটি ডুবে যায়। এর পরপরই উদ্ধারকারীরা সেখানে পৌঁছে যান। তবে নৌকাটির বেশির ভাগ যাত্রীই ডুবে যান। উদ্ধারকারীরা তিন শিশুসহ ১২ জনের মৃতদেহ উদ্ধার করেন এবং ২৭ জনকে জীবিত উদ্ধার করেন। নৌকাটিতে মোট ১৪০ জন যাত্রী ছিলেন। প্রায় একই সময়ে আরেকটি নৌকাডুবির ঘটনায় বেঁচে যান দুই নারী। ওই নৌকায় যাত্রী ছিলেন ১৩০ জন। আন্তর্জাতিক শরণার্থী সংস্থা (আইওএম) জানিয়েছে, এ নিয়ে চলতি বছরে এ পর্যন্ত ভূমধ্যসাগরে ৪ হাজার ২২০ জনের মৃত্যু হলো। ২০১৫ সালে মোট মারা যান ৩ হাজার ৭৭৭ জন। ফ্লেভিও ডাই জিয়াকোমো বলেন, গত অক্টোবরে এ বছরের মধ্যে সবচেয়ে বেশি ২৭ হাজার ৩৮৮ জন শরণার্থী ইতালি পৌঁছান। আর চলতি বছরে এ পর্যন্ত ১ লাখ ৫৮ হাজার শরণার্থী ইতালি পৌঁছান।
