
আফগানিস্তানের শীর্ষস্থানীয় একজন নারী পুলিশ কর্মকর্তাকে গতকাল বৃহস্পতিবার গুলি করে হত্যা করেছে বন্দুকধারীরা। এ ঘটনায় দেশটির সরকারি দায়িত্বে থাকা নারীদের ওপর হুমকির বিষয়টি সামনে উঠে এসেছে।নিহত পুলিশ কর্মকর্তা হলেন লেফটেন্যান্ট ইসলাম বিবি। তিনি দেশের উচ্চপদস্থ নারী পুলিশ কর্মকর্তাদের অন্যতম ছিলেন। জঙ্গিবাদ কবলিত দেশটিতে নারী উন্নয়নের ক্ষেত্রে পরিচিত মুখ হয়ে ওঠা বিবি এর আগে তাঁর আপন ভাইসহ বিভিন্ন পক্ষের কাছ থেকে হত্যার হুমকি পাওয়ার কথা জানিয়েছিলেন। হুমকিদাতারা তাঁকে এই পেশায় দেখতে চায়নি। হেলমান্দ প্রাদেশিক সরকারের মুখপাত্র ওমর জওয়াক বলেন, গতকাল সকালে গাড়িতে করে বাইরে বের হওয়ার পর অজ্ঞাত হামলাকারীদের ছোড়া গুলিতে গুরুতর আহত হন বিবি। গাড়িটি চালাচ্ছিলেন তাঁরই ছেলে। আহত বিবিকে আশঙ্কাজনক অবস্থায় হাসপাতালে নেওয়া হয়। সেখানে জরুরি বিভাগে চিকিৎসাধীন অবস্থায় তাঁর মৃত্যু হয়। আফগানিস্তানে ২০০১ সালে কট্টরপন্থী তালেবান সরকারের পতন ঘটার পর নারী উন্নয়নের উদাহরণ হয়ে উঠেছিলেন বিবি। ৩৭ বছর বয়স্ক এই নারী তিন সন্তানের জননী। তালেবানের শক্ত ঘাঁটি হিসেবে পরিচিত হেলমান্দ প্রদেশে দায়িত্ব পালনকারী পুলিশ কর্মকর্তাদের মধ্যে তিনিই সবচেয়ে জ্যেষ্ঠ ছিলেন। চলতি বছরের শুরুর দিকে ব্রিটিশ পত্রিকা সানডে টেলিগ্রাফকে দেওয়া এক সাক্ষাৎকারে বিবি বলেছিলেন, ‘আমার ভাই, বাবা ও বোন সবাই আমার বিরুদ্ধে ছিলেন। সত্যি বলতে, আমার ভাই আমাকে তিনবার হত্যা করার চেষ্টা করেছেন। তিনি একবার আমাকে দেখতে এসে পিস্তল তাক করে পুলিশের চাকরি না করার নির্দেশ দেন, যদিও তিনি গুলি ছোড়েননি। পরে পুলিশ তাঁর পিস্তলটি নিয়ে নেয়।’ বিবির আগে ২০০৮ সালে প্রতিবেশী রাজ্য কান্দাহারে আরেক পদস্থ নারী পুলিশ কর্মকর্তা লেফটেন্যান্ট কর্নেল মালালাই কাকারকে হত্যা করা হয়। এক বছর কয়েক মাসের ব্যবধানে নিহত হন লাহমান প্রদেশের নারীবিষয়ক দুই কর্মকর্তা। এএফপি।
