
গাছ লাগিয়ে বছরভর যত্ন নিলে পরের বছরে ছাড় হিসেবে বিনা পয়সায় ভর্তির সুযোগ মিলবে বলে জানিয়েছেন ভারতের আসাম রাজ্যের শিক্ষামন্ত্রী হীমন্ত বিশ্বশর্মা। সবুজায়নের লক্ষ্যে আসামের গুয়াহাটিতে গত সোমবার মে দিবসের এক অনুষ্ঠানে তিনি এ ঘোষণা দেন। রাজ্যের শিক্ষামন্ত্রী গাছ লাগানো এবং এরযত্নের ভার তুলে দেন উচ্চমাধ্যমিক এবং স্নাতক স্তরের ছাত্রছাত্রীদের হাতে। গুয়াহাটি কটন কলেজে আসামের বিভিন্ন কলেজের অধ্যক্ষদের বৈঠকে প্রধান বক্তা শিক্ষামন্ত্রী হীমন্ত বিশ্বশর্মা বলেন, ‘মাধ্যমিক পাসের পর উচ্চমাধ্যমিকে বা উচ্চমাধ্যমিক পাসের পর কলেজ স্তরে যারা বিনা পয়সায় ভর্তি হচ্ছে, তারা পরবর্তী শিক্ষাবর্ষেও বিনা পয়সায় ভর্তি হতে পারবে। তবে সে ক্ষেত্রে প্রয়োজন একটি শর্তপূরণ। একটি গাছ লাগিয়ে বছরভর তার যত্ন নিতে হবে।’ এক বছর পর গাছটি কেমন রয়েছে তার ছবি জমা দিতে হবে স্কুলে। তবেই মিলবে ছাড়।
