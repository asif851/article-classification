
চিলির নোবেলজয়ী কবি পাবলো নেরুদার অপ্রকাশিত ২০টির বেশি কবিতা খুঁজে পাওয়া গেছে৷ পাবলো নেরুদা ফাউন্ডেশন এ কথা জানিয়েছে৷ নেরুদার কিছু পাণ্ডুলিপির তালিকা করতে গিয়ে পাওয়া গেছে অমূল্য ওই কবিতাগুলো৷ এগুলো নেরুদারই লেখা বলে নিশ্চিত করেছেন বিশেষজ্ঞরা৷ খবর বিবিসির৷কবিতাসমগ্র টোয়েন্টি লাভ পোয়েমস অ্যান্ড অা সং অব ডেসপেয়ার বইয়ের জন্য সবচেয়ে বেশি পরিচিত পাবলো নেরুদা একাধারে চিলির কবি, কূটনীতিক ও রাজনীতিক ছিলেন৷ পাবলো নেরুদা তাঁর ছদ্মনাম৷ আসল নাম নেফতালি রিকার্দো রেইয়েস বাসোয়ালতো৷ তিনি ১৯৭৩ সালে মারা যান৷ মৃত্যুর দুই বছর আগে ১৯৭১ সালে তিনি সাহিত্যে নোবেল পুরস্কার পান৷পাবলো নেরুদা ফাউন্ডেশন জানিয়েছে, নতুন যে কবিতাগুলো পাওয়া গেছে, তার বেশির ভাগই ১৯৫৬ সালের পর লেখা৷ চলতি বছরের শেষের দিকে এগুলো লাতিন আমেরিকায় প্রকাশ করা হবে৷ এ জন্য নেরুদার ১১০তম জন্মবার্ষিকী এবং টোয়েন্টি লাভ পোয়েমস অ্যান্ড অা সং অব ডেসপেয়ার বইটি প্রকাশের ৯০তম বার্ষিকীকে বেছে নেওয়া হতে পারে৷ কবিতাগুলো স্পেনে প্রকাশ করা হবে ২০১৫ সালে৷ফাউন্ডেশন আরও জানায়, কিছু বক্সে সংরক্ষিত পাণ্ডুলিপির মধ্যে কবিতাগুলো পাওয়া যায়৷ এরপর সেগুলো বিশেষজ্ঞদের কাছে পাঠানো হয়৷ তাঁরা পরীক্ষা-নিরীক্ষা করে এগুলো নেরুদার লেখা বলে নিশ্চিত করেন৷ কবিতাগুলোর মধ্যে ছয়টির বিষয়বস্তু ভালোবাসা৷ অন্যগুলোর বিষয়বস্তু আলাদা৷পাবলো নেরুদা তাঁর ভালোবাসার কবিতা ও বামপন্থী মতাদর্শের জন্য বিখ্যাত৷ ১৯২৪ সালে টোয়েন্টি লাভ পোয়েমস অ্যান্ড অা সং অব ডেসপেয়ার প্রকাশিত হওয়ার পর কবি হিসেবে তাঁর নাম ছড়িয়ে পড়ে৷ তখন নেরুদার বয়স মাত্র ১৯ বছর৷
