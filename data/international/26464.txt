
রাশিয়ার উত্তর ককেশাস অঞ্চলের ভলগোগ্রাদ শহরে আজ সোমবার আবার এক বোমা হামলার ঘটনায় ১২ জন নিহত হয়েছে। আহত হয়েছে ২০ জন। এটি আত্মঘাতী হামলা বলে সন্দেহ করা হচ্ছে। খবর বিবিসি অনলাইনের।গতকাল রোববার শহরটির ট্রেন স্টেশনে বোমা হামলার ঠিক এক দিন পর আজ একটি যাত্রীবাহী ট্রলিবাসে বোমার বিস্ফোরণ হয়।এতে কমপক্ষে ১২ জন মানুষ নিহত হয়েছে বলে জানা গেছে। খবরে বলা হয়, ভলগোগ্রাদ শহরের একটি ব্যস্ত বাজারের কাছে আজ এ বিস্ফোরণের ঘটনা ঘটে। ট্রলিবাসটি ওই এলাকা দিয়ে যাচ্ছিল।গতকাল ভলগোগ্রাদ শহরের প্রধান ট্রেন স্টেশনে এক শক্তিশালী বিস্ফোরণে ১৮ জন নিহত হয়। এতে ৪০ জন আহত হয়েছে। স্থানীয় কর্তৃপক্ষ বলেছে, ওই হামলায় একজন আত্মঘাতী নারী জড়িত ছিলেন।গতকাল ও আজকের বিস্ফোরণের ঘটনাকে সন্ত্রাসী কর্মকাণ্ড হিসেবে বিবেচনা করছে সরকার। ২০১৪ সালে দেশটির সোচি শহরের শীতকালীন অলিম্পিক গেমস অনুষ্ঠিত হওয়ার কথা। সোচি শহরটি দেশটির বিরোধপূর্ণ উত্তর ককেশাস অঞ্চলের খুব কাছেই অবস্থিত। ধারণা করা হচ্ছে, অলিম্পিক আয়োজনকে লক্ষ্য করেই সশস্ত্র কোনো গোষ্ঠী একের পর এক সন্ত্রাসী হামলা চালিয়ে যাচ্ছে। তবে কোনো গোষ্ঠী এখনো এসব হামলার দায় স্বীকার করেনি।
