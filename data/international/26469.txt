
থাইল্যান্ডে সেনাশাসন রুখতে বিরোধী গ্রুপ চালু করেছেন সদ্য ক্ষমতাচ্যুত রাজনৈতিক দল পুয়ে থাই পার্টির সাবেক নেতা জারুপং রুয়াংসুবান৷ সামরিক জান্তার বিরোধিতায় এই প্রথম আনুষ্ঠানিকভাবে এ ধরনের উদ্যোগ নেওয়া হলো৷ খবর এএফপির৷সাবেক মন্ত্রী জারুপংয়ের বিরুদ্ধে থাইল্যান্ডে গ্রেপ্তারি পরোয়ানা জারি করা হয়েছে৷ তিনি বলেন, তাঁদের নতুন গ্রুপ ‘অর্গানাইজেশন অব ফ্রি থাইস ফর হিউম্যান রাইটস অ্যান্ড ডেমোক্রেসি’ (এফটি-এইচডি) দেশে গণতান্ত্রিক শাসন ফিরিয়ে আনতে চাপ প্রয়োগ করবে৷থাইল্যান্ডে ইংলাক সিনাওয়াত্রার সমর্থক ও বিরোধীদের মধ্যে টানা কয়েক মাসের রাজনৈতিক সংঘাতের পর গত ২২ মে সেনা অভ্যুত্থান হয়৷ ক্ষমতা দখলের পর থেকে জান্তা সরকার দেশজুড়ে ভিন্নমতাবলম্বীদের ওপর দমন-নিপীড়ন চালাচ্ছে। জান্তা সরকার গণমাধ্যমের ওপর কড়াকড়ি আরোপের পাশাপাশি শত শত লোকের বিরুদ্ধে সমন জারি এবং তাদের আটক করছে৷সাবেক স্বরাষ্ট্রমন্ত্রী জারুপং এক বিবৃতিতে বলেন, অভ্যুত্থানবিরোধী নতুন গ্রুপ এফটি-এইচডি অন্য দেশ থেকে পরিচালিত হবে৷অন্যান্য রাজনীতিকের মতো তাঁকে ২২ মের পর সামরিক বাহিনীর কাছে হাজিরা দিতে বলা হয়েছিল৷ নির্দেশ না মানায় তাঁর বিরুদ্ধে গ্রেপ্তারি পরোয়ানা জারি করা হয়৷সংগঠনটির সমর্থকদের মধ্যে রয়েছেন থাই পার্লামেন্টের সাবেক সদস্য, শিক্ষাবিদ, রেড-শার্ট নেতা এবং সেনা অভ্যুত্থানবিরোধী অন্যরা৷
