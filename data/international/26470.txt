
আফগানিস্তানে দায়িত্ব পালনকালে ব্রিটিশ রাজপরিবারের সদস্য প্রিন্স হ্যারি ছিলেন তালেবানদের প্রধান লক্ষ্য। আফগানিস্তানের মাটিতে পা রাখার পর থেকে তাঁকে ধরতে কিংবা মারতে মরিয়া ছিল তালেবানরা।একজন তালেবান কমান্ডারের সাক্ষাত্কারের বরাত দিয়ে ডেইলি মিরর তাদের প্রতিবেদনে এ তথ্য জানিয়েছে।পেশোয়ারের কাছে একটি এলাকায় ডেইলি মিররের সাংবাদিককে দেওয়া সাক্ষাত্কারে তালেবান কমান্ডার কারি নাসরুল্লাহ বলেন, ‘যখন আপনাদের প্রিন্স এখানে এলেন, অ্যাপাচি হেলিকপ্টারে উড়লেন এবং মুজাহিদীনদের লক্ষ্য করে বোমা ছুড়লেন, তখন তাঁর প্রতি আমাদের যোদ্ধাদের কোনো ধরনের সহানুভূতি থাকার প্রশ্নই আসে না।’
প্রিন্স হ্যারি প্রসঙ্গে কারি নাসরুল্লাহ বলেছেন, ‘আমাদের মুজাহিদীনরা তাঁকে আমেরিকার পক্ষে যুদ্ধরত একজন সাধারণ সৈনিক হিসেবেই বিবেচনা করতেন। তাঁকে এভাবেই আমরা দেখতাম। তাঁকে ধরার জন্য আমাদের অনেক পরিকল্পনা ছিল। তবে তাঁর সৌভাগ্য—তিনি বেঁচে গেছেন।’
ওই তালেবান কমান্ডার জানান, হ্যারিকে ধরা বা মারার জন্য তালেবানরা বহুবার তাঁর নিরাপত্তাব্যূহ ভাঙার চেষ্টা করেছে।
ব্রিটিশ বাহিনীর সঙ্গে দুইবার আফগানিস্তানে দায়িত্ব পালন করেছেন প্রিন্স হ্যারি।
