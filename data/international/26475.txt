
পাকিস্তানের তথ্যমন্ত্রী পারভেজ রশিদকে বরখাস্ত করা হয়েছে। আজ শনিবার দেশটির প্রধানমন্ত্রীর কার্যালয় থেকে দেওয়া এক বিবৃতিতে এ কথা জানানো হয়।পাকিস্তানের ইংরেজি দৈনিক ডন-এ সম্প্রতি প্রকাশিত একটি প্রতিবেদনের জের ধরে দেশটির সরকার ও শক্তিশালী সেনাবাহিনীর দ্বন্দ্বের সূত্রপাত হয়। ওই প্রতিবেদনের সূত্র হিসেবে তথ্যমন্ত্রী কাজ করেন বলে অভিযোগ। এ ঘটনায় তথ্যমন্ত্রীকে পদত্যাগ করার আহ্বান জানানো হয়েছিল।পাকিস্তানের প্রধানমন্ত্রী নওয়াজ শরিফের দপ্তর থেকে দেওয়া বিবৃতিতে বলা হয়, ওই প্রতিবেদনের ফলে ‘জাতীয় নিরাপত্তা লঙ্ঘিত’ হয়েছে। এ ঘটনায় স্বাধীন ও নিরপেক্ষ তদন্তের স্বার্থে তথ্যমন্ত্রীকে বরখাস্ত করা হয়েছে।ডন-এ প্রকাশিত সেই প্রতিবেদনে বলা হয়, পাকিস্তানের বেসামরিক কর্মকর্তারা দেশটির সামরিক বাহিনীকে সতর্ক করে দিয়ে বলেছেন, তারা যেন বিদেশে জিহাদিদের প্রক্সি যোদ্ধাদের আর মদদ না দেয়। ওই প্রতিবেদন লেখা সাংবাদিককে সাময়িকভাবে দেশত্যাগের নিষেধাজ্ঞা আরোপ করা হয়েছে।
