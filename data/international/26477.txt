
ভারতের প্রধানমন্ত্রী নরেন্দ্র মোদির আলোচিত একটি দামি স্যুট আজ বুধবার নিলামে উঠছে। নিলাম হবে গুজরাটের সুরাটে।গত মাসে মার্কিন প্রেসিডেন্ট বারাক ওবামার ভারত সফরের সময় প্রধানমন্ত্রী মোদি ১০ লাখ রুপি মূল্যের ওই স্যুটটি পরেন।ভারতের রাজধানী নয়াদিল্লির হায়দরাবাদ হাউসে ওবামার সঙ্গে চা-চক্র এবং পরে সাংবাদিকদের সঙ্গে আলাপকালে মোদির গায়ে ওই স্যুটটি দেখা যায়। স্যুটটিতে সোনালি হরফে প্রধানমন্ত্রী মোদির পুরো নাম লেখা রয়েছে। এই স্যুট পরার পর সমালোচনার মুখে পড়েন তিনি। কংগ্রেস নেতা রাহুল গান্ধীও এ নিয়ে প্রধানমন্ত্রীকে কটাক্ষ করেন। সেই স্যুটটিই আজ নিলামে উঠছে।আজ আরও নিলামে উঠছে উপঢৌকন হিসেবে বিভিন্ন সময়ে মোদির পাওয়া ৪৫৫টি উপহারসামগ্রী। নিলাম চলবে তিন দিন।সুরাটের পৌর কমিশনার মিলিন্দ তোরাভানে গতকাল মঙ্গলবার জানিয়েছেন, নিলামে পাওয়া অর্থ গঙ্গা শোধনের কাজে ব্যবহার করা হবে।
