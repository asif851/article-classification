
ভয়াবহ ইবোলা ভাইরাসের সংক্রমণ ঠেকাতে সিয়েরা লিওনের সরকার দেশের আরও তিনটি এলাকা বিচ্ছিন্ন রাখার সিদ্ধান্ত নিয়েছে। এতে এসব এলাকার প্রায় ১২ লাখ মানুষ ‘গৃহবন্দী’ হয়ে পড়বে। গত বুধবার রাষ্ট্রীয় টেলিভিশনে দেওয়া ভাষণে দেশটির প্রেসিডেন্ট আর্নেস্ট বাই কোরোমা এই ঘোষণা দেন। খবর এএফপির।বিচ্ছিন্ন হতে যাওয়া নতুন এলাকাগুলো হলো উত্তরাঞ্চলীয় পোর্ট লোকো ও বোমবালি এবং দক্ষিণের মোয়াম্বা। এর আগেই দেশটির পূর্বাঞ্চলীয় কেনেমা ও কাইলাহুন এলাকার বাসিন্দাদের বিচ্ছিন্ন করে রাখা হয়। ইবোলার বিস্তার ঠেকাতে এসব স্থানের লোকজনকে অবাধে চলাচল করতে দেওয়া হয় না।প্রেসিডেন্ট কোরোমা বলেন, এভাবে এলাকাগুলোকে বিচ্ছিন্ন করার কাজ খুবই কঠিন। কিন্তু প্রত্যেক নাগরিকের জীবন রক্ষার স্বার্থে এতে সরকারকে সহযোগিতা দিতে হবে।বিশ্ব স্বাস্থ্য সংস্থার পরিসংখ্যান অনুযায়ী, গত কয়েক মাসে সিয়েরা লিওনসহ পশ্চিম আফ্রিকায় অন্তত ছয় হাজার মানুষ ইবোলায় আক্রান্ত হয়েছে। তাদের অর্ধেকের বেশি লোকের মৃত্যু হয়েছে। শুধু সিয়েরা লিওনে ইবোলায় আক্রান্তের সংখ্যা এক হাজার ৮১৩ জন। মারা গেছে ৫৯৩ জন।
