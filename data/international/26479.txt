
বেশ ভাগ্যবানই বলতে হয় যুক্তরাজ্যের শহর নটিংহামের ভিক্ষুকদের। সেখানে একজন ভিক্ষুকের বার্ষিক গড় আয় ৩৬ হাজার পাউন্ড। বাংলাদেশি মুদ্রায় সেটি দাঁড়ায় প্রায় সাড়ে ৪৫ লাখ টাকা। অঙ্কটা বিশ্বের বেশির ভাগ দেশের বার্ষিক মাথাপিছু আয়ের চেয়ে বেশি। মাসিক হিসাবে নটিংহামের ভিক্ষুকদের আয় গড়ে পৌনে চার লাখ টাকা।ব্রিটিশ ট্যাবলয়েড ‘ডেইলি মেইল’-এর খবর, চমকপ্রদ এই তথ্যটা প্রকাশ করেছে নটিংহাম পুলিশ। বড়দিন সামনে থাকায় এসব অবৈধ ভিক্ষুকের ব্যাপারে বাড়তি সজাগ থাকতে গতকাল বৃহস্পতিবার সবাইকে অনুরোধ জানিয়েছে পুলিশ।পুলিশ কর্মকর্তা হাউ জোনস বলেন, অবৈধ ভিক্ষুকের অনেকেরই অন্যের সহায়তার দরকার নেই। এর পরও ভিক্ষাবৃত্তির পেশাটা নিয়মিত চালিয়ে যাচ্ছেন তাঁরা। খবরে বলা হয়, ভিক্ষুকদের এই আয় তাঁদের জীবনেও প্রভাব ফেলেছে। মাঝেমধ্যেই হোটেলে রাত কাটান তাঁরা। শহরে ঘুরে বেড়ান ট্যাক্সিতে। এমনকি খাবার পছন্দ না হলে তা রাস্তায় ফেলে দেন তাঁরা।
