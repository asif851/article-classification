
যুক্তরাষ্ট্রের গত প্রেসিডেন্ট নির্বাচনে ডেমোক্রেটিক পার্টির পরাজিত প্রার্থী হিলারি ক্লিনটন বলেছেন, তিনি এখন আবার একজন সক্রিয় নাগরিক এবং এখন থেকে প্রেসিডেন্ট ট্রাম্পবিরোধী প্রতিরোধে অংশ নেবেন। নিউইয়র্কে গত মঙ্গলবার অনুষ্ঠিত এক নারী সমাবেশের মধ্যে সিএনএনের প্রধান আন্তর্জাতিকবিষয়ক প্রতিনিধি ক্রিশ্চিয়ান আমানপোরকে দেওয়া এক সাক্ষাৎকারে তিনি এ কথা বলেন।
হিলারি বলেন, অভিজ্ঞতা নিয়ে একটি বই লেখার অংশ হিসেবে নিজের ব্যর্থ প্রচারণার ‘তীব্র যন্ত্রণাদায়ক বিশ্লেষণ’ করেছেন তিনি। নিজের ভুল ছিল বলে স্বীকার করার পাশাপাশি প্রচারণায় ‘চ্যালেঞ্জ’, ‘সমস্যা’ এবং ‘ঘাটতি’ ছিল বলেও উল্লেখ করেন হিলারি। সেই সঙ্গে দায়ী করেন ‘নারী বিদ্বেষকেও’। যুক্তরাষ্ট্রের প্রেসিডেন্ট নির্বাচনে তিনিই যে বড় কোনো দলের প্রথম নারী প্রার্থী হয়েছিলেন, সে কথাও এ সময় উল্লেখ করেন হিলারি।
বর্তমান প্রেসিডেন্ট ডোনাল্ড ট্রাম্পকে যে ‘বিরক্তকর সমস্যাগুলোর’ মোকাবিলা করতে হচ্ছে, সাক্ষাৎকারে পররাষ্ট্রনীতি নিয়ে কথা বলার সময় তা নিয়েও নিজের কিছু চিন্তাভাবনা তুলে ধরেন হিলারি। তিনি বলেন, উত্তর কোরিয়ার পরমাণু ও ব্যালিস্টিক ক্ষেপণাস্ত্র কর্মসূচির সমাপ্তি টানতে প্রয়োজন আঞ্চলিক উদ্যোগের, যাতে গুরুত্বপূর্ণ আলোচনায় যুক্তরাষ্ট্রের অবস্থান তুলে ধরা হবে, ‘সকালবেলা শুধু টুইট করলেই তা হবে না’।
সিরিয়ায় ‘রাসায়নিক গ্যাস হামলার’ ঘটনায় সে দেশের বিমানঘাঁটি লক্ষ্য করে যুক্তরাষ্ট্রের ক্ষেপণাস্ত্র হামলাকে তিনি সমর্থন করেন বলে সাক্ষাৎকারে জানান হিলারি। তবে বলেন, এতে করে পরিস্থিতির খুব একটা পরিবর্তন আসেনি।
 
