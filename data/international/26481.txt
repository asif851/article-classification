
আফগানিস্তানের রাজধানী কাবুলের আন্তর্জাতিক বিমানবন্দরের প্রবেশদ্বারের কাছেই আত্মঘাতী বোমা হামলায় এক ব্রিটিশ নাগরিকসহ তিনজন নিহত হয়েছে। গতকাল রোববার সকালের এই হামলায় আহত হয় ২০ জন। খবর বিবিসি ও এএফপির।হামলার পর এক বিবৃতিতে জঙ্গি সংগঠন তালেবান এর দায় স্বীকার করেছে।যে জায়গায় বোমা হামলা হয়েছে সেখানে আফগান ও বিদেশি সেনাদের যানবাহন রাখা হয়। সেখানে থাকা ইউরোপীয় ইউনিয়ন পুলিশ মিশনের (ইউপোল) একটি প্রশিক্ষণ গাড়িতে বিস্ফোরকবাহী একটি গাড়ি নিয়ে হামলা চালানো হয়। হামলায় ওই গাড়িতে থাকা এক ব্রিটিশ নাগরিক এবং দুই আফগান কিশোরী নিহত হয়। কাবুলের একটি গেস্টহাউসে বোমা হামলায় বিদেশিসহ ১৪ জন নিহত হওয়ার তিন দিন পর গতকালের বোমা হামলাটি হলো। ওই হামলাও চালিয়েছিল আফগান তালেবান। গেস্টহাউসে হামলায় বেসামরিক প্রাণহানির পক্ষে যুক্তি দেখিয়ে তালেবান বলেছে, আগ্রাসনকারী দেশগুলোর সাধারণ নাগরিকেরাও শত্রু হিসেবে বিবেচিত হবে।
কাবুলের একটি গেস্টহাউসে বোমা হামলায় বিদেশিসহ ১৪ জন নিহত হওয়ার তিন দিন পর গতকালের বোমা হামলাটি হলো। ওই হামলাও চালিয়েছিল আফগান তালেবান
কাবুল পুলিশের মুখপাত্র এবাদুল্লাহ করিমি বলেন, বিদেশিদের গাড়িবহরই হামলাকারীদের মূল লক্ষ্য ছিল। এ পর্যন্ত দুজন নারী নিহত হওয়ার খবর জানা গেছে।ইউপোলের জ্যেষ্ঠ প্রেস কর্মকর্তা আজিজ বাসাম বিদেশি নিহত হওয়ার কথা নিশ্চিত করেন। তিনি বলেন, ‘এখন পর্যন্ত যা বলতে পারি তা হলো, ইউপোলের দুটি গাড়ির ওপর হামলা হয়েছে। এতে গাড়িতে থাকা মিশনের এক বিদেশি কর্মী নিহত হয়েছেন।’যুক্তরাজ্যের পররাষ্ট্র মন্ত্রণালয় ওই হামলায় দেশটির এক নাগরিক নিহত হওয়ার কথা নিশ্চিত করেছে। এ ঘটনায় ইউপোল মিশনের তিন কর্মী আহত হন। তবে তাঁদের আঘাত গুরুতর নয় বলে মিশনের আরেক বিবৃতিতে জানানো হয়।কাবুলের ওয়াজির আকবার খান হাসপাতালের সহকারী প্রধান খলিলুল্লাহ হোদখিল বলেন, তিনি দুটি মৃতদেহ পেয়েছেন। আহত হয়েছে ১৯ জন। এদের বেশির ভাগই সাধারণ মানুষ।গত বুধবার ন্যাটো জানায়, ২০১৬ সালের পর স্থানীয় নিরাপত্তা বাহিনীকে সহায়তা করার জন্য আফগানিস্তানে তাদের ছোট একটি মিশন থাকবে। মার্কিনসহ ন্যাটো সেনাদের আফগানিস্তান মিশন পর্যায়ক্রমে গুটিয়ে নেওয়ার প্রেক্ষাপটে দেশটিতে তালেবানের হামলা বেড়েছে। সম্প্রতি এ জঙ্গি বাহিনী তাদের বসন্তকালীন সামরিক অভিযান শুরুর ঘোষণা দেয়। তাদের সাহায্য ছাড়া আফগান সেনারা দেশের নিরাপত্তা কতটা নিশ্চিত করতে পারবে, তা নিয়ে ইতিমধ্যেই বড় ধরনের উদ্বেগ রয়েছে।বেসামরিক লোক মুক্ত: এদিকে গত শনিবার আফগানিস্তানের পাকতিয়া প্রদেশের সায়েদ কারাম জেলা থেকে অপহৃত ২৫ জনকে ছেড়ে দিয়েছে তালেবান জঙ্গিরা। গতকাল আফগানিস্তানের স্বরাষ্ট্র মন্ত্রণালয়ের মুখপাত্র সাদেক সাদেকি এক টুইটার বার্তায় এ খবর জানান। তবে তালেবানের হাতে অন্তত দুজন এখনো বন্দী আছে। রাস্তা আটকে এসব মানুষকে অস্ত্রের মুখে অপহরণ করা হয়েছিল। সরকারি কর্মচারী সন্দেহে তাদের অপহরণ করা হয়। তালেবানের মুখপাত্র আটককৃত ব্যক্তিদের ছেড়ে দেওয়ার কথা স্বীকার করে টুইটারে বলেন, তদন্তের পর বন্দীদের ছেড়ে দেওয়া হয়েছে। তবে দুজনের বিরুদ্ধে এখনো তদন্ত চলছে।
