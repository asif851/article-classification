
উত্তর পূর্ব ভারতের খ্রিষ্টান অধ্যুষিত দুই পাহাড়ি রাজ্য মেঘালয় ও নাগাল্যান্ডে শান্তিপূর্ণভাবে ভোটগ্রহণ চলছে। কিছু কেন্দ্রে বৈদ্যুতিক ভোট যন্ত্র (ইভিএম) বিকল থাকায় কিছুটা সমস্যার সৃষ্টি হলেও পরিস্থিতি নিয়ন্ত্রণেই রয়েছে বলে নির্বাচন কমিশন সূত্রের খবর।
বাংলাদেশ সময় সকাল সাড়ে সাতটায় দুটি রাজ্যেই ভোট গ্রহণ শুরু হয়। সর্বশেষ পাওয়া খবরে মানুষ উৎসবের আমেজে ভোট দিচ্ছেন। শিলং বা কোহিমার ঠান্ডাকে উপেক্ষা করেই ভিড় করেছেন বুথে বুথে। ভোট চলবে বাংলাদেশ সময় বিকেল সাড়ে চারটা পর্যন্ত। তবে প্রত্যন্ত এলাকার কিছু কেন্দ্রে এক ঘণ্টা আগে শেষ হবে ভোটপর্ব।
দুটি রাজ্যেরই ৫৯টি কেন্দ্রে ভোট গ্রহণ চলছে। মেঘালয়ের ১৯৩টি বুথে ১৮ লাখ ৪৩ হাজার ভোটার তাঁদের নাগরিক অধিকার প্রয়োগ করবেন। ভোট প্রার্থী রয়েছেন ৩৬১ জন। ক্ষমতাসীন কংগ্রেসের সঙ্গে মূল লড়াই আঞ্চলিক দল এনপিপির। তবে বিজেপিও রয়েছে লড়াইয়ের ময়দানে।
নাগাল্যান্ডে মূল লড়াই এবারও আঞ্চলিক দলগুলির মধ্যেই। রাজ্যের ২ হাজার ১৫৬টি বুথে প্রায় ১২ লাখ ভোটার ভোট দেবেন। ভোট প্রার্থী ৫ নারী সহ ১৯৫ জন। কংগ্রেস লড়ছে ১৮টি কেন্দ্রে এবং বিজেপি ২০টিতে।
দুই রাজ্যের ভোট উপলক্ষে নেওয়া হয়েছে কড়া নিরাপত্তা ব্যবস্থা। রাজ্যের মুখ্য নির্বাচনী আধিকারিক অভিজিৎ সিনহা মুঠোফোনে প্রথম আলোকে জানান, ভোটপর্ব নির্বিঘ্নেই চলছে।
আজ সকাল ভারতীয় সময় পৌনে আটটার দিকে প্রধানমন্ত্রী নরেন্দ্র মোদী মেঘালয় ও নাগাল্যান্ডের ভোটারদের কাছে ভোটদানের আহ্বান জানিয়েছেন।
কমিউনিস্ট শাসিত রাজ্য ত্রিপুরার ছয়টি বিধানসভা কেন্দ্রের ছয়টি বুথে গতকাল সোমবার ছিল পুনর্নির্বাচন। এর মধ্যে একটি বুথ ছিল মুখ্যমন্ত্রী মানিক সরকারের ধনপুর কেন্দ্রে। এদিন ভোট পড়েছে, ৯০.৫৮ শতাংশ।
