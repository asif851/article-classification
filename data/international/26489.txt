
তিউনিসিয়া সরকার গতকাল শুক্রবার কয়েক দিনের সহিংস বিক্ষোভ শান্ত করার চেষ্টায় দেশজুড়ে রাতের বেলা কারফিউ জারি করেছে। চলমান বিক্ষোভকে ২০১১ সালের বিপ্লবের পর থেকে সবচেয়ে গুরুতর সামাজিক অসন্তোষের বহিঃপ্রকাশ হিসেবে মনে করা হচ্ছে। খবর এএফপির।দীর্ঘদিনের স্বৈরশাসক জাইন এল আবেদীন বেন আলী গণ-অভ্যুত্থানে উৎখাত হওয়ার পাঁচ বছর পর আবার বেকারত্ব ও দারিদ্র্যের বিরুদ্ধে প্রতিবাদে উত্তাল উত্তর আফ্রিকার দেশটি। পাঁচ বছর আগে এই একই কারণে পথে নেমেছিলেন ক্ষুব্ধ তিউনিসীয়রা।বিদ্যুতায়িত হয়ে গত শনিবার এক চাকরিপ্রার্থী যুবকের মৃত্যু হলে মঙ্গলবার থেকে নতুন করে বিক্ষোভ ছড়িয়ে পড়ে। বিক্ষোভকারীদের সঙ্গে গত বৃহস্পতিবার পুলিশের তৃতীয় দিনের মতো ব্যাপক সংঘর্ষ হয়।এ পরিস্থিতিতে দেশটির প্রধানমন্ত্রী হাবিব এসিদ ইউরোপ সফর সংক্ষিপ্ত করে দেশে ফিরছেন। আজ শনিবার তিনি জরুরি বৈঠকে বসতে যাচ্ছেন। এরই মধ্যে তিনি বলেছেন, বেকারত্ব তিউনিসিয়ার মূল সমস্যা হলেও তাঁর হাতে কোনো জাদুর কাঠি নেই, যা দিয়ে এ সমস্যা নিয়ন্ত্রণ করা যায়।বেকারত্ব ও দারিদ্র্যের বিরুদ্ধে ২০১১ সালে তিউনিসিয়ায় যে গণবিক্ষোভ হয়, তা-ই দেশে দেশে ‘আরব বসন্ত’ নামে পরিচিত সংস্কারকামী আন্দোলনের সূত্রপাত করে।
