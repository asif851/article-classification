
জাপান সাগর অভিমুখে চারটি আন্তমহাদেশীয় ক্ষেপণাস্ত্র ছুড়েছে উত্তর কোরিয়া। এর মধ্য তিনটি ক্ষেপণাস্ত্র জাপান-নিয়ন্ত্রিত জলসীমায় গিয়ে পড়েছে। জাপানের প্রধানমন্ত্রী শিনজো আবে এমনটাই বলেছেন। আবে এই ঘটনাকে উত্তর কোরিয়ার ‘নতুন দফা হুমকি’ বলে অভিহিত করেছেন। বার্তা সংস্থা এএফপির প্রতিবেদনে এই তথ্য জানানো হয়।
আজ সোমবার উত্তর কোরিয়া এই ক্ষেপণাস্ত্রগুলো উৎক্ষেপণ করে বলে জাপানের ভাষ্য। পিয়ংইয়ংয়ের এই পদক্ষেপকে নতুন পর্যায়ের হুমকি বলে বর্ণনা করেছে জাপান।
পার্লামেন্টে জাপানের প্রধানমন্ত্রী বলেন, উত্তর কোরিয়া আজ প্রায় একই সময়ে চারটি আন্তমহাদেশীয় ক্ষেপণাস্ত্র ছুড়েছে। ক্ষেপণাস্ত্রগুলো প্রায় এক হাজার কিলোমিটার পথ পাড়ি দিয়েছে। এর মধ্যে তিনটি ক্ষেপণাস্ত্র জাপানের বিশেষ অর্থনৈতিক অঞ্চলে এসে পড়েছে।
আবে বলেন, পিয়ংইয়ংয়ের সবশেষ এই পদক্ষেপে প্রতীয়মান হয়, উত্তর কোরিয়া নতুন পর্যায়ের হুমকি সৃষ্টি করেছে।
উদ্ভূত পরিস্থিতিতে জাপানের প্রধানমন্ত্রী দেশটির জাতীয় নিরাপত্তা কাউন্সিলের বৈঠক আহ্বান করার কথা জানিয়েছেন।
জাপানের বিশেষ অর্থনৈতিক অঞ্চলে এই নিয়ে দ্বিতীয়বার উত্তর কোরিয়ার ক্ষেপণাস্ত্র পড়ল। গত বছরের আগস্টে প্রথমবার জাপানের বিশেষ অর্থনৈতিক অঞ্চল বরাবর একটি আন্তমহাদেশীয় ক্ষেপণাস্ত্র ছোড়ে উত্তর কোরিয়া।
জাপানের কোস্ট গার্ড জানিয়েছে, সমুদ্রে জাপানের বিশেষ অর্থনৈতিক অঞ্চলে উত্তর কোরিয়ার ক্ষেপণাস্ত্র এসে পড়ার ঘটনায় ক্ষয়ক্ষতির খবর পাওয়া যায়নি।
জাপানের প্রধানমন্ত্রী ক্ষোভ প্রকাশ করে বলেছেন, উত্তর কোরিয়ার বারবার ক্ষেপণাস্ত্র উৎক্ষেপণ একটি গুরুতর বিষয়। নিরাপত্তার প্রশ্নে পিয়ংইয়ংয়ের এই তৎপরতা উসকানিমূলক। এটি জাতিসংঘের নিরাপত্তা পরিষদের প্রস্তাবের সুস্পষ্ট লঙ্ঘন। এমন কর্মকাণ্ড জাপান কখনোই সহ্য করবে না।
