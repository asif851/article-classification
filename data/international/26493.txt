
কংগ্রেস সভাপতি সোনিয়া গান্ধীর ছবি আঁকা ওড়না আর বিজেপির প্রধানমন্ত্রী পদপ্রার্থী নরেন্দ্র মোদির ছবিখচিত কলম বিক্রি হচ্ছে দেদার। বিক্রি হচ্ছে টি-শার্ট, গয়না, মুখোশ ও মুঠোফোনের কাভার। আছে নকল ব্যালট বাক্সও। সব পণ্যের গায়ে রাজনৈতিক দলের স্লোগান অথবা নেতাদের ছবি রয়েছে।ভারতের সাধারণ নির্বাচন ঘিরে জমে উঠেছে নির্বাচনী পণ্যের বাজার। বিভিন্ন দলের প্রতীক ও নেতাদের ছবিসংবলিত পণ্যে ছেয়ে গেছে দেশটির দোকানপাট। দল ও প্রার্থীরা ছাড়াও সাধারণ মানুষও এসব পণ্য কিনছেন।মূলত রাজনৈতিক দলগুলোই এসব পণ্য বাজারে বিক্রি করছে। আবার অনেক ব্যবসায়ী নিজেরাই অতিরিক্ত মুনাফার আশায় এসব পণ্য দোকানে তুলেছেন।হালের নির্বাচনী পণ্যের প্রধান বাজার হচ্ছে দিল্লির সদর বাজার। সেই বাজারের ব্যবসায়ী অনিল ভাই বলেন, ‘খদ্দেরদের আকর্ষণ করতে আমরা এ বছর নতুন কিছু পণ্য বের করেছি।’
চামান নামের অপর এক ব্যবসায়ী বলেন, নির্বাচনে অনেকে প্রথম ভোটার হয়েছেন। সেসব ভোটারকে নকল ব্যালট বাক্সের মাধ্যমে ভোট দেওয়ার পদ্ধতি শেখাতে পারবেন প্রার্থীরা। নতুন পণ্যের মধ্যে রয়েছে থ্রি-ডি পকেটপঞ্জিকা, ঘড়ি ও মুঠোফোনের কাভারও। বিভিন্ন দল এসব পণ্য বেশি করে কিনছে। এ ছাড়া থ্রি-ডি হাতপাখা, দেয়ালঘড়ি, হাতের ব্যান্ডও এবার বাজারে এসেছে।
রেহমান নামের এক চিত্রশিল্পী বলেন, ‘রাহুল (গান্ধী) যুব কংগ্রেসের মুখপাত্র। তাই আমরা পোস্টারে তরুণ প্রজন্মের সঙ্গে রাহুলের মুখ নিয়ে এসেছি। অন্যদিকে (নরেন্দ্র) মোদি উন্নয়নের প্রতীক। তাই আমরা অবকাঠামো ও তাঁর মুখ নিয়ে পোস্টার করেছি।’
ব্যবসায়ীরা বিভিন্ন রাজনৈতিক দলের নির্বাচনী প্রচারণার কৌশল ঘেঁটে এসব পণ্য বাজারে এনেছেন বলে জানান। তাঁদের লক্ষ্য একটাই, নির্বাচন ঘিরে অতিরিক্ত মুনাফা।
ব্যবসায়ী চামান বলেন, ‘আমাদের নতুন পণ্যগুলোর মধ্যে সবচেয়ে আলোচিত হচ্ছে গয়না। এটার উদ্দেশ্য হলো ভোটার ও একটি দলের মধ্যে বিয়ের সম্পর্ক স্থাপন করা।’
প্রধান দুই দল ছাড়াও দিল্লির সাবেক মুখ্যমন্ত্রী ও আম আদমি পার্টির নেতা অরবিন্দ কেজরিওয়ালের ছবি আঁকা হাতঘড়ি, দেয়ালঘড়ি ও মগও বাজারে বিক্রি হচ্ছে। হিন্দুস্তান টাইমস।
