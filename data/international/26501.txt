
যুক্তরাষ্ট্র সরকার দেশটির এক গোপন সামরিক পরীক্ষার স্থান হিসেবে ‘এরিয়া-৫১’ নামে একটি এলাকার অস্তিত্ব অবশেষে স্বীকার করেছে। মার্কিন কেন্দ্রীয় গোয়েন্দা সংস্থার (সিআইএ) নথি থেকে বিষয়টি নিশ্চিত হওয়া গেছে। ওয়াশিংটন ডিসির জর্জ ওয়াশিংটন বিশ্ববিদ্যালয়ের জাতীয় নিরাপত্তাবিষয়ক মহাফেজখানা গত বৃহস্পতিবার ওই নথি অনলাইনে দেয়।নথিতে দেখা যায়, মার্কিন ইউ-২ গোয়েন্দা বিমানের পরীক্ষামূলক উড্ডয়ন হয়েছিল এরিয়া-৫১ নামের ওই গোপন পরীক্ষার স্থানেই। জায়গাটা নেভাডা অঙ্গরাজ্যের লাস ভেগাস শহর থেকে প্রায় ১০০ মাইল উত্তরে মোহাভে মরুভূমিতে। বৈজ্ঞানিক কল্পকাহিনিভিত্তিক বিভিন্ন চলচ্চিত্রে এরিয়া-৫১-কে দেখানো হয়েছে ভিন গ্রহের প্রাণী ও অজানা ‘বিভিন্ন বস্তুর’ উড্ডয়নের স্থান হিসেবে। মার্কিন সামরিক বাহিনী এত দিন কখনোই এরিয়া-৫১ নামে কোনো স্থানের অস্তিত্বের কথা স্বীকার করেনি। তবে প্রকাশিত নথিতে ভিন গ্রহের প্রাণী বা এ-জাতীয় কোনো কিছুর সঙ্গে এরিয়া-৫১ এর সম্পর্ক নেই বলে জানানো হয়েছে। বিবিসি।
