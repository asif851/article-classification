
আধুনিক জীবনযাত্রায় ঘুম কমে যাওয়ার কারণে ‘গুরুতর স্বাস্থ্য সমস্যা’ দেখা দিচ্ছে৷ যুক্তরাজ্যের অক্সফোর্ড, কেমব্রিজ, ম্যানচেস্টার ও সারে বিশ্ববিদ্যালয় এবং যুক্তরাষ্ট্রের হার্ভার্ড বিশ্ববিদ্যালয়ের একদল গবেষকের গবেষণায় এমন তথ্য উঠে এসেছে৷ঘুমে ঘাটতির বিষয়টিকে সাধারণ মানুষ ও সরকারের গুরুত্ব দিতে গবেষকেরা পরামর্শ দিয়েছেন৷ কারণ, অনিয়মিত ঘুমের সঙ্গে ক্যানসার, হৃদ্রোগ, টাইপ-টু ডায়াবেটিস, বিভিন্ন সংক্রমণ ও স্থূলতা রোগের সম্পর্ক রয়েছে৷ মানুষের সচেতনতা, মনের অবস্থা, শারীরিক শক্তি-সামর্থ্য প্রভৃতি নিয়ন্ত্রণের জন্য শরীরে রয়েছে প্রাকৃতিক ঘড়ি৷ ঘুমের ঘাটতি বা অনিয়ম হলে এই ঘড়িতে বড় পরিবর্তন আসে৷ তখন হৃদ্রোগের ঝুঁকি বেড়ে যায়৷বিজ্ঞানীরা হুঁশিয়ারি দিয়েছেন, ২৪ ঘণ্টাব্যাপী সচল অাধুনিক জীবনযাত্রায় অনেকে তাঁদের শরীরের ঘড়ির বিপরীত জীবন যাপন করছেন৷ এতে তাঁদের স্বাস্থ্য হুমকির মুখে পড়েছে৷ আধুনিক প্রযুক্তিই মানুষকে দীর্ঘ রাত পর্যন্ত ব্যস্ত রাখছে এবং কম ঘুমানোর পেছনে ভূমিকা রাখছে৷ হার্ভার্ডের অধ্যাপক চার্লস চেইস্লার বলেন, শরীরের অভ্যন্তরীণ জৈব ঘড়ির সামঞ্জস্য রক্ষায় আলোর ভূমিকা সবচেয়ে বেশি৷ স্মার্টফোন, ট্যাবলেট ও কম্পিউটার থেকে নির্গত উচ্চমাত্রার আলো মানুষের শরীরের সেই জৈব ঘড়ির স্বাভাবিক কার্যক্রমে বিশৃঙ্খলা তৈরি করছে৷ বিবিসি৷
