
নিউইয়র্কের জ্যাকসন হাইটস এখন প্রবাসী বাংলাদেশিদের পদচারণে সরগরম। রাতভর আলোচনা, পরিকল্পনা। মাঝে মাঝে স্লোগান। হরদম মিলছে বাদাম-চানাচুর, চা-কফি। আছে পান-সুপারির আয়োজন। সর্বত্র উল্লাস, উচ্ছ্বাস, উত্তেজনা। এসবের ভিড়ে একটু ঢুঁ মরলে জানা যায় আসল ঘটনা। বাংলাদেশের প্রধানমন্ত্রী শেখ হাসিনা নিউইয়র্কে আসছেন। তাঁর আগমন ঘিরে এই তোড়জোড়।
জাতিসংঘের সাধারণ পরিষদের ৭০তম অধিবেশনে যোগ দিতে কাল বুধবার রাতে নিউইয়র্কে আসবেন শেখ হাসিনা। সাধারণ পরিষদে ভাষণ দেওয়া ছাড়াও এই সফরে তিনি বিভিন্ন দেশের নেতাদের সঙ্গে বৈঠক করবেন। কথা বলবেন বাংলা সংবাদমাধ্যমের সঙ্গে। অংশ নেবেন সংবর্ধনায়।
আওয়ামী লীগ সভানেত্রীর নিউইয়র্ক সফর নিয়ে বিনিদ্র রাত কাটাচ্ছেন দলের প্রবাসী নেতা-কর্মী ও সমর্থকেরা। অনেক সাধারণ প্রবাসীও আছেন এই দলে। প্রধানমন্ত্রীকে স্বাগত জানাতে বিমানবন্দরে যাওয়া নিয়ে তাঁদের মধ্যে উৎসব-উৎসব ভাব।
দলীয় নেতা-কর্মীদের আলাপ-আলোচনায় ঘুরেফিরে আসছে শেখ হাসিনার সফরের নানা বিষয়। তিনি কী পুরস্কার পাচ্ছেন, কোন কোন বিশ্বনেতার সঙ্গে বৈঠক করছেন, মার্কিন প্রেসিডেন্ট বারাক ওবামার সঙ্গে তাঁর কতবার দেখা হচ্ছে—এসব নিয়ে চলছে আলোচনা।
বেশ কিছু প্রবাসীর ভাষ্য, প্রধানমন্ত্রীর আগমন উপলক্ষে তাঁরা প্রায় দুই সপ্তাহ ধরে কাজে-কর্মে যাচ্ছেন না। কাজ ফাঁকি দিয়ে জড়ো হয়েছেন জ্যাকসন হাইটসে।
কানেকটিকাট থেকে আসা আবুল হোসেন বলেন, দলে তাঁর কোনো পদ-পদবি নেই। তবুও প্রাণপ্রিয় নেত্রীকে একনজর দেখতে কাজ ফেলে নিউইয়র্কে ছুটে এসেছেন তিনি।
জাতিসংঘের সাধারণ পরিষদে শেখ হাসিনার বক্তব্য দেওয়ার সময় অদূরের সড়কপথে ‘শান্তি’ সমাবেশ করার আয়োজন চলছে। নাগরিক সংবর্ধনায় কে মঞ্চে থাকবেন, কে ফুল দেবেন—এ নিয়ে চলছে টানা সভা। দলাদলি ও কোন্দলও হচ্ছে। দফায় দফায় পুলিশ এসে তা সামাল দিচ্ছে।
ছাত্রলীগের সাবেক নেতা কাজী কয়েস প্রথম আলোকে বলেন, সব ষড়যন্ত্র মোকাবিলা করে প্রধানমন্ত্রীর নিউইয়র্ক সফর সফল হবে। এ জন্য সব প্রস্তুতি সম্পন্ন হয়েছে।
আওয়ামী লীগের অন্যতম সংগঠক হাজি এনাম বলেন, সুবিধাবাদীদের চিহ্নিত করে আওয়ামী লীগকে শক্তিশালী করার দাবিতে নেতা-কর্মীরা ঐক্যবদ্ধ।
এদিকে প্রধানমন্ত্রীর নিউইয়র্ক সফরের সময় ব্যাপক বিক্ষোভ-সমাবেশের ডাক দিয়েছে বিএনপি ও সমমনারা।
বিএনপির নেতা জিল্লুর রহমান বলেন, বিমানবন্দর, জাতিসংঘের সদর দপ্তর ও প্রধানমন্ত্রীকে সংবর্ধনা দেওয়ার এলাকায় তাঁরা বিক্ষোভ-সমাবেশ করবেন।
প্রধানমন্ত্রীর নিউইয়র্ক সফরের সময় বিএনপি-জামায়াতের তৎপরতা পর্যবেক্ষণ করতে আওয়ামী লীগের পক্ষ থেকে কমিটি করা হয়েছে।
আওয়ামী লীগের নেতা শাহীন আজমল প্রথম আলোকে বলেন, দেশ ও প্রধানমন্ত্রীর ভাবমূর্তি বিনষ্টের যেকোনো অপচেষ্টা তাঁরা প্রতিহত করবেন।
