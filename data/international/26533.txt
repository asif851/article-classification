
পাকিস্তানের ২০১৮ সালের সংসদীয় নির্বাচনে প্রধানমন্ত্রী পদে প্রার্থী হিসেবে পাকিস্তান মুসলিম লিগ-নওয়াজ (পিএমএল-এন) দলের মনোনয়ন পেয়েছেন সদ্য সাবেক প্রধানমন্ত্রী নওয়াজ শরিফের ভাই ও পাঞ্জাবের মুখ্যমন্ত্রী শেহবাজ শরিফ। পাকিস্তান মুসলিম লিগ-নওয়াজের (পিএমএল-এন) প্রেসিডেন্ট নওয়াজ শরিফই তাঁকে মনোনয়ন দিয়েছেন।
 নওয়াজ শরিফ গত বুধবার রাতে পিএমএল-এন নেতাদের সঙ্গে নিজ বাসভবনে বৈঠকের পর এই ঘোষণা দেন। প্রসঙ্গত, ফাঁস হওয়া পানামা পেপারস কেলেঙ্কারির কারণে সুপ্রিম কোর্টের রায়ে প্রধানমন্ত্রী পদের অযোগ্য ঘোষিত হলে চাপের মুখে নওয়াজ শরিফ পদত্যাগ করেন। তবে দলীয় প্রধানের পদে থেকে যান তিনি। শেহবাজকে দলীয় প্রধানের পদে নিয়োগ না দেওয়ায় ভাইয়ে-ভাইয়ে আস্থার ঘাটতি আছে বলে অনেকেই মনে করেছিল যা নতুন ঘোষণায় কিছুটা কেটে গেল। এতে দুই ভাইয়ের সম্পর্কে কিছুটা স্বস্তি ফিরেছে বলে ধারণা করা হচ্ছে।
