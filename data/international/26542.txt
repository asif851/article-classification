
পাকিস্তান সুপ্রিম কোর্টের বিচারপতি ইজাজুল আহসানের বাড়ি লক্ষ্য করে দুই দফা গুলি ছুড়েছে দুর্বৃত্তরা। ১০ ঘণ্টার ব্যবধানে এ ঘটনা ঘটেছে।
পানামা পেপার্স কেলেঙ্কারিতে পাকিস্তানের সাবেক প্রধানমন্ত্রী নওয়াজ শরিফকে অযোগ্য ঘোষণা করে দেশটির হাইকোর্টের পাঁচ সদস্যের দেওয়া রায়ের বেঞ্চের একজন সদস্য ছিলেন বিচারপতি ইজাজুল আহসান। ডন অনলাইনের খবরে বলা হয়, পাকিস্তানের লাহোরে মডেল টাউনে বিচারপতি ইজাজুল আহসানের বাসভবন লক্ষ্য করে দুই দফা গুলি ছোড়া হয়েছে। এ ঘটনায় হতাহতের কোনো খবর পাওয়া যায়নি। প্রথম গুলিটি করা হয় স্থানীয় সময় গতকাল শনিবার রাত পৌনে ১১টার দিকে। দ্বিতীয়বার গুলি ছোড়া হয় রোববার সকাল ৯টার ১০ মিনিটের দিকে।
এ ঘটনার পর ওই বিচারপতির বাসভবন পরিদর্শন করেছেন দেশটির প্রধান বিচারপতি মিয়া সাকিব নিসার। তিনি ঘটনা তদন্তের জন্য পাঞ্জাব ইন্সপেক্টর জেনারেলকে নির্দেশ দিয়েছেন। তিনি এ ঘটনার সরাসরি তদারকি করছেন বলেও জানান প্রধান বিচারপতি। এ বিষয়ে পাঞ্জাবের মুখ্যমন্ত্রী নওয়াজ শরিফের ভাই শাহবাজ শরিফকে অবহিত করা হয়েছে। শাহবাজ শরিফ হামলাকারীদের গ্রেপ্তারের নির্দেশ দিয়েছেন। ওই বিচারপতির বাসভবনের বাইরে নিরাপত্তাবাহিনীর বিপুলসংখ্যক সদস্য মোতায়েন করা হয়েছে।
পাঞ্জাব সরকারের মুখপাত্র মালিক আহমেদ খান বলেছেন, ‘এটা অত্যন্ত নিন্দনীয় হামলা। আমরা হামলাকারীদের গ্রেপ্তারে সর্বোচ্চ চেষ্টা করছি। একই সঙ্গে তদন্ত চলছে।’
গত বছর পানামা পেপার্স কেলেঙ্কারিতে পাকিস্তানের সাবেক প্রধানমন্ত্রী নওয়াজ শরিফকে অযোগ্য ঘোষণা করেন দেশটির হাইকোর্টের পাঁচ সদস্যের একটি বেঞ্চ। এই বেঞ্চের একজন সদস্য হলেন বিচারপতি ইজাজুল আহসান। কোনো রাজনৈতিক দলের নেতা যদি আদালতে দোষী সাব্যস্ত হন, তবে তিনি আর দলের প্রধানের পদে থাকতে পারবেন না—এ রায় দেওয়া তিন বিচারপতির একজন হলেন বিচারপতি ইজাজুল আহসান। এ রায়ের পরই নওয়াজ শরিফ দলের প্রধানের পদ সরে যান। পরে পাঞ্জাবের মুখ্যমন্ত্রী নওয়াজের ভাই শাহবাজ শরিফকে পাকিস্তান মুসলিম লিগ-এনের অন্তর্বর্তী প্রধান করা হয়।
