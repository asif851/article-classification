
লিবিয়ার নিহত নেতা মুয়াম্মার গাদ্দাফির দ্বিতীয় ছেলে সাইফ আল ইসলাম গাদ্দাফিকে সাধারণ ক্ষমার আওতায় মুক্তি দেওয়া হয়েছে বলে খবর পাওয়া গেছে। আশঙ্কা করা হচ্ছে, এতে সে দেশে আবার অস্থিতিশীলতা শুরু হতে পারে।
বিবিসির খবরে জানা যায়, সাইফ ছিলেন বাবা গাদ্দাফির নির্বাচিত উত্তরসূরি। ছয় বছর আগে জিনতান এলাকায় বেসামরিক বাহিনী তাঁকে আটক করে।
বেসামরিক বাহিনী আবু বকর আল সিদ্দিক ব্যাটালিয়ন বলছে, গত শুক্রবার সাইফকে মুক্তি দেওয়া হয়েছে। তবে তাঁকে জনসমক্ষে আনা হয়নি।
স্থানীয় সংবাদমাধ্যমের খবরে জানা যায়, সাইফ এখন বেদা এলাকার পূর্বাঞ্চলে স্বজনদের সঙ্গে রয়েছেন।
বেসামরিক বাহিনী বলছে, অন্তর্বর্তী সরকারের অনুরোধে সাইফকে মুক্ত করা হয়েছে।
এর আগেও সাইফকে মুক্ত করা হয়েছে বলে খবর এসেছিল। তবে পরে সেটি ভুয়া প্রমাণিত হয়।
লিবিয়ার পশ্চিমাঞ্চলে ত্রিপোলির আদালতে সাইফ আল ইসলামকে মৃত্যুদণ্ডে দণ্ডিত করা হয়। সেখানে বিরোধী পক্ষ জাতিসংঘ সমর্থিত ন্যাশনাল অ্যাকর্ড সরকারের নিয়ন্ত্রণ রয়েছে। লিবিয়ার পূর্বাঞ্চলের সরকার সাইফ আল ইসলামকে সাধারণ ক্ষমা প্রদর্শনের প্রস্তাব দিয়েছে।
২০১১ সালের নভেম্বর মাসে নাইজারে পালিয়ে যাওয়ার চেষ্টা করার সময় সাইফ আল ইসলাম গাদ্দাফিকে আটক করা হয়।
