
কানাডার প্রধানমন্ত্রী জাস্টিন ট্রুডোর সঙ্গে দেখা করার সুযোগ পেল সিরীয় শরণার্থী দম্পতির শিশুপুত্র জাস্টিন ট্রুডো। কানাডায় আশ্রয় পাওয়া সিরীয় দম্পতি কৃতজ্ঞতা থেকে তাঁদের শিশুপুত্রের নাম রাখেন দেশটির প্রধানমন্ত্রীর সঙ্গে মিলিয়ে। তার পুরো নাম জাস্টিন ট্রুডো আদম বিলান।
গত শনিবার কানাডার অ্যালবার্টার ক্যালগ্যারিতে এক উৎসবে শিশু ট্রুডো বাবা-মায়ের কোলে চড়ে যোগ দেয়। ট্রুডোকে যখন প্রধানমন্ত্রীর সামনে নেওয়া হয়, তখন সে মায়ের কোলে ঘুমে বিভোর। প্রধানমন্ত্রী ট্রুডো তাকে অল্প সময়ের জন্য কোলে নেন।
গত বছরের ফেব্রুয়ারিতে সিরিয়ার রাজধানী দামেস্ক থেকে দুই সন্তানসহ শরণার্থী হিসেবে কানাডার মন্ট্রিলে আশ্রয় নেন মোহাম্মদ ও আফরা বিলান দম্পতি। পরে গত মে মাসে ক্যালগ্যারি শহরে জন্ম হয় তৃতীয় সন্তানটির। প্রধানমন্ত্রী জাস্টিন ট্রুডো শুরুর দিকে সিরিয়ার কিছু শরণার্থীকে স্বাগত জানাতে নিজে বিমানবন্দরে গিয়েছিলেন। বিলান দম্পতির ক্ষেত্রে তা না ঘটলেও তারা শরণার্থীদের জন্য দ্বার খুলে দেওয়ায় কানাডীয় প্রধানমন্ত্রীর প্রতি যেকোনোভাবে কৃতজ্ঞতা জানাতে চেয়েছিলেন। তাই তাঁর নামে নবজাতকের নাম রাখেন।
জাস্টিন ট্রুডো ২০১৫ সালের নভেম্বরে কানাডার প্রধানমন্ত্রী নির্বাচিত হন। তখন থেকে এ বছরের জানুয়ারি পর্যন্ত ৪০ হাজারের বেশি সিরীয় শরণার্থী কানাডায় আশ্রয় পেয়েছে।
