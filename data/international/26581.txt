
পাকিস্তান মিয়ানমার নয় বলে ভারতকে সতর্ক করে দিয়েছেন পাকিস্তানের স্বরাষ্ট্রমন্ত্রী চৌধুরী নিসার আলী খান। তিনি বলেন, ‘যেকোনো বৈদেশিক আক্রমণ ঠেকাতে আমাদের সেনাবাহিনী যথাযথভাবে প্রস্তুত। সেই সঙ্গে ভারতীয় নেতাদের দিবাস্বপ্ন দেখাও বন্ধ করা উচিত।’ গতকাল বুধবার নিসার আলী এই মন্তব্য করেন বলে এএফপির এক খবরে বলা হয়।ভারতের সেনাবাহিনী গত মঙ্গলবার রাতে দেশটির মণিপুর ও নাগাল্যান্ড রাজ্যের সীমান্ত পার হয়ে মিয়ানমারে অভিযান চালিয়েছে। এতে সেখানে লুকিয়ে থাকা উত্তর-পূর্বাঞ্চলীয় ভারতের শতাধিক জঙ্গি নিহত হয়েছে বলে ধারণা করা হচ্ছে। মিয়ানমারে অভিযান ও পাকিস্তানকে ঘিরে সম্প্রতি ভারতের নেতাদের নানা মন্তব্যর পরিপ্রেক্ষিতেই পাকিস্তানের স্বরাষ্ট্রমন্ত্রী এ মন্তব্য করেন।নিসার আলী বলেন, ভারতের এ ধরনের পরিকল্পনা অতীতে হয়তো সফলতার মুখ দেখেছে তবে ভবিষ্যতে আর এ ধরনের কিছুতে তারা সফল হতে পারবে না। ভারতীয় রাজনীতিকদের সাম্প্রতিক মন্তব্যেরও প্রতিবাদ করেন নিসার আলী।দেশটির প্রতিরক্ষামন্ত্রী খাজা আসিফ বলেন, যদি ভারত পাকিস্তানকে কোনো শিক্ষা দেবে বলে মনে করে থাকে, তবে তাদের জানা উচিত পাকিস্তানও ভারতকে একটি শিক্ষা দিতে প্রস্তুত। পাকিস্তান আঞ্চলিক শান্তি নষ্ট করতে চায় না বলেও মন্তব্য করেন তিনি।তবে এর আগে নিজেদের ভূখণ্ডে ভারতীয় বাহিনীর ওই অভিযান চালানোর কথা অস্বীকার করেছে মিয়ানমার। দেশটি বলেছে, তার সীমানার ভেতর এ রকম কোনো হামলার ঘটনা ঘটেনি এবং প্রতিবেশী দেশে আক্রমণ চালাতে জঙ্গিগোষ্ঠীগুলোকে তার মাটি ব্যবহার করতে দেবে না সে।
