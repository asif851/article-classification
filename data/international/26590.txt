
যুক্তরাষ্ট্রের উত্তর-পূর্বাঞ্চলে তুষারঝড়ে গতকাল বৃহস্পতিবার পর্যন্ত ১০ জনের প্রাণহানি ঘটেছে। বাফেলো শহরের কাছে ছয় ফুট পর্যন্ত বরফ জমেছে। ওই এলাকার জনজীবন বিপর্যস্ত হয়ে পড়েছে। শীত মৌসুম শুরু হওয়ার আগে সেখানে এ ধরনের তুষারঝড়ের ঘটনা বিরল।এএফপির খবরে জানানো হয়, যুক্তরাষ্ট্রের জাতীয় আবহাওয়া বিভাগ সতর্কতা জারি করে বলেছে, ঝোড়ো বাতাসের কারণে আরও দুই থেকে তিন ফুট তুষার জমতে পারে। নিউইয়র্কের পশ্চিমাঞ্চলে ভ্রমণের ওপর নিষেধাজ্ঞা জারি করা হয়েছে। সেখানে জরুরি অবস্থা জারি হয়েছে। তুষারপাতের কারণে কাছের জিনিস দেখতেও কষ্ট হচ্ছে। তুষারে নিউইয়র্কের ঘরবাড়ি, ব্যবসাপ্রতিষ্ঠান, রাস্তাঘাটগুলো ক্ষতিগ্রস্ত হয়েছে। সরকারি কর্মকর্তারা জানান, নিরাপত্তা-রক্ষীদের পাশাপাশি প্রায় পাঁচ হাজার লোক তুষার সরানোর জন্য কাজ করছেন।সরকারি হিসাব অনুসারে, তুষারঝড়ের আঘাতে মৃতের সংখ্যা ১০ জনে পৌঁছেছে। গতকাল নিয়াগারা কাউন্টি ও ইরি কাউন্টির বস্টন শহরে তুষারঝড়ে দুজন প্রাণ হারায়। এর আগে চার থেকে পাঁচজন মারা যায়। বাফেলো শহরের স্থানীয় সব খেলা বাতিল করা হয়েছে।
ইরি কাউন্টির ডেপুটি নির্বাহী রিচার্ড টবে বলেন, তুষারঝড় জনজীবনের জন্য খুব বিপজ্জনক হয়ে উঠতে পারে। সবাইকে বাড়িতে থাকার পরামর্শ দেওয়া হয়েছে। গাড়ি চালানোর ওপরও জারি করা হয়েছে নিষেধাজ্ঞা।
বাফেলো বিশ্ববিদ্যালয়ের জ্যেষ্ঠ প্রোগ্রাম সমন্বয়কারী অ্যালেক্স ক্লিয়ারি বলেন, তিনি ও তাঁর স্বামী তিন দিন ধরে তুষারঝড়ের কারণে বাড়িতে বন্দী হয়ে আছেন।
জাতীয় আবহাওয়া বিভাগের আবহাওয়াবিদ ডেভ জ্যাভ বলেন, বাফেলো শহরের বেশ কিছু এলাকায় ৭০ থেকে ৮০ ইঞ্চি পুরু তুষার জমেছে। 
