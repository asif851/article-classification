
ফ্রান্সের প্যারিসে ইহুদি সুপার মার্কেটে জিম্মিকারী আমেদি কুলিবালির বান্ধবী আইয়াত বুমেদিয়েনকে খুঁজছে পুলিশ। তাঁকে গ্রেপ্তারে গতকাল শনিবার অভিযান অব্যাহত রাখা হয়। বন্দুকধারী আমেদি গত শুক্রবার নিরাপত্তা বাহিনীর গুলিতে নিহত হন। এর আগের দিন বৃহস্পতিবার ফ্রান্সের উপকণ্ঠে পুলিশের এক নারী সদস্য খুনের ঘটনায় আমেদি ও তাঁর বান্ধবী আইয়াতকে প্রধান সন্দেহভাজন বলে ধারণা করা হচ্ছে। খবর এএফপি ও বিবিসির।গত তিন দিনের পৃথক হামলায় ১৭ জন সাধারণ মানুষ নিহত হওয়ার ঘটনার প্রতিবাদে গতকাল প্যারিসে হাজারো মানুষ নিঃশব্দে মিছিল করে।এদিকে উদ্ভূত পরিস্থিতি নিয়ে ফ্রান্সের প্রেসিডেন্ট ফ্রাঁসোয়া ওলাঁদ গতকাল শীর্ষ মন্ত্রীদের সঙ্গে বৈঠক করেছেন। বৈঠক শেষে গতকালও প্যারিসে সর্বোচ্চ সতর্কতা জারি অব্যাহত থাকার কথা জানানো হয়। এর আগের রাতে জাতির উদ্দেশে দেওয়া ভাষণে ওলাঁদ বলেছিলেন, কট্টর ইসলামপন্থী গোষ্ঠীগুলোর যে হুমকি তাঁর দেশ মোকাবিলা করছে, তা ‘শেষ হয়ে যায়নি’। বরং নতুন করে আরও হামলার আশঙ্কা রয়েছে। এই সংকট মোকাবিলায় সবাইকে ঐক্যবদ্ধ থাকার আহ্বান জানান তিনি।নিরাপত্তা বাহিনীর পক্ষ থেকে বলা হচ্ছে, আইয়াত (২৬) ‘সশস্ত্র ও বিপজ্জনক’। গত বৃহস্পতিবার পুলিশের ওই নারী সদস্যকে হত্যার সময় আবেদির সঙ্গে আইয়াতও ঘটনাস্থলে ছিলেন বলে ধারণা করছে পুলিশ। ঘটনার পর থেকে দুজনই আত্মগোপনে। কিন্তু পরদিন শুক্রবার পূর্ব প্যারিসে পোর্ত দো ভাঁসেঁন এলাকার সুপার মার্কেটে আমেদি চার জিম্মিকে হত্যা করেন। ওই সময় ঘটনাস্থল থেকে আমেদি ফোন করে তাঁর বন্ধুদের প্রতি একই ধরনের আরও হামলা চালানোর আহ্বান জানিয়েছিলেন।আমেদি ও আইয়াতের সম্পর্ক দীর্ঘ দিনের। ফ্রান্সের একটি পত্রিকা তাঁদের কয়েকটি ছবি প্রকাশ করেছে। পত্রিকাটির দাবি, ২০১০ সালে তোলা ওই ছবিগুলোর অন্তত একটিতে আইয়াতকে বোরকা পরতে দেখা গেছে।ইসলাম ধর্ম ও মহানবী হজরত মুহাম্মদ (সা.)-কে ব্যঙ্গ করে বিশ্বব্যাপী সমালোচিত হওয়া প্যারিসের শার্লি এবদোর কার্যালয়ে গত বুধবারের জঙ্গি হামলায় নিহত হন পত্রিকাটির প্রধান সম্পাদকসহ আট সাংবাদিক, দুই পুলিশ সদস্য ও অন্য দুজন। এ ছাড়া আহত হন আরও ১০ জন। ফ্রান্সের মাটিতে গত কয়েক দশকের মধ্যে সবচেয়ে ভয়াবহ ওই হামলার পর নিরাপত্তা বাহিনী হামলাকারীদের ধরতে দেশজুড়ে সাঁড়াশি অভিযানে নামে।সন্দেহভাজন তিন হামলাকারীর মধ্যে হামিদ মুরাদ (১৮) নামের একজন বৃহস্পতিবার আত্মসমর্পণ করলেও অপর দুজন সাইদ কোশি (৩৪) ও তাঁর ভাই শরিফ কোশি (৩২) একটি গাড়ি ছিনতাই করে দেশের উত্তরাঞ্চলের দিকে পালিয়ে যান।পুলিশ জানায়, দুই ভাই সাইদ কোশি ও শরিফ কোশি শুক্রবার সকালে মঁতানি-সাঁত-ফেলিসিত শহর থেকে আরেকটি গাড়ি ছিনতাই করে দামার্তাঁ-অঁ-গুল শহরের দিকে চলে যান। একপর্যায়ে শহরের একটি প্রিন্টিং ব্যবসার দোকানে ঢুকে পড়েন তাঁরা। তখন সেটি ঘিরে ফেলে নিরাপত্তা বাহিনী এবং সন্ধ্যা নামার পর ভারী অস্ত্রশস্ত্র নিয়ে অভিযান শুরু করে। এ সময় দুই ভাই নিহত হন। পুলিশের দাবি, এই দুই ভাইয়ের সঙ্গে আমেদিরও ঘনিষ্ঠতা ছিল।জিম্মির আত্মসমর্পণ: দক্ষিণ ফ্রান্সের মন্টপিলিয়ার শহরে একটি জুয়েলারির দোকানে শুক্রবার এক বন্দুকধারী দুই নারীকে জিম্মি করেন। পরে তিনি গতকাল শনিবার ভোরে আত্মসমর্পণ করেন। তবে এ ঘটনার সঙ্গে প্যারিসে ইসলামপন্থীদের সহিংসতার কোনো সম্পর্ক নেই।যুক্তরাষ্ট্র পাশেই আছে : মার্কিন প্রেসিডেন্ট বারাক ওবামা প্যারিসে জিম্মি নাটকের অবসানের পর শুক্রবার ফ্রান্সের প্রতি যুক্তরাষ্ট্রের সমর্থন পুনর্ব্যক্ত করে ইসলামপন্থী জঙ্গিদের হুমকি মোকাবিলায় সব ধরনের সহযোগিতা দেওয়ার প্রতিশ্রুতি ব্যক্ত করেছেন। টেনেসিতে এক অনুষ্ঠানে বক্তব্য দেওয়ার সময় ওবামা বলেন, ‘আমি ফ্রান্সের জনগণকে জানাতে চাই যে যুক্তরাষ্ট্র আজ আপনাদের পাশে রয়েছে এবং আগামী দিনগুলোতেও থাকবে।’
