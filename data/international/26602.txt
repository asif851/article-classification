
ভারতে রয়েছে ৩৬টি রাজ্য এবং কেন্দ্রশাসিত অঞ্চল। এর মধ্যে মানব পাচারে এখন ভারতের মধ্যে শীর্ষে উঠে এসেছে পশ্চিমবঙ্গের নাম। ন্যাশনাল ক্রাইম রেকর্ড ব্যুরো এই তথ্য দিয়েছে। 
কংগ্রেস সাংসদ মতিলাল ভোরার প্রশ্নের জবাবে কেন্দ্রীয় স্বরাষ্ট্র মন্ত্রণালয় থেকে রাজ্যসভায় জানানো হয়, গত বছর অর্থাৎ ২০১৬ সালে ভারতে ৮ হাজার ১৩২টি মানব পাচারের মামলা নথিভুক্ত হয়। এর মধ্যে পশ্চিমবঙ্গেই ছিল ৩ হাজার ৫৭৯ টি। দ্বিতীয় স্থানে ছিল রাজস্থান। সেখানে নথিভুক্ত মামলার সংখ্যা ছিল ১ হাজার ৪২২ টি। তৃতীয় স্থানে ছিল গুজরাট। তাদের নথিভুক্ত মামলার সংখ্যা ৫৪৮ টি। আজ শনিবার কলকাতার গণমাধ্যমে এ তথ্য প্রকাশ করা হয়।
তবে জম্মু ও কাশ্মীর, ত্রিপুরা এবং নাগাল্যান্ডে মানব পাচারের কোনো মামলা নথিভুক্ত হয়নি।
পশ্চিমবঙ্গে কেন মানব পাচার বেশি হয় সেই প্রসঙ্গে পশ্চিমবঙ্গের মহিলা কমিশনের চেয়ারপারসন সুনন্দা মুখোপাধ্যায় সাংবাদিকদের বলেছেন, ‘পশ্চিমবঙ্গে রয়েছে সাড়ে চার হাজার কিলোমিটার দীর্ঘ সীমান্ত। এ কারণে এই রাজ্য মানব পাচারের করিডর হয়ে উঠেছে।’
