
যুক্তরাষ্ট্রে আজ মঙ্গলবার কংগ্রেসের মধ্যবর্তী নির্বাচন অনুষ্ঠিত হচ্ছে। মার্কিন আইনসভার উচ্চকক্ষ সিনেটের নির্বাচনই বেশি প্রতিদ্বন্দ্বিতাপূর্ণ হবে—এমনটা আগেই আভাস পাওয়া গেছে। বিশ্লেষকেরা বলছেন, লুইজিয়ানা ও জর্জিয়া অঙ্গরাজ্যের সিনেট নির্বাচনে দুইয়ের বেশি প্রার্থী থাকায় দ্বিতীয় দফায় ভোটের প্রয়োজন হতে পারে। খবর নিউইয়র্ক টাইমসের।নিয়ম অনুযায়ী প্রদত্ত ভোটের ৫০ শতাংশ না পেলে কোনো প্রার্থীকেই জয়ী ঘোষণা করা হবে না। সে ক্ষেত্রে প্রথম ও দ্বিতীয় স্থানে থাকা প্রার্থীদের নিয়ে দ্বিতীয় দফায় আবার ভোট নেওয়া হয়।জর্জিয়ায় ডেমোক্রেটিক পার্টির প্রার্থী মিশেল নানের সঙ্গে প্রতিদ্বন্দ্বিতা করছেন রিপাবলিকান পার্টির প্রার্থী ডেভিড পারডিউ। এখানে আরেক প্রতিদ্বন্দ্বী হলেন উদারপন্থী প্রার্থী আমান্ডা সফোর্ড। এই অঙ্গরাজ্যে ভোটারদের মধ্যে সফোর্ডের বেশ প্রভাব রয়েছে। বিভিন্ন জরিপে দেখা যায়, তিন প্রার্থীর সমর্থন খুবই কাছাকাছি। তাই বিশ্লেষকেরা ধারণা করছেন, আজকের নির্বাচনে প্রদত্ত ভোটের মধ্যে জয়ের জন্য প্রয়োজনীয় ৫০ শতাংশ ভোট কোনো প্রার্থীই নাও পেতে পারেন। সে ক্ষেত্রে ৬ জানুয়ারি আবার ভোটের প্রয়োজন হবে।জর্জিয়ার রিপাবলিকান নেতা চিপ লেক বলেন, ‘এই অঙ্গরাজ্যে এর আগে কখনোই এতটা প্রতিদ্বন্দ্বিতা দেখা যায়নি।’লুইজিয়ানায় ডেমোক্রেটিক পার্টির সিনেটর প্রার্থী মেরি এল. ল্যান্ডরিউয়ের বিপরীতে আছেন রিপাবলিকান প্রার্থী বিল ক্যাসিডি। এখানে আরেক রিপাবলিকান নেতা রব ম্যানেসও প্রতিদ্বন্দ্বিতা করছেন। বিমানবাহিনীর সাবেক কর্নেল ম্যানেসের প্রতি কট্টরপন্থী রিপাবলিকানদের ‘টি পার্টির’ সমর্থন রয়েছে। সমর্থনকারীদের মধ্যে আছেন ২০০৮ সালে রিপাবলিকান পার্টি মনোনীত মার্কিন ভাইস প্রেসিডেন্ট প্রার্থী সারাহ পেলিন। এসব সমর্থকের কারণেই ম্যানেসের বাক্সে ভালোই ভোট পড়বে। আর এ কারণেই বিশ্লেষকেরা মনে করছেন, কোনো প্রার্থীই জয়ী হওয়ার জন্য প্রয়োজনীয় ভোট পাবেন না।কোনো কোনো বিশ্লেষকের মতে, আজকের নির্বাচনে এই দুটি অঙ্গরাজ্যের সিনেটর নির্বাচন চূড়ান্ত না হলে কেন্দ্রে সিনেটের নিয়ন্ত্রণ কার হাতে যাবে, তাও ঝুলে থাকতে পারে। সিনেটে ১০০ আসনের মধ্যে বর্তমানে ক্ষমতাসীন দল ডেমোক্রেটিক পার্টির ৫৩ ও বিরোধী দল রিপাবলিকান পার্টির ৪৫ আসন রয়েছে। অন্য দুটি আসনে স্বতন্ত্র সিনেটর।কংগ্রেসের মধ্যবর্তী নির্বাচন ঘিরে পরবর্তী প্রেসিডেন্ট নির্বাচন নিয়ে চলছে নানা ধরনের রাজনৈতিক বিশ্লেষণ। ডেমোক্র্যাট দলের প্রেসিডেন্ট বারাক ওবামার নিম্নমুখী জনপ্রিয়তার কারণে এ নির্বাচনের হাওয়া মোটের ওপর রিপাবলিকানদের অনুকূলে।মধ্যবর্তী নির্বাচনে সিনেটের ৩৬ আসনে ভোট হচ্ছে। এ ছাড়া পার্লামেন্টের নিম্নকক্ষ প্রতিনিধি পরিষদের মোট ৪৩৫ আসনের সবগুলোতে এবং ৩৬টি অঙ্গরাজ্যের গভর্নর পদের জন্য ভোট হবে। প্রতিনিধি পরিষদে রিপাবলিকানদের ২৩৩ ও ডেমোক্র্যাটদের ১৯৯ আসন রয়েছে। এখানে তিনটি আসন শূন্য রয়েছে।
