
পাকিস্তানে অনুষ্ঠেয় সার্ক সম্মেলনে যাচ্ছে না শ্রীলঙ্কাও। এর আগে বাংলাদেশ, ভারত, ভুটান ও আফগানিস্তান আগামী নভেম্বরে ইসলামাবাদে অনুষ্ঠেয় ১৯তম সার্ক সম্মেলনে না যাওয়ার সিদ্ধান্ত নেয়।
শ্রীলঙ্কার পররাষ্ট্র মন্ত্রণালয়ের ওয়েবসাইটে দেওয়া এক বিবৃতিতে জানানো হয়, শ্রীলঙ্কা মনে করে, এ অঞ্চলে যে পরিবেশ বিরাজ করছে, তা ২০১৬ সালের ৯ থেকে ১০ নভেম্বর ইসলামাবাদে ১৯তম সার্ক সম্মেলন অনুষ্ঠানের পক্ষে সহায়ক নয়।
বিবৃতিতে আরও বলা হয়েছে, দক্ষিণ এশিয়ার মানুষের সুবিধার জন্য অর্থপূর্ণ আঞ্চলিক সহযোগিতার সফলতার বিষয়টিতে শান্তি ও নিরাপত্তার বিষয়টি গুরুত্বপূর্ণ উপাদান। সার্কের প্রতিষ্ঠাতা সদস্য হিসেবে আঞ্চলিক সহযোগিতা করতে প্রতিশ্রুতিবদ্ধ শ্রীলঙ্কা আশা করে, এ অঞ্চলে শান্তি ও নিরাপত্তা প্রতিষ্ঠার বিষয়টি নিশ্চিত করতে পদক্ষেপ নেওয়া প্রয়োজন, যাতে আঞ্চলিক সহযোগিতার একটি পরিবেশ তৈরি হয়। বিবৃতিতে শ্রীলঙ্কা সব ধরনের সন্ত্রাসবাদের নিন্দাও করেছে।
একাত্তরে মানবতাবিরোধী অপরাধের বিচারের মতো অভ্যন্তরীণ বিষয়ে অব্যাহতভাবে নাক গলানোয় ইসলামাবাদে সার্ক শীর্ষ সম্মেলনে না যাওয়ার সিদ্ধান্ত নিয়েছে বাংলাদেশ। সাম্প্রতিক সময়ে সন্ত্রাস ও জঙ্গিবাদ নিয়ে পাকিস্তানের সঙ্গে ভারত ও আফগানিস্তানের চরম উত্তেজনার কারণে ওই দুটি দেশও সার্ক সম্মেলনে যোগ না দেওয়ার সিদ্ধান্ত নেয়। এ ছাড়া ভুটান ও সবশেষে শ্রীলঙ্কাও এ সম্মেলনে যোগ না দেওয়ার কথা জানাল।
আরও পড়ুন: 
সার্কের ভবিষ্যৎ গভীর সংকটে সার্ক শীর্ষ সম্মেলনে যাচ্ছে না বাংলাদেশসহ চার দেশ
