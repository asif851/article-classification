
পানামা পেপারস কেলেঙ্কারির জেরে পাকিস্তানের প্রধানমন্ত্রী নওয়াজ শরিফের পদত্যাগের যে দাবি দেশটির বিরোধী দলগুলো করছে, তাতে সমর্থন নেই দেশটির ৬৮ শতাংশ নাগরিকের। গবেষণা প্রতিষ্ঠান গ্যালপ পাকিস্তানের এক জরিপে এ তথ্য উঠে এসেছে।পাকিস্তানের ১ হাজার ৭০৭ জন নারী-পুরুষের ওপর এই জরিপ করা হয়েছে। গত ৩০ মে থেকে ৬ জুন এ জরিপ চলে। জরিপে এ-ও দেখা যায়, দেশের অর্ধেক মানুষের এখনো প্রধান–মন্ত্রী নওয়াজের প্রতি আস্থা রয়েছে।নওয়াজের পদত্যাগের বিরোধিতা করলেও পানামা পেপারস কেলেঙ্কারিতে নওয়াজের বিষয়ে তদন্তকে সমর্থন করেন অর্ধেক উত্তরদাতা।পানামাভিত্তিক আইনি পরামর্শক প্রতিষ্ঠান মোসাক ফনসেকার ১ কোটি ১৫ লাখ নথি ফাঁস হয় গত এপ্রিল মাসে। ওই নথিতে দেখা যায়, নওয়াজের দুই ছেলে ও মেয়ের দেশের বাইরে অফশোর কোম্পানি ছিল।
