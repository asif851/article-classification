
তাঁরা কেউ শিল্পী, কেউ লেখক, কেউ আবার আবিষ্কারক। প্রত্যেকেই নিজ নিজ ক্ষেত্রে বিখ্যাত এবং প্রতিভাবান বলে স্বীকৃত। কিন্তু তাঁদের ছিল অদ্ভুত সব অভ্যাস। এগুলো কখনোই ছাড়েননি তাঁরা, আমৃত্যু চালিয়ে গেছেন অদ্ভুত অভ্যাসের চর্চা। তাই বলে প্রতিভার ধারে কিন্তু কমতি হয়নি। নিজ গুণে প্রতিষ্ঠিত করেছেন নিজেদের।
আসুন জেনে নিই এমনই কিছু বিখ্যাত মানুষের অদ্ভুত অভ্যাসের গল্প—
১. পিথাগোরাসঅঙ্ক ভালো লাগুক আর না-ই লাগুক—পিথাগোরাসের নাম শোনেননি এমন মানুষ খুঁজে পাওয়া ভার। গ্রিক এই গণিতবিদ শাকাহারী ছিলেন। কখনোই মাংসের ধারেকাছে যাননি। কিন্তু সারা জীবন শাকসবজি আর ফলমূল খেয়ে কাটিয়ে দিলেও মটরশুঁটি পছন্দ করতেন না তিনি। পিথাগোরাস নিজে যেমন খেতেন না, তেমনি তাঁর অনুসারীদেরও মটরশুঁটি খেতে বারণ করতেন তিনি। এমনকি মটরশুঁটি ছোঁয়াও যেত না! স্বাস্থ্যগত নাকি ধর্মীয়—কোন কারণে তিনি মটরশুঁটি খেতেন না, তা জানা যায়নি। গল্প প্রচলিত আছে, এই মটরশুঁটির কারণেই পিথাগোরাসের মৃত্যু হয়েছিল। দুর্বৃত্তরা তাঁর ওপর হামলা করার পর পালাতে চেয়েছিলেন পিথাগোরাস। কিন্তু একটি মটরশুঁটি খেতের মধ্য দিয়ে যেতে হবে বলে শেষে মৃত্যুকেই আলিঙ্গন করেন এই বিখ্যাত গণিতবিদ!
২. বিটোফেনবিটোফেনের পুরো নাম লুডউইগ ফন বিটোফেন। জার্মানির এই বিখ্যাত সুরকার অসংখ্য কালজয়ী সুর সৃষ্টি করে গেছেন। কিন্তু সুর নিয়ে কাজ করার সময় সারা শরীরে পানি না ঢাললে চলত না তাঁর! সুর নিয়ে কাজ করার ফাঁকে ফাঁকে স্নানাগারে যেতেন তিনি। এরপর সারা শরীরে পানি ঢালতেন। এতে নাকি তাঁর কাজে গতি আসত।
৩. বালজাকফরাসি এই ঔপন্যাসিক ও নাট্য রচয়িতা মনে করতেন, কাজের গতি বাড়ানোর জন্য ক্যাফেইন অত্যন্ত জরুরি। প্রতিদিন কমপক্ষে ৫০ কাপ কফি পান করতেন তিনি। এই অভ্যাসের জন্য অবশ্য ভুগেছেনও বালজাক। অতিরিক্ত কফি পানের জন্য পাকস্থলীর সমস্যা, মাথাব্যথা ও উচ্চ রক্তচাপে ভুগতে হয়েছে তাঁকে।
৪. এডগার অ্যালান পোলেখক, সম্পাদক ও সাহিত্য সমালোচক হিসেবে বিখ্যাত ছিলেন এডগার অ্যালান পো। আমেরিকান এই লেখক ছোট ছোট কাগজের টুকরোতে লিখতেন। এরপর সেগুলো আঠা দিয়ে লাগিয়ে একটি শক্ত জিনিসে পাকিয়ে রাখতেন। যেমনটা রাখতেন আগেকার দিনের রাজারা। এডগার মনে করতেন, এভাবে রাখলে লেখার ধারাবাহিকতা রাখা সহজ এবং এতে লেখা সহজে সংরক্ষণ করা যায়। তাই স্বাভাবিক কোনো খাতা বা ডায়েরি তিনি ব্যবহার করতেন না।
৫. লেওনার্দো দা ভিঞ্চি ও নিকোলা টেসলাদুজনই বিখ্যাত আবিষ্কারক। ঘুম নিয়ে দুজনের ছিল দুই রকম অভ্যাস। লেওনার্দো দা ভিঞ্চি প্রতি ২৪ ঘণ্টায় একাধিকবার ঘুমাতেন। তবে এসব ঘুম হতো খুব অল্প সময়ের।বর্তমানে যে পদ্ধতিতে বিদ্যুৎ সরবরাহ করা হয়, সেটির জনক নিকোলা টেসলা। তিনি এতই কাজপাগল ছিলেন যে দিনে দুই ঘণ্টার বেশি ঘুমাতেন না কখনো।
৬. বেঞ্জামিন ফ্রাংকলিনযুক্তরাষ্ট্রের জাতির জনক বেঞ্জামিন ফ্রাংকলিন। তাঁর ছিল এক অদ্ভুত অভ্যাস। প্রতিদিন নিত্যকার কাজ শুরু করার আগে ঘণ্টা খানেক খোলা জানালার সামনে বসে থাকতেন তিনি। তা-ও দিগম্বর হয়ে! কারণ, তিনি ‘বাতাসের স্নান’ (এয়ার বাথ) উপভোগ করতেন। এটি ছিল ফ্রাংকলিনের নিজেকে সতেজ করার উপায়।
৭. ভার্জিনিয়া উলফবিংশ শতাব্দীর অন্যতম আধুনিক ঔপন্যাসিক ভার্জিনিয়া উলফ। তাঁর লেখা বিখ্যাত উপন্যাসের মধ্যে রয়েছে ‘টু দ্য লাইটহাউস’, ‘দ্য ভয়েজ আউট’ ইত্যাদি। মজার ব্যাপার হলো, উলফ দাঁড়িয়ে দাঁড়িয়ে লিখতেন। তিনি মনে করতেন, লেখালেখির কাজটি হলো শব্দ দিয়ে ছবি আঁকার মতো। প্রায় সময়ই ইজেলে কাগজ এঁটে লিখতেন এই ব্রিটিশ লেখিকা।
মেন্টাল ফ্লস অবলম্বনে অর্ণব সান্যাল
 
