
আগামী পাঁচ বছরে, অর্থাৎ ২০২০ সালের মধ্যে চীনের জনসংখ্যা সাড়ে চার কোটি বাড়বে বলে মনে করা হচ্ছে। এ সংখ্যা ইউরোপের একটি বড় দেশ স্পেনের গোটা জনসংখ্যার প্রায় সমান। চীনের কর্তৃপক্ষের গতকাল শনিবার ঘোষিত এক পরিকল্পনায় এ কথা জানানো হয়। খবর এএফপির।দীর্ঘদিনের এক সন্তান নীতি থেকে সম্প্রতি সরে এসেছে চীন। উদ্যোগ নিয়েছে জনসংখ্যাগত সংকট কাটানোর। এরই অংশ হিসেবে দেশটির পার্লামেন্টে জনসংখ্যা বৃদ্ধি-সংক্রান্ত নতুন পরিকল্পনা উত্থাপন করা হয়েছে। চীনা পার্লামেন্ট ন্যাশনাল পিপলস কংগ্রেসের উদ্বোধনী অধিবেশনে গতকাল এ ব্যাপারে পাঁচ বছর মেয়াদি পরিকল্পনার খসড়া প্রকাশ করা হয়েছে। এখানে বলা হয়েছে, এর ফলে ২০২০ সালের মধ্যে দেশটির জনসংখ্যা হবে ১৪২ কোটি। অথচ ২০১১ সালে নেওয়া এর আগের পরিকল্পনায় বলা হয়েছিল, ২০১৫ সালের শেষ নাগাদ জনসংখ্যা হবে ১৩৯ কোটি।নতুন খসড়ায় বলা হয়েছে, ‘আমরা পরিবার পরিকল্পনার মৌলিক জাতীয় নীতির ব্যাপারে অবিচল থাকব। দম্পতিদের দুই সন্তান নেওয়ার নীতিটি ধীরে ধীরে বাস্তবায়ন করা হবে।’এক সন্তান নীতিতে অভ্যস্ত হয়ে পড়া চীনের অনেক দম্পতিই বাড়তি খরচের কারণে দ্বিতীয় সন্তান নেওয়ার ব্যাপারে অনাগ্রহী।জনসংখ্যা নিয়ন্ত্রণে সত্তরের দশকের শেষের দিক থেকে চীনে এক সন্তান নীতি চালু করা হয়। ছেলেসন্তানের আশায় তাই দেশটিতে কন্যাশিশুর ভ্রূণ হত্যার প্রবণতা অনেক বেশি। এতে নারী ও পুরুষের অনুপাতে ভারসাম্যহীনতার সৃষ্টি হয়েছে। কর্মীর সংখ্যায়ও নেতিবাচক প্রভাব পড়েছে।
