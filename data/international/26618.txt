
কিউবার সাবেক প্রেসিডেন্ট ফিদেল কাস্ত্রো ন্যাটোর নেতৃত্বাধীন সামরিক জোটকে নাৎসি বাহিনীর সঙ্গে তুলনা করেছেন। যুক্তরাষ্ট্র ও ইউরোপকে তীব্র ভাষায় আক্রমণ করে তিনি বলেন, এরা যুদ্ধের কারবারি। খবর এএফপির।কিউবার রাষ্ট্রীয় গণমাধ্যমে প্রকাশিত একটি লেখায় কাস্ত্রো মধ্যপ্রাচ্যের ব্যাপারে যুক্তরাষ্ট্রের নীতির জন্য সিনেটর জন ম্যাককেইনেরও সমালোচনা করেন। তিনি তাঁকে ‘ইসরায়েলের নিঃস্বার্থ বন্ধু’ বলে উল্লেখ করেন। ম্যাককেইন ২০০৮ সালে যুক্তরাষ্ট্রের রিপাবলিকান দলের প্রেসিডেন্ট প্রার্থী ছিলেন।পশ্চিমা বিশ্বকে নৈরাশ্যবাদী উল্লেখ করে তাদের চারিত্রিক বৈশিষ্ট্য ‘সাম্রাজ্যবাদী নীতির প্রতীক’ বলে উল্লেখ করেন কাস্ত্রো। তিনি বলেন, ম্যাককেইন ইসরায়েলের মোসাদ গোয়েন্দা সংস্থাকে সমর্থন দিয়েছিলেন। তারপর তাঁরা ইসলামিক স্টেট (আইএস) সৃষ্টিতে ভূমিকা রাখেন। এই আইএসই এখন ইরাকের একটি বড় অংশ নিয়ন্ত্রণ করছে। আর ন্যাটোর প্রসঙ্গে কাস্ত্রো বলেন, এই জোটের প্রতিনিধিরা জার্মানির নাৎসি বাহিনীর স্মৃতি বহন করছে। তিনি বলেন, ন্যাটোর ইউরোপীয় কোনো কোনো মুখপাত্র যখন নাৎসিদের ভাষায় কথা বলেন, তখন অনেক মানুষ অবাক হয়ে যায়।কাস্ত্রো বলেন, অ্যাডলফ হিটলারের লোভী সাম্রাজ্য ইতিহাসের আস্তাকুঁড়ে নিক্ষিপ্ত হয়েছে। তাঁর শাসনামল কোনো গৌরবজনক অধ্যায় রেখে যায়নি, যা থেকে ন্যাটো জোটভুক্ত দেশগুলো কিছু গ্রহণ করতে পারে।শারীরিক অবস্থার অবনতি হতে থাকায় ২০০৬ সালে ছোট ভাই রাউল কাস্ত্রোর কাছে ক্ষমতা হস্তান্তর করেন ফিদেল কাস্ত্রো। তখন থেকে বই ও বিভিন্ন বিষয়ে লেখালেখি করে সময় পার করছেন তিনি।
