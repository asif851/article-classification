
পাকিস্তানের উত্তর-পশ্চিমাঞ্চলীয় এলাকার সেনাক্যাম্পে আত্মঘাতী হামলায় অন্তত ১১ সেনা নিহত হয়েছে। হামলায় আহত হয়েছে ১৩ জন। সংবাদকর্মীদের কাছে পাঠানো বার্তায় জঙ্গিগোষ্ঠী পাকিস্তানি তালেবান এ ঘটনার দায় স্বীকার করেছে। উত্তর-পশ্চিমাঞ্চলীয় সোয়াত উপত্যকার সেনাক্যাম্পে এ হামলার ঘটনা ঘটে গতকাল শনিবার রাতে। পাকিস্তানের আন্তবাহিনী জনসংযোগ বিভাগের এক বিবৃতিতে বলা হয়, হামলাকারীরা সেনাক্যাম্পের একটি মাঠে এ হামলা চালায়। নিহত সেনাদের মধ্যে একজন কর্মকর্তা আছেন বলেও জানানো হয় বিবৃতিতে।
আফগানিস্তানের সীমান্তবর্তী এই এলাকায় সাম্প্রতিক সময়ে সন্ত্রাসী তৎপরতা বেশ কমে গিয়েছিল। নিরাপত্তা বাহিনীর জোরদার তৎপরতার জন্যই এ পরিস্থিতির সৃষ্টি হয়।
গত বছরের ডিসেম্বরে সোয়াতের জাহানাবাদ এলাকায় অভিযান চালিয়ে নিরাপত্তা বাহিনী দুজন জঙ্গিকে হত্যা করে। ওই দুই জঙ্গি আফগানিস্তান থেকে পালিয়ে সোয়াতে এসেছিল। ২০০৭ থেকে ২০০৯ সাল পর্যন্ত সোয়াত উপত্যকা জঙ্গিগোষ্ঠী পাকিস্তানি তালেবানের দখলে ছিল। সেই সময় ওই এলাকায় কঠোর ইসলামি আইন বলবৎ করে জঙ্গিরা। প্রকাশে বেত্রাঘাত এবং ফাঁসি কার্যকর করার মতো ঘটনা ঘটতে থাকে। পরে নিরাপত্তা বাহিনীর অভিযানের ফলে সোয়াত জঙ্গিমুক্ত হয়।
