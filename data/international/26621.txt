
সিরিয়ায় ইসলামিক স্টেটের (আইএস) ৬০টি লক্ষ্যবস্তুতে হামলা চালিয়েছে রাশিয়ার বিমানবাহিনী। এতে গত ২৪ ঘণ্টায় অন্তত ৩০০ জঙ্গি নিহত হয়েছে বলে দাবি করেছে দেশটির প্রতিরক্ষা মন্ত্রণালয়। গতকাল শুক্রবার রয়টার্সের খবরে এ তথ্য জানানো হয়।
এর আগে মস্কোর পক্ষ থেকে জানানো হয়, প্রতিদিন আইএসের অন্তত ১০টি লক্ষ্যবস্তুতে হামলা চালানো হচ্ছে। জঙ্গিদের সংগঠিত হওয়া এবং জনবহুল এলাকাগুলো তাদের ছড়িয়ে পড়া ঠেকাতে হামলা জোরদার করা হয়েছে।
মন্ত্রণালয়ের এক বিবৃতিতে জানানো হয়, সিরিয়ার রাক্কা প্রদেশের লিওয়া আল-হাক নামের একটি জঙ্গি গোষ্ঠীর সদর দপ্তর ধ্বংস করে দিতে রুশ বিমানবাহিনী কেএবি-৫০০ বিমান থেকে বোমা ফেলেছে।
ঘটনাস্থল থেকে বেতার যোগাযোগের মাধ্যমে তথ্যপ্রাপ্তি কথা উল্লেখ করে ওই বিবৃতিতে জানানো হয়, ওই অভিযানে আইএসের দুজন জ্যেষ্ঠ কমান্ডার ও ২০০ জঙ্গি নিহত হয়েছে।
আলেপ্পোর আগের কারাগারে কাছে থাকা আইএসের ঘাঁটি ও যুদ্ধের সরঞ্জামের ভান্ডার ধ্বংস করা হয়েছে। এতে ১০০ জন জঙ্গি নিহত হয়। গত ২৪ ঘণ্টায় লাতাকিয়া ও ইদলিব প্রদেশেও জঙ্গিদের বিভিন্ন প্রশিক্ষণ কেন্দ্রে হামলাও চালানো হয়েছে।
