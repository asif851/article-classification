
ব্রাজিলে ২৬ বছর বয়সী এক যুবক ৪২ জনকে হত্যা করেছেন বলে সন্দেহ করা হচ্ছে। সাইলসন জোসে গ্রাসাস নামে ওই ব্যক্তি গত ১০ বছরে ৩১ জনকে হত্যা করেছেন বলে নিজেই দাবি করেছেন। খবর এএফপি ও বিবিসির।রিও ডি জেনেরিওর শহরতলিতে এক নারীকে ছুরি মেরে হত্যার অভিযোগে গ্রাসাসকে গত বুধবার গ্রেপ্তার করা হয়। এরপর তিনি ওই ঘটনার আগে আরও ৩৭ জন নারী, তিন পুরুষ ও দুই বছর বয়সী একটি মেয়েশিশুকে হত্যা করার কথা বলেন।স্থানীয় পুলিশ কর্মকর্তা পেদ্রো এনরিক মেদিনা বৃহস্পতিবার বলেন, গ্রাসাসের হাতে খুন হওয়া ব্যক্তিদের অধিকাংশই নারী। আর তিনি শুধু শ্বেতাঙ্গ নারীদের হত্যা করতে চেয়েছিলেন, কালোদের নয়। নিজে কৃষ্ণাঙ্গ গ্রাসাস বলেছেন, শিকারদের কাউকে কাউকে অনুসরণ করতেন তিনি। কখনো কখনো মাসের পর মাস নিবিড়ভাবে নজরে রাখার পর হত্যা করেছেন। তিনি প্রথম খুনটি করেন ১৭ বছর বয়সে।অপরাধ বিশেষজ্ঞরা ধারণা করছেন, গ্রাসাস সম্ভবত একজন মানসিক রোগী। তিনি খুন করে সংবাদমাধ্যমে প্রচার পেতে পছন্দ করেন বলে স্বীকারোক্তি দিয়েছেন। তাঁর এ কথা ও বাস্তবতার মধ্যে সম্পর্ক যাচাই করে দেখছে পুলিশ।পুলিশ জানায়, গ্রাসাস কারাগার থেকে কখনো ছাড়া পেলে আবারও খুন করার ইচ্ছার কথা জানিয়েছেন। বলেছেন, তিনি শ্বেতাঙ্গ নারীদের শ্বাসরোধে হত্যা করতেন। আর তিনজন পুরুষকে হত্যার সময় ভাড়াটে খুনি হিসেবে কাজ করেছেন।ব্রাজিলের আইনে কাউকে সর্বোচ্চ ৩০ বছরের কারাদণ্ড দেওয়া যায়। দেশটিতে মৃত্যুদণ্ডের বিধান নেই।
