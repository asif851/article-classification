
ইরাক ও সিরিয়ায় সক্রিয় জঙ্গিগোষ্ঠী ইসলামিক স্টেটের (আইএস) প্রতি আনুগত্য প্রকাশ করেছে নাইজেরিয়ার জঙ্গি সংগঠন বোকা হারাম।আজ রোববার বিবিসি অনলাইনের প্রতিবেদনে জানানো হয়, গতকাল শনিবার বোকো হারামের টুইটারে এক অডিও বার্তায় এই ঘোষণা দেয় জঙ্গি সংগঠনটি। তবে বার্তাটির সত্যতা যাচাই করা যায়নি।অডিও বার্তাটি বোকো হারামের প্রধান আবু বকর শেকাউর বলে ধারণা করা হচ্ছে। ওই বার্তায় বলা হয়, ‘আমরা খেলাফতের প্রতি আমাদের আনুগত্য ঘোষণা করছি...।’গত বছর ইরাক ও সিরিয়ার বিশাল ভূখণ্ড নিজেদের নিয়ন্ত্রণে নিয়ে ‘খেলাফত রাষ্ট্র’ ঘোষণা করেন আইএসপ্রধান আবু বকর আল-বাগদাদি। অনুসারীদের কাছে আল-বাগদাদি ‘খলিফা’ হিসেবে পরিচিত।আল-কায়েদার সঙ্গে বোকো হারাম সংশ্লিষ্ট বলে এত দিন ধারণা করা হতো।
