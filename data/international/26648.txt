
সিরিয়ায় সরকারবিরোধী বিদ্রোহীদের সঙ্গে রক্তক্ষয়ী লড়াইয়ে লিপ্ত জঙ্গিগোষ্ঠী ইসলামিক স্টেট অব ইরাক অ্যান্ড দ্য লেভান্টের (অাইএসআইএল) সঙ্গে সম্পৃক্ততার কথা অস্বীকার করেছে আল-কায়েদা৷ গত রোববার ওয়েবসাইটে প্রকাশিত আইমান আল জাওয়াহিরির এক বিবৃতিতে এ তথ্য জানানো হয়৷আল-কায়েদার প্রধান আইমান আল জাওয়াহিরি গত বছরের মে মাসে ওই গোষ্ঠীকে ভেঙে দেওয়ার ও ইরাকে ফেরত আসার নির্দেশ দিয়েছিলেন৷ একই সঙ্গে তিনি েঘাষণা করেছিলেন, সিরিয়ায় আল-কায়েদার আনুষ্ঠানিক শাখা হিসেবে আল-নুসরা ফ্রন্টের কাজ করার কথা৷বিবৃতিতে জাওয়াহিরি বলেন, ‘আল-কায়েদা ঘোষণা করছে, এই সংগঠনের সঙ্গে ইসলামিক স্টেট অব ইরাক অ্যান্ড দ্য লেভান্টের কোনো সংশ্লিষ্টতা নেই৷ এর অস্তিত্ব সম্পর্কেও অবগত নয় আল-কায়েদা৷ এই গোষ্ঠীকে মেনে নেওয়া হবে না৷’ বিবৃতিতে আরও বলা হয়, ‘আইএসআইএল আল-কায়েদার কোনো শাখা নয়৷ এর সঙ্গে কোনো সম্পর্কও নেই৷ এর কার্যকলাপের দায়দায়িত্ব আল-কায়েদা নেবে না৷’সিরিয়ায় গৃহযুদ্ধ শুরুর পর প্রাথমিক পর্যায়ে আইএসআইএলের মতো জঙ্গিগোষ্ঠীগুলোকে কিছু বিদ্রোহী স্বাগত জানিয়েছিল৷ কিন্তু নিরীহ বেসামরিক লোকজন ও প্রতিপক্ষের বিদ্রোহীদের ওপর নির্মম নির্যাতন চালানোর অভিযোগ ওঠায় তাদের ব্যাপারে নেতিবাচক প্রতিক্রিয়া সৃষ্টি হয়৷ সরকারবিরোধীরা অভিযোগ করেছে, আইএসআইএল প্রেসিডেন্ট বাশার আল-আসাদের সমর্থকদের বিরুদ্ধে লড়াইয়ের পরিবর্তে ক্ষমতা কুক্ষিগত করার চেষ্টা চালাচ্ছে৷ এএফপি৷
