
যুক্তরাজ্যের লন্ডনে পাতাল রেলে বোমা বিস্ফোরণের ঘটনায় শনিবার রাতে সন্দেহভাজন আরও এক তরুণকে (২১) গ্রেপ্তার করেছে পুলিশ।
আজ রোববার বিবিসি অনলাইনের প্রতিবেদনে বলা হয়, শনিবার রাতে পশ্চিম লন্ডনের হাউনস্লো এলাকা থেকে ওই তরুণকে গ্রেপ্তার করা হয়। তবে তাঁর নাম-পরিচয় প্রকাশ করা হয়নি।
এর আগে এ ঘটনায় গতকাল সকালে সন্দেহভাজন আরেক তরুণকে (১৮) গ্রেপ্তার করে কেন্ট পুলিশ। ডোভারের বন্দর এলাকা থেকে তাঁকে গ্রেপ্তার করা হয়।
প্রতিবেদনে বলা হয়, শুক্রবার সকালে লন্ডনের দক্ষিণ-পশ্চিম অংশের ফুলহাম এলাকার পারসনস গ্রিন স্টেশনে ‘ডিসট্রিক্ট লাইট’ রেলের একটি কামরায় বোমা বিস্ফোরণের ঘটনায় ২৯ জন আহত হয়। চলতি বছর এটি লন্ডনে পঞ্চম সন্ত্রাসী হামলার ঘটনা। তবে এটি প্রথম কোনো হামলা যাতে কেউ নিহত হননি।
প্রতিবেদনে আরও বলা হয়, পারসনস গ্রিন স্টেশনে ‘ডিসট্রিক্ট লাইন’ রেলের একটি কামরায় বোমা বিস্ফোরণের ঘটনায় সারে এলাকায় তল্লাশি অভিযান চালাচ্ছে পুলিশ। সারের সানবারি-অন-টেমস এলাকার বাড়িতেও তল্লাশি চালানো হচ্ছে। ধারণা করা হচ্ছে, শনিবার সকালে যে তরুণকে গ্রেপ্তার করা হয়েছে তিনি এই এলাকার একটি বাড়িতে থাকতেন। ওই বাড়ির মালিক রোনাল্ড জোনস (৮৮) ও পেনেলোপ জোনস (৭১) নামের দম্পতি। ওই বাড়িতে তল্লাশি অভিযান চালানোর সময় অ্যালিসন গ্রিফিথস নামের তাঁদের এক বন্ধু উপস্থিত ছিলেন।
অ্যালিসন গ্রিফিথস বলেন, সম্প্রতি রোনাল্ড-পেনেলোপ দম্পতির সঙ্গে ১৮ ও ২২ বছর বয়সী দুই তরুণ থাকতেন।
জঙ্গিগোষ্ঠী ইসলামিক স্টেট (আইএস) এ হামলার দায় স্বীকার করেছে। তবে লন্ডন মহানগর পুলিশের ডেপুটি কমিশনার মার্ক রাওলি বলেন, হামলাকারীর সঙ্গে আগাম কোনো যোগাযোগ থাক বা না থাক, যেকোনো হামলার দায় স্বীকার করা আইএসের জন্য নিত্য ব্যাপার হয়ে দাঁড়িয়েছে।
