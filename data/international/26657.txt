
জিম্বাবুয়ের বর্ষীয়ান প্রেসিডেন্ট রবার্ট মুগাবে ‘রহস্যজনক’ সফর শেষে গত রোববার সিঙ্গাপুর থেকে দেশে ফিরেছেন। ভারতের একটি সাংস্কৃতিক উৎসবে যোগ দিতে তিনি গত মঙ্গলবার দেশ ছেড়েছিলেন। তবে ৯২ বছর বয়সী প্রেসিডেন্ট ভারতে যাননি। সরকারি সূত্রে পরে বলা হয়, নিরাপত্তা ঝুঁকির কারণে ভারত সফর বাতিল করেছেন জিম্বাবুয়ের প্রেসিডেন্ট।বিমান চলাচল পর্যবেক্ষণকারী একটি অনলাইন সংস্থা জানায়, মুগাবে প্রকৃতপক্ষে জিম্বাবুয়ে থেকে সরাসরি সিঙ্গাপুর চলে যান। সেখানে তিনি নিয়মিতই চিকিৎসার জন্য যান। সিঙ্গাপুর থেকে রোববার সকাল ছয়টায় মুগাবে দেশে ফেরেন। জিম্বাবুয়ের তথ্য মন্ত্রণালয়ের পরিচালক রেগিস মোফোকো প্রেসিডেন্টের ফিরে আসার বিষয়টি নিশ্চিত করেন। তবে সিঙ্গাপুরে প্রেসিডেন্ট কী কাজে গিয়েছিলেন, সে বিষয়ে কিছু বলতে রাজি হননি। মুগাবে প্রস্টেট ক্যানসারে ভুগছেন বলে অতীতে খবর প্রকাশিত হয়েছে।পররাষ্ট্রমন্ত্রী সিমবারাসি মামবেনগিগৌ স্থানীয় টেলিভিশন চ্যানেল জেডটিভিকে বলেন, শুধু সাংস্কৃতিক উৎসবে যোগ দেওয়াই মুগাবের ভারত সফরের একমাত্র উদ্দেশ্য ছিল না। তিনি অর্থনীতির নানা বিষয়ে ভারতের রাষ্ট্রপতি প্রণব মুখার্জির সঙ্গে আলোচনা করতে চেয়েছিলেন।
