
জাপান আজ রোববার তার সর্বশেষ পারমাণবিক চুল্লিটি অনির্দিষ্টকালের জন্য বন্ধ করে দেওয়ার ঘোষণা দিয়েছে।বিবিসি বলছে, সোমবার ভোররাতে পশ্চিম জাপানের ওহি এলাকায় অবস্থিত ‘চুল্লি নম্বর ৪’ থেকে বিদ্যুত্ উত্পাদন বন্ধ হয়ে যাবে। বিশ্লেষকেরা বলছেন, ১৯৬০-এর দশক থেকে জাপানে পারমাণবিক শক্তি থেকে বিদ্যুত্ উত্পাদন শুরু হয়। তবে এবার যে সমস্যা হয়েছে, তাতে চুল্লিটি অন্তত আসছে ডিসেম্বর পর্যন্ত বন্ধ রাখতে হবে।২০১১ সালে ফুকুশিমা পারমাণবিক বিদ্যুত্ কেন্দ্রে ভয়াবহ ফাটল ও তেজস্ক্রিয় পদার্থ নিঃসরণের পর দেশজুড়ে পারমাণবিক চুল্লির বিরুদ্ধে জনমত তীব্র হয়ে ওঠে। এর আগে কয়েক দশক ধরে দেশটির পরিবেশবাদী ও বামপন্থীরা পারমাণবিক চুল্লিকে জনস্বার্থবিরোধী উল্লেখ করে সেগুলো বন্ধ করে দেওয়ার দাবিতে আন্দোলন করে আসছিলেন।২০১১ সালের সুনামিতে দেশের পারমাণবিক বিদ্যুত্ কেন্দ্রগুলো বেশ ক্ষয়ক্ষতির শিকার হয়। এর আগে দেশের মোট বিদ্যুতের ৩০ শতাংশ এসব কেন্দ্র থেকে সরবরাহ করা হতো।
বিশ্লেষকেরা বলছেন, জাপানের এখনো টিকে থাকা ৫০টি চুল্লির সব কটিই বিভিন্ন সমস্যায় জর্জরিত। এগুলোর কোনোটি থেকে তেজস্ক্রিয় পদার্থ চুইয়ে বাইরে পড়ছে, কোনোগুলোর তেজস্ক্রিয় জল সমুদ্রে মিশে ভয়াবহ দূষণ ছড়াচ্ছে। তবে জাপান যদি সত্যিই এসব চুল্লি আবার চালু করতে চায়, তবে মেরামতকাজের জন্য অন্তত ছয় মাস সময় লাগবে।দেশটির প্রধানমন্ত্রী শিনজো আবে এসব চুল্লি আবার চালু করতে আগ্রহী। তাঁর সরকারের দাবি, এসব চুল্লি বন্ধ থাকার কারণে দেশটির ব্যয় বহুগুণ বেড়েছে। বিদ্যুতের দাম ৩০ শতাংশ বেড়েছে। চুল্লিগুলো বন্ধ করে দেওয়ার পর থেকে জাপানকে বিপুল কয়লা, গ্যাস ও জ্বালানি তেল আমদানি করতে হচ্ছে। সরকার চাইছে, চুল্লি চালু করে এসব পণ্য আমদানির ওপর নির্ভরশীলতা কমাতে।
