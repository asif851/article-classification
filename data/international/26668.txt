
ঐতিহাসিক স্মৃতিসৌধ তাজমহলকে উড়িয়ে দেওয়ার হুমকি দিয়েছে আইএস-ঘনিষ্ঠ একটি ইসলামি জঙ্গি সংগঠন ‘আহওয়াল উম্মত’। গতকাল বৃহস্পতিবার রাতে কলকাতার টাইমস অব ইন্ডিয়ার বাংলা দৈনিক এইসময় পত্রিকার অনলাইন সংস্করণের প্রতিবেদনে এ তথ্য দেওয়া হয়।
তাজমহল মোগল সম্রাট শাহজাহানের এক ঐতিহাসিক সৃষ্টি। স্ত্রী মমতাজ মহলের মৃত্যুর পর তাঁর ভালোবাসার স্মৃতিকে অমর করে রাখার জন্য ভারতের উত্তর প্রদেশের আগ্রা শহরে গড়েছিলেন এই ঐতিহাসিক স্মৃতিসৌধ। ১৬৩২ সাল থেকে ১৬৫৩ সালের মধ্যে নির্মিত হয়েছিল এই তাজমহল। এই স্মৃতি সৌধটি বিশ্বের সপ্তাশ্চর্যের একটি। ১৯৮৩ সালে ইউনেসকো এই তাজমহলকে বিশ্ব ঐতিহ্য হিসেবে ঘোষণা করে।গত ১৪ মার্চ ওয়েব চ্যানেল ‘টেলিগ্রাম’ এ আহওয়াল উম্মতের মিডিয়া সেন্টারের পোস্ট করা এক গ্রাফিকস বার্তায় তাজমহলকে উড়িয়ে দেওয়ার হুমকি দেওয়া হয়েছে। নজরদারির ওয়েবসাইট ‘সাইট ইনটেলিজেন্স গ্রুপ’ এ তথ্য প্রকাশ করেছে। ওই গ্রাফিকস বার্তায় দেখা গেছে, এক জঙ্গি সামরিক পোশাক পরে হাতে রকেট প্রপেলড গ্রেনেড ও অ্যাসল্ট রাইফেল নিয়ে দাঁড়িয়ে রয়েছে। গ্রাফিকসের ইনসেটে তাজমহলের একটি ছবি রয়েছে। নিচে লেখা রয়েছে, ‘নতুন নিশানা’।
