
যুক্তরাজ্যে তৈরি করা হয়েছে বিশ্বের সবচেয়ে বড় উড়োজাহাজ। বলা হচ্ছে ৩০০ ফুট দীর্ঘ এই বিমানপোতটি হেলিকপ্টার, এয়ারশিপ ও উড়োজাহাজ—এ তিনের সমন্বয়। এর সবচেয়ে বড় বৈশিষ্ট্য হলো একবার জ্বালানি ভরার পর এটি টানা তিন সপ্তাহ উড়তে সক্ষম।আগের সবচেয়ে বড় উড়োজাহাজ ছিল এয়ারবাস কোম্পনির এ-৩৮০ এবং বোয়িং কোম্পানির ৭৪৭-৮। নতুন উড়োজাহাজটি এ দুটির চেয়ে প্রায় ৬০ ফুট বেশি দীর্ঘ। পুরো পরিকল্পনা বাস্তবায়িত হলে উড়োজাহাজটি পানিতেও অবতরণ করতে পারবে। এটি মূলত একটি শক্তিশালী পরিবহন বিমান।যুক্তরাজ্যভিত্তিক বিমান নির্মাতা প্রতিষ্ঠান হাইব্রিড এয়ার ভেহিক্যালস লিমিটেড (এইচএভি) ৬০০ কোটি পাউন্ড ব্যয়ে নতুন উড়োজাহাজটি তৈরি করেছে। মূলত মার্কিন সামরিক বাহিনীর জন্য এটি তৈরি করা হয়েছে।সবকিছু ঠিক থাকলে চলতি বছরের শেষ নাগাদ নতুন উড়োজাহাজটি দিয়ে প্রথম ফ্লাইট পরিচালনা করা হবে। পরে এটি আরও বড় আকারে তৈরির পরিকল্পনা রয়েছে। তখন এটি ৩৯০ ফুট পর্যন্ত দীর্ঘ হতে পারে। আর প্রশস্ততা ও উচ্চতা হবে যথাক্রমে ১৯৬ ফুট ও ১১৫ ফুট। মালের পাশাপাশি ৫০ জন যাত্রী ধারণক্ষমতা রয়েছে বিশাল উড়োজাহাজটির। এটি ৫০ টন ওজনের জিনিসপত্র পরিবহনে সক্ষম হবে বলে মনে করছে এর নির্মাতা প্রতিষ্ঠান এইচএভি। প্রতিষ্ঠানটি এ ধরনের এক হাজার উড়োজাহাজ তৈরি করার পরিকল্পনার কথা প্রকাশ করেছে।এইচএভির প্রধান নির্বাহী স্টিফেন ম্যাকগ্লেন দাবি করেন, তাঁরা বর্তমান বিমান নির্মাতা প্রতিষ্ঠানগুলোর চ্যালেঞ্জ মোকাবিলায় সক্ষম হবে। তিনি বলেন, নতুন উড়োজাহাজটি তুলনামূলক কম কার্বন নিঃসরণ করবে, একবার জ্বালানি নিয়েই কয়েক দিন উড়তে পারবে এবং বিমানবন্দর ছাড়াই যেখানেই প্রয়োজন প্রায় সেখানেই হেলিকপ্টারের মতো অবতরণ করতে পারবে। ইনডিপেনডেন্ট ও টাইমস অব ইন্ডিয়া।
