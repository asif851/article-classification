
গাজায় ইসরায়েলের উন্মত্ত হামলায় প্রায় নিশ্চিহ্ন হয়ে গেছে একটি পরিবার। সোমবার গাজার খান ইউনিস এলাকায় ইসরায়েলের বিমান হামলায় ওই পরিবারের অন্তত ২০ সদস্য নিহত হয়েছে।কোনো কোনো সূত্রের খবরে বলা হচ্ছে, যৌথ ওই পরিবারের ২৪ থেকে ২৮ জন সদস্য নিহত হয়েছে।খবর দ্য গার্ডিয়ানের।গাজায় হামলা শুরুর পর ১৪তম দিনে মধ্যাঞ্চলীয় দেইর আল-বালাহ এলাকার আল-আকসা হাসপাতালে সোমবার বিমান হামলা হয়। এতে সেখানকার রোগী ও স্বাস্থ্যকর্মীসহ পাঁচজন নিহত ও প্রায় ৩০ জন স্বাস্থ্যকর্মীসহ ৭০ জন আহত হয়। ওই হাসপাতালে হামাসের জঙ্গিরা লুকিয়ে রয়েছে বলে ইসরায়েল দাবি করছে। ফিলিস্তিনি মানবাধিকার কেন্দ্র জানায়, রাফা এলাকায় আরেকটি বিমান হামলায় আরও ১০ জন নিহত হয়। তাদের মধ্যে চারজন শিশু-কিশোর ও একজন নবজাতক ছিল।আন্তর্জাতিক সহায়তা সংস্থা সেভ দ্য চিলড্রেন সূত্র জানায়, গাজায় হামলা শুরুর পর থেকে প্রতিদিন গড়ে সাতজন নিহত হচ্ছে। স্থানীয় অনেক শিশুকেই ছয় বছরের মধ্যে এ নিয়ে তৃতীয়বার যুদ্ধ দেখতে হচ্ছে।ইসরায়েলি বাহিনী সোমবার হামাসের ১০ জঙ্গিকে হত্যা করেছে বলে দাবি করে। হামাস দাবি করে, তারা শল অ্যারন নামের ইসরায়েলি এক সেনাকে গত রোববার বন্দী করেছে। এ খবর পাওয়ার পর গাজার রাস্তায় জনতার উল্লাস দেখা যায়। অ্যারনের বন্দী হওয়ার বিষয়টি নিশ্চিত করে ইসরায়েল জানায়, এতে অস্ত্রবিরতির প্রক্রিয়া জটিল হয়ে যেতে পারে।এদিকে, যুক্তরাষ্ট্র আর কোনো বেসামরিক মানুষকে হত্যার ঘটনা দেখতে চায় না বলে ঘোষণা দিয়েছেন মার্কিন প্রেসিডেন্ট বারাক ওবামা। আর যুক্তরাষ্ট্রের পররাষ্ট্রমন্ত্রী জন কেরি গাজায় যুদ্ধরত দুই পক্ষের মধ্যে একটি অস্ত্রবিরতি চুক্তির বিষয়টি ত্বরান্বিত করার লক্ষ্যে ইতিমধ্যে মিসরে পৌঁছেছেন। তিনি মধ্যপ্রাচ্যের গুরুত্বপূর্ণ নেতাদের সঙ্গে বৈঠক করেন। পাশাপাশি জাতিসংঘের মহাসচিব বান কি মুনের সঙ্গেও গতকাল মঙ্গলবার আলোচনায় বসেন কেরি।ফিলিস্তিনিদের মানবিক সহায়তার জন্য যুক্তরাষ্ট্র চার কোটি ৭০ লাখ মার্কিন ডলার দেওয়ার প্রতিশ্রুতি দিয়েছে। কেরি বলেন, এখন হামাসকে সিদ্ধান্ত নিতে হবে তারা নির্দোষ বেসামরিক জনগণকে সহিংসতার বাইরে রাখবে কিনা।গাজায় ইসরায়েলি হামলায় গতকাল সকাল পর্যন্ত প্রায় ৬০০ ফিলিস্তিনি প্রাণ হারায়। জাতিসংঘ জানায়, নিহতদের অধিকাংশই বেসামরিক নাগরিক। হামলা শুরুর পর থেকে এ পর্যন্ত অন্তত এক লাখ মানুষ বাড়িঘর ছেড়ে পালিয়ে যেতে বাধ্য হয়েছে। লড়াইয়ে ইসরায়েলের ২৭ সেনা ও দুই বেসামরিক নাগরিকও প্রাণ হারায় বলে তেলআবিব জানায়।
