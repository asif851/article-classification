
ভারতের ধনী মুখ্যমন্ত্রীর তালিকায় শীর্ষে রয়েছেন অন্ধ্র প্রদেশের চন্দ্রবাবু নাইডু। তিনি তেলেগু দেশম পার্টির নেতা। সবচেয়ে কম সম্পদশালী মুখ্যমন্ত্রী হলেন ত্রিপুরার বামদলীয় নেতা মানিক সরকার। অ্যাসোসিয়েশন ফর ডেমোক্রেটিক রিফরমসের (এডিআর) এক সমীক্ষা প্রতিবেদনে এ তথ্য উঠে এসেছে।আজ মঙ্গলবার কলকাতার বিভিন্ন গণমাধ্যমে প্রতিবেদনটি প্রকাশিত হয়। নির্বাচনের আগে মনোনয়নপত্রের সঙ্গে দেওয়া মুখ্যমন্ত্রীদের সম্পত্তির তালিকা ও অন্যান্য বিষয় পর্যালোচনা করে এই সমীক্ষা প্রতিবেদন তৈরি করেছে এডিআর।ভারতের বিভিন্ন প্রদেশে মোট ৩১ জন মুখ্যমন্ত্রী রয়েছেন। সবচেয়ে ধনী মুখ্যমন্ত্রী চন্দ্রবাবু নাইডুর স্থাবর ও অস্থাবর সম্পত্তির মোট মূল্য ১৭৭ কোটি রুপির বেশি। এই তালিকার দ্বিতীয় স্থানে উঠে এসেছে অরুণাচল প্রদেশের মুখ্যমন্ত্রী প্রেমা খান্ডুর নাম। তাঁর মোট সম্পত্তির পরিমাণ ১২৯ কোটি রুপির বেশি। তৃতীয় ধনী মুখ্যমন্ত্রী হলেন পাঞ্জাবের অমরিন্দর সিং। তাঁর মোট সম্পত্তির পরিমাণ ৪৮ কোটি রুপির ওপর।সবচেয়ে কম সম্পদশালী মুখ্যমন্ত্রী ত্রিপুরার মানিক সরকারের স্থাবর-অস্থাবর সম্পত্তির মোট মূল্য ২৬ লাখ ৮৩ হাজার রুপি। এরপরই সবচেয়ে কম সম্পদশালী হলেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। তাঁর মোট সম্পত্তির পরিমাণ ৩০ লাখ ৪৫ হাজার রুপি। তৃতীয় স্থানে জম্মু ও কাশ্মীরের মুখ্যমন্ত্রী মেহবুবা মুফতি, তাঁর মোট সম্পত্তির পরিমাণ ৫৫ লাখ ৯৬ হাজার রুপি।
এই তালিকা অনুযায়ী দেশের দুজন মুখ্যমন্ত্রীর ১০০ কোটি রুপির বেশি সম্পত্তি রয়েছে। ১০ থেকে ৫০ কোটি রুপির সম্পত্তি রয়েছে ছয়জন মুখ্যমন্ত্রীর। ১ কোটি থেকে ১০ কোটির মধ্যে আছেন ১৭ জন মুখ্যমন্ত্রী। এক কোটির নিচে ছয়জন মুখ্যমন্ত্রী।
এডিআর তাদের প্রতিবেদনে মুখ্যমন্ত্রীদের শিক্ষাগত যোগ্যতার দিকটিও তুলে ধরেছে। ৩১ জন মুখ্যমন্ত্রীর মধ্যে স্নাতকোত্তর ডিগ্রিধারী পাঁচজন, স্নাতক করেছেন ১২ জন। এ ছাড়া বিশেষ পোস্ট গ্র্যাজুয়েট করেছেন পাঁচজন এবং ডক্টরেট করেছেন একজন।
প্রতিবেদনে বলা হয়, ৩১ জন মুখ্যমন্ত্রীর মধ্যে ১১ জনের বিরুদ্ধে রয়েছে ফৌজদারি মামলা। মহারাষ্ট্র, কেরালা, উত্তর প্রদেশ, অন্ধ্র প্রদেশ, তেলেঙ্গানা, জম্মু ও কাশ্মীর এবং বিহারের মুখ্যমন্ত্রীদের বিরুদ্ধে এসব মামলা রযেছে। সবচেয়ে বেশি ফৌজদারি মামলা রয়েছে মহারাষ্ট্রের মুখ্যমন্ত্রী দেবেন্দ্র ফড়নবিশের বিরুদ্ধে। তাঁর বিরুদ্ধে মোট ২২টি মামলা রযেছে। এরপরই কেরালার মুখ্যমন্ত্রী পিনারাই বিজয়নের বিরুদ্ধে রয়েছে ১১টি মামলা। তবে ত্রিপুরা ও পশ্চিমবঙ্গের মুখ্যমন্ত্রীদের বিরুদ্ধে কোনো মামলা নেই। বিহারের মুখ্যমন্ত্রী নিতীশ কুমারের বিরুদ্ধে রয়েছে একটি মামলা।ভারতের বর্তমানে সবচেয়ে তরুণ মুখ্যমন্ত্রী হলেন অরুণাচল প্রদেশের মুখ্যমন্ত্রী প্রেমা খান্ডু। তাঁর বয়স ৩৫ বছর। আর প্রবীণ মুখ্যমন্ত্রী হলেন মিজোরামের মুখ্যমন্ত্রী লাল থানহাওয়ালা, তাঁর বয়স ৭১ বছর।
