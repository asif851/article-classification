
অশান্ত কাশ্মীর ক্রমেই শান্ত হচ্ছে। যদিও পঞ্চম দিনেও গোটা উপত্যকা থমথমে। এ অবস্থায় ভারতীয় গোয়েন্দারা আগামী দিনে আচমকাই ফের অশান্তি ছড়ানোর আশঙ্কা করছেন। সে জন্য রাজ্য প্রশাসন ও সীমান্তরক্ষী বাহিনীকে সজাগ থাকার নির্দেশ দেওয়া হয়েছে।
এ আশঙ্কার কারণ দুটি। প্রথম কারণটি হলো পাকিস্তান অধিকৃত কাশ্মীর থেকে হিযবুল মুজাহিদীনের সুপ্রিমো সৈয়দ সালাহউদ্দিন এ উপত্যকায় নিহত বুরহান ওয়ানির উত্তরসূরি হিসেবে মেহমুদ গজনবির নাম ঘোষণা করেছেন। গত মঙ্গলবার এ ঘোষণা হয় বলে জানিয়েছে টাইমস অব ইন্ডিয়া। দ্বিতীয় কারণটি অস্ত্র লুট। গত শুক্রবার দক্ষিণ কাশ্মীরে বুরহান ওয়ানির মৃত্যুর পর অশান্ত উপত্যকার বিভিন্ন জেলার থানা থেকে ৭০টি অস্ত্র ও প্রচুর গুলি লুট হয়েছে।
গোয়েন্দাদের আশঙ্কা, লুট হওয়া এই অস্ত্র শিগগিরই পুলিশ ও নিরাপত্তারক্ষীদের ওপর ব্যবহৃত হবে। কেন্দ্রীয় স্বরাষ্ট্র মন্ত্রণালয়ের এক সূত্র গতকাল বুধবার প্রথম আলোকে জানায়, বুরহানের জায়গায় নতুন কমান্ডার যিনি হলেন তাঁকে শিগগিরই নিজের যোগ্যতার প্রমাণ দিতে হবে। সালাহউদ্দিনও গতকাল জানিয়েছেন, দ্বিগুণ উৎসাহে তাঁদের তৎপরতা এগিয়ে নিয়ে যেতে হবে।
গতকাল কাশ্মীর উপত্যকা মোটামুটি শান্ত ছিল। ইতিপূর্বে সহিংসতায় আহত হওয়া ব্যক্তিদের মধ্যে আরও তিনজন মারা যাওয়ায় মোট নিহত ব্যক্তির সংখ্যা দাঁড়িয়েছে ৩৪। গৃহবন্দী হুরিয়াত নেতা সৈয়দ আলী শাহ গিলানি গতকাল বাড়ি থেকে বেরিয়ে এক বিক্ষোভ মিছিলের নেতৃত্ব দিতে গেলে তাঁকে গ্রেপ্তার করা হয়।
মঙ্গলবার ভারতের প্রধানমন্ত্রী নরেন্দ্র মোদি শান্তির আবেদন জানানোর পর জম্মু ও কাশ্মীরের মুখ্যমন্ত্রী মেহবুবা মুফতিও নতুন করে শান্তি প্রতিষ্ঠার আবেদন জানান। এ রাজ্য সরকারের পক্ষ থেকে অনুরোধ করা হয়েছে, কেন্দ্র যেন সরকারি হাসপাতালের জন্য কয়েকজন ভালো চোখের ডাক্তার পাঠান। গত কয়েক দিনের অশান্তিতে আহত ও অসুস্থদের অধিকাংশেরই চোখে আঘাত। 
