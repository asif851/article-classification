
নাইজেরিয়ার কট্টর ইসলামপন্থী সংগঠন বোকো হারামের বিরুদ্ধে লড়াইয়ে আফ্রিকার মিত্রদের সহায়তা করার সিদ্ধান্ত নিয়েছে যুক্তরাষ্ট্র। দেশটি যোগাযোগের সরঞ্জাম ও গোয়েন্দা তথ্য দিয়ে তাদের সহায়তা করবে। আফ্রিকায় মার্কিন বিশেষ বাহিনীর কমান্ডার এ কথা জানিয়েছেন। পশ্চিম আফ্রিকার সামরিক কমান্ডাররা দীর্ঘদিন ধরেই বলে আসছেন, উপযুক্ত যোগাযোগ সরঞ্জামের অভাবে জঙ্গিদের বিরুদ্ধে আন্তসীমান্ত অভিযানগুলো বাধাগ্রস্ত হচ্ছে। মার্কিন কমান্ডার মেজর জেনারেল জেমস লিন্ডার বলেন, সন্ত্রাসবাদবিরোধী বার্ষিক কর্মসূচির আওতায় এ বছর যুক্তরাষ্ট্র পশ্চিম আফ্রিকায় এমন প্রযুক্তি চালু করবে, যাতে করে ওই অঞ্চলের মিত্র দেশগুলো মুঠোফোন, রেডিও ও কম্পিউটারের মাধ্যমে যোগাযোগ করতে পারবে। রয়টার্স
