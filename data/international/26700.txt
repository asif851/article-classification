
ফিলিপাইনের প্রেসিডেন্ট রদ্রিগো দুতার্তে অশ্লীল গালি দেওয়ায় মার্কিন প্রেসিডেন্ট বারাক ওবামা তাঁর সঙ্গে নির্ধারিত বৈঠক বাতিল করে দিয়েছেন। ওবামাকে বিদ্রূপ করে ‘... ছেলে’ বলেছিলেন দুতার্তে। অবশ্য ওই ব্যক্তিগত আক্রমণের জন্য তিনি গতকাল মঙ্গলবার দুঃখ প্রকাশ করেছেন।যুক্তরাষ্ট্র ও ফিলিপাইনের বন্ধুত্বপূর্ণ সম্পর্ক বেশ পুরোনো। লাওসে আসিয়ান শীর্ষ সম্মেলনে দুতার্তের সঙ্গে সোমবার ওবামার বৈঠকের কথা ছিল। কিন্তু তার আগেই মার্কিন প্রেসিডেন্টের প্রতি অবমাননাকর মন্তব্য করে শোরগোল ফেলে দেন দুতার্তে। প্রতিক্রিয়ায় ওবামা ওই বৈঠক বাতিল করেন। এরপর দুঃখ প্রকাশ করলেন দুতার্তে।বারাক ওবামা চীনে জি-২০ সম্মেলনে যোগদান শেষে লাওসে আসিয়ান সম্মেলনে যোগ দিতে যান। ফিলিপাইনের মানবাধিকার পরিস্থিতি নিয়ে তাঁর উদ্বেগ প্রকাশের সম্ভাবনা আগে থেকেই আঁচ করেছিলেন দুতার্তে। লাওসের উদ্দেশে রওনা হওয়ার আগে তিনি গত সোমবার ম্যানিলায় ওবামার প্রতি তীব্র কটাক্ষ করে বলেন, আসিয়ান সম্মেলনে তিনি মার্কিন প্রেসিডেন্টকে দেখে নেবেন।গত ৩০ জুন ফিলিপাইনের ক্ষমতায় বসা প্রেসিডেন্ট দুতার্তে বেফাঁস মন্তব্য এবং ভিন্নধর্মী কর্মপদ্ধতির জন্য পরিচিত হয়ে উঠেছেন। এর আগেও আপত্তিকর নানা মন্তব্যের জন্য দুঃখ প্রকাশ করে ক্ষমা চেয়েছেন তিনি। তবে এবারই প্রথম তাঁকে নিজের অদ্ভুত আচরণের জন্য আন্তর্জাতিক পর্যায়ে সমালোচনার মুখে পড়তে হলো।প্রথম বিদেশ সফরে আসিয়ান সম্মেলনের প্রথম দিনেই ‘দুঃখিত’ বলে পা রাখতে হলো দুতার্তেকে।দুতার্তে ক্ষমতায় আসার পর কঠোর মাদকবিরোধী অভিযানে ফিলিপাইনে সন্দেহভাজন ২ হাজার ৪০০ জন মাদক ব্যবসায়ী নিহত হয়েছেন। বিচারবহির্ভূত এ হত্যা নিয়েই যুক্তরাষ্ট্রের উদ্বেগ। তবে প্রেসিডেন্ট দুতার্তে বলে দিয়েছেন, মাদকবিরোধী অভিযান অব্যাহত থাকবে। অনেক লোক নিহত হবে...শেষ মাদক পাচারকারীর বিনাশ না হওয়া পর্যন্ত।বারাক ওবামা অবশ্য তাঁর বিষয়ে দুতার্তের আপত্তিকর মন্তব্য নিয়ে নিশ্চুপ রয়েছেন। শুধু বলেছেন, বিষয়টি দেখভাল করতে তিনি নিজের সহকারীদের দায়িত্ব দিয়েছেন। আর এটা ‘গঠনমূলক ও কার্যকর আলোচনার সময়’।
