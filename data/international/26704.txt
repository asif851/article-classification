
পশ্চিম আফ্রিকায় মারাত্মক ইবোলা ভাইরাস সংক্রমণ প্রতিরোধের লড়াইয়ে সহায়তার জন্য তিন হাজার সেনা পাঠাবে যুক্তরাষ্ট্র। দেশটির প্রেসিডেন্ট বারাক ওবামা গতকাল মঙ্গলবার এ পরিকল্পনা ঘোষণা করেন। খবর এএফপি ও বিবিসির।মার্কিন সরকারি কর্মকর্তারা জানান, তাঁদের সেনাসদস্যরা লাইবেরিয়ায় নতুন চিকিৎসাকেন্দ্র স্থাপনকাজ তত্ত্বাবধান করবেন এবং স্বাস্থ্যকর্মীদের প্রশিক্ষণ দেবেন। লাইবেরিয়ায় স্বাস্থ্যকর্মীদের প্রশিক্ষণ দেওয়া হবে। এ ছাড়া ১৭টি স্বাস্থ্যকেন্দ্র স্থাপন করা হবে।যুক্তরাষ্ট্রসহ অন্যান্য দেশ থেকে আসা ত্রাণ সহায়তা সমন্বয়ের লক্ষ্যে লাইবেরিয়ার রাজধানী মনরোভিয়ায় একটি যৌথ কেন্দ্র প্রতিষ্ঠা করা হবে।এদিকে জাতিসংঘ জানিয়েছে, ইবোলা মোকাবেলায় ১০০ কোটি মার্কিন ডলার প্রয়োজন হবে।
