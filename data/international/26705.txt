
জলবায়ু পরিবর্তনের কারণে অস্ট্রেলিয়ার গ্রেট ব্যারিয়ার রিফের প্রবালের ৩৫ শতাংশ ক্ষয়ে হয়ে গেছে বা বিলুপ্তির পথে রয়েছে। বিজ্ঞানীরা গতকাল সোমবার এ কথা জানান।সাগরের ওপর এবং নিচ থেকে কয়েক মাস ধরে জরিপ চালিয়ে গত মার্চ মাসে প্রবাল হারিয়ে যাওয়ার বিষয়টি নিশ্চিত হন বিজ্ঞানীরা। বৈশ্বিক উষ্ণায়নের ফলে সমুদ্রের তাপমাত্রা বেড়ে যাওয়ার ফলেই ইউনেসকোর এই বিশ্ব-ঐতিহ্যে প্রবাল ক্ষয় ঘটছে বলে জানান টেরি হিউস। তিনি অস্ট্রেলিয়ার জেমস কুক ইউনিভার্সিটির অস্ট্রেলিয়ান রিসার্চ কাউন্সিল অব এক্সেলেন্স ফর কোরাল রিফ স্টাডিজের পরিচালক। তিনি বলেন, ‘আমরা ৮৪টি প্রবালপ্রাচীরে জরিপ চালিয়ে দেখেছি সেগুলোতে গড়ে ৩৫ শতাংশ প্রবাল হয় হারিয়ে গেছে বা হারিয়ে যাওয়ার পথে রয়েছে। গ্রেট ব্যারিয়ার রিফের উত্তর ও মধ্যাঞ্চলে টাউনসভাইল থেকে পাপুয়ার নিউগিনিতে এ জরিপ চলে।’টেরি হিউস বলেন, ‘গত ১৮ বছরে তৃতীয়বারের মতো উষ্ণায়নের জন্য প্রবাল ক্ষয় ঘটল এই গ্রেট ব্যারিয়ার রিফে। এ দফায় প্রবাল ক্ষয়ের পরিমাণ আগে থেকে অনেক বেশি।’ নতুন প্রবাল গঠন হতে অন্তত এক দশক সময় লাগে। তবে টেরির মতে, পুরোনো ও বড় প্রবাল পুনর্গঠন হতে এর চেয়ে বেশি সময় লাগবে।গত এপ্রিলে জেমস কুক ইউনিভার্সিটির একদল গবেষক জানান, ২ হাজার ৩০০ কিলোমিটারের ৯৩ শতাংশ প্রবাল আক্রান্ত হয়েছে। সমুদ্রের তাপমাত্রা বেড়ে গেলে প্রবাল ক্ষয় ঘটে। গ্রেট ব্যারিয়ার রিফের দক্ষিণাংশে প্রবাল ক্ষয়ের পরিমাণ অপেক্ষাকৃত কম বলে জানিয়েছেন বিজ্ঞানীরা। অস্ট্রেলিয়ার বেসরকারি সংগঠন মেরিন সায়েন্স কনজারভেশন সোসাইটি সরকারের কাছে প্রবাল রক্ষায় আরও তৎপর হওয়ার দাবি জানিয়েছে।
