
যুক্তরাজ্যের সাবেক উপপ্রধানমন্ত্রী জন প্রেসকট বলেছেন, ইরাক যুদ্ধ ছিল অবৈধ।আজ রোববার বিবিসি অনলাইনের প্রতিবেদনে জানানো হয়, সানডে মিরর পত্রিকায় প্রেসকট এমন কথা লিখেছেন।২০০৩ সালে মার্কিন নেতৃত্বাধীন জোটের সঙ্গে মিলে ইরাকে হামলা চালায় যুক্তরাজ্য। সে সময় যুক্তরাজ্যের প্রধানমন্ত্রী ছিলেন টনি ব্লেয়ার, উপপ্রধানমন্ত্রী প্রেসকট।সাবেক এই উপপ্রধানমন্ত্রী বলেছেন, যুক্তরাজ্য ও যুক্তরাষ্ট্র ২০০৩ সালে ইরাকে যে হামলা চালায়, তা ছিল অবৈধ। ওই বিপর্যয়মূলক সিদ্ধান্ত তাঁকে আজীবন তাড়িয়ে বেড়াবে।প্রেসকট বলেন, তিনি জাতিসংঘের সাবেক মহাসচিব কফি আনানের সঙ্গে এখন এ বিষয়ে একমত যে ইরাক যুদ্ধ ছিল অবৈধ।ইরাক যুদ্ধে নিহত ব্যক্তিদের স্বজন এবং আহত ব্যক্তিদের কাছে লেবার পার্টির নেতা জেরমি করবিন দলের পক্ষ থেকে ক্ষমা চাওয়ায় তাঁর প্রশংসা করেছেন প্রেসকট।
প্রেসকট নিজেও বিশেষ করে ইরাক যুদ্ধে নিহত ব্রিটিশ সৈন্যদের পরিবারের কাছে সর্বতোভাবে ক্ষমা চেয়েছেন।
সাদ্দাম হোসেনকে উৎখাতে ইরাকে হামলার যৌক্তিকতা ও ফলাফল নিয়ে সম্প্রতি বহুল প্রতীক্ষিত তদন্ত প্রতিবেদন প্রকাশিত হয়েছে।
‘চিলকট রিপোর্ট’ নামে ঐতিহাসিক ওই তদন্ত প্রতিবেদনে বলা হয়, ইরাকে হামলা কোনো যৌক্তিক বিবেচনার ভিত্তিতে ছিল না। দেশটিকে নিরস্ত্র করার শান্তিপূর্ণ উপায়গুলো পাশ কাটিয়ে ওই হামলা চালানো হয়। ভবিষ্যতে কোনো দেশে হস্তক্ষেপ কিংবা হামলা চালানোর আগে এই প্রতিবেদনের শিক্ষাগুলো মাথায় রাখতে যুক্তরাজ্য সরকারকে সতর্ক করে দেওয়া হয়েছে।
প্রতিবেদন প্রকাশের পর ব্লেয়ারকে বিচারের মুখোমুখি করার দাবি জোরালো হয়ে উঠেছে। ইরাক যুদ্ধে হতাহত ব্রিটিশ সৈন্যদের পরিবার ব্লেয়ারের বিরুদ্ধে আইনি ব্যবস্থা নেওয়ার উদ্যোগের কথা জানিয়েছে।
ইরাকে হামলায় যুক্তরাজ্যের অংশগ্রহণের যৌক্তিকতা অনুসন্ধান এবং তৎকালীন প্রধানমন্ত্রী ব্লেয়ার সরকারের ভূমিকা তদন্তে সাবেক সরকারি কর্মকর্তা স্যার জন চিলকটকে প্রধান করে ২০০৯ সালে একটি কমিটি গঠন করা হয়। পাঁচ সদস্যের ওই কমিটি দীর্ঘ সাত বছর পর তাদের ঐতিহাসিক প্রতিবেদন প্রকাশ করে। স্যার জন চিলকটের নাম অনুসারে এ প্রতিবেদনকে ‘চিলকট রিপোর্ট’ বলা হচ্ছে।
ইরাক যুদ্ধে ১৭৯ জন ব্রিটিশ সৈন্য নিহত হন। সরকারের ব্যয় হয় প্রায় ১০ বিলিয়ন পাউন্ড। যুদ্ধে প্রায় দেড় লাখ ইরাকি নিহত হয় এবং ১০ লাখের বেশি বাস্তুহারা হয়।
আরও জানতে পড়ুন: 
বিচারের মুখোমুখি হতে পারেন ব্লেয়ার
