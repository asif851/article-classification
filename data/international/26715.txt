
যুক্তরাষ্ট্রের ক্যালিফোর্নিয়ার বাসিন্দা সিয়েরা মার্চেন্ট। কাজ করছিলেন ব্যাংকার হিসেবে। একটা সময় চাকরিটা আর ভালো লাগছিল না তাঁর। এ ছাড়া দুই সন্তানকে সময়ও দিতে পারছিলেন না মনের মতো করে। একদিন দুম করে চাকরিটা ছেড়ে দিলেন। হয়ে গেলেন বিকিনির মডেল।
সিয়েরা মার্চেন্টের ব্যাংকার থেকে বিকিনির মডেল হওয়ার গল্পটি তুলে ধরেছে টাইমস অব ইন্ডিয়া। ওই খবরে বলা হয়েছে, ক্যালিফোর্নিয়ার সান দিয়াগোর বাসিন্দা সিয়েরা চার বছর আগে চাকরিটা ছেড়ে দেন। তখন তাঁর বয়স ২৬ বছর। শ্যামা সুন্দরী হিসেবে বেশ আকর্ষণীয় সিয়েরার ছোট ছেলের বয়স তখন চার মাস। এত ছোট সন্তানকে রেখে চাকরিতে ফিরবেন না বলেই চাকরিটা ছেড়ে দেওয়া তাঁর।
সিয়েরা দুই সন্তান লালন-পালন করছিলেন বেশ মন দিয়ে। হঠাৎ একদিন দেখলেন, বিকিনির মডেল বাছাইয়ের জন্য একটি প্রতিযোগিতা হবে। তিনি ওই প্রতিযোগিতায় নাম লেখানোর সিদ্ধান্ত নিলেন। যেমন ভাবনা, তেমন কাজ। নাম লেখানোর পর দেখলেন, হাতে চার মাস সময় আছে। মাতৃত্বজনিত মুটিয়ে যাওয়া সিয়েরা আগের শারীরিক গঠনে ফিরে যাওয়ার সিদ্ধান্ত নিলেন। শুরু করলেন শরীরচর্চা। হাতেনাতে ফলও পেলেন। বাড়তি মেদ ঝরিয়ে ফিরে গেলেন আগের ফিগারে।
সেবার প্রতিযোগিতায় চতুর্থ হলেন সিয়েরা। এরপর আর তাঁকে পেছনে তাকাতে হয়নি। একের পর এক বিকিনি পণ্যের মডেল হতে থাকলেন তিনি। তবে সন্তানদের পর্যাপ্ত সময় দেওয়ার পরই কেবল তিনি মডেলিং করেন। ফিগার ধরে রাখতে সকালে ওটস খান। গরু বা খাসির মাংস একদমই খান না। এর বদলে খাবারের তালিকায় থাকে প্রচুর পরিমাণ শাকসবজি, মাছ আর মুরগির মাংস।
