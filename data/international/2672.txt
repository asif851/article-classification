
বিজেপি ও মোদি সরকারকে তীব্র আক্রমণ করে বক্তব্য দিলেন তৃণমূল কংগ্রেস নেত্রী তথা পশ্চিমবঙ্গের মুখ্যমন্ত্রী মমতা বন্দ্যোপাধ্যায়। আজ শুক্রবার ধর্মতলায় এক সমাবেশে তিনি বলেন, বিজেপি দুর্নীতির পাহাড়ের ওপর দাঁড়িয়ে রয়েছে। আর তাই নজর ঘোরাতে দাঙ্গা করাচ্ছে। 
২১ জুলাই শহীদ দিবস স্মরণে ধর্মতলায় আয়োজিত এই সমাবেশে লাখো মানুষ যোগ দিয়েছিল। তৃণমূল কংগ্রেস নেতাদের দাবি, এটা এ-যাবৎকালের মধ্যে সর্ববৃহৎ সমাবেশ। এই সমাবেশ মঞ্চকেই তৃণমূল কংগ্রেস নেতারা বেছে নিয়েছিলেন বিজেপির বিরুদ্ধে সোচ্চার হওয়ার জন্য। বেলা দুইটায় সমাবেশ শুরু হয়ে বিকেল পাঁচটা পর্যন্ত চলে।মোদি সরকারের বিরুদ্ধে আক্রমণ করে মমতা বলেন, নোট বাতিলের নামে কোটি কোটি টাকা নিয়েছে বিজেপি। নোট বাতিল-কাণ্ডের ফলে দেশে কর্মসংস্থান কমে গেছে। দেশের উৎপাদন কমে গেছে, অর্থনীতিতে ধস নেমেছে। তাই তিনি নোট বাতিলের নামে যে দুর্নীতি হয়েছে তার তদন্ত করার দাবি জানান।মমতা বলেন, সারা দেশে অঘোষিত জরুরি অবস্থা চলছে। বিজেপি সরকারের বিরুদ্ধে কথা বললে নানাভাবে বিপদে ফেলা হচ্ছে। মানুষের ব্যক্তিগত জীবনেও হস্তক্ষেপের চেষ্টা হচ্ছে। এদিন মুখ্যমন্ত্রী রাজ্যের দাঙ্গা নিয়ে সরব হয়েছেন। তিনি বলেন, দাঙ্গার জন্য গুজব রটালে সেটা আটকাবেন। গুজবে কান দেবেন না। সেই সঙ্গে তাঁর পরামর্শ, কেউ দাঙ্গা করতে আসছে বুঝলে তাড়া করবেন। আপনারাই পাহারাদার হোন, তৃণমূল কংগ্রেস কর্মীরা পাহারা দিন। সারা দেশে গো-রক্ষকদের অত্যাচার নিয়েও সরব হয়েছেন মুখ্যমন্ত্রী। তাঁর কথায়, ‘ওরা গো-রক্ষক নয় গো-রাক্ষস।’ এদিনের মঞ্চ থেকে মমতা অন্যান্য রাজনৈতিক দলের কাছেও বার্তা দিয়েছেন। তিনি বলেছেন, ‘আমরা সোনিয়াজির পাশে আছি। বাংলায় বিজেপির বিরুদ্ধে যারা আছে, তাদের সবার পাশে তৃণমূল কংগ্রেস রয়েছে।’এদিকে, দলের মহাসচিব পার্থ চট্টোপাধ্যায় বলেছেন, সাম্প্রদায়িক শক্তি যদি মাথাচাড়া দেয়, তাহলে তা প্রতিহত করতে হবে। একই সুরে অপর নেতা সুব্রত মুখোপাধ্যায় বলেন, বাংলার মাটিতে হিংসার জায়গা নেই। বিভাজনের নীতি রুখতেই হবে।
