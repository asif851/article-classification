
ভারতের স্বাধীনতা আন্দোলনের নেতা মহাত্মা গান্ধীর দানপত্র নিলামে ৫৫ হাজার পাউন্ডে বিক্রি হয়েছে; বাংলাদেশি মুদ্রায় যা ৬৫ লাখ টাকার সামান্য বেশি। দুই পাতার এই দানপত্র গুজরাটি ভাষায় লেখা। গত মঙ্গলবার ইংল্যান্ডের শ্রপশায়ার কাউন্টির লাডলো রেসকোর্সে আয়োজিত ওই নিলাম অনুষ্ঠানে এই দানপত্রের সঙ্গে গান্ধীর ব্যবহূত ৫০টি স্মারকও তোলা হয়। নিলামকারী প্রতিষ্ঠান মুলক এর আয়োজন করে। নিলামে তোলা উল্লেখযোগ্য আরও দুটি জিনিস হচ্ছে গান্ধীর এক জোড়া চটি ও স্বাস্থ্য পরীক্ষার জন্য অণুবীক্ষণযন্ত্রের স্লাইডে ব্যবহূত রক্তের নমুনা।
দানপত্রটি ৩০ থেকে ৪০ হাজার পাউন্ডে বিক্রি হবে বলে ধারণা করা হয়েছিল। কিন্তু নিলামে সেই প্রত্যাশা ছাড়িয়ে গেছে। চটি জোড়া বিক্রি হয়েছে ১৯ হাজার পাউন্ডে। স্লাইডে থাকা গান্ধীর রক্তের নমুনা বিক্রি হয়নি।
১৯৩২ সালে ব্রিটিশ পার্লামেন্টে মহাত্মা গান্ধীকে সন্ত্রাসী ঘোষণা করা হয়। নিলামে সেই ঘোষণার অনুলিপিও তোলা হয়। ধারণা করা হয়েছিল, এটি ২০০ থেকে ৩০০ পাউন্ডে বিক্রি হবে। শেষ পর্যন্ত ২৬০ পাউন্ডে বিক্রি হয়েছে এটি।
এ ছাড়া তখনকার ব্রিটিশ রাজা পঞ্চম জর্জের সঙ্গে গান্ধীর করমর্দনের একটি আঁকা ছবির ছাপা কপি ২৫ পাউন্ডে বিক্রি হয়েছে। নিলামে আরও ছিল গান্ধীর বিছানার চাদর ও তাঁর জপমালা। বিবিসি।
