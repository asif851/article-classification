
ফ্রান্সের দক্ষিণাঞ্চলে অ্যাভিনো এলাকায় মসজিদের বাইরে বন্দুকধারীদের গুলিতে আটজন আহত হয়েছেন। গতকাল রোববার স্থানীয় সময় রাত সাড়ে ১০টার দিকে এ ঘটনা ঘটে।
ওই সময় আরাহমা মসজিদ থেকে বের হয়ে যাচ্ছিলেন মুসল্লিরা। তখন টুপি পরা সন্দেহভাজন দুই ব্যক্তি তাঁদের ওপর হামলা চালান। দেশটির লা প্রভেন্স পত্রিকার বরাত দিয়ে বিবিসির খবরে জানা যায়, ভিড়ের মধ্যে রিনো ক্লিও এলাকায় সন্দেহভাজন দুই ব্যক্তি বন্দুক নিয়ে পৌঁছান। এরপরই গুলি চলে।
পুলিশ জানায়, তারা এটিকে সন্ত্রাসী হামলা হিসেবে বিবেচনা করছে না।
লা প্রভেন্স পত্রিকায় একজনের বরাত দিয়ে বলা হয়, মসজিদের বাইরে চারজন আহত হন। এ ছাড়া ছিটকে পড়া গুলির আঘাতে মসজিদের কাছে একটি বাড়িতে একই পরিবারের চারজন আহত হয়েছেন। তাঁদের মধ্যে সাত বছরের এক শিশুও রয়েছে। আহত ব্যক্তিদের মধ্যে দুজনকে হাসপাতালে নেওয়া হয়েছে।
ওই এলাকার ম্যাজিস্ট্রেট লর শাবুদ বলেন, অ্যাভিনোর হামলা সন্ত্রাসী ঘটনা হিসেবে বিবেচনা করা হচ্ছে না।
