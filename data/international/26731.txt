
ভারতের নাগাল্যান্ড, মেঘালয় ও মিজোরাম রাজ্যের বিধানসভা নির্বাচনে ক্ষমতায় এলে গরুর মাংস নিষিদ্ধ হবে না বলে জানিয়েছে ভারতীয় জনতা পার্টি (বিজেপি)। হিন্দু-অধ্যুষিত উত্তর ভারতে গোমাংস বিক্রির ওপর নানা রকম নিষেধাজ্ঞা জারি হলেও খ্রিষ্টান-অধ্যুষিত উত্তর-পূর্ব ভারতে গরুর মাংস নিষিদ্ধ হবে না বলে এবার পাল্টা সাফাই দিল বিজেপি।
আগামী বছর উত্তর-পূর্ব ভারতের নাগাল্যান্ড, মেঘালয় ও মিজোরাম রাজ্যে বিধানসভা নির্বাচন হবে। তিন রাজ্যে খ্রিষ্টধর্মাবলম্বীদের সংখ্যা বেশি। সেদিকে খেয়াল রেখেই বিজেপি জানাল, তারা ক্ষমতায় এলে গরুর মাংস নিষিদ্ধ হবে না। গোমাংস বন্ধ করা নিয়ে বিরোধী দল কংগ্রেস অপপ্রচার চালাচ্ছে বলেও বিজেপির স্থানীয় পর্যায়ের নেতারা অভিযোগ করেছেন।
মেঘালয়ে বিজেপির রাজ্য কমিটির সাধারণ সম্পাদক দ্রাবিড় খারস্তি গত রোববার এক সংবাদ বিবৃতিতে বলেন, স্বার্থান্বেষী মহল থেকে অযথা বাজে কথা অপপ্রচার করা হচ্ছে। রাজ্যে ক্ষমতায় এলে বিজেপি গোমাংস বিক্রিতে কোনো নিষেধাজ্ঞা জারি করবে না।
কংগ্রেস-শাসিত মেঘালয়ের ৭৫ শতাংশ বাসিন্দাই খ্রিষ্টান। উত্তর-পূর্ব ভারতের আরেক কংগ্রেস-শাসিত রাজ্য মিজোরামের ৮৭ শতাংশ মানুষ খ্রিষ্টান সম্প্রদায়ের।
এরপর গতকাল সোমবার সাংবাদিকদের কাছে মিজোরামের বিজেপি সভাপতি জেভি লুনার দাবি করেন, গরু বা অন্য কোনো প্রাণী হত্যার ওপরই তাঁরা নিষেধাজ্ঞা জারি করবেন না। তাঁর অভিযোগ, কংগ্রেস ভোটে হারার ভয়ে এ ধরনের অভিযোগ করছে।
নাগাল্যান্ডের ৮৮ শতাংশ মানুষ খ্রিষ্টধর্মাবলম্বী। ক্ষমতাসীন নাগা পিপলস ফ্রন্টের নেতৃত্বাধীন ডেমোক্রেটিক অ্যালায়েন্স অব নাগাল্যান্ডের শরিক বিজেপি।
দলের রাজ্য সভাপতি ভি লঙ্গু গতকাল সাংবাদিকদের এক প্রশ্নের জবাবে দাবি করেন, উত্তর প্রদেশেও গোহত্যার বিরোধী নয় বিজেপি। তবে স্বাস্থ্যসম্মতভাবে পরিবেশদূষণের কথা মাথায় রেখেই পশু জবাইয়ের উদ্যোগ নিচ্ছে সেখানকার সরকার। তিনি জানান, নাগাল্যান্ডে গরু বা অন্য কোনো প্রাণীর মাংস বিক্রির ওপর কোনো ফতোয়া জারি করবে না বিজেপি।
