
তুরস্কে প্রথমবারের মতো সরাসরি প্রেসিডেন্ট নির্বাচনে ভোট গ্রহণ হচ্ছে আজ রোববার। নির্বাচনী প্রচারণার শেষ দিনে গতকাল শনিবার মধ্য আনাতোলিয়ার কোনিয়া শহরে শেষ সমাবেশে অংশ নেন বর্তমান প্রধানমন্ত্রী এবং প্রেসিডেন্ট প্রার্থী রিসেপ তাইয়েপ এরদোয়ান। খবর বিবিসি ও এবিসির।গত শুক্রবার রাজধানী আঙ্কারায় এক সমাবেশে অংশ নেন এরদোয়ান। তাঁর অপর দুই প্রতিপক্ষও এদিন প্রচারাভিযান চালান।আঙ্কারার সমাবেশে অংশ নিয়ে আজ অনুষ্ঠেয় নির্বাচনে ভোট দিয়ে তাঁকে নির্বাচিত করতে এবং রাজনৈতিক প্রতিপক্ষদের এক হাত দেখিয়ে দিতে সমর্থকদের প্রতি আহ্বান জানান ইসলামপন্থী জাস্টিস অ্যান্ড ডেভেলপমেন্ট পার্টির (একেপি) নেতা এরদোয়ান। তিনি বলেন, নির্বাচিত হলে তিনি হবেন একজন সক্রিয় রাষ্ট্রপ্রধান। প্রেসিডেন্ট পদটি আগে কেবল আনুষ্ঠানিক পদ থাকলেও এখন তার সীমা ও ক্ষমতা বাড়ানো হবে।অন্যদিকে প্রেসিডেন্ট পদটির প্রচলিত ভূমিকার যথাযথ প্রয়োগের অঙ্গীকার করেছেন এরদোয়ানের প্রধান প্রতিদ্বন্দ্বী একলেমেদ্দিন ইসানোগলু। তৃতীয় প্রার্থী হচ্ছেন সেলাহাত্তিন দেমিরতাস।
