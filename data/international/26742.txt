
ভারতের প্রধান বিরোধী দল কংগ্রেসের সহসভাপতি রাহুল গান্ধী শিগগিরই দলটির সভাপতি হচ্ছেন বলে বার্তা সংস্থা পিটিআইয়ের খবরে বলা হয়েছে। বর্তমানে ইউরোপ সফরে থাকা রাহুল আগামী সপ্তাহে দেশে ফেরার পর কংগ্রেসের সাংগঠনিক নির্বাচনে বিষয়টি নিশ্চিত হতে পারে বলে ধারণা করা হচ্ছে।গত ২৭ ডিসেম্বর রাহুল গান্ধী টুইট করেন, কিছুদিনের জন্য তিনি ইউরোপ সফরে যাচ্ছেন। নিজের বিদেশ ভ্রমণের ব্যাপারে এই প্রথম তিনি জনগণকে প্রকাশ্যে জানালেন।দলীয় সূত্রগুলো বলছে, ৮ জানুয়ারির পর রাহুল দেশে ফিরবেন। ওই সময় কংগ্রেসের ওয়ার্কিং কমিটির সভাও হবে। ওই সভাতেই এ সিদ্ধান্ত নেওয়া হতে পারে।নাম প্রকাশ না করে জ্যেষ্ঠ একজন নেতা বলেন, নতুন দায়িত্ব নেওয়ার ব্যাপারে রাহুল প্রস্তুত। তিনি সভাপতি হতে চান না, এটা ভুল। তবে এ জন্য তিনি আসামের নির্বাচন সম্পন্ন না হওয়া পর্যন্ত অপেক্ষা করবেন কি না, তা নিশ্চিত নয়। এই নেতা বলেন, ঘটনাটি শিগগিরই ঘটবে। তবে তিনি সুনির্দিষ্ট করে কোনো সময়সীমা উল্লেখ করেননি।রাহুল কংগ্রেস সভাপতি হতে যাচ্ছেন—এমন গুঞ্জন বেশ কিছু দিন ধরেই চলছে। এ ব্যাপারে কয়েক দিন আগে দলটির প্রতিষ্ঠাবার্ষিকীর অনুষ্ঠানে রাহুলের মা ও কংগ্রেসের সভাপতি সোনিয়া গান্ধীর কাছে সাংবাদিকেরা জানতে চেয়েছিলেন। জবাবে সোনিয়া তাঁদের পরামর্শ দেন, বিষয়টি রাহুলকেই জিজ্ঞেস করতে।কংগ্রেসের জ্যেষ্ঠ নেতা দিগ্বিজয় সিং বলেন, কয়েক মাস আগে কংগ্রেসের তৃণমূলের নেতারা রাহুলকে সভাপতি হিসেবে চেয়ে নিজেদের মূল্যায়ন জানিয়েছে এবং দ্রুতই তার বাস্তবায়ন চেয়েছে। তবে এ সিদ্ধান্ত এখন পুরোটাই নির্ভর করছে কংগ্রেস সভাপতি সোনিয়া গান্ধীর ওপর।
কংগ্রেসের প্রধান হিসেবে সোনিয়া গান্ধীর মেয়াদ এ বছরের ডিসেম্বর পর্যন্ত। প্রতি পাঁচ বছর পর পর সাংগঠনিক নির্বাচনের মাধ্যমে দলটির সভাপতি নির্বাচন করা হয়। কংগ্রেসের প্রধান হিসেবে ১৯৯৮ সালের মে মাসে দায়িত্ব নেন সোনিয়া গান্ধী। ১২৯ বছরের পুরোনো এই সংগঠনটির প্রধান হিসেবে সোনিয়াই সবচেয়ে বেশি সময় দায়িত্ব পালন করছেন। রাহুল ২০১৩ সালের জানুয়ারি থেকে দলের সহসভাপতি হিসেবে দায়িত্ব পালন করছেন।
