
ভারতের নতুন প্রধানমন্ত্রী নরেন্দ্র মোদি গতকাল শনিবার সে দেশের গ্রুপস অব মিনিস্টারস (জিওএম) ও এমপাওয়ার্ড গ্রুপস অব মিনিস্টার্স (ইজিওএম) পদ্ধতি ভেঙে দিয়েছেন৷ কংগ্রেস নেতৃত্বাধীন গত ইউপিএ সরকারের সময়ে মন্ত্রীদের এ প্যানেল দুটি প্রতিষ্ঠা করা হয়েছিল৷ খবর এনডিটিভির৷সূত্র জানায়, মন্ত্রীদের ক্ষমতা বাড়ানোর উদ্দেশ্যে মন্ত্রীদের নিয়ে গঠিত প্যানেল পদ্ধতি ভেঙে দেওয়া হয়েছে৷জিওএম পদ্ধতি ভেঙে দেওয়ার পর এখন থেকে প্রধানমন্ত্রীর কার্যালয় ও মিন্ত্রপরিষদ সচিব কোনো মন্ত্রণালয়ের প্রয়োজনে দায়িত্ব পালন করবেন৷সরকারের শীর্ষ পর্যায়ের একটি সূত্র জানায়, নীতিনির্ধারণ প্রক্রিয়াকে ত্বরান্বিত করার লক্ষ্যে এ সিদ্ধান্ত নিয়েছেন প্রধানমন্ত্রী মোদি৷ গত ইউপিএ সরকারের সময় বেশির ভাগ নীতিনির্ধারণী ইস্যু এসব প্যানেলের কাছে পাঠানো হতো৷ ফলে নানা জনের নানা মত আর মন্ত্রীদের সীমিত ক্ষমতার কারণে সিদ্ধান্ত গ্রহণে বিলম্ব হতো৷জিওএম পদ্ধতির কারণে ইউপিএ সরকার দ্বিতীয় মেয়াদে ব্যাপক সমালোচিত হয়েছিল৷
