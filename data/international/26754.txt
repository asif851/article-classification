
বিহারের সংযুক্ত জনতা দলের দুই বিদ্রোহী নেতা শারদ যাদব ও আলি আনোয়ারের রাজ্যসভার সদস্যপদ (সাংসদ) খারিজ করে দিয়েছেন রাজ্যসভার চেয়ারম্যান ও ভারতের উপরাষ্ট্রপতি ভেংকাইয়া নাইডু গতকাল সোমবার।
বিহারের সংযুক্ত জনতা দলের নেতা ছিলেন বর্তমান মুখ্যমন্ত্রী নিতীশ কুমার, শারদ যাদব, আলি আনোয়ার প্রমুখরা। শারদ যাদব এই দলের সাবেক সভাপতিও ছিলেন।
কিন্তু রাজনৈতিক মতভিন্নতার কারণে নিতীশ কুমার দল থেকে শারদ যাদবকে বহিষ্কার করেন। নিতীশ কুমার বিহারের মহাজোট থেকে বেরিয়ে আসায় ক্ষুব্ধ হয়েছিলেন শারদ যাদব। নিতীশ কুমার পরবর্তীতে অবশ্য শরিক হন মোদির এনডিএ জোটে। এটা মেনে নিতে পারেননি শারদ যাদব। এরপরেই নিতীশ কুমার শারদ যাদব ও আলি আনোয়ারকে রাজ্যসভার পদ থেকে বহিষ্কার করতে রাজ্যসভার চেয়ারম্যানের কাছে আবেদন জানান।
ভারতের নির্বাচন কমিশন নিতীশ কুমারের সংযুক্ত জনতা দলকে স্বীকৃতি দেয় এবং তাদের নির্বাচনের প্রতীক তীর বরাদ্দ করে। এই ঘটনার পর রাজ্যসভার চেয়ারম্যান নির্বাচন কমিশনের নির্দেশকে অনুযায়ী শারদ যাদব এবং আলি আনোয়ারের রাজ্যসভার সদস্য পদ (সাংসদ) খারিজ করে দেন।
