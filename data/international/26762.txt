
কলকাতা হাইকোর্টের প্রধান বিচারপতি হিসেবে গতকাল মঙ্গলবার শপথ নিয়েছেন মঞ্জুলা চেল্লুর। তিনি কলকাতা হাইকোর্টে প্রথম নারী প্রধান বিচারপতি।কলকাতা হাইকোর্টে আয়োজিত অনুষ্ঠানে মঞ্জুলা চেল্লুরকে শপথবাক্য পাঠ করান পশ্চিমবঙ্গের রাজ্যপাল কেশরীনাথ ত্রিপাঠি। এ সময় উপস্থিত ছিলেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়, বিধানসভার স্পিকার বিমান বন্দ্যোপাধ্যায়, ভারতের সুপ্রিম কোর্টের সাবেক প্রধান বিচারপতি আলতামাস কবীর প্রমুখ। মঞ্জুলা চেল্লুর কলকাতা হাইকোর্টের বিদায়ী প্রধান বিচারপতি অরুণ কুমার মিশ্রর স্থলাভিষিক্ত হয়েছেন। কলকাতা হাইকোর্টের প্রধান বিচারপতির দায়িত্ব গ্রহণের আগে কেরালা হাইকোর্টের প্রধান বিচারপতির দায়িত্ব পালন করেন চেল্লুর। তাঁর জন্ম ভারতের কর্ণাটক রাজ্যে।
