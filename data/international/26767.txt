
মিয়ানমারের গণতন্ত্রপন্থী বিরোধীদলীয় নেত্রী অং সান সু চি দেশটির জাতিগত সশস্ত্র দলগুলোকে সরকারের সঙ্গে যুদ্ধবিরতি চুক্তি করার আগে সতর্ক হওয়ার পরামর্শ দিয়েছেন। যুদ্ধবিরতির চুক্তি নিয়ে এই প্রথমবারের মতো মুখ খুললেন সু চি। খবর এপির।মিয়ানমার সরকার দেড় বছরের বেশি সময় ধরে দেশটিতে সক্রিয় ১৫টি সশস্ত্র দলের সঙ্গে যুদ্ধবিরতির চুক্তি নিয়ে আলোচনা করছে। আগামী ৮ নভেম্বর মিয়ানমারের সাধারণ নির্বাচন। এর আগেই এই যুদ্ধবিরতির চুক্তি শেষ করতে চান প্রেসিডেন্ট থান শোয়ে। তবে নির্বাচনের আগে এই চুক্তি কতটুকু যৌক্তিক, তা নিয়ে প্রশ্ন তুলেছেন সু চি। গত শনিবার সু চির সঙ্গে বৈঠক করেন কারেন বিদ্রোহীদের সংগঠন কারেন ন্যাশনাল ইউনিয়নের নেতা মেজর ঠু ঠু লে। কয়েক দশক ধরে অধিকতর স্বায়ত্তশাসনের দাবিতে মিয়ানমার সরকারের সঙ্গে লড়াই করছে কারেনরা। তারা এখন যুদ্ধবিরতি চায়। সু চির সঙ্গে ওই বৈঠকের আলোচ্য নিয়ে সু চির দল ন্যাশনাল লিগ ফর ডেমোক্রেসির (এনএলডি) নেতা উইন থেইন বলেন, ‘নভেম্বরের নির্বাচনের আগে চুক্তি করতে সতর্ক বিবেচনার পরামর্শ দিয়েছেন সু চি। কারণ, তিনি মনে করেন এই যুদ্ধবিরতি চুক্তি যৌক্তিক হতে হবে।’
