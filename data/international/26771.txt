
সিরিয়াকে রাসায়নিক অস্ত্রমুক্ত করার বিষয়ে জাতিসংঘে নতুন প্রস্তাব অনুমোদনের তোড়জোড় শুরু করেছে পাশ্চাত্য। মার্কিন পররাষ্ট্রমন্ত্রী জন কেরি বলেছেন, সিরিয়ায় সামরিক হামলার হুমকি এখনো ‘বাস্তব’।জাতিসংঘ গত সোমবার সিরিয়ায় রাসায়নিক হামলার বিষয়ে তদন্ত প্রতিবেদন প্রকাশ করে। বিশ্ব সংস্থাটির বিশেষজ্ঞরা নিশ্চিত করেছেন, রাজধানী দামেস্কের উপকণ্ঠ বিদ্রোহীদের নিয়ন্ত্রিত ঘুটা এলাকায় গত ২১ আগস্ট সারিন গ্যাসের হামলা চালানো হয়েছে। তবে সরকার না বিরোধী পক্ষ দায়ী, তা উল্লেখ করা হয়নি ওই তদন্ত প্রতিবেদনে।যুক্তরাষ্ট্র, যুক্তরাজ্য ও ফ্রান্স বলেছে, সিরিয়ার সরকারই যে ওই হামলা চালিয়েছে, তা জাতিসংঘের প্রতিবেদনে স্পষ্ট। তবে জাতিসংঘে রাশিয়ার রাষ্ট্রদূত ভিতালি চারকিন বলেছেন, তদন্ত প্রতিবেদনটির ওপর নিরাপত্তা পরিষদের বৈঠক হওয়ার পর হামলার জন্য আসলেই দায়ী কারা, সে বিষয়ে আরও তদন্ত হবে।এ পরিস্থিতিতে ফ্রান্স ও যুক্তরাজ্য শিগগিরই একটি খসড়া প্রস্তাব জাতিসংঘের নিরাপত্তা পরিষদের অন্যান্য সদস্যদেশে পাঠাবে। সেই প্রস্তাবে প্রেসিডেন্ট বাশার রাসায়নিক অস্ত্র পরিত্যাগের রূপরেখা না মানলে দেশটির ওপরে অবরোধ আরোপের হুমকি থাকবে।রাশিয়ায় ফরাসি পররাষ্ট্রমন্ত্রী: ফরাসি পররাষ্ট্রমন্ত্রী ফ্যাবিয়াস গতকাল মঙ্গলবার মস্কোতে রুশ পররাষ্ট্রমন্ত্রী সের্গেই লাভরভের সঙ্গে বৈঠক করেছেন। জাতিসংঘে সম্ভাব্য নতুন প্রস্তাবের বিষয়ে মতপার্থক্য দূর করতে আলোচনার জন্য ফ্যাবিয়াস মস্কো গেছেন।‘হামলার হুমকি এখনো রয়েছে’: মার্কিন পররাষ্ট্রমন্ত্রী জন কেরি গত রোববার জেরুজালেমে ইসরায়েলি প্রধানমন্ত্রী বেনিয়ামিন নেতানিয়াহুর সঙ্গে বৈঠক করেন। এরপর এক যৌথ সংবাদ সম্মেলনে তিনি সিরিয়ার উদ্দেশে বলেন, ‘কোনো ভুল করবেন না। কোনো বিকল্পই আমরা টেবিল থেকে সরিয়ে নিইনি। শক্তি প্রয়োগের হুমকি এখনো রয়েছে, এই হুমকি বাস্তব।’সিরিয়ার অভিযোগ: সিরিয়ার পররাষ্ট্র মন্ত্রণালয় গতকাল এক বিবৃতিতে বলেছে, ‘যুক্তরাষ্ট্র, ফ্রান্স ও যুক্তরাজ্য তাদের আসল উদ্দেশ্য প্রকাশ করে দিয়েছে... সেটা হলো, তাদের মত সিরীয় জনগণের ওপর চাপিয়ে দেওয়া।’ এএফপি ও আরব নিউজ।
