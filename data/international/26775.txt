
জঙ্গিগোষ্ঠী ইসলামিক স্টেট (আইএস) গুপ্তচরবৃত্তির অভিযোগে এক নারী সাংবাদিকের শিরশ্ছেদ করেছে। তিনি আইএসের হাতে নিহত হওয়া প্রথম নারী সাংবাদিক বলে মনে করা হচ্ছে। খবর দ্য ইনডিপেনডেন্টের।রুকিয়া হাসান নামের ওই কুর্দি নারী ফ্রিল্যান্স সাংবাদিক ছিলেন। সামাজিক যোগাযোগের মাধ্যমে তিনি নিসান ইব্রাহিম ছদ্মনামে পরিচিত ছিলেন। সিরিয়ার সাংবাদিকতা-বিষয়ক সংগঠন সিরিয়া ডাইরেক্ট বলেছে, গত অক্টোবর থেকে এ পর্যন্ত রুকিয়া পঞ্চম সাংবাদিক, যাঁরা আইএসের বিষয়ে প্রতিবেদন পাঠাতে গিয়ে খুন হলেন। রুকিয়া তাঁর সর্বশেষ ফেসবুক পোস্টে রাকা শহরে ওয়াই-ফাই সংযোগ বন্ধ করায় আইএসের প্রতি উপহাস করেছেন। সিরিয়া ডাইরেক্টের অনুবাদ করা পোস্টটি এমন: ‘এগিয়ে যাও। আমাদের ইন্টারনেট বিচ্ছিন্ন করে দাও। আমাদের কবুতরগুলো এ বিষয়ে কোনো অভিযোগ দেবে না।’রুকিয়াকে কবে হত্যা করা হয়েছে, তা নিশ্চিত হওয়া যায়নি। তবে সংবাদভিত্তিক আরব চ্যানেল আল-আয়ান টিভি গত সোমবার বলেছে, ‘গুপ্তচরবৃত্তি’র জন্য রুকিয়াকে হত্যার বিষয়টি তিন দিন আগে তাঁর পরিবারকে অবগত করে আইএস।
