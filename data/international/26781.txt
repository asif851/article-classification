
শান্তিতে নোবেল বিজয়ী মালালা ইউসুফজাই জাতিসংঘের সর্বকনিষ্ঠ শান্তিদূত হতে যাচ্ছেন। সংস্থাটির প্রধান গতকাল শুক্রবার এ তথ্য জানান।
মালালা এখন ১৯ বছর বয়সী তরুণী। আগামী সোমবার জাতিসংঘের মহাসচিব আন্তোনিও গুতেরেস তাঁকে এ পদে নিয়োগ দেবেন। মালালা তাঁর নতুন দায়িত্বের অংশ হিসেবে পুরো বিশ্বে নারী শিক্ষা প্রচারে ভূমিকার রাখবেন।
গুতেরেস এক বিবৃতিতে বলেন, মৃত্যুর ঝুঁকির মুখেও মালালা নারী, শিশু ও সব মানুষের অধিকারের বিষয়ে অটল থেকেছেন।
নারী শিক্ষার জন্য তাঁর সাহসী কর্মকাণ্ড এরই মধ্যে বিশ্বের অনেক মানুষকে অনুপ্রাণিত করেছে।
২০১২ সালের অক্টোবরে পাকিস্তানের মিঙ্গোরা এলাকায় বাসে করে স্কুল থেকে বাড়ি ফেরার পথে তালেবান জঙ্গিদের হামলার শিকার হন নারী শিক্ষা আন্দোলনের কর্মী মালালা। এরপর চিকিৎসার জন্য তাঁকে যুক্তরাজ্যে পাঠানো হয়। সুস্থ হয়ে এখন সেখানেই পড়াশোনা করছেন তিনি। এরপর তিনি উন্নয়নশীল দেশগুলোয় নারী শিক্ষা প্রকল্পে সহায়তা দিতে গড়ে তোলেন মালালা ফান্ড।
নারী শিক্ষা আন্দোলনের প্রতীক হয়ে ওঠা এই তরুণী ২০১৪ সালে শান্তিতে নোবেল পুরস্কার পান। এ ছাড়া তাঁর ঝুলিতে বেশ কয়েকটি সম্মানজনক পুরস্কার যোগ হয়েছে।
গুল মাকাই থেকে মালালা হয়ে ওঠা
