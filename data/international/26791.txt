
দিল্লির মুখ্যমন্ত্রী অরবিন্দ কেজরিওয়ালকে লক্ষ্য করে আবার জুতা ছুড়ে মারা ঘটনা ঘটেছে। ভারতের হরিয়ানা রাজ্যের রোহতাক শহরে এক সমাবেশে বক্তব্য দেওয়ার সময় আম আদমি পার্টির (এএপি) প্রধান কেজরিওয়ালকে জুতা ছুড়ে মারেন ২৬ বছর বয়সী এক যুবক। তবে ওই জুতা কেজরিওয়ালের শরীরে লাগেনি।
বার্তা সংস্থা ইন্দো এশিয়ান নিউজ সার্ভিসের বরাত দিয়ে আজ রোববার এনডিটিভির এক প্রতিবেদনে বলা হয়, জুতাটি মঞ্চের ওপরে কোনায় আঘাত করে কেজরিওয়ালের কাছে গিয়ে পড়ে। সমাবেশে কেন্দ্রীয় সরকারের নোট বাতিলের সমালোচনা করে প্রধানমন্ত্রী নরেন্দ্র মোদির বিরুদ্ধে ভাষণ দিচ্ছিলেন কেজরিওয়াল।
জুতা নিক্ষেপকারী যুবকরে নাম বিকাশ। তিনি হরিয়ানার দাদরি এলাকার বাসিন্দা। এএপির স্বেচ্ছাসেবীরা তাঁকে আটক করে পুলিশের হাতে তুলে দেন।
সরকারি একজন জ্যেষ্ঠ কর্মকর্তা বলেন, শতদ্রু-যমুনা খাল নিয়ে কেজরিওয়ালের দৃষ্টিভঙ্গি হরিয়ানার স্বার্থবিরোধী হওয়ায় ওই ব্যক্তি তাঁর প্রতি ক্ষুব্ধ ছিলেন। তিনি বলেন, ‘ওই তরুণ স্বাভাবিক মানসিক অবস্থায় ছিলেন বলে মনে হয় না।’
এ ঘটনার জন্য কেজরিওয়াল প্রধানমন্ত্রী নরেন্দ্র মোদির সমর্থকদের অভিযুক্ত করেছেন। এক টুইট বার্তায় কেজরিওয়াল বলেন, ‘আমি বলছি, মোদি একজন কাপুরুষ। আজ তাঁর সমর্থকদের কয়েকজন আমাকে লক্ষ্য করে জুতা ছুড়ে মেরেছে। মোদিজি, আমরাও একই কাজ করতে পারি। কিন্তু আমাদের মূল্যবোধ এ কাজের অনুমতি দেয় না।’
কেজরিওয়ালকে লক্ষ্য করে জুতা নিক্ষেপের ঘটনা এটাই প্রথম নয়। গত বছরের ১০ এপ্রিল ভেদ প্রকাশ নামে ২৮ বছর বয়সী এক যুবক কেজরিওয়ালকে লক্ষ্য করে জুতা ছুড়ে মারেন। কেজরিওয়াল তখন সংবাদ সম্মেলনে বক্তব্য দিচ্ছিলেন। তবে ওই জুতা কেজরিওয়ালের শরীরে লাগেনি।
তা ছাড়া এর আগে উত্তর প্রদেশ ও রাজস্থানে কেজরিওয়ালের মুখে কালি ছুড়ে মারার ঘটনা ঘটে।
