
চীনের অন্যতম ধনী ব্যবসায়ী গুয়ো গুয়াংচ্যাং নিখোঁজ হয়েছেন। চীনের বাণিজ্যবিষয়ক সাময়িকী কেইসিন জানায়, ফোসান ইন্টারন্যাশনালের কর্ণধার গুয়াংচ্যাংয়ের সঙ্গে গতকাল বৃহস্পতিবার সন্ধ্যা থেকে তাঁর প্রতিষ্ঠানের কর্মকর্তারা যোগাযোগ করতে পারছেন না। বিবিসি অনলাইনের খবরে এ কথা জানানো হয়।চীনে বহুসংখ্যক ব্যক্তিগত প্রতিষ্ঠানের সমন্বয়ে গঠিত বৃহৎ​ করপোরেশনগুলোর মধ্যে গুয়াংচ্যাংয়ের ফোসান ইন্টারন্যাশনাল অন্যতম। গুয়াংচ্যাংয়ের নিখোঁজ হওয়ার খবরে হংকংয়ের শেয়ার বাজারে তাঁর প্রতিষ্ঠানের শেয়ার কেনাবেচা বন্ধ রাখা হয়েছে। ফোসান ইন্টারন্যাশনালের মিডিয়া, আবাসন, ইনস্যুরেন্স ও খুচরা পণ্যসহ বিভিন্ন ধরনের ব্যবসা রয়েছে। ফোর্বস সাময়িকীর তথ্য অনুযায়ী গুয়াংচ্যাং সাত শ কোটি মার্কিন ডলারের মালিক। গুয়াংচ্যাং চীনের ওয়ারেন বাফেট হিসেবে পরিচিত। মার্কিন ব্যবসায়ী ওয়ারেন বাফেট বিশ্বের অন্যতম ধনী ব্যক্তি।চীনের কারও কারও ধারণা, গুয়ো গুয়াংচ্যাংকে পুলিশ তুলে নিয়ে গেছে। বাণিজ্যবিষয়ক সাময়িকী কেইসিন সামাজিক যোগাযোগের মাধ্যমে জানিয়েছে, সর্বশেষ গুয়াংচ্যাংকে সাংহাইয়ে পুলিশের সঙ্গে দেখা গেছে। ফোসান গ্রুপের সঙ্গে ঘনিষ্ঠ একটি সূত্র বিবিসিকে জানায়, গুয়াংচ্যাংয়ের সঙ্গে প্রতিষ্ঠানের অভ্যন্তরীণ মোবাইল-অ্যাপের মাধ্যমে যোগাযোগ করা সম্ভব হচ্ছে না। ফোসান গ্রুপের পক্ষ থেকে জানানো হয়েছে, এ ব্যাপারে পরে বিস্তারিত জানানো হবে।
