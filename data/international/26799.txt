
ভারতের তামিলনাড়ু রাজ্যের বিধানসভায় গতকাল বুধবার প্রবল হট্টগোল হয়েছে। একপর্যায়ে বিরোধী দল দ্রাবিড় মুনাত্রা কাজাগামের (ডিএমকে) ৮০ জন বিধায়ককে বের করে দেওয়া হয়। পরে সাত দিনের জন্য বিধানসভা থেকে তাঁদের বহিষ্কারও করা হয়।বিধানসভার গতকালের অধিবেশনে রাজ্যে ক্ষমতাসীন অল ইন্ডিয়া আন্না দ্রাবিড় মুনাত্রা কাজাগামের (এআইএডিএমকে) বিধায়ক গুনাসেকেরা বিরোধী নেতা এম কে স্টালিনের নামাক্কু নামে (গণসংযোগ কর্মসূচি) নিয়ে বিরূপ মন্তব্য করেন। গত মে মাসের বিধানসভা নির্বাচনের আগে স্টালিন এই কর্মসূচি নিয়েছিলেন। এর প্রতিবাদে সরব হন ডিএমকের বিধায়কেরা।তবে স্পিকার বিধায়কের বক্তব্যকে এই বলে সমর্থন দেন যে তিনি কারও নাম নেননি, বরং একটি কর্মসূচি নিয়ে কথা বলেছেন। স্পিকারের এই যুক্তি মেনে নিতে নারাজ ডিএমকে বিধায়কেরা ক্ষমতাসীন দলের বিধায়কের মন্তব্য কার্যসূচি থেকে বাদ দেওয়ার দাবি জানান। কিন্তু স্পিকার তা না করলে প্রবল হট্টগোল শুরু হয়। ডিএমকের বিধায়কেরা প্রচণ্ড চিৎকার শুরু করে দেন। ক্ষুব্ধ স্পিকার একপর্যায়ে বলেন, ‘আমি আপনাদের বারবার সতর্ক করছি এবং কার্যক্রম পরিচালনার জন্য সহযোগিতা চাইছি। কিন্তু আমি দুঃখের সঙ্গে বলতে বাধ্য হচ্ছি, আপনারা তা করছেন না। তাই আপনাদের বের করে দেওয়ার জন্য আমি নির্দেশ দিচ্ছি।’এরপর বিধানসভার নিরাপত্তারক্ষীরা বিরোধী নেতা স্টালিনকে ওপরে তুলে ধরেন। পরে তাঁকে লবিতে ফেলে দেওয়া হয়।পরে বিধানসভায় সরকারি দলের নেতা এবং অর্থমন্ত্রী ও পান্নেরসিলভাম ডিএমকের সব বিধায়ককে এক সপ্তাহের জন্য বহিষ্কারের প্রস্তাব করলে তা পাস হয়। তবে ডিএমকের জোটসঙ্গী দলগুলোর আট বিধায়ক বিধানসভায় যোগ দিতে পারবেন।
