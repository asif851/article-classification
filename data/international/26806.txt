
ভারতের পশ্চিমবঙ্গের বিধানসভার নির্বাচনের পরপরই ক্ষমতাসীন দল তৃণমূল কংগ্রেসের অভ্যন্তরীণ দ্বন্দ্ব মাথাচাড়া দিয়ে উঠেছে। নারদ কেলেঙ্কারিতে তৃণমূলের অভিযুক্ত নেতাদের বিরুদ্ধে মুখ খোলায় এবার দল সতর্ক করে দিয়েছে সাংসদ দীনেশ ত্রিবেদীকে। এর মধ্য দিয়ে তৃণমূলের মধ্যে থাকা চাপা দলাদলি অনেকটা প্রকাশ্যে এল।নারদ কেলেঙ্কারিতে তৃণমূল সাংসদ, বিধায়ক ও নেতাদের ঘুষ গ্রহণের ঘটনা তৃণমূলের অনেক নেতারই পছন্দ হয়নি। তবে এ নিয়ে বেশির ভাগ নেতাই মুখ খুলতে সাহস পাননি। তবে মুখ খুলেছিলেন পশ্চিমবঙ্গের তৃণমূল সাংসদ দীনেশ ত্রিবেদী। তিনি দলের সমালোচনা করে বলেছিলেন, ওই ঘুষ কেলেঙ্কারিতে জড়িত ব্যক্তিদের নির্বাচনের কাজে না নামানোই উচিত। শুধু এ কথা নয়, দীনেশ ত্রিবেদী বিভিন্ন জায়গায় দলের সমালোচনা করতেও কুণ্ঠাবোধ করেননি। এমনকি তৃণমূল এবারের নির্বাচনে হারছে বলেও তিনি অন্য নেতাদের এ কথা বলেছিলেন। তাঁর এসব কথাবার্তায় দলীয় নেত্রী মমতা বন্দ্যোপাধ্যায়সহ অনেকেই ক্ষুব্ধ হন।তবে বিধানসভা নির্বাচনের মনোনয়নপর্ব থেকে ভোট পর্যন্ত সময়ে অনেক নেতাকেই দলের বিরুদ্ধে মুখ খুলতে দেখা গেছে। তবে মমতার ভয়ে কেউ কিছু করেননি। বিশেষ করে নানা কেলেঙ্কারিতে জড়িয়ে তৃণমূল কংগ্রেস এখন গোটা রাজ্যে সমালোচনার মুখে। সারদা, নারদ, উড়ালসড়ক বিধ্বস্ত হওয়া, প্রধানমন্ত্রীর মুখ বদল করে সিপিএম নেতা প্রকাশ কারাতের মুখ লাগিয়ে বাম দলকে হেনস্তা করা থেকে নানা ঘটনায় জেরবার হচ্ছে তৃণমূল।গত মঙ্গলবার এসব বিষয় নিয়ে রাজধানী নয়াদিল্লিতে তৃণমূলের সংসদীয় কমিটি এক বৈঠকে বসে। সংসদীয় দলের নেতা সুদীপ বন্দ্যোপাধ্যায়ের সভাপতিত্বে সভায় আমন্ত্রিত ছিলেন না দীনেশ ত্রিবেদী।
