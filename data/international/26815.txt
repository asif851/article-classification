
যুক্তরাষ্ট্রের প্রেসিডেন্ট নির্বাচনে রিপাবলিকান পার্টির মনোনয়নপ্রত্যাশী ডোনাল্ড ট্রাম্প শিক্ষার্থীদের লাভজনক কোর্সের প্রলোভন দেখিয়ে কীভাবে মোটা অঙ্কের অর্থ কামিয়েছেন, তার বিস্তারিত তথ্য প্রকাশ্যে এসেছে। মার্কিন একজন বিচারকের নির্দেশের পর গত মঙ্গলবার ট্রাম্পের নিজের নামে প্রতিষ্ঠিত ওই বিশ্ববিদ্যালয়ের ৪০০ পৃষ্ঠার একটি নথি প্রকাশ করা হয়েছে।ব্যবসায়িক গোপনীয়তা ফাঁস হয়ে যাবে—এ যুক্তি দেখিয়ে ট্রাম্প ওই সব নথির প্রকাশ ঠেকানোর চেষ্টা করেছিলেন।ট্রাম্প বিশ্ববিদ্যালয়ের কর্মীরা কীভাবে সম্ভাব্য ক্রেতা খুঁজে বের করেন এবং প্রলোভনের ফাঁদে ফেলে উচ্চমূল্যে রিয়েল এস্টেট বিষয়ে কোর্স করতে বাধ্য করেন, তার বিস্তারিত উল্লেখ রয়েছে প্রকাশিত নথিতে। দেখা গেছে, আর্থিক সীমাবদ্ধতায় থাকা শিক্ষার্থীরাই ট্রাম্প বিশ্ববিদ্যালয়ের প্রথম পছন্দ। কোর্স করতে তাঁদের ক্রেডিট কার্ডের মাধ্যমে ঋণ নিতেও প্রলুব্ধ করেন বিশ্ববিদ্যালয়টির কর্মীরা। নথিতে জানা গেছে, ‘গোল্ড এলিট’ নামে তিন দিনের একটি বিশেষ প্যাকেজ কোর্সের জন্য শিক্ষার্থীদের গুনতে হতো ৩৪ হাজার ৯৯৫ ডলার।নথিতে দেখা যায়, নতুন শিক্ষার্থীদের উদ্দেশে ট্রাম্পের একটি ব্যক্তিগত বার্তা ছিল। এতে রিপাবলিকান পার্টির এই মনোনয়নপ্রত্যাশী লিখেছেন, ‘যারা কিছু না কিছু করে, একমাত্র তারাই ধনী হতে পারে। আমি জানি, এই তিন দিনের কোর্সের ফলে আগামী এক বছরের মধ্যে কীভাবে কোটি ডলার আয় করা যায়, তার সবকিছু আপনারা শিখে ফেলবেন।’ট্রাম্প বিশ্ববিদ্যালয় ইতিমধ্যে বন্ধ হয়ে গেছে। এর বেশির ভাগ শিক্ষার্থীই বাস্তবে এখনো প্রত্যাশিত ফলও ভোগ করতে পারেননি। এ কারণে বিষয়টির বৈধতা চ্যালেঞ্জ করে আদালতের দ্বারস্থ হয়েছেন তাঁরা। নামে বিশ্ববিদ্যালয় হলেও ট্রাম্প ইউনিভার্সিটি ঠিক সে অর্থে বিশ্ববিদ্যালয় নয়। কোনো সনদ দেওয়ার এখতিয়ার এর ছিল না। ২০০৪ সালে প্রতিষ্ঠিত ওয়েবভিত্তিক এই প্রতিষ্ঠানে রিয়েল এস্টেট ব্যবসা বিষয়ে সেমিনার ও আলাপ-আলোচনার ব্যবস্থা ছিল। ধনকুবের ট্রাম্প নিজে সফল রিয়েল এস্টেট ব্যবসায়ী।বিচারক গনজালো কুরিয়েল এ নথি প্রকাশ করায় মহা খাপ্পা ডোনাল্ড ট্রাম্প। এর আগে ট্রাম্প মন্তব্য করেছেন, তিনি অবৈধ হিসপানিক অভিবাসীদের বিরুদ্ধে বক্তব্য দেওয়ার কারণেই তাঁর প্রতি বিদ্বেষমূলক অবস্থান নিয়েছেন বিচারক কুরিয়েল।
