
ভারতের পশ্চিমবঙ্গের মুর্শিদাবাদে রেলিং ভেঙে বাস নদীতে পড়ার ঘটনায় নিহত মানুষের সংখ্যা ৪৩ জনে দাঁড়িয়েছে। এ ঘটনার পর পশ্চিমবঙ্গের উত্তরবঙ্গ রাষ্ট্রীয় পরিবহন সংস্থা এবং দক্ষিণবঙ্গ রাষ্ট্রীয় পরিবহন সংস্থা বাস চালানোর সময় চালকদের মোবাইল ফোন ব্যবহার নিষিদ্ধ ঘোষণা করেছে।
গত সোমবার সকালে মুর্শিদাবাদের দৌলতবাদ থানা এলাকার বালিঘাট সেতুতে ওঠার সময় যাত্রীবাহী একটি সরকারি বাস রেলিং ভেঙে নদীতে পড়ে যায়। গতকাল মঙ্গলবার পর্যন্ত ৪২টি মৃতদেহ উদ্ধার করা হয়। আজ বুধবার ফের ডুবুরি নামিয়ে উদ্ধারকাজ শুরু করা হয়। ডুবুরিরা আরও একজনের মৃতদেহ উদ্ধার করেন। এ নিয়ে মোট মৃতের সংখ্যা দাঁড়িয়েছে ৪৩।
দুর্ঘটনার পর বেঁচে যাওয়া যাত্রীরা অভিযোগ করেছেন, ওই বাসটির চালক সেতুতে ওঠার সময় মুঠোফোনে কথা বলছিলেন। যাত্রীরা তাঁকে মোবাইলে কথা বন্ধ করে বাস চালাতে অনুরোধ করলেও তিনি আমল দেননি।
