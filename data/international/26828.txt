
নিজের ‘নায়ক’ রুশ প্রেসিডেন্ট ভ্লাদিমির পুতিনের সঙ্গে সাক্ষাৎ করেছেন ফিলিপাইনের আলোচিত প্রেসিডেন্ট রদ্রিগো দুতার্তে।
পেরুর রাজধানী লিমায় প্রশান্ত মহাসাগরীয় অর্থনৈতিক সহযোগিতা সংস্থার (অ্যাপেক) সম্মেলনের ফাঁকে পুতিনের সঙ্গে বৈঠকে বসেন দুতার্তে। এ সময় তিনি যুক্তরাষ্ট্রের ব্যাপারে নতুন করে তাঁর ক্ষোভ ঝাড়েন। দুতার্তে বলেন, পশ্চিমা দেশগুলো ছোট দেশগুলোকে নিষ্পেষণ করছে। শুধু তা-ই নয়, তাদের আচরণে রয়েছে ‘শঠতা’। তিনি বলেন, যুক্তরাষ্ট্র ভিয়েতনাম, আফগানিস্তান ও ইরাকে তথাকথিত গণবিধ্বংসী মারণাস্ত্রের জন্য হামলা চালিয়েছে। অথচ সেখানে কিছুই পাওয়া যায়নি।
ফিলিপাইনের প্রেসিডেন্ট বলেন, যুক্তরাষ্ট্র ভিয়েতনাম ও ইরাক যুদ্ধে সেনাসদস্য দেওয়ার জন্য ফিলিপাইনকে বাধ্য করেছে।
গত জুনে ক্ষমতা নেওয়ার পর মার্কিন বলয় থেকে বেরিয়ে রুশ ও চীন বলয়ে যাওয়ার চেষ্টা করছেন দুতার্তে। যুক্তরাষ্ট্র, দেশটির প্রেসিডেন্ট ও অন্য শীর্ষ কর্মকর্তাদের সম্পর্কে একাধিকবার অশিষ্ট মন্তব্য করে আলোচনার ঝড় তুলেছেন তিনি। অন্যদিকে পুতিনকে আখ্যায়িত করেছেন তাঁর ‘নায়ক’ বলে।
 
