
স্কুলছাত্রীকে জোর করে চুমু খেয়ে ক্ষমা চেয়েছেন বিখ্যাত ব্যান্ডদলের এক সদস্য। ওই স্কুলছাত্রীকে বাসায় ডেকে নিয়ে জোর করে চুমু খেয়েছিলেন ব্যান্ডতারকা তাতসিয়া ইয়ামাগুচি। সেই ঘটনার জন্য সংবাদ সম্মেলন করে ক্ষমা চেয়েছেন তিনি।
জাপানে গত ফেব্রুয়ারি মাসে এ ঘটনার পর তাতসিয়ার বিরুদ্ধে মামলাও হয়েছিল। বিবিসির খবরে বলা হয়েছে, বৃহস্পতিবার সংবাদ সম্মেলনে তাতসিয়া ইয়ামাগুচি বলেন, ‘এ ঘটনায় কোনো ধরনের ক্ষমা চাওয়া যথেষ্ট নয়।’ জোর করে চুমু খাওয়ার অভিযোগ ওঠার পর থেকে ব্যান্ডদলের সব কাজ থেকে নিজেকে সরিয়ে নেন তাতসিয়া। বিনোদন জগতের অন্যান্য কাজও স্থগিত করেছিলেন তিনি।
তাতসিয়া ইয়ামাগুচি ‘টোকিও’ ব্যান্ডের সদস্য। গত ফেব্রুয়ারি মাসে ওই স্কুলছাত্রীকে বাড়িতে ডেকেছিলেন ৪৬ বছর বয়সী তাতসিয়া। ওই ছাত্রীর বয়স জানা যায়নি। জোর করে চুমু দেওয়ার ঘটনায় এই ব্যান্ডতারকার বিরুদ্ধে পুলিশের কাছে অভিযোগ করেছিলেন ওই ছাত্রী ও তাঁর মা। পুলিশ পরে ওই মামলা আইন কর্মকর্তাদের কাছে পাঠায়। তবে এ ঘটনায় শুরু হওয়া তদন্ত এখন আর চালু থাকবে না। কারণ কিছুদিন আগে অভিযোগ প্রত্যাহার করা হয়েছে। সংবাদ সম্মেলনে ঘটনার কথা উল্লেখ করে তাতসিয়া আরও বলেন, পুলিশের কাছে করা অভিযোগে তিনি মূল অভিযুক্ত ছিলেন। ওই সময় সংবাদমাধ্যমে এ বিষয়টি নিয়ে বেশ আলোচনা হয়েছে। আলোচনা না হলেও বিনোদন জগৎ থেকে নিজেকে সরিয়েই রাখতেন তিনি।
সংবাদ সম্মেলনে কথা বলার সময় কাঁদছিলেন এই ব্যান্ডতারকা। সাংবাদিকদের তাতসিয়া বলেন, ‘আমার বাসায় আসার আমন্ত্রণ প্রত্যাখ্যান করেনি মেয়েটি। প্রাপ্তবয়স্ক হিসেবে অপ্রাপ্তবয়স্ক মেয়েটির অভিভাবকের দায়িত্ব পালন করা উচিত ছিল আমার। কিন্তু আমি তাকে আমন্ত্রণ জানিয়েছি এবং তার ক্ষতি করেছি।’
বার্তা সংস্থা এএফপির কাছে তাতসিয়া ইয়ামাগুচির এজেন্টের দেওয়া একটি বিবৃতি রয়েছে। তাতে বলা হয়েছে, ঘটনার সময় মদ্যপান করছিলেন তাতসিয়া। বৃহস্পতিবারের সংবাদ সম্মেলনে ইয়ামাগুচি বলেছেন, মেয়েটির প্রতি কী ধরনের আচরণ করেছিলেন, তা তাঁর মনে ছিল না। কয়েক সপ্তাহ পর পুলিশ তাঁর সঙ্গে যোগাযোগ করলে তিনি সব বুঝতে পারেন।
গত শতকের নব্বইয়ের দশকে ‘টোকিও’ ব্যান্ডের উত্থান ঘটে। ওই সময় এই ব্যান্ডদলের সদস্যরা সবাই টিনএজার ছিলেন। ব্যান্ডটি এখনো পর্যন্ত এক ডজনের বেশি অ্যালবাম প্রকাশ করেছে। এখনো জাপানে এই ব্যান্ডদলের যথেষ্ট জনপ্রিয়তা রয়েছে।
