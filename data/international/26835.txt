
অবৈধ অভিবাসীদের জন্য ব্রিটেনের সরকারের প্রচারিত এক পোস্টারকে বিভ্রান্তিকর অভিহিত করে সেটি নিষিদ্ধ করেছে দেশটির বিজ্ঞাপনের মান নিয়ন্ত্রণকারী প্রতিষ্ঠান অ্যাডভার্টাইজিং স্ট্যান্ডার্স অথরিটি (এএসএ)।স্বরাষ্ট্র মন্ত্রণালয়ের প্রচারাভিযানের অংশ হিসেবে ওই পোস্টারে বলা ছিল, ‘গো হোম অর ফেস অ্যারেস্ট’ বা দেশে ফিরে যাও নইলে গ্রেপ্তার হও।গত জুলাই মাসে স্বরাষ্ট্র মন্ত্রণালয় পিকআপ ভ্যানে এ ধরনের বক্তব্যসংবলিত পোস্টার ঝুলিয়ে লন্ডনের কয়েকটি এলাকায় প্রচারাভিযান চালায়। সে সময় ওই প্রচারাভিযান ও বক্তব্যকে অনেকের কাছে বর্ণবাদী বলে মনে হয় এবং এ নিয়ে ব্যাপক রাজনৈতিক বিতর্ক দেখা দেয়।
অভিবাসনবিরোধী বক্তব্যের জন্য আলোচিত ডানপন্থী রাজনীতিকেরাও সরকারের ওই প্রচারণাকে অশোভন বলে অভিহিত করেন।
এদিকে, বিভিন্ন নাগরিক অধিকার গোষ্ঠী এবং ব্যক্তির পক্ষ থেকে অ্যাডভার্টাইজিং স্ট্যান্ডার্ডস অথরিটির কাছে ২২৪টি আপত্তি জমা পড়ে। যেসব বিষয়ে আপত্তি ওঠে তার মধ্যে একটিতে বিভ্রান্তিকর তথ্য ছিল। তাতে বলা হয়, ‘আপনি জানেন কি যে গত সপ্তাহে আপনার এলাকায় ১০৬ জন অবৈধ অভিবাসীকে গ্রেপ্তার করা হয়েছে?’
আপত্তিকারীরা দাবি করেন, গ্রেপ্তারের এ সংখ্যা যেসব এলাকায় পোস্টার প্রচারণা চালানো হয়েছে সেসব এলাকার সঠিক চিত্র নয়। কেননা সব এলাকায় এক সপ্তাহে একই সংখ্যায় গ্রেপ্তার অসম্ভব।
এএসএ আজ বুধবার এক বিবৃতিতে জানিয়েছে, বিষয়টি যাচাইয়ের পর তথ্যটিকে বিভ্রান্তিকর বলে মনে হওয়ায় তারা পোস্টারটি নিষিদ্ধ করেছে। তবে পোস্টারের ভাষা অনেকের কাছে বর্ণবাদী বলে মনে হওয়ার যে দাবি উঠেছে, সে প্রসঙ্গে এএসএ বলছে, অনেকের কাছে বিষয়টি তেমন মনে হলেও সরকার সেই উদ্দেশ্যে এই ভাষা ব্যবহার করেনি।
এএসএ বিজ্ঞাপনটি নিষিদ্ধ করার পর স্বরাষ্ট্র মন্ত্রণালয়ের পক্ষ থেকে এ বিষয়ে কোনো প্রতিক্রিয়া প্রকাশ করা হয়নি।
