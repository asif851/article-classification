
যুক্তরাজ্যের পার্লামেন্টের বাইরে গতকাল বুধবার সন্ত্রাসী হামলায় দায় স্বীকার করেছে মধ্যপ্রাচ্যভিত্তিক জঙ্গি সংগঠন ইসলামিক স্টেট (আইএস)। আমাক নিউজ এজেন্সি এ কথা জানিয়েছে বলে এএফপি ও রয়টার্সের খবরে বলা হয়েছে।
আমাক বার্তা সংস্থাটি আইএসের। এক বিবৃতিতে আমাক জানিয়েছে, ‘লন্ডনে ব্রিটিশ পার্লামেন্টের বাইরে হামলাকারী একজন আইএস যোদ্ধা।’
এর আগে যুক্তরাজ্যের এক্সপ্রেস পত্রিকার এক প্রতিবেদনে বলা হয়, যুক্তরাজ্যের পার্লামেন্টের বাইরে রক্তক্ষয়ী সন্ত্রাসী হামলা উদ্‌যাপন করছে জঙ্গিগোষ্ঠী ইসলামিক স্টেট (আইএস)।
যুক্তরাজ্যের পুলিশ ঘটনাটিকে সন্ত্রাসী হামলা বলে বিবেচনা করছে। বেলজিয়ামের রাজধানী ব্রাসেলসে বিমানবন্দর ও মেট্রোস্টেশনে একযোগে তিনটি সন্ত্রাসী হামলার এক বছর পূর্তির দিনেই লন্ডনে এ ঘটনা ঘটল। ব্রাসেলসের হামলায় নিহত হয়েছিলেন ৩২ জন।
এদিকে বৃহস্পতিবার ব্রিটিশ প্রধানমন্ত্রী থেরেসা মে এক বিবৃতিতে হামলাকারী সম্পর্কে তথ্য জানিয়ে বলেছেন, যুক্তরাজ্যের পার্লামেন্টের বাইরে হামলাকারী ব্যক্তি ব্রিটিশ বংশোদ্ভূত। তাঁর সম্পর্কে আগে থেকেই জানত ব্রিটিশ পুলিশ ও গোয়েন্দারা। কয়েক বছর আগে সহিংস সন্ত্রাসবাদের কারণে তাঁর বিরুদ্ধে তদন্ত হয়েছিল। কিন্তু তিনি ঠিক বড়মাপের সন্ত্রাসবাদী ছিলেন না।
যুক্তরাজ্যের পার্লামেন্টের বাইরে গতকাল বুধবার রক্তক্ষয়ী হামলায় ওই হামলাকারীসহ চারজন নিহত হন। আহত ব্যক্তিদের মধ্যে ২৯ জন চিকিৎসাধীন আছেন। তাঁদের মধ্যে সাতজনের অবস্থা গুরুতর। এ ঘটনায় ঘটনায় আট ব্যক্তিকে গ্রেপ্তার করেছে পুলিশ।
বিবৃতিতে ব্রিটিশ প্রধানমন্ত্রী বলেন, গোয়েন্দা সংস্থা ‘এমআই ফাইভ’ হামলাকারী সম্পর্কে আগেই জানত। তবে ইদানীং ওই হামলাকারী গোয়েন্দা নজরদারিতে ছিলেন না। তিনি বলেন, হাসপাতালে চিকিৎসাধীন আছেন ১২ জন ব্রিটিশ নাগরিক। এ ছাড়া তিন সন্তান নিয়ে ফ্রান্সের একজন নাগরিক, রোমানিয়ার দুজন, দক্ষিণ কোরিয়ার চারজন, জার্মানির একজন, পোল্যান্ডের একজন, আয়ারল্যান্ডের একজন, চীনের একজন, ইতালির একজন, মার্কিন একজন ও গ্রিসের দুজন নাগরিক রয়েছেন।
 আরও পড়ুন: 
লন্ডনে হামলায় নিহতের সংখ্যা বেড়ে ৫লন্ডনে রক্ত ঝরায় আইএসের উচ্ছ্বাস
