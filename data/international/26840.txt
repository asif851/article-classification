
দক্ষিণ কোরিয়ার শীর্ষ আদালত গতকাল বৃহস্পতিবার রায় দিয়েছেন, পরকীয়া প্রেম সে দেশে আর অপরাধ হিসেবে গণ্য হবে না। ১৯৫৩ সালের আইন অনুযায়ী, পরকীয়া সম্পর্কে জড়ালে স্বামী বা স্ত্রীর আড়াই বছর পর্যন্ত কারাদণ্ডের শাস্তি ছিল।এশিয়ার যে মাত্র তিনটি দেশে পরকীয়া প্রেম অবৈধ ছিল, দক্ষিণ কোরিয়া তার একটি। ২০০৮ সাল থেকে দক্ষিণ কোরিয়ায় সাড়ে পাঁচ হাজার লোককে আদালত এ অপরাধে অভিযুক্ত করেছেন।সর্বোচ্চ আদালতের (সাংবিধানিক আদালত) নয় বিচারকের প্যানেলের সাতজন বলেন, ’৫৩ সালের আইনটি অসাংবিধানিক। প্যানেলের প্রধান বলেন, ব্যক্তির যৌনতাবিষয়ক অধিকার সম্পর্কে লোকের ধারণা বদলে গেছে। নৈতিকভাবে পরকীয়ার নিন্দা করা উচিত। তবে নাগরিকের ব্যক্তিগত জীবনে হস্তক্ষেপ করা রাষ্ট্রের উচিত নয়।দক্ষিণ কোরিয়ায় সাম্প্রতিক বছরগুলোতে শত শত লোককে অভিযুক্ত করা হলেও খুব কম জনকেই কারাগারে যেতে হয়েছে। সিউলের সোগাং বিশ্ববিদ্যালয়ের আইনের অধ্যাপক লিম জি বং বলেন, সাম্প্রতিক সময়ে পরকীয়ার জন্য কারও সাজা হওয়ার ঘটনা খুবই বিরল। তিনি জানান, প্রায়ই অভিযোগ শেষ পর্যন্ত বাতিল হয়ে যায় বলে অভিযুক্ত হওয়ার সংখ্যা কমেছে।দক্ষিণ কোরিয়ার সর্বোচ্চ আদালত এর আগে আইনটি চারবার পর্যালোচনা করে তা বহাল রাখেন।
