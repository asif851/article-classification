
ফ্রান্সের পুলিশ কর্তৃপক্ষকে নিজেদের ১২টি অস্ত্রভান্ডারের তালিকা দিয়েছে বাস্ক বিচ্ছিন্নতাবাদী গোষ্ঠী ইটিএ। গতকাল শনিবার ফরাসি পুলিশের একটি সূত্র জানায়, নিজেদের নিরস্ত্রীকরণের অংশ হিসেবে এই তালিকা দিয়েছে গোষ্ঠীটি। ইটিএর পুরো নাম এউস্কাদি তা আস্কাতাসুনা।ফ্রান্স ও স্পেনের সীমান্তে পার্বত্য এলাকায় আদিবাসী বাস্ক জনগোষ্ঠীর বাস। স্পেনের উত্তরাঞ্চলে স্বায়ত্তশাসিত বাস্ক অঞ্চল ও নাভাররা প্রদেশ এবং পশ্চিম ফ্রান্সের নর্দার্ন ‘বাস্ক কান্ট্রি’ অঞ্চলে তাদের বসবাস। এ অঞ্চলে স্বাধীনতার জন্য সশস্ত্র লড়াই চালিয়ে আসছিল ইটিএ।গত সপ্তাহে ইটিএ ঘোষণা দেয়, শনিবারের (গতকাল) মধ্যে তারা সব ধরনের অস্ত্র সরকারি কর্তৃপক্ষের কাছে সমর্পণ করবে। এর মাধ্যমে বাস্কদের জন্য স্বাধীন দেশ প্রতিষ্ঠায় কয়েক যুগের সশস্ত্র সংগ্রামের সমাপ্তি ঘটল। ১৯৫৯ সালে ইটিএ গঠিত হয়।বিভিন্ন সময় বোমা হামলা চালিয়ে ও গুলি করে ৮২৯ জনকে হত্যার অভিযোগ রয়েছে ইটিএর বিরুদ্ধে। ফ্রান্স, স্পেনসহ বিভিন্ন দেশের কারাগারে এই সংগঠনের প্রায় সাড়ে তিন শ সদস্য আটক রয়েছেন। প্রতিষ্ঠার ৫২ বছর পর ২০১১ সালে ইটিএ সশস্ত্র সংগ্রামের পথ ছাড়ার ঘোষণা দেয়। আরও পরে তারা ঘোষণা দেয়, আটক সদস্যদের মুক্তির শর্ত নিয়ে স্পেন ও ফ্রান্স কর্তৃপক্ষের সঙ্গে আলোচনায় বসতে প্রস্তুত আছে তারা। তবে উভয় দেশই এ প্রস্তাব প্রত্যাখ্যান করে। ইটিএর কার্যকলাপের ব্যাপারে বিশেষজ্ঞ এমন কয়েকজন এর আগে ধারণা দেন, গোষ্ঠীটির কাছে এখন ১৩০টি বিভিন্ন ধরনের বন্দুক ও দুই টনের মতো বিস্ফোরক অবশিষ্ট রয়েছে।তবে ইটিএ সশস্ত্র সংগ্রামের পথ থেকে সরে আসার প্রত্যয় ব্যক্ত করলেও স্পেন সরকারের মন তাতে গলেনি। বিদ্রোহী গোষ্ঠীটির অস্ত্র সমর্পণের এই সিদ্ধান্তকে ‘একতরফা’ আখ্যা দিয়েছে মাদ্রিদ। স্পেন সরকারের মুখপাত্র ও দেশটির সংস্কৃতিমন্ত্রী ইনিগো মেন্দেজ দি ভিগো গত শুক্রবার বলেন, এই অস্ত্র সমর্পণের বিনিময়ে কোনো রাজনৈতিক ফায়দা নেওয়ার চেষ্টাকে প্রশ্রয় দেওয়া হবে না।
