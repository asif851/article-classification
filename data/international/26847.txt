
লাতিন আমেরিকার দেশ ইকুয়েডর ৭ দশমিক ৮ মাত্রার ভূমিকম্পে কেঁপেছিল প্রায় দুই সপ্তাহ আগে। ধ্বংসস্তূপ থেকে জীবিত কারও উদ্ধার পাওয়ার সম্ভাবনা শূন্যের কোটায়। তবে কথায় বলে না, রাখে আল্লাহ মারে কে! ঠিক তা-ই হয়েছে। ধ্বংসস্তূপে আটকে পড়া ৭২ বছর বয়সী এক বৃদ্ধকে জীবিত উদ্ধার করা হয়েছে।
গতকাল শনিবার লাতিন আমেরিকার আরেক দেশ ভেনেজুয়েলা এ ঘোষণা দিয়েছে বলে এএফপির খবরে বলা হয়েছে।
ইকুয়েডরের রাজধানী কুইতোতে অবস্থিত ভেনেজুয়েলার দূতাবাস জানিয়েছে, ভেনেজুয়েলার একটি উদ্ধারকারী দল ম্যানুয়েল ভাসকুয়েজ নামের ওই বৃদ্ধকে ধ্বংসস্তূপের নিচে থেকে উদ্ধার করে।
দূতাবাস থেকে জানানো হয়, উদ্ধারকর্মীরা গত শুক্রবার মানাবি প্রদেশে ভবনের কাঠামোগত ত্রুটির বিষয়টি পরীক্ষা করছিলেন। এ সময় তাঁরা একটি ক্ষীণ কণ্ঠস্বর শুনতে পান। পরে সেখান থেকে ম্যানুয়েল ভাসকুয়েজকে উদ্ধার করা হয়। উদ্ধারকারীরা তাঁকে হাসপাতালে ভর্তি করেছেন। তাঁর কিডনির সমস্যা হয়েছে, পায়ের আঙুল ভেঙে গেছে এবং পানিশূন্যতা দেখা দিয়েছে।
এই ভূমিকম্পে দেশটিতে ৬৬০ জন প্রাণ হারিয়েছে।
