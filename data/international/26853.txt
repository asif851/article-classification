
মিসরের কারাবন্দী সাবেক একনায়ক হোসনি মোবারক আগাম মুক্তি পেতে পারেন বলে জানিয়েছেন তাঁর আইনজীবী। মোবারক ইতিমধ্যে দুর্নীতি মামলায় সাজার দুই-তৃতীয়াংশ সময় পার করে ফেলেছেন। খবর এএফপি ও আল-জাজিরার। গত শনিবারই আদালত ২০১১ সালের গণবিক্ষোভের সময়কার হত্যা মামলার অভিযোগ থেকে অব্যাহতি দেন সাবেক প্রেসিডেন্ট মোবারককে। আলাদা একটি দুর্নীতি মামলায় তাঁর আরও তিন বছর কারাভোগের কথা।মোবারকের আইনজীবী ফরিদ আল-দিব গতকাল রোববার বলেন, তাঁকে ২০১১ সালে গ্রেপ্তার করা হয়। সে সময় বিবেচনা করলে তাঁর কারাদণ্ডের মেয়াদের দুই-তৃতীয়াংশ পার হয়ে গেছে। দেশটির সংশ্লিষ্ট আইনের সাম্প্রতিক এক সংশোধনী অনুসারে, সাজার দুই-তৃতীয়াংশ সময় পার হয়ে গেলে অপরাধী মুক্তি পেতে পারেন। এদিকে গণতন্ত্রকামী বিক্ষোভকারীদের হত্যার নির্দেশ দেওয়ার অভিযোগ থেকে মোবারককে খালাস দেওয়ার পর ছড়িয়ে পড়া সহিংসতায় একজন বিক্ষোভকারী নিহত হয়েছেন। শনিবার রাতে পুলিশের গুলিতে ওই বিক্ষোভকারী নিহত হন বলে অভিযোগ উঠেছে।
