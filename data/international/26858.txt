
বাংলাদেশের ব্লগার যাঁরা ঘোর বিপদের মুখে রয়েছেন, বাছাই করা তাঁদের কয়েকজনকে আশ্রয় দেওয়ার কথা বিবেচনা করছে যুক্তরাষ্ট্র। দেশটি গতকাল বৃহস্পতিবার এ কথা বলেছে। আজ শুক্রবার ফক্স নিউজ অনলাইনের প্রতিবেদনে এ তথ্য জানানো হয়।
প্রতিবেদন অনুসারে, যুক্তরাষ্ট্র বলেছে, মৌলবাদী ইসলামের বিরুদ্ধে কথা বলায় বাংলাদেশের যেসব ব্লগার আসন্ন বিপদের মুখে, তাঁদের আশ্রয় দেওয়ার কথা বিবেচনা করছে তারা।
জগন্নাথ বিশ্ববিদ্যালয়ের আইন বিভাগের ছাত্র নাজিম উদ্দিন নিহত হওয়ার পর যুক্তরাষ্ট্রের কাছ থেকে এমন বক্তব্য এল।
গত বুধবার পুরান ঢাকায় সন্দেহভাজন জঙ্গিদের হাতে নিহত হন নাজিম। তাঁকে চাপাতি দিয়ে কুপিয়ে এবং গুলি করে হত্যা করা হয়েছে।
ফেসবুকের বিভিন্ন স্ট্যাটাসে নাজিম জঙ্গিবাদ, ধর্মান্ধতা ও সরকারের সমালোচনা করেছেন। এ ধরনের লেখালেখির কারণে তাঁকে খুন করা হতে পারে বলে পরিবার ও বন্ধুদের ধারণা।
পুলিশ মনে করছে, এই হত্যাকাণ্ডের পেছনে কোনো জঙ্গি সংগঠন জড়িত থাকতে পারে। এ ঘটনায় এখনো পুলিশ কাউকে গ্রেপ্তার করতে পারেনি।
বাংলাদেশে ২০১৩ সাল থেকে এখন পর্যন্ত ছয়জন অনলাইন অ্যাকটিভিস্ট, ব্লগার, লেখক ও প্রকাশককে হত্যা করা হলো।
নাজিমকে হত্যার ঘটনায় তীব্র নিন্দা ও উদ্বেগ জানিয়েছে জাতিসংঘ, ইউরোপীয় ইউনিয়ন (ইইউ), মানবাধিকার সংগঠন অ্যামনেস্টি ইন্টারন্যাশনাল, সাংবাদিকদের আন্তর্জাতিক সংগঠন কমিটি টু প্রটেক্ট জার্নালিস্ট (সিপিজে) ও লেখকদের সংগঠন পেন আমেরিকা।
