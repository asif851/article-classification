
হাইতিতে হারিকেন ম্যাথিউর তাণ্ডবে আট শতাধিক লোক নিহত হওয়ার খবর পাওয়া গেছে। আজ শুক্রবার বার্তা সংস্থা রয়টার্সের এক প্রতিবেদনে এ তথ্য জানানো হয়।
মৃত্যুর সংখ্যা ক্রমবর্ধমান হারে বাড়ছে। তবে বিভিন্ন সরকারি সংস্থার খবরে মৃতের মোট সংখ্যা নিয়ে মতবিরোধ আছে। নাগরিক সুরক্ষা কমিটি, উদ্ধারকারী দল এবং স্থানীয় কর্মকর্তাদের কাছ থেকে পাওয়া প্রতিবেদনের ওপর ভিত্তি করে ৮৪২ জনের প্রাণহানির খবর পাওয়া গেছে।
হারিকেনে অনেক ঘরবাড়ি বিধ্বস্ত হয়েছে। হাজারো মানুষ বাস্তুচ্যুত। গাছপালা উপড়ে পড়েছে। বিদ্যুৎ সরবরাহ ব্যবস্থা বিপর্যস্ত। অবকাঠামোর ক্ষয়ক্ষতি হয়েছে। বেশি ক্ষতি হয়েছে দেশটির দক্ষিণাঞ্চলীয় উপকূল এবং এর আশপাশের শহর ও গ্রামে।
হাইতির উপকূলে গত মঙ্গলবার আঘাত হানে ক্যারিবীয় অঞ্চলে এক দশকের মধ্যে সবচেয়ে শক্তিশালী হারিকেন ম্যাথিউ।
হাইতিতে তাণ্ডব চালিয়ে হারিকেনটি কিউবার উত্তর-পূর্বাঞ্চলীয় উপকূল দিয়ে যুক্তরাষ্ট্রের ফ্লোরিডা অঙ্গরাজ্যের দিকে ধেয়ে যাচ্ছে।
আরও পড়ুনহাইতিতে হারিকেনে তিন শতাধিক নিহত
