
পাকিস্তানের ইসলামাবাদের চা-ওয়ালা আরশাদ খান নীল চোখের জাদুতে সামাজিক যোগাযোগমাধ্যম সরগরম করেছিলেন বছর খানেক আগে। নীল চোখের পাকিস্তানি চা-ওয়ালাকে নিয়ে তখন আন্তর্জাতিক গণমাধ্যমে বেশ খবরও প্রকাশিত হয়েছিল। তিনি আবারও খবরের শিরোনাম হলেন। তবে নীল চোখের জাদুতে সম্মোহন করার কোনো কীর্তিতে নয়; বরং ভুয়া পরিচয়ের কারণে।পাকিস্তানের জিও নিউজের খবরে বলা হয়েছে, আরশাদ খানের বাড়ি পাকিস্তানে না। তাঁর বাড়ি আসলে আফগানিস্তানে। ভুয়া কাগজপত্র দিয়ে তিনি নিজেকে পাকিস্তানি নাগরিক প্রমাণ করতে চাইছেন বলেও জাতীয় তথ্যভান্ডার ও নিবন্ধন কর্তৃপক্ষের (এনএডিআরএ) সূত্র জানিয়েছে। এনএডিআরএ বলছে, আরশাদ খান জাতীয় পরিচয়পত্রের জন্য যে নথিগুলো জমা দিয়েছিলেন, সেগুলো ভুয়া। সম্প্রতি পাসপোর্টের জন্য আবেদনপত্র জমা দিয়েছিলেন আরশাদ। পাসপোর্টের জন্য নথিগুলো পরীক্ষা করতে গিয়েই বিষয়টি কর্তৃপক্ষের নজরে আসে।খবর অনুযায়ী, আফগানিস্তানের কান্দাহার থেকে মোসাখেল উপজাতির মানুষদের সঙ্গে সীমান্ত পার হয়ে পাকিস্তান এসেছিল আরশাদের পরিবার।তবে আরশাদ নিজেকে পাকিস্তানি দাবি করে এসব অভিযোগ অস্বীকার করেছেন। তাঁর দাবি, তাঁর বাবার জন্ম পাঞ্জাবের সরগোধায়। ১৯৮৪ সালে সৌদি আরবে চলে যান তিনি। সেখানে ১৩ বছর অবস্থান করার পর তিনি পাকিস্তানে ফিরে আসেন। পাকিস্তানের মরদান থেকে খাইবার পাখতুনখাওয়া প্রদেশে গিয়েছিল তাঁর পরিবার। পরে ইসলামাবাদে যায় তারা। এই দাবির পক্ষে অবশ্য কোনো বৈধ নথিপত্র দেখাতে পারেননি তিনি।আর আরশাদ খান যে আফগানিস্তানের নাগরিক, পাকিস্তানে আফগানিস্তানের রাষ্ট্রদূত ওমর জাখিলওয়াল টুইট করে তা নিশ্চিত করেছেন।আরশাদ খান ইসলামাবাদের পেশোয়ার চকের চা-ওয়ালা। নীল চোখের চা-ওয়ালা আরশাদের ছবি গত বছরের ১৪ অক্টোবর ইনস্টাগ্রামে পোস্ট করেন জিয়া আলী নামের এক শৌখিন নারী আলোকচিত্রী। আর এতেই কপাল খুলে যায় এই চা-ওয়ালার। সামাজিক যোগাযোগমাধ্যমে তাঁকে নিয়ে চলে বিস্তর আলোচনা। সেই সূত্রে তিনি মডেলিংয়ের সুযোগ পেয়ে যান। চা-ওয়ালা থেকে হয়ে ওঠেন ফ্যাশনওয়ালা।
ওই সময় দুনিয়া নিউজ নামের স্থানীয় এক টেলিভিশন চ্যানেলকে দেওয়া সাক্ষাৎকারের আরশাদ বলেন, ২৫ বছর ধরে তিনি ইসলামাবাদে বাস করছেন। তাঁরা ১৭ ভাইবোন। রাতারাতি জনপ্রিয়তা পেয়ে তাঁর ভালো লাগছে। তবে কাজের সময় যখন বহু লোক জড়ো হয়ে ছবি তুলে তাঁর সময় নষ্ট করেন, তখন তিনি খুবই বিরক্ত বোধ করেন। দৈনিক দেড় শতাধিক লোক তাঁর সঙ্গে ছবি তোলেন বলে তখন তিনি জানান।
