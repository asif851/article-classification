
ভারত থেকে ক্রমে বিলুপ্ত হচ্ছে উপকারী পাখি শকুন। এ সংকট মোকাবিলায় নতুন একটি উদ্যোগ নিয়েছে পশ্চিমবঙ্গ রাজ্যের বন বিভাগ। তারা বংশবৃদ্ধির প্রত্যাশায় সংরক্ষণকেন্দ্রে থাকা কিছু শকুন বনে মুক্ত করে দেবে।কলকাতার বাংলা দৈনিক এই সময় বৃহস্পতিবার এক প্রতিবেদনে জানিয়েছে, পশ্চিমবঙ্গের রাজাভাতখাওয়ায় এখন শখানেক শকুন রয়েছে। এর মধ্যে ১৫টির জন্ম এখানে। বাকিগুলো এ রাজ্যের বিভিন্ন এলাকা এবং মধ্যপ্রদেশ থেকে আনা হয়। এবার এ সংরক্ষণকেন্দ্রে থাকা শকুনকে রাজ্যের বিভিন্ন জঙ্গলে ছড়িয়ে দেওয়ার উদ্যোগ নিয়েছে বন বিভাগ। পর্যবেক্ষণ করার জন্য শকুনগুলোর পায়ে ট্রান্সমিটার লাগিয়ে তা ছাড়া হবে।বিলুপ্তির হুমকির মুখে পড়া শকুনকে বাঁচিয়ে রাখার জন্য ২০০০ সালে ভারতে প্রথম পাখিটি সংরক্ষণের উদ্যোগ নেওয়া হয়। শকুনের বংশবৃদ্ধি ও সংরক্ষণের জন্য ভারতের তিনটি জায়গায় তৈরি হয় শকুন প্রজননকেন্দ্র। এ তিনটি কেন্দ্রের অবস্থান হচ্ছে হরিয়ানা রাজ্যের পিঞ্জর, পশ্চিমবঙ্গের জলপাইগুড়ির কাছে রাজাভাতখাওয়া এবং আসামের রানিতে।শকুন মৃত পশুপাখির দেহাবশেষ খেয়ে প্রকৃতিকে দূষণমুক্ত রাখে।
