
ভারতের উত্তর প্রদেশে গণধর্ষণের পর হত্যার শিকার দুই কিশোরীর একজনের বাবা সরকারের ক্ষতিপূরণের প্রস্তাবের সমালোচনা করেছেন৷ তিনি বলেছেন, ‘ক্ষতিপূরণ আমার দরকার নেই, আমার মেয়ে হত্যার বিচার চাই৷ তাঁরা আমার মেয়েকে ফাঁস দিয়ে হত্যা করেছে, আমিও তাঁদের ফাঁসি চাই৷’ খবর এনডিটিভির৷এদিকে, নিহত কিশোরীর পরিবারের এক প্রতিবেশী জানিয়েছেন, তাঁদের বক্তব্য পরিবর্তনের জন্য পুলিশ চাপ দিচ্ছে৷ এই অবস্থায় ধর্ষণ ও হত্যার ঘটনার ন্যায়বিচার নিয়ে তাঁদের মধ্যে সংশয়ের সৃষ্টি হয়েছে৷রাজ্যের বাদাউন শহরের কারতা গ্রামের ওই ব্যক্তির ১৫ বছরের কিশোরী মেয়ে ও মেয়েটির চাচাতো বোন (১৪) গত মঙ্গলবার রাতে নিখোঁজ হয়৷ পরদিন গ্রামের একটি গাছে তাঁদের লাশ ঝুলে থাকতে দেখা যায়৷ লাশের ময়নাতদন্তে দুজনকে ধর্ষণের পর হত্যার প্রমাণ মেলে৷ এ ঘটনার পর গতকাল শনিবার পর্যন্ত পাঁচজন গ্রেপ্তার হয়েছে৷ এঁদের মধ্যে দুজন পুলিশ সদস্যও আছেন৷কিশোরীদের পরিবারের অভিযোগ, পুলিশ যথাসময়ে ব্যবস্থা নিলে কিশোরীদের জীবিত উদ্ধার করা যেত৷ তারা থানায় অভিযোগ দিতে গেলেও পুলিশ প্রথমে গ্রহণ করেনি৷ পরে এলাকাবাসীর চাপে তারা ধর্ষণ ও হত্যার অভিযোগে মামলা নেয়৷দুই কিশোরীকে গণধর্ষণের পর হত্যার প্রতিবাদ ও অপরাধীদের বিচারের দাবিতে গতকাল শনিবার রাজধানী নয়াদিল্লি ও উত্তর প্রদেশসহ বিভিন্ন অঞ্চলে বিক্ষোভ হয়েছে৷ উত্তর প্রদেশের এলাহাবাদে ভারতীয় জনতা পার্টির নারী কর্মীরা বিক্ষোভ করেন৷ এ সময় তাঁরা প্রদেশের মুখ্যমন্ত্রী অখিলেশ যাদবের বিরুদ্ধে স্লোগান দেন ও তাঁর কুশপুত্তলিকা দাহ করেন৷রাহুলের সাক্ষাৎ: ভারতীয় কংগ্রেস পার্টির সহসভাপতি রাহুল গান্ধী গতকাল উত্তর প্রদেশে গণধর্ষণের পর হত্যার শিকার দুই কিশোরীর পরিবারের সদস্যদের সঙ্গে সাক্ষাৎ করেছেন৷ এ সময় রাহুলের সঙ্গে ছিলেন কংগ্রেসের জ্যেষ্ঠ নেতা ও তাঁর একান্ত সহযোগী মধুসূদন মিস্ত্রি৷
