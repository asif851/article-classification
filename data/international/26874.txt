
ভেনেজুয়েলার বামপন্থী প্রেসিডেন্ট নিকোলা মাদুরোকে হত্যার ষড়যন্ত্র করার অভিযোগে বিরোধী নেতা মারিয়া করনিয়া মাসেদোর বিরুদ্ধে তদন্ত শুরু হয়েছে। অভিযোগ অস্বীকার করে মাসেদো বলেছেন, সরকার আসলে তাঁর কণ্ঠ রোধ করতে চাইছে। খবর এএফপি ও বিবিসির।সাবেক আইনপ্রণেতা মারিয়া মাসেদো গত জানুয়ারি মাসে প্রেসিডেন্ট মাদুরোর বিরুদ্ধে বড় ধরনের এক বিক্ষোভে নেতৃত্ব দিয়েছিলেন। এরপর মার্চ মাসে তাঁর জাতীয় পরিষদের সদস্যপদ কেড়ে নেওয়া হয়।মাসেদোর সরকারবিরোধী বিক্ষোভের সময়ই কথিত ওই হত্যার ষড়যন্ত্রের বিষয়টি সামনে আনে সরকার। সরকারি কর্মকর্তারা তখন বেশ কিছু ই-মেইল বার্তা তুলে ধরেন। তাঁরা দাবি করেন, মাসেদোর সঙ্গে মার্কিন পররাষ্ট্র দপ্তরের কর্মকর্তাদের এসব ই-মেইল আদান-প্রদান হয়েছে। সেখানে প্রেসিডেন্ট মাদুরোর সরকারকে উৎখাতের বিষয়ে আলোচনা করা হয়েছে। তবে মাসেদো বলেছেন, ই-মেইলগুলো তাঁর নয়। তাঁর পুরোনো ই-মেইল ঠিকানা ব্যবহার করে এগুলো বিনিময় হয়েছে।হত্যার ষড়যন্ত্রের ঘটনায় অভিযুক্ত করার পর মাসেদো বলেন, ‘আজকে (বুধবার) আমাকে যড়যন্ত্রের অপরাধে অভিযুক্ত করা হলো। সব অভিযোগই মিথ্যা। আমি এগুলোকে প্রত্যাখ্যান করছি।’অ্যাটর্নি জেনারেলের দপ্তর এক বিবৃতিতে বলেছে, মাসেদোর বিরুদ্ধে ‘প্রেসিডেন্টকে হত্যার ষড়যন্ত্রের সঙ্গে যোগসূত্র থাকার’ অভিযোগ আনা হয়েছে।তদন্তে দোষী সাব্যস্ত হলে মাসেদোর আট থেকে ১৬ বছরের কারাদণ্ড হতে পারে। এ ঘটনায় উদ্বেগ প্রকাশ করেছে যুক্তরাষ্ট্র।
