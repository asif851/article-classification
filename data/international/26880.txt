
তুরস্কের প্রেসিডেন্ট রিসেপ তাইয়েপ এরদোয়ান বলেছেন, মিয়ানমারের নিরাপত্তা বাহিনী সংখ্যালঘু রোহিঙ্গা মুসলিমদের বিরুদ্ধে ‘সন্ত্রাস’ উসকে দিয়েছে। মিয়ানমার থেকে পালিয়ে আসা রোহিঙ্গাদের বিষয়ে এরদোয়ান বরাবরই উচ্চকণ্ঠ। তিনি এবারও ইয়াঙ্গুন সরকার রাখাইন রাজ্যের জনগণের বিরুদ্ধে গণহত্যা চালাচ্ছে বলে অভিযোগ করেছেন।
আজ সোমবার ইস্তাম্বুলে দেওয়া এক ভাষণে এরদোয়ান রোহিঙ্গাদের ওপর সহিংসতার জন্য মিয়ানমার সরকারের বিরুদ্ধে অবরোধ আরোপে আন্তর্জাতিক সম্প্রদায়ের ব্যর্থতার জন্য ক্ষোভ প্রকাশ করেন। এরদোয়ান বলেন, ‘সেখানে পরিষ্কার গণহত্যা চলছে।’ রাখাইনের কয়েকটি পুলিশ ফাঁড়ি ও তল্লাশিচৌকিতে গত ২৫ আগস্ট রাতে সন্ত্রাসী হামলা হয়। এর জেরে সেখানে নতুন করে সহিংস সেনা অভিযান শুরু হয়। মিয়ানমারের নিরাপত্তা বাহিনী নিরস্ত্র রোহিঙ্গা নারী-পুরুষ-শিশুদের ওপর নির্যাতন ও হত্যাযজ্ঞ চালাতে থাকে। নৃশংসতা থেকে বাঁচতে ৪ লাখ ৩০ হাজারের বেশি রোহিঙ্গা মুসলিম বাংলাদেশে পালিয়ে যায়।
