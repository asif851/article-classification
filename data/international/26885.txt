
২০১৬ সালে ভারতে ধর্ষণের ঘটনা ঘটেছে ৩৯ হাজার ৬৮টি। ভারতের ন্যাশনাল ক্রাইম রেকর্ডস ব্যুরোর এক প্রতিবেদনে এ তথ্য জানানো হয়েছে বলে গতকাল শনিবার গণমাধ্যমের প্রতিবেদন প্রকাশিত হয়।
প্রতিবেদন অনুযায়ী, গত বছর ভারতে ৬ বছরের কম বয়সী শিশু ধর্ষণের ঘটনা ঘটেছে ৫২০টি। ৬ থেকে ১২ বছরের ১ হাজার ৫৯৬, ১২ থেকে ১৬ বছরের ৬ হাজার ৯১ শিশু ধর্ষণের শিকার হয়েছে। ১৬ থেকে ১৮ বছর বয়সী ৮ হাজার ৬৫৬ জন ধর্ষণের শিকার হয়েছেন। এ ছাড়া ১৮ থেকে ৩০ বছর বয়সী ১৬ হাজার ৪৬২, ৩০ থেকে ৪৫ বছর বয়সী ৫ হাজার ১৯২, ৪৫ থেকে ৬০ বছর বয়সী ৪৯৪ আর ৬০–এর বেশি বয়সী ৫৭ জন নারী ধর্ষণের শিকার হয়েছেন। প্রতিবেদনে আরও বলা হয়েছে, ধর্ষণের শিকার ৪৩ দশমিক ২ শতাংশই নাবালিকা ও ৫৬ দশমিক ৮ শতাংশের বয়স ১৮ বছরের বেশি।
২০১৬ সালে পশ্চিমবঙ্গে ধর্ষণের ঘটনা ঘটেছে ১ হাজার ১১০টি। এর মধ্যে ৮০৪ জনের বয়স ১৮ থেকে ৩০ বছর, ২৬৮ জনের বয়স ৩০ থেকে ৪৫ বছর, আর ৩৮ জনের বয়স ৪৫ থেকে ৬০ বছরের মধ্যে।
তবে পশ্চিমবঙ্গে গত বছর কোনো নাবালিকা ধর্ষণের ঘটনা ঘটেনি বলে এই প্রতিবেদনে উল্লেখ করায় বিস্ময় প্রকাশ করেছেন পশ্চিমবঙ্গের মহিলা কমিশনের চেয়ারপারসন সুনন্দা মুখোপাধ্যায়। বলেছেন, এটা অসত্য তথ্য। তাই যদি হতো, তবে সত্যিই পশ্চিমবঙ্গ স্বর্গরাজ্য হয়ে যেত! প্রতিবেদনটি কেন্দ্রীয় সরকার প্রকাশ করলেও তথ্য দিয়ে থাকে বিভিন্ন রাজ্য সরকার।
কলকাতার সংবাদপত্রে উল্লেখ করা হয়, গত বছর বর্ধমানের জামুরিয়া ও কালনায় নাবালিকা ধর্ষণের ঘটনা সংবাদমাধ্যমে জোরালোভাবে এসেছিল। বছরের বিভিন্ন সময়ে আরও বেশ কয়েকটি নাবালিকা ধর্ষণের ঘটনা ঘটেছিল এই রাজ্যে। সেসব ঘটনাও সংবাদমাধ্যমে প্রকাশ পেয়েছিল।
 
