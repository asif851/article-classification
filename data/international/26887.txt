
সমকামিতাকে অপরাধ হিসেবে দেওয়া রায়টি বহাল রেখেছে ভারতের সুপ্রিম কোর্ট। গত ডিসেম্বরে দেওয়া ওই রায়টি নিয়ে আন্তর্জাতিক মহলে ব্যাপক সমালোচনা হয়েছে। সমালোচকদের মতে, ভারত মৌলিক ব্যক্তিগত অধিকার রক্ষায় ব্যর্থ হয়েছে।
সর্বোচ্চ আদালত বলেছে, দণ্ডবিধির ৩৭৭ অনুচ্ছেদ অনুযায়ী একমাত্র পার্লামেন্টই আইন পরিবর্তন করতে পারে। ওই আইনে প্রকৃতিবিরুদ্ধ যৌনতাকে নিষিদ্ধ করা হয়।
এর আগে সুপ্রিম কোর্টের রায়ের বিরুদ্ধে কেন্দ্রীয় সরকার ও সমকামী অধিকার সংগঠনগুলো আপিল করলেও রায় পরিবর্তনের কোনো কারণ নেই বলে মনে করছে আদালত। এই রায়ের পর বর্তমানে কেন্দ্রীয় সরকারের কাছে দুটি সুযোগ আছে। সরকার সুপ্রিম কোর্টে আর একটি পিটিশন করতে পারে অথবা পার্লামেন্টে আইন সংশোধনের উদ্যোগ নিতে পারে। তবে পার্লামেন্টে আইন সংশোধন করা সহজ হবে না।
এদিকে প্রধান বিরোধী দল ভারতীয় জনতা পার্টি (বিজেপি) ৩৭৭ অনুচ্ছেদকে সমর্থন করেছে। 
