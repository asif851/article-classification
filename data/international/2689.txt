
নাজুক বিশ্ব অর্থনীতি চাঙা করার প্রত্যয় নিয়ে চীনের হাংচৌ শহরে গতকাল রোববার শুরু হয়েছে জি-২০ সম্মেলন। স্বাগতিক দেশ চীনের প্রেসিডেন্ট শি জিনপিং তাঁর ভাষণে বিশ্ব নেতাদের ‘ফাকা বুলি’ না আওড়ে অর্থবহ আলোচনার আহ্বান জানিয়েছেন। দুই দিনের এই সম্মেলন আজ সোমবার শেষ হওয়ার কথা। সম্মেলনের জন্য ব্যাপক প্রস্তুতি নিয়েছে চীন। দূষণ কমিয়ে আকাশ পরিষ্কার রাখার জন্য কর্তৃপক্ষ হাংচৌ এবং তার আশপাশের এলাকার হাজার হাজার কলকারখানা কয়েক দিন আগে থেকেই বন্ধ করে দিয়েছে। স্থানীয় বাসিন্দাদের শহর ছেড়ে বেড়াতে যাওয়ায় আগ্রহী করার জন্য অফিস-আদালতে ছুটি পর্যন্ত ঘোষণা করা হয়। কোনো ধরনের আন্দোলন কিংবা উত্তেজনা এড়াতে বেশ কয়েকজন ভিন্ন মতাবলম্বী নেতাকে আটক করা হয়েছে।  নৈসর্গিক শোভামণ্ডিত পূর্বাঞ্চলীয় হাংচৌ শহরের বিশাল গোলাকৃতির সম্মেলনকক্ষে প্রেসিডেন্ট জিনপিং প্রথমে অংশ নেওয়া প্রেসিডেন্ট ও প্রধানমন্ত্রীদের স্বাগত জানান। এক এক করে তিনি প্রত্যেকের সঙ্গে করমর্দন করেন। তবে রাষ্ট্রাচারের সামান্য ব্যত্যয় ঘটিয়ে তিনি অন্য নেতাদের চেয়ে মার্কিন প্রেসিডেন্ট বারাক ওবামার সঙ্গে একটু বেশি সময় ধরে করমর্দন করেন। ভাষণে জিনপিং বলেন, জি-২০ নেতাদের ‘ফাঁকা বুলি না আউড়ে সত্যিকারের কাজের কাজ করা উচিত।’ তিনি বলেন, বৈশ্বিক অর্থনীতি আবার ঘুরে দাঁড়াচ্ছে। তবে এখনো অর্থনীতি ও বাণিজ্য নানা ধরনের চ্যালেঞ্জের মুখে পড়ছে। চীন আশা করছে, এই সম্মেলনের সফলতা বিশ্বে তাদের শক্তিশালী ভাবমূর্তি তুলে ধরবে এবং বিশ্বের দ্বিতীয় বৃহত্তম অর্থনীতির দেশ হিসেবে তার গ্রহণযোগ্যতা বাড়বে।  এবারের সম্মেলনের আলোচ্যসূচির মধ্যে বৈশ্বিক ইস্পাত সংকট, ইউরোপীয় ইউনিয়ন থেকে যুক্তরাজ্যের বেরিয়ে যাওয়া বা ব্রেক্সিট এবং অ্যাপলের মতো বহুজাতিক কোম্পানির কর নীতি রয়েছে।  ভাষণে জিনপিং বলেন, আন্তর্জাতিক সম্প্রদায় আশা করছে এই সম্মেলনের মধ্য দিয়ে অনেক চ্যালেঞ্জ মোকাবিলা করা সম্ভব হবে। যুক্তরাজ্যের প্রধানমন্ত্রী হিসেবে প্রথমবারের মতো কোনো আন্তর্জাতিক সম্মেলনে অংশ নিয়েছেন থেরেসা মে। এ ছাড়া বিদায়ী প্রেসিডেন্ট হিসেবে এই সম্মেলনে যোগ দিয়ে চীনে শেষ রাষ্ট্রীয় সফর করছেন মার্কিন প্রেসিডেন্ট বারাক ওবামা। দুই দিনের এই সম্মেলনের প্রথম দিন বিশ্ব অর্থনৈতিক প্রবৃদ্ধি ছাড়াও বৈশ্বিক ইস্পাত উৎপাদনে চীনের ভূমিকার বিষয়টি নিয়ে আলোচনা করে ইউরোপীয় ইউনিয়ন। চীন অধিক হারে সস্তা ইস্পাত উৎপাদন করায় ইউরোপের ইস্পাতশিল্প ক্ষতিগ্রস্ত হচ্ছে বলে জানান ইউরোপীয় কমিশনের প্রেসিডেন্ট জ্যঁ-ক্লদ ইয়ুংকার। তিনি বলেন, ‘চীনকে অবশ্যই তাদের অধিক উৎপাদনে যাওয়ার কারণ বলতে হবে। এটা একেবারেই গ্রহণযোগ্য নয়। তাদের অধিক উৎপাদনের কারণে কয়েক বছর ধরে ব্যাপকভাবে ক্ষতিগ্রস্ত হচ্ছে ইউরোপের ইস্পাতশিল্প। চাকরিচ্যুত করা হচ্ছে বহু শ্রমিককে।’জি-২০ সম্মেলন শুরু হওয়ার এক দিন আগে বিশ্ব প্রবৃদ্ধি পূর্বাভাস আবারও কমানোর ইঙ্গিত দিয়েছেন আন্তর্জাতিক মুদ্রা তহবিলের (আইএমএফ) প্রধান ক্রিস্টিন লাগার্দে। এর আগে জুলাইতে বিশ্ব প্রবৃদ্ধির পূর্বাভাস কমায় সংস্থাটি। আইএমএফ জানায়, চলতি বছর বিশ্বের মোট দেশজ উৎপাদনের (জিডিপি) গড় প্রবৃদ্ধি কমে ৩ দশমিক ১ শতাংশ হতে পারে।
