
যুক্তরাষ্ট্রের আগামী প্রেসিডেন্ট নির্বাচনে রিপাবলিকান পার্টির প্রার্থী মনোনয়ন চূড়ান্ত না হলেও ডোনাল্ড ট্রাম্পের পথ এখন অনেকটাই নিষ্কণ্টক। তবে এখনো অনেক বর্ষীয়ান নেতাই তাঁর বিপক্ষে। যুক্তরাষ্ট্রের ৪১তম প্রেসিডেন্ট জর্জ এইচ ডব্লিউ বুশ ও তাঁর ছেলে ৪৩তম প্রেসিডেন্ট জর্জ ডব্লিউ বুশ এ ব্যাপারে নির্লিপ্ততা দেখাচ্ছেন। জর্জ ডব্লিউ বুশের মুখপাত্র ফ্রেডি ফোর্ড জানিয়েছেন, আগামী নির্বাচনে কোনো ভূমিকা থাকবে না তাঁর। প্রায় একই কথা সিনিয়র বুশেরও। মুখপাত্র জিম ম্যাকগ্রা বলেছেন, রাজনীতি থেকে অবসর নিয়েছেন বুশ সিনিয়র। ছেলে জেব বুশকেই শুধু সহায়তা করেন। কাজেই নির্বাচনে তাঁর কোনো ভূমিকা থাকবে না। তবে বিশ্লেষকেরা বলছেন, ট্রাম্পকে সমর্থন না দিতেই দুই বুশের এমন নির্লিপ্ততা।
