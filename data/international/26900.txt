
ভারতের রাষ্ট্র পরিচালিত প্রেস ইনফরমেশন ব্যুরো প্রধানমন্ত্রী নরেন্দ্র মোদির ছবি ‘সম্পাদনা করে’ প্রচার করায় অনলাইনে তুমুল ব্যঙ্গবিদ্রুপের মুখে পড়ে গতকাল। চেন্নাইয়ের বন্যা-পরিস্থিতি পরিদর্শনে যাওয়া মোদির ওই ছবিতে প্রথমে দেখা যায়, তিনি বিমানের জানালা দিয়ে নিচে তাকিয়ে আছেন। নিচে জলমগ্ন বিস্তীর্ণ মাঠঘাট ও ঘরবাড়ির ঝাপসা চিত্র। কয়েক ঘণ্টা পর প্রতিষ্ঠানটি ছবিটি সম্পাদনা করে আবার টুইটারে দেয়। এতে দেখা যায়, নিচের দৃশ্য অনেক ঝকঝকে। ভবনগুলোও অত বেশি পানিতে ডোবা নয়। দেখেই মনে হয়, বিমানের গোলাকার জানালা বরাবর সম্পাদনা করা ছবিটি সেঁটে দেওয়া হয়েছে। এর কিছু পরেই অবশ্য ছবিটি সরিয়ে ফেলে আগেরটি বসানো হয়। কিন্তু ততক্ষণে যা হওয়ার হয়ে গেছে। নানা রকমের খোঁচায় সরগরম হয়ে ওঠে অনলাইন সামাজিক যোগাযোগের মাধ্যম।
ভারতের দক্ষিণাঞ্চলীয় রাজ্য তামিলনাড়ুর রাজধানী চেন্নাইসহ বিস্তীর্ণ এলাকা এক সপ্তাহের প্রবল বর্ষণে তলিয়ে আছে।  অতিবৃষ্টিজনিত এ বন্যায় বিভিন্ন কারণে গত বৃহস্পতিবার পর্যন্ত মৃত্যু হয়েছে ২৬৯ জনের। ১ ডিসেম্বর সেখানে হওয়া ৪৯০ মিলিমিটার বৃষ্টি ছিল শহরটির শত বছরের ইতিহাসে সর্বোচ্চ। বিবিসি।
