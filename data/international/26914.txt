
পাকিস্তানের জাতীয় পরিষদ এবং একটি বাদে সব কটি প্রাদেশিক পরিষদের আসন থেকে পদত্যাগের ঘোষণা দিয়েছে ইমরান খানের দল পাকিস্তান তেহরিক-ই-ইনসাফ (পিটিআই)। প্রধানমন্ত্রী নওয়াজ শরিফের পদত্যাগ এবং নতুন নির্বাচনের দাবিতে কয়েক দিনের টানা আন্দোলনের পর গতকাল সোমবার এ ঘোষণা দিল দলটি। এর আগে গত রোববার রাতে সরকারের বিরুদ্ধে অসহযোগ আন্দোলনের ডান দিয়েছেন ইমরান খান। খবর টাইমস অব ইন্ডিয়া, ডন ও জিয়ো টিভির।পিটিআইয়ের ভাইস চেয়ারম্যান শাহ মেহমুদ কুরেশি গতকাল বলেন, ‘জাতীয় পরিষদ এবং পাঞ্জাব, বেলুচিস্তান ও সিন্ধু প্রাদেশিক পরিষদ থেকে আমরা পদত্যাগ করছি।’ খাইবার পাখতুনখাওয়া প্রদেশের ক্ষমতায় রয়েছে পিটিআইয়ের নেতৃত্বাধীন জোট সরকার।আজ মঙ্গলবার সকালে সংশ্লিষ্ট পরিষদের স্পিকারের কাছে পিটিআই সাংসদেরা তাঁদের পদত্যাগপত্র জমা দেবেন বলে জানানো হয়েছে।এদিকে, রাজধানী ইসলামাবাদের সর্বোচ্চ সুরক্ষিত এলাকায় (রেড জোন) বিক্ষোভ মিছিল করার ঘোষণা দিয়েছেন ইমরান খান। রাজধানীতে গতকাল এক বিক্ষোভ সমাবেশে ভাষণে তিনি বলেন, ‘রেড জোনে মিছিলে আমি নেতৃত্ব দেব, আর অনুসারীরা আমার সঙ্গে থাকবে।’এর আগে ইসলামাবাদের আবপারা চকে অবস্থান নেওয়া হাজারো নেতা-কর্মীর উদ্দেশে গত রোববার রাতে দেওয়া বক্তৃতায় অসহযোগ আন্দোলনের ডাক দেন ইমরান খান। সেখানেই তিনি রাত কাটান।ইমরান বলেন, ‘আমরা সিদ্ধান্ত নিলাম, আজ থেকে অবৈধ এই সরকারকে কোনো ধরনের কর দেব না। বিদ্যুৎ বিল দেব না, গ্যাস বিল দেব না। ব্যবসায়ীদের প্রতি আমার আহ্বান, আপনারা কর দেওয়া বন্ধ করুন।’ইমরানের বক্তৃতার পর খাইবার পাখতুনখাওয়া প্রদেশের তথ্যমন্ত্রী মুশতাক গনি বলেন, তাঁদের প্রদেশ থেকে গ্যাস ও বিদ্যুৎ বিল এবং কেন্দ্রীয় সরকারকে কোনো ধরনের কর দেওয়া হবে না। এ জন্য কেন্দ্রীয় সরকার এই সেবাগুলো বন্ধ করে দিলে টারবেলা কেন্দ্র থেকে পাঞ্জাবে বিদ্যুৎ সরবরাহের লাইনও বন্ধ করে দেওয়া হবে।নওয়াজের পদত্যাগের দাবিতে রাজধানীর খায়াবান-ই-সোহরাওয়ার্দীতে অবস্থান নিয়ে আন্দোলন চালিয়ে যাচ্ছেন পাকিস্তান আওয়ামী তেহরিকের (পিএটি) নেতা-কর্মীরা। আধ্যাত্মিক নেতা তাহির-উল কাদরি তাঁদের নেতৃত্ব দিচ্ছেন।নওয়াজের পদত্যাগের দাবিকে অসাংবিধানিক বলে আখ্যা দিয়েছেন তাঁর ঘনিষ্ঠ ও অর্থমন্ত্রী ইসহাক দার। আর এই দাবিকে ‘হাস্যকর’ বলে আখ্যা দিয়েছেন তথ্যমন্ত্রী পারভেজ রশিদ। গত বছরের মে মাসে অনুষ্ঠিত সাধারণ নির্বাচনের মাধ্যমে ক্ষমতায় আসেন নওয়াজ। ওই নির্বাচনে ব্যাপক কারচুপি হয়েছে অভিযোগ তুলে তাঁর পদত্যাগের দাবিতে পৃথকভাবে আন্দোলন চালিয়ে যাচ্ছেন ইমরান ও কাদরি।
