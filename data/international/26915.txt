
ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায় বলেছেন, ‘বাংলাদেশের সঙ্গে আমাদের বাংলার সম্পর্ক চিরন্তন। সুদীর্ঘ কালের এই সম্পর্ক আমাদের ভালোবাসায় সিক্ত হয়ে আরও দৃঢ় হবে। আমাদের দুই বাংলায় সীমানার গণ্ডি থাকলেও ভালোবাসায় গণ্ডি নেই।’ কলকাতার নেতাজি ইনডোর স্টেডিয়ামে আজ বৃহস্পতিবার সন্ধ্যায় বাংলাদেশ বিজয় উৎসবের উদ্বোধনী অনুষ্ঠানে প্রধান অতিথির ভাষণে মমতা বন্দ্যোপাধ্যায় এ কথা বলেন। তিনি বলেন, ‘বাংলাদেশের সঙ্গে আমাদের এত মধুর সম্পর্ক যে আমরা কোনো অনুষ্ঠান এলে মনে করি বাংলাদেশের শিল্পীদের কথা। আমাদের দুই দেশের জাতীয় সংগীতের রচয়িতা কবিগুরু রবীন্দ্রনাথ ঠাকুর।’মমতা বলেন, ‘বাংলাদেশের মুক্তিযুদ্ধের সেই অবিস্মরণীয় স্লোগান “জয় বাংলা” আমাকেও উজ্জীবিত করেছিল।’ তিনি বক্তৃতা শেষ করেন ‘জয় বাংলা’ এবং ‘জয় হিন্দ’ বলে।অনুষ্ঠানের উদ্বোধন করেন বাংলাদেশের শিল্পমন্ত্রী আমির হোসেন আমু। তিনি বলেন, ‘আমাদের এই বন্ধুত্ব চিরন্তন। আমাদের বন্ধুত্ব চিরকাল থাকবে। আমাদের দুই দেশের সমস্যাও আমরা মিলেমিশে মিটিয়ে নিই।’ অনুষ্ঠানে সভাপতিত্ব করেন কলকাতায় বাংলাদেশ উপহাইকমিশনের ডেপুটি হাইকমিশনার জকি আহাদ। 
কলকাতায় আজ থেকে শুরু হয়েছে পাঁচ দিনব্যাপী বাংলাদেশ বিজয় উৎসব। পাঁচ বছর ধরে কলকাতায় বাংলাদেশ উপহাইকমিশনের উদ্যোগে এই বিজয় উৎসব হচ্ছে। এবারে এই উৎসবকে ঘিরে পাঁচ দিনই থাকছে সাংস্কৃতিক অনুষ্ঠান। থাকছে নজরুলসংগীত, রবীন্দ্রসংগীত, লোকগীতি, বাউলগান, লালনগীতি, আধুনিক গান, ব্যান্ড সংগীত, সুফি সংগীত, নৃত্য, নাটকসহ বাংলাদেশের মুক্তিযুদ্ধভিত্তিক তথ্যচিত্র ও চলচ্চিত্র প্রদর্শনী। উদ্বোধনী অনুষ্ঠানে শিবলী মহম্মদ ও শামীম আরা নিপার নেতৃত্বে নাচ পরিবেশন করে ঢাকার নৃত্যাঞ্চল।
