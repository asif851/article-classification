
ইরানের প্রেসিডেন্ট হাসান রুহানি আজ রোববার বলেছেন, পারমাণবিক গবেষণা নিয়ে সৃষ্ট জটিলতা নিরসনে চুক্তি করতে হলে ইরানকে হুমকি বা চাপ দিয়ে কেউ সুবিধা করতে পারবে না। দেশটির পার্লামেন্টে দেওয়া ভাষণে রুহানি বলেন, গতকাল শনিবার জেনেভায় সিদ্ধান্তহীনতায় শেষ হওয়া আলোচনায় ইরানি মধ্যস্থতাকারীদের হুমকি, অবরোধ, অবমাননা ও বৈষম্যের ভয় দেখানো হলেও তাঁরা তাতে নত হননি।রয়টার্স বলছে, রুহানি তাঁর বক্তব্যে ইরানকে দেওয়া হুমকি বিষয়ে বিস্তারিত কিছু বলেননি। তবে ‘বৈষম্য’ ও ‘অবমাননা’ দিয়ে তিনি সম্ভবত ইরানের ওপর ছয় পশ্চিমা শক্তির চাপকে ইঙ্গিত করেছেন। পশ্চিমারা চায় ইরান তার পারমাণবিক গবেষণা পুরোপুরি বন্ধ করে দিক। তবে তেহরান বলছে, তার গবেষণার লক্ষ্য বোমা বানানো নয়, শান্তিপূর্ণ কাজ সম্পূর্ণ করা। রুহানি তাঁর ভাষণে বলেন, ‘কোনো শক্তির হুমকির কাছে মাথা নত করবে না এই ইসলামিক প্রজাতন্ত্র। আমরা জানি সবকিছুর একটা সীমা আছে, যা অতিক্রম করা যায় না। আমাদের এ সীমা হলো জাতীয় স্বার্থ। এ ছাড়া আন্তর্জাতিক আইন মেনে (ইউরেনিয়াম) বিশুদ্ধ করার কাজ চালানোও আমাদের অধিকার।’গতকাল জেনেভায় ইউরোপ-আমেরিকার ষড়শক্তির সঙ্গে ইরানের আলোচনা শেষ হয়। সিদ্ধান্ত না হওয়ায় আসছে ২০ নভেম্বরে তারা আবারও আলোচনায় বসবে। মধ্যপ্রাচ্যের এ সমস্যা সমাধানের জন্য সে আলোচনা সভায় জোর প্রচেষ্টা চলবে বলে ধারণা করা হচ্ছে।
