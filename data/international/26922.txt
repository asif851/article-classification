
বাহিনীর এক অফিসারের স্ত্রীর সঙ্গে শারীরিক সম্পর্ক স্থাপনের অভিযোগ স্বীকার করে নেওয়ায় সাজা পেয়েছেন এক সেনা কর্মকর্তা। ওই কর্মকর্তার অনুপস্থিতিতে এমন কর্মের জন্য ‘তীব্র তিরস্কার’ করে তাকে শাস্তি দেওয়া হয়। পাশাপাশি, চার বছরের জ্যেষ্ঠতা কমিয়ে দেওয়া হয়েছে। 
এনডিটিভি ও ইন্ডিয়ান এক্সপ্রেসের খবরে বলা হয়েছে, এক কর্নেলের স্ত্রীর সঙ্গে শারীরিক সংসর্গের অভিযোগ স্বীকার করে নেওয়ায় অভিযুক্ত এক ব্রিগেডিয়ারকে শাস্তি দিয়েছে ভারতীয় সেনাবাহিনী। এ ছাড়া তার চার বছরের জ্যেষ্ঠতা কমিয়ে দেওয়া হয়েছে। জেনারেল কোর্ট মার্শালে (জিসিএম) ওই ব্রিগেডিয়ারকে শাস্তি দেওয়া হয়।
এ বছরের মে মাসে পশ্চিমবঙ্গের বিনাগুড়িতে জেনারেল কোর্ট মার্শাল শুরু হয়। কোর্ট মার্শালে সভাপতিত্ব করেন মাউন্টেন ডিভিশনের জেনারেল অফিসার কমান্ডিং মেজর জেনারেল পদমর্যাদার একজন সামরিক কর্মকর্তা। অভিযুক্ত ব্রিগেডিয়ার মাউন্টেন ডিভিশনের অধীনে ভারতের সিকিমে সেনাবাহিনীর একটি ব্রিগেডের নেতৃত্বে ছিলেন। অভিযুক্ত ওই কর্মকর্তা নিজেই দোষ স্বীকার করে নিয়েছেন।  দেশটির সেনাবাহিনীর একজন জ্যেষ্ঠ কর্মকর্তা জানান, সাধারণত এ ধরনের ঘটনায় পাঁচ বছরের সশ্রম কারাদণ্ডসহ আরও বিভিন্ন ধরনের কঠোর শাস্তি দেওয়া হয়। তবে দোষ স্বীকার করে নেওয়ায় অভিযুক্ত ওই ব্রিগেডিয়ারের সাজা কিছুটা লাঘব করা হয়েছে।
