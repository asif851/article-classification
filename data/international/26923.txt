
যুক্তরাষ্ট্রে প্রেসিডেন্ট নির্বাচনে প্রধান দুই রাজনৈতিক দলের দুই প্রার্থীর মধ্যে প্রথম মুখোমুখি বিতর্কে ডেমোক্রেটিক পার্টির হিলারি ক্লিনটন জয়ী হয়েছেন। সিএনএন/ওআরসির এক জরিপে এমনটাই বলা হয়েছে।
বাংলাদেশ সময় আজ মঙ্গলবার সকালে ডেমোক্রেটিক পার্টির হিলারি ক্লিনটন ও রিপাবলিকান পার্টির ডোনাল্ড ট্রাম্প প্রথম পরস্পরের মুখোমুখি বিতর্কে অংশ নেন। ৯০ মিনিটের এই বিতর্কে সঞ্চালকের দায়িত্ব পালন করেন এনবিসি টিভির লেস্টর হল্ট।
বিতর্কের পর সিএনএন/ওআরসির প্রকাশ করা এক জরিপে বলা হয়, হিলারি জয়ী হয়েছেন।
জরিপ অনুযায়ী, ৬২ শতাংশ মনে করেন হিলারি জয়ী হয়েছেন। আর মাত্র ২৭ শতাংশ মনে করেন ট্রাম্প জয়ী হয়েছেন।
হিলারি ও ট্রাম্প আরও দুটি বিতর্কে মিলিত হবেন। নিজেদের যোগ্যতা প্রমাণে দুই প্রার্থী ইতিমধ্যে প্রায় দেড় বছর কাটিয়েছেন। তাঁরা অসংখ্য বিতর্ক ও নির্বাচনী সভায় অংশ নিয়েছেন। পত্রিকা-টিভিতে সাক্ষাৎকার দিয়েছেন। এসব ছাপিয়ে দুজনের জন্যই মুখোমুখি বিতর্ক গুরুত্বপূর্ণ।
দুই প্রার্থীর মধ্যে বিতর্কের ওপর নির্ভর করছে যুক্তরাষ্ট্রের অর্ধেক ভোটারের সিদ্ধান্ত। তিন পর্বের বিতর্ক দেখেই দেশটির ভোটারদের প্রায় ৫০ শতাংশ সিদ্ধান্ত নেবেন, কাকে ভোট দেওয়া যায়।
আরও পড়ুন:
হিলারি-ট্রাম্প মুখোমুখি বিতর্কে অংশ নিলেনহিলারি-ট্রাম্প প্রথম বিতর্ক শুরুযোগ্যতা প্রমাণের পরীক্ষায় হিলারি ও ট্রাম্পবিতর্ক দেখে সিদ্ধান্ত নেবেন অর্ধেক ভোটার
