
পরস্পর যুক্ত অবস্থায় জন্ম নিয়েছিল যমজ বোন মায়া ও লিদিয়া। মাত্র আট দিন বয়সেই অস্ত্রোপচার করে তাদের পৃথক করেছেন সুইজারল্যান্ডের পাঁচজন শল্যচিকিৎসক। তাঁদের সহযোগিতায় ছিলেন দুই নার্স এবং ছয়জন অবেদনবিদ। বিশ্বে সবচেয়ে কম বয়সী যুক্ত যমজ শিশুকে আলাদা করার অস্ত্রোপচারে এটিই প্রথম সাফল্য। খবর এএফপির।গত ১০ ডিসেম্বর ওই অস্ত্রোপচারে পাঁচ ঘণ্টা সময় লাগে। সুইজারল্যান্ডের সাপ্তাহিক পত্রিকা লো মাতাঁ দিমঁশ গত রোববার এ খবর প্রকাশ করে। বার্নের একটি হাসপাতালে নির্ধারিত সময়ের দুই মাস আগেই গত ২ ডিসেম্বর জন্ম হয় মায়া ও লিদিয়ার। তাদের যকৃত ও বুক সংযুক্ত ছিল। আরেক বোন কামিলাও একই দিনে জন্ম নেয়।জেনেভা ইউনিভার্সিটি হসপিটালের শিশু শল্যচিকিৎসা বিভাগের প্রধান বারবারা ওয়াইল্ডহ্যাবার ওই অস্ত্রোপচারে নেতৃত্ব দেন।
