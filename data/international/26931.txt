
সৌদি রাজপ্রাসাদের কাছ দিয়ে উড়ে যাওয়া এক খেলনা ড্রোনকে ভূপাতিত করেছে সৌদি বাহিনী। গতকাল শনিবার স্থানীয় সময় রাত ৭টা ৫০ মিনিটে এ ঘটনা ঘটে। তবে কোনো হতাহত বা ক্ষয়ক্ষতির খবর পাওয়া যায়নি।
আল-জাজিরার প্রতিবেদনে বলা হয়, ওই ঘটনার আগে এটি ভিডিও ইন্টারনেটে পোস্ট করা হয়। তাতে দেখা যায়, ওই এলাকায় ভারী গুলিবর্ষণ চলে। তবে আল-জাজিরা এই ভিডিওর সত্যতার বিষয়ে নিশ্চিত হতে পারেনি। ঘটনার পর রাজনৈতিক অস্থিতিশীলতার গুজব রটে। তবে পরে সৌদি রাষ্ট্রীয় কর্তৃপক্ষ জানায়, তারা একটি ড্রোন ভূপাতিত করেছে।  রাষ্ট্রীয় বার্তা সংস্থা এসপিএকে রাজধানী রিয়াদ পুলিশের মুখপাত্র গতকাল বলেন, পার্শ্ববর্তী খোজামা এলাকার নিরাপত্তা পয়েন্টে ছোট আকারের একটি ড্রোন দেখতে পেয়ে নিরাপত্তা বাহিনী বেশ ভালোভাবেই এর ‘মোকাবিলা’ করে। তবে ওই ড্রোনের মালিক কে, তা জানা যায়নি। পুলিশ ঘটনাটি তদন্ত করে দেখছে।
সৌদি আরবের এক জ্যেষ্ঠ কর্মকর্তা নাম না প্রকাশের শর্তে রয়টার্সকে বলেন, এই ঘটনার সময় সৌদি বাদশা সালমান প্রাসাদে ছিলেন না। তখন তিনি রিয়াদের দিরিয়াতে নিজের ফার্মে ছিলেন।
গত বছরের অক্টোবরে এক বন্দুকধারী জেদ্দা শহরে রাজপ্রাসাদের একটি ফটক বোমা মেরে উড়িয়ে দেন। তাঁর গুলিতে অন্তত দুজন নিরাপত্তাকর্মী নিহত ও তিনজন আহত হন। তবে ২৮ বছরের বন্দুকধারী মনসুর আল-আমরি পরে নিরাপত্তা বাহিনীর গুলিতে নিহত হন।
