
২০১৬ সাল ইতিহাসের উষ্ণতম বছর হতে যাচ্ছে বলে জানিয়েছে জাতিসংঘ। বৈশ্বিক উষ্ণায়নের এ ধারা অব্যাহত থাকলে বিশ্ব সামনে আরও প্রাকৃতিক বিপর্যয় দেখতে চলেছে বলে সতর্ক করেছে জাতিসংঘের আবহাওয়াবিষয়ক সংস্থা (ডব্লিউএমও)। গতকাল সোমবার প্রকাশিত এক প্রতিবেদনে সংস্থাটি এ হুঁশিয়ারি দিয়েছে।মরক্কোর মারাক্কেশে জাতিসংঘের জলবায়ু আলোচনার মধ্যে প্রতিবেদনটি প্রকাশ করল ডব্লিউএমও। ডব্লিউএমও বলেছে, শিল্পবিপ্লব-পূর্ববর্তী বছরগুলোর তুলনায় ২০১৬ সালে গড় তাপমাত্রা ১ দশমিক ২ ডিগ্রি সেলসিয়াস (২ দশমিক ১৬ ডিগ্রি ফারেনহাইট) বেশি হবে বলে ধারণা করা হচ্ছে। অর্থাৎ বিশ্বের ইতিহাসের উষ্ণতম ১৭টি বছরের মধ্যে চলতি শতকেই নাম লিখিয়েছে ১৬টি। এই রেকর্ডের অর্থ, বৈশ্বিক উষ্ণায়নের যে সর্বোচ্চ সীমা ২ ডিগ্রি সেলসিয়াস ধরা হয়েছে, বর্তমান গড় তাপমাত্রা বৃদ্ধির হার তার অর্ধেকের বেশি।এক বিবৃতিতে ডব্লিউএমওর মহাসচিব পেত্তেরি তালাস বলেন, ‘আমরা দেখতে পাচ্ছি, ২০১৫ সালের সর্বোচ্চ তাপমাত্রাকে ছাড়িয়ে যাবে ২০১৬ সালের তাপমাত্রা।’ তাঁর মতে, এল নিনোর প্রতিক্রিয়ায় এ বছরের শুরু থেকেই তাপমাত্রা স্বাভাবিকের চেয়ে বেশি থেকেছে। বিবৃতিতে বলা হয়, আর্কটিকে রাশিয়ার অংশে দীর্ঘমেয়াদি গড় তাপমাত্রার চেয়ে এ বছর ৬ থেকে ৭ ডিগ্রি সেলসিয়াস বেশি দেখা গেছে। আর্কটিকের অন্যান্য অঞ্চল, রাশিয়ার সাব-সাহারা অঞ্চল, আলাস্কা এবং কানাডার উত্তর-পশ্চিমাঞ্চলে গড়ের চেয়ে অন্তত ৩ ডিগ্রি সেলসিয়াস বেশি তাপমাত্রা রেকর্ড করা হয়েছে।বৈশ্বিক কার্বন প্রকল্পবিষয়ক সংস্থার (জিসিপি) গ্লোবাল কার্বন বাজেট প্রতিবেদনে বলা হয়েছে, ২০১৬ সালে জীবাশ্ম জ্বালানি এবং শিল্প খাতে দাহ্য পদার্থ থেকে কার্বন ডাই-অক্সাইড নিঃসরণের হার সামান্য বেড়েছে। ২০১৫ সাল এবং তার আগের বছর ৩ হাজার ৬৩০ কোটি টন কার্বন ডাই-অক্সাইড নিঃসরণ হয়। ধারণা করা হচ্ছে, এ বছর আগের দুই বছরের চেয়ে শূন্য দশমিক ২ শতাংশ বেশি অর্থাৎ ৩ হাজার ৬৪০ কোটি টন কার্বন ডাই-অক্সাইড নিঃসরণ হবে।
