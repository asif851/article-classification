
অস্ট্রেলিয়ার ভিক্টোরিয়ার ইয়ারা ভ্যালির কৃষক স্টুয়ার্ট ডানবার তাঁর জমিতে অতিকায় এক ভোজ্য-ছত্রাক (ট্রাফল) উৎপাদন করেছেন। ওই ছত্রাকের ওজন দেড় কেজির বেশি। এর দাম তিন হাজার অস্ট্রেলীয় ডলারের বেশি হতে পারে। বাংলাদেশি মুদ্রায় তা হতে পারে প্রায় পৌনে দুই লাখ টাকা। তাঁর দাবি, অস্ট্রেলিয়ায় খোঁজ পাওয়া সবচেয়ে বড় কালো রঙের ভোজ্য-ছত্রাক হতে পারে এটি। ডানবার বলেন, তিনি গত ফেব্রুয়ারি মাস থেকে ওই ছত্রাক বেড়ে ওঠার কথা জানতেন। কিন্তু উষ্ণ আবহাওয়ার কারণে এটি পেকে যাওয়ার সুঘ্রাণ ছড়াতে শুরু করে। গত বৃহস্পতিবার মাটি খুঁড়ে ছত্রাকটি বের করেন। ৪৫ মিনিট খোঁড়ার পর ওই ছত্রাকের আকৃতি দেখে তিনি আশ্চর্য হয়ে যান। বার্তা সংস্থা এএফপিকে ডানবার বলেন, ‘এটি সত্যিই অনেক বড়। এর আগে আমি ৭২০ গ্রাম ওজনের দারুণ ভোজ্য-ছত্রাক পেয়েছিলাম। কিন্তু দেড় কেজির ওপরে ছত্রাক হবে, তা ভাবতে পারিনি।’ এর আগে ফ্রান্সে ২০১২ সালে সর্বোচ্চ ১ কেজি ২৭৭ গ্রাম ওজনের একটি ছত্রাক পাওয়া গিয়েছিল। এই ধরনের ছত্রাকগুলো মাটি থেকে তোলার পর চার-পাঁচ দিন পর্যন্ত ভালো থাকে। এর সুঘ্রাণ উৎকৃষ্ট মানের চকলেটের মতো। ছত্রাকটি বিক্রি না করে ভদকার মধ্যে সংরক্ষণ করে রাখার পরিকল্পনা করছেন ডারবান। ট্রাফলকে বিশ্বের সবচেয়ে দামি খাবার বলে মনে করা হয়। এটাকে ‘ব্ল্যাক ডায়মন্ড’ও বলা হয়ে থাকে। প্যারিসের বিভিন্ন রেস্তোরাঁয় এটি ব্যবহৃত হয়। এর সুঘ্রাণের জন্য প্যারিসে ব্যাপক চাহিদা রয়েছে। এটি কালোবাজারেও বিক্রি হয়। ওকগাছের গোড়ায় মাটির নিচে বুনো পরিবেশে এই ছত্রাক জন্মায়।
