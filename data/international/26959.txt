
পাকিস্তানের প্রেসিডেন্ট আসিফ আলি জারদারিকে নিরপরাধ অভিহিত করেছে সুইজারল্যান্ড সরকার। ‘সময় পেরিয়ে যাওয়ায়’ জারদারির বিরুদ্ধে অর্থপাচার মামলা আবার চালু করার সুযোগ নেই বলেও জানিয়ে দিয়েছে সুইস কর্তৃপক্ষ। মামলা চালু করতে পাকিস্তান সরকারের দেওয়া চিঠির জবাবে সুইজারল্যান্ড সরকার এ কথা জানিয়েছে। সুপ্রিম কোর্টের নির্দেশে গত ডিসেম্বরে সুইজারল্যান্ড সরকারকে ওই চিঠি লিখেছিলেন পাকিস্তানের তৎকালীন আইনমন্ত্রী ফারুক এইচ নায়েক। সুইজারল্যান্ড কর্তৃপক্ষ ওই চিঠির জবাব দিয়েছিল গত ফেব্রুয়ারিতে। গত মঙ্গলবার চিঠিটি আনুষ্ঠানিকভাবে খুলেছেন বর্তমান আইনমন্ত্রী জাহিদ হামিদ।
আইনমন্ত্রী হামিদ টেলিভিশন চ্যানেলকে জানান, তিনি চিঠিটি পড়ে দেখেছেন এবং শিগগির এটি জনসমক্ষে প্রকাশ করবেন। এ অবস্থায় জারদারির মামলার বিষয়টি নিয়ে বর্তমান পাকিস্তান মুসলিম লিগ (নওয়াজ) সরকার আগামীতে কী পদক্ষেপ নিতে যাচ্ছে সে সম্পর্কে কিছুই জানাননি জাহিদ হামিদ। তিনি শুধু জানান, প্রাসঙ্গিক নথিপত্র পাঠানোর জন্য সুইজারল্যান্ডের পাকিস্তান দূতাবাসকে নির্দেশ দেওয়া হয়েছে। অর্থপাচারের অভিযোগে পাকিস্তানের স্থানীয় আদালতে জারদারির বিরুদ্ধে মামলা বিচারাধীন আছে। কিন্তু সদ্য বিদায়ী পিপিপি সরকার মনে করে, জারদারির বিরুদ্ধে দেশের কোনো আদালতে কোনো মামলা বিচারাধীন নেই। স্ত্রী বেনজির ভুট্টো প্রধানমন্ত্রী থাকার সময় ব্যাপক ঘুষ গ্রহণের অভিযোগের কারণে জারদারিকে অনেকে ‘মিস্টার টেন পার্সেন্ট’ বলে ডাকতেন। পাকিস্তানের সবার নজর এখন নতুন সরকারের দিকে, জারদারির মামলার বিষয়ে নওয়াজের সরকার কী ব্যবস্থা নেয় সেটা দেখার জন্য। কেননা তারা আগে থেকেই বলে আসছে, অবৈধভাবে বিদেশে পাচার হওয়া অর্থ দেশে ফেরত আনা উচিত। ডন।
