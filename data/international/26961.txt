
অবশেষে অবরোধমুক্ত হলো ভারতের ত্রিপুরা রাজ্য। ১১ দিনের মাথায় উঠল রেল ও সড়ক অবরোধ। উপজাতি সংগঠন আইপিএফটি (এনসি) পৃথক রাজ্য তুইপ্রাল্যান্ডের দাবিতে রাজ্যের একমাত্র জাতীয় সড়ক ও রেল অবরোধ করে রাখে।
আজ বৃহস্পতিবার সকালে অবরোধ তুলে নেয় পিকেটাররা।
১০ জুলাই পৃথক রাজ্যের দাবিতে ত্রিপুরায় শুরু হয় রেল ও ৮ নম্বর জাতীয় সড়ক অবরোধ। অবরোধ চালাকালে আন্দোলনকারীরা উলঙ্গ হয়েও প্রতিবাদ জানায়। রাজ্য সরকার দ্বিপক্ষীয় বৈঠকে বসলেও কোনো সমাধান বের হয়নি। আন্দোলনের সিদ্ধান্তে অটল থাকে আইপিএফটি। রাজ্যপাল তথাগত রায়ের হস্তক্ষেপেও কাজ হয়নি।
গতকাল বুধবার রাত থেকে অবরোধস্থলে আধা সেনাবাহিনী মোতায়েন শুরু করে পুলিশ ভোর পাঁচটায় অবরোধকে বেআইনি ঘোষণা করে ১৪৪ ধারা জারি করেন জেলা শাসক মিলিন্দ রামটেক। সময় দেওয়া হয় আন্দোলন প্রত্যাহারের জন্য।
আইপিএফটি (এনসি) সুপ্রিমো নরেন্দ্র চন্দ্র দেববর্মা প্রথম আলোকে বলেছেন, কেন্দ্রীয় সরকার তাঁদের সঙ্গে আলোচনায় বসছে। এটাই তাঁদের বড় জয়। তুইপ্রাল্যান্ডের পক্ষে একধাপ এগিয়ে গেলেন বলেও দাবি করেন তিনি। জানালেন, স্বেচ্ছায় অবরোধ তুলে নিয়েছেন তাঁরা।
পশ্চিম ত্রিপুরার জেলা পুলিশ সুপার অভিজিৎ সপ্তর্ষি জানান, সংঘর্ষ ছাড়াই অবরোধ উঠেছে। তবে জাতীয় সড়ক ও রেলপথ স্বাভাবিক হতে আরও কিছুটা সময় লাগবে। তিনি আরও জানান, পুলিশ কড়া ব্যবস্থা নেওয়ার জন্য প্রস্তুত ছিল। কিন্তু বলপ্রয়োগ করতে হয়নি।
