
লন্ডনের অভিজাত মিলনায়তন রয়্যাল অ্যালবার্টে আজ রোববার গান গাইবেন বাংলাদেশের দুই শিল্পী লুভা নাহিদ চৌধুরী ও অদিতি মহসিন। স্থানীয় সময় সন্ধ্যা ছয়টার দিকে শুরু হয়ে রাত ১০টা পর্যন্ত চলবে বাংলা শাস্ত্রীয় সংগীতের এই আয়োজন।পণ্ডিত রবিশঙ্করকে শ্রদ্ধা জানাতে ‘আ ক্লাসিক্যাল ওডিসি—আ ট্রিবিউট টু মায়েস্ত্রো রবিশঙ্কর’ নামের এই কনসার্টের আয়োজন করেছে ব্লুজ কমিউনিকেশনস। বাংলাদেশের কোনো প্রতিষ্ঠান এই প্রথম এই হলে কোনো পরিবেশনার আয়োজন করল।এই আসরে উৎসুক শ্রোতাদের মুগ্ধ করতে আরও থাকছেন উপমহাদেশের বিখ্যাত বংশীবাদক পণ্ডিত হরিপ্রসাদ চৌরাসিয়া, সন্তুরবাদক পণ্ডিত শিবকুমার শর্মা। বেহালায় সুর তুলবেন এল সুব্রামনিয়াম ও পণ্ডিত রবিশঙ্করের মেয়ে আনুশকা শঙ্কর।গতকাল শনিবার সেন্ট্রাল লন্ডনের হোটেল ‘তাজ’–এ সাংবাদিকদের মুখোমুখি হন শিল্পী ও আয়োজকেরা।শিল্প, সাহিত্য ও সংস্কৃতিচর্চার বেসরকারি প্রতিষ্ঠান বেঙ্গল ফাউন্ডেশনের ট্রাস্টি আবুল খায়ের বলেন, বাংলাদেশের শাস্ত্রীয় সংগীতের মহিমাকে বহির্বিশ্বে ছড়িয়ে দেওয়ার আকাঙ্ক্ষা থেকেই রয়্যাল অ্যালবার্ট মিলনায়তনে এই আয়োজন। বিশ্বের সেরা সব শিল্পীর পরিবেশনায় সদামুখর হয়ে থাকা বিখ্যাত রয়্যাল অ্যালবার্ট হলে সংগীতের আয়োজনের বিষয়টি ঐতিহাসিক উল্লেখ করে আবুল খায়ের বলেন, ‘আমরা চাই বাংলা সংস্কৃতিকে প্রচার করতে, বাংলাদেশকে গৌরবান্বিত করতে।’ব্লুজ কমিউনিকেশনসের ব্যবস্থাপনা পরিচালক ফরহাদুল ইসলাম জানান, এই আয়োজনের জন্য তাঁরা ২০১৪ সালের শেষের দিক থেকে প্রচেষ্টা শুরু করেন। রয়্যাল অ্যালবার্ট মিলয়াতন ভাড়া করতেই তাঁদের অনেক কাঠখড় পোড়াতে হয়েছে।ঐতিহ্যবাহী রয়্যাল অ্যালবার্টে গান গাওয়ার আগে দারুণ উচ্ছ্বসিত শিল্পীরাও। তাঁরা বলেন, পাশ্চাত্য দেশে বাংলাদেশ আর ভারতের শিল্পীদের যৌথ এমন পরিবেশনা বাংলা সংগীত ও সংস্কৃতিকে আরও সমৃদ্ধ করবে।সংবাদ সম্মেলনে উপস্থিত ছিলেন এই কনসার্টের মিডিয়া পার্টনার চ্যানেল আইয়ের ব্যবস্থাপনা পরিচালক ফরিদুর রেজা সাগর, বেঙ্গল ফাউন্ডেশনের পরামর্শক এ কে আবুল মোমেন প্রমুখ।
