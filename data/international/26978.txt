
বিশ্বে ধর্মবিশ্বাস নিয়ে নানা মত রয়েছে। ২০১১ সালের আদমশুমারির তথ্য অনুযায়ী, যুক্তরাজ্যের এক-চতুর্থাংশ মানুষ তাদের কোনো ধর্ম নেই বলে উল্লেখ করেছে। সাম্প্রতিক এক গবেষণা বলছে, দেশটিতে নারীর তুলনায় পুরুষের মধ্যে ধর্মে অবিশ্বাসপ্রবণতা প্রায় দ্বিগুণ।
যুক্তরাজ্যের ৫৪ শতাংশ পুরুষ নিজেদের নাস্তিক বা অজ্ঞাবাদী (যারা ঈশ্বর আছে বা নেই কোনোটাই বিশ্বাস করে না) বলে পরিচয় দিয়েছে। নারীদের ক্ষেত্রে এই হার ৩৪ শতাংশ। তবে মুসলিম পরিবারে জন্ম নেওয়া ব্যক্তিদের মধ্যে ধর্মবিশ্বাস বেশি।
গতকাল বুধবার যুক্তরাজ্যের ইউনিভার্সিটি অব এসেক্সের প্রকাশিত এক গবেষণা প্রতিবেদনে এমন চিত্র উঠে এসেছে। গত শতাব্দীর সত্তরের দশকে জন্ম নিয়েছেন, অর্থাৎ যাঁদের বয়স এখন ৪০ বছরের বেশি, এমন নয় হাজার ব্যক্তির ওপর এই জরিপ চালানো হয়েছে। গবেষণায় নেতৃত্ব দেওয়া বিশ্ববিদ্যালয়ের জনসংখ্যাবিদ্যা বিষয়ক বিশেষজ্ঞ ডেভিড ভয়েস বলেন, যাঁরা নিজেদের বর্তমানে নাস্তিক বা অজ্ঞাবাদী বলে পরিচয় দিচ্ছেন, তাঁদের মধ্যে প্রায় সবাই ১৬ বছর বয়সে সৃষ্টিকর্তা ওপরকালীন জীবনে বিশ্বাসী ছিলেন। তিনি বলেন, মুসলিম পরিবারে জন্ম নিয়েছেন—এমন ব্যক্তিদের প্রায় সবার মধ্যেই সৃষ্টিকর্তা এবং পরকাল নিয়ে মজবুত বিশ্বাস রয়েছে।  জরিপে পাওয়া তথ্য অনুযায়ী, মুসলিম পরিবারে জন্ম নেওয়া ব্যক্তিদের ৮৮ শতাংশ নিজ ধর্মে বিশ্বাসী বলে পরিচয় দিয়েছেন। নাস্তিক বা অজ্ঞাবাদী পরিচয় দেওয়া ব্যক্তিদের বেশির ভাগই খ্রিষ্টধর্মাবলম্বী পরিবারের সন্তান। জরিপ প্রতিবেদনে আরও জানানো হয়, ৬০ শতাংশ নারী পরকালে বিশ্বাস করেন। অন্যদিকে মাত্র ৩৫ শতাংশ পুরুষের মধ্যে এমন বিশ্বাস রয়েছে।
