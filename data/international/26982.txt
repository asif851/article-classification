
দুর্নীতির অভিযোগ ওঠার পর লিবিয়ার প্রধানমন্ত্রী আলী জেইদানকে বরখাস্ত করা হয়েছে। গত মঙ্গলবার পার্লামেন্টের ভোটাভুটিতে বরখাস্ত হওয়ার পরপরই দেশত্যাগ করেন তিনি।একই দিন লিবিয়ার প্রতিরক্ষামন্ত্রী আবদুল্লাহ আল-থান্নিকে ভারপ্রাপ্ত প্রধানমন্ত্রীর দায়িত্ব দেয় পার্লামেন্ট।জেইদানের বিদেশভ্রমণের ওপর নিষেধাজ্ঞা থাকা সত্ত্বেও তাঁর দেশত্যাগের সত্যতা নিশ্চিত করে মালটার প্রধানমন্ত্রী যোশেফ মাসকাট রাষ্ট্রীয় টেলিভিশনে বলেন, জেইদান মঙ্গলবার বিমানে মাল্টায় পৌঁছান। এরপর ইউরোপের অন্য কোনো দেশে যাওয়ার কথা তাঁর। এ বিষয়ে জেইদানের সঙ্গে তাঁর কথা হয়েছে বলেও উল্লেখ করেন যোশেফ।লিবিয়ার সরকারি কৌঁসুলি আবদেল-কাদের রেদোয়ান বলেন, অর্থ আত্মসাতের অভিযোগে জেইদানের বিরুদ্ধে তদন্ত চলছে। এ জন্য তাঁর বিদেশভ্রমণের ওপর নিষেধাজ্ঞা জারি করা হয়। রয়টার্স।
