
ভূখণ্ড নিয়ে ভিয়েতনামে চীনবিরোধী বিক্ষোভ রক্তাক্ত সহিংসতায় রূপ নিয়েছে৷ ভিয়েতনামের মধ্যাঞ্চলীয় হা তিন প্রদেশে গত বুধবার রাতে সহিংসতায় অন্তত ২১ জন নিহত হয়েছেন৷ এঁদের মধ্যে প্রায় ১৬ জন চীনা নাগরিক৷ তবে স্থানীয় গণমাধ্যমে নিহতের সংখ্যা একজন বলে উল্লেখ করা হয়৷ দক্ষিণ চীন সাগরে বিরোধপূর্ণ এলাকায় চীনের তেল অনুসন্ধানের প্রতিবাদে গত মঙ্গলবার ওই বিক্ষোভ শুরু হয়৷সহিংস বিক্ষোভকারীরা বুধবার রাতে ভিয়েতনামের সবচেয়ে বড় ইস্পাত প্লান্টে হামলা চালায়৷ এর কয়েক ঘণ্টা আগে দেশটির দক্ষিণাঞ্চলীয় হো চি মিন শহরের একটি শিল্প এলাকায় বেশ কয়েকটি বিদেিশ মালিকানাধীন কারখানায় অগ্নিসংযোগ ও লুটপাট চালানো হয়৷ভিয়েতনামে তাইওয়ানের সবচেয়ে বড় বিনিয়োগ গ্রুপ ফরমোজা প্লাস্টিকস গ্রুপ৷ হা তিন প্রদেশের শিল্প জোনে তাদের মালিকানাধীন একটি ইস্পাত কারখানায় বুধবার সহিংসতা ছড়িয়ে পড়ে৷ ২০১৭ সালে ওই ইস্পাত প্লান্টটির নির্মাণকাজ শেষ হওয়ার কথা৷ গতকাল প্রতিষ্ঠানের পক্ষ থেকে এক বিবৃতিতে জানানো হয়, বুধবার তাদের ইস্পাত কারখানায় ভিয়েতনাম ও চীনা কর্মীদের মধ্যে সংঘর্ষ ছড়িয়ে পড়ে৷ এতে একজন চীনা নাগরিক নিহত ও ৯০ জন আহত হন৷ভিয়েতনামের দক্ষিণ এলাকার শিল্প জোনগুলোতে মঙ্গলবার যে চীনবিরোধী বিক্ষোভ শুরু হয়, তার শুরুটা ছিল দক্ষিণ চীন সাগরে চীনের একটি তেল অনুসন্ধানের যন্ত্রপাতি স্থাপন নিয়ে৷ এলাকাটি ভিয়েতনাম নিজেদের বলে দাবি করলেও চীন সম্প্রতি সেখানে ওই যন্ত্রপাতি স্থাপনের উদ্যোগ নিলে উত্তেজনা শুরু হয়৷ প্রতিবাদে ভিয়েতনামে চীনবিরোধী বিক্ষোভ দানা বাঁধতে থাকে৷স্থানীয় কর্মকর্তারা জানান, শত শত বিক্ষোভকারী মঙ্গলবার হো চি মিন শহরের কাছে বিন দুং ও দোং নাই প্রদেশের শিল্প অঞ্চলে বিদেশি কারখানাগুলোয় আগুন লাগিয়ে দেয়৷ এর মধ্যে তাইওয়ান ও দক্ষিণ কোরিয়ার মালিকানাধীন কারখানাও ছিল৷ পরদিন বুধবার দেশের অন্যান্য এলাকায়ও বিক্ষোভ ছড়িয়ে পড়ে৷এদিকে আরও হামলার আশঙ্কায় চীনা নাগরিকেরা ভিয়েতনাম ছাড়তে শুরু করেছেন৷ ইতিমধ্যে শত শত চীনা নাগরিক ভিয়েতনাম থেকে স্থলপথে সীমান্ত পেরিয়ে প্রতিবেশী কম্বোডিয়ায় পালিয়ে গেছেন৷ অনেকে বিমানযোগে ভিয়েতনাম ছাড়ছেন৷ সরাসরি চীনের টিকিট না পেলে অনেকে মালয়েশিয়া, থাইল্যান্ড, তাইওয়ানসহ বিভিন্ন দেশের টিকিট কিনে ভিয়েতনাম ছাড়ছেন৷ ভিয়েতনামের একটি লোহা ও ইস্পাত কারখানায় কর্মরত চীনা নাগরিক সু ওয়েন হং বলেন, ‘আমরা ভিয়েতনাম ছাড়াই নিরাপদ মনে করছি৷ সব কারখানা জ্বালিয়ে দেওয়া হচ্ছে৷ আমরা আতঙ্কিত হয়ে পড়েছি৷’১৯৯৭ সালে সীমান্ত নিয়ে ভিয়েতনাম ও চীন সংক্ষিপ্ত একটি যুদ্ধে জড়িয়ে পড়ার পর প্রতিবেশী দেশ দুটির মধ্যে চলতি ঘটনা সবচেয়ে চ্যালেঞ্জ বলে মনে করা হচ্ছে৷ চলমান সহিংসতার ঘটনায় গভীর উদ্বেগ জানিয়েছে বেইজিং৷ অপরাধীদের শাস্তি ও ঘটনার শিকার ব্যক্তিদের ক্ষয়ক্ষতি দেওয়ার দাবি জানিয়েছে দেশটি৷ রয়টার্স ও আল-জাজিরা৷
