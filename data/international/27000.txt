
মার্কিন প্রেসিডেন্ট নির্বাচনে রিপাবলিকান পার্টির প্রার্থী হিসেবে ডোনাল্ড ট্রাম্পের বিরুদ্ধে একজন প্রার্থী দাঁড় করাতে শেষ প্রচেষ্টাটি হবে আগামী জুলাই মাসে দলটির সম্মেলনে। আর সেখানে ট্রাম্পবিরোধীদের এই প্রচেষ্টায় বাদ সাধবেন না প্রতিনিধি পরিষদে রিপাবলিকানদলীয় স্পিকার পল রায়ান।মার্কিন টেলিভিশন চ্যানেল এনবিসির সঙ্গে এক সাক্ষাৎকারে তাঁর এই অবস্থান স্পষ্ট করে দিয়েছেন স্পিকার রায়ান।আগামী মাসের সম্মেলনে ট্রাম্পের বিরুদ্ধে একজন প্রার্থী দাঁড় করানোর চেষ্টাটিকে শেষ প্রচেষ্টা হিসেবেই দেখা হচ্ছে। এই সম্মেলনেই দলটির প্রার্থী চূড়ান্ত করা হবে। প্রাইমারিতে ট্রাম্প ছিলেন অপ্রতিরোধ্য। কিন্তু তাঁর বিরুদ্ধে সম্ভাব্য বিদ্রোহের জন্য রিপাবলিকান নেতৃত্বের ওপর চাপ ক্রমেই বাড়ছে।আগামী সম্মেলনে সেই বিদ্রোহের বিষয়ে পল রায়ান এনবিসির মিট দ্য প্রেস অনুষ্ঠানে নানা প্রশ্নের উত্তর দেন। তিনি বলেন, ‘তাঁরাই (দলীয় সদস্যরা) আইন তৈরি করেন। তাঁরাই সিদ্ধান্ত নেন। আমি যে বিষয়টি নিশ্চিত করতে চাই, তা হলো—যে সিদ্ধান্তই হোক না কেন, তাতে যেন স্বচ্ছতা ও সততা থাকে। আইন মেনেই সবকিছু হবে।’মার্কিন কংগ্রেসে রিপাবলিকান পার্টির সবচেয়ে বড় পদে আছেন পল রায়ান। আসন্ন সম্মেলনে তিনি সভাপতিত্ব করবেন। সেখানে তাঁর ভূমিকা নিয়ে রায়ান বলেন, ‘আমার ভূমিকা কী হবে, আমি তা জানি। এখন বিষয় হচ্ছে, ট্রাম্প বেশির ভাগ ডেলিগেটের সমর্থন পেয়েছেন। তিনি সত্যিই জয়ী হয়েছেন। কিন্তু শেষ পর্যন্ত সব ডেলিগেট কী মত দেন, সেটি আমি অবশ্যই বিবেচনা করব।’প্রতিনিধি পরিষদ এবং সিনেটের যেসব রিপাবলিকান সদস্য ট্রাম্পের বিরুদ্ধে এককাট্টা হয়েছেন এবং সম্ভাব্য বিদ্রোহের চেষ্টায় আছেন, তাঁদের বিরুদ্ধে কোনো মন্তব্য করতে অস্বীকৃতি জানান রায়ান। এর মাধ্যমে প্রকারান্তরে রায়ান ডেলিগেটদের একটি বিষয়ই বোঝাতে চেয়েছেন—প্রাইমারির নির্বাচনের ফলাফল ভুলে যান।রায়ান বলেন, ‘আমি শেষাবধি সবার কাছে একটি আহ্বানই জানব। আর তা হলো, আমি সবাইকে তাঁদের বিবেকের বিরুদ্ধে কাজ করতে নিষেধ করব। এটি কর্তৃত্ববাদী কোনো দল নয়, যেখানে মুষ্টিমেয় কিছু মানুষই শুধু দলের প্রার্থী মনোনয়ন দেয়।’স্পিকার পল রায়ান বলেন, ‘আমার একটি দায়িত্ব আছে। এটি হলো, দলের ঐক্য বিনষ্ট হতে না দেওয়া। একই সঙ্গে ভোটারদের অসম্মান না করা।’
