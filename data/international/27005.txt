
অস্ট্রেলীয় প্রধানমন্ত্রী টনি অ্যাবট বলেছেন, তাঁর দৃঢ়বিশ্বাস, যে সংকেতগুলো পাওয়া গেছে, সেগুলো মালয়েশিয়ার নিখোঁজ বিমানের ‘ব্ল্যাক বক্স’ থেকে এসেছে।আজ শুক্রবার চীনের সাংহাইয়ে এ কথা বলেন অ্যাবট। খবর এএফপির।স্কাই নিউজকে অ্যাবট বলেন, ‘আমরা তল্লাশির ক্ষেত্র কমিয়ে এনেছি। আমাদের বিশ্বাস, যে সংকেতগুলো পাওয়া গেছে, সেগুলো নিখোঁজ বিমানটির ব্ল্যাক বক্স থেকেই এসেছে।’ তিনি বলেন, ‘আমরা যে পর্যায়ে আছি, সেখান থেকে স্পষ্ট বুঝতে পারছি, বিমানটির ব্ল্যাক বক্সের কার্যকারিতা ক্রমেই কমছে। তবে সংকেতগুলো পুরোপুরি বিলুপ্ত হওয়ার আগেই যথেষ্ট তথ্য পাওয়ার ব্যাপারে আমরা আশাবাদী।’মালয়েশিয়া এয়ারলাইনসের এমএইচ৩৭০ উড়োজাহাজটি গত ৮ মার্চ ২৩৯ জন আরোহী নিয়ে রহস্যজনকভাবে নিখোঁজ হয়। কুয়ালালামপুর থেকে বেইজিংয়ের উদ্দেশে যাত্রা করার এক ঘণ্টা পরই রাডারের সঙ্গে এর যোগাযোগ বিচ্ছিন্ন হয়ে যায়। বিমানটির ১৫৩ যাত্রী ছিলেন চীনের নাগরিক।এ সপ্তাহের শুরুতে সাগরের তলদেশে উড়োজাহাজটির অবস্থানের ব্যাপারে বেশ কিছু গুরুত্বপূর্ণ সংকেত পায় অস্ট্রেলিয়ার উদ্ধারকারী দল। এর ভিত্তিতে ভারত মহাসাগরের দক্ষিণ অংশের সুনির্দিষ্ট ও আরও সংকীর্ণ একটি জায়গায় তল্লাশি শুরু হয়েছে।
 
