
সৌদি আরবে পেশাদার ফুটবল লিগের খেলা চলছে, আর মাঠে বসে তা দেখছেন নারীরা, এমন দৃশ্যের কথা ভাবাই যায় না। সেই অকল্পনীয় দৃশ্যই আজ শুক্রবার বাস্তবে দেখা যাবে। এই প্রথম মাঠে বসে ফুটবল খেলা দেখবেন নারী দর্শকেরা। রাজধানী রিয়াদসহ জেদ্দা ও দাম্মাম নগরে মেয়েদের জন্য এ ব্যবস্থা থাকছে।
বিবিসি অনলাইনের খবরে জানানো হয়, আজ প্রথমবারের মতো মাঠে বসে ফুটবল খেলা দেখতে যাচ্ছেন সৌদি নারীরা। নারীদের স্বাধীন চলাফেরায় যেসব বিধিনিষেধ রয়েছে, ধীরে ধীরে তা তুলে নেওয়া হচ্ছে। মাঠে বসে খেলা দেখতে পারার সুযোগ দেওয়া এরই অংশ। তবে দর্শক হিসেবে আসা ওই নারীদের অবশ্যই আপাদমস্তক ঢেকে আসতে হবে। পোশাক হতে হবে দৃষ্টিগ্রাহ্য ঢিলেঢালা।
আজ রাজধানী রিয়াদের কিং ফাহাদ স্টেডিয়ামে আল-আহলি ও আল-বাতিনের মধ্যে অনুষ্ঠেয় ফুটবল ম্যাচটি মাঠে বসে নারী দর্শকেরা উপভোগ করতে পারবেন। এই ম্যাচের পর কাল শনিবার ও ১৮ জানুয়ারি বৃহস্পতিবার আরও দুটি ম্যাচে নারী দর্শকদের আমন্ত্রণ জানানো হয়েছে। শনিবারের খেলাটি হবে জেদ্দার কিং আবদুল্লাহ স্টেডিয়ামে। আল-হিলাল ও আল-ইত্তিহাদের মধ্যে হবে এই খেলা। ১৮ জানুয়ারির ম্যাচটি হবে দাম্মামের প্রিন্স মোহাম্মদ বিন ফাহাদ স্টেডিয়ামে। আল-ইত্তিহাদ ও আল-ফায়সালির মধ্যে হবে খেলাটি।
নারী দর্শকেরা কোথায় বসে খেলা দেখবেন? তাঁরা কি পুরুষদের সঙ্গে বসেই দেখতে পারবেন? না, তা নয়। স্টেডিয়ামে নারীর জন্য আলাদা একটি অংশ বরাদ্দ রাখা হয়েছে। পুরুষ অভিভাবক ছাড়া যেসব নারী আসবেন, তাঁরাই সেখানে বসবেন। পুরুষ দর্শকদের আসনের চেয়ে দূরে শিশুসদস্যদের সঙ্গে বসে তাঁরা খেলা উপভোগ করতে পারবেন। স্টেডিয়ামের ক্যাফে ও রেস্টুরেন্টেও নারীদের জন্য আলাদা ব্যবস্থা রাখা হয়েছে।  সৌদি যুবরাজ প্রিন্স মোহাম্মদ বিন সালমানের সামাজিক সংস্কার কর্মসূচির অংশ হিসেবে নারীদের ওপর থেকে কিছু ক্ষেত্রে বিধিনিষেধ তুলে নেওয়া হয়েছে। দেশে পরিবর্তন আনতে সালমান ‘ভিশন ২০৩০’ কর্মসূচি ঘোষণা করেছেন। এতে নারীদের আরেকটু স্বাধীনতা দেওয়ার সিদ্ধান্ত নেওয়া হয়েছে। গত বছরের সেপ্টেম্বরে নারীদের গাড়ি চালানোর ওপর নিষেধাজ্ঞা তুলে নেয় দেশটি। ওই মাসেই সৌদি আরবের জাতীয় দিবস উদ্‌যাপন অনুষ্ঠান প্রথমবারের মতো স্টেডিয়ামে বসে দেখার সুযোগ পান সৌদি নারীরা। গত বছরের ৬ ডিসেম্বর রিয়াদে নারীদের জন্য প্রথমবারের মতো কনসার্টের আয়োজন করা হয়।
এ ছাড়া এই সপ্তাহে সৌদি আরব প্রথমবারের মতো নারীদের স্কোয়াশ টুর্নামেন্টেরও আয়োজন করছে।
গত বছরের নভেম্বরে দেশটি বিশ্ববিদ্যালয় পর্যায়ে প্রথমবারের মতো বাস্কেটবল টুর্নামেন্টের আয়োজন করে। জেদ্দায় আয়োজিত ওই টুর্নামেন্টে অংশ নেন তিন হাজার নারী।
