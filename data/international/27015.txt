
মিসরের প্রেসিডেন্ট আবদেল ফাত্তাহ আল-সিসি ও সৌদি আরবের বাদশাহ আবদুল্লাহ জঙ্গি দমনে যৌথভাবে কাজ করার অঙ্গীকার করেছেন। গত রোববার জেদ্দায় বাদশাহ আবদুল্লাহর প্রাসাদে এক বৈঠক দুই নেতা এই অঙ্গীকার করেন।বৈঠকে অন্যান্য বিষয়ের সঙ্গে ইসরায়েল ও ফিলিস্তিনের মধ্যে যুদ্ধবিরতি কার্যকর করতে তুরস্কের করণীয় নিয়ে আলোচনা করা হয়।খবর রয়টার্সের।সিসির মুখপাত্র ইহাব বাদাবি বলেন, বৈঠকে তাঁরা মিসরের নিষিদ্ধঘোষিত ইসলামপন্থী সংগঠন মুসলিম ব্রাদারহুডকে শত্রু বলে ঘোষণা দেন।ব্রাদারহুডের নেতা মোহাম্মদ মুরসি মিসরে প্রথম নির্বাচিত প্রেসিডেন্ট ছিলেন। কিন্তু এক বছর না যেতেই গত বছর বিক্ষোভের মুখে তৎকালীন সেনাপ্রধান আবদেল ফাত্তাহ আল-সিসি তাঁকে ক্ষমতাচ্যুত করেন। এর পর থেকে মুসলিম ব্রাদারহুডের নেতা-কর্মীদের ওপর ব্যাপক দমন-নিপীড়ন চালায় সেনা-সমর্থিত সরকার।ইহাব বাদাবি বলেন, দুই নেতা ইরাকে জঙ্গিদের সাম্প্রতিক সাফল্যকে তাঁদের স্থিতিশীলতা এবং এই অঞ্চলের নিরাপত্তার জন্য হুমকি বলে মনে করেন। তাঁরা ইরাকের সামগ্রিক পরিস্থিতি নিয়েও আলোচনা করেন। প্রেসিডেন্ট হওয়ার পর সিসির এটিই প্রথম সৌদি আরব সফর। এর আগে গত জুনে কায়রোয় দুই নেতা মিলিত হয়েছিলেন।এইচআরডব্লিউর কর্মকর্তাকে মিসরে ঢুকতে বাধা: হিউম্যান রাইটস ওয়াচের (এইচআরডব্লিউ) নির্বাহী পরিচালক কেনেথ রোথ ও আরেক জ্যেষ্ঠ কর্মকর্তা সারাহ লি হুইটসনকে মিসরে ঢুকতে দেওয়া হয়নি। এইচআরডব্লিউয়ের মধ্যপ্রাচ্য ও উত্তর আফ্রিকা বিভাগের প্রধান হুইটসন বলেন, কায়রো আন্তর্জাতিক বিমানবন্দরে পৌঁছার পর নিরাপত্তার কারণ দেখিয়ে তাঁদের মিসরে ঢুকতে বাধা দেন কর্মকর্তারা। এ সময় তাঁদের ১২ ঘণ্টা আটকে রাখা হয়।
