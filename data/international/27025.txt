
রাশিয়ার সাবেক আইনপ্রণেতা দেনিস ভরোনেকভ ইউক্রেনের রাজধানী কিয়েভের একটি হোটেলের বাইরে গতকাল বৃহস্পতিবার গুলিতে নিহত হয়েছেন। তিনি ইউক্রেনের ক্ষমতাচ্যুত রুশপন্থী প্রেসিডেন্ট ভিক্তর ইয়ানুকোভিচের বিরুদ্ধে রাষ্ট্রদ্রোহ মামলার একজন গুরুত্বপূর্ণ সাক্ষী ছিলেন। হামলাকারী ভরোনেকভের দেহরক্ষীর গুলিতে আহত হয়ে হাসপাতালে চিকিৎসাধীন। সাবেক এ রুশ এমপি গত বছর সস্ত্রীক রাশিয়া থেকে পালিয়ে ইউক্রেনে যান এবং ইয়ানুকোভিচের বিরুদ্ধে মামলা করতে কিয়েভ কর্তৃপক্ষকে সহযোগিতা করেন। ২০১৪ সালে মস্কোর ক্রিমিয়া দখলের বিরুদ্ধেও ভরোনেকভ সরব ছিলেন।
