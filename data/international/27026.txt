
দুই ভাই নদীতে নেমেছিল একটু গা ভিজিয়ে নিতে। কিন্তু কিছু দূর যাওয়ার পরই ছোট ভাইয়ের ওপর আক্রমণ চালায় একটি কুমির। বড় ভাই আর চুপ করে বসে থাকেনি। কুমিরের সঙ্গে লড়াই করে বাঁচিয়েছে ছোট ভাইকে। কী ভাবছেন? মানুষের সঙ্গে কুমিরের দ্বৈরথ? না, এটি দুই সহোদর সিংহের ঘটনা।
এনডিটিভি জানিয়েছে, বতসোয়ানার ওয়াইল্ডারনেস সাফারি পার্কে সম্প্রতি এ ঘটনা ঘটেছে। স্নেহা শাহ নামের এক পর্যটক এর ভিডিও চিত্র তুলে রেখেছিলেন। এক মিনিটের ওই ভিডিওতে দেখা যায়, দুটি কম বয়সী সিংহ লিনইয়ান্তি নদীতে সাঁতার কাটতে নামে। হঠাৎ করেই বয়সে অপেক্ষাকৃত ছোট সিংহটির ওপর হামলা করে একটি কুমির। বড় ভাই তখন কুমিরটির ওপর পাল্টা হামলা চালায়। এতে বয়সে বড় সিংহটির সঙ্গে লড়াই বেধে যায় কুমিরটির।এই ফাঁকে ছাড়া পেয়ে দ্রুত পাড়ে উঠে যায় ছোট ভাই। অবশ্য বড় ভাইয়ের ভাগ্যে কী হয়েছিল, সেটি আর ভিডিওতে দেখা যায়নি। শুধু দেখা যায়, নদীর পানিতে সিংহটির তলিয়ে যাওয়ার দৃশ্য।পরে এ নিয়ে মুখ খোলে সাফারি পার্ক কর্তৃপক্ষ। ফেসবুক পেজে তারা জানায়, ছোট ভাই পালিয়ে আসার বেশ কিছুক্ষণ পর নদীর অপর পারে ওঠে বড় ভাই। কোনো সিংহই খুব বেশি আঘাত পায়নি।
