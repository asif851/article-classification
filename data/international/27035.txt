
ভারতের উত্তর প্রদেশে উৎকল এক্সপ্রেস নামের একটি ট্রেন দুর্ঘটনায় নিহত ব্যক্তির সংখ্যা বেড়ে দাঁড়িয়েছে ২৩ জনে। ট্রেনটির ১৪টি বগি উল্টে গেছে। কয়েকটি বগি উল্টে অন্য বগির ওপর উঠে যাওয়ায় ধ্বংসাবশেষের নিচে চাপা পড়ে এ হতাহত হওয়ার ঘটনা ঘটে। আজ শনিবার সন্ধ্যা পৌনে ছয়টার দিকে উত্তর প্রদেশের মুজাফফরনগর জেলায় এ দুর্ঘটনা ঘটে।
এনডিটিভির খবরে বলা হয়েছে, ভারতের রাজধানী নয়াদিল্লি থেকে ১০০ কিলোমিটার দূরের মুজাফফরনগরের খুয়াতলি রেলস্টেশনের কাছে ওই দুর্ঘটনা ঘটেছে। দুর্ঘটনায় ২৩ জন নিহত হয়েছে। কমপক্ষে ৪০০ জন আহত হয়েছেন। দুর্ঘটনাকবলিত ট্রেনটি ওডিশার পুরি থেকে উত্তরাখন্ডের হরিদ্বারের উদ্দেশে যাত্রা শুরু করেছিল।
রেলমন্ত্রী সুরেশ প্রভু ট্রেন দুর্ঘটনার কারণ শনাক্ত করার জন্য তদন্তের নির্দেশ দিয়েছেন। টুইট বার্তায় তিনি বলেন, যেকোনো ধরনের গাফিলতির বিরুদ্ধে কঠোর ব্যবস্থা নেওয়া হবে।
রাষ্ট্রপতি রামনাথ কোবিন্দ ও প্রধানমন্ত্রী নরেন্দ্র মোদি রেল দুর্ঘটনায় নিহত ব্যক্তিদের জন্য দুঃখ প্রকাশ করেছেন।
রেল কর্তৃপক্ষের তরফ থেকে বলা হয়েছে, ট্রেনের বগির নিচে অনেকেই আটকা পড়েছে বলে আশঙ্কা করা হচ্ছে। দুর্ঘটনার পর ওই রেললাইনে ট্রেন চলাচল বন্ধ আছে। উদ্ধারকাজ চলছে। গণমাধ্যমের খবরে বলা হচ্ছে, ট্রেনের ধ্বংসাবশেষের নিচ থেকে অন্তত শতাধিক ব্যক্তিকে উদ্ধার করেছে স্থানীয় প্রশাসন।
