
যুক্তরাজ্যে এক নারীকে পরিকল্পিতভাবে ধর্ষণ ও জোর করে বিয়েতে বাধ্য করার অপরাধে এক ব্যবসায়ীকে গত বুধবার ১৬ বছরের কারাদণ্ড দিয়েছেন আদালত। যুক্তরাজ্যে গত বছর জোরপূর্বক বিয়েবিরোধী আইন কার্যকরের পর এর আওতায় কাউকে সাজা দেওয়ার ঘটনা এটাই প্রথম। খবর এএফপির।আইনগত বিধিনিষেধের কারণে সাজা পাওয়া ওই ৩৪ বছর বয়সী ব্যক্তির নাম প্রকাশ করা হয়নি। তিনি ওয়েলসের কারডিফের বাসিন্দা এবং ইতিমধ্যেই বিবাহিত ছিলেন। গত বছর তিনি ২৫ বছর বয়সী ওই নারীকে কৌশলে নিজ বাড়িতে আমন্ত্রণ করেন। পরে গোপন ক্যামেরায় ওই নারীর স্নানঘরের নগ্ন ছবি ধারণ করেন। পরে তা দেখিয়ে তাঁকে ধর্ষণ করেন এবং বিয়ের জন্য চাপ দেন। ওই লোক নারীটিকে হুমকি দিয়ে বলেন, তাঁকে বিয়ে করতে রাজি না হলে কিংবা ধর্ষণের কথা কাউকে জানিয়ে দিলে তাঁর পরিবারের সদস্যদের হত্যা করা হবে। এ ছাড়া গোপন ওই ভিডিওচিত্র জনসমক্ষে প্রকাশ করবেন বলেও ভয় দেখান। এভাবে কয়েক মাস ওই নারীকে ধর্ষণ করা হয়।ধর্ষণের শিকার ওই নারী বুধবার আদালতে তথ্যপ্রমাণ দেওয়ার ঠিক আগে আগে অভিযুক্ত ব্যক্তি ধর্ষণ, প্রাণনাশের হুমকিসহ চার দফা অপরাধ স্বীকার করেন। দ্বিতীয় দিনের শুনানি শেষে বিচারক ড্যানিয়েল উইলিয়ামস তাঁকে ১৬ বছরের কারাদণ্ডের আদেশ দেন। হুমকি সত্ত্বেও আদালতের দ্বারস্থ হওয়ার মতো সাহসিকতা দেখানোয় ওই নারীর প্রশংসা করেন আদালত।
