
ভারতের কেন্দ্রীয় জ্বালানিমন্ত্রী বিরাপ্পা ময়লি আজ বুধবার মেট্রোরেলে চড়ে নিজ কার্যালয়ে যান। এর কারণ হিসেবে তিনি বলেছেন, পেট্রল সাশ্রয় করতেই তিনি গণপরিবহন ব্যবহার করেছেন। এখন থেকে প্রতি বুধবার তিনি কাজে যেতে গণপরিবহন ব্যবহার করবেন। বার্তা সংস্থা আইএএনএস এ খবর জানিয়েছে।মন্ত্রী ময়লি দিল্লির রেসকোর্স স্টেশন থেকে মেট্রোরেলে চড়েন এবং কেন্দ্রীয় সচিবালয়-সংলগ্ন স্টেশনে নেমে যান। সেখানকার শাস্ত্রী ভবনে জ্বালানি মন্ত্রণালয়ে তাঁর কার্যালয়।সকালে মেট্রোরেলে ওঠার আগে জ্বালানিমন্ত্রী সাংবাদিকদের বলেন, ‘প্রতি বুধবার আমি গণপরিবহন ব্যবহার করব। আমার সরকারি গাড়িটি আজ গ্যারেজে রেখে দিতে বলেছি।’ ময়লি তাঁর খাতের সঙ্গে সংশ্লিষ্ট প্রতিষ্ঠানগুলোর কর্মীদের সপ্তাহে অন্তত এক দিন গণপরিবহন ব্যবহার করার আহ্বান জানান। তিনি বলেন, ‘পেট্রল সাশ্রয় করা মানে হলো অর্থনীতিকে সহায়তা করা।... আমি জ্বালানি সাশ্রয় করছি মানে হলো ডলার সাশ্রয় করছি। এর মাধ্যমে ডলারের বিপরীতে রুপিকে টেকসই বা শক্তিশালী করছি। তিন মাস পর আমরা জরিপ করে জ্বালানি সাশ্রয়ের কৌশলগুলো ফলপ্রসূ হলো কি না, দেখব।’
 
