
এই প্রথমবারের মতো একই সঙ্গে কোনো সামরিক মহড়ায় অংশ নিতে যাচ্ছে চীন, ভারত ও পাকিস্তান। বিশেষ করে ভারত ও পাকিস্তানের জন্য এটা নতুন কোনো ঘটনা। আগামী সেপ্টেম্বরে রাশিয়ার উড়াল পর্বতে ওই মহড়া অনুষ্ঠিত হবে।
এনডিটিভির প্রতিবেদনে বলা হয়েছে, চীন নেতৃত্বাধীন নিরাপত্তা বিষয়ক জোট সাংহাই কোঅপারেশন অর্গানাইজেশন (এসসিও) ওই মহড়ার তত্ত্বাবধান করবে। এতে এসসিওর সদস্যভুক্ত বাকি পাঁচটি দেশও অংশ নেবে।
২০০১ সালে প্রতিষ্ঠা হওয়া এশিয়ান এই জোটকে বিশ্লেষকেরা দেখছেন যুক্তরাষ্ট্রের নেতৃত্বাধীন নর্থ আটলান্টিক ট্রিটি অর্গানাইজেশনের (ন্যাটো) পাল্টা কোনো সংগঠন হিসেবে। এসসিওর পক্ষ থেকে বলা হয়েছে, যৌথ এই মহড়ার উদ্দেশ্য হলো এসসিওর সদস্যভুক্ত দেশগুলোর মধ্যে সন্ত্রাস দমনে পারস্পরিক সমন্বয় সৃষ্টি করা।
এসসিওর দপ্তর থেকে আরও বলা হয়, এই মহড়ায় ভারতের অংশ গ্রহণের বিষয়টি মাত্র গত সপ্তাহে চূড়ান্ত হয়েছে। এসসিও বলছে, জাতিসংঘের শান্তিরক্ষী মিশনের বাইরে এটাই হবে ভারত ও পাকিস্তান প্রথম মহড়া।
২০০১ সালে চীনের সাংহাইতে রাশিয়া, চীন, কিরগিজস্তান, কাজাখস্তান, তাজিকিস্তান ও উজবেকিস্তান প্রেসিডেন্টদের সম্মেলন হয়। ওই সম্মেলনেই এসসিওর প্রতিষ্ঠা। ২০১৭ সালে ভারত ও পাকিস্তান সংগঠনটির পূর্ণাঙ্গ সদস্য মনোনীত হয়।
