
সিরিয়ার প্রেসিডেন্ট বাশার আল-আসাদ বলেছেন, তাঁর বাহিনী কেবল রাকা নয়, নিজ দেশের প্রতি ইঞ্চি মাটি জঙ্গি-সন্ত্রাসীদের কবল থেকে মুক্ত করবে। ফ্রান্সের গণমাধ্যমকে দেওয়া এক সাক্ষাৎকারে প্রেসিডেন্ট বাশার এ কথা বলেছেন। তিনি বলেন, রাকা একটি প্রতীকী ব্যাপার। পুরো দেশ উদ্ধার করা হবে।সিরিয়ার রাকা জঙ্গিগোষ্ঠী ইসলামিক স্টেটের নিয়ন্ত্রণ থেকে মুক্ত করার পরিকল্পনা সম্পর্কে প্রশ্নের জবাবে তিনি বলেন, ‘সংবিধান ও আইন অনুসারে অবশ্যই এটা আমাদের লক্ষ্য যে সিরিয়ার প্রতি ইঞ্চি ভূমি আমরা মুক্ত করব।’ তিনি বলেন, ‘কেবল আলেপ্পো মুক্ত করাকে আমরা বিজয় মনে করি না। কারণ, বিজয় তখনই আসবে, যখন সব সন্ত্রাসীকে আমরা নির্মূল করতে পারব।’ বিদ্রোহী গোষ্ঠীর সঙ্গে আসন্ন সংলাপ সম্পর্কে বাশার আল-আসাদ বলেন, এ আলোচনার জন্য রাষ্ট্রীয় প্রতিনিধিদল প্রস্তুতি নিচ্ছে এবং সবকিছুই আলোচনা করা হবে। প্রেসিডেন্ট পদ নিয়েও আলোচনা হবে কি না, এমন প্রশ্নের জবাবে তিনি বলেন, এ বিষয়টি নিয়েও আলোচনা হতে পারে, তবে এ পদ সংবিধানের সঙ্গে সম্পর্কযুক্ত। সে কারণে সাংবিধানিক বিষয়গুলো গণভোটের মাধ্যমে নিষ্পত্তি করা যেতে পারে।সিরিয়া থেকে শরণার্থী নেওয়া বন্ধ করা এবং দেশটির নাগরিকদের যুক্তরাষ্ট্রের প্রবেশ আটকে দেওয়াসংক্রান্ত মার্কিন প্রেসিডেন্ট ডোনাল্ড ট্রাম্পের সিদ্ধান্ত সম্পর্কে প্রশ্নের জবাবে বাশার বলেন, এই নিষেধাজ্ঞা তাঁর ভূখণ্ডে অবস্থান করা সন্ত্রাসীদের উদ্দেশে জারি করা হয়েছিল। সিরিয়ার নাগরিকদের ওপর এই নিষেধাজ্ঞা নয়।ট্রাম্পের অভিবাসন নীতিমালা সম্পর্কে কোনো মন্তব্য করতে নারাজ বাশার আল-আসাদ। তিনি বলেন, মার্কিন প্রেসিডেন্টের সিরিয়াবিষয়ক নীতিগুলো এখনো দেখেননি তিনি। বিস্তারিত জানার পর মন্তব্য করতে পারবেন।এদিকে যুক্তরাষ্ট্রভিত্তিক একটি পর্যবেক্ষণ সংস্থা বলেছে, ইদলিব প্রদেশে আল-কায়েদা জঙ্গিরা বিদ্রোহী গোষ্ঠী ফ্রি সিরিয়ান আর্মি এবং তাহরির আল-সালামের দেড় শতাধিক সদস্যকে হত্যা করেছে।২০১১ সালে সিরিয়ার গৃহযুদ্ধ শুরু হওয়ার পর রাকা দখল করে নেয় আইএস। সেখানে শক্ত ঘাঁটি গড়ে তুলে বিভিন্ন এলাকায় দখল শুরু করে। সম্প্রতি বিদ্রোহীদের হাত থেকে আলেপ্পো পুনর্দখলের পর রাকার নিয়ন্ত্রণ নেওয়ার চেষ্টা করছেন আসাদ। তাঁর বিরুদ্ধে লড়াইরত বিভিন্ন বিদ্রোহী গোষ্ঠীর সমন্বয়ে এসডিএফ গঠিত হয়। এতে আরব, কুর্দি, আর্মেনীয় ও তার্কম্যান জনগোষ্ঠীর মিলিশিয়ারা রয়েছে। তারাও রাকার নিয়ন্ত্রণ চাচ্ছে।
