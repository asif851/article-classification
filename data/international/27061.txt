
ভারতনিয়ন্ত্রিত জম্মু ও কাশ্মীর রাজ্যে নিরাপত্তা বাহিনীর বন্দুকের পেলেট এবং কাঁদানে গ্যাসের শেলের আঘাতে গতকাল শনিবার দুজন বিক্ষোভকারী নিহত হয়েছেন। এর ফলে সেখানে নতুন করে উত্তেজনা শুরু হয়েছে। এ নিয়ে গত জুলাই মাসে শুরু হওয়া বিক্ষোভে ৭৭ জন নিহত হলো।গতকাল দক্ষিণ কাশ্মীরের সোপিয়ান জেলায় বিক্ষোভের সময় টিয়ার গ্যাসের শেল দিয়ে মাথায় আঘাতে সায়ার আহমদ শেখ (২৫) নামের এক বিক্ষোভকারী নিহত হন। পুলিশ জানায়, অচেতন অবস্থায় হাসপাতালে নিয়ে যাওয়ার পর সেখানে তাঁকে মৃত ঘোষণা করেন চিকিৎসকেরা। গতকাল অনন্তনাগের বাতেনগু এলাকায় পেলেট গানের আঘাতে মৃত্যু হয় ইয়াওয়ার আহমেদ দার (২৩) নামের আরেক যুবকের। কাশ্মীরের বিক্ষোভ দমন করতে ভারতীয় নিরাপত্তা বাহিনী ব্যাপক হারে পেলেট গান ব্যবহার করেছে। এর আঘাতে অনেক বিক্ষোভকারী তাদের দৃষ্টিশক্তি হারিয়েছে। ব্যাপক সমালোচনার মুখে ভারত সরকার এর বিকল্প অস্ত্র ব্যবহারের প্রস্তাব করেছে।গত ৮ জুলাই হিজবুল মুজাহিদীন নেতা বুরহান ওয়ানি ভারতীয় নিরাপত্তা বাহিনীর হাতে নিহত হওয়ার পর বিক্ষোভ ছড়িয়ে পড়ে পুরো কাশ্মীরে। গতকাল ছিল এ বিক্ষোভের ৬৪তম দিন। বিক্ষোভে এ পর্যন্ত ১২ হাজারের বেশি বেসামরিক নাগরিক এবং নিরাপত্তা বাহিনীর সদস্য আহত হয়েছে। গতকাল পর্যন্ত কাশ্মীরের সব শিক্ষাপ্রতিষ্ঠান, বাজার এবং গণপরিবহন বন্ধ ছিল।অশান্ত কাশ্মীরে শান্তি ফিরিয়ে আনতে রাজ্য সরকার এবং কেন্দ্রীয় সরকারের নেওয়া নানা উদ্যোগ সফলতার মুখ দেখেনি। কাশ্মীরের বিচ্ছিন্নতাবাদীরা সরকারের সঙ্গে কোনো আলোচনায় রাজি না হওয়ায় পুরো উপত্যকা এখনো অশান্ত। গত সপ্তাহে ভারতের পার্লামেন্টের সর্বদলীয় প্রতিনিধিদল কাশ্মীরের যায়। সেখানে হুরিয়াত নেতাদের সঙ্গে আলোচনা করতে চাইলেও তারা আনুষ্ঠানিক কোনো আলোচনায় রাজি হয়নি।
