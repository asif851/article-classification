
পশ্চিমা নাগরিকদের শিরশ্ছেদকারী হিসেবে সন্দেহভাজন যুক্তরাজ্যের বংশোদ্ভূত ইসলামিক স্টেটের (আইএস) জঙ্গি ‘জিহাদি জন’ মার্কিন বিমান হামলায় আহত হয়েছেন বলে খবর বেরিয়েছে।আজ রোববার বার্তা সংস্থা এএফপি জানিয়েছে, গতকাল শনিবার যুক্তরাজ্য সরকারের পক্ষ থেকে বলা হয়েছে, মার্কিন বিমান হামলায় ‘জিহাদি জন’ আহত হয়েছেন বলে তারা খবর পেয়েছে। তবে এই তথ্যের সত্যতা নিশ্চিত করতে পারেনি যুক্তরাজ্যের পররাষ্ট্র দপ্তর।মুখোশধারী আইএসের এক সদস্য কর্তৃক একের পর এক পশ্চিমা নাগরিকদের শিরশ্ছেদ করার দৃশ্য অনলাইনে প্রকাশিত হলে বিশ্বজুড়ে নিন্দার ঝড় ওঠে। শিরশ্ছেদকারী ব্যক্তির নাম বিটল জন লেনন ওরফে ‘জিহাদি জন’ বলে ধারণা করা হয়। তিনি যুক্তরাজ্যের বংশোদ্ভূত। যুক্তরাষ্ট্রের দুই সাংবাদিক ও যুক্তরাজ্যের এক সাহায্যকর্মীকে শিরশ্ছেদ করে হত্যার জন্য তাঁকে দায়ী করা হয়।খবরে বলা হয়, পশ্চিম ইরাকের আল কাইমে মার্কিন বিমান হামলায় জন আহত হন। তাঁকে দ্রুত হাসপাতালে ভর্তি করা হয়।গত সপ্তাহে পরিচালিত ওই বিমান হামলায় আইএসের অন্তত ১০ জঙ্গি নিহত ও ৪০ জন আহত হয়েছে। হামলায় আইএসের প্রধান আবু বকর আল-বাগদাদিও আহত হয়েছেন বলে ধারণা করা হয়।
