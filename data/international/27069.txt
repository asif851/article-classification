
সম্প্রতি নতুন একটি মাছের নাম রাখা হয়েছে মার্কিন প্রেসিডেন্ট বারাক ওবামার নামে। দেশটির হাওয়াই উপকূলের বিস্তৃত অঞ্চলকে সামুদ্রিক প্রাণীর জন্য অভয়ারণ্য হিসেবে ঘোষণা করায় প্রেসিডেন্টের নামে রঙিন একটি মাছের নামকরণ করেছেন তিন বিজ্ঞানী।
এর আগেও ওবামার নামে একটি মাছের নাম রাখা হয়েছিল।
সিএনএনের খবরে বলা হয়েছে, খয়েরি-লাল, হলুদের মিশেল ওই মাছটির পাখনার মধ্যে নীল রঙের ছোপ ছোপ রং আছে। মাছটির নাম ওবামার নামে করার মধ্য দিয়ে ওবামার প্রতি কৃতজ্ঞতা প্রকাশ করতে চান বিজ্ঞানীরা। প্রশান্ত মহাসাগরের ৩০০ ফুট গভীরে এই মাছটির বসবাস। মাছটি গোল্ডফিশের একধরনের প্রজাতি। এমন আকর্ষণীয় মাছটির নাম মার্কিন প্রেসিডেন্টের নামে করার মধ্য দিয়ে ওবামার প্রতি কৃতজ্ঞতা প্রকাশ করতে চান বিজ্ঞানীরা।সিএনএনের খবরে আরও বলা হয়েছে, বিস্তৃত অঞ্চলকে অভয়ারণ্য ঘোষণা করায় প্রবাল প্রাচীরসহ সাত হাজার প্রজাতির মাছ এবং সামুদ্রিক প্রাণী ধ্বংসের হাত থেকে রক্ষা পাবে বলে খবরে বলা হয়েছে। এই মাছটি আবিষ্কৃত হয়েছে এ বছর জুনে। প্রশান্ত মহাসাগরের কুর অ্যাটল নামের একটি অঞ্চলে এই মাছটি পাওয়া যায়। কুর অ্যাটল একটি দ্বীপপুঞ্জ, যা আংটির আকৃতির প্রবাল দিয়ে তৈরি। কুর অ্যাটল অঞ্চলটি পাপাহানাউমোকুয়াকিয়া মেরিন ন্যাশনাল মনুমেন্টের অংশ।২০১২ সালেও টেনেসি নদীর একটি মাছের নাম মার্কিন প্রেসিডেন্টের নামে করা হয়েছিল।পাপাহানাউমোকুয়াকিয়া মেরিন ন্যাশনাল মনুমেন্ট ১৫ লাখ ১০ হাজার বর্গকিলোমিটার সমুদ্র অঞ্চল নিয়ে গঠিত। এটিই বিশ্বের সবচেয়ে বড় সংরক্ষিত সমুদ্র অঞ্চল। এই এলাকায় বাস করে নানা প্রকার সামুদ্রিক পাখি, কচ্ছপ, সিলসহ নানা ধরনের জীবজন্তু।
