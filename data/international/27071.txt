
যুক্তরাষ্ট্রের সাবেক প্রেসিডেন্ট বিল ক্লিনটন ও সাবেক পররাষ্ট্রমন্ত্রী হিলারি ক্লিনটন ২০১৪ সাল থেকে এ পর্যন্ত বিভিন্ন স্থানে শতাধিক বক্তৃতা দিয়ে আয় করেছেন প্রায় ২৫ মিলিয়ন ডলার, যা বাংলাদেশি মুদ্রায় ১৯৪ কোটি ৭৭ লাখ টাকারও বেশি। নির্বাচনে অংশ নেওয়ার জন্য হিলারির পেশ করা আর্থিক বিবরণী থেকে এ তথ্য পাওয়া গেছে। আজ শনিবার রয়টার্সের খবরে জানানো হয়, পরবর্তী প্রেসিডেন্ট নির্বাচনে লড়তে ইচ্ছুক হিলারি তাঁর ‘হার্ড চয়েসেস’ নামের বইটির স্বত্ব থেকে ৫০ লাখ ডলার (প্রায় ৩৯ কোটি টাকা) আয় করেছেন। গত জুনে বইটি প্রকাশিত হয়। গত কয়েক বছর ধরে ডেমোক্র্যাটদের নির্বাচনী প্রচারে অন্যতম বিষয় ছিল অর্থনৈতিক অসাম্য। গত এপ্রিলে কিছু করপোরেট প্রতিষ্ঠানের নির্বাহী কর্মকর্তাদের অধিক বেতন-ভাতা নিয়ে উদ্বেগ প্রকাশ করেন হিলারি। কিন্তু বক্তৃতার জন্য উচ্চ ফি নেওয়ায় সমালোচিত হয়েছেন ক্লিনটন দম্পতি। ২০১৩ সালে যুক্তরাষ্ট্রের পররাষ্ট্র দপ্তর ছাড়ার পর বিভিন্ন স্থানে বক্তৃতা দিয়ে অর্থ আয় করেছেন তাঁরা। এর মধ্যে এক বক্তৃতার জন্য সর্বোচ্চ আড়াই লাখ ডলার পর্যন্ত নিয়েছেন। গোল্ডম্যান সাচেসের মতো আর্থিক প্রতিষ্ঠান থেকে অর্থ নেওয়ায় উদারপন্থীরা হিলারির সমালোচনা করেন। গত বছর হিলারি দাবি করেন, ২০০১ সালে যখন বিল ক্লিনটন হোয়াইট হাউস ছাড়েন, তখন তাঁদের দুজনের কাছে কোনো টাকা ছিল না। তাঁর বক্তব্যের কঠোর সমালোচনা করেন সমালোচকেরা।
