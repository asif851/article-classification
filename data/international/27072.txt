
জি৭-এর সম্মেলনের দ্বিতীয় ও শেষ দিনে গতকাল শনিবার নেতাদের মধ্যে জলবায়ু পরিবর্তন মোকাবিলা বিষয়ে মতৈক্য হয়নি। কারণ, মার্কিন প্রেসিডেন্ট ডোনাল্ড ট্রাম্প বিষয়টি নিয়ে আরও পর্যালোচনার সিদ্ধান্ত নিয়েছেন। তবে বিত্তশালী দেশগুলোর ওই জোটের বাকি ছয় দেশের নেতারা প্যারিসে স্বাক্ষরিত জলবায়ু চুক্তি মেনে কার্বন নির্গমন কমাতে রাজি হয়েছেন।
সম্মেলনে যুক্তরাষ্ট্রের প্রেসিডেন্ট ট্রাম্প তাঁর অবস্থানের কারণে ‘একা হয়ে’ পড়েন। যুক্তরাষ্ট্রের অবস্থানের নিন্দা করে বিষয়টিকে ‘ছয়ের বিরুদ্ধে এক’ আখ্যা দেয় জার্মানি।
এর আগে ফ্রান্সের একজন কর্মকর্তা বলেন, জলবায়ু বিষয়ে যুক্তরাষ্ট্র তাদের নীতিগত অবস্থান পর্যালোচনা করে দেখছে, তাই জি৭-এর বাকি সদস্য দেশগুলো বৈশ্বিক জলবায়ু চুক্তির বিষয়ে নিজেদের অঙ্গীকার পুনর্ব্যক্ত করবে।
ইতালির সিসিলি দ্বীপে অনুষ্ঠিত ওই সম্মেলনে জি৭-এর নেতারা গতকাল অভিবাসী সংকট নিয়ে আলোচনা করেন। আফ্রিকার দেশ তিউনিসিয়া, কেনিয়া, ইথিওপিয়া, নাইজার ও নাইজেরিয়ার প্রতিনিধিরাও গতকালে আলোচনায় অংশ নেন।
ইউরোপমুখী অভিবাসীদের প্রবাহের ঝুঁকি সম্পর্কে আফ্রিকা ও বিশ্ববাসীর মনোযোগ আকর্ষণ করতেই ইতালি এবারের জি৭ সম্মেলন আয়োজনের সিদ্ধান্ত নেয়। মার্কিন প্রেসিডেন্ট ডোনাল্ড ট্রাম্প অভিবাসনের সুফল নিয়ে প্রচারিত একটি বিবৃতির বিরোধিতা করেন। বাণিজ্য এবং জলবায়ু পরিবর্তন বিষয়ে জি৭-এর বিবৃতির ভাষার বিরোধিতা করেছেন। তবে সন্ত্রাসবাদ দমনের বিষয়ে জি৭-এর নেতারা একটি সর্বসম্মত বিবৃতি দিয়েছেন। প্রেসিডেন্ট ট্রাম্পের প্রথম বিদেশ সফর গতকালই শেষ হয়।
আফ্রিকার দেশগুলোর অর্থনীতির বিকাশে সহায়তা করতে বিশ্বের সম্পদশালী দেশগুলোকে উৎসাহ দিচ্ছে ইতালি। দেশটির আশা, তাদের এই চেষ্টা সফল হলে দরিদ্র আফ্রিকানরা সমুদ্রপথে জীবনের ঝুঁকি নিয়ে ইউরোপে যেতে বাধ্য হবে না। চলতি বছর এ পর্যন্ত দেড় হাজারের বেশি অভিবাসী ভূমধ্যসাগরে ডুবে প্রাণ হারিয়েছে বলে ধারণা করা হয়। তবে একজন কূটনীতিক রয়টার্সকে বলেছেন, ইতালির ওই উদ্যোগ সফল হয়নি।
রয়টার্স জানায়, রাশিয়ার ব্যাপারেও জোটের নেতারা কোনো সিদ্ধান্তের ব্যাপারে সর্বসম্মত অবস্থানে পৌঁছাতে পারেননি। তবে বাণিজ্য নিয়ে আলোচনায় গতকাল অগ্রগতি হয়েছে। জি৭-এর নেতারা মার্কিন প্রেসিডেন্ট ট্রাম্পের বিরোধিতা সত্ত্বেও সংরক্ষণবাদের বিরুদ্ধে লড়াইয়ের প্রতিশ্রুতি দিয়েছেন। 
