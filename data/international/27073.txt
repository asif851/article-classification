
আফগানিস্তানের রাজধানী কাবুলে প্রেসিডেন্টের প্রাসাদ ও প্রতিরক্ষা মন্ত্রণালয়সহ বেশ কয়েকটি গুরুত্বপূর্ণ স্থাপনায় গতকাল মঙ্গলবার হামলা চালিয়েছে তালেবান জঙ্গিরা। হামলায় সরকারি কর্মকর্তা বা অন্য কোনো বেসামরিক লোকের হতাহতের খবর পাওয়া যায়নি। তবে হামলাকারী জঙ্গিদের সবাইকে হত্যা করা হয়েছে বলে দাবি করে কর্তৃপক্ষ। কাতারে যুক্তরাষ্ট্রের সঙ্গে তালেবানের শান্তি আলোচনার প্রস্তুতির খবরের মধ্যে মার্কিন মিত্র হিসেবে পরিচিত কারজাই সরকারের ওপর এ হামলা হলো।
স্থানীয় সময় সকাল সাড়ে ছয়টার দিকে প্রেসিডেন্ট প্রাসাদের পূর্ব ফটকের দিক দিয়ে হামলা শুরু হয়। প্রেসিডেন্ট হামিদ কারজাইয়ের একটি সংবাদ সম্মেলনে অংশ নিতে তখন সেখানে সংবাদকর্মীরা জড়ো হচ্ছিলেন। হামলার সময় প্রেসিডেন্ট কারজাই প্রাসাদের ভেতরে ছিলেন কি না, তা স্পষ্ট নয়।
তালেবানের সঙ্গে যুক্তরাষ্ট্র-সমর্থিত শান্তি আলোচনা নিয়ে আফগান প্রেসিডেন্ট কারজাই প্রশ্ন তোলার এক দিন পরই এ হামলার ঘটনা ঘটল। কারজাই বলেছিলেন, আফগানিস্তানের নেতৃত্বে সংলাপ না হলে তাঁর দেশের হাই পিস কাউন্সিল এই আলোচনায় অংশ নিতে রাজি নয়। তালেবানের নেতৃত্বে আলোচনা করা যাবে না।
যে এলাকায় হামলা চালানো হয়েছে সেখানে কাবুলের সবচেয়ে গুরুতপূর্ণ ভবনগুলো অবস্থিত। এর মধ্যে প্রেসিডেন্ট প্রাসাদ ছাড়াও রয়েছে ন্যাটো নেতৃত্বাধীন বহুজাতিক বাহিনীর সদর দপ্তর, আফগান প্রতিরক্ষা মন্ত্রণালয় ও সিআইএর আফগান সদর দপ্তর। এ ছাড়া রয়েছে বিভিন্ন মন্ত্রণালয় ও বিদেশি দূতাবাস।
প্রেসিডেন্ট প্রাসাদের কাছে প্রেসিডেন্টের নিরাপত্তারক্ষী ও সিআইএর সদস্যদের সঙ্গে হামলাকারীদের সংঘর্ষ হয়েছে। এ সময় এলাকাটিতে দফায় দফায় বিস্ফোরণ ও গুলির শব্দ শোনা যায়। এতে পুরো এলাকা কেঁপে ওঠে এবং ধোঁয়া উড়তে দেখা যায়। প্রায় দুই ঘণ্টা গোলাগুলির পর চার হামলাকারীর সবাই নিহত হয়েছে বলে আফগান পুলিশ জানিয়েছে।
কাবুলের পুলিশ প্রধান আইয়ুব সালাঙ্গি জানান, ভুয়া নিরাপত্তা পাস নিয়ে তল্লাশি চৌকি পেরিয়ে এসে সামরিক পোশাক পরিহিত চার জঙ্গি এ হামলা চালায় বলে ধারণা করা হচ্ছে। প্রায় দুই ঘণ্টা পর তাদের হত্যা করে পরিস্থিতি নিয়ন্ত্রণে আনে নিরাপত্তা বাহিনী। জঙ্গিদের গাড়ি দুটিও ধ্বংস করা হয়েছে। পুলিশপ্রধান জানান, জঙ্গিরা প্রেসিডেন্ট প্রাসাদের ফটকে হামলা চালাতে সমর্থ হলেও তারা প্রাসাদের ভেতরে ঢুকতে পারেনি।
হামলার দায় স্বীকার করে তালেবান মুখপাত্র জাবিহউল্লাহ মুজাহিদ এক বার্তায় দাবি করেন, ‘আজ সকাল সাড়ে ছয়টায় আমাদের বেশ কজন যোদ্ধা প্রেসিডেন্ট ভবন, প্রতিরক্ষা মন্ত্রণালয় ও আরিয়ানা হোটেলে হামলা চালিয়েছে।’ বিবিসি, রয়টার্স ও এএফপি।
