
নিউজিল্যান্ডের জাতীয় পতাকা পরিবর্তনের লক্ষ্যে আগামী বছর গণভোট আয়োজনের পরিকল্পনা নিয়েছেন দেশটির প্রধানমন্ত্রী জন কি।আজ সোমবার তিনি এই পরিকল্পনার কথা জানিয়েছেন বলে এএফপির খবরে জানানো হয়।নিউজিল্যান্ডের বর্তমান পতাকার এক কোণে সাবেক ঔপনিবেশিক শাসক যুক্তরাজ্যের পতাকা রয়েছে।গত শনিবার তৃতীয় দফায় প্রধানমন্ত্রী নির্বাচিত হওয়া জন কি আজ একটি বেতারকেন্দ্রে বলেন, জাতীয় পতাকা পরিবর্তনের একজন বড় সমর্থক তিনি। এই পরিবর্তনের পক্ষে অনেক জোরালো যুক্তি আছে।জন কি উল্লেখ করেন, তিনি উদ্যোগটিকে এগিয়ে নিয়ে যেতে চান। ২০১৫ সালে কাজটি করতে চান।এর আগে নিউজিল্যান্ডের প্রধানমন্ত্রী জানিয়েছিলেন, কালো পটভূমির ওপর জাতীয় বৃক্ষ রুপালি ফার্নের ছবিযুক্ত পতাকা তাঁর পছন্দ।জন কি দাবি করেন, ম্যাপল পাতা দিয়ে যেমন সহজেই কানাডাকে চেনা যায়, তেমনি রুপালি ফার্ন দিয়েও নিউজিল্যান্ডকে চেনা যায়।নিউজিল্যান্ডের জাতীয় রাগবি দল ‘অল ব্ল্যাকস’ ইতিমধ্যে কালো পটভূমির ওপর রুপালি ফার্নের চিহ্নযুক্ত পতাকা ব্যবহার করছে।নিউজিল্যান্ডের বর্তমান পতাকাটি ১৮৬৯ সালে প্রথম ব্যবহার করা হয়। ১৯০২ সালে এটিকে আনুষ্ঠানিকভাবে গ্রহণ করা হয়।
