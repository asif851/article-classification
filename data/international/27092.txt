
চারদিকে উচ্ছ্বাস, উল্লাস, হর্ষধ্বনি। এরই মধ্যে সমর্থকদের উদ্দেশে উৎফুল্লকণ্ঠে হিলারি ক্লিনটন বললেন, ‘আপনাদের ধন্যবাদ। আমরা একটি মাইলফলকে পৌঁছেছি।’
যুক্তরাষ্ট্রের নিউইয়র্কে গতকাল মঙ্গলবার এক সমাবেশে এ কথা বলেন দেশটির ডেমোক্রেটিক দলের প্রেসিডেন্ট পদপ্রার্থী হিলারি। বার্তা সংস্থা এএফপির প্রতিবেদনে এ তথ্য জানানো হয়।
সাবেক এই ফার্স্ট লেডি ও পররাষ্ট্রমন্ত্রী বলেন, ‘আমাদের দেশের ইতিহাসে এই প্রথম একজন নারী একটি বড় দলের প্রেসিডেন্ট প্রার্থী হবেন।’
যুক্তরাষ্ট্রের ইতিহাসে প্রথম নারী হিসেবে প্রেসিডেন্ট পদে মনোনয়ন নিশ্চিত করেছেন হিলারি। এই সুবাদে তাঁর দেশটির প্রথম নারী প্রেসিডেন্ট হওয়ারও সুযোগ সৃষ্টি হয়েছে।
মার্কিন বার্তা সংস্থা অ্যাসোসিয়েটেড প্রেস (এপি) জানায়, গত রোববার যুক্তরাষ্ট্রনিয়ন্ত্রিত ভূখণ্ড পুয়ের্তোরিকোতে অনুষ্ঠিত প্রাইমারির পর হিলারি মনোনয়নের জন্য প্রয়োজনীয় ২ হাজার ৩৮৩ ডেলিগেটের সমর্থন পেয়ে গেছেন। এটাকেই তাঁর মনোনয়ন নিশ্চিত হওয়ার ভিত্তি হিসেবে ধরা হচ্ছে।
এপির এই ঘোষণায় হিলারি-শিবির উচ্ছ্বসিত। এ ঘটনাকে নারীর জন্য ঐতিহাসিক মুহূর্ত বলে বর্ণনা করেছেন হিলারি। একই সঙ্গে ঐতিহাসিক মাইলফলকে পৌঁছাতে সহায়তার জন্য সমর্থকদের ধন্যবাদ জানান তিনি।
ডেমোক্রেটিক পার্টির প্রার্থী মনোনয়নের জন্য গতকাল যে ছয়টি অঙ্গরাজ্যে প্রাইমারি ভোট নেওয়া হয়েছে, এর মধ্যে নিউ জার্সি ও নিউ মেক্সিকোতে জয় পেয়েছেন হিলারি। নর্থ ডাকোটায় জয়ী হয়েছেন বার্নি স্যান্ডার্স। অন্যগুলোর ফল এখনো পাওয়া যায়নি।
