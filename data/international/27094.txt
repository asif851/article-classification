
বাংলাদেশ থেকে ভারতে চিকিৎসা করাতে গিয়েছিলেন সাধন সাহা (৫৩)। কিন্তু চিকিৎসকের কাছে যাওয়ার আগেই পশ্চিমবঙ্গের কলকাতার বিমানবন্দরে তাঁর মৃত্যু হয়।
চিকিৎসার জন্য সাধন সাহার যাওয়ার কথা ছিল ভারতের চেন্নাইয়ের হাসপাতালে। সেই লক্ষ্যে তিনি বাংলাদেশ থেকে পশ্চিমবঙ্গের ব্যারাকপুরে যান সপ্তাহ খানেক আগে। সঙ্গে ছিলেন তাঁর স্ত্রী অণিমা সাহা ও এক আত্মীয় দুলাল ভৌমিক। গতকাল শুক্রবার সকাল ৭টা ২০ মিনিটে চেন্নাইয়ের ফ্লাইটে করে তাঁদের যাত্রা করার কথা ছিল। কলকাতার নেতাজি সুভাষ চন্দ্র বসু আন্তর্জাতিক বিমানবন্দরে যাওয়ার পর সাধন সাহা হঠাৎ অসুস্থ বোধ করেন। এরপর তিনি বিমানবন্দরেই হৃদ্‌রোগে আক্রান্ত হয়ে মৃত্যুবরণ করেন।
বিমানবন্দর কর্তৃপক্ষ সাধন সাহার প্রাথমিক পরীক্ষা শেষে স্থানীয় একটি বেসরকারি হাসপাতালে নিয়ে গেলে চিকিৎসকেরা জানিয়ে দেন, তিনি মারা গেছেন।
সাধন সাহার মৃত্যুর পর তাঁর মরদেহ নিয়ে যাওয়া হয় বিমানবন্দর থানায়। সেখানে ময়নাতদন্তের পর মৃতদেহ ফিরিয়ে দেওয়া হবে পরিবারের হাতে।
