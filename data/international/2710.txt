
ভারতের বিমানবাহিনীর এক কর্মকর্তাকে গ্রেপ্তার করেছে দেশটির পুলিশ। অনলাইনে পাকিস্তানের গোয়েন্দাদের হাতে গোপন নথি প্রকাশ করার অভিযোগে তাঁকে গ্রেপ্তার করা হয়েছে।
অরুণ মারওয়াহা (৫১) নামের ওই কর্মকর্তাকে গত ৩১ জানুয়ারি আটক করা হয়। গতকাল বৃহস্পতিবার তাঁকে গ্রেপ্তার দেখানো হয়েছে। অরুণ বিমানবাহিনীর স্কাইডাইভিং ইনস্ট্রাক্টর। অভিযোগ প্রমাণিত হলে ভারতীয় আইন অনুযায়ী তাঁর ১৪ বছরের কারাদণ্ড হতে পারে।
গোপন সূত্রের বরাত দিয়ে ভারতের অনলাইন সংবাদমাধ্যম এনডিটিভির প্রতিবেদনে বলা হয়েছে, কয়েক মাস আগে পাকিস্তানের গোয়েন্দা সংস্থা আইএসআইয়ের (ইন্টার সার্ভিসেস ইন্টেলিজেন্স) দুজন এজেন্ট ফেসবুকে অরুণের সঙ্গে যোগাযোগ করেন। ওই দুই এজেন্ট ভুয়া প্রোফাইল ব্যবহার করে নারী সেজে অরুণের সঙ্গে যোগাযোগ করেন। অরুণ বিশ্বাস করতে বাধ্য হন তাঁরা নারী। ফেসবুকে যোগাযোগের পর তাঁরা প্রায়ই হোয়াটসঅ্যাপে যোগাযোগ শুরু করেন। হোয়াটসঅ্যাপে তাঁরা প্রায়ই অন্তরঙ্গ কথাবার্তা বলেন। বিশ্বাস অর্জন করার পর ওই গুপ্তচরেরা অরুণের কাছে গোপন তথ্য জানতে চান। অশ্লীল ছবির বিনিময়ে অরুণ প্রায়ই গোপন নথি তাদের কাছে প্রকাশ করেন।
গোপন নথি প্রকাশ করার জন্য অর্থ বিনিময় হয়েছে—এমন তথ্য-প্রমাণ নেই বলে পুলিশ সাংবাদিকদের জানিয়েছে।
১৯৪৭ সালে যুক্তরাজ্যের কাছ থেকে স্বাধীনতা লাভের পর থেকে এ পর্যন্ত ভারত ও পাকিস্তানের মধ্যে তিনটি যুদ্ধ হয়েছে। এর মধ্যে দুটি যুদ্ধ হয়েছে বিরোধপূর্ণ অঞ্চল কাশ্মীরকে ঘিরে।
দুই দেশের মধ্যে এখনো উত্তেজনা রয়েছে। উভয়ই একে অপরের বিরুদ্ধে প্রায়ই গুপ্তচরবৃত্তির অভিযোগ আনছে। ২০১৭ সালের এপ্রিলে পাকিস্তানের একটি আদালত ভারতের বিমানবাহিনীর সাবেক এক কর্মকর্তাকে গুপ্তচরবৃত্তির দায়ে মৃত্যুদণ্ডাদেশ দেন।
