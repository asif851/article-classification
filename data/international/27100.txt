
ইবোলা ভাইরাসের প্রকোপ মোকাবিলায় জাতিসংঘ গঠিত তহবিলে অর্থ দেওয়ার আহ্বান জানিয়েছেন সংস্থাটির মহাসচিব বান কি মুন। অন্যদিকে ‘কয়েক দশকের মধ্যে সবচেয়ে বড় স্বাস্থ্যঝুঁকি’ হিসেবে চিহ্নিত এই সংকট নিয়ন্ত্রণে মার্কিন প্রেসিডেন্ট বারাক ওবামা একজন কর্মকর্তা নিয়োগ দেওয়ার কথা বলেছেন। খবর এএফপি ও রয়টার্সের। মহাসচিব বলেন, ইবোলার প্রকোপ ঠেকাতে জাতিসংঘের সহায়তা তহবিলে প্রায় ১০০ কোটি ডলার সংগ্রহের লক্ষ্যমাত্রা নির্ধারণ হয়েছে। এখন পর্যন্ত জমেছে মাত্র এক লাখ ডলার। তিনি বলেন, আর্থিক ও অন্যান্য কারিগরি সহায়তা দেওয়ার ক্ষমতা যেসব দেশের আছে, তাদের এগিয়ে আসার এটাই সময়। সম্প্রতি প্রায় একই ধরনের আহ্বান জানান যুক্তরাষ্ট্রের প্রেসিডেন্ট বারাক ওবামা, যুক্তরাজ্যের প্রধানমন্ত্রী ডেভিড ক্যামেরন ও বিশ্বব্যাংকের প্রেসিডেন্ট জিম ইয়ং কিম।বারাক ওবামা বলেছেন, প্রয়োজন হলে তিনি ইবোলা মোকাবিলায় সহায়তা করতে পশ্চিম আফ্রিকায় যুক্তরাষ্ট্রের রিজার্ভ সেনা পাঠাবেন। তাঁরা সেখানে ইতিমধ্যে অবস্থানরত চার হাজার মার্কিন সেনার সঙ্গে যোগ দেবেন। ইবোলা নিয়ন্ত্রণের কাজকর্ম সমন্বয়ের জন্য একজন শীর্ষ কর্মকর্তা নিয়োগ দেওয়ার কথা ভাবছেন বলেও জানান ওবামা। টেক্সাসের একটি হাসপাতালে এক রোগীর মাধ্যমে যুক্তরাষ্ট্রের দুজন স্বাস্থ্যকর্মী আক্রান্ত হওয়ার ঘটনায় ওবামার জ্যেষ্ঠ স্বাস্থ্য উপদেষ্টারা তোপের মুখে পড়েছেন। মারাত্মক সংক্রামক ও প্রাণঘাতী ইবোলায় এ পর্যন্ত প্রায় সাড়ে চার হাজার মানুষের মৃত্যু হয়েছে। এর অধিকাংশই পশ্চিম আফ্রিকার লাইবেরিয়া, গিনি ও সিয়েরা লিওনের নাগরিক। জাতিসংঘ বলছে, আগামী ছয় মাসে ইবোলা ভাইরাসের আক্রমণ ঠেকাতে কমপক্ষে ৯৮ কোটি ৮০ লাখ ডলারের প্রয়োজন হবে। এর মধ্যে সবচেয়ে বেশি আক্রান্ত দেশ লাইবেরিয়া, সিয়েরা লিওন ও গিনির জন্য ব্যয় করা হবে ৩৬ কোটি ৫০ লাখ ডলার।এদিকে আফ্রিকার ইবোলাকবলিত এলাকায় চিকিৎসাকর্মী পাঠাতে যুক্তরাষ্ট্রের অনুরোধ প্রত্যাখ্যান করেছে ফিলিপাইন। দেশটি বলেছে, তারা বরং নগদ অর্থ বা অন্য কোনো সহযোগিতা দিতে চায়। স্বাস্থ্য মন্ত্রণালয়ের মুখপাত্র লিন্ডন লি সুই গতকাল বিশ্ব স্বাস্থ্য সংস্থার আঞ্চলিক কার্যালয়ের সঙ্গে এক যৌথ সংবাদ সম্মেলনে বলেন, ‘ইবোলাকবলিত অঞ্চলে কর্মী পাঠাতে আমরা স্বাচ্ছন্দ্যবোধ করছি না।’সিয়েরা লিওনের ইবোলায় আক্রান্ত এলাকার জন্য ব্রিটিশ নৌবাহিনীর একটি জাহাজ সে অঞ্চলে যাবে। জাহাজটি স্বাস্থ্যকর্মী, ত্রাণসাহায্য, চিকিৎসা-উপকরণ ও প্রয়োজনীয় অন্যান্য সামগ্রী বহন করছে। জাহাজের ৩৫০ আরোহীর মধ্যে রয়েছেন ৮০ জন চিকিৎসাকর্মী ও ৮০ জন সেনা। এদিকে যুক্তরাজ্যের ওষুধ কোম্পানি গ্ল্যাক্সোস্মিথক্লাইন বলেছে, তাদের তৈরি ইবোলার টিকা ২০১৬ সালের শেষ দিকের আগে বাজারে যাবে না। কোম্পানিটির ইবোলা টিকা গবেষণা ইউনিটের প্রধান রিপলি বালু গতকাল বিবিসি রেডিওতে দেওয়া এক সাক্ষাৎকারে এ কথা বলেন।
