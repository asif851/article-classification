
জেরুজালেমকে ইসরায়েলের রাজধানী হিসেবে ঘোষণা দিতে ইসরায়েলের প্রধানমন্ত্রী বেনিয়ামিন নেতানিয়াহুর আবেদন নাকচ করে দিয়েছে ইউরোপীয় ইউনিয়ন (ইইউ)।
আজ সোমবার সকালে ইউরোপীয় ইউনিয়নের সদর দপ্তর ব্রাসেলসে ইউনিয়নের পররাষ্ট্রমন্ত্রীদের সঙ্গে এক বৈঠকে তিনি জেরুজালেমকে ইসরায়েলের রাজধানী হিসেবে স্বীকৃতি দেওয়ার আহ্বান জানান। বেনিয়ামিন নেতানিয়াহু ওই অঞ্চলে শান্তিপ্রক্রিয়ার স্বার্থে এই স্বীকৃতির কথা বলেন।
ইউরোপীয় ইউনিয়নের পররাষ্ট্রবিষয়ক মুখপাত্র ফেদরিকা মোঘেরিনি ব্রাসেলসে আজকের বৈঠকের পর বলেছেন, ইউনিয়নের পক্ষ থেকে জেরুজালেমকে ইসরায়েলের রাজধানী হিসেবে স্বীকৃতি দেওয়ার প্রশ্নই আসে না। তারা জেরুজালেমকে ফিলিস্তিন ও ইসরায়েল উভয় দেশের রাজধানী হিসেবে বিবেচনা করে।
এর আগে ইউরোপের তিন দেশ—ফ্রান্স, জার্মানি ও ব্রিটেন ডোনাল্ড ট্রাম্পের স্বীকৃতির বিষয়টি নিয়ে সমালোচনা করেছে।
১৯৬৭ সালের যুদ্ধে ইসরায়েল পূর্ব জেরুজালেম অংশ দখল করে নেয়, যা নিয়ে আন্তর্জাতিকভাবে সব সময় সমালোচনা রয়েছে। এদিকে ইউরোপীয় পার্লামেন্টের ৫৬ জন সাংসদ সোমবার ব্রাসেলসে ইসরায়েলের প্রধানমন্ত্রী বেনিয়ামিন নেতানিয়াহুকে ইউরোপীয় ইউনিয়নের মানবিক উন্নয়নমূলক কাজের বাজেটের ১২ মিলিয়ন ইউরো ফেরত দেওয়ার দাবি–সংবলিত চিঠি হস্তান্তর করেছে।
উল্লেখ্য, ইউরোপীয় ইউনিয়ন ১২ মিলিয়ন ইউরো ফিলিস্তিনের বিভিন্ন মানবিক উন্নয়নের জন্য নানা স্থাপনার কাজে ব্যয় করেছিল। স্কুল, কিন্ডারগার্টেন ও তরুণদের উন্নয়নের জন্য চার শ স্থাপনা ২০০৯ সালে ইসরায়েলি সেনাবাহিনী ধ্বংস করে দিয়েছিল। ইউরোপীয় পার্লামেন্টের এই সদস্যরা গত শুক্রবার শীর্ষস্থানীয় ইসরায়েলি ইংরেজি পত্রিকা হার্টেজে একটি বড় বিজ্ঞাপন দিয়ে লিখেছিলেন, ‘মিস্টার নেতানিয়াহু, ব্রাসেলসে শুভাগমন, কিন্তু অনুগ্রহ করে আপনার দেনার কথা ভুলবেন না।
 
