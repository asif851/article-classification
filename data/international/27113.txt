
যুক্তরাজ্যের নতুন প্রধানমন্ত্রী থেরেসা মে গতকাল বুধবার জার্মানির বার্লিনে বলেছেন, আর্টিকেল ফিফটি কার্যকর করার আগে তাঁর দেশের লক্ষ্য স্থির করার জন্য আরও সময় দরকার। এ বছর শেষ হওয়ার আগে যুক্তরাজ্য ইইউ ত্যাগের উদ্যোগ নেবে না।বিধি অনুযায়ী ইউরোপীয় ইউনিয়ন (ইইউ) জোট ত্যাগের আনুষ্ঠানিক প্রক্রিয়া শুরু করার জন্য সদস্যদেশকে লিসবন চুক্তির আর্টিকেল ফিফটি কার্যকর করতে হয়। গতকাল বার্লিনে  এক সংবাদ সম্মেলনে থেরেসা মে বলেন, ২৩ জুনের গণভোটের ফল থেকে এটা স্পষ্ট যে যুক্তরাজ্যের জনগণ অভিবাসন বিষয়ে আরও নিয়ন্ত্রণ চায়। একই সঙ্গে যুক্তরাজ্যের অর্থনীতির জন্য জোরদার বাণিজ্যও অতি জরুরি।যুক্তরাজ্যের প্রধানমন্ত্রী হওয়ার পর এটাই থেরেসা মের প্রথম বিদেশ সফর।এদিকে ২০১৭ সালের দ্বিতীয়ার্ধে ইউরোপীয় কাউন্সিলে যুক্তরাজ্যের সভাপতিত্ব করার কথা থাকলেও তা না করার সিদ্ধান্ত নিয়েছে দেশটি। ব্রিটিশ প্রধানমন্ত্রীর সরকারি বাসভবন ১০ নম্বর ডাউনিং স্ট্রিট থেকে এ তথ্য জানানো হয়েছে।
