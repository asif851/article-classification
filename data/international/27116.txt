
মধ্যপ্রাচ্যভিত্তিক জঙ্গি সংগঠন ইসলামিক স্টেটকে (আইএস) পরাজিত করতে আরও সেনা পাঠানোর ঘোষণা দিলেন অস্ট্রেলিয়ার প্রতিরক্ষামন্ত্রী কেভিন অ্যান্ড্রুস। এর কয়েক ঘণ্টা পরই প্রসঙ্গক্রমে যখন আইএস প্রধানের নাম বলার সময় এল, মুখ দিয়ে নামটা আর বের হয় না। এই ব্যর্থতায় লজ্জায় লাল হলেন তিনি।গতকাল মঙ্গলবার একটি টেলিভিশন সাক্ষাৎকারের সময় এমন বিব্রতকর পরিস্থিতিতে পড়েন কেভিন অ্যান্ড্রুস।আজ বুধবার বার্তা সংস্থা এএফপির খবরে জানানো হয়, অস্ট্রেলীয় প্রতিরক্ষামন্ত্রীর এই সাক্ষাৎকারটি নেয় অস্ট্রেলিয়ান ব্রডকাস্টিং করপোরেশন। সাক্ষাৎকারের সময় কেভিনের কাছে বারবার আইএসপ্রধান সম্পর্কে জানতে চাওয়া হয়। কিন্তু মন্ত্রী বারবার সরাসরি উত্তর দেওয়া এড়িয়ে যান।আইএসের প্রধান আবু বকর আল-বাগদাদি। এই নামেই পরিচিত তিনি। তাঁর সম্পর্কে কিছু বলতে না পারায় অস্ট্রেলীয় প্রতিরক্ষামন্ত্রীর উদ্দেশে উপস্থাপিকা বলেন, ‘আমি বিস্মিত, আপনি আমাকে আইএসের নেতার নামটি পর্যন্ত বলতে পারছেন না। অথচ মার্কিন পররাষ্ট্র দপ্তর তাঁর মাথার দাম এক কোটি ডলার ঘোষণা করেছে।’এ সময় আত্মপক্ষ সমর্থন করে কেভিন বলেন, আইএস বিভিন্ন গোষ্ঠীর সমন্বয়ে গঠিত। এতে একক কোনো ব্যক্তি জড়িত নন। এখানে অনেক মানুষ জড়িত। চূড়ান্তভাবে সবাইকেই ধ্বংস করতে হবে।পরে টুইটারেও এ বিষয়ে সাফাই গান কেভিন।অস্ট্রেলীয় প্রতিরক্ষামন্ত্রীর এই ব্যর্থতাকে ভালোভাবে নেয়নি অস্ট্রেলিয়ার গণমাধ্যম। তারা ধরে নিয়েছে, বাগদাদিকে চেনেন না কেভিন।ওই সাক্ষাৎকারের কয়েক ঘণ্টা আগে অস্ট্রেলিয়ার প্রধানমন্ত্রী টনি অ্যাবোটের সঙ্গে যৌথভাবে কেভিন ইরাকে সেনা পাঠানোর ঘোষণা দেন। দেশটি দুই বছরের জন্য ইরাকে ৩৩০ জন সেনা পাঠাবে। আইএসসহ জঙ্গিদের বিরুদ্ধে লড়তে স্থানীয় সেনাদের প্রশিক্ষণ দেবে অস্ট্রেলিয়ার এই সেনারা। এই উদ্দেশ্য প্রথম সেনাদলটি আজই অস্ট্রেলিয়া ছাড়ছে। ইতিমধ্যে ইরাকে ১৭০ জন অস্ট্রেলীয় সেনা আছে। তারা ইরাকি সেনাদের প্রশিক্ষণ দিচ্ছে।
