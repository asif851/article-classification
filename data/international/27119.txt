
বিজেপিকে ক্ষমতার বাইরে রাখতে প্রয়োজনে তৃতীয় ফ্রন্টকে সমর্থন দিতে প্রস্তুত কংগ্রেস। দলটির গুরুত্বপূর্ণ নেতা ও সোনিয়া গান্ধীর রাজনৈতিক সচিব আহমেদ প্যাটেল গতকাল রোববার এমনই ইঙ্গিত দিয়েছেন।কংগ্রেসের প্রভাবশালী এই নেতা বলেন, সমর্থন আদান-প্রদানের ব্যাপারে তাঁরা সমমনা দলগুলোর সঙ্গে আলোচনা করতে পারেন।গুজরাট রাজ্যের ভারুচে নির্বাচনী প্রচারণাকালে আহমেদ প্যাটেল একটি বেসরকারি টেলিভিশন চ্যানেলকে বলেন, সাম্প্রদায়িক শক্তিকে ক্ষমতাগ্রহণ থেকে দূরে রাখতে সমমনা দলগুলোকে সঙ্গে নিয়ে কাজ করতে চায় কংগ্রেস। তবে তৃতীয় ফ্রন্টের সঙ্গে আলোচনার অর্থ এই নয়, কংগ্রেস সংখ্যাগরিষ্ঠতা পাবে না।সঞ্জয় বারুর লেখা বইয়ে প্রধানমন্ত্রী মনমোহন সিংয়ের ক্ষমতা কংগ্রেসপ্রধান সোনিয়ার তুলনায় সীমাবদ্ধ বলে যে তথ্য দেওয়া হয়েছে, তার কঠোর প্রতিবাদ জানিয়ে আহমেদ প্যাটেল বলেন, প্রধানমন্ত্রীর নথিপত্রে সোনিয়া স্বাক্ষর করেছেন, এমন প্রমাণ দিতে পারলে তিনি (প্যাটেল) পদত্যাগ করতেও রাজি আছেন। তিনি আরও বলেন, নীতির প্রশ্নে কিছু ঘটলে সরকারের সিদ্ধান্তে দলের বক্তব্য থাকতে পারে।নির্বাচনের ফলাফল প্রকাশের পর সরকার গঠনের প্রশ্নে অন্যান্য দলের সঙ্গে নতুন মৈত্রী স্থাপনের সম্ভাবনার ব্যাপারে কংগ্রেসের অন্য নেতারাও ইঙ্গিত দিয়েছেন। দলটির জ্যেষ্ঠ নেতা ও পররাষ্ট্রমন্ত্রী সালমান খুরশিদ আগেই বলেছেন, সরকার গঠনের জন্য কংগ্রেস তৃতীয় ফ্রন্টকে সমর্থন দেওয়া অথবা তাদের সমর্থন নেওয়ার কথা বিবেচনা করতে পারে। এনডিটিভি।
