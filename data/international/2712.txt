
আফগানিস্তানে আজ শনিবার প্রেসিডেন্ট নির্বাচন। আফগানিস্তানে গণতান্ত্রিকভাবে এবারই প্রথম ক্ষমতার পালাবদল হতে যাচ্ছে। বর্তমান প্রেসিডেন্ট হামিদ কারজাইয়ের উত্তরসূরি হওয়ার দৌঁড়ে নির্বাচনের মাঠে ছিলেন ১১ জন। পরে অবশ্য তিনজন নির্বাচন থেকে সরে দাঁড়ানোর ঘোষণা দেন।বর্তমানে আটজন মাঠে থাকলেও মূলত লড়াই হবে তিনজনের মধ্যে। এঁরা হলেন আবদুল্লাহ আবদুল্লাহ, আশরাফ গনি ও জালমাই রসুল। নতুন প্রেসিডেন্ট কে হবেন, তা নির্ধারণে নানা বিষয় গুরুত্ব পেলেও জাতিগত বিষয়টি সবচেয়ে বেশি প্রাধান্য পাবে বলে ধারণা করা হচ্ছে। নতুন প্রেসিডেন্টকে ন্যাটোর দক্ষ সেনাদলের সাহায্য ছাড়াই তালেবান জঙ্গিদের মোকাবিলা করতে হবে।আবদুল্লাহ আবদুল্লাহ: সংস্কৃতিমনা ও মার্জিত স্বভাবের আবদুল্লাহ আবদুল্লাহ (৫৩) তালেবান যুগের আগে বোরহানুদ্দিন রাব্বানি সরকারে ছিলেন। ২০০১ সালে তালেবান সরকারের পতনের পর গঠিত অন্তর্বর্তী সরকারের পররাষ্ট্রমন্ত্রী নিযুক্ত হন আবদুল্লাহ। পরে হামিদ কারজাইয়ের সরকারেও একই পদে ছিলেন। ২০০৬ সালে তাঁকে বরখাস্ত করা হয়।পেশায় চক্ষু চিকিৎসক আবদুল্লাহর বাবা জাতিগত পশতুন ও মা তাজিক। তাঁর সমর্থনের ভিত্তি হচ্ছে, জাতিগত তাজিক অধ্যুষিত দেশের উত্তর ও উত্তর-পূর্ব এলাকা। ২০০৯ সালের প্রেসিডেন্ট নির্বাচনে আবদুল্লাহ দ্বিতীয় হন।আশরাফ গনি: শিক্ষাবিদ ও বুদ্ধিজীবী হিসেবে দেশে-বিদেশে খ্যাতি রয়েছে আশরাফ গনির। ৬৪ বছর বয়সী গনি আশির দশকে আফগানিস্তান সোভিয়েত বাহিনীর দখলে থাকার সময় যুক্তরাষ্ট্রের বিভিন্ন বিশ্ববিদ্যালয়ে শিক্ষকতা করেন। তিনি আফগানিস্তানের সবচেয়ে বড় জাতিগত গোষ্ঠী পশতুন সম্প্রদায়ের সদস্য। গনি ১৯৯১ সাল থেকে টানা ১১ বছর বিশ্বব্যাংকে চাকরি করেন। কারজাইয়ের নেতৃত্ব গঠিত অন্তর্বর্তী সরকারে ২০০২ থেকে ২০০৪ সাল পর্যন্ত অর্থমন্ত্রীর দায়িত্বে ছিলেন গনি। পরে তিনি জাতীয় নিরাপত্তাসংক্রান্ত অন্তর্বর্তী কমিশনের নেতৃত্ব দেন। অল্পতেই চটে যাওয়ার জন্য পরিচিত গনি ২০০৯ সালের নির্বাচনে চতুর্থ হন। সেবার তিন শতাংশেরও কম ভোট পান।জালমাই রসুল: প্রেসিডেন্ট হামিদ কারজাইয়ের পছন্দের প্রার্থী হিসেবে মৃদুভাষী সাবেক পররাষ্ট্রমন্ত্রী জালমাই রসুলের সম্ভাবনাও কম নয়। অবশ্য কারজাই সব সময় বলে আসছেন, তিনি কাউকে সমর্থন দেবেন না। তবে তাঁর ভাই কাইয়ুম একপর্যায়ে নির্বাচন থেকে সরে জালমাইকে সমর্থন দেওয়ার ঘোষণা দিলে কারজাইয়ের পছন্দের প্রার্থী কে, তা পরিষ্কার হয়ে যায়।প্রেসিডেন্ট কারজাইয়ের সবচেয়ে ঘনিষ্ঠ ও অনুগতদের একজন জালমাই। কাবুলে জন্ম নেওয়া ৭০ বছর বয়সী রসুল পেশায় একজন চিকিৎসক। আফগানিস্তানের সাবেক বাদশা জহির শাহর চিফ অব স্টাফ ও ব্যক্তিগত চিকিৎসক হিসেবে দায়িত্ব পালন করেন তিনি। ২০০২ সালে জালমাই বেসামরিক বিমানমন্ত্রী এবং পরে কারজাইয়ের জাতীয় নিরাপত্তা উপদেষ্টা হন।অবিবাহিত জালমাই দারি, ইংরেজি, ফরাসি, ইতালীয় ও আরবি ভাষায় অনর্গল কথা বলতে পারেন। জাতিগত দিক দিয়ে তিনিও পশতুন। তবে পশতুন ভাষায় ঠিকমতো কথা বলতে পারেন না। এএফপি।
 
