
‘বাবা, তুমি মরে যেয়ো না’—এটাই ছিল সিরিয়ার তিন বছর বয়সী শিশু আয়লানের শেষ কথা। নৌকাডুবির পর সাগরের ঢেউয়ের ধাক্কায় বাবার হাত থেকে ছিটকে পড়ার আগে এই কথাগুলোই বলেছিল শিশুটি। তার ফুফু টিমা কুর্দি সাংবাদিকদের বলেছেন এ কথা। খবর টেলিগ্রাফ ও এপির।আয়লানের ফুফু কানাডার ব্রিটিশ কলাম্বিয়া প্রদেশের বাসিন্দা টিমা এখন অনুতপ্ত। কারণ তিনিই ভাই আবদুল্লাহকে অর্থ পাঠিয়েছিলেন মানব পাচারকারীদের নৌকায় চড়ে সপরিবারে ইউরোপে যাওয়ার জন্য। উদ্দেশ্য ছিল, পরে সবাইকে কানাডায় নেওয়ার ব্যবস্থা করা।নৌকাডুবিতে গত বুধবার মারা যায় আয়লানের ভাই গালিব (৫) ও তাদের মা রেহানা (৩৫)। সিরিয়ার কুর্দি পরিবারটি তুরস্ক থেকে গ্রিসে যেতে চেয়েছিল। আয়লানের লাশ তুরস্কের বোদ্রাম সৈকতে ভেসে ওঠার পর সেই ছবি প্রকাশিত হলে সারা বিশ্বে আলোড়ন তৈরি হয়।ফুফু টিমা বলেন, নৌকাটি উল্টে যাওয়ার পর তাঁর ভাই আবদুল্লাহ আপ্রাণ চেষ্টা করেন দুই ছেলেকে বাঁচানোর। ঢেউয়ের প্রবল ধাক্কা থেকে বাঁচিয়ে তিনি ছেলে দুটোকে দুই হাতে পানির ওপরে তুলে ধরে সাঁতরাচ্ছিলেন। কিছুক্ষণ পর বুঝতে পারেন, গালিব আর বেঁচে নেই। তখন আয়লানকে বাঁচানোর চেষ্টা করেন। স্ত্রীর খোঁজেও আশপাশে তাকাচ্ছিলেন তিনি।
