
আফগানিস্তানে যুক্তরাষ্ট্রের বৃহত্তম অপারমাণবিক বোমার আঘাতে নিহত ব্যক্তির সংখ্যা ৯০ ছাড়িয়েছে। তাদের মধ্যে ইসলামিক স্টেট (আইএস) জঙ্গির সংখ্যাই প্রায় ৯০ জন বলে গতকাল শনিবার জানিয়েছে আফগান কর্তৃপক্ষ।গত বৃহস্পতিবার আফগানিস্তানের পূর্বাঞ্চলীয় নানগারহার প্রদেশের প্রত্যন্ত পার্বত্য এলাকায় জঙ্গিদের ভূগর্ভস্থ গোপন আস্তানায় বোমা ফেলে মার্কিন বাহিনী। জিবিইউ-৪৩/বি সিরিজের এই বোমাটি মার্কিন সেনাবাহিনীর নিজেদের ভাষায় ‘সব বোমার মা’ (এমওএবি) বলে পরিচিত। এর আগে পরীক্ষা করা হলেও এবারই যুদ্ধে প্রথম ব্যবহার করা হলো এটি।হঠাৎ এমন এক বোমার ব্যবহারে বিশ্বজুড়ে মিশ্র প্রতিক্রিয়া হয়েছে। কেউ কেউ আফগানিস্তানকে শক্তিশালী বোমাটি পরীক্ষার জায়গা হিসেবে ব্যবহার করায় নিন্দা জানিয়েছেন। আফগান কর্তৃপক্ষ বলেছে, এমওএবি বোমার আঘাতে আইএস জঙ্গিদের একটি গোপন আস্তানা ধূলিসাৎ হয়ে গেছে। স্থানীয় লোকজন বলেছে, আইএস স্থানীয় মানুষের ওপর নির্যাতন চালাচ্ছিল।নানগারহারের আচিন জেলার প্রশাসক ইসমাইল শিনওয়ারি গতকাল বলেন, ‘অন্তত ৯২ জন আইএস জঙ্গি ওই বোমা হামলায় নিহত হয়েছে।’ এর আগে হামলার পরপরই আফগান কর্তৃপক্ষ ৩৬ জঙ্গি নিহত হওয়ার কথা বলেছিল।
