
রিপাবলিকান দলের সম্ভাব্য প্রার্থী ডোনাল্ড ট্রাম্প বলেছেন, আপাতত নিজের আয়কর হিসাব জনসমক্ষে প্রকাশ করার কোনো ইচ্ছা তাঁর নেই। এ নিয়ে সরকারের রাজস্ব বিভাগ অনুসন্ধান চালাচ্ছে। তাদের সে তদন্ত শেষ না হওয়া পর্যন্ত তিনি এই হিসাব প্রকাশ করবেন না।শুক্রবার যুক্তরাষ্ট্রের এবিসি টেলিভিশনকে দেওয়া এক সাক্ষাৎকারে ট্রাম্প এ কথা বলেন।রাজস্ব বিভাগের অনুসন্ধান নভেম্বর নাগাদ শেষ হবে বলে মনে করা হচ্ছে। আর তার আগে নভেম্বরের ৮ তারিখে প্রেসিডেন্ট নির্বাচন হবে।‘আপনি কোন হারে আয়কর দেন?’ এবিসি টেলিভিশনের সাক্ষাৎকার গ্রহণকারীর এই প্রশ্নে ট্রাম্প বিরক্তির সঙ্গে বলেন, ‘এ নিয়ে আপনার মাথাব্যথার কোনো কারণ নেই।’গত ৪০ বছর ধরে প্রত্যেক প্রেসিডেন্ট পদপ্রার্থী নির্বাচনের আগে তাঁদের আয়করের তথ্য প্রকাশ করেছেন। দেশের নির্বাচকদের কি তাঁর আয়করের হিসাব জানার অধিকার নেই? এমন প্রশ্ন করা হলে ট্রাম্প বলেন, ভোটারদের তেমন অধিকার আছে বলে তিনি মনে করেন না। ট্রাম্প বলেন, সময় হলেই দেখতে পাবেন। তবে জেনে রাখুন, যত কম কর দেওয়া যায়, আমি তার প্রাণপণ চেষ্টা চালাই।’বিশেষজ্ঞরা বলছেন, ট্রাম্পের আয়করের হিসাব নিয়ে নিরীক্ষণ হচ্ছে, এ কথা সত্যি হলেও তা প্রকাশ করায় কোনো বাধা নেই। কেন্দ্রীয় রাজস্ব বিভাগ থেকে সে কথা জানিয়ে দেওয়া হয়েছে। এ কথা তাঁকে জানানো হলে ট্রাম্প বলেন, ‘বিশ্বাস করুন, আমার আয়কর হিসাবে তেমন কিছুই দেখার মতো নেই।’ট্রাম্প বারবার দাবি করেছেন তাঁর মোট সম্পদের পরিমাণ ১০ বিলিয়ন ডলার। সত্যি সত্যি তিনি এতটা সফল ব্যবসায়ী কি না, তা বোঝার একটাই উপায়, আর তা হলে ট্রাম্পের আয়কর হিসাব পরীক্ষা করা। সে কারণেই তাঁর আয়কর হিসাব নিয়ে এত আগ্রহ। একাধিক নাগরিক অধিকার গ্রুপ এই হিসাব অবিলম্বে প্রকাশের দাবি জানিয়ে বলেছে, অসম্পূর্ণ হিসাবই প্রকাশ করা হোক।
