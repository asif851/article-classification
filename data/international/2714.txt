
নবজাতককে বুকের দুধ খাওয়ানোর বিনিময়ে সংশ্লিষ্ট মায়েদের সর্বোচ্চ ২০০ পাউন্ড করে পণ্য ক্রয়ের আগাম রসিদ দেওয়ার ঘোষণা দিয়েছে যুক্তরাজ্যের চেইন স্টোর পাউন্ডল্যান্ড। তবে সমালোচকেরা এই পদক্ষেপকে এক ধরনের ঘুষ বলে অভিহিত করেছেন।ডেইলি মেইলে প্রকাশিত প্রতিবেদনে জানানো হয়, প্রাথমিকভাবে যুক্তরাজ্যের দক্ষিণ ইয়র্কশায়ার ও ডারবিশায়ারে আজ মঙ্গলবার থেকে এই প্রকল্প চালু হওয়ার কথা। প্রকল্পের আওতায় ১৩০ জন নারীকে এই পুরস্কার দেওয়া হবে। প্রকল্পটি পরে জাতীয় পর্যায়ে সম্প্রসারিত করা হবে।পাউন্ডল্যান্ড কর্তৃপক্ষ বলছে, পুরস্কার পেতে আগ্রহী মায়েদের একটি ফরম পূরণ করতে হবে। শিশুকে দুই দিন বুকের দুধ পান করালে ৪০ পাউন্ড, ১০ দিন পান করালে আরও ৪০ পাউন্ড, ছয় সপ্তাহের জন্য আরও ৪০ পাউন্ড, তিন মাসের জন্য আরও ৪০ পাউন্ড এবং ছয় মাসের ক্ষেত্রে আরও ৪০ পাউন্ডে পণ্য কেনার রসিদ মিলবে। নবজাতককে বুকের দুধ খাওয়ানোর বিনিময়ে সংশ্লিষ্ট মায়েরা সর্বোচ্চ ২০০ পাউন্ড করে পণ্য ক্রয়ের আগাম রসিদ পেতে পারেন। এই রসিদ দিয়ে মায়েরা পাউন্ডল্যান্ড থেকে প্রক্রিয়াজাত দুধ ছাড়া বাকি যেকোনো পণ্য কিনতে পারবেন।ইউরোপের মধ্যে যুক্তরাজ্যে শিশুদের মায়ের বুকের দুধ পান করানোর হার সবচেয়ে কম। মাত্র এক-তৃতীয়াংশ মা তাঁদের শিশুদের বুকের দুধ পান করান।সমালোচকেরা এই পদক্ষেপের কড়া সমালোচনা করেছেন। তাঁরা বলছেন, এটা এক ধরনের ঘুষ। 
