
৬৩ বছর বয়সী ছেলে নরেন্দ্র মোদির মাথায় হাত রেখে আশীর্বাদ করছেন এক বৃদ্ধা৷ তিনি ভারতের সম্ভাব্য নতুন প্রধানমন্ত্রীর মা হীরাবেন৷ মায়ের সঙ্গে কাটানো আনন্দময় মুহূর্তের সেই দৃশ্য নিজে স্মার্টফোনে তুলে (সেলফি) টুইটারে প্রকাশ করেছেন মোদি৷দেশের প্রধানমন্ত্রী হচ্ছেন—এ ব্যাপারে নিশ্চিত হওয়ার পরপরই মোদি গুজরাট রাজ্যের বাসভবন থেকে বের হয়ে মায়ের আশীর্বাদ নিতে যান৷ গুজরাট রাজ্যের গান্ধীনগরের বাড়িতে গিয়ে মায়ের পা ছুঁয়ে প্রণাম করেন৷ মোদি দেখা করতে যাওয়ার আগে প্রার্থনায় মগ্ন ছিলেন ৯৫ বছর বয়সী হীরাবেন৷মোদির ছেলেবেলায় তাঁর মা সংসারের খরচ জোগাতে প্রতিবেশীদের বাড়িতে কাজ করেছেন৷ অটোরিকশায় চড়ে এবার লোকসভা নির্বাচনে ভোট দিতে কেন্দ্রে যান৷ হীরাবেন গতকাল শুক্রবার সাংবাদিকদের বলেন, ‘মোদির জন্য আমার আশীর্বাদ রয়েছে৷ আশা করি, সে গুজরাটের মতোই সারা দেশের উন্নয়নের কাজ এগিয়ে নিতে পারবে৷’মোদি নিজের টুইটারে লিখেছেন, ‘ভারত জয়ী হয়েছে! এটা ভারতেরই জয়৷ শিগগিরই সুদিন আসছে৷’ এনিডটিভি ও জি নিউজ৷
