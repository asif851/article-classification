
মালয়েশিয়া এয়ারলাইনসের ফ্লাইট এমএই-১৭ ইউক্রেনে বিধ্বস্ত হওয়ার ঘটনায় রাশিয়ার প্রেসিডেন্ট ভ্লাদিমির পুতিন ও রাশিয়ার বিরুদ্ধে মামলা করেছে নিহত কয়েকজনের পরিবার। ক্ষতিপূরণ চেয়ে মামলাটি করা হয়েছে ইউরোপের মানবাধিকার আদালতে।সিডনিভিত্তিক আইন প্রতিষ্ঠান এলএইচডির আইনজীবীদের মাধ্যমে ৯ মে আদালতে অভিযোগটি করা হয়। ওই বিমান দুর্ঘটনায় নিহত ব্যক্তিদের মধ্যে অস্ট্রেলিয়া, নিউজিল্যান্ড ও মালয়েশিয়ার ৩৩ যাত্রীর পক্ষে তাঁদের স্বজনেরা মামলাটি করেছেন। বিমানটি ভূপাতিত করা হয়েছে এবং এর পেছনে রাশিয়ার হাত ছিল বলে অভিযোগে বলা হয়েছে। ক্ষতিপূরণ হিসেবে পরিবারপ্রতি এক কোটি অস্ট্রেলীয় ডলার করে দাবি করা হয়েছে।২০১৪ সালের ১৭ জুলাই বিধ্বস্ত হয় মালয়েশিয়া এয়ারলাইনসের যাত্রীবাহী ফ্লাইট এমএইচ-১৭। রুশ বিমানবিধ্বংসী ক্ষেপণাস্ত্রের আঘাতে বিমানটি ভূপাতিত হয় বলে গত বছর এক তদন্ত প্রতিবেদনে জানায় ডাচ সেফটি বোর্ড। এ ঘটনায় ওই বিমানের ২৯৮ জন আরোহীর সবাই নিহত হন।
