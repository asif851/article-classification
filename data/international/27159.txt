
থাইল্যান্ডের রাজা মহা ভাজিরালংকর্নকে লক্ষ্য করে গুলি ছুড়েছে দুই কিশোর। সম্প্রতি জার্মানিতে ঘটা এই ঘটনায় রাজা অক্ষত আছেন বলে জানিয়েছে জার্মান কর্তৃপক্ষ।
গতকাল বুধবার বিবিসি অনলাইনের প্রতিবেদনে জানানো হয়, ১০ জুন রাতে জার্মানির মিউনিখ বিমানবন্দরের কাছের সড়কে সাইকেল চালানোর সময় এ ঘটনা ঘটে।
প্রতিবেদনে জানানো হয়, থাইল্যান্ডের রাজা মহা ভাজিরালংকর্ন প্রায় সময় জার্মানিতে কাটান। মিউনিখ বিমানবন্দরের কাছের সড়কে ১০ জুন রাতে তিনি সাইকেল চালাচ্ছিলেন। এ সময় দুই কিশোর ঝোপের ভেতর থেকে রাজাকে লক্ষ্য এয়ার পিস্তল দিয়ে গুলি ছোড়ে। ওই দুই কিশোরের বয়স ১৩ ও ১৪ বছর। তারা রাজাকে হত্যা করতে চেয়েছিল কি না, এ ব্যাপারে নিশ্চিত হওয়া যায়নি। এ ঘটনায় রাজাসহ কেউ আহত হননি।
স্থানীয় কৌঁসুলির কার্যালয়ের মুখপাত্র টমাস রশার বলেন, থাইল্যান্ডের রাজা মহা ভাজিরালংকর্ন একদল সাইকেল আরোহীর সঙ্গে সাইকেল চালাচ্ছিলেন। ওই দুই কিশোর রাজাকে, না সাইকেল আরোহী দলের অন্য সদস্যকে লক্ষ্য করে গুলি ছুড়েছিল, তা নিশ্চিত না।
প্রতিবেদনে আরও বলা হয়, ওই দুই কিশোরকে চিহ্নত করা হয়েছে। ১৪ বছর বয়সী কিশোরকে জিজ্ঞাসাবাদ করা হয়েছে। ১৩ বছর বয়সী কিশোর জার্মান আইনে বিচারের আওতায় পড়ে না। রাজা ভাজিরালংকর্নও তাদের বিরুদ্ধে কোনো অভিযোগ জানাতে চান না।
টমাস রশার বলেন, ‘ওই দুই কিশোরের বিরুদ্ধে রাজা কোনো আইনি অভিযোগ করতে চান না। তবে জার্মান আইনে ভুক্তভোগীর ইচ্ছা-অনিচ্ছা অভিযোগ গঠনে প্রভাব ফেলে না।’  জার্মানিতে রাজা ভাজিরালংকর্নের দুটি ভিলা (বাড়ি) রয়েছে।
গত বছর রাজা ভূমিবল আদুলাদেজের মৃত্যুর পর নতুন রাজা হিসেবে দায়িত্ব নেন তাঁর ছেলে ৬৪ বছর বয়সী মহা ভাজিরালংকর্ন।
