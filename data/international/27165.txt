
ফ্রান্সের রাজধানী প্যারিসে সংবাদপত্র ও ব্যাংকে হামলা চালিয়েছে অজ্ঞাত বন্দুকধারী। এ ঘটনার পর প্যারিসজুড়ে সতর্ক অবস্থানে আছেন পুলিশের সদস্যরা। সংবাদপত্রের নাম ‘লিবারেশন’ এবং ব্যাংকটির নাম সোসাইটে জেনারেল।আজ সোমবার বিবিসি অনলাইনের এক খবরে এ তথ্য জানানো হয়। খবরে বলা হয়, বন্দুকধারীর হামলায় ২৭ বছর বয়সী একজন আলোকচিত্রী মারাত্মকভাবে আহত হয়েছেন। একই ব্যক্তি একজন মোটরসাইকেলচালককে সোসাইটে জেনারেলের কাছে এক জায়গায় সাময়িকভাবে আটকে রেখে চ্যাম্পস এলিসিস রোডের দিকে যেতে বাধ্য করেন।গত শুক্রবার একজন সশস্ত্র ব্যক্তি প্যারিসে অবস্থিত ২৪ ঘণ্টার সংবাদ চ্যানেল বিএফএমটিভির প্যারিস কার্যালয়ে ঢুকে পড়েন। তবে সে সময় কোনো গুলি ছোড়েননি তিনি। আজকের দুটি হামলায়ও একই ব্যক্তি জড়িত কি না, সে ব্যাপারে সরকারের পক্ষ থেকে স্পষ্টভাবে কিছু বলা হয়নি।পুলিশ প্যারিসের বিভিন্ন সংবাদমাধ্যমের কার্যালয়ের পাশে অবস্থান নিয়েছে। প্যারিসে থাকা বিবিসির প্রতিবেদক জানান, ‘লিবারেশন’-এর আলোকচিত্রীকে গুলি করার ঘটনায় সন্দেহভাজন ব্যক্তিকে ধরতে পুলিশের একটি হেলিকপ্টার চ্যাম্পস এলিসিস রোডে টহল দিচ্ছে। একই সঙ্গে লোকজনকে বাসভবন কিংবা কার্যালয়ের ভেতর অবস্থান করতে নির্দেশনা দিয়েছে পুলিশ।
