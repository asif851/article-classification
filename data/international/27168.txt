
ফের ক্ষেপণাস্ত্র পরীক্ষা চালানো থেকে উত্তর কোরিয়াকে নিবৃত্ত করতে যুক্তরাষ্ট্র ও চীন একসঙ্গে কাজ করবে। মার্কিন প্রেসিডেন্ট বারাক ওবামা এ কথা বলেছেন।আজ শুক্রবার বিবিসি অনলাইনের প্রতিবেদনে জানানো হয়, ওবামার ঘোষণার কয়েক ঘণ্টার মাথায় উত্তর কোরিয়া নতুন করে ক্ষেপণাস্ত্রের পরীক্ষা চালিয়েছে বলে খবর পাওয়া গেছে।সম্প্রতি উত্তর কোরিয়া পরমাণু বোমার পরীক্ষা চালিয়েছে বলে খবর প্রকাশিত হয়। দেশটি দফায় দফায় ক্ষেপণাস্ত্রেরও পরীক্ষা চালায়। এ নিয়ে কোরীয় উপদ্বীপে উত্তেজনা বিরাজ করছে। আন্তর্জাতিক অঙ্গনে সৃষ্টি হয়েছে উদ্বেগ-উৎকণ্ঠা। তা ছাড়া পিয়ংইয়ং যুক্তরাষ্ট্রসহ তার প্রতিপক্ষকে ধারাবাহিকভাবে হুমকি দিয়ে আসছে।গতকাল বৃহস্পতিবার ওয়াশিংটনে পরমাণু নিরাপত্তা-সংক্রান্ত সম্মেলনের ফাঁকে চীনা প্রেসিডেন্ট শি জিনপিংয়ের সঙ্গে বৈঠক করেন ওবামা।দুই দিনের ওই সম্মেলনে বিশ্বের ৫০টি দেশের নেতারা পরমাণু অস্ত্রের হুমকি নিয়ে তাঁদের পর্যবেক্ষণ তুলে ধরেছেন।দুই নেতার বৈঠকের পর ওবামা বলেন, যুক্তরাষ্ট্র ও চীন পরমাণু অস্ত্রমুক্ত কোরিয়া উপদ্বীপ দেখতে আগ্রহী।একই বিষয়ে মিত্র দেশ দক্ষিণ কোরিয়া ও জাপানের সঙ্গে ঘনিষ্ঠভাবে কাজ করার অঙ্গীকার ব্যক্ত করেছেন ওবামা। তিনি বলেন, ‘উত্তর কোরিয়ার উসকানির বিরুদ্ধে আত্মরক্ষা ও তা নিরোধের প্রচেষ্টায় আমরা ঐক্যবদ্ধ।’
ওবামা-জিনপিংয়ের মধ্যকার বৈঠককে ইতিবাচক, গঠনমূলক ও ফলপ্রসূ হিসেবে বর্ণনা করেছে চীন। দেশটির সহকারী পররাষ্ট্রমন্ত্রী জেং জেগুয়াং বলেন, দুই নেতা বিভিন্ন বিষয়ে খোলামেলা ও বিস্তারিত আলোচনা করেছেন। তাঁরা একটি তাৎপর্যপূর্ণ ঐকমত্যে পৌঁছেছেন।
