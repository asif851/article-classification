
মঙ্গল গ্রহে অভিযানের প্রস্তুতি হিসেবে পরীক্ষামূলকভাবে এক বছরের জন্য বিচ্ছিন্ন জীবনযাপন গত শুক্রবার শুরু করেছেন ছয় বিশেষজ্ঞ। মার্কিন মহাকাশ গবেষণা সংস্থার (নাসা) উদ্যোগে তাঁরা যুক্তরাষ্ট্রের হাওয়াই অঙ্গরাজ্যের একটি উষর জায়গায় বিশেষ একটি ঘরের ভেতরে থাকবেন।বিজ্ঞানীরা আগামী তিন বছরের মধ্যেই মঙ্গলে মানুষবাহী যান পাঠানোর উচ্চাভিলাষী পরিকল্পনা করছেন। দূর গ্রহটিতে অবস্থানের অনুভূতি কেমন হবে, সেই অভিজ্ঞতা নেওয়ার জন্যই নাসার এই আয়োজন। এ পরীক্ষায় যাঁরা অংশ নিচ্ছেন, তাঁদের মধ্যে একজন ফরাসি মহাকাশ-জীববিজ্ঞানী, একজন জার্মান পদার্থবিদ এবং চার মার্কিন (একজন স্থপতি, একজন পাইলট, একজন চিকিৎসক/সাংবাদিক এবং একজন মৃত্তিকাবিজ্ঞানী)। বিশুদ্ধ বাতাস, তাজা খাবার বা ব্যক্তিগত গোপনীয়তা ছাড়াই তাঁদের ওই বিচ্ছিন্ন অবস্থায় থাকতে হবে। মাত্র ৩৬ ফুট ব্যাস ও ২০ ফুট উচ্চতার ঘরটির বাইরে গেলে তাঁরা স্পেসস্যুট (নভোচারীর পোশাক) ব্যবহার করবেন।বিচ্ছিন্নতার পরীক্ষায় অংশগ্রহণকারী দলটিতে তিনজন নারীও রয়েছেন। ঘরের ভেতরে সবার জন্য রয়েছে ঘুমানোর ব্যবস্থা ও কাজ করার ডেস্ক। খাবার হিসেবে তাঁরা পাবেন গুড়ো পনির ও টিনজাত টুনা মাছ। তবে জীবিত কোনো প্রাণী বা উদ্ভিদ ওই ঘরের ভেতরে থাকবে না।আন্তর্জাতিক মহাকাশ স্টেশনে নভোচারীরা সর্বোচ্চ ছয় মাস থাকেন। নাসা ইতিমধ্যে চার মাস ও আট মাস দীর্ঘ বিচ্ছিন্নতার পরীক্ষা চালিয়েছে। সেই হিসাবে এবারের পরীক্ষাটি হবে দীর্ঘতম। সীমিত জায়গার মধ্যে দীর্ঘ অবস্থানে নভোচারীদের কী কী সমস্যা হতে পারে, সেগুলো নির্ণয় এবং সমাধানের কৌশল বের করতেই নাসা এই উদ্যোগ নিয়েছে। এএফপি ও বিবিসি।
