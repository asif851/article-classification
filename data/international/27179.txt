
হাসপাতালে এবার ধর্ষণের শিকার হতে হলো এক রোগীকে। গত সোমবার ভারতের হরিয়ানা রাজ্যের মেওয়াট জেলায় এসএইচকেএম সরকারি মেডিকেল কলেজে ওই নারীকে এক ওয়ার্ডবয় ও এক নিরাপত্তারক্ষী খালি ঘরে নিয়ে ধর্ষণ করে বলে অভিযোগ উঠেছে। ওই নারী বিষণ্নতা রোগে ভুগছেন।
পুলিশের বরাত দিয়ে টাইমস অব ইন্ডিয়ার এক প্রতিবেদনে জানানো হয়, ওই নারী হাসপাতালের পঞ্চম তলায় ১৭ নম্বর ওয়ার্ডে ছিলেন। তাঁর সঙ্গে তাঁর বোন, ভগ্নিপতি ও তাঁর ছোট ছেলে ছিল। তাঁরা হাসপাতালের লাউঞ্জে ছিলেন। গত সোমবার রাত সাড়ে ১১টার দিকে ওয়ার্ডবয় এসে ওই নারীকে বলেন, তাঁর ছোট ছেলে কাঁদছে। শিশুটিকে শান্ত করতে তাঁকে লাউঞ্জে যেতে বলা হয়। ওই নারী লাউঞ্জের দিকে পা বাড়ালে তাঁকে ধাক্কা দিয়ে পাশের একটি খালি ঘরে নিয়ে যাওয়া হয়। এ সময় পাশেই থাকা নিরাপত্তারক্ষীও ঘরে ঢুকে ওই নারীর মুখ চেপে ধরে। পরে দুজন তাঁকে ধর্ষণ করে।
রাত একটার দিকে হাসপাতাল থেকে থানায় একটি ফোন করে বিষয়টি জানানো হয়।
ওই নারীর ভগ্নিপতি জানান, তিনি তাঁর শ্যালিকাকে দেখতে ওয়ার্ডে যাওয়ার পথে একটি কক্ষের বাইরে ওই নারীর ওড়না পড়ে থাকতে দেখেন। এটি দেখে তিনি চিৎকার করলে ওই কক্ষ থেকে ওয়ার্ডবয় ও নিরাপত্তারক্ষী দৌড়ে বেরিয়ে যায়।
তিন সন্তানের মা ওই নারী পরে এ বিষয়ে পুলিশের কাছে অভিযোগ করেছেন। আইজি মমতা সিং (দক্ষিণ অঞ্চল) বলেন, ‘প্রাথমিক তদন্তে ঘটনায় ওই দুই কর্মীর সম্পৃক্ততা পাওয়া গেছে। আমরা সেই ওয়ার্ডবয়কে শনাক্ত করেছি। তাঁকে দ্রুত গ্রেপ্তার করা হবে।’
হাসপাতালের পরিচালক সারসারচান্দ শর্মা বলেন, ‘এটি খুব দুঃখজনক ও অগ্রহণযোগ্য ঘটনা। আমরা অভিযোগ ওঠা ওই দুই ব্যক্তিকে বরখাস্ত করব এবং তদন্তে পুরোপুরি সহায়তা করব।’
