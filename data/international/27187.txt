
ক্যারিবীয় সাগরে ব্রিটিশদের আক্রমণে ডুবে যাওয়া স্বর্ণ ও মূল্যবান ধনরত্নবাহী স্প্যানিশ জাহাজ স্যান হোসের ধ্বংসাবশেষ খুঁজে পাওয়া গেছে বলে জানিয়েছে কলম্বিয়া। দীর্ঘ তিন শতাব্দী পর সন্ধান মিলল বিশাল জাহাজটির। খবর এএফপির।কলম্বিয়ার প্রেসিডেন্ট ম্যানুয়েল স্যান্টোস গত শনিবার জাহাজটির খোঁজ মেলার কথা জানিয়ে বলেন, ইতিহাসে এ পর্যন্ত মূল্যবান ধনভান্ডারবাহী যত জাহাজের ধ্বংসাবশেষের সন্ধান মিলেছে, এটি সেগুলোর সেরা।মূল্যবান ধনরত্ন অনুসন্ধানীরা জাহাজটির খোঁজ পেতে দশকের পর দশক ধরে তৎপরতা চালাচ্ছিলেন। দীর্ঘ এই অনুসন্ধানকাজে তাঁরা সাগরতলে অনেক ধ্বংসাবশেষেরই খোঁজ পান। কিন্তু সোনাসহ দামি রত্নভর্তি স্যান হোসের শেষ ঠিকানা এত বছর ধরে রহস্যেই মোড়ানো ছিল।কলম্বিয়ার ক্যারিবীয় উপকূলের রোজারিও দ্বীপপুঞ্জের কাছে ১৭০৮ সালের জুনে ডুবে গিয়েছিল স্যান হোসে। এর ধনভান্ডারের নিয়ন্ত্রণ নিয়ে ব্রিটিশ ও স্প্যানিশ জাহাজগুলোর মধ্যে লড়াই বাধলে একপর্যায়ে ডুবে যায় স্যান হোসে।যুক্তরাষ্ট্রে স্পেনের ঔপনিবেশিক বিভিন্ন স্থান থেকে সোনা, রুপা ও অন্যান্য ধনসম্পদবাহী যে জাহাজবহর স্পেনের রাজা পঞ্চম ফিলিপের কাছে পাঠানো হচ্ছিল, স্যান হোসে ছিল তার প্রধান। লড়াইয়ে জাহাজটি ডুবে গেলে এর ৬০০ ক্রুর মধ্যে হাতে গোনা কয়েকজন বাঁচতে সক্ষম হন।কলম্বিয়ার প্রেসিডেন্ট জানান, গত ২৭ নভেম্বর সান হোসের ধ্বংসাবশেষের সন্ধান মিলেছে। যে স্থানে সন্ধান পাওয়ার সম্ভাবনার কথা এর আগে পরিচালিত গবেষণাগুলোতে কখনোই উল্লেখ করা হয়নি, সেখানেই তা পাওয়া যায়।এর আগে যুক্তরাষ্ট্রের প্রতিষ্ঠান সি সার্চ আর্মাডা ওই জাহাজটির ধ্বংসাবশেষ পাওয়ার দাবি করেছিল। জাহাজটির মালিকানা নিয়েও আইনি বিবাদে জড়িয়ে পড়েছিল যুক্তরাষ্ট্র ও কলম্বিয়া সরকার। পরে একটি মার্কিন আদালত এ বিষয়ে কলম্বিয়ার পক্ষে রায় দেন।গবেষক ফ্যাবিয়ান সানাবরিয়া এএফপিকে বলেন, কলম্বিয়ার ক্যারিবীয় সাগর উপকূলে এখন পর্যন্ত সহস্রাধিক জাহাজের ধ্বংসাবশেষ মিলে থাকতে পারে। তবে মাত্র ৬ থেকে ১০টিতে ছিল মূল্যবান ধনরত্ন।
