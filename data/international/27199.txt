
ঢাকা-কলকাতা পথে যাত্রীবাহী ট্রেনের পর এবার চালু হচ্ছে কনটেইনার ট্রেন পরিষেবা। আজ মঙ্গলবার সকালে কলকাতার মাঝেরহাট থেকে পরীক্ষামূলকভাবে ৬০টি পণ্যভর্তি কনটেইনার নিয়ে বাংলাদেশের দিকে রওনা দিয়েছে বিশেষ এই ট্রেনটি। সড়ক ও নৌপথে পণ্য চলাচলের সময় এবং খরচ বাঁচানোর লক্ষ্য নিয়ে এই প্রথম কনটেইনার ট্রেনের সূচনা হলো। 
আজ সকাল নয়টায় কলকাতার কাটাপুকুর এলাকার মাঝেরহাটের কাছে ভারতের কনটেইনার করপোরেশনের ডিপো থেকে পরীক্ষামূলক যাত্রার সূচনা করেন পূর্ব রেলের জেনারেল ম্যানেজার এইচ রাও। এ সময় উপস্থিত ছিলেন কনটেইনার রেলের তত্ত্বাবধায়ক সংস্থা কনকরের শীর্ষ কর্মকর্তা কল্যাণ লামা, মানসী ব্যানার্জিসহ রেলের শীর্ষ কর্মকর্তারা। সবুজ পতাকা নেড়ে এই পরীক্ষামূলক যাত্রার সূচনা হয়। এই যাত্রায় রেলের ৬০টি কনটেইনারে রয়েছে চাল, গম, ফল ও পশুখাদ্য। পূর্ব রেলের মুখ্য জনসংযোগ কর্মকর্তা রবি মহাপাত্র বলেছেন, এই প্রথম পরীক্ষামূলকভাবে কনটেইনার ট্রেন বাংলাদেশে যাচ্ছে। বাংলাদেশ সরকার পণ্য পরিবহনে সম্মত থাকলে নিয়মিত এই কনটেইনার ট্রেন চলাচল করবে দুই দেশের মধ্যে। পূর্ব রেলের জেনারেল ম্যানেজার বলেছেন, কনটেইনার ট্রেনে বাংলাদেশে পণ্য পাঠানোর বিষয়টি অনেক দিন ধরেই আলোচনায় ছিল। এত দিনে জাহাজে করে কনটেইনারে পণ্য পরিবহন করা হতো। এবার ট্রেনে করে কনটেইনার পাঠানোর উদ্যোগ নেওয়া হয়েছে। ট্রেনটি পশ্চিমবঙ্গের গেদে সীমান্তপথে দর্শনা হয়ে বাংলাদেশে ঢুকবে।
 
