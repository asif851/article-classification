
ভারতের ত্রিপুরার আগরতলার সঙ্গে আখাউড়ার রেল সংযোগ স্থাপনের উদ্দেশ্যে শিগগিরই দরপত্র আহ্বানের প্রক্রিয়া শুরু হবে। নতুন ১৫ দশমিক ২ কিলোমিটার রেলপথ স্থাপনের জন্য জমি নিয়ে সীমান্তের দুই পারে কোনো জটিলতা নেই। ঢাকায় আগরতলা-আখাউড়া রেলওয়ে-সংক্রান্ত স্টিয়ারিং কমিটির বৈঠকের পর গতকাল মঙ্গলবার ব্রাহ্মণবাড়িয়ার জেলা প্রশাসকের সঙ্গে বৈঠকে বিষয়টি নিশ্চিত হন স্টিয়ারিং কমিটির সদস্যরা। আজ বুধবার স্টিয়ারিং কমিটির ভারতীয় সদস্যরা ত্রিপুরার পরিস্থিতি খতিয়ে দেখেন।
গত সোমবার ঢাকায় স্টিয়ারিং কমিটির গুরুত্বপূর্ণ বৈঠক অনুষ্ঠিত হয়। বৈঠকে বাংলাদেশের প্রতিনিধিদলের নেতৃত্বে ছিলেন বাংলাদেশের রেলপথ মন্ত্রণালয়ের অতিরিক্ত সচিব কমলকৃষ্ণ ভট্টাচার্য। ভারতীয় প্রতিনিধিদলের নেতৃত্ব দেন ভারতের পররাষ্ট্র মন্ত্রণালয়ের যুগ্ম সচিব এস সুব্বারাইডু। বৈঠকে ত্রিপুরার পরিবহনসচিব সমরজিত সিনহাও উপস্থিত ছিলেন। বৈঠকে শেষে বাংলাদেশে নিযুক্ত ভারতের রেলওয়ে উপদেষ্টা দিব্বাঞ্জন রায় প্রথম আলোকে জানান, বৈঠক খুব ভালো হয়েছে। গত মঙ্গলবার উভয় দেশের প্রতিনিধিরা আখাউড়ায় প্রস্তাবিত রেলের জমি সরেজমিনে দেখেন। ব্রাহ্মণবাড়িয়ার জেলা প্রশাসক রেজাউন উর রহমান মুঠোফোনে প্রথম আলোকে জানান, তাঁরা ইতিমধ্যেই ২৮ একর জমি রেলের হাতে তুলে দিয়েছেন।আজ সকালে ভারতীয় প্রতিনিধিরা সীমান্তের এপারে ত্রিপুরার জমিসংক্রান্ত বিষয় দেখতে আসনে। তাঁরা ভারতীয় সীমান্তের জমি অধিগ্রহণ পর্ব সম্পর্কে অবহিত হয়ে বিকেলেই ফিরে যান ঢাকায়।সীমান্তের উভয় পারেই প্রস্তাবিত রেললাইনের জমি অধিগ্রহণ-সংক্রান্ত কাজকর্মে সন্তোষ প্রকাশ করেন দিব্বাঞ্জন রায়। প্রথম আলোকে তিনি বলেন, শিগগিরই উভয় পারের জন্যই দরপত্র প্রক্রিয়া শুরু হবে। তারপরই শুরু হবে রেললাইন পাতার কাজ। ডিসেম্বরে এই কমিটি আবার বৈঠকে বসবে। বৈঠক হবে আগরতলায়।ত্রিপুরা অংশের সাড়ে পাঁচ কিলোমিটারের মধ্যে ৩ দশমিক ৭ কিলোমিটার হচ্ছে উড়াল রেল। নির্মাণ সংস্থা এমরন ৩০ মাসের মধ্যে শেষ করবে বলে ভারতীয় রেলের পক্ষে দাবি করা হয়। পুরো প্রকল্পে খরচ ধরা হয়েছে ৯৬৬ কোটি ৮৫ লাখ রুপি। এর মধ্যে ভারতীয় অংশে খরচ হবে ৫৮৯ কোটি রুপি।গত বছরের ৩১ জুলাই ভারতীয় রেলমন্ত্রী সুরেশ প্রভু এবং বাংলাদেশের রেলমন্ত্রী মুজিবুল হক এই রেল প্রকল্পের ভিত্তিপ্রস্তর স্থাপন করেন।
