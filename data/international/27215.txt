
বিভিন্ন গ্রহ ও উপগ্রহ নিয়ে আমাদের যে সৌরজগৎ, এমনই আরেকটি সৌরজগতের সন্ধান পাওয়া গেছে। যুক্তরাষ্ট্রের মহাকাশ গবেষণা সংস্থা নাসার অনুসন্ধানী দূরবীক্ষণ যন্ত্র কেপলার স্পেস টেলিস্কোপ ও কৃত্রিম বুদ্ধিমত্তার রোবট (এআই) এই সৌরজগতের আবিষ্কার করেছে।
আজ শুক্রবার বার্তা সংস্থা এএফপির প্রতিবেদনে বলা হয়, গতকাল বৃহস্পতিবার এই তথ্যের সত্যতা নিশ্চিত করেছে নাসা।
এক বিবৃতিতে নাসা জানিয়েছে, ‘আমাদের সৌরজগতে একটি নক্ষত্র বলয়ের মধ্যে বেশ কয়েকটি গ্রহ সংযুক্ত রয়েছে। আর নতুন সৌরজগৎ দেখতে আমাদের সৌরজগতের মতোই। একে আমাদের সৌরজগতের ছোট সংস্করণ বলা যেতে পারে।’
জ্যোতির্বিজ্ঞানী ও অস্টিনে ইউনিভার্সিটি অব টেক্সাসের অধ্যাপক অ্যান্ড্রিউ ভানদারবার্গ বলেন, ‘নতুন এই সৌরজগতের নক্ষত্র হলো কেপলার-৯০। এর বলয়ে সাতটি গ্রহের সন্ধান আগেই পাওয়া গিয়েছিল। গ্রহগুলো নক্ষত্রের বেশ কাছাকাছি অবস্থানে রয়েছে। এবার একটি নতুন গ্রহের সন্ধানও পাওয়া গেছে। কেপলার-৯০ আই নামের ওই গ্রহটি পৃথিবীর মতো পাথুরে গ্রহ। গ্রহটি ১৪ দশমিক ৪ দিনে তার নক্ষত্র প্রদক্ষিণ করে। এখানে তাপমাত্রা অনেক বেশি।’ নাসা বলছে, নতুন গ্রহটির সন্ধান পাওয়ায় বলা যায়, এই সৌরজগতের কক্ষপথ ঠিক আমাদের মতো। এই সৌরজগতেও আটটি গ্রহ সাজানো রয়েছে আমাদের সৌরজগতের মতো।
আগে আমাদের সৌরজগতে সূর্যকে ঘিরে নয়টি গ্রহ আছে বলে বলা হতো। ২০০৫ সালে বিজ্ঞানী মাইক ব্রাউনের নেতৃত্বে একদল গবেষক গ্রহ হিসেবে প্লুটোর মর্যাদা কেড়ে নেন। সেই হিসেবে আমাদের সৌরজগতেও এখন আটটি গ্রহ।
প্রতিবেদনে বলা হয়, নাসা জানিয়েছে, নতুন সন্ধান পাওয়া গ্রহ কেপলার-৯০ আইয়ের তাপমাত্রা প্রায় ৮০০ ডিগ্রি ফারেনহাইট (৪২৬ ডিগ্রি সেলসিয়াস)। গ্রহটি সূর্যের সবচেয়ে কাছে থাকা বুধ গ্রহের মতোই উত্তপ্ত। নতুন গ্রহ ও সৌরজগতের আবিষ্কার সম্ভব গুগলের মেশিন লার্নিং পদ্ধতির সাহায্যে। এর নেতৃত্বে ছিলেন গুগলের জ্যেষ্ঠ সফটওয়্যার প্রকৌশলী ক্রিস্টোফার শ্যালু ও জ্যোতির্বিজ্ঞানী অ্যান্ড্রিউ ভ্যানডারবার্গ।
প্রতিবেদনে বলা হয়, ভিনগ্রহে প্রাণের সন্ধান পেতে ২০০৯ সালে কেপলার স্পেস টেলিস্কোপ মহাকাশে পাঠিয়েছিল নাসা। এ পর্যন্ত প্রায় ১ লাখ ৫০ হাজার নক্ষত্র অভিবীক্ষণ করেছে কেপলার স্পেস টেলিস্কোপ। এ ছাড়া টেলিস্কোপটি এ পর্যন্ত পৃথিবীর মতো ‘বাসযোগ্য’ প্রায় আড়াই হাজার ভিনগ্রহ আবিষ্কার করেছে।
