
ঐতিহাসিক প্যারিস জলবায়ু চুক্তি থেকে যুক্তরাষ্ট্রকে সরিয়ে নেওয়ার মাধ্যমে দেশটির প্রেসিডেন্ট ডোনাল্ড ট্রাম্প ‘ইতিহাসের ভুল পথে অবস্থান নিচ্ছেন’ বলে মন্তব্য করেছেন জাতিসংঘের সাবেক মহাসচিব বান কি মুন।গত সোমবার যুক্তরাজ্যের লন্ডনে এক শান্তি পদযাত্রায় অংশ নিয়ে এ মন্তব্য করেন বান কি মুন। এ সময় তিনি আরও বলেন, প্যারিস চুক্তি থেকে সরে আসার যে ঘোষণা প্রেসিডেন্ট ট্রাম্প দিয়েছেন, তাতে তিনি গভীরভাবে উদ্বিগ্ন। মুন বলেন, ‘আমি স্পষ্ট ভাষায় বলতে চাই, ট্রাম্পের দৃষ্টিভঙ্গি রাজনৈতিকভাবে অদূরদর্শী, অর্থনৈতিকভাবে দায়িত্বজ্ঞানহীন ও বৈজ্ঞানিকভাবে ভুল। তাই তিনি ইতিহাসের ভুলপথে পা বাড়াচ্ছেন।’বিশ্বশান্তি নিয়ে ওই দিন লন্ডনে এক আলোচনায় যোগদানের আগে জাতিসংঘের সাবেক এই মহাসচিব ‘দ্য এলডার্স’ সংগঠনের অন্য সদস্যদের সঙ্গে শান্তি পদযাত্রায় অংশ নেন। বর্ণবাদবিরোধী আন্দোলনের অবিসংবাদী নেতা ও দক্ষিণ আফ্রিকার সাবেক প্রেসিডেন্ট প্রয়াত নেলসন ম্যান্ডেলা সংগঠনটি প্রতিষ্ঠা করেন।বান কি মুন বলেন, ঐতিহাসিক প্যারিস চুক্তি থেকে ট্রাম্প সরে যাওয়ার সিদ্ধান্ত নিলেও এই পরিবেশ চুক্তির প্রতি সম্মান দেখিয়ে যাওয়া অব্যাহত রাখতে যুক্তরাষ্ট্রের একটি নাগরিক সমাজের প্রচারণায় এখনো উৎসাহবোধ করছেন তিনি। বান কি মুন আরও বলেন, তিনি এটি ভেবে উৎসাহিত ও আশাবাদী যে প্যারিস জলবায়ু চুক্তিকে এগিয়ে নিতে গোটা বিশ্ব ঐক্যবদ্ধ হবে। বিশ্বের রাজনৈতিক নেতাদের জন্য এটি রাজনৈতিক ও নৈতিক দায়িত্ব।গত জুনে প্রেসিডেন্ট ট্রাম্প ২০১৫ সালের প্যারিস চুক্তি থেকে সরে আসার তিন বছর মেয়াদি প্রক্রিয়া শুরুর ঘোষণা দেন। ১৯৫টি দেশ ওই চুক্তিতে সই করেছে। ট্রাম্প এ চুক্তি থেকে সরে আসার পেছনে যুক্তরাষ্ট্রের আর্থিক ক্ষতির কথা তুলে ধরেন।
