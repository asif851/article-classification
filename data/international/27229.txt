
মুক্তিপণ না দেওয়ায় জার্মানির এক অপহৃত নাগরিককে ইসলামিক স্টেটের (আইএস) কায়দায় শিরশ্ছেদ করে হত্যা করেছে ফিলিপাইনের ইসলামি জঙ্গিরা। হত্যার পর সে ঘটনার ভিডিও ইন্টারনেটে প্রচার করেছে তারা। দক্ষিণ ফিলিপাইনের জঙ্গি সংগঠন আবু সায়াফ গত অক্টোবরে জুর্গেন কান্টনার (৭০) নামের জার্মানির ওই পর্যটককে মালয়েশিয়ার কাছাকাছি একটি প্রমোদতরি থেকে অপহরণ করে। কান্টনারের সঙ্গী সাবিন মেরজকে গুলি করে হত্যা করা হয়। কান্টনারের মুক্তির জন্য ছয় লাখ ডলার পণ দাবি করে আবু সায়াফ। তাদের দাবি অনুযায়ী গত রোববার ছিল মুক্তিপণ দেওয়ার শেষ সময়। নির্ধারিত সময়ের মধ্যে মুক্তিপণ না দেওয়ায় কান্টনারকে হত্যা করা হয় বলে নিশ্চিত করেছে ফিলিপাইন কর্তৃপক্ষ। জঙ্গি তৎপরতা পর্যবেক্ষণকারী সাইট ইন্টেলিজেন্স প্রথম কান্টনারকে হত্যা করার ভিডিওচিত্রের খোঁজ পায়। এতে দেখা যায়, ছোরা দিয়ে কান্টনারকে হত্যা করছে এক ব্যক্তি। আবু সায়াফ সংগঠনটি ছোট হলেও সহিংসতার কারণে ফিলিপাইনে আতঙ্ক ছড়িয়েছে। তারা মধ্যপ্রাচ্যের আইএসের প্রতি আনুগত্য প্রকাশ করেছে।
