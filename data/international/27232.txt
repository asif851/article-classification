
মার্কিন গোপন নজরদারির অভিযোগের বিষয়ে আলোচনা করতে জার্মান গোয়েন্দাপ্রধানেরা ওয়াশিংটন যাবেন। বিবিসি অনলাইনে প্রকাশিত প্রতিবেদনে জানানো হয়, গতকাল শুক্রবার জার্মান সরকারের একজন মুখপাত্র এ ব্যাপারে ঘোষণা দেন।মার্কিন গোয়েন্দাদের বিরুদ্ধে চরবৃত্তির অভিযোগ এর মধ্যে ইউরোপজুড়ে ক্ষোভ সৃষ্টি করেছে। এর মধ্যে জার্মান চ্যান্সেলর অ্যাঙ্গেলা মেরকেলের মুঠোফোনে মার্কিন জাতীয় নিরাপত্তা সংস্থার (এনএসএ) গোপন নজরদারির অভিযোগ রয়েছে।জার্মান সরকারের পক্ষ থেকে জানানো হয়, দেশটির বৈদেশিক ও অভ্যন্তরীণ গোয়েন্দা সংস্থার প্রধানেরা হোয়াইট হাউসে আলোচনায় অংশ নেবেন। মার্কিন জাতীয় নিরাপত্তা সংস্থার সঙ্গেও তাঁরা কথা বলবেন। গোয়েন্দাপ্রধানদের এই সফর কবে হবে, এ ব্যাপারে সুনির্দিষ্ট কোনো দিনক্ষণ ঘোষণা করেনি জার্মান সরকার। তবে স্বল্প সময়ের নোটিশে এই সফরের আয়োজন করা হবে বলে বলা হয়েছে।জার্মান চ্যান্সেলর অ্যাঙ্গেলা মেরকেলের মুঠোফোনে নজরদারির অভিযোগ ওঠার কয়েক দিন আগেই এনএসএর বিরুদ্ধে ফ্রান্সের অন্তত সাত কোটি ফোনকলে আড়ি পাতার অভিযোগ ওঠে। মার্কিন নজরদারিতে ক্ষুব্ধ হয়েছেন চ্যান্সেলর মেরকেল। জার্মানিতে নিযুক্ত মার্কিন রাষ্ট্রদূতকে তলব করেছে জার্মানির পররাষ্ট্র মন্ত্রণালয়।
