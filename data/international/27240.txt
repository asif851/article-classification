
বিশ্ব স্বাস্থ্য সংস্থার প্রধান মার্গারেট চ্যান হুঁশিয়ারি করে বলেছেন, পশ্চিম আফ্রিকায় ইবোলা রোগ দ্রুত ছড়িয়ে পড়ছে। গত শুক্রবার গিনির রাজধানী কোনার্কিতে এক বৈঠকে গিনি, লাইবেরিয়া, সিয়েরালিওন ও আইভরিকোস্টের প্রেসিডেন্টের সঙ্গে আলাপকালে তিনি এই হুঁশিয়ারি উচ্চারণ করেন।ফেব্রুয়ারি থেকে এ পর্যন্ত এই রোগে সাত শতাধিক মানুষ মৃত্যুবরণ করেছে। খবর আল-জাজিরার।ইবোলা ভাইরাসের কারণে মানবদেহে সৃষ্ট এই রোগ মহামারি আকারে ছড়িয়ে পড়ার আশঙ্কা করছে বিশ্ব স্বাস্থ্য সংস্থা। তাই এর প্রতিকারে ১০ কোটি ডলার ব্যয়ের ঘোষণা দিয়েছে সংস্থাটি।মার্গারেট চ্যান বলেন, ইবোলা প্রতিরোধে আমরা যে গতিতে কাজ করছি, তার চেয়ে দ্রুত গতিতে তা ছড়িয়ে পড়ছে। পরিস্থিতির এভাবে অবনতি হতে থাকলে তা মহামারি আকার ধারণ করতে পারে। আর তাতে কেবল মৃতের সংখ্যাই বাড়তে থাকবে। তিনি বলেন, গত চার বছরে অনেক রোগে মানুষের মৃত্যু হয়েছে। কিন্তু এই রোগে সর্বোচ্চসংখ্যক ৭২৯ জন প্রাণ হারিয়েছে। এর মধ্যে ৬০ জনের বেশি স্বাস্থ্যকর্মী রয়েছেন।মার্গারেট চ্যান প্রেসিডেন্টদের সঙ্গে তাঁর এই বৈঠককে ইবোলা প্রতিরোধে উল্লেখযোগ্য কার্যকর পদক্ষেপ হিসেবে উল্লেখ করেন।
