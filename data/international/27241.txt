
পাকিস্তানের প্রখ্যাত সাংবাদিক জিয়ো টিভির নির্বাহী সম্পাদক হামিদ মিরের ওপর বন্দুকধারীদের হামলার ঘটনায় গতকাল রোববার বিচার বিভাগীয় তদন্তের নির্দেশ দিয়েছেন প্রধানমন্ত্রী নওয়াজ শরিফ। এর জন্য তিনি তিন সদস্যের একটি কমিটি গঠনের ঘোষণা দিয়েছেন। এদিকে হামিদ মিরের তত্ত্বাবধানকারী চিকিৎসক জানান, তাঁর অবস্থা এখন আশঙ্কামুক্ত।তবে হামিদ মিরের শরীরে এখনো তিনটি গুলি রয়ে গেছে। হামিদ মিরের চিকিৎসা প্রতিবেদনের বরাত দিয়ে পাকিস্তানের বেসরকারি টেলিভিশন জিয়ো টিভির খবরে গতকাল বলা হয়েছে, শনিবার করাচিতে অজ্ঞাতনামা বন্দুকধারীদের ছোড়া ছয়টি গুলি হামিদ মিরের শরীরে লাগে। এর মধ্যে একটি পাঁজরে, একটি পেটে, একটি হাতে, তিনটি ঊরুতে লাগে। ঊরুর তিনটি গুলি হাড়ে লেগে থাকায় তা বের করতে পারেননি চিকিৎসকেরা।গতকাল প্রধানমন্ত্রীর বাসভবন থেকে দেওয়া এক বিবৃতিতে বলা হয়, হামিদ মিরকে গুলির ঘটনায় তদন্ত কমিটি গঠন করতে প্রধান বিচারপতির কাছে আনুষ্ঠানিক অনুরোধ জানানো হবে। তিন সদস্যের কমিটিতে কারা থাকবেন, তা প্রধান বিচারপতি নির্ধারণ করবেন।প্রধানমন্ত্রী নওয়াজ শরিফ গতকাল হামিদ মিরের ভাই জ্যেষ্ঠ সাংবাদিক আমির মিরকে ফোন করেন। তিনি তাঁর কাছে হামিদ মিরের শারীরিক অবস্থার খোঁজ নেন।এদিকে, জিয়ো টিভিতে এক আবেগঘন সাক্ষাৎকারে গোয়েন্দা সংস্থার ওপর ক্ষুব্ধ প্রতিক্রিয়া জানান আমির মির। এ সময় তিনি তাঁর ভাইকে হত্যা পরিকল্পনার জন্য আইএসআইয়ের পরিচালক লে. জেনারেল জহিরুল ইসলাম ও আইএসআইয়ের অন্য কর্মকর্তাদের অভিযুক্ত করেন। তিনি বলেন, তাঁর ভাই জীবন নিয়ে শঙ্কার কথা মাত্র দুই সপ্তাহ আগেই তাঁকে জানিয়েছিলেন।পুরস্কার ঘোষণা: হামিদ মিরের ওপর গুলির ঘটনায় জড়িত ব্যক্তিদের গ্রেপ্তারে সঠিক তথ্যদাতাকে কেন্দ্রীয় সরকার এক কোটি রুপি এবং সিন্ধুর তথ্যমন্ত্রী শারজিল মেমন পাঁচ কোটি রুপি পুরস্কারের ঘোষণা দিয়েছেন। গতকাল এই ঘোষণা দেওয়া হয়।যুক্তরাষ্ট্রের নিন্দা: হামিদ মিরের ওপর হামলার ঘটনায় নিন্দা জানিয়েছে যুক্তরাষ্ট্র। শনিবার মার্কিন পররাষ্ট্র মন্ত্রণালয়ের মুখপাত্র জেন সাকি বলেন, সাংবাদিক হামিদ মিরের ওপর হামলার ঘটনায় যুক্তরাষ্ট্র নিন্দা জানাচ্ছে। গণতন্ত্রের স্বার্থে গণমাধ্যমের স্বাধীনতা ও সাংবাদিকদের নিরাপদে কাজ করার নিশ্চয়তা থাকা জরুরি। ডন, পিটিআই।
