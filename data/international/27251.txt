
আগামী মার্কিন প্রেসিডেন্ট নির্বাচনে প্রতিদ্বন্দ্বিতার জন্য রিপাবলিকান পার্টির সম্ভাব্য প্রার্থীরা গত শনিবার আইওয়া অঙ্গরাজ্যে রক্ষণশীলদের সমর্থন লাভের লড়াইয়ে যোগ দেন। প্রার্থী বাছাইয়ের জন্য সেখানে ভোটাভুটি হবে। খবর রয়টার্সের।মনোনয়ন পাওয়ার দৌড়ে এ পর্যন্ত সব মিলিয়ে এগিয়ে রয়েছেন মিট রমনি এবং জেব বুশ। তবে আইওয়া ফ্রিডম সামিট নামের রিপাবলিকান পার্টির এ দলীয় সম্মেলনে তাঁদের সফল হওয়ার সম্ভাবনা নিয়ে কেউ কেউ সন্দেহ প্রকাশ করেছেন। সম্ভাব্য প্রার্থীদের কেউ কেউ প্রেসিডেন্ট বারাক ওবামা ও ডেমোক্রেটিক পার্টির নেতা হিলারি ক্লিনটনের সমালোচনা করে বক্তব্য দেন। সাবেক ফার্স্ট লেডি হিলারি ক্লিনটন ওবামার প্রথম মেয়াদে পররাষ্ট্রমন্ত্রীর দায়িত্ব পালন করেন। আগামী প্রেসিডেন্ট নির্বাচনে ডেমোক্রেটিক পার্টি থেকে তাঁর প্রতিদ্বন্দ্বিতা করার সম্ভাবনা রয়েছে।প্রযুক্তি নির্মাতা প্রতিষ্ঠান এইচপির সাবেক প্রধান নির্বাহী কার্লি ফিওরিনা বলেন, ‘আমিও হিলারির মতো বিশ্বজুড়ে লাখ লাখ মাইল ভ্রমণ করেছি। তবে আমি সত্যিই কিছু অর্জন করেছি, যা তিনি পারেননি।’নিউ জার্সি অঙ্গরাজ্যের গভর্নর ক্রিস ক্রিস্টিকে রক্ষণশীলদের মধ্যে কিছুটা উদারপন্থী বলে মনে করা হয়। তিনি লাতিন বংশোদ্ভূত স্প্যানিশভাষী সম্প্রদায় থেকে শুরু করে নিরপেক্ষ ভোটারদের সমর্থন পাওয়ার ব্যাপারে আশাবাদী। ক্রিস্টি বলেন, ‘যদি আপনি চান কেউ আপনার সঙ্গে সব সময় পুরোপুরি একমত হবে, বাড়ি গিয়ে আয়না দেখুন।’জেব বুশ ও মিট রমনিকে আইওয়ায় রক্ষণশীলদের সমর্থন পাওয়ার জন্য অনেক কাঠখড় পোড়াতে হবে। শনিবার রিপাবলিকান পার্টির আটজন সম্ভাব্য প্রার্থীর বক্তব্যে এমন ইঙ্গিতই মিলেছে। ২০১৬ সালের শুরুতে প্রথম মনোনয়ন প্রতিযোগিতা অনুষ্ঠিত হবে এ অঙ্গরাজ্যেই।রক্ষণশীল নেতা ও নিউইয়র্কের ব্যবসায়ী ডোনাল্ড ট্রাম্প বলেন, ২০১২ সালের প্রেসিডেন্ট পদপ্রার্থী রমনি আবার নতুন করে মনোনয়নের লড়াইয়ে নেমে তেমন সফল হতে পারবেন না। ফ্লোরিডার সাবেক গভর্নর জেব বুশও তাঁর শিক্ষা ও অভিবাসননীতির কারণে পিছিয়ে পড়বেন।রমনি ও জেব বুশের প্রার্থী হওয়া ঠিক হবে না—এমন ধারণার পক্ষে সম্মেলনে অনেকেই তালি দিয়ে সমর্থন জানান। জেব বুশের শিক্ষানীতি নিয়ে পেনসিলভানিয়ার সাবেক সিনেটর ও রিপাবলিকান পার্টির এবারের অন্যতম সম্ভাব্য প্রার্থী রিক স্যান্টোরামও উদ্বেগ প্রকাশ করেন। তিনিও ২০১২ সালে মনোনয়ন পাওয়ার চেষ্টা করেছিলেন। জেব বুশের শিক্ষানীতির প্রসঙ্গ তুলে স্যান্টোরাম বলেন, ‘আমাদের এখন “কমন কোর” কম এবং “কমন সেন্স” বেশি প্রয়োজন।’টেক্সাস অঙ্গরাজ্যের সিনেটর টেড ক্রুজ বলেন, রিপাবলিকান পার্টি মনোনীত প্রার্থীকে হতে হবে এমন একজন, যাঁর মধ্যে ডেমোক্রেটিক পার্টির প্রার্থীর সঙ্গে লড়াই করার যোগ্যতা স্পষ্টই চোখে পড়ে।
