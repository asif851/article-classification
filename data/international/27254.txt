
মিয়ানমার সীমান্তে কাঁটাতারের বেড়া দেওয়া নিয়ে তীব্র আপত্তি তুলল ভারতের নাগাল্যান্ডের বাসিন্দারা। তাঁদের দাবি, মিয়ানমার সরকারকে কাঁটাতারের বেড়া দেওয়ার কাজ স্থগিত রাখতে অনুরোধ করুক ভারত। ইতিমধ্যেই নাগাল্যান্ড বিধানসভায় সর্বসম্মতিক্রমে একটি বিলও পাস হয়েছে। বিষয়টি নিয়ে তাঁরা এখন ভারত সরকারের কাছে দরবার করছেন।
ভারত-মিয়ানমার আন্তর্জাতিক সীমান্ত এক হাজার ৬৪৩ কিলোমিটার। উত্তর পূর্ব ভারতের অরুণাচল প্রদেশে ৫২০ কিলোমিটার, মিজোরামে ৫১০ কিলোমিটার, মণিপুরে ৩৯৮ কিলোমিটার ও নাগাল্যান্ডে ২১৫ কিলোমিটার সীমান্ত রয়েছে মিয়ানমারের সঙ্গে। উভয় দেশের নাগরিকদের জন্য রয়েছে অবাধে যাতায়াতের অনুমতি। সীমান্ত পারাপারে পাসপোর্ট বা ভিসার প্রয়োজন হয় না। ফলে উভয় পারের মানুষ অবাধে যাতায়াত করেন। কিন্তু আন্তসীমান্ত অপরাধ রুখতে সীমান্তে কাঁটাতারের বেড়া দেওয়ার কাজ চলছে। ভারত-বাংলাদেশ সীমান্তের ৯০ শতাংশেরও বেশি এলাকায় কাঁটাতারের বেড়া দেওয়া শেষ হলেও নাগাল্যান্ডে ইন্দো-মিয়ানমার সীমান্তে কাঁটাতারের বেড়া দেওয়ার কাজ শুরুতেই মুখ থুবড়ে পড়েছে।
ইউনাইটেড নাগা কাউন্সিল, নাগা ছাত্র ফেডারেশন থেকে শুরু করে বিভিন্ন সংগঠনের তরফে দাবি তোলা হয়েছে রাজ্যে তুয়েংসাং জেলার নোকলাকে কাঁটাতারের বেড়া দেওয়ার কাজ অবিলম্বে বন্ধ করতে হবে।
নাগাদের অভিযোগ, কাঁটাতারের বেড়া দেওয়া হলে উভয় পারের বাসিন্দারাই সমস্যায় পড়বেন। কারণ, উভয় পারের বসবাসকারীদের মধ্যে রয়েছে দীর্ঘদিনের আত্মীয়তার বন্ধন।
রাজ্যের স্বাস্থ্যমন্ত্রী পি লঙ্গন সাংবাদিকদের বলেন, ‘সীমান্তে কাঁটাতারের বেড়া দেওয়া হলে কমপক্ষে তিন হাজার ৫০০ একর চাষের জমি নষ্ট হবে। এটি স্থানীয় অর্থনীতিতে ব্যাপক নেতিবাচক প্রভাব ফেলবে। তাই এটাকে রুখতে হবে।’
সম্প্রতি নাগাল্যান্ডের মুখ্যমন্ত্রী টিআর জেলিয়াং ভারতের স্বরাষ্ট্রমন্ত্রী রাজনাথ সিংয়ের সঙ্গে বিষয়টি নিয়ে আলোচনা করেন। রাজ্য সরকারের দেওয়া সংবাদ বিবৃতি অনুযায়ী, জেলিয়াং কেন্দ্রীয় মন্ত্রীর কাছে কাঁটাতারের বেড়া দেওয়ার কড়া সমালোচনা করেন। রাজনাথ সিং পররাষ্ট্র মন্ত্রণালয়ের মাধ্যমে বিষয়টি নিয়ে মিয়ানমার সরকারের সঙ্গে কথা বলার আশ্বাস দিয়েছেন বলে বিবৃতিতে উল্লেখ করা হয়েছে।
