
যুক্তরাষ্ট্রের প্রেসিডেন্ট ডোনাল্ড ট্রাম্প বলেছেন, রাশিয়ার সঙ্গে তাঁর দেশের সম্পর্কে ‘মারাত্মক অবনতি’ হয়েছে। মস্কোর বিরুদ্ধে নতুন নিষেধাজ্ঞা আরোপের পর আজ বৃহস্পতিবার এক টুইট বার্তায় তিনি এ মন্তব্য করেন।
এদিকে রাশিয়া বলেছে, যুক্তরাষ্ট্রের নতুন নিষেধাজ্ঞার মাধ্যমে মস্কোর বিরুদ্ধে ‘পুরোমাত্রায় বাণিজ্যিক যুদ্ধ’ ঘোষণা করা হয়েছে। দেশটির প্রধানমন্ত্রী দিমিত্রি মেদভেদেভ বলেছেন, এই নিষেধাজ্ঞা ‘যুক্তরাষ্ট্রের নতুন প্রশাসনের সঙ্গে সম্পর্ক উন্নয়নের সব আশা শেষ করে দিয়েছে।’ এক ফেসবুক পোস্টে তিনি লিখেছেন, এটি পুরোপুরি ট্রাম্পের ‘দুর্বলতা’ এবং কংগ্রেস ট্রাম্পকে অপমান করেছে।
আজ বৃহস্পতিবার টুইটারে লেখা এক বার্তায় ট্রাম্প বলেছেন, ‘রাশিয়ার সঙ্গে আমাদের সম্পর্ক সর্বকালের সবচেয়ে খারাপ অবস্থায় পৌঁছেছে। আপনারা কংগ্রেসকে ধন্যবাদ জানাতে পারেন। এই একই লোকেরা আমাদের স্বাস্থ্য সংক্রান্ত আইনও করতে দেয়নি।’
কিন্তু আরকানসাসের রিপাবলিকান সিনেটর টম কটন বলেছেন, ‘রাশিয়ার সঙ্গে আমাদের সম্পর্ক খুব খারাপ অবস্থায় আছে। তবে এটি ভ্লাদিমির পুতিনের দোষেই হয়েছে।’
বিবিসির খবরে বলা হয়েছে, গত বুধবার স্থানীয় সময় সকালে রাশিয়ার বিরুদ্ধে নতুন নিষেধাজ্ঞা আরোপের আইনে সই করেন ট্রাম্প। মার্কিন নির্বাচনে রুশ হস্তক্ষেপের অভিযোগ ও ২০১৪ সালে ক্রিমিয়া দখলে নেওয়ার প্রেক্ষাপটে রাশিয়ার বিরুদ্ধে এ নিষেধাজ্ঞা আরোপ করা হয়েছে। এ আইনের আওতায় রাশিয়ার পাশাপাশি ইরান ও উত্তর কোরিয়ার ওপর আরোপিত নিষেধাজ্ঞাও সম্প্রসারণ করছে যুক্তরাষ্ট্র।
এর আগে রাশিয়ার ওপর নতুন নিষেধাজ্ঞা আরোপের এ আইন মার্কিন প্রতিনিধি পরিষদ ও সিনেটে পাস হয়। তবে ক্রেমলিনের সঙ্গে সম্পর্ক উন্নয়নের আশায় থাকা ট্রাম্প এ আইনে সই করবেন কিনা তা নিয়ে সংশয় ছিল। একে ‘ত্রুটিপূর্ণ’ বলে অভিহিত করেছিলেন তিনি। স্বাক্ষরিত এক বিবৃতিতে ট্রাম্প বলেছিলেন, ‘প্রেসিডেন্ট হিসেবে বিদেশি রাষ্ট্রগুলোর সঙ্গে কংগ্রেসের চেয়ে ভালো আচরণ করতে পারি আমি।’
