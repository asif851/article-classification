
ইন্দোনেশিয়ার নতুন প্রেসিডেন্ট হিসেবে শপথ নিয়েছেন জোকো উইদোদো। গতকাল সোমবার রাজধানী জাকার্তায় পার্লামেন্ট ভবনে আয়োজিত অনুষ্ঠানে শপথ নেন তিনি। খবর এএফপি ও বিবিসির।খুবই দরিদ্র পরিবার থেকে উঠে আসা উইদোদোর বাবা ছিলেন কাঠমিস্ত্রি। তিনি নিজেও আসবাব রপ্তানির ব্যবসা করেছেন।৫৩ বছর বয়সী উইদোদো গত জুলাইয়ে অনুষ্ঠিত প্রেসিডেন্ট নির্বাচনে জয়ী হন। নির্বাচনী অঙ্গীকারে তিনি স্বাস্থ্য ও শিক্ষার ওপর জোর দিয়েছিলেন। জার্কাতার সাবেক গভর্নর উইদোদোই প্রথম ব্যক্তি, যিনি ইন্দোনেশিয়ায় রাজনৈতিক ও সামরিক অভিজাত শ্রেণির বাইরের ব্যক্তি হিসেবে দেশটির সর্বোচ্চ পদে আসীন হলেন। গতকাল তাঁর শপথ গ্রহণ অনুষ্ঠানে বিদেশি অতিথিদের মধ্যে মার্কিন পররাষ্ট্রমন্ত্রী জন কেরি ও অস্ট্রেলিয়ার প্রধানমন্ত্রী টনি অ্যাবট যোগ দেন।শপথ গ্রহণের পর দেশবাসীর উদ্দেশে উইদোদো বলেন, ‘মহান জাতি হিসেবে গড়ে উঠতে হলে ঐক্যবদ্ধভাবে কাজ করতে হবে। নিজেদের মধ্যে বিভক্তি থাকলে আমরা কখনই মহান জাতি হয়ে উঠতে পারব না।’ ইন্দোনেশিয়ার নতুন প্রেসিডেন্ট বলেন, ‘সম্মিলিতভাবে সামনের দিকে এগিয়ে যাওয়ার জন্য আমাদের কাছে এটা ঐতিহাসিক এক মুহূর্ত।’
