
যুক্তরাষ্ট্রে অর্থ বরাদ্দের অভাবে বেশ কিছু রাষ্ট্রীয় সেবা খাতের কার্যক্রম গতকাল বুধবার দ্বিতীয় দিনের মতো বন্ধ ছিল। ‘শাট ডাউন’ নামে পরিচিত এ অচলাবস্থার জেরে কেন্দ্রীয় সরকারের আট লাখ কর্মী গতকালও ছিলেন কাজ ও বেতনবঞ্চিত।এই পরিস্থিতিতেও দেশটির ক্ষমতাসীন ও বিরোধী দলের আইনপ্রণেতারা বর্তমান সংকট কাটানোর আলোচনায় প্রয়োজনীয় পদক্ষেপ নেওয়ার পরিবর্তে পরস্পরকে দোষারোপ করেন।এদিকে বাজেট নিয়ে এই অচলাবস্থার কারণে মার্কিন প্রেসিডেন্ট বারাক ওবামা তাঁর মালয়েশিয়া সফর বাতিল করতে বাধ্য হয়েছেন। আগামী সপ্তাহে তাঁর সে দেশে যাওয়ার কথা ছিল।বিরোধী দল রিপাবলিকান পার্টি-নিয়ন্ত্রিত মার্কিন কংগ্রেসের নিম্নকক্ষ প্রতিনিধি পরিষদে গত মঙ্গলবার রাতে বিশেষ তিনটি প্রকল্পের জন্য অর্থ বরাদ্দ করার উদ্যোগ ভেস্তে গেছে। প্রকল্প তিনটি ছিল, ডিস্ট্রিক্ট অব কলাম্বিয়া, বয়স্ক নাগরিকদের সেবা ও ন্যাশনাল পার্ক প্রকল্প। প্রকল্পগুলো পাস করতে প্রতিনিধি পরিষদের দুই-তৃতীয়াংশ সদস্যের সমর্থন প্রয়োজন ছিল। এ জন্য প্রতিনিধি পরিষদে সংখ্যালঘিষ্ঠ ডেমোক্র্যাটদেরও সমর্থন প্রয়োজন ছিল। কিন্তু ক্ষমতাসীন দল ডেমোক্রেটিক পার্টি এতে রাজি হয়নি বলে প্রকল্প তিনটি বাতিল হয়ে যায়। ডেমোক্র্যাট ও রিপাবলিকান নেতারা বর্তমান পরিস্থিতির জন্য পরস্পরকে দায়ী করেন।তবে প্রতিনিধি পরিষদের সংখ্যাগরিষ্ঠ দলের নেতার ঘনিষ্ঠ সূত্র জানিয়েছে, বুধবারও এই প্রকল্প তিনটি প্রতিনিধি পরিষদে তোলা হবে। তবে এমন ব্যবস্থা নেওয়া হবে, যাতে সংখ্যাগরিষ্ঠ সমর্থন পেলেই তা পাস করে সিনেটে পাঠানো সম্ভব হয়। সিনেটের সংখ্যাগরিষ্ঠ দল ডেমোক্রেটিক পার্টির নেতা হ্যারি রিড রিপাবলিকানদের সমালোচনা করে বলেন, মাত্র তিনটি প্রকল্পে অর্থ বরাদ্দের উদ্যোগ প্রেসিডেন্টের ওবামার স্বাস্থ্যসেবা কর্মসূচি পিছিয়ে দেওয়ার আরেক অপচেষ্টা। সিএনএন।
