
এক মাস গৃহবন্দী করে রাখার পর মালদ্বীপের সাবেক প্রেসিডেন্ট মুহাম্মদ নাশিদকে কারাগারে পাঠানো হয়েছে। তাঁর দল মালদিভিয়ান ডেমোক্রেটিক পার্টি (এমডিপি) বলছে, সাজার এই পরিবর্তন সংবিধানের ঘোর লঙ্ঘন। খবর এএফপির।ক্ষমতায় থাকাকালে দুর্নীতির দায়ে এক বিচারককে গ্রেপ্তারের অভিযোগ আনা হয় নাশিদের বিরুদ্ধে। এরপর গত মার্চে কঠোর সন্ত্রাসবিরোধী আইনে দোষী সাব্যস্ত করে নাশিদকে ১৩ বছরের কারাদণ্ডাদেশ দেয় আদালত। এই দণ্ডাদেশ গৃহবন্দিত্ব হিসেবে গত জুলাই থেকে কার্যকর হয়। এর মাস খানেক না যেতেই গত রোববার রাতে রাজধানী মালেতে নাশিদকে তাঁর বাসভবন থেকে কারাগারে নিয়ে যেতে আসে পুলিশ। সে সময় তাঁর সমর্থকদের সঙ্গে পুলিশ ও কারা কর্মকর্তাদের সংঘর্ষ বাধে। পরে নাশিদকে কারা-দ্বীপ মাফুশিতে নেওয়া হয়।নাশিদকে কারাদণ্ডাদেশ দেওয়ার পরপরই জাতিসংঘ ও যুক্তরাষ্ট্রের তরফ থেকেও সমালোচনার ঝড় ওঠে।মালদ্বীপে গণতান্ত্রিকভাবে নির্বাচিত প্রথম প্রেসিডেন্ট মুহাম্মদ নাশিদ ২০১২ সালের ফেব্রুয়ারিতে ক্ষমতাচ্যুত হন।
