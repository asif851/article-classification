
ঐতিহাসিক প্যারিস জলবায়ু চুক্তিতে গতকাল শুক্রবার স্বাক্ষর করেছে ১৭৫টি দেশ। জাতিসংঘ জানায়, কোনো আন্তর্জাতিক চুক্তিতে এক দিনে এত বেশি রাষ্ট্রের একসঙ্গে স্বাক্ষরের এটি নতুন রেকর্ড।
বৈশ্বিক উষ্ণতা বৃদ্ধি মোকাবিলার লক্ষ্যে প্যারিসে সম্পাদিত চুক্তিটি ১৫টি দেশ ইতিমধ্যে অনুমোদন করেছে। এগুলো মূলত ছোট ছোট দ্বীপরাষ্ট্র্র। গত ১২ ডিসেম্বর প্যারিস জলবায়ু চুক্তিতে সম্মতি দেয় ১৯৫টি দেশ।
যুক্তরাষ্ট্রের নিউইয়র্কে জাতিসংঘের সদর দপ্তরে গতকাল বিভিন্ন রাষ্ট্রের প্রতিনিধিরা চুক্তি সই করেন। তবে আরও বেশ কয়েকটি দেশের স্বাক্ষর করা শেষ হলেই চুক্তিটি কার্যকর হবে।
অনুষ্ঠানে উদ্বোধনী ভাষণে জাতিসংঘের মহাসচিব বান কি-মুন বলেন, ‘আজ আমরা ভবিষ্যতের এক নতুন অঙ্গীকারনামায় সই করছি। প্যারিস চুক্তি বাস্তবায়নের মধ্য দিয়ে ভবিষ্যতের সব প্রজন্মের জীবন সুন্দরভাবে চালিত হবে, যা এখন ঝুঁকির মুখোমুখি।’
৪৬তম বিশ্ব ধরিত্রী দিবস উপলক্ষে গতকাল জাতিসংঘের জলবায়ুবিষয়ক প্রধান ক্রিস্তিয়ানিয়া ফিগুয়েরেস বলেন, অধিকাংশ দেশকে এখন নিজ নিজ পার্লামেন্টে আলোচনা করে অভ্যন্তরীণভাবে চুক্তিটি অনুমোদনের প্রক্রিয়া সম্পন্ন করতে হবে।
ফ্রান্সের প্রেসিডেন্ট ফ্রাঁসোয়া ওলাঁদ বলেন, প্যারিসে চুক্তি সম্পাদনের মুহূর্তটি ছিল অত্যন্ত আবেগময়, যা রাজনীতিবিদ ও নেতাদের জীবনে বেশ দুর্লভ। এখন সবাইকে অনেক দূর অবধি যেতে হবে।
মার্কিন প্রেসিডেন্ট বারাক ওবামা আগামী জানুয়ারিতে ক্ষমতা ছাড়ার আগে প্যারিস চুক্তির বাস্তবায়ন দেখে যেতে চান বলে জানিয়েছেন।
 
