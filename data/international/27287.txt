
স্পেনের বার্সেলোনা শহরের জনপ্রিয় পর্যটন এলাকা লাস র‍্যামব্লাসে গতকাল বৃহস্পতিবার ‘সন্ত্রাসী হামলায়’ অন্তত ১৩ জন নিহত এবং ৫০ জন আহত হয়েছেন। পথচারীদের ভিড়ের মধ্যে একটি ছোট গাড়ি (ভ্যান) তুলে দিয়ে এ হামলা চালানো হয়। পুলিশ একে ‘সন্ত্রাসী হামলা’ হিসেবে নিশ্চিত করলেও কোনো পক্ষ তাৎক্ষণিকভাবে এ হামলার দায় স্বীকার করেনি।
স্থানীয় স্বরাষ্ট্রমন্ত্রী জ্যাকুইন ফর্ন নিহত ব্যক্তির সংখ্যা ১৩ জন বলে নিশ্চিত করেছেন। একই সঙ্গে জানিয়েছেন, এ সংখ্যা আরও বাড়তে পারে।
স্পেনের স্থানীয় সংবাদপত্রের খবরে বলা হয়, পথচারীদের এভাবে পিষ্ট করার পর ভ্যানচালক হেঁটে ঘটনাস্থল থেকে পালিয়ে যান। হামলার পরপরই এক বা দুজন সশস্ত্র ব্যক্তি ঘটনাস্থলের কাছাকাছি থাকা একটি পানশালায় আত্মগোপন করেন। পুলিশ জানায়, সন্দেহভাজন হামলাকারীকে একটি পানশালা থেকে গ্রেপ্তার করা হয়েছে। এ ছাড়া সন্দেহভাজন অন্তত আরও দুই হামলাকারীকে খোঁজা হচ্ছে।
ঘটনার একজন প্রত্যক্ষদর্শী যুক্তরাষ্ট্রের নিউ অরলিন্সের বাসিন্দা টম মার্কওয়েল। হামলার মুহূর্তে তিনি একটি ট্যাক্সিতে লাস র‍্যামব্লাসের হামলাস্থলে এসে নামেন। তিনি ঘটনার বর্ণনা দেন এভাবে, ‘জনতার চিৎকার-চেঁচামেচি শুনলাম আমি। শুনে মনে হলো তাঁরা যেন কোনো সিনেমার তারকাকে দেখেছেন।’ তিনি আরও বলেন, ‘আমি ভ্যানটি দেখেছি। সেটি দ্রুতবেগে ডানে-বাঁয়ে চলে সামনে এগোচ্ছিল। চেষ্টা করছিল যতটা সম্ভব বেশি মানুষকে পিষ্ট করতে। এতে হতাহত হয়ে রাস্তায় লুটিয়ে পড়ছিল অনেকে।’
হামলার পর দ্রুত সশস্ত্র পুলিশ সদস্যরা আসেন এবং ঘটনাস্থল ঘিরে ফেলেন। এসেই সেখান থেকে লোকজনকে সরে যেতে বলতে থাকেন তাঁরা।
জনতার ওপর গাড়ি উঠিয়ে হামলা এটাই প্রথম নয়। গত বছর জুলাই থেকে ইউরোপের বিভিন্ন দেশে কয়েক দফায় এ রকম হামলার ঘটনা ঘটেছে।
