
তাইওয়ানে আজ শনিবার সকালে সামুদ্রিক ঝড় (টাইফুন) ‘সুডেলর’ আঘাত হেনেছে। এতে এ পর্যন্ত চারজনের মৃত্যুর খবর পাওয়া গেছে। রাজধানী তাইপেসহ অন্যান্য শহর লন্ডভন্ড করে টাইফুনটি চীনের মূল ভূখণ্ডের দিকে ধেয়ে যাচ্ছে। এএফপির খবরে জানানো হয়, টাইফুনটি আজ ভোরের দিকে তাইওয়ানের পূর্ব উপকূলে আঘাত হানে। পরে এটি দেশটির মূল ভূখণ্ডের মধ্য দিয়ে বয়ে যায়। ঝড়ের প্রভাবে বৃষ্টিজনিত বন্যায় জনপদ জলমগ্ন হয়ে পড়েছে। গাছপালা ও বিদ্যুতের খুঁটি উপড়ে পড়ে। প্রত্যন্ত গ্রামে ভূমিধসের ঘটনা ঘটে। প্রবল বর্ষণে অনেক এলাকা কোমরসমান পানিতে ডুবে গেছে। সারা তাইওয়ানে প্রায় সাত লাখ বাড়ি এখন বিদ্যুৎবিহীন অবস্থায় রয়েছে। কর্তৃপক্ষ এ পর্যন্ত চারজনের মৃত্যুর খবরের সত্যতা নিশ্চিত করেছে। এর মধ্যে দক্ষিণাঞ্চলীয় পিনতুং এলাকায় একজন দমকল কর্মী মারা গেছেন। উপকূলীয় শহর সুয়াওয়ে ঝড়ে পড়া বিলবোর্ডের আঘাতে মারা গেছে একজন।
