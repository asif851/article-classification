
মার্কিন প্রেসিডেন্ট নির্বাচনের অবিশ্বাস্য ফলাফল নিয়ে মানুষ এখনো ঘোরের মধ্যে আছে। ডোনাল্ড ট্রাম্পের জয় অনেক আমেরিকান মানতে পারছে না। তাই তাদের কেউ কেউ এখনই পরবর্তী নির্বাচনের কথা ভাবতে শুরু করেছে। এই ঘরানার লোকজন ২০২০ সালের প্রেসিডেন্ট নির্বাচনে বর্তমান ফার্স্ট লেডি মিশেল ওবামাকে প্রার্থী হিসেবে দেখতে চাইছে।
বিবিসি অনলাইনের প্রতিবেদনে জানানো হয়, মার্কিন প্রেসিডেন্ট নির্বাচন শেষ হয়েও যেন শেষ হয়নি। পরবর্তী নির্বাচন নিয়ে লোকজনের মধ্যে এখনই কথাবার্তা শুরু হয়ে গেছে।
গত মঙ্গলবার অনুষ্ঠিত প্রেসিডেন্ট নির্বাচনের ফলাফলে রিপাবলিকান পার্টির প্রার্থী ডোনাল্ড ট্রাম্পের বিজয় স্পষ্ট হওয়ার কয়েক ঘণ্টার মাথায় অনলাইনে তৎপর হয়ে ওঠে বিপুলসংখ্যক মার্কিন। যোগাযোগের সামাজিক মাধ্যমে তারা বর্তমান ফার্স্ট লেডি মিশেলকে ২০২০ সালের প্রেসিডেন্ট নির্বাচনে প্রতিদ্বন্দ্বিতা করার আহ্বান জানায়। এ নিয়ে অনলাইনে প্রচারও শুরু হয়।
একজন লিখেছেন, ‘২০২০ সালের নির্বাচনে মিশেল ওবামার জয়ের জন্য জুতসই পরিবেশ রয়েছে।’
আরেকজন বারবার অনুনয় করে লিখেছেন, ‘মিশেল ওবামা, অনুগ্রহ করে ২০২০ সালের নির্বাচন করুন।’
এক টুইটার ব্যবহারকারী লিখেছেন, ‘২০২০ সালের প্রেসিডেন্ট নির্বাচনে মিশেল ওবামা। প্রচার এখনই শুরু।’
যুক্তরাষ্ট্রের রাজনৈতিক মহলে মিশেল অন্যতম জনপ্রিয় ব্যক্তিত্ব। গ্যালাপের জরিপে তাঁর গ্রহণযোগ্যতা ৬৪ শতাংশ। জনপ্রিয়তার এই হার ডোনাল্ড ট্রাম্প, হিলারি ক্লিনটন ও স্বামী বারাক ওবামার চেয়ে অনেক বেশি।
মিশেলের সমর্থকেরা তাঁকে নিয়ে মাতামাতি করছে, ভালো কথা। কিন্তু এ ক্ষেত্রে একটা ছোট্ট সমস্যা আছে।
গত মার্চ মাসে মিশেল বলেছেন, হোয়াইট হাউস ছাড়ার পর ভবিষ্যতে তাঁর প্রেসিডেন্ট নির্বাচন করার কোনো আগ্রহ বা ইচ্ছা নেই। মিশেল তাঁর পুরোনো অবস্থান বদলেছেন বলেও কোনো খবর পাওয়া যায়নি।

