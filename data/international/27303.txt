
কিউবার বিপ্লবী নেতা ও সাবেক প্রেসিডেন্ট ফিদেল কাস্ত্রো বলেছেন, তাঁর দেশের যুক্তরাষ্ট্র থেকে ‘কোনো উপহারের প্রয়োজন নেই’। এ মন্তব্যের মধ্য দিয়ে ওয়াশিংটন-হাভানা সম্পর্ক পুনঃস্থাপনে ফিদেল কাস্ত্রোর ধারাবাহিক বিরোধিতা আবারও সামনে এল।কিউবায় মার্কিন প্রেসিডেন্ট বারাক ওবামার ঐতিহাসিক সফরের প্রতিক্রিয়ায় প্রথমবারের মতো গতকাল সোমবার রাষ্ট্রীয় গণমাধ্যমে দীর্ঘ এক চিঠিতে ফিদেল কাস্ত্রো কিউবায় মার্কিন আগ্রাসনের দীর্ঘ ইতিহাস তুলে ধরেন। চিঠিতে কাস্ত্রো বলেন, ‘ওই সাম্রাজ্য (মার্কিন) থেকে আমাদের কোনো উপহারের দরকার নেই।’ মতামতধর্মী ওই লেখায় মার্কিন প্রেসিডেন্ট ওবামা এবং তাঁর কথাবার্তার সমালোচনা করে ফিদেল কাস্ত্রো বলেন, ‘আমার বিনয়ী পরামর্শ হবে, ওবামা যেন কিউবার রাজনীতি নিয়ে তত্ত্ব দাঁড় করানোর চেষ্টা না করেন।’দীর্ঘ বৈরিতার অবসান ঘটানোর অংশ হিসেবে ৮৮ বছর পর যুক্তরাষ্ট্রের ক্ষমতাসীন প্রেসিডেন্ট হিসেবে বারাক ওবামা গত সপ্তাহে কিউবা সফরে যান। তবে এ সময় ওবামা ফিদেল কাস্ত্রোর সঙ্গে সাক্ষাৎ করেননি।
