
ভারতীয় শিল্পপ্রতিষ্ঠান সাহারা গ্রুপের প্রধান সুব্রত রায় সুপ্রিম কোর্ট থেকে শর্ত সাপেক্ষে জামিন পেয়েছেন। গতকাল বুধবার তিনি এ জামিন পান।আদালতের নির্দেশ অনুযায়ী সাহারাকে বাজার নিয়ন্ত্রণকারী কর্তৃপক্ষ সিকিউরিটিজ অ্যান্ড এক্সচেঞ্জ বোর্ড অব ইন্ডিয়ার (এসইবিআই) কাছে ১০ হাজার কোটি রুপি জমা দিতে হবে। এর মধ্যে পাঁচ হাজার রুপি নগদ এবং বাকি অর্থ ব্যাংক জামিন হিসেবে দিতে হবে।আদালত অবমাননার একটি মামলার শুনানিতে হাজির হতে ব্যর্থ হওয়ায় ৬৫ বছর বয়সী সুব্রতকে গত ২৮ ফেব্রুয়রি গ্রেপ্তার করা হয়। তাঁকে ৪ মার্চ থেকে দিল্লির তিহার কারাগারে আটক রাখা হয়েছে। বিনিয়োগকারীদের কাছে কোটি কোটি রুপি ফিরিয়ে দেওয়ার লক্ষ্যে এসইবিআই ও সাহারার মধ্যে দীর্ঘদিন ধরে আইনি লড়াই চলছে। বিনিয়োগকারীদের অর্থ ফিরিয়ে দেওয়ার একটি নতুন প্রস্তাব মঙ্গলবার সুপ্রিম কোর্টে পেশ করেছে সাহারা। এতে আগের প্রস্তাবের চেয়ে অতিরিক্ত তিন হাজার কোটি রুপি ফিরিয়ে দেওয়ার কথা বলা হয়। এনডিটিভি।
 
