
অপ্রাপ্তবয়স্ক একটি মেয়ের সঙ্গে শারীরিক সংসর্গে লিপ্ত হওয়া এবং ক্ষমতার অপব্যবহার করায় ইতালির সাবেক প্রধানমন্ত্রী সিলভিও বেরলুসকোনিকে সাত বছরের কারাদণ্ড দেওয়া হয়েছে। মিলানের একটি আদালত গত সোমবার এই আদেশ দেন।
৭৬ বছর বয়সী বেরলুসকোনি ও মরক্কোর বংশোদ্ভূত কারিমা এল মাহরু ওরফে রুবি নামের মেয়েটি—দুজনই যৌনকর্মে লিপ্ত হওয়ার কথা অস্বীকার করেছেন।
মামলায় বলা হয়েছে, বেরলুসকোনি ২০১০ সালে রুবির সঙ্গে যৌনকর্ম করেন। তখন রুবির বয়স ছিল ১৭।
রায়ের পর প্রতিক্রিয়া জানিয়ে বেরলুসকোনি বলেন, ‘আমি এই যন্ত্রণা থেকে মুক্তি চাই, কারণ আমি সম্পূর্ণ নির্দোষ।’
ইতালির সাবেক এই প্রধানমন্ত্রী আরও কয়েকটি মামলা নিয়ে বিপর্যস্ত অবস্থায় আছেন। কর ফাঁকির একটি মামলায় ২০১২ সালের অক্টোবরে তাঁর চার বছরের কারাদণ্ড হয়।
বেরলুসকোনির বিরুদ্ধে ক্ষমতার অপব্যবহারের অভিযোগও প্রমাণিত হয়েছে। রুবি ছিঁচকে চুরির অপরাধে পুলিশের নিরাপত্তা হেফাজতে থাকার সময় বেরলুসকোনি প্রভাব খাটিয়ে তাঁকে ছাড়িয়ে এনেছিলেন। বিবিসি।
