
সাবেক মার্কিন প্রেসিডেন্ট বিল ক্লিনটনের সঙ্গে যৌন কেলেঙ্কারির খবর প্রকাশিত হওয়ার পর দীর্ঘ ১৩ বছরে প্রথম প্রকাশ্য বক্তব্য দিলেন মনিকা লিউনস্কি। নিজেকে সাইবার হয়রানির ‘প্রথম শিকার’ আখ্যায়িত করে তা প্রতিরোধে কাজ করার সংকল্পও উচ্চারণ করেছেন তিনি। খবর এনডিটিভির।যুক্তরাষ্ট্রে ফিলাডেলফিয়ায় গত সোমবার ফোরবেস পত্রিকা আয়োজিত অনূর্ধ্ব-৩০ সম্মেলনে বক্তৃতা করেন হোয়াইট হাউসের শিক্ষানবিশ কর্মী মনিকা লিউনস্কি। ১৯৯৮ সালের সেই ‘তিক্ত স্মৃতি’ স্মরণ করে আবেগঘন বক্তব্য দেন তিনি। এটা জনসমক্ষে প্রথম বক্তৃতা হলেও কিছুদিন আগে ভ্যানিটি ফেয়ার পত্রিকায় ছাপা হওয়া এক লেখায় ঘটনার ব্যাপারে প্রথম নীরবতা ভাঙেন ৪১ বছর বয়স্ক লিউনস্কি।মনিকা লিউনস্কি তাঁর অভিজ্ঞতার কথা স্মরণ করে বলেন, ‘ইন্টারনেটের মাধ্যমে বৈশ্বিকভাবে মানসম্মান হারানো ব্যক্তিদের মধ্যে আমিই প্রথম। তখন ফেসবুক, টুইটার অথবা ইন্সটাগ্রামের মতো কিছু ছিল না। কিন্তু অনেক নেতিবাচক মন্তব্য সংবাদ ও বিনোদনমূলক ওয়েবসাইটের মাধ্যমে প্রচার পায়।’লিউনস্কি জানান, নিজের দুর্ভোগকে তিনি ভালো কিছুর জন্য ব্যবহার করতে চান। এ জন্য কাজও শুরু করে দিয়েছেন। এরই মধ্যে টুইটারে অ্যাকাউন্ট খুলেছেন। সেখানে নিজেকে একজন সমাজকর্মী এবং বক্তা হিসেবে পরিচয় দেন।হোয়াইট হাউসে শিক্ষানবিশ হিসেবে কাজ করা মনিকা লিউনস্কির সঙ্গে শরীরী প্রেমে জড়িয়ে পদ খোয়াতে বসেছিলেন তখনকার প্রেসিডেন্ট বিল ক্লিনটন। শপথ নেওয়ার পরও এ বিষয়ে মিথ্যা কথা বলার জের ধরে প্রতিনিধি পরিষদ তাঁকে পদচ্যুত করতে অভিশংসিত করে। তবে উচ্চকক্ষ সিনেট তা খারিজ করে দেয়।
