
দ্রুত নগরায়ণ হচ্ছে, অথচ স্বাস্থ্যসম্মত শৌচাগার হয়নি—এমন দেশের তালিকায় ভারতের অবস্থান দ্বিতীয়। কিছুদিন আগে ওয়াটার এইডের এক প্রতিবেদনে এ তথ্য জানানো হয়। নিয়মিত শৌচাগার ব্যবহারের অভ্যাস গড়ে তুলতে দেশটির সরকারের পক্ষ থেকে নেওয়া হচ্ছে ব্যাপক উদ্যোগ। এগিয়ে আসছে বিভিন্ন বেসরকারি সংস্থা (এনজিও)।
এমন পরিস্থিতিতে নিয়মিত শৌচাগার ব্যবহারে উৎসাহ দিতে একটি অনন্য পদক্ষেপ নিয়েছেন রাজস্থানের বারমার জেলা প্রশাসক সুধীর শর্মা। যেসব পরিবার নিয়মিত শৌচাগার ব্যবহারের অভ্যাস করবে, তারা মাসে মাসে পাবে আড়াই হাজার রুপি। গতকাল সোমবার রাজস্থানের বায়টু ও গিরা নামের দুটি গ্রামে এই ভিন্নধর্মী প্রকল্প চালু করেছেন শর্মা।
টাইমস অব ইন্ডিয়া অনলাইনের প্রতিবেদনে জানানো হয়, ‘স্বচ্ছ ভারত মিশনের’ অংশ হিসেবে পল্লি উন্নয়ন সংস্থার সহযোগিতায় কেয়ার্ন ইন্ডিয়া ও জেলা প্রশাসন বায়টু ও গিরা গ্রাম সমিতির জন্য এই প্রকল্প হাতে নিয়েছে। যেসব পরিবার মাঠে-ঘাটে, জলা-জঙ্গলে শৌচকাজ না করে নিয়মিত শৌচাগার ব্যবহার করবে, যেসব পরিবার প্রতি মাসে আড়াই হাজার রুপি করে পাবে। উদ্বোধনী দিনে আটটি পরিবারের সদস্যদের হাতে অর্থ তুলে দিয়েছে জেলা প্রশাসন। এই দুই গ্রামে বাস করে প্রায় ১৫ হাজার পরিবার। এই দুই জায়গায় সাফল্য পেলে ধীরে ধীরে তা রাজস্থান ও দেশের অন্যান্য গ্রামেও চালু করা হবে।
এই প্রকল্প উদ্বোধন করে সুধীর শর্মা বলেন, এই প্রথম এ রকম কোনো উদ্যোগ নেওয়া হলো। এর মাধ্যমে দুই গ্রামের মানুষ সুবিধা পাবে। তাদের মধ্যে নিয়মিত শৌচাগার ব্যবহারের প্রবণতা বাড়বে। শৌচাগার ব্যবহার করে তারা অর্থও পাবে।
