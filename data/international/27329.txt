
মার্কিন প্রেসিডেন্ট বারাক ওবামা তাঁর নিজ শহর শিকাগোয় ১০ জানুয়ারি বিদায়ী ভাষণ দেবেন। গতকাল সোমবার প্রকাশিত এক ই-মেইল বিজ্ঞপ্তির মাধ্যমে তিনি এ কথা জানিয়েছেন।বিজ্ঞপ্তিতে বারাক ওবামা বলেন, তিনি তাঁর এই ভাষণকে বিগত আট বছরের বর্ণাঢ্য কর্মযাত্রার জন্য দেশবাসীকে ধন্যবাদ দেওয়ার একটি সুযোগ হিসেবে দেখছেন। একই সঙ্গে আরও ভালো কিছুর আশায় দেশবাসী যেভাবে পরিবর্তন ঘটিয়েছে, তা উদ্যাপন করার এবং যুক্তরাষ্ট্র ভবিষ্যতে কোথায় যাবে, সে বিষয়ে নিজের চিন্তাভাবনার আদান-প্রদানের সুযোগ হিসেবেও তিনি এই ভাষণকে বিবেচনা করছেন।রিপাবলিকান ডোনাল্ড ট্রাম্প ২০ জানুয়ারি প্রেসিডেন্ট হিসেবে শপথ নেবেন। হোয়াইট হাউসের টিকিট পেতে নির্বাচনী প্রচারাভিযানজুড়েই তিনি ওবামার স্বাস্থ্যনীতিসহ অনেক নীতি বাতিলের কথা বলেছিলেন। ট্রাম্পের প্রতিদ্বন্দ্বী ডেমোক্র্যাট প্রার্থী হিলারি ক্লিনটনের পক্ষে বারাক ওবামার অনেক প্রচারণা সত্ত্বেও হিলারি জয়ী হতে পারেননি। এখন উত্তরসূরির সঙ্গে নীতিগত প্রশ্নে ব্যাপক মতপার্থক্য সত্ত্বেও ওবামা নির্ঝঞ্ঝাট ক্ষমতা হস্তান্তর করতে চাইছেন।ই-মেইল বার্তায় ওবামা বলেন, ‘২০০৯ সাল থেকে আমরা অনেক চ্যালেঞ্জের মুখোমুখি হয়েছি এবং ভালোভাবেই সেগুলো কাটিয়ে উঠেছি।...কারণ, শুরু থেকে যে বিশ্বাস আমাদের পথনির্দেশনা দিয়ে এসেছে, সে বিশ্বাস থেকে আমরা বিচ্যুত হইনি। আমাদের বিশ্বাস ছিল আরও ভালোর জন্য আমরা একসঙ্গে দেশকে পরিবর্তন করতে পারি।’ ধারণা করা হচ্ছে, বিদায়ী ভাষণেও এসব বিষয়ই ওবামা তুলে ধরবেন।
