
যুক্তরাষ্ট্রের নিউইয়র্ক সিটিতে বাংলাদেশিদের সংখ্যা বেড়েই চলছে। সেখানকার কুইন্স, ব্রুকলিন, ব্রনেক্সসহ বিভিন্ন এলাকায় বাংলাদেশিদের সুবিশাল একটি সম্প্রদায় গড়ে উঠেছে। যুক্তরাষ্ট্রের বুকে এ যেন একখণ্ড বাংলাদেশ। এই সমাজে বাস করা বাংলাদেশি মানুষের আয়-রোজগারও বাড়ছে দিন দিন। তাঁরা বিভিন্ন সুযোগ ও চ্যালেঞ্জ নিয়ে এগিয়ে যাচ্ছেন উন্নতির সোপান বেয়ে।সম্প্রতি নিউইয়র্ক টাইমসে প্রকাশিত এক প্রতিবেদনে বলা হয়, ১৯৯০ থেকে ২০০০ সালের মধ্যে নিউইয়র্ক সিটিতে অন্য এশিয়ান অভিবাসীদের তুলনায় বাংলাদেশিদের সংখ্যা দ্রুত বেড়েছে। পাঁচ হাজার থেকে ২০০০ সালে এই সংখ্যা ২৮ হাজারে উন্নীত হয়েছে। এই সংখ্যা এখন ৭৪ হাজার। ভবিষ্যতে নিউইয়র্ক সিটিতে বাংলাদেশি মানুষের সংখ্যা আরও বাড়বে বলে ধারণা করা হচ্ছে।নিউইয়র্ক সিটিতে বাংলাদেশি কমিউনিটির সদস্যদের মধ্যে তরুণদের সংখ্যা বেশি। এ ছাড়া  দম্পতিগুলোর সন্তানসন্ততির সংখ্যা বেশি। সেখানে বসবাসরত বাংলাদেশিরা ট্যাক্সি চালান, ছোটখাটো  রেস্তোরাঁ চালান, সংবাদপত্র ও পিত্জা বিক্রি করেন; অনেকে বিভিন্ন দোকানে কাজ করছেন, কেউবা করছেন অন্য ব্যবসা।কিছু বাংলাদেশি পুলিশেও চাকরি করেছেন। নিউইয়র্ক সিটিতে অন্তত ৪০০ জন বাংলাদেশি ট্রাফিক এজেন্টের কাজ করছেন। বাংলাদেশিদের কাছে এ কাজের বেশ আবেদন রয়েছে। কারণ এ কাজে বেতন ও অন্যান্য সুযোগ-সুবিধা বেশি। কাজ পেতে কলেজ ডিগ্রি বা মার্কিন নাগরিকত্বের প্রয়োজন পড়ে না। এ পেশায় সাফল্যের সঙ্গে কাজ করে অনেক বাংলাদেশি বড় পদও পাচ্ছেন।এশিয়ান-আমেরিকান ফাউন্ডেশন নিউইয়র্ক সিটির বাংলাদেশি কমিউনিটিকে উত্পাদনমুখী, কর্মঠ, উদ্যোগী হিসেবে চিত্রিত করেছে। তবে এই কমিউনিটির কিছু সমস্যাও রয়েছে। তাঁরা দরিদ্র, শিক্ষাগত যোগ্যতায় পিছিয়ে, ইংরেজিতে কম দক্ষ, পরিবারে সদস্যসংখ্যা বেশি, আবাসন ও স্বাস্থ্যসেবা নিম্নমানের। 
