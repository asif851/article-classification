
যুক্তরাষ্ট্র ভারতের ‘সবচেয়ে ভালো বন্ধু’ হতে চায় বলে মন্তব্য করেছেন মার্কিন ভাইস প্রেসিডেন্ট জো বাইডেন। সোমবার ওয়াশিংটনে ভারত ও যুক্তরাষ্ট্রের ব্যবসায়ীদের এক সভায় তিনি এ কথা বলেন। খবর দ্য হিন্দুর।ইউএস-ইন্ডিয়া বিজনেস কাউন্সিলের (ইউএসআইবিসি) ৪০ বছর পূর্তি উপলক্ষে ওয়াশিংটনে আয়োজিত সভায় জো বাইডেন বলেন, ‘প্রেসিডেন্ট, আমি এবং পুরো মার্কিন প্রশাসন মনে করে, ভারত-যুক্তরাষ্ট্র সম্পর্ক এমন একটি সম্পর্ক হবে, যা একবিংশ শতাব্দীকে সংজ্ঞায়িত করতে বড় ভূমিকা রাখবে।’মার্কিন ভাইস প্রেসিডেন্ট বলেন, ভারত ও যুক্তরাষ্ট্রের মধ্যে বাণিজ্য ও বিনিয়োগের প্রচুর সুযোগ রয়েছে, কিন্তু আরও বেশি সংস্কারের প্রয়োজন।  এ সময় নোবেলজয়ী কবি রবীন্দ্রনাথ ঠাকুরের বাক্য চয়ন করে ‘একসঙ্গে সাগর পাড়ি’ দেওয়ার আহ্বান জানান জো বাইডেন।যুক্তরাষ্ট্র ও ভারতের প্রথম কৌশলগত ও বাণিজ্যিক সংলাপের আগের দিন ওয়াশিংটনে শীর্ষ ব্যবসায়ীদের সভাটি হয়। গত বছর মোদি-ওবামা শীর্ষ বৈঠকে এ সংলাপ চালু করার সিদ্ধান্ত হয়। গতকাল এ সংলাপ শেষে একটি যৌথ বিবৃতি প্রকাশ হওয়ার কথা।
আগামী সপ্তাহে অনুষ্ঠেয় ওবামা-মোদি শীর্ষ বৈঠকের প্রাক্কালে এ সংলাপ হচ্ছে। জাতিসংঘ সাধারণ পরিষদের সভার পাশাপাশি বৈঠকে বসতে যাচ্ছেন মার্কিন প্রেসিডেন্ট বারাক ওবামা ও ভারতের প্রধানমন্ত্রী নরেন্দ্র মোদী।
 ইউএসআইবিসির সোমবারের সভায় মার্কিন পররাষ্ট্রমন্ত্রী জন কেরি, ভারতের পররাষ্ট্রমন্ত্রী সুষমা স্বরাজ ও সংশ্লিষ্ট মন্ত্রণালয়ের মন্ত্রী এবং দুই দেশের প্রায় চার শ ব্যবসায়ী নেতা অংশ নেন।
 
