
প্রকৃতি যা কেড়ে নিতে পারে, তা আবার ফিরিয়েও দিতে পারে। আয়ারল্যান্ডের পশ্চিম উপকূলে ৩৩ বছর আগে ভয়ংকর এক ঝড়ে যে সমুদ্রসৈকত বিলীন হয়ে গিয়েছিল, আবারও তা ফিরিয়ে দিল আটলান্টিক মহাসাগর। এ যেন চুরি যাওয়া কোনো সৈকতের বিস্ময়কর ফিরে আসা!
সিএনএনের খবরে বলা হয়েছে, ১৯৮৪ সালের শীতকালের এক ঝোড়ো বাতাসে কাউন্টি মায়োর অ্যাকিল দ্বীপের ডুয়াগ সৈকতের বালুর কিছুই আর অবশিষ্ট ছিল না। সেখানে শুধু পাথর আর শিলার খাঁজ দেখা যেত। কিন্তু এ বছরের এপ্রিলের কয়েক দিনে আটলান্টিকের বড় ঢেউ থেকে আসা হাজার হাজার টন বালু আবার ভরিয়ে দিয়েছে সৈকত। ৩০০ মিটার সুবর্ণ তীরভূমি আবারও দৃশ্যমান। আইরিশ টাইমস পত্রিকাকে অ্যাকিল ট্যুরিজম অফিসের কর্মকর্তা শন মলয় বলেন, খুব গুরুত্বপূর্ণ একটা ঘটনা। জনপ্রিয় এ সৈকত একসময় চারটি হোটেল ও অনেক গেস্টহাউসের জন্য গুরুত্বপূর্ণ ছিল। পশ্চিম উপকূলের এ দ্বীপটিতে ২ হাজার ৬০০ লোকের বাস। অ্যাকিলে পাঁচটির বেশি সৈকত আছে। নতুন এই সৈকতটি হলে সেখানে সৈকতের সংখ্যা ছয়ে দাঁড়াবে।
মলয় বলেন, ১৯৮৪ সালের ঝড়ে সৈকতের সব বালু উড়ে গিয়েছিল। কিন্তু গত মাসে ৮ থেকে ১০ দিনের মধ্যে উত্তরের শক্তিশালী বাতাস আবার ফিরিয়ে দিল সৈকত।
