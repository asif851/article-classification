
হিমালয় অঞ্চলে বড় কোনো ভূমিকম্প আঘাত হানতে পারে বলে সতর্ক করেছেন বিশেষজ্ঞরা। রিখটার স্কেলে এর মাত্রা হতে পারে ৮ দশমিক ২ বা এর বেশি।
আজ বুধবার টাইমস অব ইন্ডিয়া অনলাইনের প্রতিবেদনে জানানো হয়, ভারতের কেন্দ্রীয় সরকারের স্বরাষ্ট্র মন্ত্রণালয়ের দুর্যোগ ব্যবস্থাপনার বিশেষজ্ঞরা এই সতর্ক বার্তা শুনিয়েছেন।
বিশেষজ্ঞদের ভাষ্য, গত সোমবার মণিপুরে আঘাত হানা ভূমিকম্পের চেয়ে শক্তিশালী ভূমিকম্প ভবিষ্যতে অঞ্চলটিতে আঘাত হানতে পারে।
রিখটার স্কেলে মণিপুরে আঘাত হানা ভূমিকম্পের মাত্রা ছিল ৬ দশমিক ৭। ২০১৫ সালের মে মাসে নেপালে ৭ দশমিক ৩ ও ২০১১ সালে সিকিমে ৬ দশমিক ৯ মাত্রার ভূমিকম্প হয়।
ভূমিকম্প বিশেষজ্ঞরা বলছেন, সাম্প্রতিক সময়ে ক্রমিক ভূমিকম্পে টেকটোনিক প্লেটে ফাটল সৃষ্টি হয়েছে। প্লেটের এই পরিস্থিতি ভবিষ্যতে আরও ভূমিকম্পের জন্ম দিতে পারে। রিখটার স্কেলে এই ভূমিকম্পের মাত্রা ৮ ছাড়িয়ে যেতে পারে।
আন্তর্জাতিক বিশেষজ্ঞরাও বড় ভূমিকম্পের ব্যাপারে সতর্ক করেছেন। যুক্তরাষ্ট্রের কলোরাডো বিশ্ববিদ্যালয়ের ভূকম্পনবিদ রজার বিলহামের সতর্কতা, বর্তমান পরিস্থিতিতে অন্তত চারটি ভূমিকম্প আঘাত হানতে পারে। এসব ভূমিকম্পের মাত্রা রিখটার স্কেলে ৮ ছাড়িয়ে যেতে পারে।
আরও পড়ুন..এবার কি দুর্যোগের বছর? 
