
পাকিস্তানের বেলুচিস্তানে আজ মঙ্গলবার বিচ্ছিন্নতাবাদী বিদ্রোহীদের গুলিতে নিরাপত্তা কর্মকর্তাসহ ১৪ জন নিহত হয়েছে। তল্লাশি করার নামে ভুয়া তল্লাশি চৌকি সাজিয়ে বাস থামিয়ে এই হত্যাকাণ্ড ঘটানো হয়। পাকিস্তানের ডন ও বিবিসি অনলাইনের খবরে এ কথা জানানো হয়।
বেলুচিস্তান প্রদেশের রাজধানী কোয়েটা থেকে ৭০ কিলোমিটার দূরে বোলান জেলার মাচ এলাকায় এ ঘটনা ঘটে।
প্রাদেশিক স্বরাষ্ট্রমন্ত্রী আকবর হোসেইন দুররানি জানান, দুষ্কৃতকারীরা সড়কের দুটি স্থান অবরোধ করে। প্রথমে তারা নিরাপত্তা বাহিনীর একটি টহলরত গাড়ি থেকে পাঁচজনকে তুলে নিয়ে যায়। পরে তাঁদের কাছ থেকে ওয়াকিটকি ও অস্ত্র ছিনিয়ে নেয়।
এরপর বিদ্রোহীরা পাঞ্জাবগামী দুটি বাস থামিয়ে ১৩ জনকে নামিয়ে নেয়। এ সময় নিরাপত্তাকর্মীরা বিচ্ছিন্নতাবাদীদের ধাওয়া করেন। এ সময় বিদ্রোহীদের রকেট হামলায় একজন নিরাপত্তাকর্মী নিহত হন। এরপর সার বেঁধে দাঁড় করিয়ে তারা আরও ১৩ জনকে হত্যা করে।
স্থানীয় কর্মকর্তা কাশিফ নবী হত্যাকাণ্ডের বিষয়টি নিশ্চিত করে জানান, লাশ উদ্ধার করে কোয়েটায় নেওয়া হবে।
