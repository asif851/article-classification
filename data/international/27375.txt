
ইয়েমেন–সংলগ্ন সীমান্ত বন্ধ করে দিয়েছে সৌদি আরব। আজ সোমবার দেশটির রাষ্ট্রীয় টেলিভিশনে এক বিবৃতিতে এ তথ্য জানানো হয়।
গত শনিবার ইয়েমেন সীমান্ত থেকে রিয়াদের কিং খালিদ আন্তর্জাতিক বিমানবন্দরকে লক্ষ করে ব্যালিস্টিক ক্ষেপণাস্ত্র হামলা চালানো হয়। সৌদি ক্ষেপণাস্ত্র প্রতিরক্ষাব্যবস্থায় ধরা পড়ে ক্ষেপণাস্ত্রটি। এটি বিমানবন্দরে পৌঁছানোর একটু আগেই ধ্বংস করে দেওয়া হয়। এ হামলার জন্য ইরানকে দায়ী করছে সৌদি আরব। তাদের দাবি, ইরান–সমর্থিত হুতি বিদ্রোহীরা এই দুর্বল ক্ষেপণাস্ত্র হামলা চালিয়েছে। এ হামলা সৌদি নেতৃত্বাধীন জোটের সঙ্গে হুতি বিদ্রোহীদের দ্বন্দ্বকে আরও উসকে দিয়েছে।
রাষ্ট্রীয় বার্তা সংস্থা এসপিএ জানায়, সৌদি নেতৃত্বাধীন জোট এটিকে ইরানের শাসনতন্ত্রের একটি মারাত্মক সামরিক আগ্রাসন বা যুদ্ধের একটি পদক্ষেপ হিসেবে বিবেচনা করছে।
ব্যালিস্টিক ক্ষেপণাস্ত্র হামলায় কোনো ধরনের ক্ষয়ক্ষতি হয়নি বলে জানিয়েছে সৌদি আরব। উত্তর–পূর্বাঞ্চলীয় রিয়াদে ক্ষেপণাস্ত্রটি প্রতিহত করা হয়েছে বলে নিশ্চিত করে সৌদি প্রতিরক্ষা মন্ত্রণালয়।
আকাশ, জল ও স্থলসীমান্ত বন্ধ করলেও ত্রাণ এবং মানবিক কর্মীদের প্রবেশ ও প্রস্থানের বিষয়ে কোনো নিষেধাজ্ঞা আরোপ করা হয়নি।
গতকাল রোববার ইয়েমেনের সরকার–নিয়ন্ত্রিত এডেনের সামরিক ভবনে দুটি আত্মঘাতী হামলায় কমপক্ষে ১৫ জন নিহত হয়। গতকালই এ হামলার দায় স্বীকার করে জঙ্গি সংগঠন ইসলামিক স্টেট। আর এর এক দিন পরেই আজ সীমান্ত বন্ধের সিদ্ধান্ত নিল সৌদি আরব। সূত্র : এএফপি।
