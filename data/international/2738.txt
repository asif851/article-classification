
যুক্তরাষ্ট্রের কলোরাডো অঙ্গরাজ্যের অ্যারাপাহো হাইস্কুলে গতকাল শুক্রবার এক শিক্ষককে খুন করতে যাওয়া এক শিক্ষার্থীর গুলিতে অপর দুই শিক্ষার্থী গুলিবিদ্ধ হয়েছে। পরে ওই শিক্ষার্থী গুলিবিদ্ধ হয়ে মারা যায়। দৃশ্যত সে আত্মহত্যা করেছে। আজ শনিবার বিবিসি অনলাইনের খবরে এ কথা জানানো হয়।
খবরে বলা হয়, সম্প্রতি ওই স্কুলের এক শিক্ষকের সঙ্গে ছাত্রটির বাগবিতণ্ডা হয়। এরই প্রতিশোধ নিতে শিক্ষককে খুন করার জেদ তার মাথায় চাপে। এ উদ্দেশ্যে একটি শটগান নিয়ে গতকাল দুপুর সাড়ে ১২টার দিকে সে স্কুলে ঢোকে। খবর পেয়ে ওই শিক্ষক আগেই পালিয়ে যান। পরে ওই ছাত্রের ছোড়া গুলিতে স্কুলের দুই শিক্ষার্থী গুলিবিদ্ধ হয়। তাদের মধ্যে ১৫ বছরের এক ছাত্রীর অবস্থা আশঙ্কাজনক।
খবর পেয়ে নিরাপত্তাবাহিনীর সদস্যরা ঘটনাস্থলে যান। তাঁরা স্কুল ভবনের ভেতরের বিভিন্ন কক্ষে থাকা আতঙ্কিত শিক্ষার্থীদের বের করে আনেন। এ সময় তাঁরা গুলিবিদ্ধ দুজন শিক্ষার্থীসহ এক ছাত্রের মৃতদেহ উদ্ধার করেন। ধারণা করা হচ্ছে, নিহত ছাত্রটি মারা যাওয়ার আগে এ ঘটনা ঘটিয়েছে। স্কুলের ভেতর থেকে দুটি পেট্রলবোমা উদ্ধার করা হয়েছে।
স্কুলটিতে দুই হাজার ২০০ জন শিক্ষার্থী পড়াশোনা করে।
গত বছরের ১৪ ডিসেম্বর যুক্তরাষ্ট্রের কানেটিকাটের একটি প্রাইমারি স্কুলে এক ছাত্রের গুলিতে ২০ জন ছাত্রছাত্রী নিহত হয়।
