
ভারতের আসন্ন লোকসভা নির্বাচনে নরেন্দ্র মোদি প্রধানমন্ত্রী নির্বাচিত হলে তাঁর ওপর থেকে নয় বছরের মার্কিন ভিসা নিষেধাজ্ঞা উঠে যাবে। পূর্ণ কূটনৈতিক দায়মুক্তি পাবেন তিনি। গত সোমবার মার্কিন কংগ্রেসের এক প্রতিবেদনে এ কথা বলা হয়। ভারতীয় জনতা পার্টির (বিজেপি) প্রধানমন্ত্রী পদপ্রার্থী মোদি এ সময়ের মধ্যে পরিচালিত প্রায় সব কটি জনমত জরিপে এগিয়ে আছেন।মার্কিন কংগ্রেশনাল রিসার্চ সার্ভিসের (সিআরএস) ওই প্রতিবেদনে বলা হয়, মোদি ভারতের প্রধানমন্ত্রী হলে স্বয়ংক্রিয়ভাবে তাঁর ভিসার ওপর থেকে নিষেধাজ্ঞা প্রত্যাহার হবে। এ ছাড়া রাষ্ট্রের প্রধান হিসেবে তিনি এ-ওয়ান (কূটনৈতিক) ভিসা পেতে পারেন; তাঁর সফরের উদ্দেশ্য যা-ই হোক না কেন।২০০২ সালে গুজরাট দাঙ্গায় তাঁর বিতর্কিত ভূমিকার পরিপ্রেক্ষিতে মোদিকে ২০০৫ সালে ভিসা দিতে অস্বীকৃতি জানিয়েছিল যুক্তরাষ্ট্র। এখনো ওই নিষেধাজ্ঞা প্রত্যাহার করা হয়নি। এবার ভারতের প্রধানমন্ত্রী নির্বাচিত হলে মোদির ভিসার মর্যাদা কী হবে—এ বিষয়ে পর্যালোচনা করে প্রতিবেদন তৈরির জন্য বেশ কয়েকজন আইনপ্রণেতা সিআরএসকে অনুরোধ জানিয়েছিলেন। এরই পরিপ্রেক্ষিতে ওই প্রতিবেদন দেওয়া হয়।
তবে কংগ্রেস কিংবা মার্কিন সরকার এই প্রতিবেদনের পরামর্শ মেনে চলতে বাধ্য নয়। এ বিষয়ে চূড়ান্ত সিদ্ধান্ত নিতে পারেন মার্কিন প্রেসিডেন্ট বারাক ওবামা।
২০০২ সালের ফেব্রুয়ারিতে গুজরাটে দাঙ্গায় রাজ্যের মুখ্যমন্ত্রী মোদি জড়িত থাকার কোনো তথ্য-প্রমাণ মেলেনি বলে ২০১০ সালে দেশটির সুপ্রিম কোর্টের বিশেষ তদন্ত কমিটি জানিয়েছিল। পিটিআই।
