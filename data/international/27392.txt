
পাকিস্তানের উত্তর-পশ্চিমাঞ্চলের একটি বিশ্ববিদ্যালয়ে আজ বুধবার সকালে বন্দুকধারীরা হামলা চালিয়েছে। এতে অনেকে হতাহত হয়েছে বলে আশঙ্কা করা হচ্ছে। সঠিক সংখ্যা এখনো জানা যায়নি। বিশ্ববিদ্যালয়টির উপাচার্যের বরাত দিয়ে বার্তা সংস্থা এএফপি এ খবর জানিয়েছে।
শিক্ষাপ্রতিষ্ঠানটির নাম বাচা খান বিশ্ববিদ্যালয়। এটি পেশোয়ার থেকে ৫০ কিলোমিটার দূরে চরসাদ্দা এলাকায় অবস্থিত।
বিশ্ববিদ্যালয়ের উপাচার্য ফজল রহিম মারওয়াত বলেন, বন্দুকধারীরা দক্ষিণ দিক থেকে হামলা চালাতে শুরু করে। গোলাগুলি এখনো চলছে। হামলায় অন্তত তিনজন আহত হওয়ার খবর পাওয়া গেছে। এর মধ্যে একজন বিশ্ববিদ্যালয়ের প্রহরী এবং অন্য দুজন বেসামরিক ব্যক্তি। এখনো ক্যাম্পাসে উত্তেজনাকর পরিস্থিতি।
উপাচার্য বলেন, এই বিশ্ববিদ্যালয়ে নারী-পুরুষ শিক্ষার্থী ও কর্মকর্তা-কর্মচারী আছেন। তবে কোনো ধরনের নিরাপত্তা হুমকি এই শিক্ষাপ্রতিষ্ঠানের প্রতি ছিল না।
এর আগে ২০১৪ সালের ডিসেম্বরে পেশোয়ারে সামরিক বাহিনীর একটি বিদ্যালয়ে তালেবানের হামলায় দেড় শতাধিক শিক্ষার্থীর মৃত্যু হয়।
