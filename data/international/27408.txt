
ধর্ষণের দায়ে দণ্ডিত হয়ে কারাগারে আছেন ভারতের হরিয়ানার ভণ্ড বাবা গুরুমিত রাম রহিম সিং ইনসান। তাঁর বিরুদ্ধে অভিযোগ, তিনি তাঁরই আশ্রমের দুই সাধ্বীকে ধর্ষণ করেছিলেন। এবার এই আশ্রমের চিকিৎসক মহিন্দর পাল সিংকে গত রোববার রাতে গ্রেপ্তার করেছে হরিয়ানা পুলিশের বিশেষ তদন্তকারী দল।
এই চিকিৎসকের বিরুদ্ধে অভিযোগ, তিনি রাম রহিমের আশ্রমে থাকা সাধ্বী ও ভক্তদের বন্ধ্যত্বের কাজ করতেন। এ ছাড়া তিনি আশ্রমের অন্তঃসত্ত্বা ভক্ত ও সাধ্বীদের গর্ভপাত ঘটাতেন। শুধু তা-ই নয়, আশ্রমে থাকা পুরুষদেরও বন্ধ্যাকরণের কাজ করতেন তিনি।
গুরুমিত রাম রহিম সিং ইনসানকে গ্রেপ্তারের পর পুলিশ জানতে পারে এই চিকিৎসকের কথা, যিনি আশ্রমের হাসপাতালে থেকে এই বন্ধ্যাকরণের কাজ করতেন। হরিয়ানা পুলিশ এই চিকিৎসককে গ্রেপ্তারের জন্য অনেক চেষ্টার পর রোববার রাতে তাঁকে ধরতে পেরেছে।
গত ২৫ আগস্ট ধর্ষণের অভিযোগে গুরুমিত রাম রহিম সিং ইনসানকে গ্রেপ্তারের পর উত্তাল হয়ে উঠেছিল হরিয়ানার পঞ্চকুলা ও সিরসা। এ সময় সংঘর্ষে হরিয়ানা ও পাঞ্জাব মিলিয়ে ৪১ জন প্রাণ হারিয়েছিল। রাম রহিম সিং এখন রয়েছেন রোহতক কারাগারে।
