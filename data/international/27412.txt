
ভারতে মানব ও শিশু পাচারে শীর্ষে রয়েছে পশ্চিমবঙ্গ। ঘরোয়া হিংসার শিকারও বেশি পশ্চিমবঙ্গে। আজ শুক্রবার ভারতের ন্যাশনাল ক্রাইম রেকর্ডস ব্যুরোর ২০১৬ সালের বার্ষিক প্রতিবেদনে এ তথ্য উঠে এসেছে।
প্রতিবেদন অনুযায়ী সার্বিক অপরাধের শীর্ষে ভারতের উত্তর প্রদেশ। প্রতিবেদনে জানানো হয়, গত এক বছরে ভারতে নারীর ওপর অত্যাচারের ঘটনা বেড়েছে ২ দশমিক ৯ শতাংশ। এর মধ্যে এক বছরে ১ লাখ ১১ হাজার ৫৬৯ শিশু নিখোঁজ হয়, যার ১৫ শতাংশই পশ্চিমবঙ্গের। আবার নারী পাচার ও নারী নিগ্রহের ঘটনাও বেশি ঘটেছে পশ্চিমবঙ্গে। পুরো দেশের ১ লাখ ১০ হাজার অভিযোগের মধ্যে পশ্চিমবঙ্গের ছিল ১৯ হাজার ৩০২টি। তবে ধর্ষণ ও নারীর অপহরণের ঘটনায় যথাক্রমে শীর্ষে রয়েছে মধ্য ও উত্তর প্রদেশ। ২০১৬ সালে উত্তর প্রদেশে ৪ হাজার ৮৮৯টি খুন এবং ৪৯ হাজার ২৬২ জন নারীর ওপর সহিংসতার ঘটনা ঘটেছে। ধর্ষণের শীর্ষে থাকা মধ্যপ্রদেশে গত বছর ৪ হাজার ৮৮২টি ধর্ষণের ঘটনা ঘটেছে।
প্রতিবেদনে বলা হয়, গত বছর ভারতে বিভিন্ন অপরাধে ৩৭ লাখ ৩৭ হাজার ৮৭০ জনকে গ্রেপ্তার করা হয়। এর মধ্যে ৭ লাখ ৯৪ হাজার ৬১৬ জনকে দোষী সাব্যস্ত করা হয়। আর ১১ লাখ ৪৮ হাজার ৮২৪ জনকে মুক্তি দেওয়া হয়।
