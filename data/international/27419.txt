
ইউরোপীয় ইউনিয়ন (ইইউ) জোটকে টিকিয়ে রাখতে হলে সমস্ত উৎকণ্ঠা ঝেড়ে ফেলে প্রত্যয়ের সঙ্গে সামনে এগিয়ে যেতে হবে। ইইউ গঠনে রোম চুক্তি স্বাক্ষরের ৬০ বছর পূর্তি উপলক্ষে জোটের ২৭ সদস্যরাষ্ট্রের নেতারা রোমে অনুষ্ঠিত সম্মেলনে এ অঙ্গীকার করেছেন।শিগগিরই ইইউ ত্যাগ করতে যাওয়া নেতৃস্থানীয় সদস্য যুক্তরাজ্য এতে যোগ দেয়নি। ব্রিটিশ প্রধানমন্ত্রী থেরেসা মের জোট ছাড়ার প্রক্রিয়া শুরু করতে ‘আর্টিক্যাল ফিফটি’ সক্রিয় করার চার দিন আগে গতকাল শনিবার ইতালির রাজধানীতে এ সম্মেলন শুরু হয়।প্রথমে ইউরোপীয় অর্থনৈতিক জোট (ইইসি) গঠনে রোমে ১৯৫৭ সালের ২৫ মার্চ বেলজিয়াম, ফ্রান্স, ইতালি, লুক্সেমবুর্গ, নেদারল্যান্ডস ও তৎকালীন পশ্চিম জার্মানি এক চুক্তি স্বাক্ষর করে। এই চুক্তির ধারাবাহিকতায় এই দেশগুলো ও যুক্তরাজ্যসহ ইউরোপের আরও ২১টি দেশকে নিয়ে একসময় গড়ে ওঠে ইইউ জোট। গত বছর যুক্তরাজ্য এক গণভোটের মাধ্যমে জোট থেকে বেরিয়ে যাওয়ার পক্ষে সিদ্ধান্ত নেয়। ইইউর দ্বিতীয় বৃহত্তম অর্থনীতি এবং অন্যতম বিশ্বশক্তি যুক্তরাজ্যের আসন্ন বিদায়ের প্রেক্ষাপটে জোটের ভবিষ্যৎ নিয়েই অনেকে শঙ্কিত হয়ে পড়েন। আগামী বুধবারই থেরেসা মের লিসবন চুক্তির আর্টিক্যাল ফিফটি সক্রিয় করার কথা।সম্মেলনের আগের রাতে বিশ্বের রোমান ক্যাথলিক খ্রিষ্টানদের ধর্মীয় নেতা পোপ ফ্রান্সিস সতর্ক করে বলেন, নতুন দৃষ্টিভঙ্গির আলোকে কর্মপন্থা ঠিক না করলে ইইউ জোট ‘মৃত্যুর ঝুঁকিতে’ পড়বে। এর পরিপ্রেক্ষিতে গতকালের সম্মেলন থেকে আসে ‘ইউরোপ আমাদের অভিন্ন ভবিষ্যৎ’ শীর্ষক নতুন ঘোষণা।সম্মেলন শুরুর আগে রোমে রেনেসাঁ-যুগের ভবন পালাজ্জো দেই কনজারভেটরিতে আগত অতিথিদের অভ্যর্থনা জানান ইইউর প্রেসিডেন্ট ডোনাল্ড টাস্ক, ইতালির প্রধানমন্ত্রী পাওলো জেন্তিলোনি এবং মাল্টার প্রধানমন্ত্রী জোসেফ মাসকাট।এর আগে জার্মানির একটি টেলিভিশনকে এক সাক্ষাৎকারে ইউরোপীয় কমিশনের প্রধান জ্যঁ-ক্লদ জাঙ্কার বলেন, ‘ইউরোপীয় ইউনিয়নের শততম জন্মবার্ষিকীও পালিত হবে।’সম্মেলনের আগে ৬০ বছর পূর্তি উপলক্ষে ইইউ জোটকে অভিবাদন জানান যুক্তরাষ্ট্রের প্রেসিডেন্ট ডোনাল্ড ট্রাম্প।
