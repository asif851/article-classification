
টেলিভিশনের নির্বাচনী বিজ্ঞাপনেও মুসলিমবিরোধী অবস্থান থেকে সরলেন না ডোনাল্ড ট্রাম্প। মার্কিন প্রেসিডেন্ট নির্বাচনের রিপাবলিকান দলের এ মনোনয়নপ্রত্যাশীর প্রথম টিভি বিজ্ঞাপনেও ‘যুক্তরাষ্ট্রে মুসলিম প্রবেশে সাময়িক নিষেধাজ্ঞার’ আহ্বান প্রকট। আবার এতে ‘মিথ্যা ছবি’ ব্যবহারেরও অভিযোগ উঠেছে। খবর বিবিসির।ট্রাম্পের ৩০ সেকেন্ডের প্রথম টেলিভিশন বিজ্ঞাপনে ডেমোক্র্যাট দলের মনোনয়নপ্রত্যাশী হিলারি ক্লিনটন, প্রেসিডেন্ট বারাক ওবামা, স্যান বার্নার্দিনোর হামলাকারী ও কথিত আইএস জঙ্গির আলোকচিত্র, মার্কিন যুদ্ধজাহাজের গোলাবর্ষণ, ভবনে বিস্ফোরণ এবং সীমান্ত অতিক্রমের ফুটেজ দেখানো হয়। ভারী পুরুষ কণ্ঠে এতে বলতে শোনা যায়, রাজনীতিকেরা অন্য কিছু বলে ভান করলেও শুধু ট্রাম্পই একে উগ্র মুসলিম সন্ত্রাসবাদ হিসেবে আখ্যায়িত করেছেন। এর সমাধান খুঁজতে যুক্তরাষ্ট্রে মুসলিম প্রবেশের ওপর সাময়িক নিষেধাজ্ঞার প্রস্তাব দেন তিনি। এ ছাড়া অভিবাসীদের মার্কিন সীমান্ত পার হওয়ার ফুটেজ দেখিয়ে বলা হয়, যুক্তরাষ্ট্র কিছু সীমান্তে দেয়াল তৈরি করবে, এর অর্থ আদায় করা হবে প্রতিবেশী মেক্সিকো থেকে। বিজ্ঞাপনটি শেষ হয় ট্রাম্পের ‘ট্রেডমার্ক বক্তব্য’ ‘মেক আমেরিকা গ্রেট এগেইন’ দিয়ে।বিজ্ঞাপনটির বিষয়ে এক সংবাদ বিজ্ঞপ্তিতে ধনকুবের ট্রাম্প বলেছেন, টিভি বিজ্ঞাপন তাঁর জন্য জরুরি কি না, সে সম্পর্কে নিশ্চিত না হলেও কোনো ঝুঁকি চান না বলেই এটি তৈরি করা হয়েছে। তাঁর প্রচারণার ব্যয় ‘বাজেটের নিচে’ রয়েছে বলেও দাবি করেন এই রিপাবলিকান নেতা।এদিকে তথ্যের সত্যতা যাচাইকারী ওয়েবসাইট পলি ফ্যাক্টস বলছে, ট্রাম্পের টিভি বিজ্ঞাপনে ব্যবহৃত সীমান্তের ভিডিওটি আসলে আফ্রিকার মরক্কোর।
