
আকাশপথে বিমান চলাচলের স্বাধীনতা নিশ্চিত করতে গতকাল শনিবার দক্ষিণ-পূর্ব এশিয়ার দেশগুলোর জোট আসিয়ানের সঙ্গে ঐকমত্যে পৌঁছেছে জাপান। জাপানে জোটের এক বিশেষ শীর্ষ সম্মেলনে এ ঐকমত্য প্রতিষ্ঠিত হয়।পূর্ব চীন সাগরে চীনের বিতর্কিত বিমান প্রতিরক্ষা অঞ্চল ঘোষণার পর এশীয় দেশগুলোর নেতাদের এটিই প্রথম বড় ধরনের সম্মেলন।সম্মেলন শেষে এক ঘোষণায় বলা হয়, জাপানের প্রধানমন্ত্রী শিনজো আবে ও আসিয়ান নেতারা সম্মেলনে বিমান চলাচলের স্বাধীনতা এবং বেসামরিক বিমান পরিবহনব্যবস্থার নিরাপত্তা নিশ্চিত করতে পারস্পরিক সহযোগিতা বৃদ্ধিতে সম্মত হয়েছেন। জাপান ছাড়াও আসিয়ানভুক্ত চারটি দেশের সঙ্গে বিবাদে জড়িয়ে পড়েছে চীন। আসিয়ানভুক্ত দেশ ও জাপানের মধ্যকার সম্পর্কের ৪০ বছর পূর্তি উপলক্ষে ওই বিশেষ সম্মেলনের আয়োজন করা হয়। সম্মেলনে প্রধানমন্ত্রী শিনজো আবে জোটের দেশগুলোকে পাঁচ বছরে দুই হাজার কোটি ডলার অর্থসহায়তা ও ঋণ দেওয়ার প্রতিশ্রুতি দেন।এশিয়ার অন্যতম শক্তি চীন গত মাসে পূর্ব চীন সাগরে বিমান প্রতিরক্ষা অঞ্চল ঘোষণা করে। এ অঞ্চলের মধ্যে টোকিওনিয়ন্ত্রিত বিরোধপূর্ণ সেনকাকু দ্বীপের আকাশও রয়েছে। চীনে দ্বীপটি দিয়াউ নামে পরিচিত। বেইজিং একে নিজের বলে দাবি করে থাকে।বিমান প্রতিরক্ষা অঞ্চল ঘোষণার পর চীন বলেছিল, এ অঞ্চলে যেকোনো বিমানের প্রবেশের আগে সংশ্লিষ্ট দেশকে বেইজিংয়ের কাছে ফ্লাইট পরিকল্পনা জমা দিতে হবে। চীনা কর্তৃপক্ষের জারি করা নির্দেশও মানতে হবে। তবে এ ঘোষণাকে এই অঞ্চলের দেশগুলো উসকানিমূলক আখ্যা দিয়ে তা প্রত্যাখ্যান করে। এএফপি।
