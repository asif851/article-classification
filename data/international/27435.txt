
যুক্তরাষ্ট্রের সঙ্গে ভবিষ্যৎ সম্পর্কের গতিপ্রকৃতি অনুধাবন করতে নিজের ব্যাপারে মার্কিন নীতি ঘোষণার জন্য ধৈর্যের সঙ্গে অপেক্ষা করবে রাশিয়া। রুশ প্রেসিডেন্ট ভ্লাদিমির পুতিনের মুখপাত্র দিমিত্রি পেসকভ গতকাল বুধবার এ কথা জানান।এক সংবাদ সম্মেলনে দিমিত্রি পেসকভ বলেন, ‘আমাদের ব্যাপারে যুক্তরাষ্ট্রের সুনির্দিষ্ট কর্মতৎপরতা নিয়ে আমরা একটি বিবৃতি পেতে ধৈর্যের সঙ্গে অপেক্ষা করব; যা দ্বিপক্ষীয় সম্পর্কের স্বরূপ বুঝতে আমাদের সহায়তা করবে।’মঙ্গলবার কংগ্রেসে ট্রাম্প ভাষণ দেওয়ার পর রুশ মুখপাত্র পেসকভ এ মন্তব্য করলেন। ভাষণে রাশিয়ার নাম উল্লেখ না করলেও ট্রাম্প মস্কোর সঙ্গে তাঁর দেশের সম্পর্ক উষ্ণ করার সম্ভাব্য ইঙ্গিত দেন। তিনি বলেন, ‘আমেরিকা নতুন মিত্র ও নতুন অংশীদারত্ব খুঁজে পেতে আগ্রহী, যেখানে পারস্পরিক স্বার্থ রক্ষা হবে।’
