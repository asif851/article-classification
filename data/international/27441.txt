
ভারতের কংগ্রেস দলের সহসভাপতি রাহুল গান্ধী বলেছেন, পশ্চিমবঙ্গের শাসনক্ষমতা থেকে সরে যেতে হবে তৃণমূল কংগ্রেসকে। এবার ক্ষমতায় আসবে কংগ্রেস-বামজোট। মানুষ আর ‘দুর্নীতিপরায়ণ’ এই সরকারকে চাইছে না। পশ্চিমবঙ্গের মুর্শিদাবাদ জেলার রঘুনাথগঞ্জ এবং কান্দিতে গতকাল সোমবার দুটি পৃথক নির্বাচনী সমাবেশে এ কথা বলেন রাহুল। রাহুল বলেন, ‘পাঁচ বছর আগে পরিবর্তনের ডাকে সাড়া দিয়ে আমরা তৃণমূলের সঙ্গে একসঙ্গে লড়েছিলাম। কিন্তু ক্ষমতা গ্রহণের পরই মমতা বন্দ্যোপাধ্যায় পরিবর্তনের কথা ভুলে গিয়ে নিজেকে পরিবর্তন করে ফেলেছেন। তাঁর দল জড়িয়ে পড়েছে নানা দুর্নীতিতে।’ রাহুল গান্ধী আরও বলেন, একসময়ের ভারতের পথপ্রদর্শক ছিল এই বাংলা। সেই বাংলা আর বাংলায় নেই। সর্বক্ষেত্রে পিছিয়ে পড়েছে। সারদা কেলেঙ্কারি এবং সাম্প্রতিক সময়ে নারদ কেলেঙ্কারির প্রসঙ্গ তুলে পশ্চিমবঙ্গের মুখ্যমন্ত্রী মমতার ব্যাপক সমালোচনা করেন রাহুল। তিনি বলেন, মমতা সরকারের আমলে সারদা, নারদ কেলেঙ্কারি থেকে উড়ালসড়ক বিপর্যয়ের ঘটনা ঘটেছে। সারদায় জড়িত ব্যক্তিদের বিচার হয়নি। লাখ লাখ গরিব আমানতকারীকে বসিয়ে দেওয়া হয়েছে পথে। মোদি সরকারও সারদা কেলেঙ্কারি নিয়ে কোনো ব্যবস্থা নেয়নি। পাশাপাশি নারদ কেলেঙ্কারিতে ক্যামেরার সামনে তৃণমূলের নেতারা ঘুষের টাকা নিলেও তার বিচার হয়নি।
