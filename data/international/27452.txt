
মালয়েশিয়ার রাজধানী কুয়ালালামপুরের রাস্তায় গুলি করে হত্যা করা হয়েছে ফিলিস্তিনি বিজ্ঞানী ফাদি আল-বাতশকে। তিনি ফিলিস্তিনের সংগঠন হামাসের সদস্য ছিলেন। শনিবার এ ঘটনা ঘটে।
নিহত ব্যক্তির পরিবার ও হামাসের দাবি, ৩৫ বছর বয়সী ফাদি আল-বাশত হত্যাকাণ্ডের পেছনে আছে ইসরায়েলি গোয়েন্দা সংস্থা মোসাদ। তবে ফাদি আল-বাতশকে হত্যায় মোসাদের জড়িত থাকার অভিযোগ অস্বীকার করেছে ইসরায়েল।
ফাদি আল-বাতশ কয়েক বছর ধরেই মালয়েশিয়ায় বাস করছিলেন। তিনি তড়িৎ প্রকৌশলের প্রভাষক ছিলেন।
মালয়েশিয়ার পুলিশ বলছে, শনিবার মালয়েশিয়ার রাজধানী কুয়ালালামপুরে মসজিদে ফজরের নামাজ পড়ার জন্য বাসা থেকে বের হলে ফাদি আল-বাতশকে গুলি করে হত্যা করা হয়। অজ্ঞাত বন্দুকধারীদের গুলিতে ঘটনাস্থলেই মারা যান ফাদি। তাঁর মাথায় ও শরীরে অন্যান্য অংশে ১০টি গুলি করা হয়। আল-বাতশের দেহে চারটি গুলি লাগে। ঘটনাস্থল থেকে পুলিশ গুলি উদ্ধার করেছে।
ফাদিকে হত্যার জন্য ইসরায়েলি গোয়েন্দা সংস্থা মোসাদকে দায়ী করেছেন তাঁর বাবা। হত্যার সঙ্গে জড়িত ব্যক্তিদের খুঁজে বের করতে মালয়েশিয়া কর্তৃপক্ষের প্রতি আহ্বান জানিয়েছেন তিনি।
মালয়েশিয়ার পুলিশ কর্মকর্তা বলেছেন, সন্দেহভাজন হত্যাকারীরা শ্বেতাঙ্গ। একটি বিদেশি গোয়েন্দা সংস্থার সঙ্গে তারা যুক্ত বলে ধারণা করা হচ্ছে।
কুয়ালালামপুরের পুলিশ প্রধান মাজলান লাজিম বলেন, তাঁরা সিসিটিভি ফুটেজ পরীক্ষা করে দেখেছেন, বন্দুকধারীরা আক্রমণ চালানোর আগে প্রায় ২০ মিনিট ধরে সেখানে অপেক্ষা করছিল। বিজ্ঞানী ফাদি আল-বাতশই বন্দুকধারীদের লক্ষ্য ছিল। কারণ তার পাশে আরও দুজন হেঁটে যাচ্ছিলেন, তাদের লক্ষ্য করে গুলি ছোড়া হয়নি।
মালয়েশিয়ার ডেপুটি প্রধানমন্ত্রী আহমেদ জাহিদ দেশটির সংবাদমাধ্যমকে বলেছেন, নিহত ব্যক্তি ফিলিস্তিনি-সমর্থক বেসরকারি সংস্থার সঙ্গে জড়িত ছিলেন। সন্দেহভাজন ঘাতকেরা ইউরোপিয়ান বলে ধারণা করা হচ্ছে। তাদের সঙ্গে বিদেশি একটি গোয়েন্দা সংস্থার সম্পৃক্ততা থাকতে পারে।
হামাস বলেছে, তাদের একজন সদস্যকে হত্যা করা হয়েছে। সেই সদস্যকে তারা শহীদ বলে বর্ণনা করেছে। হামাস শহীদ শব্দটি সাধারণত ইসরায়েলি বাহিনীর হাতে নিহতদের ক্ষেত্রে ব্যবহার করে থাকে।
মালয়েশিয়ার কর্মকর্তারা বলেছেন, বাতশের ময়নাতদন্ত রোববার সম্পন্ন হয়েছে।
ফাদির লাশ দাফনের জন্য ফিলিস্তিনে নিয়ে যাওয়া হবে।
ইসরায়েল অতীতেও হামাসের সদস্যদের বিদেশের মাটিতে হত্যা করেছে বলে অভিযোগ আছে। হামাস অভিযোগ করে, ২০১৬ সালে তাদের একজন ড্রোন বিশেষজ্ঞ এবং তিউনিসিয়ার নাগরিক মোহাম্মদ জাওয়ারিকে গাড়িতে বসা অবস্থায় গুলি করে হত্যার ঘটনার পেছনে ছিল মোসাদ। এ ছাড়া দুবাইয়ে একটি হোটেলে হামাস সদস্য মাহমুদ আল-মাবহার মৃত্যুর ঘটনার পেছনেও মোসাদের হাত ছিল।
১৯৯৭ সালে জর্ডানে মোসাদের গুপ্তচরেরা হামাস নেতা খালিদ মিশালের কানের ভেতর বিষ ছিটিয়ে দিয়ে হত্যার এক ব্যর্থ চেষ্টা চালায়। ইসরায়েল বা মোসাদ কখনোই এসব হত্যাকাণ্ডে জড়িত থাকার কথা স্বীকার বা অস্বীকার কোনোটাই করেনি।
আল-বাতশকে হত্যায় মোসাদ জড়িত নয়: ইসরায়েল মালয়েশিয়ায় ফিলিস্তিনি বিজ্ঞানী ফাদি আল-বাতশকে হত্যার ঘটনায় মোসাদের জড়িত থাকার অভিযোগ অস্বীকার করেছে ইসরায়েল। দেশটির প্রতিরক্ষামন্ত্রী আভিগদোর লিবারম্যান আজ রোববার এ হত্যাকাণ্ডকে অন্তর্দ্বন্দ্বের ফল বলে মন্তব্য করেছেন। ইসরায়েলি রেডিওকে দেওয়া এক সাক্ষাৎকারে প্রতিরক্ষামন্ত্রী অভিযোগ করেন, হামাসের সদস্য ওই নিহত ব্যক্তি কোনো সাধু পুরুষ ছিলেন না। তিনি রকেট তৈরির সঙ্গে যুক্ত ছিলেন।
সরকারি রেডিওতে দেওয়া বক্তব্যে ইসরায়েলি প্রতিরক্ষামন্ত্রী বলেন, সন্ত্রাসী গোষ্ঠীগুলো মধ্যে অন্তর্দ্বন্দ্বের কারণে ইসরায়েলকে দোষারোপ করার একটি প্রবণতা রয়েছে।
 
