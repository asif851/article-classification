
আফগানিস্তানে দুটি মসজিদে গতকাল শুক্রবার হামলায় অন্তত ৭২ জন নিহত হয়েছেন। আহত হয়েছেন আরও অন্তত ৬০ জন। রাজধানী কাবুল এবং ঘোর প্রদেশে আত্মঘাতী এ হামলায় হতাহত ব্যক্তির সংখ্যা আরও বাড়তে পারে বলে আশঙ্কা করা হচ্ছে।
কাবুল পুলিশের মুখপাত্র আবদুল বশির মুজাহিদ জানান, রাজধানীর পশ্চিমাংশে দাশ্‌ত-ই-বারচি এলাকায় গতকাল মাগরিবের নামাজের সময় প্রথম হামলাটি হয় শিয়া সম্প্রদায়ের একটি মসজিদে। হামলাকারী মসজিদে ঢুকে আত্মঘাতী বিস্ফোরণ ঘটায়। এতে কমপক্ষে ৩৯ জন নিহত হন। আহত হন ৪৫ জন। হতাহত ব্যক্তিদের মধ্যে নারী ও শিশু রয়েছে।
স্বরাষ্ট্র মন্ত্রণালয়ের মুখপাত্র নাজিব দানিশ বলেন, তিনি মসজিদের শৌচাগারে ছিলেন। এমন সময় হঠাৎ বিস্ফোরণের শব্দ শুনতে পান। পরে মসজিদের মূল প্রাঙ্গণে গিয়ে রক্তাক্ত মরদেহ দেখতে পান।
অন্য হামলাটি হয়েছে দেশটির মধ্যাঞ্চলের ঘোর প্রদেশে সুন্নি সম্প্রদায়ের একটি মসজিদে। এতে নিহত হন অন্তত ৩৩ জন এবং আহত হয়েছেন ১০ জনের বেশি। আঞ্চলিক গভর্নর মহসিন দানিশায়ার জানান, স্থানীয় পুলিশের এক জ্যেষ্ঠ কমান্ডারই সম্ভবত এই হামলার লক্ষ্য ছিলেন। বিস্ফোরণে তিনিও মারা গেছেন।
প্রাথমিকভাবে কোনো গোষ্ঠী হামলার দায় স্বীকার করেনি। তবে কাবুল ও অন্যান্য প্রদেশের শিয়া মসজিদে হামলা চালানোর অভিযোগ রয়েছে আইএসের বিরুদ্ধে। 
