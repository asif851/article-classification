
শান্তিতে নোবেলজয়ী মালালা ইউসুফজাই মিয়ানমারের রোহিঙ্গা জনগোষ্ঠীকে রক্ষায় আন্তর্জাতিক সম্প্রদায়ের হস্তক্ষেপ কামনা করেছেন। একই সঙ্গে তিনি রোহিঙ্গাদের পক্ষে মুখ খোলার জন্য মিয়ানমারের নেত্রী অং সান সু চির প্রতি আহ্বান জানান।
মানবাধিকারকর্মী মালালা বলেন, ‘হাজার হাজার মানুষ বাস্তুচ্যুত হচ্ছে। এ অবস্থায় আমরা চুপ থাকতে পারি না।’
অক্সফোর্ড বিশ্ববিদ্যালয়ে পড়তে যাচ্ছেন মালালা। সেখানকার নতুন জীবন নিয়ে খানিকটা নার্ভাস বলে জানালেন তিনি। সেই অক্সফোর্ডে রোহিঙ্গা ইস্যুতে কথা বলতে গিয়ে তিনি আন্তর্জাতিক সম্প্রদায়ের প্রতি এ আহ্বান জানান।
মামলা বলেন, ‘এটি মানবাধিকার ইস্যু। সরকারের উচিত প্রতিক্রিয়া দেখানো। জনগণ বাস্তুচ্যুত হচ্ছে। সহিংসতার মুখোমুখি হচ্ছে।’ শিশুরা শিক্ষা থেকে বঞ্চিত হচ্ছে। বঞ্চিত হচ্ছে সব ধরনের মৌলিক অধিকার থেকে। সহিংস অবস্থার মধ্যে তাদের বাস করতে হচ্ছে। এমন সহিংস অবস্থার মধ্যে বাস করাটা খুবই কঠিন। আমাদের উচিত এর বিরুদ্ধে সোচ্চার হওয়া। এবং আমি আশা করব, অং সান সু চিও সাড়া দেবেন।’
এর আগে মিয়ানমারের রাখাইন রাজ্যে রোহিঙ্গাদের ওপর সহিংসতার নিন্দা জানান বর্তমানে যুক্তরাজ্যে বসবাসকারী পাকিস্তানি নারীশিক্ষা আন্দোলনকর্মী মালালা ইউসুফজাই। বলেন, শান্তিতে নোবেল জয়ী মিয়ানমারের গণতন্ত্রপন্থী নেত্রী অং সান সু চি রোহিঙ্গাদের প্রতি তাঁর দেশের লজ্জাজনক আচরণের নিন্দা জানাবেন—এই অপেক্ষায় আছেন তিনি।
সম্প্রতি মিয়ানমারের নিরাপত্তা বাহিনীর সীমান্তবর্তী কয়েকটি চৌকিতে হামলার ঘটনা ঘটে। হামলার জন্য মিয়ানমারের সরকার স্থানীয় আরাকান রোহিঙ্গা সালভেশন আর্মিকে দায়ী করে। এরপর থেকে রোহিঙ্গা জনপদে দমন-পীড়ন ও সাম্প্রদায়িক সহিংসতা শুরু হয়। রোহিঙ্গাদের নির্বিচারে হত্যারও অভিযোগ পাওয়া গেছে।
