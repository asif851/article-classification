
যুক্তরাষ্ট্রের নিউইয়র্কে বিক্রি হতে যাচ্ছে বিটলসের প্রয়াত সংগীত তারকা জর্জ হ্যারিসনের একটি ইলেকট্রিক গিটার। আজ শুক্রবার নিলামকারী প্রতিষ্ঠান জুলিয়েন’স অকশনস গিটারটি নিলামে তুলেছে। এটি চার লাখ ডলার (৩ কোটি ১২ লাখ ৭৮০ টাকা) থেকে ছয় লাখ ডলারে (৪ কোটি ৬৮ লাখ এক হাজার ১৭০ টাকা) বিক্রি হতে পারে বলে আশা করা হচ্ছে। গিটারটি এতদিন ব্রিটিশ জাদুঘরে রাখা ছিল।এএফপির খবরে জানানো হয়, জর্জ হ্যারিসন তাঁর পেশাগত জীবনের শুরুর দিকে ওই গিটার বাজিয়েছেন। দুদিন ব্যাপী ওই নিলাম ডাকে আরও অনেক সংগীত তারকা ব্যবহৃত জিনিস বিক্রির জন্য তোলা হবে। এর মধ্যে ওই গিটারটি অন্যতম সেরা আকর্ষণ হবে বলে আশা করছে আয়োজকেরা।জুলিয়েন’স অকশনসের নির্বাহী পরিচালক মার্টিন নোলানের ভাষ্য, হ্যারিসনের নিজের গিটারটি মেরামত করতে দেওয়া হয়েছিল। তখন তিনি এই গিটারটি একজনের কাছ থেকে ধার করেন। এই গিটার হাতে তাঁর বিভিন্ন ছবি আছে। বিভিন্ন কনসার্টেও তিনি গিটার হাতে গেয়েছেন। লিভারপুল নাইটক্লাবের বরাত দিয়ে নোলান বলেন, ৬০ শতকের প্রথম দিকে ক্যাভার্ন ক্লাবে হ্যারিসন এই গিটার বাজাতেন।নিলামে পপ সংগীত তারকা মাইকেল জ্যাকসনের ব্যবহৃত এরিক ক্ল্যাপটন গিটারও রাখা হয়েছে। এর দাম আশা করা হচ্ছে, ৩০ হাজার থেকে ৪০ হাজার ডলার ।মুক্তিযুদ্ধের সময় বাংলাদেশের দিকে বন্ধুত্বের হাত বাড়িয়ে দেন জর্জ হ্যারিসন। বাংলাদেশকে সাহায্য করতে জর্জ হ্যারিসন ও রবিশঙ্করের উদ্যোগে নিউইয়র্কে অনুষ্ঠিত হয় ‘কনসার্ট ফর বাংলাদেশ’। হ্যারিসনের ‘বাংলাদেশ বাংলাদেশ...’ গানটি ঝড় তোলে মানুষের মনে।একাত্তরের মহান মুক্তিযুদ্ধের সময় মার্কিন যুক্তরাষ্ট্রে নিউইয়র্কের ম্যাডিসন স্কয়ার গার্ডেনে ১৯৭১ সালের ১ আগস্ট অনুষ্ঠিত হয়েছিল ‘দ্য কনসার্ট ফর বাংলাদেশ’। পণ্ডিত রবিশংকর মুক্তিযুদ্ধের প্রতি বিশ্বজনমত গড়ে তোলা এবং শরণার্থীদের আর্থিক সহায়তা দেওয়ার জন্য তাঁর শিষ্য-বন্ধু বিখ্যাত ব্যান্ড বিটলেসর শিল্পী জর্জ হ্যারিসনকে নিয়ে এই অবিস্মরণীয় কনসার্টের আয়োজন করেন।আরও পড়ুন: বাংলাদেশের জন্য কনসার্ট
