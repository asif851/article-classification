
মস্কো উপশহরের রামেনস্কি অঞ্চলের কেরাতোভা গ্রামে হামলাকারী সেই বন্দুকধারী যৌথবাহিনীর অভিযানে নিহত হয়েছেন। গতকাল শনিবার ইগর জেনকোভ নামের এই বন্দুকধারীর অতর্কিত হামলায় তাঁর প্রতিবেশী চারজন নিহত হন। রাশিয়ার স্বরাষ্ট্র মন্ত্রণালয়ের এক মুখপাত্রের বরাত দিয়ে বার্তা সংস্থা তাসের ওয়েবসাইটে এ তথ্য জানানো হয়েছে।
স্থানীয় পুলিশ প্রশাসনের উদ্ধৃতি দিয়ে বার্তা সংস্থা তাস জানায়, গতকাল বিকেলে মস্কো রিং রোড থেকে ২০ কিলোমিটার দূরে দক্ষিণ-পূর্বাঞ্চলীয় এলাকায় কেরাতোভা গ্রামের একটি আবাসিক বাড়িতে স্থানীয় বাসিন্দারা গুলির শব্দ শুনতে পান। খবর পেয়ে পুলিশ দ্রুত ঘটনাস্থলে গেলে প্রায় আধা ঘণ্টা ধরে থেমে থেমে দুই পক্ষের মধ্যে গোলাগুলি চলে। এ সময় হামলাকারী পুলিশকে লক্ষ্য করে কয়েকটি গ্রেনেড বিস্ফোরণ ঘটান। রুশ গণমাধ্যমের খবরে বলা হয়, গোলাগুলি থেমে যাওয়ার পর ওই বাড়িটি পুলিশ ঘিরে রাখে। কেরাতোভা গ্রাম ও আশপাশের কিছু এলাকায় বাড়তি পাহারা বসানো হয়। ঘটনার পরপরই মস্কো অঞ্চলের পুলিশের বিভাগীয় প্রধান ভিক্তর পাউকোভ ঘটনাস্থল পরিদর্শন করেছেন।
পুলিশ জানায়, ৪৯ বছর বয়সী ইগর নিজের রাইফেল দিয়ে নির্বিচারে নিরীহ মানুষের ওপর গুলি চালায়; এতে ঘটনাস্থলেই তিনজন নিহত এবং হাসপাতালে চিকিৎসাধীন অবস্থায় আরও একজনের মৃত্যু হয়েছে। এ ঘটনায় আহত আরও দুজনকে স্থানীয় হাসপাতালে ভর্তি করা হয়েছে। রাশিয়ার তদন্ত কমিটি ফৌজদারি কার্যবিধির বিভিন্ন ধারায় একাধিক মামলা করেছে।স্থানীয় বাসিন্দারা গণমাধ্যমকে জানান, ইগর জেনকোভ আগে রাশিয়ার জরুরি নিরাপত্তা মন্ত্রণালয়ের উদ্ধারকর্মী ছিলেন। তিনি মস্কো উপশহরের বিভিন্ন এলাকায় দ্বিতীয় বিশ্বযুদ্ধের পরিত্যক্ত বোমা ও গোলাবারুদ অবৈধভাবে অনুসন্ধানের কাজ করতেন।
