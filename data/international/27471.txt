
দুর্নীতি ও অপচয় রোধে আগামী পাঁচ বছরের জন্য চীনে সরকারি ভবন নির্মাণ নিষিদ্ধ করা হয়েছে। রাষ্ট্রীয় গণমাধ্যমে এ খবর জানানো হয়েছে। চীনের নতুন প্রেসিডেন্ট শি জিনপিং দুর্নীতি রোধে শাস্তিমূলক ব্যবস্থা গ্রহণের প্রচারণা চালাচ্ছেন। এর অংশ হিসেবেই ওই পদক্ষেপ নেওয়া হয়েছে। দ্রুত বর্ধিষ্ণু অর্থনীতির দেশটির অনুন্নত এলাকায় চোখ ধাঁধানো নতুন সরকারি ভবনগুলো মাঝেমধ্যে জনগণের ক্ষোভের কারণ হয়ে উঠছে। সিনহুয়া বলেছে, মেরামতকাজের আড়ালে সরকারি ভবনকে আকর্ষণীয় করে তোলা ও বর্ধিত করাও নিষিদ্ধ করা হয়েছে। সরকারি ঘোষণায় বলা হয়, কিছু কিছু সরকারি বিভাগ ও স্থানীয় কর্তৃপক্ষ নিয়মনীতির তোয়াক্কা না করে বিশাল জায়গাজুড়ে সরকারি অফিস চত্বর গড়ে তুলেছে; যা ক্ষমতাসীন কমিউনিস্ট পার্টির (সিপিসি) ভাবমূর্তি ক্ষুণ্ন করেছে। সরকারের স্বচ্ছতা প্রতিষ্ঠায় নতুন সরকারি ভবন নির্মাণ নিষিদ্ধ করা হচ্ছে। সিপিসি ও জনগণের মধ্যে সম্পর্ক জোরদার এবং দল ও সরকারের ভাবমূর্তি বজায়ের ক্ষেত্রেও এটি গুরুত্বপূর্ণ। সাম্প্রতিক বছরগুলোতে চীনে যেসব ভবন নিয়ে ব্যাপক সমালোচনা হয়েছে, সেগুলোর মধ্যে পূর্বাঞ্চলীয় আনহুই প্রদেশের ফুইয়াং শহরে পশ্চিমা ধাঁচে নির্মিত একটি সরকারি ভবন উল্লেখযোগ্য। এর নির্মাণে ব্যয় হয়েছে প্রায় ৫০ লাখ মার্কিন ডলার। এলাকার বাসিন্দারা একে ‘হোয়াইট হাউস’ হিসেবে আখ্যা দিয়ে থাকেন। রাষ্ট্রায়ত্ত এক ওষুধ প্রস্তুতকারী প্রতিষ্ঠানের একটি ভবন নিয়েও জনমনে সৃষ্টি হয়েছে ক্ষোভ। সোনালি রঙের দেয়াল ও অলংকৃত ঝাড়বাতিওয়ালা ভবনটি ফ্রান্সের ভার্সাই প্রাসাদের অনুকরণে তৈরি করা হয়েছে। সমুদ্রের তীরবর্তী অবকাশ কেন্দ্রগুলোতেও কিছু সরকারি সংস্থা বিলাসবহুল অফিস নির্মাণ করেছে। এসব অফিসে সরকারি কর্মকর্তারা বিনা মূল্যে বা উচ্চ ছাড়ে থাকার সুযোগ পান।২ সিনহুয়া বলেছে, নিষেধাজ্ঞার আওতায় সরকারি প্রশিক্ষণ কেন্দ্র, হোটেল ও মোটেলও অন্তর্ভুক্ত থাকবে। এ ছাড়া কোনো নির্মাণ প্রকল্পে সরকারি সংস্থা বেসরকারি কোম্পানিগুলোর স্পনসরশিপ বা অনুদান নিতে পারবে না। চলতি বছরের শুরুর দিকে চীনের নেতৃত্ব গ্রহণের পর প্রেসিডেন্ট শি জিনপিং দুর্নীতি মোকাবিলার বিষয়টিকে বিশেষ অগ্রাধিকার দিচ্ছেন। দুর্নীতিকে ক্ষমতাসীন সিপিসির জন্য ‘বিরাট চ্যালেঞ্জ’ বলে হুঁশিয়ার করে দিয়েছেন তিনি। বিবিসি।
