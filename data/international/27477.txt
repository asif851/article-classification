
জ্যোতির্বিজ্ঞানীরা অস্বাভাবিক অবস্থানে থাকা পাঁচটি নক্ষত্র শনাক্ত করেছেন। এর মধ্যে দুটি জোড়ায় চারটি নক্ষত্র রয়েছে। একেকটি জোড়ার নক্ষত্রগুলো পরস্পরের খুব কম দূরত্বে বা সংযুক্ত অবস্থায় রয়েছে। মহাবিশ্বে এ ধরনের দৃষ্টান্ত খুবই বিরল। খবর বিবিসির।যুক্তরাজ্যে জ্যোতির্বিজ্ঞানীদের জাতীয় সম্মেলনে ওই পাঁচটি নক্ষত্রের ব্যাপারে গবেষণার বিস্তারিত তুলে ধরা হয়। বিজ্ঞানীরা বলেন, দুটি জোড়ার একটিতে নক্ষত্রগুলো খুব কম দূরত্বে (মাত্র প্রায় ৩০ লাখ কিলোমিটার) রয়েছে। আর অপর জোড়াটিতে দুটি নক্ষত্র প্রায় সংযুক্ত অবস্থাতেই রয়েছে। এদের বাইরের আবহমণ্ডলও অভিন্ন। একটি জোড়ার কাছেই নিঃসঙ্গ অবস্থায় রয়েছে অপর নক্ষত্রটি।জোড়া নক্ষত্রগুলো পারস্পরিক মাধ্যাকর্ষণের একটি অভিন্ন কেন্দ্রকে আবর্তন করে। তবে একেকটি জোড়ার মাঝখানের দূরত্ব তুলনামূলকভাবে অনেক বেশি। এটি সূর্যের চারপাশে প্লুটোর কক্ষপথের যে দৈর্ঘ্য তার চেয়েও বেশি। অস্বাভাবিক ওই নক্ষত্রগুলো রয়েছে আর্সা মেজর নক্ষত্রমণ্ডলে।সৌরজগতের বাইরের নক্ষত্র অনুসন্ধানের আন্তর্জাতিক প্রকল্পে সংগৃহীত তথ্য-উপাত্ত থেকে ওই পাঁচ নক্ষত্রের অবস্থান শনাক্ত করা হয় প্রকল্পটির আওতায় দক্ষিণ আফ্রিকা ও ক্যানারি দ্বীপপুঞ্জে স্থাপিত পর্যবেক্ষণ কেন্দ্র থেকে কয়েক মিনিট অন্তর আকাশের অধিকাংশ স্থানের ছবি তোলা হয়।যুক্তরাজ্যের ওপেন ইউনিভার্সিটির জ্যোতির্বিদ মার্কাস লোর বলেন, নক্ষত্রগুলোর এ ধরনের অবস্থান সত্যিই অদ্ভুত। জোড়া নক্ষত্রগুলোর কোনো গ্রহ কেন নেই, তাও স্পষ্ট নয়। সব নক্ষত্র একই কক্ষপথে ঘোরে। হয়তো এগুলো একই তারকা উৎসের ধূলি ও গ্যাসের সমন্বয়ে গঠিত।মার্কাস লোর আরও বলেন, পরস্পর সংযুক্ত নক্ষত্ররাজির অবস্থান অত্যন্ত বিরল। তবে পাঁচটি নক্ষত্রের সমন্বয়ে গঠিত আরও অন্তত একটি মহাজাগতিক কাঠামো আছে। মার্কিন মহাকাশ সংস্থার (নাসা) গ্রহ অনুসন্ধানী দূরবীক্ষণযন্ত্রে বিষয়টি ধরা পড়েছে।
