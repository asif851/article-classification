
মিয়ানমার সংকট নিয়ে নিরাপত্তা পরিষদে ভালো কথা বলার সময় শেষ বলে মন্তব্য করেছেন জাতিসংঘে নিযুক্ত যুক্তরাষ্ট্রের রাষ্ট্রদূত নিকি হ্যালি। তিনি বলেছেন, মিয়ানমারের নিরাপত্তা বাহিনীর বিরুদ্ধে অবশ্যই ব্যবস্থা নেওয়ার বিষয়টি বিবেচনা করতে হবে।
গতকাল বৃহস্পতিবার মিয়ানমার সংকট নিয়ে জাতিসংঘের নিরাপত্তা পরিষদের বৈঠকে নিকি হ্যালি এসব কথা বলেন।
জাতিসংঘে নিযুক্ত এই মার্কিন রাষ্ট্রদূত বলেন, মিয়ানমারের নিরাপত্তা বাহিনীর বিরুদ্ধে অবশ্যই ব্যবস্থা নেওয়ার বিষয়টি বিবেচনা করতে হবে। মিয়ানমারের সেনাবাহিনীর জবাবদিহি নিশ্চিত না হওয়া পর্যন্ত দেশটিতে অস্ত্র সরবরাহ স্থগিত রাখতে সংশ্লিষ্ট দেশগুলোর প্রতি আহ্বান জানান তিনি। পাশাপাশি জনগণের মানবাধিকার ও মৌলিক স্বাধীনতার প্রতি শ্রদ্ধা জানাতে মিয়ানমারের সেনাবাহিনীর প্রতি আহ্বান জানান হ্যালি।  নিকি হ্যালি বলেন, মিয়ানমারের সেনাবাহিনীর যে সদস্যদের বিরুদ্ধে নিপীড়নের অভিযোগ উঠেছে, তাদের নির্দেশনা দেওয়ার মতো দায়িত্বশীল পদ থেকে তাৎক্ষণিকভাবে সরিয়ে দিতে হবে। অভিযুক্ত সেনাদের বিচারের আওতায় আনতে হবে।
