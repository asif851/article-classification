
মিসরের গণভোটে ভোটাররা নতুন সংবিধানের পক্ষেই রায় দিয়েছেন। দেশটির রাষ্ট্রীয় সংবাদ সংস্থা ও সরকারি সূত্রগুলো দাবি করেছে, এতে প্রায় ৫৫ শতাংশ ভোট পড়েছে। নতুন সংবিধানের পক্ষে রায় দিয়েছে ৯০ শতাংশ ভোটার।নতুন সংবিধানের বিষয়ে জনগণের মতামত জানতে গত মঙ্গল ও বুধবার গণভোট হয়। তবে ক্ষমতাচ্যুত প্রেসিডেন্ট মোহাম্মদ মুরসি ও তাঁর সমর্থিত মুসলিম ব্রাদারহুড গণভোট বর্জন করে। মিসরের রাষ্ট্রীয় সংবাদ সংস্থা মেনা জানায়, সংবিধানের পক্ষে পড়া ভোটের হার কোনো কোনো কেন্দ্রে ৯০ শতাংশ ছাড়িয়ে গেছে। তবে মিসরের স্বরাষ্ট্র মন্ত্রণালয়ের জনসংযোগ বিভাগের পরিচালক মেজর জেনারেল আবদেল ফাত্তাহ ওসমান টেলিভিশন চ্যানেল আল-হায়াতকে জানান, নতুন সংবিধানের পক্ষে ৯৫ শতাংশ ভোট পড়েছে। তিনি আরও জানান, গণভোটে ৫৫ শতাংশ ভোট পড়েছে। বিশ্লেষকেরা বলছেন, সংবিধানের পক্ষে ৯০ শতাংশ ভোট পড়া স্বাভাবিক। কারণ, ক্ষমতাসীনেরা সংবিধানের পক্ষে। অন্যদিকে ব্রাদারহুড নতুন সংবিধানের বিপক্ষে। কিন্তু সংগঠনটি নিষিদ্ধ হওয়ায় তারা আনুষ্ঠানিকভাবে ‘না’ ভোটের পক্ষে প্রচারণা চালাতে পারেনি। পুরো নির্বাচনে ‘না’ ভোটের পক্ষে প্রচারণা তেমন চোখে পড়েনি। সংবিধানের পক্ষে এই রায় দেশটির সেনাপ্রধান জেনারেল আবদেল ফাত্তাহ আল-সিসির প্রেসিডেন্ট পদে প্রতিদ্বন্দ্বিতার সম্ভাবনা আরও বাড়িয়ে তুলল বলে মনে করা হচ্ছে। জর্জ ওয়াশিংটন বিশ্ববিদ্যালয়ের শিক্ষক নাথান ব্রাউন বলেন, ‘মিসরে আবার হয়তো আধিপত্যসুলভ একজন প্রেসিডেন্টের উত্থান ঘটতে যাচ্ছে।’ রয়টার্স।
