
শ্রীলঙ্কার পার্লামেন্ট নির্বাচনে ধরাশায়ী হয়েছে সাবেক প্রেসিডেন্ট মাহিন্দা রাজাপক্ষের দল ইউনাইটেড পিপলস ফ্রিডম অ্যালায়েন্স (ইউপিএফএ)। সরাসরি ভোট হওয়া ১৯৬টি আসনের মধ্যে ৯৩টি আসনে জিতে একক সংখ্যাগরিষ্ঠ দল হিসেবে আত্মপ্রকাশ করেছে দেশটির বর্তমান প্রধানমন্ত্রী রনিল বিক্রমাসিংহের দল ইউনাইটেড ন্যাশনাল পার্টি (ইউএনপি)।অবশ্য গত সোমবার অনুষ্ঠিত এ নির্বাচনের পূর্ণাঙ্গ ফল গতকাল মঙ্গলবার প্রকাশের আগেই পরাজয় স্বীকার করেন রাজাপক্ষে। আর প্রধানমন্ত্রী বিক্রমাসিংহে নির্বাচনে ‘জনগণের জয়’ হয়েছে মন্তব্য করে ঐক্যের ডাক দেন। খবর এএফপি ও রয়টার্সের।শ্রীলঙ্কার পার্লামেন্টের মোট আসনসংখ্যা ২২৫টি। তবে সরাসরি ভোট হয় ১৯৬টি আসনে। গতকাল স্থানীয় সময় বিকেল সাড়ে চারটার মধ্যেই সবগুলো আসনের ফল বোরোয়। এতে দেখা যায়, বিক্রমাসিংহের ইউএনপি জিতেছে ৯৩টি আসনে। অন্যদিকে সাবেক প্রেসিডেন্ট রাজাপক্ষের ইউপিএফএ পেয়েছে ৮৩টি আসন।এক দশক ধরে প্রেসিডেন্ট পদে থাকা রাজাপক্ষে গত ৮ জানুয়ারি অনুষ্ঠিত প্রেসিডেন্ট নির্বাচনে তাঁরই সাবেক ঘনিষ্ঠ সহকর্মী মাইথ্রিপালা সিরিসেনার কাছে হেরে যান। ওই নির্বাচনে প্রার্থী হওয়ার আগে সিরিসেনা রাজাপক্ষের ক্ষমতাসীন দল ইউনাইটেড পিপলস ফ্রিডম অ্যালায়েন্সের (ইউপিএফএ) মহাসচিব ছিলেন।পার্লামেন্ট নির্বাচনের মধ্য দিয়ে দেশের দ্বিতীয় প্রভাবশালী পদ প্রধানমন্ত্রী হয়ে রাজাপক্ষে আবার রাজনৈতিক মঞ্চে ফেরার আশায় ছিলেন। তবে সিরিসেনা তাঁর প্রধান হওয়া ঠেকাতে ইউএনপির সঙ্গে কাজ করেন। কিন্তু ইউপিএফএকে জেতাতে পারলে সিরিসেনা তাঁকে প্রধানমন্ত্রী করতে বাধ্য হবেন বলে মনে করছিলেন রাজাপক্ষে।আনুষ্ঠানিক ফল প্রকাশের আগেই গতকাল হার মেনে নিয়ে রাজাপক্ষে বলেন, ‘আমার প্রধানমন্ত্রী হওয়ার স্বপ্ন ফিকে হয়ে গেছে। আমি (পরাজয়) স্বীকার করছি। আমরা একটি ভালো লড়াইয়ে হেরে গেছি।’
