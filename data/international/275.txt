
ভারতের মধ্যপ্রদেশে গণবিয়েতে উপহার হিসেবে নববধূদের হাতে কাঠের ব্যাট তুলে দিয়েছেন রাজ্যের মন্ত্রী গোপাল ভার্গব।
মদ্যপ স্বামী মোকাবিলায় নববধূদের এই ব্যতিক্রমী উপহার দেওয়ার কথা জানিয়েছেন মন্ত্রী।
এবেলা অনলাইনের খবর অনুযায়ী, গত শনিবার রাজ্যের সাগর জেলায় ওই গণবিয়ে হয়। কয়েক শ পাত্র-পাত্রীর গণবিয়েতে হাজির হন রাজ্যের পঞ্চায়েতিরাজ ও গ্রামোন্নয়নমন্ত্রী গোপাল ভার্গব। অন্য উপহারের সঙ্গে নববধূদের কাঠের ব্যাট দেন তিনি।
নববধূদের দেওয়া কাঠের ব্যাটকে স্থানীয় ভাষায় ‘মোরগি’ বলে। কাপড়চোপড় কাচায় এই ব্যাট ব্যবহৃত হয়।
নববধূদের উদ্দেশে মন্ত্রীর পরামর্শ, স্বামী মদ্যপ অবস্থায় বাড়িতে এলে স্ত্রীরা যেন এই ব্যাট দিয়ে তাঁদের শায়েস্তা করেন।
উপহারের ব্যাটে লেখা ছিল, মদ্যপদের শায়েস্তা করার উপহার। নাক গলাবে না পুলিশ।
বিজেপির এই মন্ত্রীর ভাষ্য, এলাকার নারীরা প্রায়ই তাঁর কাছে মদ্যপ স্বামীর নির্যাতনের বিষয়ে অভিযোগ করেন। এ কারণে নববধূদের হাতে ব্যাট তুলে দিয়েছেন তিনি।
নববধূদের আইন হাতে তুলে নেওয়ার পরামর্শ দিয়ে ভুল করছেন না বলে মত মন্ত্রীর। তিনি জানান, নারীদের হাতে এমন অস্ত্র তুলে দিতে ১০ হাজার ব্যাট তৈরির আদেশ দিয়েছেন।
 
