
দুটি ছবি। প্রথমটি ২০১৬ সালের। দ্বিতীয়টি ২০১৫ সালের। দুটি ছবিটিই জি-২০ সম্মেলনের। ছবি দুটি তোলার ব্যবধান মাত্র এক বছর। কিন্তু তা পাশাপাশি রাখলে পার্থক্যটা স্পষ্ট হয়ে ওঠে। ছবিতে থাকা গুরুত্বপূর্ণ বিশ্বনেতাদের অভিব্যক্তিই বলে দেয় অনেক কিছু। এটা স্পষ্ট যে অল্প সময়ের মধ্যে বদলে গেছে বিশ্ব রাজনীতি।
ভারতের সংবাদমাধ্যম হিন্দুস্থান টাইমস গতকাল সোমবার এক প্রতিবেদনে জানায়, পৃথক বছরের জি-২০ সম্মেলনের নেতাদের আলোচিত ওই গ্রুপ ছবি দুটি নিয়ে সামাজিক যোগাযোগমাধ্যমে ব্যাপক আলোচনা হচ্ছে।
চলতি বছর ও আগের বছরের ছবি দুটি পাশাপাশি রেখে তাতে বিশ্বনেতাদের মধ্যকার অভিব্যক্তির পার্থক্য চিহ্নিত করছেন টুইটার ব্যবহারকারীরা।
দুটি ছবিতেই বিশ্বের ক্ষমতাধর ২০টি দেশের সরকার বা রাষ্ট্রপ্রধানেরা দাঁড়িয়ে আছেন।
চলতি বছরের জি-২০ সম্মেলনের গ্রুপ ছবিতে দেখা যায়, তুরস্কের প্রেসিডেন্ট রিসেপ তাইয়েপ এরদোয়ান রুশ প্রেসিডেন্ট ভ্লাদিমির পুতিনের পাশে দাঁড়িয়ে। তাঁদের অবস্থান ছবির একদিকে। তাঁরা দুজন আন্তরিকতার সঙ্গে কথা বলছেন। আর ছবির অন্যদিকে দাঁড়িয়ে মার্কিন প্রেসিডেন্ট বারাক ওবামা। তিনি ঘাড় বাঁকিয়ে পুতিন-এরদোয়ানের কথা বলার দৃশ্য দেখছেন।
গত বছরের জি-২০ সম্মেলনের গ্রুপ ছবিতে দেখা যায় সম্পূর্ণ বিপরীত চিত্র। সেখানে এরদোয়ান ও ওবামা পাশাপাশি দাঁড়িয়ে। তাঁদের মধ্যকার আন্তরিকতা চোখে পড়ার মতো। আর একটু দূরে দাঁড়িয়ে সেই দৃশ্য দেখছেন পুতিন।
দুটি ছবিই সামাজিক যোগাযোগমাধ্যমে ছড়িয়ে পড়েছে। এই ছবি নিয়ে মানুষ নানা মন্তব্য করছেন।
যুক্তরাষ্ট্রসহ পশ্চিমাদের সঙ্গে তুরস্কের সম্পর্কের টানাপোড়েন চলছে। তুরস্কে সাম্প্রতিক ব্যর্থ অভ্যুত্থানচেষ্টার পর বিশেষ করে ওয়াশিংটনের সঙ্গে আঙ্কারার সম্পর্ক ভালো যাচ্ছে না। এই প্রেক্ষাপটে মস্কোর দিকে ঝুঁকে পড়ে আঙ্কারা।
