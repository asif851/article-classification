
গ্রিসের রাষ্ট্রীয় টেলিভিশন সম্প্রচার কেন্দ্র ইআরটি আবার চালু করার নির্দেশ দিয়েছেন আদালত। দেশটির শীর্ষ প্রশাসনিক আদালত কাউন্সিল অব স্টেট গত সোমবার বলেন, নতুন আরেকটি গণমাধ্যম প্রতিষ্ঠান চালুর আগ পর্যন্ত ইআরটি চালু রাখতে হবে।
গ্রিসের সরকার ব্যয় সংকোচন উদ্যোগের অংশ হিসেবে ছয় দিন আগে ইআরটিকে আকস্মিকভাবে বন্ধ ঘোষণা করে। এতে প্রায় দুই হাজার ৭০০ কর্মী চাকরি হারান। দেশজুড়ে এ উদ্যোগের ব্যাপক সমালোচনা ও বিক্ষোভ শুরু হয়। ক্ষমতাসীন জোট সরকারের অভ্যন্তরেও অসন্তোষ দেখা দেয়। এমনকি সরকার ভেঙে পড়ার আশঙ্কাও সৃষ্টি হয়।
প্রতিবাদের মুখে প্রধানমন্ত্রী আন্তোনিস সামারাস সাময়িকভাবে ইআরটি চালু করার ঘোষণা দিয়েছিলেন। পার্লামেন্টের অনুমোদন সাপেক্ষে সরকার নতুন একটি রাষ্ট্রীয় সম্প্রচার কেন্দ্র চালু করবে বলে তিনি জানান।
ইআরটি বন্ধ ঘোষণা করার দিন থেকে রাজধানী এথেন্স, বৃহৎ শিল্পনগর থেসালোনিকি ও অন্যান্য বড় শহরে প্রতিষ্ঠানটির কার্যালয়ের সামনে কর্মীরা অবস্থান কর্মসূচি পালন করেন। এএফপি ও বিবিসি।
