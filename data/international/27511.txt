
পাকিস্তানের লাহোরে আজ বুধবার আদম শুমারিকারী দলকে লক্ষ্য করে বোমা হামলার ঘটনায় কমপক্ষে ছয়জন নিহত ও ১৮ জন আহত হয়েছে। তালেবান এ হামলার দায় স্বীকার করেছে।
বার্তা সংস্থা রয়টার্সের এক প্রতিবেদনে বলা হয়, আজ বুধবার লাহোরের পূর্বাঞ্চলীয় এলাকায় এই বোমা হামলার ঘটনা ঘটে।
পাঞ্জাবের প্রাদেশিক সরকারের মুখপাত্র মালিক আহমেদ খান বলেন, প্রায় দুই দশক পর শুরু হওয়া আদম শুমারিতে অংশ নেওয়া সেনাবাহিনীর একটি গাড়ি লক্ষ্য করে এই বোমা হামলা হয়েছে। এতে দুজন সেনা সদস্য ও দুজন বেসামরিক ব্যক্তি নিহত হয়েছে।
পাঞ্জাবের প্রাদেশিক আইনমন্ত্রী রানা সানাউল্লাহ বলেন, হামলার ধরন দেখে মনে হচ্ছে এটি সন্ত্রাসী কর্মকাণ্ড। এই হামলায় দুজন সেনা সদস্য ও ছয় ব্যক্তি নিহত হয়েছে।
পাকিস্তানের সেনা প্রধান জেনারেল কামার জাভেদ বলেন, ‘যে কোনো ভাবেই এই আদম শুমারি শেষ করা হবে। আজকের এই শোক আমাদের শক্তিকে আরও বাড়িয়ে দেবে। পুরো জাতির সমর্থন নিয়ে আমরা এই দেশ থেকে সমস্ত সন্ত্রাসী কর্মকাণ্ড প্রতিহত করব।’
পাকিস্তানের তেহরিক-ই-তালেবানের মুখপাত্র মুহাম্মদ খুরাসানি এই হামলার দায় স্বীকার করে বিবৃতি দিয়েছেন।
