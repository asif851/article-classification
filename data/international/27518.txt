
টেলিভিশনের একটি অনুষ্ঠান উপস্থাপনা করছিলেন বলিউড অভিনেত্রী গওহর খান। আচমকা দর্শকসারি থেকে একজন সরাসরি মঞ্চে হাজির। সেখানে গিয়ে কোনো কিছু বুঝে ওঠার আগেই অভিনেত্রীর গালে বসিয়ে দিলেন থাপড়। ভারতের মুম্বাই শহরে গত রোববার এ ঘটনা ঘটে। খবর পিটিআইয়ের।পুলিশ জানায়, টিভি রিয়েলিটি শো ‘র স্টার’-এর চূড়ান্ত পর্বের শুটিং চলছিল গত রোববার। ‘র স্টার’ হচ্ছে ভারতীয় টিভি চ্যানেল স্টার প্লাস-এ সম্প্রচারিত গানের প্রতিযোগিতা। গওহর খান এতে উপস্থাপিকা হিসেবে কাজ করেন। রোববার প্রতিযোগিতার চূড়ান্ত পর্বের কাজ চলার একপর্যায়ে একজন দর্শক সেখানে হাজির হয়ে তাঁর ওপর হামলা করে বসেন এবং হুমকি দিতে থাকেন। ওই দর্শক বলতে থাকেন, ‘একজন মুসলিম নারী হিসেবে গওহরের এমন স্বল্পবসন পরে টিভির সামনে হাজির হওয়া ঠিক হয়নি।’হামলাকারীর নাম মোহাম্মদ আকিল মল্লিক বলে জানিয়েছে পুলিশ। তিনি অভিনেত্রী গওহর খানকে থাপড় দেওয়ার পাশাপাশি তাঁকে অসংগতভাবে স্পর্শও করতে শুরু করেন। তবে ঘটনাস্থলে নিযুক্ত নিরাপত্তাকর্মীরা অবিলম্বে হামলাকারীকে পাকড়াও করে।স্থানীয় পুলিশের জ্যেষ্ঠ পরিদর্শক বিলাস চবন বলেন, অভিযুক্ত ব্যক্তিকে আটক করে থানায় নিয়ে আসা হয়। তাঁর বিরুদ্ধে ভারতীয় দণ্ডবিধির ৩২৩, ৩৫৪ ও ৫০৬ ধারায় তিনটি অভিযোগে মামলা দায়ের করা হয়েছে। অভিযোগ তিনটি হচ্ছে ইচ্ছাকৃতভাবে কাউকে আঘাত করা, কোনো নারীর শালীনতা নষ্ট করার চেষ্টা করা এবং কাউকে ভয়ভীতি প্রদর্শন করা। গতকালই অভিযুক্ত মল্লিককে আদালতে হাজির করার কথা ছিল।গওহর খান বলিউডের প্রায় আধা ডজন চলচ্চিত্রে অভিনয় করেছেন। রকেট সিং ও সেলসম্যান অব দ্য ইয়ারসহ বিভিন্ন চলচ্চিত্রে নিজের অভিনয়দক্ষতা ফুটিয়ে তুলে তিনি ব্যাপক প্রশংসাও কুড়িয়েছেন। এ ছাড়া গত বছর গওহর খান টিভি রিয়েলিটি শো বিগ বস-এ বিজয়ী হয়ে সবার নজর কাড়েন।
