
 
পাকিস্তানকে সন্ত্রাসীদের ‘নিরাপদ আশ্রয়স্থল’ বলে উল্লেখ করেছে যুক্তরাষ্ট্র। গতকাল বুধবার প্রকাশিত মার্কিন পররাষ্ট্র দপ্তরের ‘কান্ট্রি রিপোর্ট অন টেররিজম’ শীর্ষক এক প্রতিবেদনে এ কথা জানানো হয়।
এনডিটিভি অনলাইনের খবরে বলা হয়, ওই প্রতিবেদনে ২০১৬ সালের তথ্যের ভিত্তিতে সন্ত্রাসবাদীদের ‘নিরাপদ আশ্রয়স্থল’ হিসেবে ব্যবহৃত বিশ্বের বিভিন্ন দেশ ও অঞ্চলের তালিকা দেওয়া হয়েছে। ওই তালিকায় পাকিস্তানেরও নাম রয়েছে।
ওই প্রতিবেদনে বলা হয়, ২০১৬ সালে পাকিস্তানে লস্কর-ই-তাইয়েবা এবং জইশ-ই-মোহাম্মদের মতো সন্ত্রাসবাদী সংগঠনগুলো বহাল তবিয়তে তাদের সব ধরনের কার্যক্রম, প্রশিক্ষণ এবং তহবিল গঠন অব্যাহত রেখেছে।
যুক্তরাষ্ট্রের পররাষ্ট্র মন্ত্রণালয় বলেছে, পাকিস্তান সেনাবাহিনী ও নিরাপত্তা বাহিনী তেহরিক-ই-তালেবানের বিরুদ্ধে কিছু অভিযান চালালেও তারাও পাল্টা হামলা চালায়। আফগান তালেবান বা হাক্কানি নেটওয়ার্কের বিরুদ্ধে পাকিস্তান কার্যকর পদক্ষেপ নেয়নি। আফগানিস্তানের সঙ্গে শান্তি প্রতিষ্ঠার চেষ্টা করলেও যুক্তরাষ্ট্রের স্বার্থের জন্য হুমকি প্রতিরোধ করতে পারেনি পাকিস্তান।
মার্কিন প্রতিবেদনে আফগানিস্তান, সোমালিয়া, ফিলিপাইনের দক্ষিণাঞ্চল, মিসর, ইরাক, লেবানন, লিবিয়া, ইয়েমেন, কলাম্বিয়া ও ভেনেজুয়েলাকেও সন্ত্রাসীদের জন্য নিরাপদ আশ্রয়স্থল হিসেবে উল্লেখ করা হয়েছে।
