
পাকিস্তানের সিন্ধু প্রদেশের এক সুফি সাধকের মাজারে বোমা হামলায় ২০ শিশুসহ অন্তত ৮০ জন নিহত হওয়ার পর দেশটির নিরাপত্তা বাহিনী ব্যাপক অভিযান শুরু করেছে। এ অভিযানে গতকাল পর্যন্ত শতাধিক ‘জঙ্গি’ নিহত হয়েছে বলে জানিয়েছে পাকিস্তান সেনাবাহিনী।
কর্তৃপক্ষ গতকাল শুক্রবার জানায়, জঙ্গিবিরোধী এ অভিযানে সিন্ধু প্রদেশে প্রায় ১৮ জন এবং উত্তর-পশ্চিমাঞ্চলে আরও ১৩ জন নিহত হয়েছে। অন্য হতাহত ব্যক্তিদের ব্যাপারে বিস্তারিত জানানো হয়নি।
সেহওয়ানে ত্রয়োদশ শতকের সুফি সাধক লাল শাহবাজ কালান্দারের মাজারে বৃহস্পতিবার আত্মঘাতী বোমা হামলার দায় জঙ্গি সংগঠন ইসলামিক স্টেট (আইএস) স্বীকার করেছে। সংগঠনটি পাকিস্তানে সম্প্রতি বেশ কয়েকবার রক্তাক্ত বিস্ফোরণ ঘটিয়েছে। কালান্দারের অনুসারীরা গতকালও ওই মাজারে ভিড় করেন।
সর্বশেষ হামলায় নিহত লোকজনের দাফন গতকাল সম্পন্ন হয়েছে। সিন্ধুর প্রাদেশিক সরকার তিন দিনের শোক ঘোষণা করেছে। প্রধানমন্ত্রী নওয়াজ শরিফ ওই হামলার নিন্দা জানিয়েছেন এবং এতে জড়িত অপরাধীদের খুঁজে বের করার আশ্বাস দিয়েছেন। সেনাপ্রধান জেনারেল কামার জাভেদ বাজওয়া এক বিবৃতিতে বলেছেন, প্রতি ফোঁটা রক্তপাতের শোধ নেওয়া হবে।
আধা সামরিক বাহিনী রেঞ্জার্স বলেছে, সিন্ধু প্রদেশে জঙ্গিদের বিরুদ্ধে টানা অভিযান চালানো হয়েছে। আর পুলিশ জানায়, তারা উত্তর-পশ্চিমাঞ্চলীয় খাইবার পাখতুনখাওয়া এলাকায় অভিযান চালিয়েছে। দুই জায়গার অভিযানেই বেশ কয়েকজন সন্দেহভাজন ব্যক্তিকে গ্রেপ্তার করা হয়। আফগান সীমান্তপথও বন্ধ করে দেওয়া হয়েছে।
পাকিস্তানে বড় ধরনের জঙ্গি হামলার পরপর নিরাপত্তা বাহিনী এ রকম অভিযান চালিয়ে থাকে। এবারের ঘটনার পর ইসলামাবাদের কর্তৃপক্ষ আফগান দূতাবাসের কর্মকর্তাদের তলব করেছে।
আফগান কূটনীতিকদের তলব 
জঙ্গিরা পাকিস্তানে হামলা চালানোর জন্য ঘাঁটি হিসেবে আফগানিস্তানের ভূখণ্ড ব্যবহার করছে দাবি করে পাকিস্তানের সরকার দেশটিতে অবস্থিত আফগান দূতাবাসের কর্মকর্তাদের তলব করেছে। এ সময় আফগান কর্তৃপক্ষকে জঙ্গিদের বিরুদ্ধে দ্রুত ব্যবস্থা নেওয়ার তাগিদ দিয়ে পাকিস্তানের কর্মকর্তারা ৭৬ জন ‘মোস্ট ওয়ান্টেড’ সন্ত্রাসীর তালিকা হস্তান্তর করেন। পাকিস্তানের একজন সরকারি কর্মকর্তা বলেছেন, তাঁরা বোমা হামলার ঘটনায় কয়েক শ সন্দেহভাজনকে গ্রেপ্তার করেছেন। পাকিস্তানের মাজারে বোমা হামলার ঘটনায় নিন্দা জানিয়ে গতকাল আফগান প্রেসিডেন্ট আশরাফ ঘানি বলেন, ‘সন্ত্রাসীরা আরও একবার প্রমাণ করল যে তাদের কোনো ইসলামি মূল্যবোধ নেই।’
মাজারে অনড় ভক্তরা 
এদিকে, সুফি লাল শাহবাজ কালান্দারের মাজারে হামলার পর ভক্তরা মাজারটিতে গতকাল আবারও ভিড় করতে শুরু করেছেন। তাঁরা প্রতিরোধী ভঙ্গিতে দিনের বিরতি নিয়ে তাঁদের নিয়মিত অনুষ্ঠান নাকাড়া (ঢোল বাজানো) চালিয়ে গেছেন।
