
ইরানের পরমাণু কর্মসূচি সম্প্রসারণে বড় ধরনের অগ্রগতি হচ্ছে বলে উদ্বেগ প্রকাশ করেছে জাতিসংঘের আন্তর্জাতিক পরমাণু শক্তি সংস্থা (আইএইএ)। তবে ইরান দাবি করছে, তাদের কর্মসূচি শান্তিপূর্ণ এবং আইএইএর প্রতিবেদনে আসলে সেই তথ্যই প্রকাশিত হয়েছে।
আইএইএ গত বুধবার প্রকাশিত এক প্রতিবেদনে জানায়, ইরানের মধ্যাঞ্চলীয় নাতানজ পরমাণু প্রকল্পে ইউরেনিয়াম সমৃদ্ধ করার উপকরণের (আইআরটুএম সেন্ট্রিফিউজ) মজুত  বাড়ানো হয়েছে এবং সেখানে পারমাণবিক বোমা তৈরির লক্ষ্যে সম্ভাব্য দ্বিতীয় ধাপ শুরু হতে যাচ্ছে। সেখানে আইআরটুএম সেন্ট্রিফিউজের সংখ্যা এখন প্রায় ৭০০, যা গত ফেব্রুয়ারিতে ছিল ১৮০। অবশ্য নতুন সেন্ট্রিফিউজগুলোর ব্যবহার এখনো শুরু হয়নি। ইরানের পরমাণু কর্মসূচির ‘সম্ভাব্য সামরিক মাত্রায়’ নতুন করে উদ্বেগ প্রকাশ করে আইএইএ জানায়, ওই কর্মসূচির আওতায় ইউরেনিয়াম সমৃদ্ধকরণের মাত্রা ২০ শতাংশ ছাড়িয়ে যাওয়ার মতো পরিস্থিতি এখনো তৈরি হয়নি। পারমাণবিক অস্ত্র তৈরির জন্য ইউরেনিয়ামকে  ৯০ শতাংশ পর্যন্ত সমৃদ্ধ করার প্রয়োজন হয়। ইরান এখন পর্যন্ত ৩২৪ কিলোগ্রাম ইউরেনিয়াম (২০ শতাংশ সমৃদ্ধ) উৎপাদন করেছে। তিন মাস আগে উৎপাদিত ইউরেনিয়ামের পরিমাণ ছিল ৪৪ কিলোগ্রামের কম। তবে মোট ইউরেনিয়াম থেকে ১১১ কিলোগ্রাম কাজে লাগানো হয়েছে জ্বালানি উৎপাদনে।  অস্ট্রিয়ার রাজধানী ভিয়েনায় অবস্থিত আইএইএর সদর দপ্তরে ইরানি দূত আলি আসগর সুলতানিয়েহ বলেন, ইরানের পরমাণু কর্মসূচিতে ‘কারিগরি ও বৈজ্ঞানিক সাফল্য’ এসেছে। আইএইএর প্রতিবেদন এটাই প্রমাণ করে। এতে আরও দেখানো হয়েছে, ওই কর্মসূচির কোনো সামরিক উদ্দেশ্য নেই। ইরানের ইউরেনিয়াম সমৃদ্ধকরণ কর্মসূচি সম্পূর্ণ বেসামরিক এবং শান্তিপূর্ণ বলে তেহরানের পক্ষ থেকে বরাবরই দাবি করা হলেও আন্তর্জাতিক সম্প্রদায়ের সন্দেহ, দেশটি পারমাণবিক অস্ত্র তৈরির সামর্থ্য অর্জনের পথে অগ্রসর হচ্ছে। জাতিসংঘ এখন পর্যন্ত চার দফায় ইরানের ওপর অবরোধ আরোপ করেছে। দেশটিতে ইউরেনিয়াম সমৃদ্ধকরণ প্রকল্প বন্ধ করে দেওয়ার জন্য জাতিসংঘ নিরাপত্তা পরিষদ একাধিকবার আহ্বান জানিয়েছে। তা ছাড়া ওই প্রকল্প বন্ধ না করলে সেখানে বিমান হামলার হুমকি দিয়েছে ইরানের দীর্ঘদিনের শত্রু ইসরায়েল। এএফপি ও বিবিসি।
