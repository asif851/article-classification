
দক্ষিণ আফ্রিকার ক্ষমতাসীন দল আফ্রিকান ন্যাশনাল কংগ্রেস (এএনসি) আজ সোমবার এক বিশেষ বৈঠক আহ্বান করেছে। ক্ষমতা ছাড়ার জন্য প্রেসিডেন্ট জ্যাকব জুমার ওপর ভীষণ চাপ সৃষ্টি হওয়ার প্রেক্ষাপটে দলটির সিদ্ধান্ত প্রণয়নের সঙ্গে যুক্ত নির্বাহীরা বসবেন এই বৈঠকে। দলটির মুখপাত্র গতকাল এ কথা জানান। এর আগে গত বুধবার প্রেসিডেন্ট জুমার ভবিষ্যৎ নির্ধারণ প্রশ্নে এএনসির একই রকম একটি বৈঠক আয়োজনের কথা থাকলেও সেটি স্থগিত করা হয়। জ্যাকব জুমা ও ভাইস প্রেসিডেন্ট সিরিল রামাফোসা প্রেসিডেন্ট জুমার ক্ষমতা হস্তান্তর নিয়ে আলোচনায় বসতে সম্মত হওয়ার পর বৈঠকটি বাতিল করা হয়েছিল।  গত বুধবার রামাফোসা বলেছেন, প্রেসিডেন্ট জুমার সঙ্গে তাঁর গঠনমূলক আলোচনা হয়েছে এবং তা দেশ ও জনগণের স্বার্থে জুমার বিষয়ে ‘দ্রুত সমাধানে’ পৌঁছার ভিত্তি তৈরি করেছে। পরে গত শনিবার এএনসির পক্ষ থেকে বলা হয়, জুমার পদত্যাগের বিষয়ে সমঝোতা কয়েক দিনের মধ্যে প্রতিষ্ঠিত হতে পারে। তবে জুমাকে কীভাবে ক্ষমতা থেকে অপসারণ করা হবে, সে ব্যাপারে বিস্তারিত কিছু জানানো হয়নি। শনিবার দক্ষিণ আফ্রিকার একটি সংবাদ চ্যানেলের ওয়েবসাইটে কোনো সূত্রের বরাত না দিয়ে বলা হয়েছে, জুমার অপসারণ নিয়ে ৪৮ ঘণ্টার মধ্যে চলমান আলোচনাকে একটি শেষ পরিণতিতে নিয়ে যাবেন জুমা ও রামাফোসা। এরপর ফলাফল জাতির উদ্দেশে ঘোষণা করা হবে। আর এএনসি বলেছে, তারা জুমার অপসারণ নিয়ে চলমান আলোচনার ‘অত্যাসন্ন পরিণতি’ দেখার অপেক্ষায়। ১৯৯৪ সালে দক্ষিণ আফ্রিকায় সংখ্যালঘু শ্বেতাঙ্গ শাসনের অবসানের পর থেকে এখন পর্যন্ত দেশটিতে সবচেয়ে বিতর্কিত প্রেসিডেন্ট হিসেবে নিজেকে দাঁড় করিয়েছেন জুমা। দুর্নীতিসহ নানা কেলেঙ্কারিতে জড়িয়ে পড়ায় তাঁর অবস্থান এখন অনেকটাই নড়বড়ে। এমনকি নিজ দলের ভেতর থেকেই ক্ষমতা ছাড়তে প্রচণ্ড চাপের মুখে রয়েছেন তিনি।
