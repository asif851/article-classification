
আমরা যে শিঙাড়া খাই, তার ওজন আর কতই বা হতে পারে। সর্বোচ্চ ৫০০ গ্রাম পর্যন্ত, কিংবা এর চেয়ে কমবেশি পর্যন্ত আমরা ভাবতে পারি। কিন্তু ভারতের উত্তর প্রদেশের মহারাজগঞ্জ জেলার গোপালনগর এলাকার ১০ তরুণ একটি শিঙাড়া বানিয়েছেন, যা ওজনের ক্ষেত্রে বিশ্বরেকর্ড গড়তে চলেছে। ওই শিঙাড়ার ওজন ৩৩২ কেজি।
এই শিঙাড়া বানানো দলের নেতৃত্বে ছিলেন ২০ বছরের তরুণ রীতেশ সোনি। রীতেশরা এখন বিশ্বরেকর্ড গড়ার দৌড়ে এগিয়ে গেছেন। তাঁদের নাম উঠতে চলেছে গিনেস বুক অব ওয়ার্ল্ড রেকর্ডসে। এর আগে অবশ্য ইংল্যান্ডের ব্রাডফোর্ড কলেজ ২০১২ সালে ১১০ দশমিক ৮ কেজি ওজনের শিঙাড়া বানিয়ে বিশ্বরেকর্ড গড়েছিল।
এবারের এই শিঙাড়াটি তৈরি করতে সময় লেগেছে ১৫ দিন। খরচ হয়েছে ৪০ হাজার রুপি। তৈরি করতে লেগেছে ৯০ লিটার তেল, ১৭৫ কেজি ময়দা, ২০০ কেজি আলু।
রীতেশ বলেছেন, গত বছর তাঁর জেলার কাঠারিবাজার এলাকার একদল তরুণ বিশ্বের বৃহত্তম জিলাপি তৈরি করে গিনেস বুকে নাম তুলেছিলেন। এবার তাঁরা বিশ্বের বৃহত্তম শিঙাড়া বানিয়ে গিনেস বুকে নাম ওঠাতে চান।
