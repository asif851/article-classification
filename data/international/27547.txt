
যুক্তরাষ্ট্রে বসবাসকারী এক কোটির বেশি অবৈধ অভিবাসীকে বৈধতা দিতে ওবামা প্রশাসনের পদক্ষেপে আরও অগ্রগতি হয়েছে। গত মঙ্গলবার অভিবাসন বিলে সম্মতি দিয়েছে সিনেট কমিটি। আগামী মাসে এই বিল নিয়ে সিনেটে আলোচনা হবে।
সিনেট কমিটিতে মঙ্গলবার সন্ধ্যায় আলোচিত অভিবাসন বিলের ওপর ভোটাভুটি হয়। এতে বিলের পক্ষে ভোট পড়ে ১৩টি এবং বিপক্ষে পাঁচটি। এই ভোটাভুটির আগে বিলে একটি পরিবর্তন আনা হয়। আগের প্রস্তাবে যুক্তরাষ্ট্রে বসবাসের বৈধতা পাওয়া যে কারও জন্য সমলিঙ্গের ‘সঙ্গীদের’ স্থায়ীভাবে সে দেশে নেওয়ার সুযোগ রাখা হয়েছিল। তবে ভোটাভুটির আগে এই সুযোগ বাতিল করা হয়।
বিলে সম্মতি দেওয়ায় প্রেসিডেন্ট বারাক ওবামা এক বিবৃতিতে অভিনন্দন জানিয়েছেন সিনেট কমিটিকে। সিনেট কমিটিতে পাসের আগে বিলটিতে আরও কিছু সংশোধন করা হয়। চীন ও ভারতের মতো দেশগুলো থেকে দক্ষ কর্মী আনার ওপর যে বাধানিষেধ আরোপ করা হয়েছিল, রিপাবলিকানদের দাবি অনুযায়ী তা প্রত্যাহার করা হয়।
আইন সংস্কারের প্রধান উদ্দেশ্য যুক্তরাষ্ট্রে বসবাসকারী প্রায় এক কোটি ১০ লাখ অবৈধ অভিবাসীকে বৈধ করে নেওয়া।  বিবিসি।
