
ভারতের রাজস্থান উপনির্বাচন বিজেপির কপালে গভীর ভাঁজ ফেলল। এই রাজ্যের লোকসভার দুটি ও বিধানসভার একটি আসনের উপনির্বাচনে কেন্দ্রে ক্ষমতাসীন এই দলটির ভরাডুবি ঘটেছে। তিনটি আসনই তাদের কাছ থেকে ছিনিয়ে নিয়েছে কংগ্রেস। 
গুজরাট বিধানসভার ভোটে বিজেপি কোনো রকমে জিতেছে। তখনই বোঝা গিয়েছিল, কৃষক অসন্তোষ বিজেপির কপালের ভাঁজ গাঢ় করতে চলেছে। রাজস্থানের দুই লোকসভা কেন্দ্র আলওয়ার ও আজমের এবং মণ্ডলগড় বিধানসভার উপনির্বাচনে বিজেপি প্রায় দাঁত ফোটাতে পারেনি। চার বছর আগে এই রাজ্যের ২৬টি লোকসভা কেন্দ্রের একটিও বিরোধীরা পায়নি। সব কটিই গিয়েছিল বিজেপির ঝুলিতে। সেই রাজ্যে দুটি লোকসভা ও একটি বিধানসভা আসন ছিনিয়ে কংগ্রেস বুঝিয়ে দিল, বিধানসভার ভোটে মুখ্যমন্ত্রী বসুন্ধরা রাজের পক্ষে আরও একবার জেতা কঠিন। এই দুই লোকসভা আসনের মধ্যে আলওয়ারে মুসলিম জনসংখ্যা দুই লাখ। গরু পাচারকে কেন্দ্র করে পেহলু খানকে পিটিয়ে মারা হয়েছিল এখানেই। পাশাপাশি আজমেরের দুই লাখ ভোটার রাজপুত, যারা ‘পদ্মাবত’ সিনেমার মুক্তি ঠেকাতে না পারায় বিজেপি সরকারের বিরুদ্ধে খাপ্পা। এই রাজপুতরা এবার কংগ্রেসকে ভোট দিয়েছে বলে মনে করা হচ্ছে। উৎফুল্ল কংগ্রেস নেতারা জানিয়েছেন, রাজস্থান, মধ্যপ্রদেশ ও ছত্তিশগড়—তিন রাজ্য থেকেই তারা বিজেপিকে সরিয়ে দেবে।পশ্চিমবঙ্গের দুই উপনির্বাচনে তৃণমূল কংগ্রেস ক্ষমতা ধরে রেখেছে। তারা ভোটের হারও বাড়িয়েছে। এই দুই কেন্দ্র উলুবেড়িয়া ও নোয়াপাড়ায় বিজেপি উঠে এসেছে দুই নম্বরে। সিপিএম তিনে, চারে কংগ্রেস।
