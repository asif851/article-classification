
মার্কিন কেন্দ্রীয় গোয়েন্দা সংস্থা সিআইএ প্রায় ১ কোটি ৩০ লাখ পৃষ্ঠার অগোপনীয় নথি অনলাইনে প্রকাশ করেছে। আজ বৃহস্পতিবার বিবিসি ও সিএনএনের প্রতিবেদনে এ কথা বলা হয়েছে। এর আগে এই নথিগুলো কেবল মেরিল্যান্ডের কলেজ পার্কে ন্যাশনাল আর্কাইভের চারটি কম্পিউটারে সংরক্ষিত ছিল।
তথ্যের স্বাধীনতার দাবিতে দীর্ঘ প্রচারণা ও সিআইএর বিরুদ্ধে মামলা দায়েরের পর এসব নথি প্রকাশের উদ্যোগ নেওয়া হয়। এর মাধ্যমে ভিয়েতনাম ও কোরীয় যুদ্ধ এবং স্নায়ুযুদ্ধের সময়কালে সিআইএর কর্মকাণ্ড সম্পর্কিত কিছু তথ্য আলোর মুখ দেখল।
প্রকাশিত এসব নথিতে মহাকাশে অচিহ্নিত উড়ন্ত বস্তুর (ইউএফও) দেখা পাওয়া ও সিআইএর ‘স্টার গেট’ কর্মসূচির সম্ভাব্য আধ্যাত্মিক সক্ষমতার পরীক্ষা-নিরীক্ষার বিষয় সম্পর্কিত তথ্য রয়েছে। ইউএফও ও স্টার গেট কর্মসূচি নিয়ে দীর্ঘদিন থেকে ষড়যন্ত্র তাত্ত্বিকদের ব্যাপক আগ্রহ রয়েছে।
সিআইএর স্টার গেট কর্মসূচি আধ্যাত্মিক ক্ষমতা ও অতীন্দ্রিয় উপলব্ধি নিয়ে কাজ করে থাকে। এসব নথিতে ১৯৭৩ সালে জনপ্রিয় ইসরায়েলি জাদুকর ও স্বঘোষিত আধ্যাত্মিক ব্যক্তিত্ব উরি জেলারের ওপর চালানো পরীক্ষা-সম্পর্কিত তথ্যও রয়েছে। এ ছাড়া এসব নথির মধ্যে প্রেসিডেন্ট রিচার্ড নিক্সন ও জেরাল্ড ফোর্ড প্রশাসনে পররাষ্ট্রমন্ত্রীর দায়িত্ব পালন করা হেনরি কিসিঞ্জার সম্পর্কিত অনেক তথ্য রয়েছে। রয়েছে গোয়েন্দা বিশ্লেষণ, বৈজ্ঞানিক গবেষণা ও উন্নয়ন সম্পর্কিত বিষয়ে বিপুল পরিমাণ তথ্য।  এক বিবৃতিতে সিআইএর তথ্য ব্যবস্থাপনা পরিচালক জোসেফ ল্যামবার্ট বলেন, ‘ঐতিহাসিকভাবে এসব গুরুত্বপূর্ণ তথ্য এখন আর একটি নির্দিষ্ট ভৌগোলিক সীমানায় সীমাবদ্ধ নেই।’
সূত্র: সিএনএন ও বিবিসি।
