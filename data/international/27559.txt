
কংগ্রেসের প্রধান সোনিয়া গান্ধী বলেছেন, বর্তমান লোকসভায় কংগ্রেস এককভাবে সর্বোচ্চসংখ্যক আসন পেয়েছে। তাই প্রধান বিরোধী দলের মর্যাদা এবং বিরোধীদলীয় প্রধানের পদ কংগ্রেসেরই পাওয়া উচিত। খবর এনডিটিভির।গতকাল লোকসভায় সাংবাদিকদের সঙ্গে আলাপকালে সোনিয়া এসব কথা বলেন। তিনি বলেন, ‘লোকসভায় এককভাবে আমাদের চেয়ে কোনো দল বেশি আসন পায়নি। নির্বাচন-পূর্ব রাজনৈতিক জোটও আছে আমাদের। তাই প্রধান বিরোধী দলের প্রধানের পদটি পাওয়ার অধিকার আমাদেরই।’সরকার কংগ্রেসকে ওই পদ দিতে না চাইলে কী পদক্ষেপ নেবেন—এমন প্রশ্নের জবাবে সোনিয়া বলেন, ‘আমরা দেখছি, কী ঘটে’। তবে তিনি বলেন, এই ইস্যুতে তাঁর দল এখনো আইনি পদক্ষেপ নেওয়ার ‘সিদ্ধান্ত নেয়নি’।তবে এর কিছুক্ষণ আগেই কংগ্রেস নেতা ও লোকসভায় দলটির জ্যেষ্ঠ সদস্য কমলনাথ টেলিভিশন চ্যানেলে দেওয়া সাক্ষাৎকারে বলেন, প্রধান বিরোধী দলের মর্যাদার ইস্যুতে কংগ্রেস আদালতে যেতে পারে। তিনি বলেন, ‘আমরা জানি, লোকসভার স্পিকার নির্বাচন করা হয়েছে ক্ষমতাসীন দল বিজেপি থেকে...যখন কোনো ইস্যু নিয়ে বিতর্ক সৃষ্টি হবে, তখন সিদ্ধান্ত বিজেপি ও প্রধানমন্ত্রী নরেন্দ্র মোদির পক্ষেই যাবে।’গত লোকসভা নির্বাচনে কংগ্রেস এককভাবে ৪৪টি আসন পেয়েছে। ৫৪৩ আসনের লোকসভায় প্রধান বিরোধী দলের মর্যাদা পেতে ন্যূনতম এক-দশমাংশ আসন পাওয়ার বাধ্যবাধকতা রয়েছে।
