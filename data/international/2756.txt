
মার্কিন প্রেসিডেন্ট বারাক ওবামা তাঁর নবনির্বাচিত উত্তরসূরি ডোনাল্ড ট্রাম্পকে অভিনন্দন জানিয়েছেন। অভিনন্দন জানানোর পাশাপাশি ট্রাম্পকে স্থানীয় সময় কাল বৃহস্পতিবার হোয়াইট হাউসে আমন্ত্রণ জানিয়েছেন ওবামা।
শুধু ট্রাম্প নয়, একই সময়ে হোয়াইট হাউসে ওবামা আমন্ত্রণ জানিয়েছেন ডেমোক্র্যাট প্রার্থী হিলারি ক্লিনটনকেও। হোয়াইট হাউসের মুখপাত্র জোশ আর্নেস্ট এক বিবৃতিতে এসব কথা জানিয়েছেন।
হোয়াইট হাউসের মুখপাত্র বলেন, নির্বাচনে দেশজুড়ে ব্যাপক প্রচারণা চালানোর জন্য হিলারি ক্লিনটনকে অভিনন্দন জানাতে তাঁকেও ডেকেছেন ওবামা। তিনি বলেন, ‘তীব্র প্রতিদ্বন্দ্বিতাপূর্ণ এই নির্বাচনের পর সবাই একত্র হতে আমরা কি পদক্ষেপ নিতে পারি’—এ বিষয়ে আলোচনার জন্য তাঁদের আমন্ত্রণ জানানো হয়েছে। বৃহস্পতিবার তাঁদের আলোচনার সময় ওবামা ও ট্রাম্প প্রেসিডেন্ট পদে পালাবদলের প্রক্রিয়া নিয়েও আলোচনা করবেন।
জোশ আর্নেস্ট বলেন, চলতি বছরের শুরুতে প্রেসিডেন্টের প্রাধান্য দেওয়া অন্যতম বিষয় ছিল ক্ষমতার মসৃণ পালাবদল এবং নবনির্বাচিত প্রেসিডেন্টের সঙ্গে বৈঠক তারই পরবর্তী পদক্ষেপ।
