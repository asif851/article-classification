
পশ্চিমবঙ্গের কলকাতায় সোয়াইন ফ্লুতে আক্রান্ত হয়ে সাতজন মারা গেছে। এই ভাইরাসে আক্রান্ত লোকের সংখ্যা ১০০ জনে পৌঁছেছে।
পশ্চিমবঙ্গের স্বাস্থ্যসচিব মলয় দের ভাষ্য, গতকাল বৃহস্পতিবার কলকাতায় সোয়াইন ফ্লুতে আক্রান্ত হয়ে দুজনের মৃত্যু হয়েছে। ওই দিন পশ্চিমবঙ্গে আরও ১১ জনের শরীরে সোয়াইন ফ্লুর জীবাণু পাওয়া গেছে।
মলয় দে বলেন, ১০০ জন আক্রান্ত হলেও তাঁদের মধ্যে ৫০ জন সুস্থ হয়ে বাড়ি ফিরে গেছেন। বাকি রোগীদের মধ্যে ১৮ জন সরকারি হাসপাতালে চিকিৎসাধীন।
গতকাল বৃহস্পতিবার কেন্দ্রীয় স্বাস্থ্য মন্ত্রণালয় সূত্র জানায়, দেশে এখন পর্যন্ত ৯৬৫ জন মারা গেছে। ১৬ হাজার ২৩৫ জনের শরীরে সোয়াইন ফ্লুর জীবাণু পাওয়া গেছে। গতকাল ভারতে ৩৯ জন মারা গেছে। কেন্দ্রীয় স্বাস্থ্যমন্ত্রী জেপি নাড্ডা গতকাল বলেন, পরিস্থিতি মোকাবিলা করতে কেন্দ্রীয় সরকার প্রয়োজনীয় ব্যবস্থা নিয়েছে।
