
ইয়েমেনে বিদ্রোহীদের দখলে থাকা একটি শহরে বিয়ের অনুষ্ঠানে বিমান হামলা হয়েছে। এতে অন্তত ১৩ জন নিহত ও ২৫ জন আহত হয়েছে। 
আজ বৃহস্পতিবার বিবিসি অনলাইনের প্রতিবেদনে বলা হয়েছে, রাজধানী সানা থেকে ১০০ কিলোমিটার দক্ষিণ-পূর্বে সানবানে এই হামলা হয়। গত মাসেই লোহিত সাগরের তীরবর্তী দেশটির মোচা বন্দরের কাছে এক বিয়েবাড়িতে প্রথম বিমান হামলা হয়। ওই হামলায় অন্তত ১৩০ জন নিহত হয়। সৌদি আরবের নেতৃত্বাধীন জোট ওই হামলার দায় অস্বীকার করে। সাম্প্রতিককালে ইয়েমেনে হুতি বিদ্রোহীদের বিরুদ্ধে বিমান হামলা চালিয়ে আসছে সৌদি জোট। সানবানে এ বিয়ের অনুষ্ঠানে কারা বিমান হামলা চালিয়েছে, তাও স্পষ্ট নয়। ওই বিয়ের আয়োজক ছিলেন এক উপজাতি নেতা। তিনি হুতি বিদ্রোহীদের সমর্থক বলে পরিচিত। গত ২৬ মার্চ থেকে ইয়েমেনে বিমান হামলা চালাচ্ছে সৌদি জোট। ওই বিমান হামলা এবং স্থলযুদ্ধে প্রায় পাঁচ হাজার মানুষ নিহত হয়েছে। এর মধ্যে শিশুসহ দুই সহস্রাধিক বেসামরিক মানুষ রয়েছে।
