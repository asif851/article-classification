
চরম বিশৃঙ্খলার মধ্যে দক্ষিণ আফ্রিকার পার্লামেন্ট অধিবেশন গতকাল বৃহস্পতিবার ভণ্ডুল হয়ে যায়। প্রেসিডেন্ট জ্যাকব জুমার প্রশ্নোত্তরপর্বে কয়েকজন আইনপ্রণেতা তাঁর ব্যক্তিগত বাড়ির পেছনে সরকারি অর্থ খরচ নিয়ে প্রশ্ন তুললে এ পরিস্থিতির সৃষ্টি হয়।অভিযোগ উঠেছে, প্রেসিডেন্ট জুমা তাঁর ব্যক্তিগত বাড়ির নিরাপত্তা বৃদ্ধি বাবদ দুই কোটি ৪০ লাখ মার্কিন ডলার সরকারি অর্থ খরচ করেছেন। গতকাল পার্লামেন্ট অধিবেশনে প্রেসিডেন্টের প্রশ্নোত্তরপর্বে সেই বিশাল অঙ্কের খরচ নিয়ে জুমাকে প্রশ্ন করেন ইকোনমিক ফ্রিডম ফাইটার্সের (ইএফএফ) সদস্যরা। আর তাতে নেতৃত্ব দেন ভিন্নমতাবলম্বী জুলিয়াস মালেমা। কিন্তু তাঁরা প্রেসিডেন্টের বক্তব্যে সন্তুষ্ট হননি। এরপরই গন্ডগোলের সূত্রপাত। ইএফএফ সদস্যরা প্রেসিডেন্টের উদ্দেশে বলেন, ‘অর্থ ফেরত দাও’।এ অবস্থায় স্পিকার বালেকা এমবেতে হট্টগোল সৃষ্টিকারী প্রায় ২০ জন আইনপ্রণেতাকে পার্লামেন্ট থেকে বের হয়ে যাওয়ার নির্দেশ দেন। কিন্তু তাঁরা তাতে অস্বীকৃতি জানান। পরে স্পিকার নিরাপত্তা কর্মকর্তাদের তলব করেন। স্পিকারের নির্দেশে প্রেসিডেন্ট জুমাই সবার আগে বের হয়ে যান।
