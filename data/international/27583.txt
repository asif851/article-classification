
পাকিস্তানের সাবেক প্রধানমন্ত্রী নওয়াজ শরিফ নিজের দলের প্রধানের পদেও থাকতে পারবেন না। বুধবার সুপ্রিম কোর্টের দেওয়া দেওয়া এক রায়ের ফলে নওয়াজ এই ঝুঁকিতে পড়লেন।
ডন অনলাইনের খবরে বলা হয়, আদালত রায়ে বলেছেন, সংবিধানের ৬২ ও ৬৩ অনুচ্ছেদ অনুযায়ী অযোগ্য কোনো ব্যক্তি প্রয়োজনীয় দলিলপত্রে সই ও জাতীয় পরিষদে বা সিনেটে কাউকে মনোনীত করতে পারেন না। এই দুই অনুচ্ছেদ অনুযায়ী কোনো ব্যক্তি অযোগ্য ঘোষিত হলে তিনি কোনো রাজনৈতিক দলেরও প্রধান থাকতে পারবেন না।
গত বছর পানামা পেপারস কেলেঙ্কারিতে নওয়াজ ও তাঁর পরিবারের সদস্যদের নাম আসে। এর পরিপ্রেক্ষিতে গঠিত তদন্ত কমিটির কাছে সম্পদের উৎস জানাতে ব্যর্থ হওয়ায় আদালতের রায়ে প্রধানমন্ত্রী পদে অযোগ্য ঘোষিত হন নওয়াজ। এরপর তিনি পদত্যাগে বাধ্য হন। সুপ্রিম কোর্টের আজকের রায়ের পর তিনি তাঁর রাজনৈতিক দল পাকিস্তান মুসলিম লীগের (পিএমএল-এন) প্রধানের পদেও অযোগ্য হলেন। পাকিস্তান সরকার গত বছর নতুন নির্বাচনী আইন করে। ‘নির্বাচনী আইন ২০১৭’ শীর্ষক ওই আইনের আওতায় নওয়াজ শরিফ তাঁর দলের প্রধান হিসেবে দায়িত্ব পালন করার যোগ্য ছিলেন। ওই আইন চ্যালেঞ্জ করে আদালতে আবেদন করে পাকিস্তান পিপলস পার্টি (পিপিপি), পাকিস্তান তেহরিক-ই-ইনসাফ (পিটিআই), আওয়ামী মুসলিম লীগসহ কয়েকটি দল। এর পরিপ্রেক্ষিতে বুধবার রায় দেন আদালত।
সুপ্রিম কোর্টের প্রধান বিচারপতি মিয়া সাকিব নিসারের নেতৃত্বে তিন বিচারপতির বেঞ্চের রায়ে বলা হয়েছে, সংবিধানের ৬২ ও ৬৩ অনুচ্ছেদ মোতাবেক একজন অযোগ্য ব্যক্তি প্রয়োজনীয় দলিলপত্রে সই ও জাতীয় পরিষদে বা সিনেটের সদস্য পদের জন্য কাউকে মনোনীত করতে পারেন না। কোনো রাজনৈতিক দলের প্রধানকে অবশ্যই ৬২ এবং ৬৩ ধারা অনুযায়ী যোগ্য হতে হবে। দলের প্রধান হিসেবে একজন ব্যক্তি ক্ষমতাসীন হন এবং রাজনৈতিক দল সরকারকে নিয়ন্ত্রণ করেন। পার্লামেন্টের কার্যক্রম চালানোর জন্য সংসদ সদস্যদের সৎ থাকা গুরুত্বপূর্ণ।
