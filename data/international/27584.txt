
রাজনৈতিক দলগুলো ঘুষ দিলে নেবেন, কিন্তু ভোটটা দেবেন ঝাড়ুতে। এভাবে আমেথির ভোটারদের কাছে ভোট চেয়েছেন আম আদমি পার্টির (এএপি) প্রধান অরবিন্দ কেজরিওয়াল। তাঁর এ মন্তব্য নির্বাচন কমিশনের কাছে আপত্তিকর বলে বিবেচিত হতে পারে।আজ মঙ্গলবার টাইমস অব ইন্ডিয়া অনলাইনের খবরে জানানো হয়, আমেথির রানীগঞ্জের শুকলা বাজার এলাকায় এক সমাবেশে এমন আহ্বান জানিয়েছেন দিল্লির সাবেক এই মুখ্যমন্ত্রী। গান্ধী পরিবারের আসনখ্যাত আমেথিতে নির্বাচনী প্রচারণা চালিয়ে যাচ্ছেন কেজরিওয়াল।আমেথির জনগণের উদ্দেশে এএপির প্রধান বলেন, ‘এখানে নির্বাচন হচ্ছে। তাঁরা (অন্য রাজনৈতিক দলের প্রার্থী) আপনাদের নগদ অর্থ দেওয়ার প্রস্তাব দেবেন, তা নেবেন। এটা আপনাদের শ্রমের অর্জিত অর্থ, যা তাঁরা টু-জি ও কমনওয়েলথ গেমস কেলেঙ্কারির মাধ্যমে লুণ্ঠন করেছেন। তাঁদের দেওয়া শাড়ি ও কম্বলও নিন। সবকিছুই নিন। কিন্তু তাঁদের ভোট দেবেন না। ঝাড়ুতে ভোট দিন।’আমেথিতে এএপির প্রার্থী কুমার বিশ্বাস। তাঁর পক্ষে নির্বাচনী প্রচার চালাচ্ছেন কেজরিওয়াল। বিশ্বাসের জন্য ভোট চেয়ে আমেথির ভোটারদের উদ্দেশে তিনি বলেন, নির্বাচনের পর রাহুল আর আসবেন না। আর বিজেপির স্মৃতি ইরানি টিভির অনুষ্ঠানে ফিরে যাবেন।
