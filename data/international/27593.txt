
জার্মান তথা ইউরোপীয় ঐক্যের অন্যতম নেতা হেলমুট কোল বিশ্ব রাজনীতিতে চির অম্লান হয়ে থাকবেন—তাঁর মৃত্যুতে এমন মন্তব্যই করেছেন কয়েকজন সাবেক মার্কিন প্রেসিডেন্ট।
যুক্তরাষ্ট্রের সাবেক প্রেসিডেন্ট জর্জ ডব্লিউ বুশ হেলমুট কোলের প্রশংসা করে বলেন, ‘দ্বিতীয় বিশ্বযুদ্ধোত্তর ইউরোপের সেরা নেতা’ তিনি।
জার্মানির সাবেক চ্যান্সেলর হেলমুট কোল (৮৭) গত শুক্রবার মারা যান। তিনি ১৯৮২ সালে পশ্চিম জার্মানির চ্যান্সেলর হন এবং ১৯৯৮ সাল পর্যন্ত ক্ষমতায় ছিলেন। সমকালীন ইউরোপের রাজনীতিতে অন্যতম মহিরুহ ভাবা হয় তাঁকে।
এক বিবৃতিতে জর্জ ডব্লিউ বুশ বলেন, ‘হেলমুট যুদ্ধ ঘৃণা করতেন—কিন্তু তিনি তার চেয়েও অনেক বেশি ঘৃণা করতেন একনায়কতন্ত্র।’
প্রয়াত জার্মান নেতাকে ‘কাছের বন্ধু’ আখ্যা দিয়ে সাবেক মার্কিন প্রেসিডেন্ট বিল ক্লিনটন বলেন, তাঁর দূরদর্শী নেতৃত্ব জার্মানি ও গোটা ইউরোপকে একবিংশ শতাব্দীর জন্য প্রস্তুত করেছিল।
বর্তমান মার্কিন প্রেসিডেন্ট ডোনাল্ড ট্রাম্পকে উদ্ধৃত করে হোয়াইট হাউসের বিবৃতিতে বলা হয়েছে, ‘তিনি কেবল দুই জার্মানির একত্রীকরণের জনকই নন, তিনি হলেন ইউরোপ ও যুক্তরাষ্ট্রের মধ্যকার সম্পর্কের একজন প্রবক্তা।’ 
 
