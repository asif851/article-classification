
ভারতের রাজধানী নয়াদিল্লিতে আজ মঙ্গলবার জরুরি জনস্বাস্থ্য সতর্কতা জারি করা হয়েছে। বিশ্বের সবচেয়ে দূষিত শহরটি ঘন ধোঁয়াশায় ঢেকে যাওয়ায় এ সতর্কতা জারি করেছে ইন্ডিয়ান মেডিকেল অ্যাসোসিয়েশন। 
দেশটির মার্কিন দূতাবাস ওয়েবসাইটে বলা হয়েছে, নয়াদিল্লিতে দূষণকারী পিএম ২.৫ উপাদানটির মাত্রা ৭০৩–এ পৌঁছেছে, যা স্বাস্থ্যের জন্য ক্ষতিকর। এ মাত্রা ৩০০–এর ওপরে গেলেই ক্ষতিকর বলে বিবেচনা করা হয়।
ইন্ডিয়ান মেডিকেল অ্যাসোসিয়েশনের (আইএমএ) প্রধান ক্রিশান কুমার আগরওয়াল বার্তা সংস্থা এএফপিকে বলেছেন, নয়াদিল্লির দূষণের মাত্রা বিপজ্জনক স্তরে পৌঁছানোর পর আমরা একটি রাজ্যের জন্য জরুরি স্বাস্থ্য সতর্কতা ঘোষণা করেছি।
চীনের বেইজিংয়ের চেয়েও বাতাসের মান খারাপ অবস্থায় পৌঁছালে ২০১৪ সালে বিশ্ব স্বাস্থ্য সংস্থা (হু) নয়াদিল্লিকে বিশ্বের সবচেয়ে দূষিত নগর ঘোষণা করে। এরপর থেকে কর্তৃপক্ষ বিভিন্ন পাওয়ার প্ল্যান্ট সাময়িক বন্ধ রাখা ও রাস্তা থেকে গাড়ি সরিয়ে নিতে কিছু পরীক্ষা-নিরীক্ষা চালিয়েছে। আজ সেখানকার ধোঁয়াশা সরাতে কিছুই করার ছিল না।
দিল্লির আবাসন ব্যবসায়ী ভিপিন মালহোত্রা বলেন, ‘সমস্যা বাড়ছে। দেরি হওয়ার আগেই দ্রুত আমাদের স্থায়ী সমাধান খুঁজতে হবে। দিল্লি বসবাসের অযোগ্য হয়ে উঠছে। বিশেষ করে শিশুদের জন্য। কারণ, সেখানে দূষণের মাত্রা নিয়ন্ত্রণের বাইরে চলে যাচ্ছে। তথ্যসূত্র : এএফপি।
