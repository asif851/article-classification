
ব্রিটিশ রাজ সিংহাসনের অন্যতম উত্তরাধিকারী প্রিন্স চার্লস আজ বৃহস্পতিবার ৬৫ বছর পূর্ণ করেছেন। এতে যুক্তরাজ্যে প্রচলিত আইন অনুযায়ী সরকারি অবসরভাতা (পেনশন) পাওয়ার যোগ্য হয়েছেন তিনি।টাইমস অব ইন্ডিয়ার খবরে আজ বৃহস্পতিবার এ কথা জানানো হয়।চার্লস এখন অবসরভাতার জন্য আবেদন করবেন, যদিও জন্মের পর থেকে আক্ষরিক অর্থে কখনো চাকরি করেননি তিনি। রাজপরিবারের কর্মকর্তারা জানান, প্রবীণ নাগরিকদের কল্যাণে চার্লস তাঁর সরকারি পেনশনের অর্থ ব্যয় করবেন।রয়্যাল নেভিতে চাকরি ও অন্যান্য স্বেচ্ছাসেবী অবদানের জন্য প্রতি সপ্তাহে প্রিন্স চার্লসের জন্য ১৭৫ মার্কিন ডলার বরাদ্দ হয়। তবে আকর্ষণীয় ডিউক অব কর্নওয়ালের পূর্ণ মর্যাদা ও সুযোগ-সুবিধা ভোগ করায় এই অর্থের কোনো প্রয়োজন তাঁর হয় না। এই পদবির কারণে তিনি এমনিতেই লাখ লাখ ডলার সম্পত্তির মালিক।১৯৫২ সালে চার্লসের বয়স যখন তিন, তখন তাঁর মা রানি দ্বিতীয় এলিজাবেথ ব্রিটিশ রাজ সিংহাসনে বসেন। সিংহাসনের উত্তরাধিকারী হিসেবে চার্লস সবচেয়ে দীর্ঘ সময় ধরে অপেক্ষাধীন রয়েছেন। এ বছর তিনি দাদা হয়েছেন। তাঁর ছেলে প্রিন্স উইলিয়াম ও পুত্রবধূ কেট মিডলটনের কোলজুড়ে এ বছর আসে প্রিন্স জর্জ।
