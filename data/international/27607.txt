
বিশ্বের বসবাসযোগ্য শহরের তালিকায় শীর্ষে রয়েছে অস্ট্রেলিয়ার মেলবোর্ন। এ তালিকায় বাংলাদেশের রাজধানী ঢাকার অবস্থান নিচের দিক থেকে দ্বিতীয়। অর্থাত্ তালিকায় দেওয়া ১৪০টি দেশের মধ্যে ১৩৯তম। সর্বশেষ স্থানে রয়েছে সিরিয়ার রাজধানী দামেস্ক।
যুক্তরাজ্যভিত্তিক আন্তর্জাতিক বুদ্ধিজীবী গোষ্ঠী ইকোনমিস্ট ইনটেলিজেন্স ইউনিটের (ইআইইউ) ২০১৩ সালের বৈশ্বিক বসবাস-যোগ্যতা শীর্ষক জরিপের ফলাফলে এ তথ্য উঠে এসেছে।
ওই জরিপের বরাত দিয়ে গতকাল বুধবার সিএনএন প্রকাশিত প্রতিবেদনে জানানো হয়, বিশ্বের ১৪০টি নগর এই জরিপে অন্তর্ভুক্ত করা হয়েছে। বসবাস-যোগ্যতা নির্ধারণে সুপরিসর আঙ্গিকে পাঁচটি মানদণ্ড বিবেচনা করা হয়েছে। এগুলো হলো—স্থিতিশীলতা, স্বাস্থ্যসেবা, সংস্কৃতি ও পরিবেশ, শিক্ষা ও অবকাঠামো।
বসবাসযোগ্য শহরের তালিকায় শীর্ষস্থানীয় পাঁচটি শহরের মধ্যে রয়েছে অস্ট্রেলিয়ার মেলবোর্ন, অস্ট্রিয়ার ভিয়েনা, কানাডার ভ্যাঙ্কুভার, টরন্টো ও ক্যালগারি।
তালিকায় সবার শেষে অর্থাত্ ১৪০তম অবস্থানে রয়েছে সিরিয়ার রাজধানী দামেস্ক। এরপর যথাক্রমে বাংলাদেশের রাজধানী ঢাকা, পাপুয়া নিউগিনির পোর্ট মোরেসবাই, নাইজেরিয়ার লাগোস ও জিম্বাবুয়ের হারারে।
 
