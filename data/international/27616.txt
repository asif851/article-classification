
মার্কিন প্রশাসন ২০১২ সালে সামাজিক যোগাযোগের জনপ্রিয় ওয়েবসাইট ফেসবুক ব্যবহারকারীদের তথ্য জানতে ৯ থেকে ১০ হাজারটি অনুরোধ পাঠায় সাইটটির কর্তৃপক্ষের কাছে। গত বছরের দ্বিতীয়ার্ধে করা এই অনুরোধে ১৮ থেকে ১৯ হাজার অ্যাকাউন্টধারীর তথ্য জানতে চাওয়া হয়। ফেসবুক গত শুক্রবার এ তথ্য প্রকাশ করে। প্রতিষ্ঠানটি বলছে, ‘স্থানীয় অপরাধ থেকে শুরু করে জাতীয় নিরাপত্তা সংশ্লিষ্ট বিষয়ে’ সরকার এসব তথ্য জানতে চেয়েছিল।
এদিকে শীর্ষস্থানীয় সফটওয়্যার কোম্পানি মাইক্রোসফট জানিয়েছে, মার্কিন প্রশাসনের কাছ থেকে তারা ৩১ থেকে ৩২ হাজার অ্যাকাউন্টধারীর তথ্য জানার জন্য ছয় থেকে সাত হাজার অনুরোধ পেয়েছে।
মার্কিন কেন্দ্রীয় গোয়েন্দা সংস্থার (সিআইএ) সাবেক কর্মী এডওয়ার্ড স্নোডেন জনগণের ফোন রেকর্ড ও অনলাইন তৎপরতার ওপর মার্কিন প্রশাসনের নজরদারির খবর ফাঁস করে দেন। এরপর গত সপ্তাহে গণমাধ্যমের খবরে বলা হয়, শীর্ষস্থানীয় প্রযুক্তি প্রতিষ্ঠান ফেসবুক, গুগল, মাইক্রোসফট, ইয়াহু ও অ্যাপলের সার্ভারে মার্কিন প্রশাসন ‘সরাসরি প্রবেশাধিকার’ পায়। প্রতিষ্ঠানগুলো এই অভিযোগ নাকচ করে দিলেও বলেছে ‘আইনসংগত ক্ষেত্রে’ প্রশাসনকে তথ্য দেওয়া হয়।
স্নোডেনের সমর্থনে বিক্ষোভ: স্নোডেনকে যুক্তরাষ্ট্রে প্রত্যর্পণ করা ঠেকাতে হংকংয়ে গতকাল শনিবার বিক্ষোভ হয়েছে। শত শত বিক্ষোভকারী বৃষ্টি উপেক্ষা করে বিক্ষোভ করেন। ২৭টি সংগঠনের কর্মীরা এতে অংশ নেন।
চীনের বিশেষ প্রশাসনিক এলাকা হংকংয়ে স্নোডেনকে নিয়ে এই প্রথম এত বড় বিক্ষোভ হলো। মার্কিন কনস্যুলেটের সামনে ওই বিক্ষোভে অংশগ্রহণকারীরা ‘মত প্রকাশের স্বাধীনতা রক্ষা করো’, ‘স্নোডেনকে রক্ষা করো’, ‘প্রত্যর্পণ নয়’সহ বিভিন্ন স্লোগান লেখা ব্যানার ও ফেস্টুন প্রদর্শন করেন।
হংকংয়ের সঙ্গে যুক্তরাষ্ট্রের প্রত্যর্পণ চুক্তি রয়েছে। মার্কিন নজরদারির কথা ফাঁস করার পর থেকে স্নোডেন সেখানেই রয়েছেন। এফবিআইয়ের পরিচালক তাঁকে পাকড়াও করতে সর্বাত্মক উদ্যোগের কথা বলেছেন। তবে হংকং তাঁকে প্রত্যর্পণের চেষ্টা করলে চীন ভেটো দিতে পারে। এএফপি।
