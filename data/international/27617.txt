
পাকিস্তানে একটি মসজিদে আত্মঘাতী হামলা চালানো হয়েছে। এতে অন্তত ২৫ জন নিহত হয়েছে। আহত হয়েছে আরও কমপক্ষে ৩০ জন। শুক্রবার জুমার নামাজের সময় দেশটির উত্তর-পশ্চিমাঞ্চলের একটি গ্রামের মসজিদে ‘আল্লাহু আকবর’ বলে হামলা চালানো হয়। এ খবর জানিয়েছে রয়টার্স।
পায়িখান গ্রামে বোমা হামলার বিষয়টি নিশ্চিত করেছেন এফএটিএ দ্বিতীয় আঞ্চলিক কর্মকর্তা। আফগান সীমান্তবর্তী মোহমান্দ অঞ্চলের ওই গ্রামটি উপজাতীয় অধ্যুষিত। মোহমান্দ সংস্থার উপ-প্রশাসক নাভিদ আকবর রয়টার্সকে বলেন, ‘এটি একটি জনাকীর্ণ মসজিদ ছিল। সেখানে ওই আত্মঘাতী হামলাকারী “আল্লাহু আকবর” বলে চিৎকার করে। তার পরপরই একটি বিকট শব্দে বিস্ফোরণ ঘটে।’
উত্তর-পশ্চিম এফএটিএ অঞ্চলের অপর এক কর্মকর্তা শওকত খান বলেন, ‘হামলায় কমপক্ষে ২৪ জন আহত হয়েছে। অনেকে মসজিদে জড়ো হয়েছিল। সেখানে এক আত্মঘাতী বোমা হামলাকারী নিজেকে উড়িয়ে দেয়।’
পাকিস্তানের সীমান্ত অঞ্চল রুক্ষ ভূখণ্ডের কারণে চরমভাবে রক্ষণশীল এবং সেখানে প্রবেশ করা কঠিন। দীর্ঘদিন ধরে ওই সব এলাকায় আল-কায়েদা, তালেবান ও বি​ভিন্ন ইসলামি দলের যোদ্ধারা আশ্রয়স্থল হিসেবে গড়ে তুলেছেন।
