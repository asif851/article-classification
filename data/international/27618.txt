

 
জার্মানির দক্ষিণাঞ্চলে একটি ট্রেনে কুঠার ও ছুরি নিয়ে হামলা করেছে এক আফগান কিশোর শরণার্থী। এতে চার ব্যক্তি জখম হয়েছে। পরে হামলাকারী কিশোর পুলিশের গুলিতে নিহত হয়।
বার্তা সংস্থা রয়টার্স জানায়, গতকাল সোমবার রাতে জার্মানির বাবারিয়ার বুজবুর্গে এই ঘটনা ঘটে।
বিবিসি অনলাইনের প্রতিবেদনে বলা হয়, আহত চারজনের মধ্যে তিনজনের আঘাত গুরুতর। অন্যজন সামান্য আহত হয়েছে।
হামলার উদ্দেশ্য এখনো স্পষ্ট নয় বলে জানিয়েছে কর্তৃপক্ষ।
বাবারিয়ার স্বরাষ্ট্রমন্ত্রী জোয়াসিম হারমানের ভাষ্য, হামলাকারী কিশোরের বয়স ১৭ বছর। এই আফগান শরণার্থী পাশের একটি শহরে বাস করত।  কর্মকর্তাদের বরাত দিয়ে বিবিসি বলছে, স্থানীয় সময় রাত সোয়া নয়টার দিকে ট্রেনে যাত্রীদের ওপর হামলা হয়।
পুলিশের এক মুখপাত্রের ভাষ্য, ট্রেনটি বুজবুর্গে আসার কিছুক্ষণের মধ্যে কুঠার ও ছুরি নিয়ে এক কিশোর যাত্রীদের ওপর হামলা করে।
পুলিশ বলছে, একপর্যায়ে হামলাকারী ট্রেন থেকে নেমে পালায়। পুলিশ তাকে ধাওয়া করে। পরে পুলিশের গুলিতে সে নিহত হয়।  কিছু প্রত্যক্ষদর্শীর বরাত দিয়ে জার্মানির গণমাধ্যমে বলা হচ্ছে, হামলার সময় ওই কিশোরকে ‘আল্লাহু আকবর’ বলে চিৎকার করতে শোনা গেছে।
