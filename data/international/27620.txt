
 
ফিলিস্তিনের প্রেসিডেন্ট মাহমুদ আব্বাসকে টেলিফোনে আমন্ত্রণ জানিয়েছেন মার্কিন প্রেসিডেন্ট ডোনাল্ড ট্রাম্প। গত জানুয়ারিতে ট্রাম্প ক্ষমতা নেওয়ার পর দুই নেতার মধ্যে এটাই প্রথম আলাপ। খবর এএফপির।
মাহমুদ আব্বাসের মুখপাত্রের বরাত দিয়ে ফিলিস্তিনের রাষ্ট্রীয় বার্তা সংস্থা ওয়াফা জানিয়েছে, ফিলিস্তিন ও ইসরায়েলের রাজনৈতিক প্রক্রিয়া নিয়ে পুনরায় আলোচনা শুরু করতে আব্বাসকে শিগগিরই হোয়াইট হাউস ঘুরে যেতে আমন্ত্রণ জানিয়েছেন ট্রাম্প।
মুখপাত্র নাবিল আবু রুদেইনা বলেন, ফিলিস্তিন ও ইসরায়েলের মধ্যে সত্যিকারের শান্তি প্রতিষ্ঠার লক্ষ্যে নিজের দেওয়া প্রতিশ্রুতির প্রতি জোর দেন ট্রাম্প।
ট্রাম্পকে আব্বাস বলেছেন, ফিলিস্তিনি মানুষের জন্য শান্তি একটি ‘কৌশলগত পছন্দ’, যা ইসরায়েলের পাশাপাশি ফিলিস্তিনকে একটি রাষ্ট্র হিসেবে প্রতিষ্ঠায় নেতৃত্ব দেবে।
হোয়াইট হাউস জানিয়েছে, এখানে শান্তি প্রতিষ্ঠা সম্ভব বলে ট্রাম্প তাঁর নিজের বিশ্বাসের ওপর জোর দেন। তিনি মনে করেন, এ বিষয়ে চুক্তি করার এখনই সময়।
২০১৪ সালের এপ্রিল থেকে এই শান্তিপ্রক্রিয়ায় অচলাবস্থা চলছে।
 
 
