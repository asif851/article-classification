
ভারতের মহারাষ্ট্রের পুনের একটি বিলাসবহুল হোটেল থেকে পুলিশ গতকাল রোববার অতুল বি তাপকির নামের এক মারাঠি চলচ্চিত্র নির্মাতার লাশ উদ্ধার করেছে। ৩৫ বছর বয়সী এই নির্মাতা মৃত্যুর আগে ফেসবুকে একটি ‘সুইসাইড নোট’ পোস্ট করেছেন। সেখানে তিনি চলচ্চিত্র নির্মাণে আর্থিক ক্ষতি এবং পারিবারিক জীবনে অশান্তির কথা উল্লেখ করেছেন।
এনডিটিভির খবরে বলা হয়েছে, গত শনিবার অতুল ফেসবুকে একটি স্ট্যাটাস দেন। এটি অনেকটা ‘সুইসাইড নোটের’ মতো। দীর্ঘ সেই পোস্টে তিনি লিখেন, মারাঠি ছবি ‘ঢোল তাশি’ প্রযোজনা করে আর্থিক ক্ষতির মুখে পড়ে তিনি বিষণ্ন। এটি কাটাতে বাবা ও বোন তাঁকে মানসিক দিক দিয়ে সমর্থন দিলেও স্ত্রী প্রিয়াঙ্কা তাঁকে হয়রানি করছেন বলে তিনি অভিযোগ করেন। তাঁর অভিযোগ, স্ত্রী তাঁকে ছয় মাস আগে বাড়ি থেকে বের করে দিয়েছেন। ছয় মাস ধরে তিনি বাড়ির বাইরে আছেন। সন্তানদের দেখতে পাচ্ছে না। এই পোস্টে তিনি তাঁর ঘটনাটি খতিয়ে দেখতে মহারাষ্ট্রের মুখ্যমন্ত্রী দেবেন্দ্র ফাডনাভির প্রতি আহ্বান জানিয়ে গেছেন।
ডেকান জিমখানা থানা-পুলিশ জানিয়েছে, দুর্ঘটনাজনিত মৃত্যুর মামলা হয়েছে। ময়নাতদন্তের জন্য লাশ মর্গে পাঠানো হয়েছে।
