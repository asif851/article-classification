
আফ্রিকার মোজাম্বিকের সাগরসৈকতে ভেসে আসা তিনটি ধাতব টুকরো প্রদর্শন করেছে দেশটির কর্তৃপক্ষ। ধারণা করা হচ্ছে এগুলো মালয়েশিয়া এয়ারলাইনসের নিখোঁজ ফ্লাইট এমএইচ৩৭০-এর হতে পারে।
আজ সোমবার এএফপির খবরে বলা হয়, এই টুকরোগুলোর মধ্যে সবচেয়ে বড় টুকরোটি ত্রিভুজ আকৃতির। এর একদিকে লাল-সাদা রং। অপর পাশ ধাতব। দেশটির দক্ষিণাঞ্চলীয় প্রদেশ ইনহামবেনের সাগর উপকূলে ভেসে আসা এই বড় টুকরাটি গত মাসে উদ্ধার করে দক্ষিণ আফ্রিকার এক হোটেল মালিক।
মোজাম্বিকের অভিবাসন কর্তৃপক্ষের পরিচালক জোআও দে আবরিউ এক সংবাদ সম্মেলনে বলেন, এই প্রথম কোনো রঙিন টুকরো পাওয়া গেল। এটি পাখা বা সিঁড়ির অংশ হতে পারে। এই টুকরোটি রঙিন হওয়ায় খুব সহজেই তা কোন উড়োজাহাজের তা বোঝা যাবে।
অন্য দুটি অংশ তুলনামূলক ছোট। দক্ষিণাঞ্চলীয় শহর সাই সাই-এর একটি রিসোর্টের কাছ থেকে এই টুকরো দুটি উদ্ধার করে ইউরোপীয় ইউনিয়নের এক কূটনৈতিকের ছেলে। পরে গত মাসে এগুলো কর্তৃপক্ষের কাছে হস্তান্তর করা হয়।
জোআও দে আবরিউ জানান, খুব শিগগিরই এসব টুকরো মালয়েশিয়ায় পরীক্ষা-নিরীক্ষার জন্য পাঠানো হবে। এর আগেও আফ্রিকার মরিশাস এবং মোজাম্বিকে উড়োজাহাজের ধ্বংসাবশেষের ছয়টি টুকরা পাওয়া গিয়েছিল।
২০১৪ সালে ২৩৯ জন যাত্রী নিয়ে কুয়ালালামপুর থেকে বেইজিং যাওয়ার পথে নিখোঁজ হয় ফ্লাইট এমএইচ৩৭০।
