
গাজায় চলছে ধ্বংসযজ্ঞ। একের পর এক প্রাণ ঝরছে। গাজার আকাশে, বাতাসে কান্না। নিহতের সংখ্যা হাজার ছাড়িয়েছে। একদিকে যখন গাজায় শিশুদের রক্ত ঝরছে, তাদের আর্তনাদে বাতাস ভারী হয়ে উঠছে, অন্যদিকে তখন মধ্যপ্রাচ্যবিষয়ক শান্তির দূত টনি ব্লেয়ার তাঁর বাড়িতে জমকালো পার্টির আয়োজন করছেন, নাচছেন, গাইছেন।গত শুক্রবার রাতে যুক্তরাজ্যের বাকিংহ্যামশায়ারে টনি ব্লেয়ার তাঁর স্ত্রী শেরি ব্লেয়ারের ৬০তম জন্মদিনে এক জমকালো পার্টির আয়োজন করেন। জন্মদিনের পার্টি আয়োজনের জন্য গত সপ্তাহের পুরো সময়টাই ব্লেয়ার ছিলেন ব্রিটেনে। স্ত্রীর জন্মোত্সবের জন্য ব্লেয়ার ব্যয় করেছেন ৫০ হাজার ইউরো।
ডেইলি মেইলে প্রকাশিত প্রতিবেদনে বলা হয়, জন্মদিন উপলক্ষে আয়োজিত অনুষ্ঠানে টনি ব্লেয়ার ১৫০ জন কাছের বন্ধুকে আমন্ত্রণ জানিয়েছেন। আমন্ত্রিতদের তালিকায় রয়েছেন সাবেক মন্ত্রী থেকে শুরু করে টিভি তারকা। বাদ যাননি ব্যবসায়ীরাও।
গাজায় হত্যাযজ্ঞ চলার সময় স্ত্রীর জন্মদিনে আয়োজিত ব্লেয়ারের পার্টি নিয়ে সমালোচনার ঝড় উঠেছে। সমালোচকেরা বলছেন, স্ত্রী শেরির জন্মদিনের ওই পার্টি ব্লেয়ার আরও কিছুদিন পরে করতে পারতেন। একজন সমালোচক বলেন, ‘ব্লেয়ারের মধ্যপ্রাচ্যে থাকা উচিত। ব্রিটেনে নয়।’
তবে এসব সমালোচনায় মোটেও কান দেননি ব্লেয়ার। স্ত্রীর জন্মদিন উপলক্ষে তিনি অতিথিদের জন্য তিনবেলা খাবারের বন্দোবস্ত করেন। অনুষ্ঠানে গান করেন, নাচেন। খাবারের তালিকার বিশেষ আকর্ষণ ছিল ব্রিটেনের বিখ্যাত স্ট্রবেরি। সঙ্গে ছিল শ্যাম্পেন, রেড ওয়াইন, ককটেল। সারারাত ধরে চলে ভোজন ও পান উত্সব। নৈশভোজ শুরুর আগে স্ত্রীর উদ্দেশে আবেগঘন বক্তব্য দেন ব্লেয়ার। সেই বক্তব্যে স্ত্রীর প্রতি ভালোবাসা ও স্ত্রীর অবদানের কথা তুলে ধরেন তিনি। পৌনে ১২টার সময় আমন্ত্রিত অতিথিরা ব্লেয়ারের স্ত্রী চেরিকে শুভ জন্মদিন জানান। গোলাপি রঙের বিশাল একটি কেক কাটা হয় তাঁর জন্মদিনে।
অনুষ্ঠানে আসা অতিথিদের মধ্যেও এক ধরনের অস্বস্তি কাজ করেছে। নাম প্রকাশে অনিচ্ছুক এক অতিথি বলেন, ‘তাঁর মধ্যপ্রাচ্যে থাকা উচিত। তবে এটাও ঠিক মধ্যপ্রাচ্যে থেকে তিনি কী-ইবা করতে পারতেন।’
মধ্যপ্রাচ্যে নিযুক্ত শান্তিবিষয়ক দূত টনি ব্লেয়ার স্ত্রীর জন্মদিন নিয়ে ব্যস্ত থাকলেও মার্কিন পররাষ্ট্রমন্ত্রী জন কেরি এবং জাতিসংঘের মহাসচিব বান কি মুন জেরুজালেমে গিয়েছেন। ইসরায়েল ও ফিলিস্তিনের মধ্যে দীর্ঘমেয়াদি অস্ত্রবিরতির জন্য চাপ দিচ্ছেন কেরি ও মুন।
তবে এসব সমালোচনার ব্যাপারে ব্লেয়ারের মুখপাত্র বলেন, টনি গাজার সহিংসতার ব্যাপারে অবগত আছেন। এর আগে তিনি মধ্যপ্রাচ্যে ১০ দিনের সফর করেছেন।
