
যুক্তরাজ্যের রাষ্ট্রবিজ্ঞানের অধ্যাপক ম্যাথিউ গডউইন। অনেকের মতো তিনিও দেশের নির্বাচন নিয়ে ভবিষ্যদ্বাণী করেছিলেন। টুইটে দাবি করেছিলেন, ৮ জুনের নির্বাচনে বিরোধী লেবার পার্টি ৩৮ শতাংশের কম ভোট পাবে। এই ভবিষ্যদ্বাণী না মিললে নিজের লেখা বই ‘ব্রেক্সিট: হোয়াই ব্রিটেন ভোটেড টু লিভ দ্য ইউরোপিয়ান ইউনিয়ন’ চিবিয়ে খাওয়ার ঘোষণা দেন তিনি।
বর্তমান প্রধানমন্ত্রী থেরেসা মের কনজারভেটিভ পার্টি সরকার গড়ার পথে থাকলেও বিরোধী লেবার পার্টি চমক দেখিয়েছে। জেরেমি করবিনের লেবার পার্টি ৪০.৩ শতাংশ ভোট পেয়েছে।
ম্যাথিউ গডউইনের ভবিষ্যদ্বাণী মেলেনি। এতে টুইটারে সবাই তাঁকে ধুয়ে দেন। কেউ কেউ বই চিবিয়ে খাওয়ার কথা মনে করিয়ে দেন।
এরপর এই অধ্যাপক টুইট করে বই চিবিয়ে খাওয়ার কথা জানান। বলেন, ‘আমি এক কথার মানুষ। আজ বিকেল সাড়ে চারটায় স্কাই নিউজের অফিসে আমি আমার দেওয়া কথা রাখব।’ কথা রেখেছেন তিনি। ওই দিন স্কাই নিউজের অফিসে এক সরাসরি অনুষ্ঠানে তিনি নিজের লেখা বইয়ের পাতা ছিঁড়ে মুখে দেন। বেশ কষ্ট করে সেগুলো চিবাতে থাকেন।
