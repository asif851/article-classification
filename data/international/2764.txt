
ইন্দোনেশিয়ার রাজধানী জাকার্তার গভর্নর নির্বাচন আজ বুধবার। কিন্তু এবার এটি কেবল নিছক গভর্নর নির্বাচন থাকছে না। পর্যবেক্ষকেরা বলছেন, ইন্দোনেশীয় সমাজের জন্য সহিষ্ণুতার পরীক্ষায় পরিণত হয়েছে তা। এতে প্রার্থী বর্তমান গভর্নর খ্রিষ্টধর্মাবলম্বী বাসুকি তিজাহাজা পুরনামা। তাঁর প্রতিদ্বন্দ্বী আছেন দুজন মুসলমান প্রার্থী। জাকার্তার প্রথম চীনা বংশোদ্ভূত খ্রিষ্টান গভর্নর পুরনামা।পবিত্র কোরআন অবমাননার অভিযোগ মাথায় নিয়ে নির্বাচনে অংশ নিচ্ছেন বর্তমান গভর্নর পুরনামা। তাঁর বিরুদ্ধে মাঠে নেমেছে ইন্দোনেশিয়ার তুলনামূলকভাবে ক্ষুদ্র কিন্তু উচ্চকণ্ঠ উগ্রপন্থী সংগঠন ইসলামিক ডিফেন্ডারস ফ্রন্ট (এফপিআই)। এই ব্যাপারটিকে ধর্মীয় ও সাংস্কৃতিক বৈচিত্র্যে পূর্ণ দেশটির চেতনার প্রতি হুমকি হিসেবেই দেখছেন অনেকে।এফপিআইসহ কয়েকটি ইসলামপন্থী সংগঠন পুরনামাকে আজ ভোট না দেওয়ার আহ্বান জানিয়েছে। তারা বলছে, মুসলিমরা কোনো অমুসলিম শাসকের অধীনে থাকতে পারে না। তবে ইন্দোনেশিয়ার অনেক ইসলামি ব্যক্তিত্ব এই ব্যাখ্যার বিরোধিতা করেছেন।গভর্নর পুরনামা ওই আহ্বানের প্রতিক্রিয়ায় বলেছিলেন, যাঁরা পবিত্র কোরআনের আয়াতের নিজস্ব ব্যাখ্যা দিয়ে তাঁর বিরুদ্ধে ব্যবহার করছেন, তাঁরা জনগণকে বিভ্রান্ত করছেন। গভর্নরের ওই মন্তব্যের পর কট্টরপন্থীরা তাঁর বিরুদ্ধে পবিত্র কোরআন অবমাননার অভিযোগ তোলেন। গভর্নর পরে মন্তব্যের জন্য দুঃখ প্রকাশ করেন। তবে এফপিআই তাঁর বিরুদ্ধে আন্দোলন চালিয়ে যায়।নির্বাচনের আগে সামাজিক যোগাযোগমাধ্যমসহ ইন্দোনেশিয়ার নানা পরিসরে ছড়িয়ে পড়ে গুজব। বলা হচ্ছে, এর অধিকাংশই ধর্মীয় ও জাতিগত বিরোধ উসকে দেওয়ার জন্য ছড়ানো হচ্ছে। অপ্রীতিকর পরিস্থিতির আশঙ্কায় নির্বাচনের দিন রাজধানীতে নিরাপত্তা বাহিনীর ২৭ হাজার সদস্য মোতায়েন থাকবে।জাকার্তাভিত্তিক রাজনৈতিক বিশ্লেষক তোবাইস বাসুকি বলেন, ‘এই নির্বাচন ইন্দোনেশিয়ার জন্য বড় ধরনের পরীক্ষা হয়ে দাঁড়িয়েছে। পরীক্ষা হবে আমরা সহিষ্ণুতা, না অসহিষ্ণুতার পথে?’পুরনামার আইনজীবী সিরা প্রাজুনা বলেছেন, ‘হয়তো অসতর্কভাবে মুখ ফসকে বেরিয়ে যাওয়া একটি কথাই এখন বিশাল ব্যাপার হয়ে পড়েছে। কিন্তু এখন বিষয়টি আর পুরনামার বিচারের মধ্যে সীমাবদ্ধ নয়। এটা আমাদের দেশের মানুষের সহিষ্ণুতা ও বিভিন্ন ধরনের ধর্মীয় বিশ্বাসের মধ্যে সহাবস্থানের পরীক্ষা হয়ে দাঁড়িয়েছে। এ ঘটনাকে কেন্দ্র করে আমরা আমাদের পূর্বপুরুষদের স্বপ্নকে ধূলিসাৎ করতে পারি না। তাঁদের মূলমন্ত্র ছিল বিনেকা তুগাল ইকা (বৈচিত্র্যের মধ্যেই একতা)।’বাসুকি পুরনামার সমর্থকেরাও নির্বাচনের দিন তাঁর পক্ষে মাঠে থাকার ঘোষণা দিয়েছে। তারা লাশ, সাদা ও নীল রঙের শার্ট পরে মাঠে থাকবে।
