
বিস্ফোরণের হুমকি পাওয়ার পর উচ্চ সতর্কাবস্থায় রয়েছে দিল্লি হাইকোর্ট। আজ বৃহস্পতিবার স্থানীয় সময় সকাল ১০টা ৫৪ মিনিটে দিল্লির উত্তর-পূর্ব এলাকা থেকে পুলিশের নিয়ন্ত্রণ কক্ষে ফোন দিয়ে বলা হয়, এক ঘণ্টার মধ্যে হাইকোর্টে বিস্ফোরণ ঘটবে। খবর এনডিটিভি অনলাইনের।
এ হুমকি পাওয়ার পরপরই বোমা স্কোয়াড ও ফায়ার সার্ভিসের কর্মকর্তারা দিল্লি হাইকোর্টে ছুটে যান। পাশাপাশি বিশেষ বাহিনী সোয়াটের (স্পেশাল ওয়েপন অ্যান্ড ট্যাকটিকস) একটি দলও আদালত প্রাঙ্গণে অবস্থান নেয়। আদালত প্রাঙ্গণে অনুসন্ধান অভিযান চলছে।
পুলিশ কর্মকর্তারা জানান, পুলিশের নিয়ন্ত্রণ কক্ষে যে নম্বর থেকে ফোন আসে, সেটি উত্তর প্রদেশের পশ্চিমাঞ্চলের একটি নম্বর। দিল্লির উত্তর-পূর্বাঞ্চলের ভজনপুরা এলাকা থেকে ওই নম্বর দিয়ে পুলিশের নিয়ন্ত্রণ কক্ষে ফোন দেওয়া হয়। ফোন দেওয়া ওই ব্যক্তিকে শনাক্ত করার চেষ্টা চালাচ্ছে পুলিশ।
