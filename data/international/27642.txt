
পাকিস্তানের সাবেক প্রধানমন্ত্রী বেনজির ভুট্টোর হত্যাকাণ্ডে খাইবার পাখতুনখাওয়া প্রদেশের দারুল উলুম হাক্কানিয়া মাদ্রাসার ছাত্ররা জড়িত বলে দাবি করা হয়েছে। রাওয়ালপিন্ডির একটি সন্ত্রাসবিরোধী আদালতে (এটিসি) গত বৃহস্পতিবার অনুষ্ঠিত বেনজির হত্যা মামলার শুনানিতে এ মর্মে তথ্য উপস্থাপন করা হয়। শুনানিতে সাক্ষ্য দিয়ে পেশোয়ার পুলিশের দুই কর্মকর্তা জানান, বেনজির হত্যার ঘটনায় ওই মাদ্রাসার শিক্ষার্থীরা জড়িত। এর সপক্ষে বিভিন্ন ‘তথ্য-প্রমাণও’ হাজির করেন তাঁরা। তবে মাদ্রাসাটির কর্তৃপক্ষ অভিযোগ অস্বীকার করেছে। তারা বলেছে, হত্যার ঘটনায় সন্দেহভাজন কয়েকজন ওই মাদ্রাসায় অতীতে পড়াশোনা করলেও তাঁদের সঙ্গে মাদ্রাসা কর্তৃপক্ষের কোনো যোগসাজশ নেই।ডন
