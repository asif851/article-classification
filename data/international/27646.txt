
মার্কিন প্রেসিডেন্ট বারাক ওবামা এক নৈশভোজে অংশ নিয়ে মজার ছলে নিজের রাজনৈতিক প্রতিপক্ষ আর সংবাদমাধ্যমকে খোঁচালেন। গতকাল শনিবার রাতে হোয়াইট হাউস করসপন্ডেন্টস ডিনার অনুষ্ঠানে তিনি এমনটা করেন।এএফপির খবরে বলা হয়েছে, অনানুষ্ঠানিকভাবে ‘নার্ড প্রম’ নামে পরিচিত এই বার্ষিক অনুষ্ঠানে শীর্ষ সাংবাদিক, বেশ কিছু সেলিব্রেটি ও ক্ষমতাধর বিশিষ্টজনদের সঙ্গে প্রেসিডেন্ট বারাক ওবামা ও ফার্স্ট লেডি মিশেল ওবামা ডিনার করে থাকেন। ওবামা তাঁর কৌতুক ও রসিকতা দিয়ে অনুষ্ঠানটি মাতিয়ে রাখেন।ওবামার স্বাস্থ্যসেবা বিমা গ্রহণে নিবন্ধনের ওয়েবসাইটে সম্প্রতি গোলযোগ দেখা দেয়। সেদিকে দিকে ইঙ্গিত করে প্রেসিডেন্ট ওবামা বলেন, ‘২০০৮ সালে আমার স্লোগান ছিল “ইয়েস উই ক্যান”। ২০১৩ সালে আমার স্লোগান হল “কন্ট্রোল+অলটার+ডিলিট”।’টিভি নিউজ নেটওয়ার্ক নিয়ে রসিকতা করতে গিয়ে প্রেসিডেন্ট বারাক ওবামা বলেন, ‘আমি মাত্র মালয়েশিয়া থেকে ফিরলাম। সিএনএনের কভারেজ পেতে যত দূর যেতে হয় আর কি!’ মালয়েশীয় এয়ারলাইনসের নিখোঁজ বিমানটির খবর সিএনএনে বেশি কভারেজ দেওয়ার দিকে ইঙ্গিত করে তিনি এ কথা বলেন।ওবামা কেনিয়ার বংশোদ্ভূত নাগরিক—এই বিষয়টি ফক্স নিউজ কারণে অকারণে বারবার সামনে এনেছে বলে তিনি ফক্সকে উদ্দেশ করে তির্যক ভাষায় বলেন, ‘ফক্স, আমি চলে গেলে তুমি আমাকে খুব মিস করবে। হিলারি একজন কেনিয়ান—এমন কথা আমেরিকানদের বোঝানো খুব কঠিন হয়ে পড়বে।’আগামী নির্বাচনে হিলারি ক্লিনটন প্রেসিডেন্ট প্রার্থী হিসেবে নির্বাচনে দাঁড়াবেন বলে জোর গুজব চালু আছে। ওবামার এ বক্তব্যে সে বিষয়টাই আরও জোরালো হয়েছে।
