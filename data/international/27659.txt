
সন্ত্রাসবিরোধী একটি জোট গড়বে চীন। চীনের এই জোটে থাকছে পাকিস্তান, আফগানিস্তান ও তাজিকিস্তান। চীনের রাষ্ট্রীয় গণমাধ্যম গতকাল বৃহস্পতিবার এমনটাই জানিয়েছে।
বার্তা সংস্থা রয়টার্সের খবরে বলা হয়, অভ্যন্তরীণ জঙ্গি হুমকি বেড়ে যাওয়ায় তা মোকাবিলায় চীন তার প্রতিবেশীদের সঙ্গে সমন্বয় জোরদার করতে চায়। এর অংশ হিসেবে বেইজিং সন্ত্রাসবিরোধী জোট গড়ছে।
চীনের ক্ষমতাধর সেন্ট্রাল মিলিটারি কমিশনের সদস্য ফাং ফেনগুই গত বুধবার পাকিস্তান, আফগানিস্তান ও তাজিকিস্তানের উচ্চপদস্থ সামরিক প্রতিনিধিদের সঙ্গে একটি বৈঠক করেছেন।
চীনের পশ্চিমাঞ্চলীয় জিনজিয়াং অঞ্চলের রাজধানী উরুমকিতে বৈঠকটি হয়। সেখানে ইসলামপন্থী জঙ্গিদের তৎপরতা রয়েছে। বেইজিংকে তা মোকাবিলা করতে হচ্ছে।
বৈঠকে পাকিস্তানের সেনাপ্রধান জেনারেল রাহেল শরিফ, আফগান সেনাবাহিনীর চিফ অব জেনারেল স্টাফ জেনারেল কাদম শাহ শাহেম ও তাজিকিস্তানের সেনাবাহিনীর চিফ অব জেনারেল স্টাফ মেজর জেনারেল ইএ কোবিদরজোদা অংশ নেন।
বার্তা সংস্থা সিনহুয়া বলছে, আঞ্চলিক স্থিতিশীলতার জন্য সন্ত্রাসবাদ ও উগ্রবাদের গুরুতর হুমকির বিষয়ে চার দেশই একমত পোষণ করেছে। তারা গোয়েন্দা তথ্য বিনিময় ও প্রশিক্ষণের জন্য চারদেশীয় একটি কার্যসাধন-পদ্ধতি গঠনে সম্মত হয়েছে। শান্তি ও স্থিতিশীলতা রক্ষায় সদস্য দেশগুলো পরস্পরকে সহযোগিতা করবে বলেও বলা হয়েছে।
