
অবশেষে উত্তরসূরি হিসেবে নিজের ছোট ভাই শাহবাজ শরিফকে বেছে নিলেন পাকিস্তানের সদ্য সাবেক প্রধানমন্ত্রী নওয়াজ শরিফ। আজ শনিবার রাজনৈতিক দল পিএমএল-এনের সভায় এ সিদ্ধান্ত নেওয়া হয়। একই সঙ্গে অন্তর্বর্তীকালীন প্রধানমন্ত্রী হিসেবে শহীদ খাকান আব্বাসীর নাম ঘোষণা করা হয়েছে।
ডনের খবরে বলা হয়েছে, নওয়াজ শরিফের মন্ত্রিসভায় গতকাল শুক্রবার পর্যন্ত পেট্রোলিয়ামমন্ত্রীর দায়িত্বে ছিলেন শহীদ খাকান। শাহবাজ গণপরিষদে নির্বাচিত না হওয়া পর্যন্ত তিনি প্রধানমন্ত্রীর কার্যালয় সামলাবেন।
গতকাল সুপ্রিম কোর্টের রায়ে অযোগ্য ঘোষিত হওয়ার পর পদত্যাগ করেন নওয়াজ শরিফ। আদালতের রায়ের পরপরই পদত্যাগ করেন তিনি।
জাতীয় পরিষদে এখনো সংখ্যাগরিষ্ঠ পিএমএল-এনের নেতৃত্বাধীন রাজনৈতিক জোট। ৩৪২টি আসনের মধ্যে ২০৯টি আসন আছে এই জোটের দখলে। সেই হিসাবে ২০১৮ সালে পরবর্তী নির্বাচন পর্যন্ত ক্ষমতায় থাকতে পারবে দলটি। ধারণা করা হচ্ছে, নওয়াজ শরিফের পদত্যাগের কারণে শূন্য হওয়া আসনেই নির্বাচনে অংশ নিতে পারেন শাহবাজ শরিফ। ওই আসন পিএমএল-এনের অত্যন্ত শক্তিশালী ঘাঁটি।
এখন পাঞ্জাবের আইন পরিষদ থেকে পদত্যাগ করবেন শাহবাজ। সেখানেও তাঁর উত্তরসূরি নির্বাচন করা হবে। বিভিন্ন দলীয় সূত্র থেকে জানা গেছে, পাঞ্জাবে শাহবাজের জায়গায় আসতে পারেন সেখানকার আবগারি ও শুল্কবিষয়ক মন্ত্রী মুজতবা শুজাউর রেহমান। তাঁকে পাঞ্জাবের মুখ্যমন্ত্রী করার চিন্তাভাবনা চলছে। তবে এ ব্যাপারে আনুষ্ঠানিকভাবে কোনো সিদ্ধান্ত জানায়নি সংশ্লিষ্ট সূত্র। পিএমএল-এনের আজকের সভায় নওয়াজ শরিফ ছাড়াও উপস্থিত ছিলেন চৌধুরী নিসার আলী খান, আহসান ইকবাল, আয়াজ সাদিক, সাদ রফিক, রানা তানভীর, শহীদ খাকান আব্বাসী ও শাহবাজ শরিফসহ অন্য নেতারা।
এদিকে পিএমএল-এনের সংসদীয় কমিটির একটি সভাও চলছে। তাতে দলীয় নেতৃত্ব ভবিষ্যৎ কর্মপরিকল্পনা ও দুই প্রার্থীকে সমর্থন দেওয়ার বিষয়ে আলোচনা করছেন।
