
দিল্লির মুখ্যমন্ত্রী অরবিন্দ কেজরিওয়াল নিজের জন্য পাঁচ শয়নকক্ষবিশিষ্ট দুটি ডুপ্লেক্স বাড়ি বরাদ্দ দিতে বলেননি বলে দাবি করলেও এখন তা আর ধোপে টিকছে না। তিনি যে এ দাবি করেছেন, তা একটি চিঠির তথ্যের বরাত দিয়ে সংবাদমাধ্যমে খবর প্রকাশিত হয়েছে।আজ বুধবার টাইমস অব ইন্ডিয়ার এক খবরে এ তথ্য জানানো হয়, গত ৩০ ডিসেম্বর কেজরিওয়ালের সেক্রেটারি রাজেন্দ্র কুমার লেফটেন্যান্ট গভর্নরের কার্যালয় বরাবর একটি আবেদন করেন। সেখানে ভগবান দাস রোডে ৬/৭ ও ৭/৭ নম্বর বাড়ি দুটি বরাদ্দ দেওয়ার জন্য মুখ্যমন্ত্রী অনুরোধ জানিয়েছেন বলে উল্লেখ করা হয়। বাড়ি দুটি দিল্লি উন্নয়ন কর্তৃপক্ষের।লেফটেন্যান্ট গভর্নর ওই দিনই তা অনুমোদন করেন এবং লেফটেন্যান্ট গভর্নর সচিবালয় বরাবর সম্মতি প্রতিবেদন জমা দিতে দিল্লি উন্নয়ন কর্তৃপক্ষের ভাইস চেয়ারম্যানকে নির্দেশ দেন।৩ জানুয়ারি টাইমস অব ইন্ডিয়া কেজরিওয়ালকে দুটি ডুপ্লেক্স বাড়ি বরাদ্দ দেওয়া হচ্ছে বলে প্রতিবেদন প্রকাশ করে। এরপর এ নিয়ে বিতর্কের ঝড় ওঠে। একপর্যায়ে কেজরিওয়াল বাড়ি দুটি না নেওয়ার সিদ্ধান্ত নেন। তিনি অবশ্য জানিয়েছিলেন যে এর একটিকে তিনি দপ্তর হিসেবে ব্যবহার করবেন আর অন্যটিতে পরিবার নিয়ে বসবাস করবেন।ভগবান দাস রোডে পাশাপাশি অবস্থিত দুটি ডুপ্লেক্স ভবনের আয়তন ছয় হাজার বর্গফুট। প্রতিটি বাড়িতে পাঁচটি করে শোবার ঘর আছে।নগর উন্নয়ন মন্ত্রণালয় জানিয়েছে, দেশটির সুপ্রিম কোর্টের বিচারক ও ইউনিয়ন মন্ত্রিসভার সদস্যদের জন্য যে বাংলো বরাদ্দ রয়েছে, এই ভবন দুটি তার চেয়েও বড়। আর বাড়ি দুটি বরাদ্দের খবর প্রকাশ হওয়ার আগেই কেজরিওয়ালের পরিবারের সদস্যরা বাড়িগুলো পরিদর্শন করেন।
 
