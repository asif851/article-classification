
বাংলাদেশি বংশোদ্ভূত ব্রিটিশ একজন তরুণ সোমালিয়ার জঙ্গি গোষ্ঠী আল-শাবাবের পক্ষে যুদ্ধ করতে গিয়ে নিহত হয়েছেন। ব্রিটেনের পররাষ্ট্র দপ্তর এ খবর নিশ্চিত করেছে। বাংলাদেশি-প্রধান এলাকা টাওয়ার হ্যামলেটসের স্টেটনি গ্রিন এলাকার বাসিন্দা আল-শাহবাবের এক ভিডিওতে নিজেকে তালহা বলে পরিচয় দিলেও তাঁর আসল নাম তউফিল আহমেদ।বিবিসির এক অনুসন্ধানে জানা গেছে, সোমালিয়ার আল-শাবাব গোষ্ঠীর সঙ্গে প্রায় ৫০ জন ব্রিটিশ নাগরিকের বিভিন্ন ধরনের যোগসূত্র রয়েছে। এঁদের মধ্যে ৩২ জন সরাসরি যুদ্ধে অংশ নিয়েছেন বলে ব্রিটিশ গোয়েন্দা কর্মকর্তারা নিশ্চিত করেছেন। আল-শাবাবের পক্ষে লড়াইয়ে অংশ নেওয়া ব্রিটিশ মুসলিমদের মধ্যে এ পর্যন্ত নিহত হয়েছেন চারজন।নিহত তউফিল আহমেদের পরিবারের পক্ষে নিযুক্ত একজন আইনজীবী বিবিসিকে জানিয়েছেন, তউফিল সম্ভবত ব্রিটিশ সৈন্যদের হামলায় নিহত হয়েছেন এবং তাঁরা প্রকৃত ঘটনা জানার জন্য অনুসন্ধান চালাচ্ছেন। গত সপ্তাহে আল-শাবাবের একটি প্রচারমূলক ভিডিওর সন্ধান মেলে, যাতে টাওয়ার হ্যামলেটস এলাকা এবং ব্রিটেনের মুসলিম তরুণদের কথিত জেহাদে যোগ দেওয়ার জন্য তউফিলকে আহ্বান জানাতে দেখা যায়। ওই ভিডিওতে তিনি নিজেকে তালহা নামে পরিচয় দেন।
তবে বিবিসির অনুসন্ধানে জানা যাচ্ছে, তউফিলের মৃত্যু হয়েছে ২০১২ সালের নভেম্বরে। তাঁর সহপাঠী ও বন্ধুদের সূত্রে জানা যায়, তিনি এর আগে পূর্ব লন্ডনের কোনো একটি অপরাধীচক্রের (গ্যাং) সদস্য ছিলেন। সেখান থেকে জঙ্গিবাদে উদ্বুদ্ধ হয়ে প্রকাশ্য জীবন থেকে উধাও হয়ে যান।
বাংলাদেশি বংশোদ্ভূত ব্রিটিশ তরুণদের মধ্যে ইসলামপন্থী জঙ্গি গোষ্ঠীগুলোর প্রতি আকৃষ্ট হওয়ার ঘটনায় অনেকেই উদ্বিগ্ন। এর আগে সিরিয়ায় জঙ্গি গোষ্ঠীগুলোকে সহায়তার অভিযোগে পূর্ব লন্ডনের বাসিন্দা বাংলাদেশি বংশোদ্ভূত একটি পরিবারের দুই ভাই ও তাঁদের একজনের স্ত্রীর বিরুদ্ধে পুলিশ সন্ত্রাস দমন আইনে মামলা করেছে। তবে সোমালির জঙ্গি গোষ্ঠীর সঙ্গে কোনো বাংলাদেশি-বংশোদ্ভূত ব্রিটিশ নাগরিকের জড়িত থাকার কথা এই প্রথম জানা গেল।
