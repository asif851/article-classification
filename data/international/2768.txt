
ক্রমবর্ধমান সন্ত্রাসী হামলার হুমকির মুখে দেশের নাগরিকদের বিশ্বজুড়ে ভ্রমণের ওপর সতর্কতা জারি করেছে যুক্তরাষ্ট্র। ২০১৬ সালের ২৪ ফেব্রুয়ারি পর্যন্ত এটি বলবৎ থাকবে।
বিবিসির খবরে জানা যায়, যুক্তরাষ্ট্রের পররাষ্ট্র মন্ত্রণালয় বলছে, আইএস, আল কায়দা, বোকো হারামসহ বেশ কয়েকটি জঙ্গি দল বিভিন্ন অঞ্চলে সন্ত্রাসী হামলার পরিকল্পনা করছে বলে তাঁদের কাছে খবর আছে। গত কয়েক দিনে ফ্রান্স, রাশিয়া ও মালিসহ বেশ কয়েকটি দেশে ভয়াবহ জঙ্গি হামলার ঘটনা ঘটেছে।
এই সতর্কতায় মার্কিন নাগরিকদের জনবহুল জায়গা এবং ভিড় এড়িয়ে চলার পরামর্শ দেওয়া হয়েছে।
এর আগেও ২০১১ ও ২০১৩ সালে যুক্তরাষ্ট্র এ রকম সতর্কতা জারি করে। আগামী বৃহস্পতিবার থ্যাংকস গিভিং ডে উপলক্ষে মার্কিন নাগরিকেরা ভ্রমণে বেরিয়ে পড়বেন। এই উৎসবকে সামনে রেখে যুক্তরাষ্ট্র এমন সতর্কতা জারি করল।
এদিকে বেলজিয়াম এর রাজধানী ব্রাসেলসে আরও এক সপ্তাহ সর্বোচ্চ সতর্কতা বজায় রেখেছে। গত ১৩ নভেম্বর প্যারিসে জঙ্গি হামলায় ১৩০ জন নিহত হওয়ার পর ওই ধরনের হামলার আশঙ্কা করছে দেশটি।
