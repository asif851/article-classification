
মন্দিরে প্রার্থনা, নিজ আসন বারানসিকে কিয়োটো শহরের আদলে গড়ে তোলার লক্ষ্যে চুক্তি স্বাক্ষর আর ভারতকে ‘সিকেল সেল অ্যানিমিয়া’ মুক্ত করতে জাপানের সহায়তা কামনা—এসব নিয়ে জাপান সফরের দ্বিতীয় দিন কাটালেন ভারতের প্রধানমন্ত্রী নরেন্দ্র মোদি।খবর এনডিটিভি ও টাইমস অব ইন্ডিয়ার।মোদির পাঁচ দিনের সফরের দ্বিতীয় দিনটি শুরু হয় প্রাচীন কিয়োটো শহরের তোজি মন্দির পরিদর্শনের মধ্য দিয়ে। বৌদ্ধ মন্দিরটি দর্শনের সময় মোদির সঙ্গে ছিলেন জাপানের প্রধানমন্ত্রী শিনজো আবে।মোদির কিয়োটো সফরের ভিন্ন গুরুত্ব আছে। তিনি লোকসভায় তাঁর নির্বাচনী আসন পবিত্র নগর বারানসিকে কিয়োটোর মতো ‘স্মার্ট সিটি’ হিসেবে গড়ে তুলতে চান। বারানসি আর কিয়োটোর কিছু মিলও আছে। প্রাচীন শহর বারানসি ‘মন্দিরের শহর’ হিসেবে পরিচিত, কিয়োটোতেও শত শত মন্দির। প্রাচীন কিয়োটো তার ঐতিহ্যকে রক্ষা করেই আধুনিক নগর হিসেবে গড়ে উঠেছে।পরে কিয়োটোর মেয়র কাদোকাওয়ার সঙ্গে সাক্ষাৎ করেন নরেন্দ্র মোদি। ভারতের পররাষ্ট্র মন্ত্রণালয়ের মুখপাত্র সৈয়দ আকবরউদ্দিন টুইটার বার্তায় জানান, জাপানের সাংস্কৃতিক রাজধানী কিয়োটোকে আধুনিক নগর হিসেবে গড়ে তোলার সময় কীভাবে এর ঐতিহ্য ধরে রাখা হয়েছে, তা মেয়র মোদির কাছে তুলে ধরেন। ঐতিহ্যের সঙ্গে আধুনিকতার সম্মিলন ঘটাতে ভারত ও জাপান ‘কিয়োটো-বারানসি’ অংশীদারত্ব চুক্তি স্বাক্ষরিত হয়।মোদি কিয়োটো বিশ্ববিদ্যালয়ে নোবেল বিজয়ী জাপানি বিজ্ঞানী শিনিয়া ইয়ামানাকার সঙ্গেও সাক্ষাৎ করেন। তিনি ভারতে সিকেল সেল অ্যানিমিয়া রোগ প্রতিরোধে স্টেম সেল গবেষক ইয়ামানাকার সহযোগিতা চান। ভারতের আদিবাসী-অধ্যুষিত যেসব অঞ্চলে ম্যালেরিয়ার প্রকোপ আছে, সেখানে সিকেল সেল অ্যানিমিয়া রোগ বেশি হয়।
