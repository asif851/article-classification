
সিরিয়ায় নিহত মার্কিন নাগরিক নিকোল ম্যানসফিল্ডের মেয়ে দাবি করেছেন, তাঁর মা সন্ত্রাসী ছিলেন না। তবে ৩৩ বছর বয়সী নিকোলের বাবা বলেছেন, মেয়ের ব্যাপারে সন্দেহ হওয়ায় কয়েক বছর আগেই তিনি বিষয়টি যুক্তরাষ্ট্রের কেন্দ্রীয় তদন্ত সংস্থাকে (এফবিআই) জানিয়েছিলেন।গত সপ্তাহে সিরিয়ার উত্তর-পশ্চিমাঞ্চলে বিদ্রোহীদের ওপর সরকারি বাহিনীর এক হামলায় নিহত হন ধর্মান্তরিত মুসলিম নিকোল ম্যানসফিল্ড। তাঁর সঙ্গে নিহত হন ব্রিটিশ নাগরিক আলী আলমানসফিসহ আরও দুজন।
নিকোল দৃশ্যত আসাদবিরোধী যুদ্ধে কট্টরপন্থী ইসলামি গ্রুপের হয়ে লড়াই করছিলেন। কিন্তু তাঁর মেয়েসহ পরিবারের বেশির ভাগ সদস্য সেটি মেনে নিতে পারছেন না।
তবে নিকোলের বাবা গ্রেগরি ম্যানসফিল্ড গত শুক্রবার সিএনএন টেলিভিশনকে বলেন, তিন বছর আগে একটি পারিবারিক অনুষ্ঠানে ইসরায়েলকে নিয়ে তির্যক মন্তব্য করেন নিকোল। মনে খটকা লাগায় বিষয়টি তিনি তখন এফবিআইকে জানান। রয়টার্স
