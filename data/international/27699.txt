
পাকিস্তানের সঙ্গে দ্বিপক্ষীয় আলোচনা বাতিলের ঘোষণা দিয়েছে ভারত। ২৫ আগস্ট ইসলামাবাদে দুই দেশের মধ্যে পররাষ্ট্রসচিব পর্যায়ে দ্বিপক্ষীয় ওই আলোচনা হওয়ার কথা ছিল। ভারতে নিযুক্ত পাকিস্তানের হাইকমিশনার গতকাল সোমবার কাশ্মীরের বিচ্ছিন্নতাবাদী নেতাদের সঙ্গে বৈঠক করায় ক্ষুব্ধ নয়াদিল্লি গতকালই আলোচনা বাতিলের ঘোষণা দেয়। খবর টাইমস অব ইন্ডিয়া, এনডিটিভি, দ্য হিন্দু ও ডনের।ভারতের ঘোষণার প্রতিক্রিয়ায় পাকিস্তান বলেছে, এতে করে নয়াদিল্লির সঙ্গে ‘ভালো ও প্রতিবেশীসুলভ’ সম্পর্ক এগিয়ে নিতে পাকিস্তানি নেতৃত্বের উদ্যোগ বাধাগ্রস্ত হবে। পাকিস্তানের পররাষ্ট্র মন্ত্রণালয়ের মুখপাত্র তাসনিম আসলাম বলেন, এটা দীর্ঘ দিনের চর্চা। কাশ্মীর নিয়ে দুই দেশের আলোচনার আগে সব সময় কাশ্মীরি নেতাদের সঙ্গে বৈঠক করা হয়। এতে অর্থপূর্ণ আলোচনা সহজ হয়।পাকিস্তানের হাইকমিশনার আবদুল বাসিত গতকাল নয়াদিল্লিতে কাশ্মীরের বিচ্ছিন্নতাবাদী নেতা সাবির আহমদ শাহের সঙ্গে বৈঠক করেন। বৈঠকে সাবিরের সঙ্গে আরও কয়েকজন নেতা উপস্থিত ছিলেন। এর পরপরই দ্বিপক্ষীয় আলোচনা বাতিলের ঘোষণা দিয়ে ভারতের পক্ষ থেকে জানানো হয়, ‘ভারতের অভ্যন্তরীণ বিষয়ে হস্তক্ষেপের কাজ করে যাচ্ছে পাকিস্তান, যা অগ্রহণযোগ্য।’ ভারতীয় পররাষ্ট্র মন্ত্রণালয়ের মুখপাত্র সৈয়দ আকবর উদ্দিন বলেন, ‘বর্তমান পরিস্থিতিতে ভারতের পররাষ্ট্রসচিবের ইসলামাবাদ সফর কোনো ফল বয়ে আনতে পারবে না বলেই মনে হচ্ছে। তাই এ দ্বিপক্ষীয় আলোচনা বাতিল করা হলো।’ ওই মুখপাত্র জানান, নয়াদিল্লির এ সিদ্ধান্তের কথা পাকিস্তানের হাইকমিশনার বাসিতকে জানিয়ে দেওয়া হয়েছে।গত মে মাসে পাকিস্তানের প্রধানমন্ত্রী নওয়াজ শরিফ ভারতের প্রধানমন্ত্রী নরেন্দ্র মোদির শপথ অনুষ্ঠানে যোগ দেন। পরে তাঁদের বৈঠকে দুই দেশের পররাষ্ট্রসচিব পর্যায়ের বৈঠকের সিদ্ধান্ত হয়। এ বৈঠক হলে দুই বছর ধরে বন্ধ থাকা দুই দেশের আলোচনা নতুন করে শুরু হতো।ভারতের সরকারি সূত্রগুলো জানায়, ভারতের পররাষ্ট্রসচিব সুজাতা সিং পাকিস্তানের হাইকমিশনার বাসিতকে টেলিফোনে সতর্ক করে দিয়ে বলেছিলেন, ‘এক পক্ষের সঙ্গে কথা বলুন। হয় বিচ্ছিন্নতাবাদীদের সঙ্গে, নয়তো আমাদের সঙ্গে।’হাইকমিশনার বাসিতের আজ মঙ্গলবার কাশ্মীরের বিচ্ছিন্নতাবাদী দল হুররিয়াত কনফারেন্সের চেয়ারম্যান ওমর ফারুকের সঙ্গে বৈঠক করার কথা। গণমাধ্যমের প্রতিবেদনে বলা হচ্ছে, বাসিত বৈঠক করার জন্য হুররিয়াতের কট্টরপন্থী অংশের নেতা সৈয়দ আলী শাহ জিলানি, কাশ্মীরের স্বাধীনতাপন্থী জেকেএলএফের চেয়ারম্যান ইয়াসিন মালিককেও আলোচনার আমন্ত্রণ জানান।বাসিতের পক্ষে যুক্তি হলো, পাকিস্তান-ভারতের মধ্যে দ্বিপক্ষীয় আলোচনার আগে ‘পরামর্শমূলক’ আলোচনার জন্য কাশ্মীরের নেতাদের ডাকা হয়েছে।এদিকে হাইকমিশনার আবদুল বাসিতের সঙ্গে বৈঠকের আগে বিচ্ছিন্নতাবাদীদের অন্যতম নেতা সাবির আহমদ শাহ ভারত-পাকিস্তান দ্বিপক্ষীয় আলোচনার উদ্যোগকে স্বাগত জানান। তবে তিনি বলেন, ‘দ্বিপক্ষীয় আলোচনার মাধ্যমে কাশ্মীর সমস্যার সমাধান হবে না। এ প্রক্রিয়ায় জম্মু ও কাশ্মীরের সত্যিকারের নেতাদের অন্তর্ভুক্ত করতে হবে। আমরাই সেই নেতৃত্ব দিতে পারি।’এ খবরে ভারতের অন্যতম রাজনৈতিক দল কংগ্রেসসহ বিভিন্ন দল ক্ষুব্ধ প্রতিক্রিয়া ব্যক্ত করে। কংগ্রেস তাৎক্ষণিকভাবে আসন্ন দ্বিপক্ষীয় আলোচনা বাতিল করারও দাবি জানায়। বিচ্ছিন্নতাবাদী নেতাদের সঙ্গে বাসিতকে আলোচনা করতে দেওয়ায় ভারত সরকারের কঠোর সমালোচনা করে দলটি।
