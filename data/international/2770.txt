
স্বামী ছাড়া বাজারে যাওয়ায় এক আফগান নারীর শিরশ্ছেদ করা হয়েছে। গত সোমবার রাতে আফগানিস্তানের উত্তরাঞ্চলীয় প্রদেশ সার-ই-পুলের লাতি শহরে ৩০ বছর বয়সী ওই নারীকে কুপিয়ে ও শিরশ্ছেদ করে হত্যা করা হয়।
সংবাদমাধ্যম দ্য মিডল ইস্ট প্রেসের দাবি, আফগানিস্তানের এক সরকারি মুখপাত্র তাদের বলেছেন, তালেবান জঙ্গিরা পুরুষ অভিভাবক ছাড়া বাজার করতে যাওয়ায় ‘ধর্মদ্রোহিতা আইন’ অনুসারে ওই নারীকে হত্যা করে।
লাতি শহরটি তালেবানদের দখলে রয়েছে। তালেবান সেখানে নারীদের জন্য চরম বৈষম্যের নীতি আরোপ করেছে। জনসমাগমে জোরে কথা বলা এবং গণমাধ্যমের সামনে হাজির হওয়া নিষিদ্ধ করাসহ নারীদের জন্য কঠোর অবদমনমূলক নীতি আরোপ করেছে তারা। ব্যত্যয় ঘটলে প্রকাশ্যে দোররা মারা ও ফুটবল স্টেডিয়ামে মৃত্যুদণ্ড কার্যকর করাসহ বিভিন্ন সাজা দিচ্ছে তারা।
আফগানিস্তানের জাতীয় সম্প্রচারমাধ্যম টোলো নিউজের প্রতিবেদনে বলা হয়েছে, প্রাদেশিক সরকারের মুখপাত্র জায়বুল্লাহ আমানি বলেছেন, ওই নারীর স্বামী রয়েছেন ইরানে। ওই দম্পতির ঘরে কোনো সন্তান নেই।
