
গ্রিসের জলসীমায় ইতালির একটি ফেরিতে আজ রোববার সকালে আগুন লেগেছে। ফেরিটিতে ৪৬৬ জন আরোহী ছিলেন। গ্রিসের কর্মকর্তারা জানিয়েছেন ঘটনাস্থলে উদ্ধারকাজ চলছে। বাতাস বেশি থাকায় উদ্ধারকাজ বাধাগ্রস্ত হচ্ছে।
এএফপির এক খবরে জানানো হয়, গ্রিক কোস্টগার্ডের দাবি, গ্রিসের দ্বীপ অথোনিও থেকে ৩৩ নটিক্যাল মাইল দূরে ‘নরম্যান আটলান্টিক’ নামের ওই ফেরি থেকে বিপৎ​সংকেত পাওয়ার সঙ্গে সঙ্গে উদ্ধারকাজ শুরু হয়েছে। ফেরিটি থেকে ৫৫ যাত্রীকে একটি জাহাজে করে সরিয়ে নেওয়া হয়েছে। ১৫০ যাত্রীকে আরেকটি লাইফবোটে রাখা হয়েছে।
আটকে পড়া যাত্রীদের উদ্ধার করতে সাতটি জাহাজ ফেরিটির কাছাকাছি পৌঁছেছে। দুটি অগ্নিনির্বাপক জাহাজ পথে রয়েছে। ইতালি ও গ্রিসের বেশ কয়েকটি উড়োজাহাজ ওই এলাকায় নজরদারির কাজ করছে।
গ্রিসের টিভি চ্যানেল মেগা সূত্রে জানা গেছে, ফেরির গাড়ি পার্কিয়ের জায়গায় আগুন লাগে। সেখানে ২০০ গাড়ি রাখা যায়। সেখানে অলিভ অয়েলের কয়েকটি ট্যাংকারও ছিল। গ্রিসের প্রতিরক্ষামন্ত্রী নিকোস দেনদিয়াসের ভাষ্য, ইতালির সরকার উদ্ধারকাজে গ্রিসকে সবধরনের সহায়তা দেবে।
স্থানীয় সময় ভোর সাড়ে পাঁচটার দিকে ‘নরম্যান আটলান্টিক’ গ্রিসের পেট্রাস বন্দর ছেড়ে যায়। ফেরিটিতে ৪১১ জন যাত্রী এবং ৫৫ জন ক্রু ছিল।ফেরিটি থেকে যাত্রীদের উদ্ধার করতে ভোগান্তিতে পড়তে হচ্ছে। উদ্ধার হওয়া যাত্রীরা জানান, বাতাসে ফেরিটি প্রবলভাবে দুলছে।
