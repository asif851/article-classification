
সবার ওপরে মানুষ সত্য, এর ওপরে আর কিছুই নেই। কথাটি যেন আবার প্রমাণিত হলো।
ভারতের পররাষ্ট্রমন্ত্রী সুষমা স্বরাজ কিডনিজনিত সমস্যায় জীবনমৃত্যুর মুখোমুখি দাঁড়ানোর পর অনেকেই এগিয়ে এসেছেন তাঁকে কিডনি দান করতে। সেই আগ্রহী ব্যক্তিদের তালিকায় যাঁরা রয়েছেন, তাঁদের অনেকেই সুষমার রাজনৈতিক প্রতিপক্ষ। অনেকে আবার ভিন্নমত ও ধর্মেরও। তবে এসবের কিছুই বাধা হয়ে দাঁড়ায়নি মানবতার সামনে এসে।
ভক্তদের ভালোবাসায় সিক্ত সুষমা স্বরাজ বলেছেন, কিডনির কোনো ধর্ম নেই। একজন মুসলিম পুরুষ তাঁকে কিডনি দেওয়ার আগ্রহ প্রকাশে টুইট করেন। কিন্তু মুসলিম বলে কিছুটা দ্বিধান্বিত হয়ে পড়েন তিনি। গতকাল শুক্রবার ভারতের টাইমস অব ইন্ডিয়ার এক প্রতিবেদনে এ খবর জানানো হয়েছে।
৬৪ বছর বয়সী সুষমা স্বরাজ কিডনিজনিত রোগে আক্রান্ত হয়ে নয়াদিল্লির এআইআইএমএস হাসপাতালে ভর্তি হওয়ার পর সারা দেশ থেকে বিপুলসংখ্যক মানুষ দেশটির পররাষ্ট্রমন্ত্রীকে তাঁদের কিডনি দেওয়ার জন্য আগ্রহ প্রকাশ করে আসছেন। তাঁদেরই একজন মুজিব আনসারী নামের ওই যুবক। তিনি এক টুইট বার্তায় বলেন, সুষমা স্বরাজকে তিনি কিডনি দিতে চান। কারণ, বিপদের সময় মানুষের পাশে দাঁড়ানোই সত্যিকারের ধর্ম। কিন্তু তারপরই তিনি বলেন, তিনি একজন মুসলিম এবং উত্তর প্রদেশে বিএসপির সমর্থক।
তাঁর সাহায্যের প্রস্তাব অসাধারণ সুন্দর উল্লেখ করে সেই টুইটের জবাবে সুষমা বলেন, ‘আপনাকে অনেক ধন্যবাদ ভাই। আমি নিশ্চিতভাবেই বিশ্বাস করি যে কিডনির কোনো ধর্মীয় পরিচয় নেই।’
শুধু মুজিব আনসারীই নন, তাঁর মতো আরও অনেক মুসলিম পুরুষ তাঁকে কিডনি দেওয়ার প্রস্তাব দিয়েছেন। নেয়ামত আলী শেখ নামের একজন মুসলিম বলেছেন, সুষমা স্বরাজের জন্য কিডনি দেওয়ার প্রয়োজন হলে তিনি যেকোনো সময় তা দিতে প্রস্তুত আছেন।
