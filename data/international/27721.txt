
ভারতের অন্যতম পর্যটন আকর্ষণ তাজমহলে এত দিন পর্যন্ত দর্শনার্থী প্রবেশে কোনো বিধিনিষেধ ছিল না। কিন্তু কর্তৃপক্ষ বুঝেছে, এটিকে রক্ষা করতে হলে এর দর্শনার্থী কমাতে হবে। কারণ, পৃথিবীর অন্যতম সপ্তাশ্চর্য ও মোগল স্থাপত্যশৈলীর অনন্য এই নিদর্শন দেখতে প্রতিবছর দর্শনার্থী ১০ থেকে ১৫ শতাংশ বাড়ছে।
তাজমহল দেখতে বিদেশি দর্শনার্থীরা এলেও এর দেশি পর্যটকের সংখ্যাই বেশি। এ জন্য গতকাল বুধবার কর্তৃপক্ষ জানিয়েছে, ঐতিহাসিক এই স্থাপনায় দিনে ৪০ হাজারের বেশি দেশি দর্শনার্থীকে প্রবেশ করতে দেওয়া হবে না। বর্তমানে পর্যটন মৌসুম এবং উৎসব ও পালা-পার্বণে দিনে ৬০ থেকে ৭০ হাজার দর্শনার্থী তাজমহলে আসে।
তাজমহল কর্তৃপক্ষ অবশ্য এ-ও জানিয়েছে, প্রবেশের এই বিধিনিষেধ বিদেশি দর্শনার্থীদের ক্ষেত্রে কার্যকর হবে না। প্রসঙ্গত, তাজমহলে প্রবেশের জন্য বিদেশি দর্শনার্থীরা এক হাজার রুপি দিয়ে থাকেন। অন্যদিকে দেশীয় দর্শনার্থীরা দেন মাত্র ৪০ রুপি।
৩৫০ বছরের বেশি সময় আগে মোগল সম্রাট শাহজাহান তাঁর স্ত্রী সম্রাজ্ঞী মমতাজের সমাধিতে এই সৌধ নির্মাণ করেন।
 
