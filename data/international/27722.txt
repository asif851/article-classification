
ফিলিস্তিনের দুই বৈরী সংগঠন ফাতাহ ও হামাসের মধ্যে চুক্তি হয়েছে। ২০০৭ সালে শুরু হওয়া প্রায় এক দশকের সংঘাত অবসানের চুক্তিতে পৌঁছাল সংগঠন দুটি। মিসরের রাজধানী কায়রো থেকে গতকাল বৃহস্পতিবার এ ঘোষণা দেওয়া হয়।
চুক্তিতে পৌঁছার জন্য গত মঙ্গলবার থেকে কায়রোতে আলোচনা চলছিল। মিসর এই চুক্তির মধ্যস্থতা করেছে। সংশ্লিষ্ট এক সূত্র বলেছে, ঐকমত্যের সরকার গঠনের জন্য আগামী দুই সপ্তাহের মধ্যে আলোচনা শুরু করবে দুই পক্ষ।
তবে হামাস ও ফাতাহর চুক্তির ঘোষণা দেওয়ার পর ইসরায়েলের প্রধানমন্ত্রী বেনিয়ামিন নেতানিয়াহু বলেছেন, এতে ফিলিস্তিনের সঙ্গে ইসরায়েলের শান্তিপ্রক্রিয়া আরও কঠিন হয়ে পড়ল। নিজের ফেসবুকে এ প্রতিক্রিয়া জানিয়ে তিনি অভিযোগ করেন, হামাস সন্ত্রাসাবাদে মদদ দেয়।
পশ্চিমা সমর্থনপুষ্ট মূলধারার ফাতাহ দল ২০০৭ সালে হামাসের কাছে গাজার নিয়ন্ত্রণ হারায়। এরপর একাধিকবার ফাতাহ ও হামাসের মধ্যে মীমাংসার উদ্যোগ নেওয়া হলেও সবগুলো ব্যর্থতায় পর্যবসিত হয়।
গত মাসে হামাস গাজার নিয়ন্ত্রণ ফিলিস্তিনের প্রেসিডেন্ট মাহমুদ আব্বাসের ফাতাহ সরকারের হাতে ছেড়ে দিতে রাজি হয়। এখন হামাসের বিশাল সামরিক শাখার কী হবে—তা উভয় পক্ষের কাছেই একটি গুরুত্বপূর্ণ ইস্যু। প্রসঙ্গত, হামাস ২০০৮ সাল থেকে ইসরায়েলের সঙ্গে তিনটি যুদ্ধে জড়িয়েছে। যুক্তরাষ্ট্র ও ইউরোপীয় ইউনিয়নের কাছে হামাস একটি সন্ত্রাসী সংগঠন।
হামাসের নেতা ও সাবেক প্রধানমন্ত্রী ইসমাইল হানিয়াহ গতকাল বৃহস্পতিবার এক বিবৃতিতে বলেছেন, ‘মিসরের মধ্যস্থতায় আজ ভোরে ফাতাহ ও হামাস চুক্তিতে পৌঁছেছে।’
এদিকে মাহমুদ আব্বাসের ফাতাহ দলের জ্যেষ্ঠ নেতা জাকারিয়া আল-আঘা বলেছেন, ফিলিস্তিনের প্রেসিডেন্ট এক মাসের মধ্যে গাজা উপত্যকায় সফরে যাওয়ার পরিকল্পনা করছেন। যদি যান, তবে এটি হবে এক দশকের মধ্যে গাজায় তাঁর প্রথম সফর।
ফাতাহ বলেছে, হামাস নিয়ন্ত্রিত গাজাতে মাহমুদ আব্বাসের আরোপ করা নিষেধাজ্ঞা শিগগিরই তুলে নেওয়া হবে। সম্প্রতি গাজায় শাস্তিমূলক কিছু ব্যবস্থা নেন আব্বাস। তার মধ্যে একটি ছিল দিনে মাত্র কয়েক ঘণ্টা সেখানে বিদ্যুৎ সরবরাহ করা। ফাতাহ নেতা আল-আঘাও শিগগির নিষেধাজ্ঞা তুলে নেওয়ার কথা বলেছেন।
বলা হচ্ছ যে মারাত্মক বিদ্যুৎ ঘাটতির জেরে সাহায্য পাওয়ার আশায় মিসরের দ্বারস্থ হয় হামাস। গাজা উপত্যকায় বিদ্যুৎ উৎপাদনের জন্য জ্বালানি সরবরাহ করতে রাজি হয় মিসর। এর বদলে কায়রো ফাতাহর সঙ্গে চুক্তি ও মীমাংসায় আসার জন্য হামাসকে চাপ দেয়। ১০ বছরের সংঘাত অবসানে ২০১১ সালের কায়রো চুক্তির বাস্তবায়নে সেখানে বৈঠকের আয়োজন করা হয়।
ফিলিস্তিন কর্তৃপক্ষের প্রধানমন্ত্রী রামি হামদাল্লাহ ২০১৫ সালের পর প্রথমবারের মতো গাজায় যান গত সপ্তাহে। সেখানের সরকারি দপ্তরগুলোর আনুষ্ঠানিক নিয়ন্ত্রণ নেন তাঁর মন্ত্রীরা। তবুও এসবকে প্রতীকী হিসেবে বলা হচ্ছে। কারণ গাজার নিয়ন্ত্রণ এখনো হামাস করছে।
 চির বৈরী ফাতাহ ও হামাসের মীমাংসার উদ্যোগগুলো বারবার ব্যর্থ হওয়ায় এবারের উদ্যোগ ব্যর্থতায় পর্যবসিত হওয়ার একটি আশঙ্কা থেকেই যায় বলে বিশ্লেষকেরা মনে করছেন। সেই সঙ্গে গাজায় আসলেই দৃশ্যমান কোনো পরিবর্তন আসে কি না, তা দেখার অপেক্ষাও করছেন তাঁরা।
