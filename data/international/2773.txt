
মার্কিন প্রেসিডেন্ট নির্বাচনে ডেমোক্রেটিক প্রার্থী হিলারি ক্লিনটনের চেয়ে এগিয়ে প্রতিদ্বন্দ্বী রিপাবলিকান প্রার্থী ডোনাল্ড ট্রাম্প। ট্রাম্প জিতবেন, এমন প্রত্যাশা তাঁর সমর্থকদের। ট্রাম্পের বিজয় মুহূর্ত উদ্‌যাপনে গতকাল মঙ্গলবার রাত থেকে নিউইয়র্কের হিলটন মিডটাউন ও ম্যানহাটনে ট্রাম্প শিবিরে ভিড় জমেছে সমর্থকদের। বিজয় মুহূর্তটি উদ্‌যাপন করা হবে ট্রাম্পের মাথার আদলে তৈরি করা একটি কেক কেটে। 
এবিসি নিউজের এক প্রতিবেদনে জানানো হয়, মেলিসা নামের নিউজার্সির একজন কেকের কারিগর ট্রাম্পের মাথার আদলে ওই কেক তৈরি করেছেন। প্রায় ৫০ ঘণ্টা ধরে তৈরি করা এই কেকের দাম ৭ হাজার ৫০০ মার্কিন ডলার। বাংলাদেশি মুদ্রায় যা ৫ লাখ ৯২ হাজার ৪৫ টাকা। কেকটির ছবি প্রকাশ করা মাত্র সামাজিক যোগাযোগের ওয়েবসাইটে তা ভাইরাল হয়ে যায়। হু হু করে এই ট্রাম্প কেক কিনছেন ট্রাম্প সমর্থকেরা। জিতলেই সেই মাথা কাটা হবে।
কেকের কারিগর মেলিসা বলেন, ‘ব্যক্তিগত অনুষ্ঠানের জন্য কেউ হিলারি ক্লিনটনের মাথার আদলে একটি কেক তৈরির ফরমাশ দিয়েছিলেন। ওটা তৈরির পর একইভাবে ট্রাম্পের একটি কেক তৈরি করার সিদ্ধান্ত নিই। কিন্তু তা যে এত জনপ্রিয় হবে, সেটা ভাবিনি।’
মেলিসা বলেন, এই নির্বাচনে তিনি একজন নিরপেক্ষ ব্যক্তি। এরপরও ভালো লাগছে যে ট্রাম্প তাঁর তৈরি করা এই কেক দেখবেন। তিনি আশা করেন, ট্রাম্প নিজ হাতে তাঁর মাথার আদলে তৈরি করা কেকটি কাটবেন।
