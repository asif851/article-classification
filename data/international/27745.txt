
কংগ্রেসের সহসভাপতি রাহুল গান্ধী ও দিল্লির উপমুখ্যমন্ত্রী মনিশ সিসোদিয়াসহ তিনজনকে আটক করেছে দিল্লির পুলিশ। বিষপানে মারা যাওয়া এক সেনাসদস্যের পরিবারের সঙ্গে দেখা করতে গেলে তাঁদের বাধা দেয় দিল্লির পুলিশ। পরে জোর করে ঢোকার চেষ্টা করার অভিযোগে তাঁদের আটক করা হয়। হিন্দুস্তান টাইমস ও এনডিটিভির খবরে এ কথা বলা হয়েছে।এক পদ এক পেনশন নীতির দাবিতে গতকাল মঙ্গলবার বিকেলে দিল্লির একটি পার্কের সামনে বিষপানে মারা যান সাবেক সেনাসদস্য রামকিষণ গ্রেড়াওয়াল। এরপরই হরিয়ানার এই সাবেক সেনাসদস্যকে দিল্লির রামমনোহর লোহিয়া হাসপাতালে রাখা হয়। আজ বুধবার বিকেলে সেখানে ওই সেনাসদস্যের পরিবারের সঙ্গে দেখা করতে যান রাহুল গান্ধী। এ সময় তাঁর সঙ্গে ছিলেন বেশ কয়েকজন কংগ্রেস নেতা। প্রথমে তাঁকে হাসপাতালে ঢুকতে বাধা দেওয়া হয়। এরপরও তিনি হাসপাতালে ঢুকতে চাইলে পুলিশ তাঁকে আটক করে। রাহুল গান্ধীর সঙ্গে হরিয়ানার এমএলএ কংগ্রেসের মুখপাত্র রণদীপ সিং সূর্যওয়ালাকে আটক করা হয়। 
এর আগে একই কারণে আটক করা হয় দিল্লির উপমুখ্যমন্ত্রী মনিশ সিসোদিয়াকে। জোর করে হাসপাতালে ঢোকার চেষ্টা করায় তাঁকে সকালেই আটক করে পুলিশ। এরপরই কেন্দ্রীয় সরকারকে এ ঘটনার জন্য দায়ী করে হাসপাতালে ওই সেনাসদস্যের পরিবারের সঙ্গে দেখা করতে যান রাহুল গান্ধী।
রাহুল গান্ধীকে আটকের বিষয়ে সাংবাদিকেরা জানতে চাইলে স্বরাষ্ট্রমন্ত্রী রাজনাথ সিং বলেন, ‘আমার কিছু বলার নেই। ঝুঁকি কমানোর জন্য যা করা দরকার, পুলিশ তা-ই করছে।’
রাহুল গান্ধীকে প্রথমে দিল্লির মন্দির মার্গ থানায় নেওয়া হয়। পরে তাঁকে সাউথ অ্যাভিনিউ থানায় নেওয়া হয়।
এনডিটিভির খবরে বলা হয়েছে, রাহুল গান্ধীকে আটকের এ ঘটনাকে বিরোধী দল কংগ্রেস অবৈধ বলেছে।
