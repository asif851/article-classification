
ভারতে এক নারীর মাথা মুড়িয়ে, মুখে চুনকালি মাখিয়ে, নগ্ন করে গাধার পিঠে চড়িয়ে ঘোরানো হয়েছে পুরো গ্রাম। আপন ভাগনেকে হত্যা করার অভিযোগে গ্রাম পঞ্চায়েতের রায়ে তাঁকে এই ‘শাস্তি’ দেওয়া হয়। গত শনিবার রাজস্থানের রাজধানী জয়পুর থেকে সাড়ে ৩০০ কিলোমিটার দূরে রাজসমন্দ জেলার কুম্ভলগড় এলাকায় এ ঘটনা ঘটে।পুলিশ জানায়, শনিবার বিকেলে গ্রাম পঞ্চায়েতের বিচারসভায় ওই বর্বর শাস্তি দেওয়ার পর খবর পেয়ে রাতেই পুলিশ সেখানে ছুটে যায়। ঘটনায় জড়িতে সন্দেহে ৩৯ জনকে গ্রেপ্তার করা হয়।
নির্যাতিত ওই নারী এখন পুলিশ হেফাজতে আছেন। তাঁকে সরকারি ক্ষতিপূরণ দেওয়ার চেষ্টা চলছে বলেও জানিয়েছে পুলিশ।রাজসমন্দ জেলার পুলিশ সুপার শ্বেতা ধনকর বিবিসিকে বলেন, ২ নভেম্বর ভুক্তভোগী নারীর ভাগনে ভারদ্বি সিং মারা যান। পরিবার থেকে বলা হয়, ভারদ্বি সিং আত্মহত্যা করেছেন। তাঁর অন্ত্যেষ্টিক্রিয়ার তিন দিন পর ভারদ্বি সিংয়ের স্ত্রী ও কয়েকজন স্বজন স্থানীয় পঞ্চায়েত সভায় অভিযোগ করেন, ওই নারীই ভারদ্বিকে হত্যা করেছেন। পঞ্চায়েত এই অভিযোগের ভিত্তিতে তাঁকে এই শাস্তি দেয়।
