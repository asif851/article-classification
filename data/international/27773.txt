
আফগানিস্তানের রাজধানী কাবুল আন্তর্জাতিক বিমানবন্দরে আজ বৃহস্পতিবার সকালে জঙ্গি হামলা হয়েছে। এতে হতাহতের কোনো খবর পাওয়া যায়নি।পুলিশের বরাতে বিবিসি অনলাইনে প্রকাশিত প্রতিবেদনে জানানো হয়, রকেটচালিত গ্রেনেড ও স্বয়ংক্রিয় ভারী অস্ত্রশস্ত্র নিয়ে জঙ্গিরা এই হামলা চালায়। প্রত্যক্ষদর্শীরা জানান, কড়া নিরাপত্তাবেষ্টিত বিমানবন্দরটির পাশের একটি অব্যবহূত ভবন দখল করে নেয় জঙ্গিরা। হামলার সময় বিস্ফোরণ ও গোলাগুলির শব্দে পুরো এলাকা কেঁপে ওঠে।এখন পর্যন্ত কেউই এই হামলার দায় স্বীকার করেনি। আফগান পুলিশ ও বিশেষ বাহিনী ওই জঙ্গিদের ঘিরে রেখেছে বলে খবর পাওয়া গেছে। কর্মকর্তারা জানিয়েছেন, কাবুল আন্তর্জাতিক বিমানবন্দরের সব ফ্লাইট সাময়িকভাবে বাতিল করা হয়েছে।
