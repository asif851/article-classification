
তিক্ত রাজনৈতিক বিভাজন ভুলে একযোগে কাজ করতে আবারও বাংলাদেশের রাজনীতিকদের প্রতি আহ্বান জানিয়েছে যুক্তরাষ্ট্র। দেশটি সতর্কবাণী উচ্চারণ করে বলেছে, অস্থিতিশীল পরিস্থিতি দীর্ঘায়িত হলে তা বাংলাদেশের মতো একটি দরিদ্র দেশের জন্য বিপদ বয়ে আনবে।গতকাল বুধবার যুক্তরাষ্ট্রের পররাষ্ট্র দপ্তরের এশিয়া ও প্রশান্ত মহাসাগরীয় অঞ্চলবিষয়ক উপকমিটিতে দক্ষিণ এশিয়াবিষয়ক এক শুনানি অনুষ্ঠিত হয়।শুনানিতে অংশ নিয়ে বাংলাদেশে রাজনৈতিক বিরোধের দিকে ইঙ্গিত করে নিশা দেশাই বিশওয়াল বলেন, দ্বিপক্ষীয় তীব্র বিরোধ নিরসনে বাংলাদেশের ওপর চাপ অব্যাহত রাখবে যুক্তরাষ্ট্র। তিনি আরও বলেন, ‘আর আমরা সেখানে তেমন জোরালো কোনো আন্দোলনও দেখিনি।’নিশা দেশাই বলেন, ‘আমরা বিশ্বাস করি, দুর্গম পথ অতিক্রম করে বাংলাদেশ অর্থনৈতিক ক্ষেত্রে যেসব সাফল্য অর্জন করেছে, সেসব অর্জন অচিরেই ভঙ্গুর ও অস্থায়ী হয়ে পড়বে যদি রাজনৈতিক ক্ষেত্রে স্থিতিশীলতা না থাকে।’ তিনি বলেন, রাজনৈতিক অঙ্গনে বড় ধরনের অন্তর্ভুক্তি না ঘটলে স্থিতিশীলতা সম্ভব না।নিশা যুক্তরাষ্ট্রের অন্যতম উন্নয়ন সহযোগী দেশ হিসেবে উল্লেখ করে বাংলাদেশের নানা সাফল্য ও অর্জনের কথা তুলে ধরেন। রানা প্লাজা ধস ও তাজরীন ফ্যাশনস লিমিটেডে অগ্নিকাণ্ডের ঘটনা উল্লেখ করে তিনি বলেন, বাংলাদেশ শ্রমিকদের নিরাপত্তা নিশ্চিতের ক্ষেত্রে বেশ কিছু উদ্যোগ নিয়েছে। তবে আরও অনেক কাজ বাকি রয়েছে বলে মন্তব্য করেন তিনি।শুনানিতে যুক্তরাষ্ট্রের পররাষ্ট্র দপ্তরের এশিয়াবিষয়ক উপকমিটির প্রধান স্টিভ শ্যাবোট রাজনৈতিক স্থিতিশীলতা সৃষ্টিতে অব্যাহত প্রচেষ্টার ওপর গুরুত্ব দেন। তিনি বলেন, ‘এ সংকটের যদি সমাধান না হয়, তবে উদারপন্থী মুসলিম দেশ হিসেবে পরিচিত এবং যুক্তরাষ্ট্রের অন্যতম মিত্র হিসেবে বাংলাদেশ একদম পাল্টে যেতে পারে।’
