
মধ্য দিল্লির লোদি রোডে একটি স্কুলে ভোট দিয়ে বেলা সাড়ে ১১টায় বেরিয়ে প্রিয়াঙ্কা গান্ধী বললেন, কোথাও তিনি মোদি-হাওয়া দেখতে পাননি। হাওয়া বইছে কি বইছে না, সেই বিতর্ক পাশে সরিয়ে বলা যায়, বিকেল পর্যন্ত দিল্লির যা ভোট-চিত্র, তা নিরুত্তাপ হলেও শতাংশের হার ৭০ ছুঁই ছুঁই হলেও হতে পারে।গত ডিসেম্বরে বিধানসভা ভোটে যে উন্মাদনা দেখা গিয়েছিল, লোকসভা ভোটের দিনে সেই উন্মাদনা দেখা গেল না। তবে ভোটের হার যথেষ্টই। ডিসেম্বরের বিধানসভা নির্বাচনে ভোট পড়েছিল ৬৮ শতাংশ। দিল্লির বিধানসভা ভোটে ওটাই ছিল সর্বোচ্চ। কিন্তু লোকসভায় ১৯৭৭ সালের ভোট এখনো পর্যন্ত সেরা। ৭১ দশমিক ৩ শতাংশ ভোট পড়েছিল সেবার। ‘মোদি হাওয়া’ এবার সেই হিসাবকে উল্টে দেবে কি না, সেই আগ্রহ প্রথম হলে দ্বিতীয় আগ্রহ কংগ্রেসের সাতে সাত রেকর্ডের হাল কী হবে।কংগ্রেসের অভ্যন্তরীণ হিসাব অনুযায়ী নয়াদিল্লির আসনটি নিশ্চিত। এখানে কংগ্রেসের সাবেক মন্ত্রী অজয় মাকেনের মূল প্রতিদ্বন্দ্বী বিজেপির মুখপাত্র মীনাক্ষী লেখি। আর আছেন আম আদমি পার্টির (এএপি) প্রার্থী সাংবাদিক আশিস খেতান। কংগ্রেসের হিসাবে, এই আসন ছাড়াও চাঁদনি চক ও পূর্ব দিল্লি আসনে দল ভালো লড়াইয়ে রয়েছে। চাঁদনি চকে কংগ্রেসের সাবেক মন্ত্রী কপিল সিবালের প্রতিদ্বন্দ্বী বিজেপির রাজ্য সভাপতি হর্ষবর্ধন ও এএপির সাংবাদিক আশুতোষ। পূর্ব দিল্লিতে সাবেক মুখ্যমন্ত্রী শীলা দীক্ষিতের ছেলে সন্দীপের প্রতিদ্বন্দ্বী যতটা বিজেপির মহেশ গিরি, ততটাই এএপির রাজমোহন গান্ধী। তিনি মহাত্মা গান্ধীর নাতি।এএপির পালে ডিসেম্বরে যে হাওয়া ছিল, এবার তা সেভাবে উপলব্ধি হয়নি। এএপির প্রচারেও সেই উদ্দীপনা দেখা যায়নি। এতেই আশার আলো দেখছে কংগ্রেস। কংগ্রেসের ভোটই ডিসেম্বরে এএপি পেয়েছিল। লোকসভায় সেই সমর্থন কংগ্রেস ফিরে পাবে বলে আশা করছে। দিল্লির মুসলিমরা যাঁরা এএপিকে বেছে নিয়েছিলেন, এবার তাঁরা মোদিকে রুখতে কংগ্রেসকে পছন্দ করতে পারেন। যদিও বিজেপির দিল্লি প্রদেশের সভাপতি হর্ষবর্ধন ভোট দিয়ে বলেছেন, দিল্লির সঙ্গে দেশের মানুষও শক্তিশালী ও স্থিতিশীল সরকার গড়তে বিজেপিকে ভোট দেবে।এবারের ভোটের বিশেষত্ব নরেন্দ্র মোদি। এই প্রথম দিল্লি ও দেশের প্রায় সব কেন্দ্রে বিজেপির প্রার্থী কে, তা ছাপিয়ে বড় হয়ে দেখা দিয়েছে মোদির ছবি। বিজেপি ও মোদি দেশজুড়ে সমার্থক হয়ে গেছে। দিল্লিতে ভোট দিয়ে অনেকে প্রকাশ্যেই জানালেন, প্রার্থী নয়, তাঁরা ভোট দিলেন মোদিকে। দিল্লিতে যে ভোট হয়ে গেল, তাতেও বিজেপির প্রার্থীরা বড় না হয়ে, বড় হয়ে উঠেছেন মোদি।
 
