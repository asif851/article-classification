
মিসরে ক্ষমতাচ্যুত প্রেসিডেন্ট মোহাম্মদ মুরসির সমর্থক ও বিরোধীরা গতকাল শুক্রবার পাল্টাপাল্টি সমাবেশ করেছে। উভয়ের সমাবেশস্থল আলাদা হলেও দেশের উত্তেজনাপূর্ণ সময়ে এ কর্মসূচিকে কেন্দ্র করে সাধারণ মানুষ দিনভর আতঙ্কে ছিল। এদিকে অন্তর্বর্তী সরকারের প্রধানমন্ত্রী হাজেম আল-বেবলাউয়ি সরকার গঠনে তৎপরতা চালিয়ে যাচ্ছেন। আগামী সপ্তাহের শেষ নাগাদ নতুন মন্ত্রিসভা শপথ গ্রহণ করবে বলে জানিয়েছেন তিনি। ব্রাদারহুডের সমর্থকেরা গতকাল জুমার নামাজের পর থেকেই কায়রোর অদূরে নাসর শহরে জড়ো হতে শুরু করেন। বিকেলের মধ্যে রাব্বা আল আদাবিয়া মসজিদের আশপাশে হাজার হাজার সমর্থক উপস্থিত হন। এ সময় তাঁরা মুরসি ও তাঁর ইসলামপন্থী সংগঠন ব্রাদারহুডের পক্ষে নানা স্লোগান দেন। অনেকেই মুরসি ও ব্রাদারহুডের শীর্ষ নেতা মোহাম্মদ বাদির ছবি বহন করছিলেন। সমাবেশে মিসরের বিশাল আকারের একটি জাতীয় পতাকা ছিল লক্ষণীয়।
তাহরির স্কয়ারের মুরসিবিরোধীদের পাল্টা কর্মসূচি শুরু হয় মূলত ইফতারের পর। ওই স্কয়ারেই ইফতারের আয়োজন করা হয়। ইফতারের পর মুরসিবিরোধীরা ব্রাদারহুডের বিপক্ষে নানা স্লোগান দেন।
এর আগে দুই পক্ষের পাল্টাপাল্টি কর্মসূচি নিয়ে উভয় পক্ষের মধ্যে উত্তেজনা ছিল দিনভর। আবারও সংঘর্ষ ও রক্তপাতের আশঙ্কায় সাধারণ মানুষ ছিল আতঙ্কিত।
অন্তর্বর্তী প্রধানমন্ত্রী বেবলাউয়ি গতকাল জানান, কাল রোববার বা পরশু সোমবার থেকে মন্ত্রিসভার সম্ভাব্য সদস্যদের সঙ্গে তিনি যোগাযোগ শুরু করবেন। আশা করছেন, সবকিছু ঠিকঠাক থাকলে আগামী সপ্তাহের শেষ নাগাদ অন্তর্বর্তী মন্ত্রিসভা শপথ গ্রহণ করবে।
মুরসিকে মুক্তিদানের আহ্বান যুক্তরাষ্ট্রের: গতকাল যুক্তরাষ্ট্র মিসরের ক্ষমতাচ্যুত প্রেসিডেন্ট মুরসিকে মুক্তি দেওয়ার জন্য সে দেশের সেনাবাহিনী ও অন্তর্বর্তী নেতাদের প্রতি আহ্বান জানিয়েছে। এদিকে মার্কিন পররাষ্ট্র দপ্তরের একজন মুখপাত্র বলেছেন, গ্রেপ্তার অভিযান বর্তমান সংকট এড়াতে জাতীয় পর্যায়ে আলোচনায় বসার পথ নয়। গ্রেপ্তার চলতে থাকলে মিসর কোন পথে সংকট থেকে বের হবে, তা নিয়ে সংশয় থেকে যায়। মার্কিন শীর্ষ পর্যায়ের একজন কর্মকর্তা নাম প্রকাশ না করার শর্তে বলেন, মিসরে এফ-১৬ জঙ্গি বিমান সরবরাহ বা কোনো ধরনের সহায়তা বন্ধের সিদ্ধান্ত হয়নি।
সিনাইয়ে পুলিশ হত্যা: গতকাল সকালের দিকে সিনাই উপদ্বীপে জঙ্গিদের গ্রেনেড হামলায় একজন পুলিশ কর্মকর্তা নিহত হয়েছেন। পুলিশের তল্লাশি চৌকিতে রকেটচালিত গ্রেনেড দিয়ে হামলা চালায় জঙ্গিরা। মুরসি ক্ষমতাচ্যুত হওয়ার পর থেকে সিনাই উপদ্বীপ এলাকায় জঙ্গিদের তৎপরতা বেড়েছে।
বান কি মুনের উদ্বেগ: মিসরের পরিস্থিতিতে উদ্বেগ প্রকাশ করেছেন জাতিসংঘের মহাসচিব বান কি মুন। বানের মুখপাত্র মার্টিন নেসির্কি জানান, মিসরের বর্তমান পরিস্থিতি এবং মুরসি ও ব্রাদারহুডের নেতাদের গ্রেপ্তারে উদ্বেগ প্রকাশ করেন তিনি। এএফপি, রয়টার্স, আল-আহরাম।
