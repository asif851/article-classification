
জেরুজালেমকে ইসরায়েলের রাজধানী হিসেবে মার্কিন প্রেসিডেন্ট ডোনাল্ড ট্রাম্পের স্বীকৃতি দেওয়ায় ক্ষুব্ধ ফিলিস্তিনিদের সঙ্গে ইসরায়েলের নিরাপত্তা বাহিনীর সংঘর্ষ শুরু হয়ে গেছে। আজ শুক্রবার দখল করা পশ্চিম তীর এবং ইসরায়েল-গাজা সীমান্তে সংঘর্ষ শুরু হয়। এর উত্তেজনা জেরুজালেমে ছড়িয়ে পড়ে।
ফিলিস্তিনের চিকিৎসা-সংশ্লিষ্ট সূত্রগুলো জানিয়েছে, সহিংসতায় বেশ কয়েকজন ফিলিস্তিনি আহত হয়েছেন।
পশ্চিম তীরের বেথলেহেম, রামাল্লা, হেবরন, নাবলুসসহ আরও কয়েকটি স্থানে সহিংসতা ছড়িয়ে পড়ে বলে খবর পাওয়া গেছে। টেলিভিশনে সম্প্রচারিত ভিডিও চিত্রে দেখা গেছে, পাথর নিক্ষেপকারী বিক্ষোভকারীদের বিরুদ্ধে নিরাপত্তা বাহিনী জলকামান ব্যবহার করছে। কোথাও কোথাও নিরাপত্তা বাহিনী রাবার বুলেট ব্যবহার করেছে বলেও খবর পাওয়া গেছে।
আজ শুক্রবার জুমার নামাজের আগে থেকেই জেরুজালেমের ওল্ড সিটিতে বিপুলসংখ্যক ইসরায়েলি পুলিশ মোতায়েন করা হয়। এর আগে জুমার নামাজের পর বিক্ষোভের ঘোষণা দিয়েছিলেন ফিলিস্তিনিরা। এ জন্যই সহিংসতার আশঙ্কায় পুলিশ মোতায়েন করা হয়।
ফিলিস্তিন ও ইসরায়েল—দুটি দেশই জেরুজালেমকে তাদের রাজধানী হিসেবে বিবেচনা করে। দীর্ঘ সময় ধরে এই শহরটি নিয়ে দুটি দেশের মধ্যে সংঘাত চলে আসছে। যুক্তরাষ্ট্রই প্রথম দেশ, যে এই স্বীকৃতি দিল। এর প্রতিবাদ জানিয়েছে আরব ও ইসলামি বিশ্ব। এর সমর্থন দেয়নি যুক্তরাষ্ট্রের পশ্চিমা মিত্ররাও।
 
