
ভারতে মধ্যপ্রদেশের স্বরাষ্ট্রমন্ত্রী বাবুলাল গৌড়ের বিরুদ্ধে এক নারীর সঙ্গে অভব্য আচরণের অভিযোগ উঠেছে। আর এ কারণেই গতকাল বৃহস্পতিবার থেকে বিজেপির এই মন্ত্রীর পদত্যাগের দাবিও তুলেছে রাজনৈতিক বিরোধীরা। খবর এনডিটিভি অনলাইনের। আজ শুক্রবার এনডিটিভি অনলাইনের ওই প্রতিবেদনে বলা হয়েছে, সাবেক মুখ্যমন্ত্রী ও স্বরাষ্ট্রমন্ত্রী বাবুলাল গৌড় তাঁর বিরুদ্ধে আনা অভিযোগ অস্বীকার করেছেন। তবে একটি ভিডিও চিত্রে দেখা গেছে, একটি বাসের সামনে দাঁড়িয়ে ছিলেন মন্ত্রী। অনেকেই এক এক করে বাসে উঠতে থাকেন। এ সময় একজন নারী বাসে উঠতে গেলে মন্ত্রী তাঁর শরীরে হাত দেন। এরপরই বাসের সামনে থেকে সরে যেতে থাকেন মন্ত্রী। এই অভিযোগ অস্বীকার করে ৮৫ বছর বয়সী মন্ত্রী বাবুলাল গৌড় বলেন, ‘ওই ভিডিও চিত্রটির কোনো সত্যতা নেই। আমি শুধু ওই নারীকে দ্রুত বাসে ওঠার জন্য নির্দেশ দিচ্ছিলাম। আমি সত্যি বলছি।’তবে বাবুলাল গৌড়ের এই ব্যাখ্যা নাকচ করে দিয়েছে কংগ্রেস ও আম আদমি পার্টি (এএপি)। কংগ্রেস নেতা মান্দভি চৌহান বলেন, বিজেপি নারীদের সম্মান করা নিয়ে কথা বলে...তাহলে মধ্যপ্রদেশে নারীদের নিরাপত্তা নেই কেন?এদিকে এএপির নেতা-কর্মীরা ভোপালে মন্ত্রীর বাসার সামনে তাঁর পদত্যাগের দাবিতে বিক্ষোভ করেছে। দলের মুখপাত্র নেহা বাগ্গা বলেন, ‘বাবুলাল গৌড়ের পদত্যাগ করা উচিত। মুখ্যমন্ত্রী শিবরাজ সিং চৌহানের এ ব্যাপারে নজর দেওয়া উচিত।’১০ বারের নির্বাচিত আইনপ্রণেতা বাবুলাল গৌড় এর আগে নানা বিতর্কের জন্ম দিয়ে সমালোচিত হন। তাঁর কারণে বিব্রতকর অবস্থায় পড়তে হয়েছে বিজেপিকে। গত জুন মাসে তিনি বলেছিলেন, মদ্যপান একটি ‘মৌলিক অধিকার’, আভিজাত্যের প্রতীক। এর আগে রাশিয়া সফরের সময় মন্ত্রী বাবুলাল এক রাজনৈতিক নেতার স্ত্রীর সঙ্গে অশোভন আচরণ করেন বলেও অভিযোগ ওঠে। এ ছাড়া ২০১৪ সালে ধর্ষণ প্রসঙ্গে বিতর্কিত মন্তব্য করে সমালোচনার মুখে পড়েন মন্ত্রী।
