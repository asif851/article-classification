
সিরিয়ার বিরুদ্ধে সম্ভাব্য সামরিক ব্যবস্থার প্রস্তুতি হিসেবে যুক্তরাস্ট্রের যুদ্ধজাহাজ মোতায়েন ও যুক্তরাজ্যের বিমান পাঠানোর পাল্টা ব্যবস্থা হিসেবে সিরিয়ার মিত্র দেশ রাশিয়া ভূমধ্যসাগরে ডুবোজাহাজবিধ্বংসী যুদ্ধজাহাজ পাঠানোর ঘোষণা দিয়েছে।দেশটির রাষ্ট্রীয় বার্তা সংস্থা ইন্টারফ্যাক্স আজ বৃহস্পতিবার এক প্রতিবেদনে জানায়, কয়েক দিনের মধ্যে ভূমধ্যসাগরে একটি ডুবোজাহাজবিধ্বংসী যুদ্ধজাহাজ ও একটি ক্ষেপণাস্ত্রবাহী রণতরি পাঠাবে রাশিয়া।এক সূত্রের বরাত দিয়ে ইন্টারফ্যাক্সকে জানায়, পূর্ব ভূমধ্যসাগরে বর্তমানে যে পরিস্থিতির সৃষ্টি হয়েছে, তাতে সেখানে নৌশক্তি সমবেত করা প্রয়োজন হয়ে পড়েছে। সেখানে অবস্থানরত রাশিয়ার নৌবহরের সঙ্গে কয়েক দিনের মধ্যে যোগ দেবে ডুবোজাহাজবিধ্বংসী একটি বড় আকারের যুদ্ধজাহাজ। পরে এর সঙ্গে যুক্ত হবে ক্ষেপণাস্ত্রবাহী একটি রণতরি। বর্তমানে উত্তর আটলান্টিকে অবস্থান করা এই রণতরিটি সেখানে কাজ শেষ করে জিব্রাল্টার প্রণালির দিকে যাত্রা শুরু করবে।এদিকে সিরিয়ার প্রেসিডেন্ট বাশার আল-আসাদ আজ বলেছেন, তাঁর দেশে কোনো রকম আগ্রাসন চালানো হলে সমুচিত জবাব দেওয়া হবে।
