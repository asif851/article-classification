
 
আফগানিস্তানের কান্দাহার প্রদেশের জাহরিতে তালেবান জঙ্গিরা দুই কিশোরের শিরোশ্ছেদ করেছে। স্থানীয় গ্রামবাসী যাতে সরকারকে সহযোগিতা না করে, এ ব্যাপারে সতর্ক করে দিতে তালেবান এই নৃশংস কাণ্ড ঘটায়। গতকাল সোমবার কর্মকর্তাদের বরাত দিয়ে রয়টার্সের খবরে এ কথা জানানো হয়।
কর্মকর্তারা জানান, নিহত দুই কিশোরের নাম খান (১০) ও হামিদউল্লাহ (১৬)। তারা বাড়ির কাছে আফগান সেনা ও পুলিশের চৌকিতে গিয়েছিল উদ্বৃত্ত খাবারের খোঁজে। বাড়ি ফেরার পথে তালেবান জঙ্গিদের খপ্পরে পড়ে তারা।
জাহরি জেলার প্রধান জামাল আগার ভাষ্য, ‘ফেরার পথে তালেবান জঙ্গিরা তাদের ধরে নিয়ে গিয়ে শিরোশ্ছেদ করে। নিহত দুই কিশোরই নির্দোষ। সরকার বা বিদেশিদের সঙ্গে তাদের কোনো সম্পর্ক নেই।’
কান্দাহারের গভর্নরের মুখপাত্র জাভিদ ফয়সাল বলেন, গত রোববার এ ঘটনা ঘটে। পরে দুই কিশোরের ছিন্ন মাথা ও দেহ তাদের গ্রামে ফেলে যায় জঙ্গিরা।
তবে তালেবান মুখপাত্র কারি ইউসুফ আহমাদি দাবি করেছেন, তাঁরা এই হত্যাকাণ্ডের সঙ্গে যুক্ত নন। 
যুক্তরাষ্ট্র-সমর্থিত সরকার ও বিদেশি ব্যক্তিদের সহায়তা করার অভিযোগ তুলে গত দুই বছরে বেশ কয়েকজনের শিরোশ্ছেদ করেছে তালেবান জঙ্গিরা। কান্দাহার তালেবানের আখড়া হিসেবে পরিচিত।
