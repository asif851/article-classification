
যুক্তরাজ্যের টেলিগ্রাফ পত্রিকার জ্যেষ্ঠ কলামিস্ট পিটার অবোর্ন পদত্যাগ করেছেন। তাঁর অভিযোগ, পত্রিকাটির কর্তৃপক্ষ বিজ্ঞাপনের অর্থ হারানোর আশঙ্কায় এইচএসবিসি ব্যাংকের কেলেঙ্কারির খবর সঠিকভাবে প্রকাশ করেনি। খবর ইনডিপেনডেন্টের।অবোর্ন ছিলেন টেলিগ্রাফ পত্রিকার প্রধান রাজনৈতিক ভাষ্যকার। পদত্যাগ করার ঘোষণা দিয়ে অবোর্ন একটি ব্লগে লিখেছেন, কর ফাঁকি দেওয়ায় এইচএসবিসির সংশ্লিষ্টতার কেলেঙ্কারির খবর প্রকাশ না করে টেলিগ্রাফ পাঠকদের সঙ্গে ‘প্রতারণা’ করেছে। টেলিগ্রাফ মিডিয়া গ্রুপের প্রধান নির্বাহী মারডক ম্যাকলিন্যানের সঙ্গে তাঁর কথা হয়েছে। তিনি (ম্যাকলিন্যান) অকপটে স্বীকার করেছেন, পত্রিকাটির সম্পাদকীয় নীতিমালার ওপর প্রভাব বিস্তার করাতে বিজ্ঞাপনদাতাদের সুযোগ দেওয়া হয়।অবোর্ন আরও বলেন, প্রভাবশালী ‘ছায়াচ্ছন্ন’ ব্যক্তিদের কাছে গণতন্ত্রের ভিত দুর্বল হয়ে যাচ্ছে। ওই ব্যক্তিরা নির্ধারণ করে দিচ্ছেন সংবাদমাধ্যমে কোন কোন সত্য প্রকাশ করা যাবে, আর কোনগুলো প্রকাশ করা যাবে না।এইচএসবিসিসহ অন্যান্য আর্থিক প্রতিষ্ঠানের কেলেঙ্কারি সম্পর্কে ধারাবাহিক অনুসন্ধানের বিশদ বিবরণ দিয়েছেন অবোর্ন। তিনি অভিযোগ করেন, টেলিগ্রাফ-এর কর্তাব্যক্তিরা এসব খবর প্রকাশ না করার সিদ্ধান্ত নিয়েছিলেন। তবে পত্রিকাটির কর্তৃপক্ষ পিটার অবোর্নের বক্তব্যকে ‘সম্পূর্ণ অসত্য এবং কটাক্ষপূর্ণ’ আখ্যা দিয়েছে। পত্রিকাটির বাণিজ্যিক স্বার্থের কারণে সম্পাদকীয় নীতিতে আপস করা হয়—এমন অভিযোগও নাকচ করা হয়েছে।
