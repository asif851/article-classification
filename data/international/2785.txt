
উত্তর-পূর্ব ভারতে এবার বড় করে উদ্‌যাপিত হবে বিজয় দিবসের অনুষ্ঠান। ১৬ ডিসেম্বর আসামের রাজধানী গুয়াহাটিতে গান গাইবে বাংলাদেশের ব্যান্ড গানপাগল। ত্রিপুরার আগরতলায় বিজয় দিবসের অনুষ্ঠানে গান গাইবে বিজয় ব্যান্ড। বাংলাদেশ মিশন থেকেই অনুষ্ঠান দুটির আয়োজন করা হয়েছে।
ইতিমধ্যেই গুয়াহাটিতে খুলে দেওয়া হয়েছে বাংলাদেশের ডেপুটি হাইকমিশন। এখানকার সহকারী হাইকমিশনের উদ্যোগেই ১৬ ডিসেম্বর এবার বিজয় দিবস উদ্‌যাপিত হবে।
গতকাল শনিবার গুয়াহাটিতে গানপাগল ব্যান্ডের সদস্য মোহাম্মদ শোয়েব সাংবাদিকদের জানান, সব ধরনের গানই তাঁরা গাইবেন বিজয় দিবসে।
ইতিমধ্যেই আগরতলা মিশন সহকারী দূতাবাসের সহকারী হাইকমিশনার শাখাওয়াত হোসেন জানান, বিজয় দিবসের অনুষ্ঠানে আগরতলায় উপস্থিত থাকবেন বাংলাদেশের স্বাস্থ্যমন্ত্রী মোহাম্মদ নাসিম। সপরিবারে তিনি আগের দিনই ত্রিপুরায় আসছেন। বিজয় দিবসের সন্ধ্যায় সংগীত পরিবেশন করবে বাংলাদেশের বিজয় ব্যান্ড। দক্ষিণ ত্রিপুরার চোত্তাখোলায় ঐতিহাসিক বিজয় উপলক্ষে উদ্বোধন করা হবে বাংলাদেশ-ভারত মৈত্রী উদ্যানের। পার্কটির উদ্বোধন করবেন ত্রিপুরার মুখ্যমন্ত্রী মানিক সরকার। বাংলাদেশ সীমান্ত থেকে মাত্র চার কিলোমিটার ভেতরে মুক্তিযুদ্ধের স্মৃতি বহনকারী ২০ দশমিক ২০ হেক্টর জমিতে সাত কোটি রুপি খরচ করে গড়ে তোলা হয় এই উদ্যান। বঙ্গবন্ধু শেখ মুজিবুর রহমান ও ইন্দিরা গান্ধীর মূর্তি ছাড়াও পার্কে থাকছে মুক্তিযুদ্ধের বহু স্মৃতি। গড়ে তোলা হচ্ছে মুক্তিযুদ্ধবিষয়ক জাদুঘরও।
এ ছাড়া ভারতীয় সেনাবাহিনীও প্রতিবছরের মতো ১৬ ডিসেম্বর বিজয় দিবস উদ্‌যাপন করবে। লিচুবাগানে যুদ্ধে নিহত ভারতীয় সেনাদের প্রতি শ্রদ্ধা জানানো হবে সামরিক কায়দায়।
