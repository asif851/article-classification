
সেলফ-সেন্সরশিপে উৎসাহ দেওয়ার পরিবর্তে মত প্রকাশের স্বাধীনতার পক্ষে দ্ব্যর্থহীন অঙ্গীকার করতে বাংলাদেশ কর্তৃপক্ষের প্রতি আহ্বান জানিয়েছে হিউম্যান রাইটস ওয়াচ (এইচআরডব্লিউ)। সম্প্রতি বাংলাদেশে ব্লগার নীলাদ্রি চট্টোপাধ্যায় হত্যার পরিপ্রেক্ষিতে গতকাল মঙ্গলবার বাংলাদেশ সরকারের প্রতি এই আহ্বান জানায় নিউইয়র্কভিত্তিক এই আন্তর্জাতিক মানবাধিকার সংগঠন। এইচআরডব্লিউর ওয়েবসাইটে প্রকাশিত বিজ্ঞপ্তিতে জানানো হয়, ৭ আগস্ট নীলাদ্রি হত্যাকাণ্ড স্বাধীন মত প্রকাশকারীদের নিরাপত্তা রক্ষা এবং তাঁদের মুখ বন্ধ ঠেকাতে বাংলাদেশ সরকারের তাৎক্ষণিক পদক্ষেপ নেওয়ার প্রয়োজনীয়তার কথা মর্ম বিদীর্ণ করে স্মরণ করিয়ে দেয়। সংগঠনটি বলছে, নীলাদ্রির প্রতি হুমকির ব্যাপারে ব্যবস্থা এবং বিগত দিনে সংঘটিতে খুনের ঘটনায় দায়ী ব্যক্তিদের গ্রেপ্তারে ব্যর্থতার কথা না বলে পুলিশের মহাপরিদর্শক (আইজিপি) এ কে এম শহীদুল হক মুক্তমনা লেখকদের ধর্মীয় অনুভূতিতে আঘাত হানার মতো লেখালেখি না করার পরামর্শ দিয়েছেন। এ প্রসঙ্গে এইচআরডব্লিউর এশিয়া অঞ্চলের পরিচালক ব্রাড অ্যাডামস বলেন, এটা দুঃখজনক যে হুমকির ব্যাপারে পুলিশের কাছে অভিযোগ জানানোর পরও বাংলাদেশের কর্তৃপক্ষ ব্লগারদের রক্ষায় শুধু ব্যর্থই হয়নি, তারা সেলফ-সেন্সরশিপের প্রস্তাব দিচ্ছে। ব্রাড অ্যাডামসের ভাষ্য, সরকারের মনে রাখা উচিত, তাদের দায়িত্ব সংবিধান, মানুষের জীবন ও ধর্মীয় স্বাধীনতা রক্ষা করা। বাংলাদেশে চলতি বছরের সাত মাসে নীলাদ্রিসহ চারজন লেখক ও ব্লগার খুন হয়েছেন। এর আগে ২০১৩ সালে খুন হন আরেক ব্লগার।
