
চীনের সঙ্গে সীমান্তে মোতায়েনের জন্য সেনাবাহিনীর বিশেষ কোর গঠন করতে যাচ্ছে ভারত। দেশটির সেনাবাহিনী শিগগিরই এ-সংক্রান্ত প্রস্তাব মন্ত্রিসভার নিরাপত্তাবিষয়ক কমিটির (সিসিএস) অনুমোদনের জন্য উপস্থাপন করতে যাচ্ছে। এই কোরে ৪০ হাজার সেনা থাকবে বলে জানা গেছে।
সংশ্লিষ্ট সূত্র জানায়, সেনাবাহিনীর এই উচ্চাভিলাষী প্রস্তাব সিসিএসের অনুমোদনের আগে প্রতিরক্ষা মন্ত্রণালয় থেকে চূড়ান্ত সিদ্ধান্ত হবে। অনুমোদিত হলে এই বিশেষ কোর গঠনে ২০১২ থেকে ২০১৭ সালের মধ্যে ৬২ হাজার কোটি রুপি ব্যয় হবে।
ভারতের সেনাবাহিনীর প্রথম পার্বত্য অভিযান কোর গঠনের প্রস্তাবটি কয়েক বছর ধরেই আলোচনায় ছিল। অর্থ মন্ত্রণালয় এর আগে এত বিপুল অর্থ ব্যয় নিয়ে প্রশ্ন তুলে এটি প্রতিরক্ষা মন্ত্রণালয়ে ফেরত পাঠায়। কয়েক দিন আগে অর্থমন্ত্রণালয় আরও কিছু বিষয়ে ব্যাখ্যা চেয়ে পাঠায়। একটি সূত্র বলেছে, এটি অনুমোদন হওয়া এখন সময়ের ব্যাপার মাত্র।
সেনাবাহিনীর প্রস্তাবে বলা হয়েছে, নতুন কোরে দুটি পদাতিক ব্রিগেড ও পৃথক দুটি সাঁজোয়া ব্রিগেড থাকবে। এতে চীনের সঙ্গে সীমান্তে ক্ষমতার ভারসাম্যহীনতা কমবে বলে আশা করছে ভারত।
প্রস্তাবিত এই কোরের সদর দপ্তর হবে পশ্চিমবঙ্গের পানাগড়ে। মনে করা হচ্ছে, এই কোর হলে চীনের হামলার মুখে ভারত প্রথমবারের মতো সে দেশের স্বায়ত্তশাসিত অঞ্চল তিব্বতেও অভিযান চালাতে পারবে।
চীন এরই মধ্যে ভারতসংলগ্ন সীমান্তে কমপক্ষে পাঁচটি পূর্ণাঙ্গ বিমানঘাঁটি, ব্যাপক রেলপথ, ৫৮ হাজার কিলোমিটার সড়কসহ বিভিন্ন সামরিক অবকাঠামো নির্মাণ করেছে। এর ফলে দেশটি ভারতের সঙ্গে সীমান্তের প্রকৃত নিয়ন্ত্রণ রেখায় ৩০ ডিভিশন সেনা মোতায়েন করতে পারবে। এতে ওই অঞ্চলে ভারতের চেয়ে তার সামরিকশক্তি হবে তিনগুণ বেশি। টাইমস অব ইন্ডিয়া।
