
পশ্চিমবঙ্গের মুখ্যমন্ত্রী মমতা ব্যানার্জির ভূয়সী প্রশংসা করেছেন ভারতের প্রখ্যাত লেখক মহাশ্বেতা দেবী। তিনি বলেছেন, ‘মমতা একজন দামি ও খাঁটি মানুষ। ওঁর বয়স বাড়ে না, এনার্জি কমে না। ওঁর কাছ থেকে অনেক কিছু শেখার আছে। আমিও ওঁর থেকে শিখছি।’
গতকাল শনিবার হাওড়া জেলার উলবেড়িয়ার রবীন্দ্রভবনে তৃণমূল প্রার্থী সুলতান আহমদের ওপর লেখা ‘উলবেড়িয়ার সুলতান’ গ্রন্থের মোড়ক উন্মোচন করে তিনি এ কথা বলেন।মমতাকে নিজের বোন বলে উল্লেখ করে মহাশ্বেতা দেবী বলেন, ‘শান্তিনিকেতনে শৈশব কেটেছে। এখন মমতার সঙ্গে সময় কাটালে মনে হয় শান্তিনিকেতনে সময় কাটাচ্ছি।’আগামীকাল ৭ এপ্রিল থেকে শুরু হচ্ছে ভারতের ১৬তম লোকসভার নির্বাচন। চলবে নয় দফায়। তবে পশ্চিমবঙ্গের ৪২ আসনের নির্বাচন শুরু হবে ১৭ এপ্রিল থেকে। নির্বাচন চলবে পাঁচ দফায়। নির্বাচন হবে ১৭, ২৪ ৩০ এপ্রিল এবং ৭ ও ১২ মে। ১৬ মে একযোগে ফলাফল ঘোষণা করা হবে।১৭ এপ্রিল দার্জিলিং, জলপাইগুড়ি, আলিপুরদুয়ার এবং কোচবিহার আসনে নির্বাচন হবে। ২৪ এপ্রিল রায়গঞ্জ, বালুরঘাট, মালদহ উত্তর, মালদহ দক্ষিণ, জঙ্গিপুর এবং মুর্শিদাবাদ আসনে নির্বাচন হবে। ৩০ এপ্রিল অনুষ্ঠিত হবে হাওড়া, উলবেড়িয়া, শ্রীরামপুর, হুগলি, আরামবাগ, বীরভূম, বোলপুর, বর্ধমান পূর্ব এবং বর্ধমান-দুর্গাপুর আসনে। ৭ মে অনুষ্ঠিত হবে ঝাড়গ্রাম, মেদিনীপুর, পুরুলিয়া, বাঁকুরা, বিষ্ণুপুর ও আসানসোল আসনে। আর ১২ মে অনুষ্ঠিত হবে কলকাতা উত্তর, কলকাতা দক্ষিণ, যাদবপুর, ডায়মন্ডহারবার, জয়নগর, মথুরাপুর, বারাকপুর, দমদম, বারাসাত, বসিরহাট, বনগাঁ, বহরমপুর, কৃষ্ণনগর, রানাঘাট, ঘাটাল, কাঁথি এবং তমলুক আসনে।
