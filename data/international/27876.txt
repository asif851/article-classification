
অবসরে গেলেন ব্রিটেনের রানি দ্বিতীয় এলিজাবেথের স্বামী ডিউক অব এডিনবরা প্রিন্স ফিলিপ। রাজকীয় দায়িত্ব থেকে অবসরে যাওয়ার আগে বাকিংহাম প্যালেসে গতকাল বুধবার তিনি তাঁর সর্বশেষ একক সরকারি কর্মসূচিতে অংশ নেন।
৯৬ বছর বয়সী প্রিন্স ফিলিপ গত মে মাসেই তাঁর অবসরের সিদ্ধান্তের কথা জানান। সে সময় তিনি জানিয়েছিলেন, চলতি বছর শরৎকালেই তিনি অবসর নেবেন।
রেইনকোট এবং হ্যাট পরিহিত প্রিন্স ফিলিপ গতকাল রয়্যাল মেরিন সদস্য ও বর্ষীয়ান ব্যক্তিদের সঙ্গে সাক্ষাৎ করেন। এরপর তিনি বাকিংহাম প্যালেসের সামনে সেনাদের স্যালুট গ্রহণ করেন। এ সময় হাজারো শুভাকাঙ্ক্ষী বৃষ্টির মধ্যে ছাতা মাথায় বাকিংহাম প্যালেসের বাইরে ফটকের সামনে হাজির হয়।
১৯৫২ সালে রানি দ্বিতীয় এলিজাবেথ ব্রিটিশ সিংহাসনে আরোহণের পর এ পর্যন্ত নৌবাহিনীর সাবেক কর্মকর্তা প্রিন্স ফিলিপ ২২ হাজার ২১৯টি একক সরকারি কর্মসূচিতে অংশ নেন। রয়্যাল মেরিনসহ ৭৮০টির বেশি প্রতিষ্ঠানের পৃষ্ঠপোষক, প্রেসিডেন্ট অথবা সদস্য প্রিন্স ফিলিপ ৬৩৭ বার বিদেশ সফর করেছেন এবং প্রায় সাড়ে পাঁচ হাজার বক্তব্য দিয়েছেন।
বাকিংহাম প্যালেসের এক মুখপাত্র বলেছেন, অবসর নিলেও প্রিন্স ফিলিপ চাইলে রানির সঙ্গে বিভিন্ন কর্মসূচিতে অংশ নিতে পারবেন। এই মুখপাত্র বলেন, ৯১ বছর বয়সী রানি দ্বিতীয় এলিজাবেথ অবসর নিচ্ছেন না।
