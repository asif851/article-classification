
প্রখ্যাত পদার্থবিদ স্টিফেন হকিং মনে করেন, অস্তিত্ব রক্ষা করতে হলে আগামী এক শতাব্দীর মধ্যেই মানবজাতিকে পৃথিবী ছাড়তে হবে। বেঁচে থাকার জন্য অন্য কোনো গ্রহে আবাস গড়তে হবে মানুষকে। জলবায়ু পরিবর্তনের প্রভাব, মহামারি ও জনসংখ্যা বৃদ্ধির কারণে এই গ্রহের অস্তিত্ব হুমকির মুখে পড়ছে বলে মনে করেন ব্রিটিশ এই বিজ্ঞানী।
স্টিফেন হকিং ‘এক্সপেডিশন নিউ আর্থ’ নামের বিবিসির একটি নতুন তথ্যচিত্রে এ মন্তব্য করেছেন। বিবিসি টু’তে ওই তথ্যচিত্র সম্প্রচার করা হয়েছে। এই তথ্যচিত্রের নির্মাতা হকিং নিজেই। এই তথ্যচিত্রটি বিবিসির সায়েন্স সিজন ‘টুমোরোস ওয়ার্ল্ড’-এর অংশ।
তথ্যচিত্রটিতে হকিং বলেছেন, জলবায়ুর পরিবর্তনের প্রভাব, উল্কার আঘাত, মহামারি এবং জনসংখ্যা বৃদ্ধি এই গ্রহটিকে ‘ক্রমাগতভাবে বিপজ্জনক’ করে তুলেছে। অস্তিত্ব রক্ষা করতে হলে আমাদের এই পৃথিবী ত্যাগ করা প্রয়োজন।
হকিংয়ের ধারণা, আমরা যদি নতুন একটি পৃথিবী খুঁজে পেতে ব্যর্থ হই, তবে মানবজাতির অস্তিত্ব সর্বোচ্চ ১০০ বছর পর্যন্ত টিকবে।
যুগান্তকারী ধারাবাহিক অনুষ্ঠান ‘টুমোরোস ওয়ার্ল্ড’ তৈরির জন্য হকিং ও তাঁর সাবেক ছাত্র ক্রিস্টোফ গালফার্ড মহাকাশে কীভাবে মানুষ বাঁচতে পারবে—তা অনুসন্ধান করতে পুরো বিশ্ব ভ্রমণ করবেন। ভবিষ্যৎ সম্পর্কিত বিষয়াদি নিয়ে তৈরি টুমোরোস ওয়ার্ল্ড ধারাবাহিকটি ৩৮ বছর ধরে সম্প্রচারিত হওয়ার পর ১৪ বছর আগে বিবিসি বাতিল করে। তবে বিজ্ঞানীদের অংশগ্রহণ ও সবার সহযোগিতার মাধ্যমে নতুন করে শুরু হওয়া এই ধারাবাহিক অনুষ্ঠানটি আগের চেয়ে আরও ভালো হবে বলে ধারণা করা হচ্ছে।
পদার্থবিজ্ঞানী ও টিভি উপস্থাপক প্রফেসর ব্রায়ান কক্স এই ধারাবাহিক তৈরিতে সহযোগিতা করছেন। তিনি বলেন, ‘একবিংশ শতাব্দীর টুমোরোস ওয়ার্ল্ড আরও নতুন কিছু উপস্থাপন করবে।’ বিবিসির মহাপরিচালক টনি হল বলেন, ‘সাধারণ ও খুবই দৃঢ় স্বপ্ন নিয়ে আমরা একত্র হয়েছি। সামগ্রিক জ্ঞান ও বোঝাপড়ার মাধ্যমে আমাদের জীবন ও ভবিষ্যৎ সম্পর্কে জানা প্রয়োজন।’
সূত্র: টেলিগ্রাফ
