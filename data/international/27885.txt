
ওয়ার্ল্ড চিলড্রেনস প্রাইজের জন্য মনোনীত হয়েছে পাকিস্তানের স্কুলছাত্রী ও নারীশিক্ষা আন্দোলনের কর্মী মালালা ইউসুফজাই। সুইডেনের এ পুরস্কারটি ‘শিশুদের নোবেল’ বলে পরিচিত।বার্তা সংস্থা এএফপির খবরে জানানো হয়, নারীশিক্ষা অধিকার নিয়ে কাজ করায় গত বুধবার ‘শিশুদের নোবেল পুরস্কার’ হিসেবে খ্যাত এই পুরস্কারের জন্য মনোনীত করা হয় ১৬ বছর বয়সী এই কিশোরীকে।খবরে জানানো হয়, পুরস্কারের জন্য মনোনীত হওয়া অপর দুজন হলো যুক্তরাষ্ট্রভিত্তিক একটি শিক্ষা দাতব্য সংস্থার প্রতিষ্ঠাতা জন উড এবং নেপালে কারাবন্দীদের শিশুদের সহায়তায় নিয়োজিত মানবাধিকারকর্মী ইন্দিরা রামানগর। স্টকহোমে আগামী অক্টোবর মাসে এক অনুষ্ঠানে চূড়ান্ত বিজয়ীর নাম ঘোষণা করা হবে। পুরস্কারটির মোট অর্থমূল্য এক লাখ ডলার।পুরস্কারটির বিচারকদের একজন লিভ শেলবার্নিয়া এএফপিকে বলেন, মালালা একজন শিশু। পাকিস্তানে নারীশিক্ষা অধিকার নিয়ে আন্দোলন করলেও সে আসলে গোটা বিশ্বের শিশুদেরই প্রতিনিধিত্ব করছে।২০০৯ সালে পাকিস্তানের তালেবান-অধ্যুষিত এলাকায় নিজের জীবন ও নারীশিক্ষার অভাব নিয়ে বিবিসি উর্দুর জন্য একটি ব্লগে লেখালেখি করে আলোচনার কেন্দ্রবিন্দুতে আসে মালালা। নারীশিক্ষার অধিকার নিয়ে প্রচারণা চালানোয় ২০১২ সালের অক্টোবরে হত্যার উদ্দেশে তার মাথায় গুলি করে তেহরিক-ই-তালেবান পাকিস্তান। উন্নত চিকিত্সার জন্য মালালাকে যুক্তরাজ্যে পাঠানো হয়। সেখানে সে সুস্থ হয়ে ওঠে। এরপর বিশ্বজুড়ে শিশুদের অধিকার প্রতিষ্ঠার প্রতিনিধি হিসেবে পরিচিতি পায় পাকিস্তানি এই কিশোরী।
গত বছর শান্তিতে নোবেল পুরস্কারের গুঞ্জনে জোরেশোরে শোনা যাচ্ছিল মালালা ইউসুফজাইয়ের নাম। কিন্তু শেষ মুহূর্তে অরগানাইজেশন ফর দ্য প্রোহিবিশন অব কেমিক্যাল উইপনসের (ওপিডিসি) নাম ঘোষণা করে নোবেল কমিটি।
 
