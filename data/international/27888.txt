
সৌদি আরব ও যুক্তরাষ্ট্রের বিরুদ্ধে প্রতিশোধ নেওয়ার হুমকি দিয়েছে আল-কায়েদার ইয়েমেনি শাখা।  একটি আন্তর্জাতিক বার্তা সংস্থার খবরে জানানো হয়, সৌদি আরবে চলতি মাসের শুরুর দিকে বেশ কয়েকজন ব্যক্তির মৃত্যুদণ্ড কার্যকর করার প্রতিক্রিয়ায় এই হুমকি দিয়েছে জঙ্গি সংগঠনটি।  আল-কায়েদার ইয়েমেনি শাখার বোমা তৈরির বিশেষজ্ঞ ইব্রাহিম বিন হাসান আল-আসিরি ধারণ করা এক অডিও বার্তায় ওই হুমকি দিয়েছেন। কথিত অডিও বার্তাটি গতকাল সোমবার প্রকাশ করা হয়।  মৃত্যুদণ্ড কার্যকর হওয়া ব্যক্তিদের সম্পর্কে অডিওতে দাবি করা হয়, আরব উপদ্বীপ দখলদারের বিরুদ্ধে ধর্মযুদ্ধ করায় তাদের এমন শাস্তি দেওয়া হয়েছে।
আল-কায়েদার ওই নেতা আমেরিকার বিরুদ্ধে যুদ্ধ চালিয়ে যাওয়ার প্রত্যয় জানিয়েছেন। সৌদি আরবকে ‘ভিন্ন উপায়ে’ দেখে নেওয়ার কথা বলেছেন তিনি। এই ‘ভিন্ন উপায়’ সম্পর্কে বিস্তারিত কিছু জানাননি।  সম্প্রতি সৌদি আরব ৪৭ জনের মৃত্যুদণ্ড কার্যকর করে। তাদের মধ্যে আল-কায়েদার সদস্যরাও আছে বলা হচ্ছে।
