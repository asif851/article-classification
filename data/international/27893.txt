
ইরাকের প্রধানমন্ত্রী নুরি আল মালিকি সে দেশের প্রেসিডেন্ট ফুয়াদ মাসুমের বিরুদ্ধে সংবিধান লঙ্ঘনের অভিযোগ করবেন। নুরি আল মালিকি গতকাল রোববার বলেছেন, ‘আমি রাষ্ট্রীয় আদালতে প্রেসিডেন্টের বিরুদ্ধে আনুষ্ঠানিকভাবে লিখিত অভিযোগ করব।’টেলিভিশনে দেওয়া নুরি আর মালিকির এক বিবৃতির বরাত দিয়ে রয়টার্স, এএফপি ও আল জাজিরা অনলাইনের খবরে জানানো হয়, ইরাকের সুন্নি, কুর্দি ও শিয়াসহ আঞ্চলিক সম্প্রদায়ের প্রতি আহ্বান জানিয়ে মালিকি বলেছেন, এমন কাউকে নেতা হিসেবে নির্বাচন করতে হবে, যিনি সুন্নি কট্টরপন্থীদের সংগঠন ইসলামিক স্টেটের (আইএস) বিরুদ্ধে ইরাকিদের সংগঠিত করতে পারবেন।ওই বিবৃতির পর ইরাকের রাজধানী বাগদাদের বেশ কিছু এলাকায় বিশেষ বাহিনী মোতায়েন করেছেন মালিকি। ব্রিগেডিয়ার জেনারেল সারকো ফাতিহ বলেন, কুর্দিরা ইরবিল থেকে ৪৫ কিলোমিটার দূরে মাখমুর ও আল গোয়ের গ্রাম থেকে ইসলামিক স্টেটের যোদ্ধাদের সরিয়ে দিয়েছে।
ইরাকের উত্তরাঞ্চলের ইরবিল শহরের কাছে সুন্নি কট্টরপন্থীদের সংগঠন ইসলামিক স্টেটের (আইএস) যোদ্ধাদের অবস্থানে বিমান হামলা চালিয়েছে যুক্তরাষ্ট্র। হামলার পক্ষে মার্কিন প্রেসিডেন্ট বারাক ওবামা যুক্তি দিয়ে বলেছেন, সুন্নি জঙ্গিদের হাতে ইয়াজিদি সংখ্যালঘুদের ‘গণহত্যা’ এবং স্বায়ত্তশাসিত কুর্দিস্তানে কট্টরপন্থীদের প্রবেশ ঠেকাতে গত বৃহস্পতিবার রাতে ‘সীমিত পরিসরে’ বিমান হামলা চালানোর অনুমোদন দেন মার্কিন প্রেসিডেন্ট বারাক ওবামা।
