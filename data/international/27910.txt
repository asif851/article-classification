
বেলজিয়ামের পূর্বাঞ্চলে ‘এয়ার শো’ চলাকালে একটি সামরিক হেলিকপ্টার থেকে পড়ে একজন পাইলট মারা গেছেন। পুলিশ দেশটির অ্যামে উপত্যকার কাছাকাছি এলাকা থেকে তাঁর লাশ উদ্ধার করেছে। বেলজিয়ামের গণমাধ্যমে এ তথ্য জানানো হয়েছে বলে বিবিসি অনলাইনের খবরে বলা হয়েছে।
গত রোববার তিনজন অগাস্টা-১০৯ হেলিকপ্টার থেকে ঝাঁপ দেন। দুজনের প্যারাস্যুট ছিল। অপর পাইলট প্যারাস্যুট ছাড়াই ঝাঁপ দেন। এ ঘটনার পর ফরেনসিক বিশেষজ্ঞদের হাই শহরের কাছাকাছি ঘটনাস্থলে পাঠানো হয়েছে। তদন্তকারীদের ধারণা, এটি একটি আত্মহত্যার ঘটনা। এ বিষয়ে সবকিছু খতিয়ে দেখা হচ্ছে।
প্রাথমিক তদন্ত প্রতিবেদনে বলা হয়েছে, সহকারী পাইলট তিনজনকে প্যারাস্যুট নিয়ে লাফিয়ে পড়তে সহায়তা করছিলেন। হঠাৎ তিনি তাকিয়ে দেখেন, পাইলটের আসনটি খালি এবং তাঁর দরজা খোলা। তাৎক্ষণিকভাবে তিনি হেলিকপ্টারটির নিয়ন্ত্রণ নেন এবং নিরাপদে অবতরণ করেন।
ওই ঘটনার পর গত রোববার ঘটনাস্থলের কয়েক শ মিটার এলাকাজুড়ে পাইলটের খোঁজ করে পুলিশ। কিন্তু না পেয়ে গতকাল সোমবার সকালে পুলিশ ও সৈন্যরা আবার তল্লাশি চালিয়ে লাশটি খুঁজে পায়।
পাইলটের এভাবে পড়ে যাওয়ার বিষয়টি রহস্যজনক বলে মনে করা হচ্ছে। কী কারণে পাইলটের আসনের পাশের দরজা খোলা ছিল এবং পাইলট ও অন্যদের সঙ্গে বেতার যোগাযোগ কেন বিচ্ছিন্ন ছিল, এসব বিষয়ে তদন্ত করছে পুলিশ।
