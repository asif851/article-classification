
যুক্তরাষ্ট্রীয় ধর্ম মেনে সব পক্ষের সঙ্গে আলোচনা করেই তিস্তা চুক্তি সম্পন্ন হবে। ভারতের পররাষ্ট্র মন্ত্রণালয়ের মুখপাত্র গোপাল বাগলে আজ শুক্রবার এ কথা বলেন। 
পশ্চিমবঙ্গের মুখ্যমন্ত্রী মমতা বন্দ্যোপাধ্যায় গত বৃহস্পতিবার এক বাংলা নিউজ চ্যানেলে তিস্তা চুক্তি নিয়ে বলেন, কেন্দ্রীয় সরকার এ বিষয়ে তাঁর সঙ্গে এখনো কোনো আলোচনা করেনি। তাঁকে দিল্লি ডাকাও হয়নি। তিনি বলেন, রাজ্যকে এড়িয়ে কেন্দ্র নিজের মতো পদক্ষেপ গ্রহণ করছে। মুখ্যমন্ত্রীর এ মন্তব্য নিয়ে প্রশ্ন করা হলে পররাষ্ট্র মন্ত্রণালয়ের মুখপাত্র এ মন্তব্য করেন।গোপাল বাগলে বলেন, মুখ্যমন্ত্রীর বক্তব্য নিয়ে তিনি কোনো মন্তব্য করতে রাজি নন। তবে সরকার সব সময় যুক্তরাষ্ট্রীয় ধর্ম মেনে রাজ্যগুলোর সঙ্গে আলোচনার ভিত্তিতে গুরুত্বপূর্ণ সিদ্ধান্ত গ্রহণ করে। স্থলসীমান্ত চুক্তির প্রসঙ্গ তুলে তিনি বলেন, রাজ্যগুলোর সহযোগিতা ছাড়া এই চুক্তি সম্পাদিত হতো না। যারাই এর সঙ্গে যুক্ত, সবার সঙ্গে কথা বলে ঐকমত্যের ভিত্তিতেই সিদ্ধান্ত নেওয়া হয়েছে। গোপাল বাগলে বুঝিয়ে দেন, তিস্তার পানি বণ্টন চুক্তিও সব পক্ষের সঙ্গে কথা বলেই করা হবে।মমতা ওই টিভি সাক্ষাৎকারে বলেছিলেন, ‘শুনছি ২৫ মে প্রধানমন্ত্রীর ঢাকা সফরে এমন একটা চুক্তি সই হবে। তবে আমাদের কেউ কিছু জানায়নি। সিকিমকে নিয়ে বৈঠকে বসার কথা ছিল। তারও তো কিছু জানে না।’ তাঁকে এড়িয়ে দিল্লি চুক্তি করে ফেলতে পারে—এমন একটা সম্ভাবনার প্রতিও মমতা ওই সাক্ষাৎকারে ইঙ্গিত দিয়েছেন।প্রধানমন্ত্রী শেখ হাসিনার আসন্ন ভারত সফর সম্পর্কে গোপাল বাগলে বলেন, প্রকৃত অর্থেই এই সফর অত্যন্ত গুরুত্বপূর্ণ। দুই দেশের সম্পর্ক এই সফরে আরও দৃঢ় হবে। দুই দেশই উপকৃত হবে।
