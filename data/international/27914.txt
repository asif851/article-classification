
পূর্ব ইউক্রেনে জঙ্গিরা ক্ষেপণাস্ত্রের আঘাতে মালয়েশিয়ান এয়ারলাইনসের বিমানটি ভূপাতিত করেছে বলে দাবি করেছে ইউক্রেন। দেশটির স্বরাষ্ট্র মন্ত্রণালয়ের এক কর্মকর্তার বরাত দিয়ে ইন্টারফ্যাক্স-ইউক্রেন এ তথ্য জানিয়েছে ।মালয়েশিয়াগামী বিমানটিতে ২৯৫ জন যাত্রী ছিলেন।ইউক্রেনের কর্মকর্তা আন্তন গেরাসচেঙ্কোর বরাত দিয়ে ইন্টারফ্যাক্স-ইউক্রেন জানায়, বোয়িং ৭৭৭ বিমানটি নেদারল্যান্ডসের রাজধানী আমস্টারডাম থেকে কুয়ালালামপুরের উদ্দেশে রওনা হয়েছিল। এটি রুশপন্থী বিদ্রোহীদের ঘাঁটি দোনেস্তকে পতিত হয়। তিনি দাবি করেন, ভূমি থেকে ক্ষেপণাস্ত্র ছুড়ে বিমানটিকে ভূপাতিত করা হয়।রয়টার্সের খবরে বলা হয়, বিমানটি ভূপাতিত করার বিষয়ে বিস্তারিত কিছু জানা যায়নি। তবে ইউক্রেনের কর্মকর্তাদের দাবি, স্থানীয় লোকজন বিমানটির ধ্বংসাবশেষ পেয়েছে।এদিকে এক টুইটার বার্তায় মালয়েশিয়ান এয়ারলাইনস জানিয়েছে, ইউক্রেনের আকাশসীমায় বিমানের ক্রুদের সঙ্গে সর্বশেষ যোগাযোগ হয়েছিল।ইউক্রেনের কর্মকর্তা গেরাসচেঙ্কোর বরাত দিয়ে ইন্টারফ্যাক্স আরও জানায়, বেসামরিক পরিবহনে ব্যবহূত বিমানটি আমস্টারডাম থেকে কুয়ালালামপুর যাচ্ছিল। বিমানবিধ্বংসী বুক ক্ষেপণাস্ত্রের মাধ্যমে এটিকে ভূপাতিত করা হয়েছে। এতে ২৮০ জন যাত্রী ও ১৫ জন ক্রু নিহত হন।'ইউক্রেনের অন্য এক কর্মকর্তার বরাত দিয়ে ইন্টারফ্যাক্স-ইউক্রেন জানায়, বিমানটি ১০ হাজার মিটার উঁচুতে (৩৩ হাজার ফুট) রাডারে সর্বশেষ দেখা যায়। পরে এটি রাশিয়ার সীমান্ত থেকে ৪০ কিলোমিটার দূরে ইউক্রেনের শাখতারস্কের তোরেজে গিয়ে পড়ে।সাম্প্রতিক সময় এলাকাটিতে ইউক্রেনের সেনা ও রুশপন্থী বিদ্রোহীদের মধ্যে লড়াই হয়েছিল।
২৯৫ যাত্রী নিয়ে মালয়েশিয়ান এয়ারলাইন্সের বিমান বিধ্বস্ত
