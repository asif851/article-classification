
উত্তর কোরিয়ার পাঠানো কৃত্রিম উপগ্রহ পৃথিবীর কক্ষপথে প্রদক্ষিণ করছে। তবে তা কাজ করছে কি না, স্পষ্ট নয়। দক্ষিণ কোরিয়ার প্রতিরক্ষা মন্ত্রণালয় এই তথ্য জানিয়েছে। আজ মঙ্গলবার বিবিসি অনলাইনের প্রতিবেদনে এ কথা জানানো হয়।
উত্তর কোরিয়ার ভাষ্য, তাদের পাঠানো কয়াংমিয়ংসং-৪ নামের কৃত্রিম উপগ্রহটি যোগাযোগের জন্য। গত রোববার তারা পুরোপুরি সফলভাবে পৃথিবীর কক্ষপথে কৃত্রিম উপগ্রহটি উৎক্ষেপণ করে।
উত্তর কোরিয়ার এই কাজের তীব্র নিন্দা জানিয়েছে আন্তর্জাতিক সম্প্রদায়।
জাতিসংঘের নিরাপত্তা পরিষদের প্রস্তাব অনুসারে, উত্তর কোরিয়া কোনো ধরনের পারমাণবিক বোমা বা ব্যালাস্টিক ক্ষেপণাস্ত্রের পরীক্ষা চালাতে পারবে না।
উত্তর কোরিয়া আগেই জাতিসংঘের সংশ্লিষ্ট সংস্থাকে জানিয়েছিল, তারা কক্ষপথে একটি কৃত্রিম উপগ্রহ পাঠাতে চায়। তবে পিয়ংইয়ং কৃত্রিম উপগ্রহ নয়, বরং নিষিদ্ধ ক্ষেপণাস্ত্র প্রযুক্তির পরীক্ষা চালিয়েছে বলে বলছেন সমালোচকেরা।
উত্তর কোরিয়ার এ কাজের তীব্র নিন্দা জানিয়েছে জাতিসংঘের নিরাপত্তা পরিষদ।
উত্তর কোরিয়ার দূরপাল্লার রকেট উৎক্ষেপণের পর নিউইয়র্কে জাতিসংঘের নিরাপত্তা পরিষদের জরুরি বৈঠক আহ্বান করে যুক্তরাষ্ট্র, জাপান ও দক্ষিণ কোরিয়া। বৈঠক শেষে জানানো হয়, উত্তর কোরিয়ার বিরুদ্ধে শিগগির নতুন করে অবরোধ প্রস্তাব আনা হবে।
উত্তর কোরিয়ার জাতীয় মহাকাশ উন্নয়ন সংস্থার ভাষ্য, পৃথিবী পর্যবেক্ষণের জন্য তারা কংমিয়ংসং-৪ নামের একটি কৃত্রিম উপগ্রহ উৎক্ষেপণ করেছে। প্রায় ১০ মিনিট পর এটি কক্ষপথে প্রবেশ করেছে। ভবিষ্যতে এমন উপগ্রহ আরও উৎক্ষেপণ করা হবে।
উত্তর কোরিয়ার দাবি, তাদের মহাকাশসংক্রান্ত প্রকল্প পুরোপুরি বৈজ্ঞানিক গবেষণাধর্মী বিষয়।
তবে যুক্তরাষ্ট্র, দক্ষিণ কোরিয়া, এমনকি চীনও এ প্রকল্পের উদ্দেশ্য নিয়ে প্রশ্ন তুলেছে।
