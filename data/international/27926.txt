
বিদায়ী মার্কিন প্রেসিডেন্ট বারাক ওবামার তীব্র নিন্দা করেছে উত্তর কোরিয়া। তাঁকে হোয়াইট হাউস থেকে পাততাড়ি গোটানোর দিকে মন দিতে বলেছে পিয়ংইয়ং।
আজ মঙ্গলবার বার্তা সংস্থা এএফপির প্রতিবেদনে জানানো হয়, মানবাধিকার লঙ্ঘনের অভিযোগে উত্তর কোরিয়ার নেতা কিম জং-উনের বোনকে কালো তালিকাভুক্ত করায় ওবামার কঠোর সমালোচনা করেছে উত্তর কোরিয়া।
মানবাধিকার লঙ্ঘনের অভিযোগে গত সপ্তাহে মার্কিন অর্থ দপ্তর উত্তর কোরিয়ার সাত ব্যক্তিকে কালো তালিকাভুক্ত করে। তাঁদের মধ্যে উত্তর কোরিয়ার নেতার ছোট বোন ইয়ো-জং আছেন।
উত্তর কোরিয়ার মানবাধিকার লঙ্ঘনের বিষয়ে মার্কিন পররাষ্ট্র দপ্তরের প্রকাশ করা প্রতিবেদনের পরিপ্রেক্ষিতে দেশটির অর্থ দপ্তর সাতজনকে কালো তালিকায় অন্তর্ভুক্ত করার ঘোষণা দেয়।
মার্কিন পররাষ্ট্র দপ্তরের প্রতিবেদন অনুযায়ী, বিশ্বে মানবাধিকার লঙ্ঘনে উত্তর কোরিয়ার অবস্থান সর্বনিকৃষ্ট পর্যায়ে।
উত্তর কোরিয়ার রাষ্ট্রীয় সংবাদ সংস্থা কেসিএনএ গতকাল সোমবার এক মন্তব্যে লিখেছে, ওবামাকে অন্যের মানবাধিকারের বিষয়ে মাথা ঘামিয়ে সময় নষ্ট না করতে বলা হচ্ছে; বরং তাঁকে হোয়াইট হাউস ছাড়ার জন্য জিনিসপত্র ভালোভাবে প্যাকেট করতে পরামর্শ দেওয়া হচ্ছে।
কেসিএনএ মন্তব্যে বলা হয়, ওবামা তাঁর আমলে যুক্তরাষ্ট্রে সর্বনিকৃষ্ট মানবাধিকার পরিস্থিতির সৃষ্টি করেছেন।
ওবামার আমলে উত্তর কোরিয়া একাধিক পারমাণবিক ক্ষেপণাস্ত্রের পরীক্ষা চালায়। শাস্তি হিসেবে দেশটির ওপর নিষেধাজ্ঞা বাড়ে।
