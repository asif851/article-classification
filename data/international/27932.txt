
তালেবান জঙ্গিদের সঙ্গে সমঝোতার ব্যাপারে পাকিস্তানকে চাপ দিতে পারে যুক্তরাষ্ট্র। পারমাণবিক নিরাপত্তাসহ বেশ কয়েকটি ঝুঁকিপূর্ণ ইস্যুর সমাধান চায় দেশটি।
এএফপির খবরে জানানো হয়, আজ বৃহস্পতিবার হোয়াইট হাউসে পাকিস্তানের প্রধানমন্ত্রী নওয়াজ শরিফের সঙ্গে বৈঠক করবেন মার্কিন প্রেসিডেন্ট বারাক ওবামা। সেখানে এসব বিষয়ে আলোচনা হওয়ার ইঙ্গিত পাওয়া গেছে।
উড্রো উইলসন সেন্টারের কর্মকর্তা মাইকেল কিউজেলম্যান বলেন, যুক্তরাষ্ট্র ও পাকিস্তানের মধ্যে বেশ কয়েকটি ইস্যুতে সমঝোতার অভাব রয়েছে। পাকিস্তানের সেনাবাহিনীকে অস্ত্র ও অর্থের জোগান দিতে দিতে যুক্তরাষ্ট্র অধৈর্য। কিন্তু জঙ্গি দমনে পাকিস্তানকে যুক্তরাষ্ট্র যা করতে বলেছে তারা তা করতে পারেনি।
সম্প্রতি ওবামার দেওয়া বক্তব্যে এটা স্পষ্ট যে তালেবানদের সঙ্গে আলোচনা চায় যুক্তরাষ্ট্র। আর পাকিস্তান এ ব্যাপারে গুরুত্বপূর্ণ ভূমিকা রাখতে পারে বলে তারা মনে করছে।
