
রাশিয়ার প্রেসিডেন্ট ভ্লাদিমির পুতিন আগামী ৭ জুলাই যুক্তরাষ্ট্রের প্রেসিডেন্ট ডোনাল্ড ট্রাম্পের সঙ্গে সাক্ষাৎ করবেন। জার্মানির হামবুর্গে অনুষ্ঠিতব্য জি-২০ সম্মেলনের প্রথম দিনে বহুল প্রত্যাশিত এ বৈঠক অনুষ্ঠিত হতে যাচ্ছে।
আগামী ৭-৮ জুলাই হামবুর্গে ১২তম জি-২০ শীর্ষ সম্মেলন অনুষ্ঠিত হওয়ার কথা রয়েছে। রাশিয়ার প্রেসিডেন্টের সহকারী ইউরি উশাকোভের বরাত দিয়ে রুশ বার্তা সংস্থা রিয়া নোভাসতি মঙ্গলবার এ খবর জানিয়েছে।
রুশ গণমাধ্যমকে দেওয়া বিবৃতিতে ইউরি উশাকোভ বলেন, ‘হ্যাঁ, দুই প্রেসিডেন্টের সাক্ষাতের দিনক্ষণ নির্ধারণ করা হয়েছে এবং উভয় পক্ষ ৭ জুলাই বৈঠক করতে রাজি হয়েছেন।’ কিন্তু বৈঠকটি কোন ধরনের হবে সে বিষয়ে সংবাদে কোনো কিছু উল্লেখ করেননি ক্রেমলিনের এই কর্মকর্তা।
গত মে মাসে পুতিন ও ট্রাম্পের মধ্যে অনুষ্ঠিত টেলিফোন আলাপে তাঁরা হামবুর্গে আসন্ন জি-২০ শীর্ষ সম্মেলনের পার্শ্ব বৈঠকে সাক্ষাৎ করতে আগ্রহ প্রকাশ করেন।
এর আগে গত ৩ জুলাই গণমাধ্যমে প্রকাশিত প্রতিবেদনে বলা হয়, পুতিন-ট্রাম্প বৈঠকে দ্বিপক্ষীয় সম্পর্ক, ইউক্রেন সংকট, সিরিয়া পরিস্থিতিসহ আন্তর্জাতিক নানা বিষয় নিয়ে আলোচনা করতে পারেন দুই নেতা।
চলতি বছরের শুরুতে ডোনাল্ড ট্রাম্প যুক্তরাষ্ট্রের ৪৫তম প্রেসিডেন্ট হিসেবে দায়িত্ব গ্রহণের পরে এরই মধ্যে কয়েক দফায় টেলিফোনে কথা বলেছেন রুশ প্রেসিডেন্ট ভ্লাদিমির পুতিনের সঙ্গে। পুতিন ও ট্রাম্পের মধ্যকার দৃশ্যমান সুসম্পর্ক অচিরেই রুশ-মার্কিন বৈরিতার অবসান ঘটাবে বলে মনে করছেন বিশ্লেষকেরা।
এদিকে জি-২০ শীর্ষ সম্মেলন চলাকালে বিভিন্ন দেশের সরকার ও রাষ্ট্রপ্রধানদের সঙ্গে পুতিনের অন্তত ১০টি বৈঠক অনুষ্ঠিত হওয়ার কথা রয়েছে। এসব বৈঠকের মধ্যে থাকছেন ফ্রান্স, তুরস্ক, দক্ষিণ কোরিয়া ও মেক্সিকোর প্রেসিডেন্টরা।
 
