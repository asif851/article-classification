
দ্বিতীয় বিশ্বযুদ্ধে অবিস্ফোরিত বোমার কারণে জার্মানির হ্যানোভার শহরের ৫০ হাজার বাসিন্দাকে সরিয়ে নেওয়া হচ্ছে। আজ রোববার স্থানীয় সময় সকাল নয়টা থেকে এলাকা ছেড়ে সরতে শুরু করেছেন বাসিন্দারা।
১৯৪৫ সালে দ্বিতীয় বিশ্বযুদ্ধ শেষ হলেও গত ৭০ বছর ধরে মাটির নিচে অবিস্ফোরিত অবস্থায় ছিল বোমাটি। প্রায় চার সপ্তাহ আগে হ্যানোভার শহরের কেন্দ্রস্থলে এটির অস্তিত্ব টের পাওয়া যায়। বোমাটি আকারে বড়। জনবহুল এলাকা হওয়ায় নিরাপত্তার স্বার্থে বাসিন্দাদের সরিয়ে নেওয়ার সিদ্ধান্ত হয়েছে। বোমা নিষ্ক্রিয়করণ কর্তৃপক্ষ চিঠি দিয়ে ও স্থানীয় পুলিশ মাইকিং করে বাসিন্দাদের জানিয়েছে। সে অনুযায়ী আজ থেকে এলাকা ছাড়ছেন তাঁরা।
এলাকার বৃদ্ধাশ্রমের বয়স্ক নাগরিকদের সরে যেতে সাহায্য করছেন স্বেচ্ছাসেবীরা। শহরের ওই এলাকা দিয়ে ট্রেন ও ট্রাম চলাচল বন্ধ করে দেওয়া হয়েছে।
দ্বিতীয় বিশ্বযুদ্ধের (১৯৩৯-১৯৪৫) শেষের দিকে ব্রিটিশ ও মার্কিন বোমারু বিমান জার্মানির যুদ্ধ ফ্রন্ট ও বড় বড় শহরে বোমা হামলা চালিয়েছিল। এখনো অসংখ্য বোমা অবিস্ফোরিত অবস্থায় জার্মানির বিভিন্ন স্থানে ছড়িয়ে ছিটিয়ে রয়েছে।
 
