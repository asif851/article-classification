
ইউক্রেনের পূর্বাঞ্চলীয় স্লোভিয়ানস্ক শহরে নিরাপত্তা বাহিনীর সঙ্গে রাশিয়াপন্থী অস্ত্রধারীদের বন্দুকযুদ্ধ হয়েছে। গতকাল রোববার ওই বন্দুকযুদ্ধে ইউক্রেনের একজন নিরাপত্তা কর্মকর্তা নিহত হয়েছেন বলে জানিয়েছেন দেশটির স্বরাষ্ট্রমন্ত্রী আরসেন অ্যাভাকভ।রুশপন্থী অস্ত্রধারীরা গত শনিবার স্লোভিয়ানস্ক, ক্রামাত্রস্ক ও দ্রুজকোভকা এলাকায় থানা ও সরকারি ভবন দখলে নেয়। তাদের হটাতে ওই এলাকায় ‘সন্ত্রাসবিরোধী অভিযান’ শুরু করে ইউক্রেনের নিরাপত্তা বাহিনী।স্বরাষ্ট্রমন্ত্রী আরসেন অ্যাভাকভ তাঁর ফেসবুক পাতায় জানান, দেশের নিরাপত্তা বাহিনীর সব শাখার সদস্যরা অভিযান শুরু করেছেন। লড়াই শুরু হয়ে গেছে। দুই পক্ষেই হতাহতের ঘটনা ঘটেছে।শনিবার বন্দুকধারীদের ওই দখলদারির জন্য মস্কোকে দায়ী করে ইউক্রেন ও পশ্চিমা কিছু দেশ। তবে ক্রেমলিন এই অভিযোগ অস্বীকার করেছে।মার্কিন কর্মকর্তারা শনিবার জানান, ইউক্রেনের মধ্যে অন্তর্বর্তী সরকারের কর্তৃত্ব খর্ব করার উদ্দেশে রুশ সরকারের মদদে সংঘবদ্ধ অপচেষ্টা চালানো হচ্ছে।মার্কিন পররাষ্ট্রমন্ত্রী জন কেরি এই মস্কোকে সতর্ক করে বলেছেন, তারা যদি পরিস্থিতি শান্ত করতে ব্যর্থ হয় এবং ইউক্রেন সীমান্ত থেকে সেনা সরিয়ে না নেয়, তাহলে এর পরিণাম তাদের ভোগ করতে হবে।তবে রাশিয়ার পররাষ্ট্রমন্ত্রী সের্গেই ল্যাভরভ বলেন, কিয়েভের কর্তৃপক্ষ যে নিজেদের দেশের দায়িত্ব নিতে সক্ষম নয়, তাদের কর্মকাণ্ডে সেটাই ফুটে উঠছে। একই সঙ্গে তিনি জানিয়ে দেন, পূর্ব ইউক্রেনে কোনো রকম শক্তি প্রয়োগের চেষ্টা করা হলে আগামী সপ্তাহের আলোচনায় তার নেতিবাচক প্রভাব পড়তে পারে।ইউক্রেনের সাম্প্রতিক রাজনৈতিক উত্তেজনার পর গণভোটের মাধ্যমে দেশটির স্বায়ত্তশাসিত ক্রিমিয়া অঞ্চলকে রাশিয়ার সঙ্গে যুক্ত করা হয়। রাশিয়া হাজার হাজার সেনা মোতায়েন করে রেখেছে ইউক্রেনের পূর্ব উপকূলজুড়ে। এতে ওই অঞ্চলে যে উত্তেজনা বিরাজ করছে, তা নিরসনের চেষ্টায় কাল মঙ্গলবার জেনেভায় ইউক্রেন, রাশিয়া, যুক্তরাষ্ট্র ও ইউরোপীয় ইউনিয়নের দেশগুলোর কর্মকর্তাদের আলোচনায় বসার কথা আছে। এএফপি, বিবিসি।
