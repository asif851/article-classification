
১৩৫ বছর পর প্রথম কয়লা ব্যবহার না করে বিদ্যুৎ উৎপাদন করেছে যুক্তরাজ্য। দেশটির সরকারি গ্রিডের পক্ষ থেকে এ তথ্য জানানো হয়। ঊনবিংশ শতকের পর গতকাল শুক্রবার ছিল এমন এক দিন, যেদিন প্রায় ২৪ ঘণ্টা জাতীয় গ্রিডে কয়লাভিত্তিক বিদ্যুৎ সরবরাহ করা হয়নি।
এর আগে, দিনে ১৯ ঘণ্টা কয়লাবিহীন বিদ্যুৎ উৎপাদনের রেকর্ড ছিল যুক্তরাজ্যের। সেটি ছিল গত বছরের মে মাসে। কার্বন নিঃসরণ কমাতে ২০২৫ সালের মধ্যে শেষ কয়লাভিত্তিক বিদ্যুৎকেন্দ্রটিও বন্ধ করে দেওয়ার পরিকল্পনা আছে সরকারের। ১৮৮২ সালের পর কালই প্রথম বিদ্যুৎ উৎপাদনে একটুও কয়লা ব্যবহার করেনি যুক্তরাজ্য। ওই বছর যুক্তরাজ্যে প্রথম সরকারি কয়লাভিত্তিক বিদ্যুৎকেন্দ্র ‘হলবর্ন ভায়াডাক্ট’ চালু হয়।
ন্যাশনাল গ্রিডের কর্মকর্তা করডি ও’হারা বলেন, ‘শিল্প বিপ্লবের পর এই প্রথম একটি দিন আমরা বিদ্যুৎ উৎপাদনে কয়লা ব্যবহার করিনি। এই দিনটিকে এনার্জির ব্যবহার পরিবর্তনের একটি সন্ধিক্ষণ বলা যেতে পারে।’
যুক্তরাজ্যে মূলত, সৌর ও বায়ু টারবাইনের মাধ্যমে বিদ্যুৎ উৎপাদন করে কারখানা ও বাসাবাড়িতে দেওয়া হয়। তবে শুক্রবার সাপ্তাহিক ছুটির আগে দেশটিতে বিদ্যুতের চাহিদা এমনিতেই একটু কম থাকে। গ্রিড ওয়াচের তথ্য অনুযায়ী, গতকাল জাতীয় গ্রিডের অর্ধেক বিদ্যুৎ আসে গ্যাসভিত্তিক বিদ্যুৎকেন্দ্র থেকে, এক-চতুর্থাংশ আসে পারমাণবিক কেন্দ্র থেকে। বাকিটা এসেছে জৈব, পানি, বায়ু ও সৌরবিদ্যুৎ থেকে।
কয়েক বছর ধরে কয়লাভিত্তিক বিদ্যুৎকেন্দ্র বন্ধ করে দিচ্ছে যুক্তরাজ্য। জীবাশ্ম জ্বালানি বিদ্যুৎ উৎপাদনে আর তেমন ভূমিকা রাখছে না দেশটিতে। ২০১৫ সালের ডিসেম্বরে দেশটির শেষ গভীর কয়লা খনি বন্ধ করে দেওয়া হয়। ১৯৮০ সাল থেকে দেশটিতে পারমাণবিক কেন্দ্র থেকে ২৫ শতাংশ বিদ্যুৎ জাতীয় গ্রিডে যুক্ত হয়।
