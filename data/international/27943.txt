
ইরাকে জাতীয় ঐকমত্যের সরকার গঠনের আহ্বান নাকচ করে দিয়েছেন শিয়াপন্থী প্রধানমন্ত্রী নুরি আল-মালিকি। গতকাল বুধবার টেলিভিশনে দেওয়া সাপ্তাহিক ভাষণে মালিিক তাঁর এ অবস্থানের কথা স্পষ্ট করেন।মালিকি যখন মতৈক্যের সরকারের প্রস্তাব নাকচ করে দিলেন তখন ইরাকের জঙ্গিরা যেন আরও শক্তিশালী হয়ে উঠছে। দেশটির অন্যতম তেল শোধনাগার বাইজিতে একক নিয়ন্ত্রণ প্রতিষ্ঠায় গতকাল নতুন করে হামলা চালিয়েছে সুন্নিপন্থী সংগঠন ইসলামিক স্টেট অব ইরাক অ্যান্ড দ্য লেভান্টের (আইএসআইএল) জঙ্গিরা। তবে নিরাপত্তা বাহিনীর পাল্টা আক্রমণে তারা পিছু হটেছে বলে দাবি করছে সরকার। খবর বিবিসি, এএফপি ও এপির।ইরাকের সার্বিক পরিস্থিতি বিবেচনায় দেশটির সব পক্ষকে নিয়ে জাতীয় ঐকমত্যের সরকার গঠনে প্রধানমন্ত্রী নুরি আল-মালিকির প্রতি আহ্বান জানিয়েছিল যুক্তরাষ্ট্র। যে সরকারে সব ধর্ম ও জাতিগত পক্ষগুলোর প্রতিনিধিত্ব থাকবে। মার্কিন পররাষ্ট্রমন্ত্রী জন কেরিও ইরাক সফরের সময় মালিকিকে এই বার্তা দিয়েছিলেন।যুক্তরাষ্ট্রের শতাধিক সামরিক উপদেষ্টা ইরাকে পেঁৗছে নিরাপত্তা বাহিনীকে সহায়তা দিতে গতকাল কাজ শুরু করছেন। ঠিক সেই দিনই প্রধানমন্ত্রী মালিকি যুক্তরাষ্ট্রের মতৈক্যের সরকারের আহ্বান নাকচ করে দিলেন। বললেন, ঐকমত্যের সরকার গঠনের আহ্বান ‘সংবিধানের বিরুদ্ধে অভ্যুত্থানের’ পক্ষে যায় এবং এটা ইরাকের গণতান্ত্রিক অভিযাত্রাকে শেষ করে দেওয়ারও অপচেষ্টা।আইএসআইএলের জঙ্গিদের বিরুদ্ধে ইরাকি বাহিনীকে সহায়তা দিতে যুক্তরাষ্ট্র বাগদাদে মোট ৩০০ সামরিক উপদেষ্টা পাঠানোর ঘোষণা দিয়েছে। প্রথম দলটি গত মঙ্গলবার বাগদাদে পেঁৗছেছে।ইরাকের উত্তরাঞ্চলে অন্যতম তেল শোধনাগারে গতকাল সকালে নতুন করে হামলা চালিয়েছে জঙ্গিরা। ১০ জুন জঙ্গিরা ওই তেল শোধনাগারের একটি বড় অংশ দখলে নেয়। এর পর থেকে সেখানে একক নিয়ন্ত্রণ প্রতিষ্ঠা করতে সরকারি বাহিনীর সঙ্গে লড়াই চালিয়ে যাচ্ছে তারা। সরকারি বাহিনী হেলিকপ্টার গানশিপের সহায়তা নিয়ে জঙ্গিদের হটাতে অভিযান চালাচ্ছে।ইরাকের সন্ত্রাসবিরোধী বাহিনীর অধিনায়ক কর্নেল আলী আল-কোরায়শি দাবি করেন, জঙ্গিরা হামলা চালালেও সরকারি বাহিনীর পাল্টা হামলায় তারা পিছু হটতে বাধ্য হয়েছে।ন্যাটোর ভূমিকা নিয়ে আলোচনা: ইরাকের বর্তমান পরিস্থিতিতে সামরিক জোট ন্যাটোর ভূমিকা কী হতে পারে, তা নিয়ে জোটের নেতাদের সঙ্গে আলোচনা করতে গতকাল মার্কিন পররাষ্ট্রমন্ত্রী জন কেরি বেলজিয়ামের রাজধানী ব্রাসেলসে গেছেন।ন্যাটোর নেতাদের সঙ্গে বৈঠকের আগে ইউরোপীয় ইউনিয়নের (ইইউ) পররাষ্ট্রনীতি-বিষয়ক প্রধান ক্যাথেরিন অ্যাস্টন ও ইউরোপীয় মিত্রদের সঙ্গে আলোচনা করেন কেরি। মার্কিন পররাষ্ট্র মন্ত্রণালয়ের একজন মুখপাত্র জানান, পররাষ্ট্রমন্ত্রী কেরি সবার সঙ্গে ‘ইরাকের নিরাপত্তা পরিস্থিতি নিয়ে আলোচনা’ করেন।মার্কিন পররাষ্ট্র দপ্তরের জ্যেষ্ঠ একজন কর্মকর্তা জানান, কেরি আজ বৃহস্পতিবার ফ্রান্সের রাজধানী প্যারিসে উপসাগরীয় দেশগুলোর পররাষ্ট্রমন্ত্রীদের সঙ্গে বৈঠক করবেন। ওই বৈঠকে সৌদি আরবের পররাষ্ট্রমন্ত্রী সউদ আল-ফয়সাল, সংযুক্ত আরব আমিরাতের (ইউএই) পররাষ্ট্রমন্ত্রী আবদুল্লাহ বিন জায়েদ ও জর্ডানের পররাষ্ট্রমন্ত্রী নাসের জুদেহ উপস্থিত থাকবেন। সেখানেও আলোচনার মূলে থাকবে ইরাক পরিস্থিতি।সাম্প্রতিক লড়াইয়ে মসুলসহ ইরাকের গুরুত্বপূর্ণ বেশ কয়েকটি শহর দখল করে নেয় আইএসআইএলের জঙ্গিরা৷ চলতি বছরের শুরুতে তারা ফালুজা শহরও দখল করে৷ এই লড়াইয়ে ইরাকে ১০ লাখের বেশি মানুষ গৃহহীন হয়েছে৷ জাতিসংঘ মঙ্গলবার জানিয়েছে, মাত্র ১৭ দিনের লড়াইয়ে ইরাকে এক হাজার ৭৫ জন নিহত হয়েছে, যার অধিকাংশই বেসামরিক নাগরিক।মার্কিন প্রেসিডেন্ট বারাক ওবামা গত সপ্তাহে ইরাকে জঙ্গিদের বিরুদ্ধে সীমিত আকারে ব্যবস্থা নেওয়ার ঘোষণা দিলেও সার্বিক পরিস্থিতি ওই ঘোষণাকে দেশটিতে শিগগির মার্কিন বিমান হামলা চালানোর ইঙ্গিত বলে মনে করছেন অনেকে৷
