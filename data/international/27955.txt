
সেনাসদস্যের বন্দুক কেড়ে নেওয়ার পর গুলি করে এক ব্যক্তিকে হত্যা করেছেন নিরাপত্তাকর্মীরা। ফ্রান্সের রাজধানী প্যারিসের ওরলি বিমানবন্দরে আজ শনিবার এ ঘটনা ঘটে।
এএফপির খবরে দেশটির স্বরাষ্ট্র মন্ত্রণালয়ের সূত্র দিয়ে জানানো হয়, বিমানবন্দরের বিভিন্ন এলাকা ফাঁকা করে দেওয়া হয়েছে। যাত্রীদের উড়োজাহাজ থেকে নামার অনুমতি দেওয়া হয়নি।
প্রত্যক্ষদর্শী ব্যক্তিরা গুলির শব্দ শুনেছেন বলে জানিয়েছেন। বোমা নিষ্ক্রিয়কারী দল ও নিরাপত্তাকর্মীরা অভিযান চালাচ্ছেন।
গত মাসে প্যারিসের ল্যুভ জাদুঘরে এক সেনার ওপর ছুরি নিয়ে হামলা চালান এক ব্যক্তি। পরে তাঁকে গুলি করা হয়। এতে তিনি আহত হন।
 
