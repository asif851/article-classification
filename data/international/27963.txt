
যুক্তরাজ্যের ইংল্যান্ডের ক্রয়ডন শহরে গত শুক্রবার এক ইরানি কুর্দি তরুণ হামলার শিকার হয়েছে। স্থানীয় এমপি গ্যাভিন বারওয়েল এ ঘটনার নিন্দা করে একে ‘ভয়ংকর অপরাধ’ এবং হামলাকারীদের ‘নোংরা’ আখ্যা দিয়েছেন।কুর্দি ওই তরুণ লন্ডনের অদূরের ক্রয়ডন শহরের একটি বাসস্টপে দুই বন্ধুর সঙ্গে অপেক্ষা করছিল। এ সময় প্রায় আটজনের একটি দল তার ওপর হামলা করে। পুলিশ বলেছে, এ ঘটনায় জড়িত থাকার অভিযোগে তারা গত শনিবার রাতে দুই নারীসহ ছয়জনকে গ্রেপ্তার করেছে।প্রত্যক্ষদর্শীর বিবরণ অনুযায়ী, হামলাকারীরা ওই তরুণকে তার দেশের নাম জিজ্ঞেস করেছিল। তারপর তাকে ধাওয়া করে। ছেলেটি একপর্যায়ে পড়ে গেলে হামলাকারীরা তাকে লাথি মারে। ছেলেটির বন্ধুরাও এতে হালকা আঘাত পেয়েছে।পুলিশ জানায়, হামলার শিকার তরুণকে দক্ষিণ লন্ডনের একটি হাসপাতালে চিকিৎসা দেওয়া হচ্ছে। তার মাথায় আঘাত লেগে মস্তিষ্কে রক্ত জমাট বেঁধেছে। তার অবস্থা গুরুতর হলেও স্থিতিশীল।স্থানীয় পুলিশের কর্মকর্তা জেফ বুথ বলেন, কয়েকজন পথচারী হামলাকারীদের থামানোর চেষ্টা করেছিলেন। তবে তারা পুলিশের গাড়ির সাইরেন না শোনা পর্যন্ত থামেনি।এটি জাতিগত বিদ্বেষমূলক হামলা কি না, পুলিশ তা খতিয়ে দেখছে। জেফ বুথ বলেন, বিদ্বেষমূলক হামলার মতো অপরাধ বড় ধরনের বিভেদ তৈরি করতে পারে। ক্রয়ডন এলাকায় সাংস্কৃতিক বৈচিত্র্য রয়েছে। তাঁরা এই ধারা বহাল রাখতে চান।
