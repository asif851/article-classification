
মালয়েশিয়ায় জঙ্গিগোষ্ঠী ইসলামিক স্টেটের (আইএস) সঙ্গে জড়িত সন্দেহে দুই বাংলাদেশি নাগরিককে গ্রেপ্তার করা হয়েছে। গতকাল সোমবার দেশটির নিউ স্ট্রেইটস টাইমস পত্রিকার প্রতিবেদনে এই তথ্য জানানো হয়।
খবরে বলা হয়, দেশটির পুলিশ বাহিনীর সন্ত্রাসবিরোধী বিশেষ শাখার সদস্যরা আইএসের একটি আস্তানা গুঁড়িয়ে দিয়েছেন। এ ঘটনায় চারজনকে গ্রেপ্তার করা হয়। গ্রেপ্তার হওয়া ব্যক্তিদের মধ্যে দুজন বাংলাদেশি রয়েছেন।  রাজধানী কুয়ালালামপুর ও সাবাহ প্রদেশে ১৩ থেকে ১৯ জানুয়ারির মধ্যে ধারাবাহিক অভিযান চালিয়ে ওই চার ব্যক্তিকে গ্রেপ্তার করে দেশটির পুলিশ।  গ্রেপ্তার হওয়া ব্যক্তিদের নাম-পরিচয় পুলিশ প্রকাশ করেনি।  তবে পুলিশ বলছে, গ্রেপ্তার হওয়া চারজনের মধ্যে একজন ফিলিপাইনের ও একজন মালয়েশিয়ার নাগরিক। এই দুজনকে ১৩ জানুয়ারি সাবাহ প্রদেশ থেকে একসঙ্গে গ্রেপ্তার করা হয়। গ্রেপ্তার হওয়া বাকি দুজন বাংলাদেশি।
বাংলাদেশি দুজনের বয়স ২৭-২৮ বছর। তাঁরা বিক্রয়কর্মী হিসেবে কাজ করছিলেন। গত বৃহস্পতিবার কুয়ালালামপুর থেকে তাঁদের গ্রেপ্তার করা হয়।
দেশটির পুলিশের মহাপরিদর্শক (আইজিপি) তান শ্রি খালিদ আবু বকর বলেন, আইএসের একটি নতুন সেল ভেঙে দেওয়া হয়েছে। আইএসের সঙ্গে জড়িত সন্দেহে চারজনকে গ্রেপ্তার করা হয়েছে।
