
ব্রিটিশ সরকার ইউরোপীয় ইউনিয়নের বাইরে থেকে অভিবাসনের হার উল্লেখযোগ্য হারে কমিয়ে আনার পরিকল্পনা করছে। প্রধানমন্ত্রী ডেভিড ক্যামেরন গতকাল বুধবার পার্লামেন্টে এসব কথা বলেছেন। এ নিয়ে ব্যবসায়িক সংগঠনগুলোর সঙ্গে সরকারের সংঘাতের আশঙ্কা দেখা দিয়েছে। ব্যবসায়িক নেতারা এটা ভেবে উদ্বিগ্ন যে এর ফলে দক্ষ জনশক্তি আমদানি বিঘ্নিত হবে। খবর রয়টার্স ও বিবিসির।
ডেভিড ক্যামেরন অতীতেও যুক্তরাজ্যে মোট অভিবাসনের সংখ্যা কমানোর অঙ্গীকার করেছেন। তবে এ বিষয়ে সাফল্য না পাওয়ায় সমালোচিত হয়েছেন তিনি। গত মাসের নির্বাচনের আগে ভোটারদের বিবেচনার মধ্যে অন্যতম প্রধান বিষয় ছিল অভিবাসন।
ক্যামেরন গতকাল পার্লামেন্টে বলেন, ‘সত্যি বলতে গেলে, অতীতে কিছু কিছু ব্যবসায়িক প্রতিষ্ঠানের জন্য বিদেশ থেকে কর্মী আনা খুব বেশি সহজ ছিল। এ অবস্থা পরিবর্তনের জন্য আমাদের আরও চেষ্টা করতে হবে।’
ক্যামেরন জানান, ইউরোপের বাইরে থেকে চাকরি-সংক্রান্ত অভিবাসন উল্লেখযোগ্যভাবে কীভাবে কমানো যায়, সে বিষয়ে মতামত চেয়ে স্বরাষ্ট্রমন্ত্রী মাইগ্রেশন অ্যাডভাইজরি কমিটিকে চিঠি দিয়েছেন।
ব্রিটিশ প্রধানমন্ত্রী বলেন, প্রস্তাবের মধ্যে রয়েছে চাকরির ভিসা শুধু খুবই বিশেষায়িত কর্মী এবং যেসব ক্ষেত্রে প্রকৃতই দক্ষ কর্মীর ঘাটতি আছে তার মধ্যে সীমিত রাখা। এ ছাড়া কোনো একটি খাত কত দিন পর্যন্ত দক্ষ কর্মীর ঘাটতি থাকার দাবি করতে পারবে তার মেয়াদ সীমিত করে দেওয়া। বিদেশি কর্মী নিয়োগকারী ব্যবসা প্রতিষ্ঠানগুলোর ওপর লেভি আরোপ করার কথাও বিবেচনা করছে সরকার। ওই অর্থ দিয়ে ব্রিটিশ কর্মীদের প্রশিক্ষণের সুযোগসুবিধা বাড়ানো হবে।
ব্রিটিশ ব্যবসায়ীদের একটি লবি সংগঠন ইনস্টিটিউট ফর ডিরেক্টরস (আইওডি) এসব পদক্ষেপের সমালোচনা করে বলেছে, এটি বিদেশ থেকে কর্মী আনার ওপর করারোপের সমতুল্য। সংগঠনটি বলেছে, ব্রিটিশ অর্থনীতি বিদেশ থেকে দক্ষ জনশক্তি আনার ওপর অনেকখানি নির্ভরশীল।
​এদিকে যুক্তরাজ্যের ইউরোপীয় ইউনিয়নে (ইইউ) থাকা না-থাকা নিয়ে গণভোট বিষয়ে গতকাল বুধবার নতুন চাপের মুখোমুখি হয়েছেন ক্যামেরন।
 
