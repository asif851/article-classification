
ইউরোপে পালিয়ে আসা অভিবাসন-প্রত্যাশীদের মৃত্যু নিয়ে উদ্বেগ জানিয়েছে জাতিসংঘ। এ ব্যাপারে পদক্ষেপ নেওয়া দরকার বলে মনে করছে সংস্থাটি। জাতিসংঘের মহাসচিব বান কি মুন এই সংকট রাজনৈতিকভাবে সমাধান করার জন্য বিভিন্ন রাষ্ট্রের প্রতি আহ্বান জানিয়েছেন।লিবিয়ার ভূমধ্যসাগরের উপকূলে গত বৃহস্পতিবার প্রায় ৫০০ অভিবাসীবাহী দুটি নৌকাডুবির ঘটনায় গতকাল শুক্রবার পর্যন্ত ১০৫ জনের লাশ উদ্ধার করা হয়েছে। এর মধ্যে আটজন বাংলাদেশি। এ ঘটনায় বিভিন্ন দেশের ২০০ নাগরিক মারা গেছেন বলে আশঙ্কা করা হচ্ছে। এ ছাড়া গত বৃহস্পতিবার অস্ট্রিয়ায় একটি লরি থেকে ৭১ জনের লাশ উদ্ধার করা হয়। তাঁরা সিরিয়া থেকে এসেছিলেন বলে ধারণা করা হচ্ছে।বিবিসির খবরে জানা যায়, জাতিসংঘ মহাসচিব বলেছেন, এ ধরনের প্রাণহানির ঘটনা ভয়ংকর। একই সঙ্গে এ রকম ঘটনা হৃদয়বিদারক বলেও তিনি মন্তব্য করেন। তিনি বলেন, সিরিয়া, ইরাক ও আফগানিস্তান থেকে অনেকে বিপজ্জনকভাবে পালিয়ে আসছেন। আন্তর্জাতিক সম্প্রদায়কে ব্যাপারটি নিয়ে ভাবতে হবে।বান কি মুন বলেন, অভিবাসন প্রত্যাশীরা যেখান থেকে পালিয়ে আসছেন আবার জোর করে যাতে তাঁদের সেখানে ফেরত পাঠানো না হয়, সে ব্যাপারে জাতিসংঘকে সতর্ক থাকতে হবে। কারণ এসব ক্ষেত্রে শুধু আইন নিয়ে নয়, মানবিক দিক নিয়েও ভাবতে হবে।বান কি মুন মানবপাচারকারীদের বিরুদ্ধে ব্যবস্থা নেওয়ার ওপর জোর দিয়েছেন। একই বক্তব্য হোয়াইট হাউসের মুখপাত্র জন আর্নেস্টেরও। তিনি বলেন, উত্তর আফ্রিকা ও মধ্যপ্রাচ্যে চলা সহিংসতা ও অস্থিরতার কারণে ইউরোপসহ বিশ্বের বিভিন্ন দেশে এর ধ্বংসাত্মক প্রভাব পড়ছে।
