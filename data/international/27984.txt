
নতুন বিশ্লেষণে দেখা গেছে, সাম্প্রতিক বৈশ্বিক সাইবার হ্যাকিংয়ের জন্য চীনাভাষী অপরাধীরা দায়ী হয়ে থাকতে পারে। ‘ওয়ানাক্রাই’ নামের র‍্যানসমওয়্যার দিয়ে বিশ্বব্যাপী সাইবার হামলা চালিয়ে হাজারো কম্পিউটার অচল করে ফেলা হয়েছিল।
সাইবার নিরাপত্তা প্রতিষ্ঠান ফ্ল্যাশপয়েন্টের বিশেষজ্ঞরা হ্যাকারদের পাঠানো নোটিশের ভাষা খতিয়ে দেখেছেন। তাঁরা দেখেছেন, শুধু চীনা ভাষার নোটিশগুলোতে সঠিক ব্যাকরণ ও বিরামচিহ্ন ব্যবহৃত হয়েছে। এ থেকে মনে করা হচ্ছে এর লেখক হয় জাতিতে চীনা বা অন্তত চীনা ভাষা খুব ভালো পারেন।
কম্পিউটার ব্যবস্থাগুলোর কাছে ‘মুক্তিপণ’ চেয়ে পাঠানো বিভিন্ন ভাষার নোটিশগুলো মূলত যন্ত্রে অনুবাদ করা। শুধু চীনা ও ইংরেজি ভাষার নোটিশগুলো দৃশ্যত রক্তমাংসের মানুষের লেখা। আগের এক বিশ্লেষণে ইঙ্গিত পাওয়া গিয়েছিল, এই র‍্যানসমওয়্যার উত্তর কোরিয়ার অপরাধীদের তৈরি। তবে কোরীয় ভাষার নোটিশটি খতিয়ে দেখে মনে হয় তা ইংরেজি থেকে করা দুর্বল কোরীয় অনুবাদ।
