
সন্ত্রাসবাদ ও সহিংস চরমপন্থার বিরুদ্ধে লড়াইয়ের পাশাপাশি দুই মহাদেশের জনগণের স্বার্থে সাইবার নিরাপত্তা নিশ্চিত করার ব্যাপারে অঙ্গীকারের মধ্যে দিয়ে আজ শনিবার এশিয়া-ইউরোপ সম্মেলন (আসেম) শেষ হয়েছে।
সম্মেলনের শেষ দিনে গৃহীত ঘোষণাপত্রে বলা হয়, ‘অনানুষ্ঠানিক আলোচনা থেকে বাস্তব ফলাফল পেতে উদ্যোগগুলোর ধারাবাহিকতা নিশ্চিত করতে হবে, সন্ত্রাস ও সহিংস চরমপন্থা দমন, সমুদ্রসীমা সুরক্ষা ও নিরাপত্তা, জলদস্যুতা ও সমুদ্রে সশস্ত্র ডাকাতির পাশাপাশি মানব পাচার ও মাদক চোরাচালান, সাইবার নিরাপত্তা ও সাইবার অপরাধের মতো বিষয়ে অভিন্ন স্বার্থের প্রতি আসেম গুরুত্ব দেবে।’
আজ সকালে উলানবাটোরে সম্মেলনের সমাপনী অধিবেশনে আসেম সদস্যভুক্ত দেশের নেতাদের পাশাপাশি ইউরোপিয়ান কাউন্সিল অ্যান্ড ইউরোপিয়ান কমিশন এবং এএসইএএন সেক্রেটারিয়েট প্রধানেরা এ ঘোষণাপত্র প্রণয়ন করেন।
আসেম সদস্য দেশগুলোর রাষ্ট্র ও সরকারপ্রধানেরা ঘোষণাপত্রে নতুন করে রাজনৈতিক অঙ্গীকার ব্যক্ত করেন এবং আরও যোগাযোগ, পারস্পরিক স্বার্থে অংশীদারত্ব এবং এশিয়া-ইউরোপের মধ্যে সহযোগিতা জোরদারে একত্রে কাজ করার প্রত্যয় ব্যক্ত করেন।তারা টেকসই উন্নয়নের জন্য নিরাপত্তা এবং তথ্যপ্রযুক্তির ব্যবহার, জাতিসংঘ সনদের নীতি অনুসরণ, আইনের শাসন, আন্তর্জাতিক আইন, মানবাধিকার দুর্নীতি, অভিবাসন, ২০৩০ সাল নাগাদ এজেন্ডা বাস্তবায়নে গুরুত্ব দেবেন বলে অঙ্গীকার ব্যক্ত করেন।
পাশাপাশি তাঁরা বলেন, জলবায়ু পরিবর্তন, পরিবেশ, দুর্যোগঝুঁকি হ্রাস ও ব্যবস্থাপনা, খাদ্য, পানি এবং জ্বালানি নিরাপত্তা, স্থল ও সমুদ্রসম্পদ এবং অবৈধ, অনির্দেশিত ও অননুমোদিত মাছ শিকার, শিক্ষা, দারিদ্র্য দূরীকরণ, ব্লু ইকোনমি, বাণিজ্য ও বিনিয়োগ উদারীকরণ এবং সুযোগ-সুবিধা প্রদান, বিজ্ঞান, প্রযুক্তি ও উদ্ভাবনা, পরিবহন, এমএসএমইস সহযোগিতা, সব খাতে সক্ষমতা অর্জন, কর্মসংস্থান, সামাজিক সুরক্ষা, নারীর ক্ষমতায়ন, যুব এবং প্রতিবন্ধী ব্যক্তিদের প্রতি ভবিষ্যতে আরও গুরুত্ব দেওয়া হবে।
