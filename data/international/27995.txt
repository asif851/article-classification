
ভারতের দিল্লির ভাবী মুখ্যমন্ত্রী আম আদমি পার্টির (এএপি) প্রধান অরবিন্দ কেজরিওয়াল বলেছেন, কংগ্রেস একটি দুর্নীতিগ্রস্ত দল। দিল্লির এএপির সরকার থেকে সমর্থন তুলে নিলে দলটি খলনায়কে পরিণত হবে।গতকাল বুধবার টাইমস অব ইন্ডিয়াকে দেওয়া এক বিশেষ সাক্ষাত্কারে এ কথা বলেছেন কেজরিওয়াল।দুর্নীতিবিরোধী আন্দোলনের নেতা থেকে কেজরিওয়াল এখন দিল্লির মুখ্যমন্ত্রী হতে যাচ্ছেন। কংগ্রেসের সমর্থন নিয়ে আগামী শনিবার দিল্লির রামলীলা ময়দানে প্রাদেশিক সরকার গঠন করতে মুখ্যমন্ত্রী পদে শপথ নেবেন এএপির প্রধান কেজরিওয়াল ও তাঁর মন্ত্রিসভার বাকি ছয় সদস্য। দিল্লি জয়ের পর কেজরিওয়ালের চোখ এখন ২০১৪ সালের লোকসভা নির্বাচন। এই প্রেক্ষাপটে বিভিন্ন বিষয়ে খোলামেলা কথা বলেছেন তিনি।আন্দোলন থেকে রাজনীতির মাঠে নামা প্রসঙ্গে কেজরিওয়াল বলেন, ‘আন্দোলন চলাকালে আমরা বারবার সরকারকে লোকপাল বিল পাসের দাবি জানিয়ে আসছিলাম। কিন্তু সরকার তা আমল দিচ্ছিল না। এরপর আমরা বুঝতে পারলাম, বর্তমান ব্যবস্থায় দাবি জানিয়ে কাজ হবে না। ক্ষমতাশালীদের মধ্যেই যেহেতু সমস্যা, তাই তারা নিজেদের বিরুদ্ধে ব্যবস্থা নেবে না। এর পরিপ্রেক্ষিতে আমরা রাজনীতিতে নামি। আন্না হাজারে বলতেন, রাজনীতি নোংরা জিনিস। আমরা সেই নোংরা জিনিসটির মধ্যে প্রবেশ করেছি, তা পরিচ্ছন্ন করতে।’
বিদ্যমান ব্যবস্থা ঠিক করা প্রসঙ্গে এএপির প্রধান বলেন, আমাদের কাছে কোনো জাদু নেই, যা দিয়ে আমরা সবকিছু ঠিক করে দেব। নেই সব সমস্যা সমাধানের জ্ঞানও। তবে দিল্লির দেড় কোটি মানুষ ঐক্যবদ্ধ হলে, কোনো কিছুই অসাধ্য নয়।
কংগ্রেস সম্পর্কে কেজরিওয়ালের ভাষ্য, দলটিতে দু-একজন ভালো মন্ত্রী আছেন। কিন্তু দল হিসেবে কংগ্রেস দুর্নীতিগ্রস্ত। অপরদিকে এএপি জনগণের দল। পুরো দলের উদ্দেশ্য মহত্।
সরকার গঠনে কংগ্রেসের সমর্থন প্রসঙ্গে এএপির প্রধান বলেন, ‘কংগ্রেসের সঙ্গে আমাদের কোনো সখ্য নেই। তারাই আমাদের সমর্থন দেওয়ার প্রস্তাব উপস্থাপন করেছে। আমরা তা গ্রহণ করেছি। কিন্তু তারা আমাদের কোনো মিত্র নয়। জনগণের চাওয়ায় আমরা সরকার গঠনের সিদ্ধান্ত নিয়েছি। এখন কংগ্রেস যদি তাদের সমর্থন প্রত্যাহার করে নেয়, তবে তারাই খলনায়কে পরিণত হবে।
২০১৪ সালের লোকসভা নির্বাচনে অংশ নেওয়ার বিষয়ে এক প্রশ্নে কেজরিওয়াল বলেন, এ ব্যাপারে সারা দেশে ব্যাপক গুঞ্জন রয়েছে। দলে দলে মানুষ আমাদের সভায় আসছে। আমার সিদ্ধান্ত নিয়েছি, যতজন ভালো মানুষ পাব, তাদের প্রার্থী করব। এটা হতে পারে ২০, ২০০ বা ৪০০ আসন। ভালো প্রার্থী অনুসন্ধান শুরু হয়েছে।
দুর্নীতিমুক্ত ভারত গড়তে জন লোকপাল বিল অনুমোদনের দাবিতে দুই বছর আগে রামলীলা ময়দানেই অনশন আন্দোলন শুরু করেছিলেন প্রবীণ গান্ধীবাদী আন্না হাজারে। কেজরিওয়াল ছিলেন সেই আন্দোলনের অন্যতম সৈনিক। ‘টিম আন্না’ থেকে বেরিয়ে এসে আম আদমি পার্টি গড়েন কেজরিওয়াল। এই অল্প সময়েই নির্বাচনে দাঁড়িয়ে সফল হয়ে তিনিই হতে চলেছেন দিল্লির পঞ্চম মুখ্যমন্ত্রী।
সরকার গঠন ও শপথ গ্রহণের প্রাক্কালে মন্ত্রিত্বের প্রশ্নে এএপিতে অসন্তোষ দেখা দেয়। একইভাবে দ্বিমত দেখা দেয় সমর্থনকারী দল কংগ্রেসে। তবে তা মেরামত করে দিল্লিতে সরকার গঠনের দিনক্ষণ ঘোষিত হয়।
