
সিরিয়ায় মধ্যাঞ্চলের একটি প্রদেশে নারী-শিশুসহ অন্তত ৩০ জন বেসামরিক মানুষকে হত্যা করেছে জঙ্গি সংগঠন ইসলামিক স্টেট (আইএস)। সিরিয়া-বিষয়ক একটি পর্যবেক্ষক সংস্থার বরাত দিয়ে বার্তা সংস্থা এএফপির প্রতিবেদনে জানানো হয়, আজ মঙ্গলবার দেশটির হামা প্রদেশের সরকার-নিয়ন্ত্রিত একটি গ্রামে এ হত্যাকাণ্ড ঘটে। সিরিয়ান অবজারভেটরি ফর হিউম্যান রাইটসের পরিচালক রামি আবদেল রহমানের ভাষ্য, মাবুজেহ গ্রামে নারী ও শিশুসহ অন্তত ৩০ জন বেসামরিক মানুষকে পুড়িয়ে, শিরশ্ছেদ ও গুলি করে হত্যা করেছে আইএস।
