
টাইম ম্যাগাজিন প্রতিবছরের মতো এবারও পৃথিবীসেরা ১০০ জনের তালিকা প্রকাশ করেছে। পাঁচটি ক্যাটাগরি পাইওনিয়ার, টাইটান, আর্টিস্ট, লিডার, আইকন শিরোনামে গতকাল বৃহস্পতিবার ওই তালিকা প্রকাশ করা হয়েছে। তালিকায় রাজনৈতিক ব্যক্তিত্ব, অভিনয়শিল্পী, গায়ক, ব্যাংক গভর্নর, প্রযুক্তি প্রতিষ্ঠানের নির্মাতা আছেন। তালিকা প্রকাশ উপলক্ষে টাইম ম্যাগাজিন ছয়টি বিশেষ প্রচ্ছদ প্রকাশ করেছে। টাইম ম্যাগাজিনের প্রচ্ছদকন্যা হয়েছেন অস্কার মঞ্চে ওঠা বলিউড অভিনেত্রী প্রিয়াঙ্কা চোপড়া, ফেসবুকের প্রধান নির্বাহী মার্ক জাকারবার্গ ও তাঁর স্ত্রী প্রিসিলা চ্যান, আইএমএফের প্রধান ক্রিস্টিন লাগার্দে, অস্কারজয়ী অভিনেতা লিওনার্দো ডিক্যাপ্রি এবং নিকি মিনাজও।মার্কিন টিভি সিরিজ ‘কোয়ান্টিকো’তে অভিনয় শুরুর পর থেকেই সময়টা বেশ ভালোই যাচ্ছে ৩৩ বছর বয়সী প্রিয়াঙ্কার। দক্ষিণ এশিয়ার প্রথম অভিনেত্রী হিসেবে জিতেছেন পিপলস চয়েস অ্যাওয়ার্ড। অস্কার মঞ্চে ওঠা এই অভিনেত্রী অভিনয় করছেন হলিউডের ‘বেওয়াচ’ ছবিতে। ১০০ জনের তালিকায় আছেন প্রযুক্তি প্রতিষ্ঠান অ্যাপলের প্রধান নির্বাহী কর্মকর্তা টিম কুক, গুগলের প্রধান নির্বাহী সুন্দর পিচাই, হলিউড শিল্পী আরিয়ানা গ্রান্ডে, প্রিয়াঙ্কা চোপড়া, উত্তর কোরিয়ার নেতা কিম জং উন, রুশ প্রেসিডেন্ট ভ্লাদিমির পুতিন, মার্ক জাকারবার্গ ও তাঁর স্ত্রী প্রিসিলা চ্যান, তুরস্কের প্রেসিডেন্ট রিসেপ তাইয়েপ এরদোয়ান, রিপাবলিকান নেতা মার্কিন কংগ্রেসের স্পিকার পল রায়ান, মার্কিন প্রেসিডেন্ট নির্বাচনে রিপাবলিকান পার্টির মনোনয়নপ্রত্যাশী ডোনাল্ড ট্রাম্প ও সিনেটর টেড ক্রুজ, মার্কিন প্রেসিডেন্ট বারাক ওবামা, চীনের প্রেসিডেন্ট শি জিনপিং, জার্মানির চ্যান্সেলর আঙ্গেলা ম্যার্কেল, যুক্তরাষ্ট্রের পররাষ্ট্রমন্ত্রী জন কেরি, আন্তর্জাতিক মুদ্রা তহবিলের প্রধান ক্রিস্টিন লাগার্দে, ফ্রান্সের প্রেসিডেন্ট ফ্রাঁসোয়া ওলাঁদ, ভারতের কেন্দ্রীয় ব্যাংকের গভর্নর রঘুরাম রাজন, মার্কিন প্রেসিডেন্ট নির্বাচনে ডেমোক্র্যাট দলের মনোনয়নপ্রত্যাশী দেশটির সাবেক পররাষ্ট্রমন্ত্রী হিলারি ক্লিনটন, মিয়ানমারের গণতন্ত্রপন্থী নেত্রী এবং মন্ত্রী অং সান সু চি, অলিম্পিকে ১০০ ও ২০০ মিটারে স্বর্ণজয়ী উসাইন বোল্ট, ভারতের টেনিস তারকা সানিয়া মির্জা, র‍্যাপশিল্পী নিকি মিনাজ, গায়িকা অ্যাডেল, অস্কারজয়ী অভিনেতা লিওনার্দো ডিক্যাপ্রিও এবং ভারতীয় কমেডিয়ান আজিজ আনসারিসহ প্রমুখ।
