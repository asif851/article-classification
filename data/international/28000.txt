
পদার্থবিজ্ঞানের শিক্ষার্থী ছিলেন তিনি। ফ্যাশন ব্লগিংয়েও উৎসাহ ছিল তাঁর। কিন্তু সুন্দর সম্ভাবনাময় এই জীবন হঠাৎ যেন অন্ধকারে ছেয়ে গেল ইসলামিক স্টেট (আইএস) জঙ্গিগোষ্ঠীর সিরিয়ায় তথাকথিত খেলাফতের ভেতরে নিজেকে আবিষ্কার করার পর। মরক্কোর নাগরিক এই ‘আইএস বধূর’ নাম ইসলাম মিতাত (২৩)। সিরিয়ারই একটি নিরাপদ আশ্রয়কেন্দ্র থেকে দ্য সানডে টাইমসকে এক সাক্ষাৎকারে জীবনের ভয়াবহ এই অধ্যায়ের কথা জানান তিনি।
মিতাত বলেন, একটি মুসলিম ডেটিং ওয়েবসাইটের মাধ্যমে এক আইএস জঙ্গির সঙ্গে তাঁর পরিচয়। সে সময় ওই জঙ্গি জানিয়েছিলেন, তুরস্কে কাজ করেন তিনি। কাজেই বিয়ের পর তাঁদের সেখানে যেতে হবে। কিন্তু তুরস্ক পৌঁছানোর পর জোর করে অবৈধভাবে মিতাতকে সিরিয়ায় নিয়ে যাওয়া হয়। সেখানে পৌঁছানোর কিছুদিনের মধ্যেই কোবানের যুদ্ধে তাঁর স্বামী মারা যান। এরপর এক জার্মান-আফগান জঙ্গির সঙ্গে তাঁর বিয়ে হয়। ওই জঙ্গি মিতাতের সব স্বাধীনতা কেড়ে নেয়, যাতে তিনি পালাতে না পারেন। মিতাত বলেন, তাঁর চেয়েও খারাপ অবস্থায় ছিলেন ইয়াজিদি যৌনদাসীরা। তাঁদের নিয়মিতভাবে পেটাতো জঙ্গিরা।
মিতাত আরও বলেন, সেনাবাহিনীর অভিযান জোরদার হওয়ার পর প্রথমবারের মতো যুদ্ধের ভয়াবহতা প্রত্যক্ষ করেন তিনি। একবার এক বিমান হামলার পর তাঁর বাড়ির সামনের সড়কটা ক্ষতবিক্ষত মরদেহে ভরে ওঠে। ওই হামলার পর আইএস জঙ্গিরা তাঁদের দৃষ্টিতে ‘বিশ্বাসঘাতকদের’ ফাঁসিতে ঝুলিয়ে হত্যা করে।
