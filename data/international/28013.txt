
চীন আজ সোমবার বলেছে, যুক্তরাষ্ট্রের উচিত ইন্টারনেটে দেশটি ঠিক কী ধরনের গুপ্তচরবৃত্তি করছে, তা আন্তর্জাতিক সম্প্রদায়ের সামনে প্রকাশ করা। যুক্তরাষ্ট্রের বিরুদ্ধে ইন্টারনেট থেকে গোপনে তথ্য সংগ্রহের অভিযোগ ওঠার পর চীন আজ প্রথমবারের মতো নিজের অভিমত প্রকাশ করল।
যুক্তরাষ্ট্রের মিত্ররাসহ বেশ কিছু রাষ্ট্র মার্কিন গোয়েন্দাদের গোপন কর্মসূচির বিষয়ে তীব্র ক্ষোভ ও নিন্দা জানিয়েছে। ইউরোপীয় ইউনিয়ন যুক্তরাষ্ট্রের কাছে এর জবাব চেয়ে পাঠিয়েছে। সপ্তাহ দুয়েক আগে সিআইএর সাবেক কর্মী এডওয়ার্ড স্নোডেনের ফাঁস করা কিছু নথির সুবাদে জানা যায়, যুক্তরাষ্ট্রের জাতীয় নিরাপত্তা সংস্থা (এনএসএ) গোপনে ইন্টারনেট থেকে ব্যবহারকারীদের বিভিন্ন তথ্য সংগ্রহ করছে এবং একটি গোপন মার্কিন আদালতের মাধ্যমে এনএসএর গোপন কর্মসূচির আইনি স্বীকৃতি দেওয়া হয়েছে।
চীনের পররাষ্ট্র মন্ত্রণালয়ের মুখপাত্র হুয়া চুনিঙ আজ এক সংবাদ সম্মেলনে বলেন, ‘আমরা মনে করি, যুক্তরাষ্ট্রের উচিত আন্তর্জাতিক সম্প্রদায়ের উদ্বেগ ও দাবির প্রতি মনোযোগ দেওয়া এবং তাদের কাছে প্রয়োজনীয় ব্যাখ্যা হাজির করা।’
যুক্তরাষ্ট্রের গোপন কর্মসূচি নিয়ে এর আগে চীন কোনো উচ্চবাচ্য করেনি। তবে আজকের ঘোষণার মাধ্যমে চীন এটা প্রতিষ্ঠিত করার চেষ্টা করল যে বিশ্বের সবচেয়ে বেশি হ্যাকিংয়ের শিকার দেশগুলোর মধ্যে চীন অন্যতম।
চীনের ক্ষমতাসীন কমিউনিস্ট পার্টির এক সূত্র জানিয়েছে, সম্প্রতি ওয়াশিংটনের সঙ্গে বেইজিংয়ের যে সম্পর্কোন্নয়ন ঘটেছে, সেটি ব্যাহত করতে চাইছে না সরকার।
স্নোডেন হংকংয়ের বহুল প্রচারিত দৈনিক ‘সাউথ চায়না মর্নিং পোস্ট’কে গত সপ্তাহে এক সাক্ষাত্কারে বলেছিলেন, মার্কিনরা চীন ও হংকংয়ের বিভিন্ন লক্ষ্যবস্তুতে হামলা চালায়। তিনি আরও বলেন, মার্কিনদের সাইবার হামলার অন্যতম প্রধান স্থান হলো চাইনিজ ইউনিভার্সিটি অব হংকং। এ ছাড়া বিভিন্ন সরকারি দপ্তর, ব্যবসাপ্রতিষ্ঠান ও শিক্ষার্থীদের অ্যাকাউন্ট হ্যাক করেন মার্কিন গোয়েন্দারা।
স্নোডেন চীনা গুপ্তচর কি না, এমন প্রশ্নের জবাবে আজকের সংবাদ সম্মেলনে হুয়া বলেন, ‘এসব একেবারে বোকার মতো কথা।’
ধারণা করা হচ্ছে, স্নোডেন এখন হংকংয়ের কোনো এক স্থানে লুকিয়ে আছেন। চীনা সরকার তাঁকে যুক্তরাষ্ট্রের কাছে হস্তান্তর করবে কি না, সেটি নির্ভর করছে ওয়াশিংটন বেইজিংকে কোন ধরনের অনুরোধ জানাবে তার ওপর।
 
