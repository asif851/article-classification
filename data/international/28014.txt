
মার্কিন প্রেসিডেন্ট বারাক ওবামার দুই মেয়ের মোটর শোভাযাত্রা অনুসরণের অভিযোগে এক গাড়িচালককে গ্রেপ্তার করা হয়েছে। এ ঘটনায় হোয়াইট হাউসে নিরাপত্তাব্যবস্থা নিয়ে তোলপাড় হয়। গতকাল মঙ্গলবার পেনসিলভানিয়া অ্যাভিনিউয়ে এ ঘটনা ঘটে।আজ মঙ্গলবার বার্তা সংস্থা রয়টার্সের প্রতিবেদনে জানানো হয়, পেনসিলভানিয়া অ্যাভিনিউয়ের সংরক্ষিত এলাকায় প্রবেশের অভিযোগে ম্যাথু ইভান গোল্ডস্টেইন (৫৫) নামের গাড়িচালককে গ্রেপ্তার করেছেন সিক্রেট সার্ভিসের সদস্যরা। গাড়িটির চালক ওবামার দুই মেয়ের মালিয়া ও শাসার মোটর শোভাযাত্রা অনুসরণ করছিলেন বলে ধারণা করা হচ্ছে। হোয়াইট হাউস থেকে ২০০ মিটার দূরে পেনসিলভানিয়া অ্যাভিনিউয়ের সংরক্ষিত এলাকায় ওই গাড়িটি প্রবেশ করে। তাত্ক্ষণিকভাবে সিক্রেট সার্ভিসের উর্দিধারী কর্মকর্তারা গাড়িটি থামান। তাঁরা গাড়ির চালককে গ্রেপ্তার ও গাড়িটি তল্লাশি করেন।এ ঘটনার সময় হোয়াইট হাউসে সংশ্লিষ্টদের আসা-যাওয়া বন্ধ হয়ে যায়। প্রায় আধা ঘণ্টা পর পরিস্থিতি স্বাভাবিক হয়।মোটর শোভাযাত্রায় মালিয়া ও শাসা ছিল বলে নাম প্রকাশে অনিচ্ছুক নিরাপত্তা সূত্র জানিয়েছে। এ বিষয়ে কোনো মন্তব্য করতে অস্বীকৃতি জানিয়েছে হোয়াইট হাউস।
