
ভারতের কেরালার এক যাজক ঝাঁকানাকা নেচে লাখো ইন্টারনেট ব্যবহারকারীর মন জয় করে নিয়েছেন। আজ বুধবার এনডিটিভি অনলাইনের প্রতিবেদনে এই তথ্য জানানো হয়।
নৃত্যপ্রতিভা দেখিয়ে আলোচিত হওয়া যাজকের নাম ফাদার মার্টন ডি সিলভা বলে খবরে বলা হচ্ছে। তিনি কেরালার একটি গির্জায় নিয়োজিত আছেন।
সম্প্রতি এই যাজকের একটি গ্রুপ নাচের ভিডিও ভাইরাল হয়েছে। ভিডিওতে তাঁকে অসাধারণ দক্ষতায় নাচে অংশ নিতে দেখা যায়।
শাইন অ্যান্থনি নামের এক ব্যক্তি গত ২৭ জুন এক মিনিটের ওই ভিডিওটি ফেসবুকে পোস্ট করেন। ভিডিওটি ভাইরাল হতে সময় লাগেনি। ইতিমধ্যে দুই লাখের বেশি মানুষ ভিডিওটি দেখে ফেলেছেন। তাঁরা যাজকের নাচে রীতিমতো মুগ্ধ।
ভিডিওতে দেখা যায়, একটি গির্জার সামনে একদল তরুণ-তরুণী নাচ শুরু করছেন। নাচ শুরু হতে না হতেই তরুণ-তরুণীদের মধ্যমণি হন যাজক। তাঁর পরনে পদমর্যাদাসূচক লম্বা সাদা গাউন। পুরোটা সময় ধরে তিনি তাঁর নাচের দক্ষতা প্রদর্শন করেন। গ্রুপ নাচটি দেখে তাঁকেই মূল শিল্পী মনে হয়।
