
মিয়ানমারের রাখাইন রাজ্যে নির্যাতনের জের ধরে প্রায় দেড় হাজার মানুষ পালিয়ে ভারতের মিজোরামের লংতলাই জেলায় আশ্রয় নিয়েছেন। রোববার সরকারি সূত্র এই খবর জানিয়েছে।
নাম প্রকাশে অনিচ্ছুক একজন সরকারি কর্মকর্তা মিজোরামের রাজধানী আইজলে সাংবাদিকদের জানান, রাখাইন থেকে পালিয়ে আসা প্রায় সবাই বৌদ্ধ এবং খ্রিষ্টান সম্প্রদায়ের। ভয়ে তাঁরা পালিয়ে আসতে বাধ্য হয়েছেন। তাঁরা লংতলাইয়ের বিভিন্ন গ্রামে আশ্রয় নিয়েছেন। স্থানীয়দের সঙ্গে তাঁদের ভাষার মিল থাকায় গ্রামবাসীরাই তাঁদের সাহায্যের হাত বাড়িয়ে দিয়েছেন।
রাখাইন থেকে পালিয়ে আসা মানুষদের গ্রামীণ কমিউনিটি হলের পাশাপাশি স্কুল-কলেজে আশ্রয় দেওয়া হয়েছে। গ্রামবাসীদের কেউ কেউ নিজেদের বাড়িতেও আশ্রয় দিয়েছেন কয়েকজনকে। এর আগে আরও তিন বার এভাবে রাখাইন রাজ্য থেকে মানুষ মিজোরামে আশ্রয় নেয়। গ্রামের মানুষই প্রশাসনকে খবর দিয়েছে বলে জানা গেছে। তাঁরাই স্থানীয়ভাবে চাঁদা তুলে শরণার্থীদের খাবারের বন্দোবস্ত করছে।
