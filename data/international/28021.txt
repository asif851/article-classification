
রাজনৈতিক বিভেদ ভুলে যুক্তরাজ্যের বিরোধী লেবার পার্টির নারী এমপি জো কক্সকে শ্রদ্ধা জানিয়েছেন দেশটির সব দলের নেতারা। আজ শুক্রবার তাঁকে শ্রদ্ধা জানাতে হাজির হয়েছিলেন যুক্তরাজ্যের প্রধানমন্ত্রী ও ক্ষমতাসীন কনজারভেটিভ পার্টির নেতা ডেভিড ক্যামেরন ও প্রধান বিরোধী লেবার পার্টির নেতা জেরেমি করবিন। গতকাল বৃহস্পতিবার হামলাকারীর গুলি ও ছুরিকাঘাতে জো কক্স নিহত হন। খবর বিবিসি অনলাইনের।
যুক্তরাজ্যের প্রধানমন্ত্রী ডেভিড ক্যামেরন আজ তাঁর দলের অন্যান্য নেতা ও কয়েকজন সাংসদকে নিয়ে ফুল দিয়ে জো কক্সকে শ্রদ্ধা জানান। রাজনৈতিক নেতাদের মতে, এই হত্যা ‘গণতন্ত্রের ওপর হামলা’। শ্রদ্ধা জানানো শেষে জেরেমি করবিন জানান, আগামী সোমবার পার্লামেন্টেও জো কক্সকে স্মরণ করা হবে।
গতকাল ওই নারী এমপির ওপর উত্তর ইংল্যান্ডে তাঁর নিজের নির্বাচনী এলাকায় হামলা চালান এক ব্যক্তি। পরে সন্দেহভাজন হামলাকারীকে গ্রেপ্তারও করা হয়। প্রত্যক্ষদর্শীরা বলেছেন, এমপি জো কক্স নিজ নির্বাচনী এলাকা লিডস শহরের কাছে বার্স্টলে ছিলেন। সেখানকার একটি গ্রন্থাগারের কাছে পঞ্চাশোর্ধ্ব এক ব্যক্তি তাঁকে গুলি করেন। এতে আহত হয়ে কক্স রাস্তায় পড়ে যান। পরে হামলাকারী এগিয়ে এসে খুব কাছ থেকে আরও দুটি গুলি করেন এবং ছুরিকাঘাতও করেন। পালিয়ে যাওয়ার সময় আক্রমণকারীকে গ্রেপ্তার করে পুলিশ। গুরুতর আহত এমপিকে এয়ার অ্যাম্বুলেন্সে করে লিডস জেনারেল হাসপাতালে নিয়ে যাওয়া হয়। সেখানে তিনি মারা যান। জো কক্স ওয়েস্ট ইয়র্কশায়ারের ব্যাটলি ও স্পেন এলাকা থেকে লেবার পার্টির এমপি নির্বাচিত হয়েছিলেন।
জো কক্স যুক্তরাজ্যের ইউরোপীয় ইউনিয়নে (ইইউ) থেকে যাওয়ার পক্ষে জনসমর্থন আদায়ে প্রচারণা চালাচ্ছিলেন। তাঁর হত্যাকাণ্ডের পরপর উভয় পক্ষ ২৩ জুনের গণভোট নিয়ে প্রচারণা স্থগিত রাখার ঘোষণা দিয়েছে।
জো কক্সের আগে পদে থাকা একজন সংসদ সদস্য আততায়ীর হাতে নিহত হয়েছিলেন ১৯৯০ সালে। বিদ্রোহী আইরিশ রিপাবলিকানদের হামলায় কনজারভেটিভ পার্টির এমপি ইয়ান গাও প্রাণ হারান।
