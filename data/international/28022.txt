
বিশ্বখ্যাত সার্চ ইঞ্জিন গুগল তার ট্যাগলাইনে ‘ফিলিস্তিন ভূখণ্ড’ এর বদলে শুধু ‘ফিলিস্তিন’ লেখা শুরু করে ফিলিস্তিনের রাষ্ট্র পরিচয়ের যে স্বীকৃতি দিয়েছে, তা মধ্যপ্রাচ্যে শান্তির জন্য ক্ষতিকর। এতে শান্তি প্রতিষ্ঠার আশা সুদূরপরাহত হচ্ছে বলে মনে করছে ইসরায়েল।
ফিলিস্তিন থেকে ঢোকা ইন্টারনেট ব্যবহারকারীরা গুগলের দেশভিত্তিক হোমপেজে গুগল লোগোর নিচে আরবি ও ইংরেজিতে ‘ফিলিস্তিন’ লেখা দেখতে পাচ্ছেন। দেশটির জন্য বরাদ্দ করা টপ লেভেল ডোমেইন গুগল ডট পিএসে গেলে ‘ফিলিস্তিন’ নামটি দেখা যাচ্ছে।
এ বিষয়টিকে গুগলের বাড়াবাড়ি বলে মনে করছে ফিলিস্তিনকে পূর্ণাঙ্গ রাষ্ট্র হিসেবে অস্বীকার করা ইসরায়েল।
ইসরায়েলের প্রধানমন্ত্রীর আস্থাভাজন উপপররাষ্ট্রমন্ত্রী জিভ এলকিন বলেছেন, গুগলের এ সিদ্ধান্তকে তিনি খুব সমস্যাসংকুল বলে মনে করছেন।
২০১২ সালের নভেম্বরে ইসরায়েল ও যুক্তরাষ্ট্রের তীব্র বিরোধিতার মুখেই জাতিসংঘে পর্যবেক্ষক রাষ্ট্রের মর্যাদা পায় ফিলিস্তিন।
এরই পথ ধরে গত শুক্রবার গুগলের মুখপাত্র নেথান টাইলারের স্বাক্ষরিত এক বিবৃতিতে বলা হয়, তারা জাতিসংঘ, আইক্যান (ইন্টারন্যাশনাল কো-অপারেশন ফর অ্যাসাইনড নেমস অ্যান্ড নাম্বারস), আইএসও (ইন্টারন্যাশনাল অর্গানাইজেশন ফর স্ট্যান্ডার্ডাইজেশন) ও অন্যান্য আন্তর্জাতিক সংস্থার পরামর্শ নিয়েই এ পরিবর্তন করেছেন।
গুগলের এ সিদ্ধান্তকে স্বাগত জানিয়েছে ফিলিস্তিন কর্তৃপক্ষ। তবে ইসরায়েলের সেনা বেতারে জিভ এলকিন বলেছেন, গুগলের মতো একটি কোম্পানি এ পরিবর্তনে সাড়া দেওয়ার মানে শান্তিকে দূরে ঠেলে দেওয়া, আলোচনাকে দূরে ঠেলে  দেওয়া।
গুগলের সাম্প্রতিক মানচিত্রে নাবলুস ও রামাল্লাহর মতো ফিলিস্তিনের বড় শহরগুলো সংক্ষিপ্ত আকারে তুলেধরা হয়েছে অথবা কোনোটার বিস্তারিত কিছুই প্রকাশকরা হয়নি। রয়টার্স।
