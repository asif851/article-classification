
সিরিয়া ও ফিলিস্তিনের ব্যাপারে ‘আন্তর্জাতিক নিষ্ক্রিয়তায়’ ক্ষুব্ধ হয়ে সৌদি আরব এবার জাতিসংঘে ভাষণ দেয়নি। দেশটির ইতিহাসে জাতিসংঘের বত্তৃদ্ধতাপর্ব থেকে নিজেদের গুটিয়ে নেওয়ার ঘটনা বোধ হয় এটাই প্রথম।গত মঙ্গলবার বিকেলে জাতিসংঘ সাধারণ পরিষদের ৬৭ তম অধিবেশনে সৌদি পররাষ্ট্রমন্ত্রী সউদ আল-ফয়সালের ভাষণ দেওয়ার কথা ছিল। কিন্তু তিনি তা বর্জন করেন। দেশটির অবস্থানগত দিক থেকে এই সিদ্ধান্ত তাঁদের অসন্তুষ্টি প্রকাশের এক নজিরবিহীন প্রক্রিয়া। কেননা সৌদি আরব সাধারণত কোনো ইস্যুতে ব্যক্তিগতভাবে কূটনৈতিক প্রক্রিয়ায় ক্ষোভ প্রকাশ করে থাকে।রিয়াদের একটি কূটনৈতিক সূত্র বলেছে, ‘সৌদি আরবের এই সিদ্ধান্ত আরব বিশ্বসহ ইসলামি বিষয়ে জাতিসংঘের ভূমিকায় তাদের অসন্তুষ্টিরই প্রকাশ। বিশেষ করে ফিলিস্তিনের ব্যাপারে গত ৬০ বছরেরও বেশি সময়ে কোনো সমাধানে আসতে পারেনি জাতিসংঘ। এ ছাড়া সিরিয়া সংকট তো রয়েছেই।’সিরিয়ায় চলমান গৃহযুদ্ধে প্রেসিডেন্ট বাশার আল-আসাদের বিরুদ্ধে লড়াইরত বিদ্রোহীদের অন্যতম প্রধান সমর্থনকারী দেশ হচ্ছে সৌদি আরব। রয়টার্স।
