
ভারতের ক্ষমতাসীন কংগ্রেস দলের আইনপ্রণেতা বিরেন্দর সিং চাঞ্চল্যকর তথ্য দিয়েছেন। গতকাল সোমবার তিনি দাবি করেছেন, ১০০ কোটি রুপির বিনিময়ে পার্লামেন্টের উচ্চকক্ষ রাজ্যসভার সদস্যপদ পাওয়া যায়। বিরেন্দরের এই বক্তব্য সরকারের সমালোচনায় বিরোধী দল ভারতীয় জনতা পার্টিকে (বিজেপি) আরও উসকে দিয়েছে। দেশের রাজনীতিকে ‘এতটা নিচে নামিয়ে আনার’ দায় কেন্দ্রীয় সরকারের ওপরই চাপিয়েছে বিজেপি। হরিয়ানা রাজ্য থেকে নির্বাচিত রাজ্যসভার সদস্য বিরেন্দর এক অনুষ্ঠানে বলেন, ‘এক ব্যক্তি আমাকে বলেছিলেন রাজ্যসভার সদস্যপদ পেতে ১০০ কোটি রুপি লাগে। তবে তিনি (ওই ব্যক্তি) ৮০ কোটি রুপিতেই আসন নিশ্চিত করতে পেরেছেন। এতে তাঁর ২০ কোটি রুপি বেঁচে গেছে। এখন যাদের ১০০ কোটি রুপি বিনিয়োগের সামর্থ্য রয়েছে, তারা কী এই দরিদ্র দেশটার কথা কখনো চিন্তা করবে?’ বিরেন্দরের বক্তব্যের পর প্রতিক্রিয়া জানাতে দেরি করেনি বিজেপি। দলটির মুখপাত্র ও রাজ্যসভার সাংসদ প্রকাশ জাভাদেকার বলেন, ‘বিরেন্দর নিজের উদাহরণ দিতে পারতেন এবং সেটাই উচিত ছিল। রাজনীতিতে লেনদেনের অভ্যাস রয়েছে কংগ্রেসের। তারাই দেশের রাজনীতিকে এতটা নিচে নামিয়েছে।’ কংগ্রেস দলের একজন সাধারণ সম্পাদক হিসেবে অরুণাচল প্রদেশের দায়িত্বে ছিলেন বিরেন্দর। কিন্তু দলে সাম্প্রতিক রদবদলের পর তাঁকে ওই পদ থেকে সরিয়ে দেওয়া হয়। পিটিআই।
