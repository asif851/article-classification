
ইন্দোনেশিয়ার সলো শহরের একটি পুলিশ স্টেশনে আত্মঘাতী হামলা চালানো হয়েছে। আজ মঙ্গলবার চালানো ওই হামলায় পুলিশের এক কর্মকর্তা আহত হয়েছেন। হামলার দায় কেউ স্বীকার না করলেও দেশটির গোয়েন্দাপ্রধান বলছেন, এর সঙ্গে ইসলামিক স্টেটের (আইএস) সম্পৃক্ততা থাকতে পারে। 
পুলিশের মুখপাত্র আগুস রিয়ানতো বলেন, একজন আত্মঘাতী হামলাকারী মোটরসাইকেলে করে গিয়ে পুলিশ স্টেশনে হামলা চালায়। হামলাকারী নিহত এবং পুলিশের এক কর্মকর্তা আহত হয়েছেন। এই হামলার পরপর আইনশৃঙ্খলা রক্ষাকারী বাহিনী পুরো এলাকা ঘিরে ফেলেছে। আশপাশে টহল জোরদার করা হয়েছে। পুলিশ জানায়, আত্মঘাতী হামলাকারী শরীরের সঙ্গে বোমা বেঁধে নিয়ে পুলিশ স্টেশন চত্বরে ঢুকে পড়ে। চত্বরে ঢোকার সঙ্গে সঙ্গে এক পুলিশ কর্মকর্তা তাকে বাধা দেওয়ার চেষ্টা করলে সে বোমার বিস্ফোরণ ঘটায়। এতে ওই পুলিশ কর্মকর্তা আহত হন। এই হামলার দায় কেউ স্বীকার করেনি। তবে ইন্দোনেশিয়ার গোয়েন্দাপ্রধান সুতিইয়োসো একটি টেলিভিশন চ্যানেলকে বলেন, ওই হামলায় আন্তর্জাতিক সন্ত্রাসবাদী সংগঠন আইএস জড়িত থাকতে পারে। সম্প্রতি আইএস ইন্দোনেশিয়া ও মালয়েশিয়ার বিরুদ্ধে যুদ্ধ ঘোষণা করে বিবৃতি দিয়েছে। এদিকে সলো শহরে হামলার পরপর ইন্দোনেশিয়ার প্রেসিডেন্ট জোকো উইদোদো সবাইকে ধৈর্য ধরার আহ্বান জানিয়েছেন। এই হামলার সঙ্গে জড়িত লোকজনকে দ্রুত গ্রেপ্তার করতে সংশ্লিষ্টদের নির্দেশ দিয়েছেন তিনি। গত জানুয়ারিতে ইন্দোনেশিয়ায় সন্ত্রাসী হামলায় চারজন নিহত হয়। ওই ঘটনায় চার হামলাকারীও নিহত হয়। হামলার দায় স্বীকার করে আইএস জানিয়েছিল, ইন্দোনেশিয়ায় এটাই তাদের প্রথম হামলা।
