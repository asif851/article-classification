
প্রকাশক ফয়সল আরেফিন দীপন ও সাম্প্রতিক সময়ের সব ব্লগার হত্যার পূর্ণ তদন্ত করতে সরকারের প্রতি আহ্বান জানিয়েছে জাতিসংঘ।
গতকাল সোমবার নিউইয়র্কে জাতিসংঘের সদর দপ্তরে এক সংবাদ ব্রিফিংয়ে মহাসচিব বান কি মুনের মুখপাত্র স্টিফেন ডুজাররিক এ কথা বলেন। একই সঙ্গে এ ঘটনাগুলোর জন্য দায়ী অপরাধীদের বিচারের মুখোমুখি করার আহ্বানও পুনর্ব্যক্ত করা হয়েছে।
স্টিফেন ডুজাররিক বলেন, ‘বাংলাদেশে আমরা যে প্রকাশককে হত্যা করতে দেখেছি, আমাদের অবশ্যই তার তীব্র নিন্দা জানানো উচিত।’
সাংবাদিক হত্যা-সংক্রান্ত তথ্য উল্লেখ করে জাতিসংঘের মহাসচিবের বরাত দিয়ে মুখপাত্র বলেন, গত ১০ বছরে ৭০০-এর বেশি সাংবাদিককে হত্যা করা হয়েছে। এর মধ্যে মাত্র ৭ শতাংশ সাংবাদিক হত্যা মামলার বিচার সম্পন্ন হয়েছে। এ ছাড়া ১০টি হত্যাকাণ্ডের ঘটনার মধ্যে একটির কম ঘটনার পূর্ণ তদন্ত হয়েছে।
জাতিসংঘ জোর দিয়ে বলেছে—এমনটা জানিয়ে ওই মুখপাত্র বলেন, সাংবাদিকেরা যাতে স্বাধীনভাবে প্রতিবেদন তৈরি করতে পারেন এমন পরিবেশ নিশ্চিত করতে বিশ্ববাসীকে আরও কাজ করতে হবে।
