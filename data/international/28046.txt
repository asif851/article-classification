
জঙ্গিগোষ্ঠী ইসলামিক স্টেটের (আইএস) সিনাই শাখার প্রধান নিহত হয়েছেন। তাঁকেসহ বেশ কিছু আইএস যোদ্ধাকে হত্যা করার কথা জানিয়েছে মিসরের সেনাবাহিনী। আজ শুক্রবার বিবিসি অনলাইনের প্রতিবেদনে এই তথ্য জানানো হয়।
মিসরের সেনাবাহিনী বলছে, আইএসের সিনাই শাখার নিহত প্রধানের নাম আবু দুয়া আল আনসারি। সিনাই প্রদেশে আইএস যোদ্ধাদের ওপর ধারাবাহিক বিমান হামলায় তিনিসহ অন্যরা নিহত হয়েছেন।
আল-আরিশ শহরের কাছে জঙ্গিদের শক্ত অবস্থান লক্ষ্য করে ওই বিমান হামলা চালানো হয়।
মিসরের সিনাই প্রদেশে জঙ্গিরা বেশ তৎপর। দেশটিতে সংঘটিত একাধিক রক্তক্ষয়ী হামলায় সিনাইয়ের জঙ্গিদের সংশ্লিষ্টতা ছিল।
মিসরের সেনাবাহিনীর ভাষ্য, সেনা অভিযানে ৪৫ জনের বেশি সন্ত্রাসী নিহত হয়েছে। আহত হয়েছে অনেকে। সন্ত্রাসীদের বেশ কিছু অস্ত্রের ভান্ডার ধ্বংস করা হয়েছে।
মিসরের সেনাবাহিনীর ব্রিগেডিয়ার জেনারেল মোহাম্মদ সামির ফেসবুকে এক পোস্টে জানিয়েছেন, নির্ভুল গোয়েন্দা তথ্যের ভিত্তিতে পরিচালিত অভিযানে আনসারি নিহত হন।
তবে এই অভিযান কখন পরিচালিত হয়েছে, তা জানানো হয়নি।
মুসলিম ব্রাদারহুডের প্রেসিডেন্ট মোহাম্মদ মুরসি ২০১৩ সালে সেনা অভ্যুত্থানে ক্ষমতাচ্যুত হওয়ার পর মিসরে জঙ্গি তৎপরতা বেড়েছে।
