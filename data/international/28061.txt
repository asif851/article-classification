
আন্তর্জাতিক সন্ত্রাসবাদী সংগঠন আল–কায়েদার প্রতিষ্ঠাতা ওসামা বিন লাদেনকে হত্যার প্রতিশোধ নেওয়ার ঘোষণা দিয়েছেন তাঁর ছেলে হামজা বিন লাদেন। অনলাইনে পোস্ট করা একটি অডিও বার্তায় তিনি যুক্তরাষ্ট্রকে হুমকি দিয়ে এ প্রতিশোধের ঘোষণা দেন।জঙ্গিদের অনলাইনভিত্তিক তৎ​পরতা তদারককারী যুক্তরাষ্ট্রভিত্তিক ওয়েবসাইট সাইট ইনটেলিজেন্স গ্রুপ এ কথা জানায়।সাইট ইনটেলিজেন্স জানায়, ‘আমরা সবাই ওসামা’ শিরোনামে ২১ মিনিটের অডিও বার্তায় হামজা বিন লাদেন যুক্তরাষ্ট্র ও তার মিত্রদের বিরুদ্ধে বিশ্বব্যাপী জঙ্গি হামলা চালিয়ে যাওয়ার ঘোষণা দেন। তিনি বলেন, ‘আমরা ফিলিস্তিন, আফগানিস্তান, সিরিয়া, ইরাক, ইয়েমেন, সোমালিয়া ও অন্য মুসলিম দেশগুলোতে নিপীড়নের বিরুদ্ধে প্রতিরোধ চালিয়ে যাব।...এটা ব্যক্তি ওসামার জন্য প্রতিশোধ নয়, বরং যারা ইসলামকে প্রতিরোধ করতে চায়, তাদের জন্য প্রতিশোধ।’
২০০১ সালের ১১ সেপ্টেম্বর যুক্তরাষ্ট্রে ভয়াবহ সন্ত্রাসী হামলার পর থেকে আত্মগোপনে ছিলেন ওসামা। যুক্তরাষ্ট্র মনে করে, ওই হামলায় ওসামা দায়ী। আত্মগোপনে থাকা অবস্থায় ২০১১ সালে পাকিস্তানের অ্যাবোটাবাদে একটি বাড়িতে মার্কিন কমান্ডো বাহিনীর অভিযানে নিহত হন ওসামা।অ্যাবোটাবাদের ওই বাড়ি থেকে উদ্ধার হওয়া নথির তথ্য অনুযায়ী, ওসামার মৃত্যুর পর তাঁর সহযোগীরা হামজার নেতৃত্বে দল পুনর্গঠনের চেষ্টা করেন।যুক্তরাষ্ট্রভিত্তিক গবেষণা প্রতিষ্ঠান ব্রুকিংস ইনস্টিটিউশনের তথ্য অনুযায়ী, হামজার বয়স এখন মধ্য কুড়ির কোঠায়। ৯/১১ হামলার আগে হামজা তাঁর বাবার সঙ্গে আফগানিস্তানে ছিলেন। আফগানিস্তানে মার্কিন অভিযান শুরুর পর আল–কায়েদার অনেক জ্যেষ্ঠ নেতার সঙ্গে পাকিস্তানে সময় কাটান তিনি।আল–কায়েদার বর্তমান প্রধান আয়মান আল জাওয়াহিরি গত বছর এক অডিও বার্তায় বিশ্বব্যাপী জঙ্গিদের অনুপ্রাণিত করার জন্য হামজাকে তরুণ নেতৃত্ব বলে পরিচয় করিয়ে দেন।
