
ভারতে চলন্ত অটোরিকশা থেকে আট মাসের শিশুকন্যাকে মায়ের কোল থেকে ছুড়ে ফেলে হত্যা করেছে তিন ব্যক্তি। পরে ওই তিনজন শিশুটির মাকে ধর্ষণ করে। ওই তিন ব্যক্তির বিরুদ্ধে গণধর্ষণের অভিযোগ এনেছেন ওই মা। উত্তর ভারতের হরিয়ানা রাজ্যের গুরুগ্রামে এ ঘটনা ঘটে। খবর টাইমস অব ইন্ডিয়ার।
ওই মা বলেন, ‘তারা আমার আট মাসের কন্যাকে রাস্তায় ছুড়ে ফেলে দেয়। আমার অনেক কাকুতি-মিনতিও তাদের মন গলাতে পারেনি। পরে তারা আমাকে ধর্ষণ করে।’
গত ২৯ মে মধ্যরাতে ঘটনাটি ঘটলেও গণমাধ্যমে তা প্রকাশ পায় গতকাল সোমবার। ঘটনার পরদিন ৩০ মে ধর্ষণের শিকার নারীর প্রথম অভিযোগ পেয়ে পুলিশ হত্যা ও উৎপীড়নের মামলা করেছে।পুলিশ জানিয়েছে, মাথায় আঘাত লাগায় শিশুটি মারা গেছে। ২৩ বছর বয়সী ওই নারীকে জোর করে অটোতে তোলা হয়। প্রতিবেশীর সঙ্গে ঝগড়ার জের ধরে ওই নারী শিশুকন্যাকে নিয়ে বাড়ি থেকে বেরিয়ে আসেন। তাঁর স্বামী কাজের জন্য বাড়ির বাইরে ছিলেন। তাই তিনি রাতটি খান্ডা রোডে মা-বাবার বাসায় কাটানোর সিদ্ধান্ত নেন।
সর্বশেষ অভিযোগে তিনি পুলিশকে বলেন, ‘অটোতে তোলার মুহূর্তের মধ্যে তারা আমাকে উৎপীড়ন শুরু করে। আমি তাদের বাধা দেওয়ার চেষ্টা করি এবং চিৎকার করতে থাকি। আমার মেয়ে কান্না শুরু করে। তখন তারা আমার মেয়েকে আমার কাছ থেকে ছিনিয়ে নিয়ে রাস্তায় ছুড়ে মারে। আমি অনেক কাকুতি-মিনতি করি। কিন্তু তারা থামেনি। আমাকে ধর্ষণ করে পালিয়ে যায়।’
পুলিশ জানিয়েছে, ওই নারী ইন্ডাস্ট্রিয়াল মডেল টাউনশিপ (আইএমটি) মানেসরের কাছাকাছি একটি গ্রামে থাকেন। সেখান থেকে প্রথমে চালককে অনুরোধ করে একটি ট্রাকে চেপে বসেন। কিন্তু ট্রাকচালক মদ্যপ থাকায় এবং তাঁকে বিরক্ত করায় খেরকি দৌলা টোল প্লাজায় এসে তিনি নেমে পড়েন। কিন্তু এরপর তাঁর সঙ্গে আরও ভয়াবহ ঘটনা ঘটল।
