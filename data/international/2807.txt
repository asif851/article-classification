
মধ্য আফ্রিকার নবীনতম দেশ দক্ষিণ সুদানে সরকারের অনুগত সেনা ও বিদ্রোহী সেনা উপদলের মধ্যে সংঘর্ষের ঘটনায় প্রায় ৫০০ জন নিহত হয়েছে। আহত হয়েছে কমপক্ষে ৮০০ জন। জাতিসংঘের তথ্যের বরাত দিয়ে আজ বুধবার রয়টার্সের খবরে এ কথা জানানো হয়।দেশটির রাজধানী জুবার স্থানীয় একটি সূত্র থেকে পাওয়া তথ্যের ভিত্তিতে এ খবর জানায় জাতিসংঘ। দেশটির প্রেসিডেন্ট সালভা কিরের বিরুদ্ধে ব্যর্থ অভ্যুত্থানের জের ধরে দুই দিন আগে এ সংঘর্ষ শুরু হয়।গত সোমবার টেলিভিশনে দেওয়া ভাষণে দক্ষিণ সুদানের প্রেসিডেন্ট সালভা কির জানান, সাবেক ভাইস প্রেসিডেন্ট রিয়েক ম্যাচারের অনুগত সেনারা ক্ষমতা দখলের লক্ষ্যে একটি সামরিক ঘাঁটিতে হামলা চালিয়েছে। এর পর থেকেই প্রেসিডেন্ট অনুগত সেনা ও বিদ্রোহী সেনাদের মধ্যে সংঘর্ষ ছড়িয়ে পড়ে।জাতিসংঘের শান্তিরক্ষী মিশনের প্রধান হার্ভ ল্যাডসাসের বরাত দিয়ে নিউইয়র্কে জাতিসংঘের এক কূটনীতিক ব্রিফিংয়ে জানান, দক্ষিণ সুদানের দুটি হাসপাতালে এ পর্যন্ত ৪০০-৫০০ লাশের তথ্য রেকর্ড হয়েছে। এ ছাড়া আট শতাধিক মানুষ আহত হয়েছে।প্রাণ বাঁচাতে গতকাল বিকেল পর্যন্ত প্রায় ১৬ হাজার মানুষ জুবায় জাতিসংঘ ভবনের প্রাঙ্গণে আশ্রয় নিয়েছে বলে সংস্থাটি জানিয়েছে।দেশটির সরকার জানায়, এ ‘ব্যর্থ অভ্যুত্থানের’ সঙ্গে জড়িত সন্দেহে গুরুত্বপূর্ণ ১০ জন রাজনীতিবিদকে আটক করা হয়েছে। এ ছাড়া অভ্যুত্থানে মদদ দেওয়ার অভিযোগে দেশটির সাবেক ভাইস প্রেসিডেন্ট রিয়েক ম্যাচারকে খোঁজা হচ্ছে।দক্ষিণ সুদানে গৃহযুদ্ধ ছড়িয়ে পড়ার আশঙ্কা করছে জাতিসংঘের নিরাপত্তা পরিষদ।প্রেসিডেন্ট সালভা কির ও সাবেক ভাইস প্রেসিডেন্ট রিয়েক ম্যাচার দুটি আলাদা নৃতাত্ত্বিক গোষ্ঠীর সদস্য। এ দুটি গোষ্ঠীর মধ্যে দীর্ঘদিন ধরে বিরোধ চলে আসছে। তেলসমৃদ্ধ দরিদ্র এ দেশটি ২০১১ সালে সুদান থেকে পৃথক হয়।
