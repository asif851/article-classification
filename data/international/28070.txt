
সুজয় কল্পনা প্রধান ছাপোষা মানুষ। টুইটারে নিজের শখের কথা লিখেছিলেন। টুইটে জানিয়েছিলেন, এক দিনের জন্য হলেও হেলিকপ্টারে চড়তে চান।
সুজয়ের এই টুইট চোখে পড়েছিল ভারতের ওডিশা রাজ্যের বিজু জনতা দলের (বিজেডি) সাংসদ বৈজয়ন্ত জয় পান্ডার। এতেই সুজয়ের স্বপ্নপূরণের পথ খুলে যায়।
এনডিটিভির খবরে জানা যায়, গত ১৭ এপ্রিল সুজয় টুইট করেন, ‘এক দিনের জন্য হলেও হেলিকপ্টারে চড়তে চাই আমি। এখনই অবশ্য খরচ জোগাড় করা আমার পক্ষে সম্ভব নয়। কিন্তু একদিন তা অবশ্যই হবে।’
এতে ‘লাইক’ দেন সাংসদ বৈজয়ন্ত জয় পান্ডা। এর এক মাস পর গত বৃহস্পতিবার বৈজয়ন্তের টুইটারে হেলিকপ্টারে চড়ার সেলফি দেওয়া হয়। সেলফিতে বৈজয়ন্তের সঙ্গে রয়েছেন সুজয়।
টুইটে বৈজয়ন্ত বলেন, ব্যক্তিগত হেলিকপ্টারে করে ঘুরিয়েছেন সুজয়কে। আর এর বদলে তাঁকে মায়ের হাতে বানানো আরিসা পিঠা খাইয়েছেন সুজয়। আরিসা পিঠা ওডিশার বিখ্যাত স্থানীয় খাবার। সুজয়ের সঙ্গে হেলিকপ্টার ভ্রমণ বেশ ‘মজার অভিজ্ঞতা’ ছিল বলে জানিয়েছেন সাংসদ।  পান্ডার কার্যালয়ের ওয়েবসাইটে জানানো হয়, তাঁর ব্যক্তিগত হেলিকপ্টার ও চালানোর লাইসেন্স আছে। হেলিকপ্টারে করে ১ হাজার ৫০০ ঘণ্টা আকাশে ওড়ার অভিজ্ঞতা আছে তাঁর।
