
মিয়ানমারের রোহিঙ্গাদের ওপর নিপীড়ন অবিলম্বে বন্ধ এবং রোহিঙ্গা মুসলিমদের আশ্রয় দেওয়ার দাবিতে আজ বিকেলে কলকাতায় এক বিরাট মিছিল ও প্রতিবাদ সভা অনুষ্ঠিত হয়েছে। এই মিছিল ও প্রতিবাদ সভার আয়োজন করে স্টুডেন্টস ইসলামিক অর্গানাইজেশন অব ইন্ডিয়া বা এসআইও পশ্চিমবঙ্গ শাখা। 
দক্ষিণ কলকাতার বালিগঞ্জ সায়েন্স কলেজের কাছে প্রতিবাদ সভা অনুষ্ঠিত হয়। সভায় বক্তারা বলেন, মিয়ানমারে রোহিঙ্গা মুসলিমদের ওপর যেভাবে গণহত্যা চালানো হচ্ছে, তা মানবাধিকার লঙ্ঘন। আন্তর্জাতিক মহল এবং প্রতিবেশী দেশগুলো যেভাবে মুখে কুলুপ এঁটেছে, তা অত্যন্ত নিন্দনীয়। বক্তারা গণহত্যার সঙ্গে জড়িত লোকজনের আন্তর্জাতিক আদালতে বিচারের দাবি তোলেন। তাঁরা মিয়ানমারের নেত্রী অং সান সু চির নোবেল পদক কেড়ে নেওয়ার দাবি করেন। ভারত ও বাংলাদেশে যেসব রোহিঙ্গা এসেছে তাদের আশ্রয় দেওয়ারও দাবি তোলেন বক্তারা। প্রতিবাদ সভায় বক্তব্য দেন এসআইওর পশ্চিমবঙ্গ শাখার সভাপতি ওসমান গণি, আলিয়া বিশ্ববিদ্যালয়ের অধ্যাপক সাইদুর রহমান, এসআইওর প্রধান উপদেষ্টা মহম্মদ নুরুদ্দিন, মজলিশ এ মোশারফের সাধারণ সম্পাদক আ. আজিজ, বন্দীমুক্তি কমিটির আহ্বায়ক ছোটন দাস প্রমুখ। এই প্রতিবাদ সভার পর বের হয় প্রতিবাদ মিছিল। এই মিছিল নিকটবর্তী বালিগঞ্জ সার্কুলার রোডের মিয়ানমারের কনস্যুলেট অফিসের দিকে ডেপুটেশন দেওয়ার জন্য এগোতে থাকলে পথিমধ্যে বাধা দেয় পুলিশ। এ সময় পুলিশের সঙ্গে বিক্ষোভকারীদের ধস্তাধস্তিও হয়। পরে অবশ্য পুলিশ বিক্ষোভকারীদের দাবি সংবলিত স্মারকলিপি জমা দেওয়ার জন্য তাঁদের চারজনের একটি প্রতিনিধিদলকে ঢোকার অনুমতি দিলে তাঁরা ভেতরে গিয়ে স্মারকলিপি জমা দেন।
 
