
পশুখাদ্য মামলায় দোষী সাব্যস্ত হয়ে ভারতের বিহার রাজ্যের সাবেক মুখ্যমন্ত্রী লালুপ্রসাদ যাদব এখন কারাগারে। সেখানে তাঁকে বাগান পরিচর্যার কাজ দেওয়া হয়েছে। এ জন্য তিনি প্রতিদিন পাবেন ৯৩ রুপি।বিহারের বর্তমান রাষ্ট্রীয় জনতা দলের (আরজেডি) প্রধান লালুপ্রসাদ যাদব এখন ঝাড়খন্ড রাজ্যের রাজধানী রাঁচির বিরসা মুন্ডা কারাগারে বন্দী। গত শনিবার রাঁচির বিশেষ সিবিআই আদালত তাঁকে সাড়ে তিন বছরের কারাদণ্ড দেন। একই সঙ্গে তাঁর পাঁচ লাখ রুপি জরিমানা অনাদায়ে আরও ছয় মাসের দণ্ডাদেশ দেওয়া হয়েছে।সর্বমোট ৮৯ কোটি রুপির পশুখাদ্য কেনার দুর্নীতি নিয়ে বিহারের সিবিআই আদালতে বেশ কয়েকটি মামলা হয়। এ–সংক্রান্ত একটি মামলায় লালু সুপ্রিম কোর্ট থেকে জামিনে আছেন। দ্বিতীয় মামলায় দোষী সাব্যস্ত হন।
কারাগারে মালির কাজ পেলেও এতটুকু দমে যাননি লালুপ্রসাদ। টুইটারে খোলা চিঠি দিয়ে তিনি জানিয়েছেন, কোনো চাপের মুখে তিনি ধর্মনিরপেক্ষতার আদর্শ থেকে সরে যাবেন না। তাঁর লড়াই জারি থাকবে অনগ্রসর ও দলিত শ্রেণির মানুষের জন্য। সামাজিক ন্যায় পেতে তিনি অন্যায়ের বিরুদ্ধে লড়ে যাবেন।
আরজেডির নেতারা বলেছেন, লালুপ্রসাদ বিজেপির ষড়যন্ত্রের শিকার। এই রায়ের বিরুদ্ধে তাঁরা লড়বেন। লালু পুত্র তেজস্বী যাদব বলেছেন, তিনি বাঘের বাচ্চা। তিনি মাথা নোয়াতে নারাজ। এই রায়কে চ্যালেঞ্জ করতে দ্বারস্থ হবেন উচ্চ আদালতে।
