
স্পেনের বার্সেলোনায় হামলার কয়েক ঘণ্টা পর দেশটির উপকূলীয় শহর ক্যামব্রিলসে একই কায়দায় হামলা হয়েছে। এ সময় সন্দেহভাজন পাঁচজন সন্ত্রাসীকে গুলি চালিয়ে হত্যা করেছে পুলিশ।
আজ শুক্রবার বিবিসি অনলাইনের এক প্রতিবেদনে এ তথ্য জানানো হয়েছে। গতকাল বৃহস্পতিবার বার্সেলোনার জনপ্রিয় পর্যটন এলাকা লাস র‍্যামব্লাসে পথচারীদের ওপর গাড়ি চালিয়ে দিয়ে অন্তত ১৩ জনকে হত্যা করা হয়। ইসলামিক স্টেট (আইএস) এ হামলার দায় স্বীকার করেছে।
গার্ডিয়ানের খবরে স্প্যানিশ পুলিশের বরাত দিয়ে বলা হয়, আজ ক্যামব্রিলস শহরে পথচারীদের ওপর গাড়ি তুলে দেয় সন্ত্রাসীরা। এতে সাতজন আহত হয়। এ হামলার সঙ্গে জড়িত সন্দেহভাজন পাঁচজনকে গুলি করে হত্যা করে পুলিশ। এই হামলাকারীদের সঙ্গে বার্সেলোনায় হামলাকারীদের যোগসূত্র রয়েছে বলে পুলিশের ধারণা।
লাস র‍্যামব্লাসে যে ব্যক্তি ভিড়ের মধ্যে গাড়ি চালিয়ে দিয়ে হামলা করেছিল, পুলিশ এখনো তাকে খুঁজছে। স্পেনের গণমাধ্যম জানিয়েছে, সন্দেহভাজন ওই হামলাকারীর নাম মওসা ওবাকির (১৮)। সে ড্রিস ওবাকিরের ভাই—যে হামলায় ব্যবহৃত গাড়িটি ভাড়া করেছিল।
