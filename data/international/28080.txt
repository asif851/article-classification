
এবার যুক্তরাষ্ট্রের রাজধানী ওয়াশিংটনে ডুবোজাহাজচালিত পারমাণবিক ক্ষেপণাস্ত্র হামলার কল্পিত দৃশ্য প্রচার করল উত্তর কোরিয়া। গতকাল শনিবার নিভৃতকামী কমিউনিস্ট দেশটি এ প্রচারণামূলক ভিডিও প্রকাশ করেছে। প্রতিবেশী দক্ষিণ কোরিয়া ও তার মিত্র যুক্তরাষ্ট্রের বিরুদ্ধে চলমান হুমকি-ধমকির ধারাবাহিকতায় উত্তরের এই ভিডিও প্রচারিত হলো।চার মিনিটের ভিডিওটির শিরোনাম দেওয়া হয়েছে, ‘শেষ সুযোগ’। এতে যুক্তরাষ্ট্র-কোরিয়া সম্পর্কের বিভিন্ন পর্যায়ের ঘটনা ধরা হয়েছে। ভিডিওটি শেষ হয়েছে ডিজিটাল কৌশলে তৈরি করা একটি দৃশ্য দিয়ে যাতে দেখানো হয়, ডুবোজাহাজ থেকে নিক্ষিপ্ত একটি ক্ষেপণাস্ত্র মেঘের ভেতর দিয়ে উড়ে যাওয়ার পর গতিপথ বদলে পৃথিবীতে ফিরে আসছে। এরপর সেটি আছড়ে পড়ে ওয়াশিংটনের লিঙ্কন মেমোরিয়ালের সামনের সড়কে। এতে মার্কিন আইনসভা ভবন ক্যাপিটল বিধ্বস্ত হয়ে যায়। এ সময় পর্দার ওপরে কোরীয় ভাষায় লেখা ওঠে, ‘মার্কিন সাম্রাজ্যবাদীরা আমাদের দিকে এক ইঞ্চিও অগ্রসর হলে, আমরা তাৎক্ষণিকভাবে তাদের পারমাণবিক (অস্ত্র) দিয়ে আঘাত করব।’ আগুনে জ্বলন্ত মার্কিন পতাকা দেখিয়ে ভিডিও শেষ করা হয়।ভিডিওটি প্রকাশ করেছে উত্তর কোরিয়ার সরকারি প্রচারণামূলক ওয়েবসাইট ডিপিআরকে টুডে। এতে কোরীয় যুদ্ধের (১৯৫০-৫৩) বিভিন্ন ছবির পাশাপাশি ১৯৬৮ সালে মার্কিন গোয়েন্দা জাহাজ আটক ও নব্বইয়ের দশকে উত্তর কোরিয়ার পারমাণবিক কর্মসূচি নিয়ে প্রথম সংকটের বিভিন্ন দৃশ্য দেখানো হয়।সম্প্রতি যুক্তরাষ্ট্র ও দক্ষিণ কোরিয়া যৌথ সামরিক মহড়া করে। এরপর থেকে দেশ দুটির বিরুদ্ধে হুমকি দিয়ে আসছে উত্তর কোরিয়া।
