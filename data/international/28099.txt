
পাকিস্তানের সেনাপ্রধান হচ্ছেন কামার জাভেদ বাজওয়া। এই পদে তাঁর নিয়োগ চূড়ান্ত করেছেন দেশটির প্রধানমন্ত্রী নওয়াজ শরিফ। আগামী মঙ্গলবার দায়িত্ব গ্রহণ করবেন তিনি।
মঙ্গলবার দেশটির বর্তমান সেনাপ্রধান রাহিল শরিফ অবসরে যাচ্ছেন। নতুন সেনাপ্রধান নিয়োগের পাশাপাশি চেয়ারম্যান জয়েন্ট চিফ অব স্টাফ কমিটির (সিজেসিএসসি) নিয়োগ চূড়ান্ত করা হয়েছে। এই পদে নিয়োগ পাচ্ছেন জুবায়ের হায়াত। তিনিও মঙ্গলবার দায়িত্ব গ্রহণ করবেন।
কামার জাভেদ ও জুবায়ের হায়াত—দুজনই লেফটেন্যান্ট জেনারেল পদমর্যাদার কর্মকর্তা। নতুন পদের দায়িত্ব নেওয়ার সঙ্গে সঙ্গে জেনারেল পদে পদোন্নতি হবে তাঁদের।
বেশ কিছুদিন ধরেই পাকিস্তান সেনাবাহিনীর শীর্ষ এই দুটি পদে কারা নিয়োগ পাচ্ছেন, তা নিয়ে জল্পনা-কল্পনা চলছিল। এই দুজনের নিয়োগ চূড়ান্ত হওয়ার পর তার অবসান ঘটল।
কোনো আনুষ্ঠানিক সুপারিশ ছাড়াই জেনারেল হেডকোয়ার্টার্স থেকে জ্যেষ্ঠ জেনারেলদের তালিকা প্রতিরক্ষা মন্ত্রণালয়ের মাধ্যমে প্রধানমন্ত্রীর কাছে পাঠানোর মধ্য দিয়ে এই নিয়োগপ্রক্রিয়া শুরু হয়। সিদ্ধান্ত নেওয়ার আগে প্রধানমন্ত্রী বিদায়ী সেনাপ্রধানের সঙ্গে অনানুষ্ঠানিক আলোচনা করেন।
কামার জাভেদ সেনাবাহিনীর প্রশিক্ষণ ও মূল্যায়ন বিভাগের মহাপরিদর্শক হিসেবে কাজ করছেন। এর আগে রাহিল শরিফ এই বিভাগে কাজ করেছেন। জাভেদ জাতিসংঘ মিশনেও কাজ করেছেন। পাকিস্তানের বেলুচ রেজিমেন্ট থেকে আসা সেনা কর্মকর্তা কামার জাভেদ। তাঁর আগে এই রেজিমেন্টের কর্মকর্তা থেকে পাকিস্তানের সেনাপ্রধান হয়েছিলেন জেনারেল ইয়াহিয়া খান, জেনারেল আসলাম বেগ ও জেনারেল আশফাক পারভেজ কায়ানি।
আরও পড়ুন : 
কে হচ্ছেন পাকিস্তানের নতুন সেনাপ্রধান?
