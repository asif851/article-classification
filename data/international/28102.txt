
যুক্তরাষ্ট্রের অবৈধ অভিবাসীদের বৈধতা দিতে প্রেসিডেন্ট বারাক ওবামার নির্বাহী আদেশ বাস্তবায়নের বিপক্ষে রায় দিয়েছেন নিউ অরলিন্স ফেডারেল আপিল আদালত।গত মঙ্গলবার দেওয়া রায়ে বলা হয়েছে, নির্বাহী আদেশের মাধ্যমে প্রেসিডেন্ট অভিবাসন সংস্কারের মতো পদক্ষেপ গ্রহণ করতে পারেন কি না, তার চূড়ান্ত নিষ্পত্তি না হওয়া পর্যন্ত এ কর্মসূচি বাস্তবায়ন স্থগিত থাকবে।গত ফেব্রুয়ারিতে প্রেসিডেন্ট বারাক ওবামা দীর্ঘসূত্রতার আশঙ্কায় কংগ্রেসকে পাশ কাটিয়ে অভিবাসনসংক্রান্ত নির্বাহী আদেশ দেন। তাঁর এ আদেশের ফলে যুক্তরাষ্ট্রে বসবাসরত প্রায় ৫০ লাখ অবৈধ অভিবাসীর বৈধতা পাওয়ার সুযোগ সৃষ্টি হয়। রক্ষণশীল রাজনীতিকদের তীব্র বিরোধিতার মুখেও নির্বাহী আদেশটি কার্যকর করার সব প্রশাসনিক উদ্যোগ গ্রহণ করা হয়। কিন্তু অভিবাসীরা বৈধতার জন্য আবেদন জমা দেওয়ার ঠিক আগে বিরোধী পক্ষ মামলা করে। ফেডারেল আদালতে দায়ের করা এ মামলায় প্রেসিডেন্ট কংগ্রেসকে পাশ কাটিয়ে অভিবাসন সংস্কার বাস্তবায়ন করতে পারেন কি না, তা চ্যালেঞ্জ করা হয়। ফেডারেল বিচারক অ্যান্ড্রু হ্যোনেন বিস্তারিত শুনানি না হওয়া পর্যন্ত প্রেসিডেন্টের নির্বাহী আদেশ বাস্তবায়নের ওপর অস্থায়ী নিষেধাজ্ঞা আরোপ করেন।ওবামা সরকারের পক্ষ থেকে নিউ অরলিন্স ফেডারেল আদালতে ওই নির্বাহী আদেশ বাস্তবায়ন শুরুর জন্য আবেদন জানানো হয়েছিল। তবে নিউ অরলিন্স আদালত টেক্সাসের আদালতে মামলাটির নিষ্পত্তি না হওয়া পর্যন্ত নির্বাহী আদেশের বাস্তবায়ন করা যাবে না বলে রায় দিলেন।রায়ের পর তাৎক্ষণিক প্রতিক্রিয়ায় হোয়াইট হাউসের মুখপাত্র ব্রান্ডি হাফিন বলেন, নিউ অরলিন্স আদালতের দুজন বিচারক আইনের ভুল ব্যাখ্যা করেছেন। প্রেসিডেন্টের নির্বাহী আদেশে অভিবাসনব্যবস্থাকে অধিকতর গ্রহণযোগ্য করা, জননিরাপত্তা বৃদ্ধি এবং অর্থনীতির জন্য কল্যাণকর উপাদান রয়েছে বলে মন্তব্য করেন তিনি।যুক্তরাষ্ট্রের ১৫টি অঙ্গরাজ্যের সরকার এবং ডিস্ট্রিক্ট অব কলম্বিয়া শুরু থেকেই ওবামার অভিবাসনসংক্রান্ত নির্বাহী আদেশ বাস্তবায়নের পক্ষে। তবে রিপাবলিকান পার্টিসহ রক্ষণশীলরা এর তীব্র বিরোধিতা করে আসছেন। ২৬টি অঙ্গরাজ্যের রিপাবলিকান গভর্নর ওবামার নির্বাহী আদেশের বিরুদ্ধে মামলা করেছেন। কংগ্রেসের স্পিকার রিপাবলিকান নেতা জন বেহনার বলেছেন, অভিবাসন নিয়ে সবকিছু করার একক ক্ষমতা প্রেসিডেন্টের নেই। আদালতের রায় থেকে তা আরেকবার প্রমাণিত হলো।ন্যাশনাল ইমিগ্রেশন ল সেন্টারের নির্বাহী পরিচালক ম্যারিলেনা হিনক্যাপি বলেছেন, অভিবাসন নিয়ে রাজনীতি করা হচ্ছে। তিনি বলেন, ওবামা প্রশাসনের বিপক্ষে রিপাবলিকানরা সংঘবদ্ধ প্রয়াস নিয়ে উদ্যোগটিতে বাগড়া দিতে সর্বশক্তি প্রয়োগ করেছে।কর্নেল ইউনিভার্সিটির আইনের অধ্যাপক স্টিফেন লোয়ের বলেছেন, নির্বাহী আদেশ দিয়ে প্রেসিডেন্টের এমন কর্মসূচি বাস্তবায়নের ক্ষমতা আছে কি না, তা মূল মামলায় শুনানির মাধ্যমে নির্ধারিত হবে। এ ধরনের মামলার শুনানি দীর্ঘ হবে। এ জন্য অভিবাসী সংগঠনগুলো উদ্বিগ্ন হয়ে পড়েছে।
