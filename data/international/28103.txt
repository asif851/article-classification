
হিলারি ক্লিনটন অথবা ডোনাল্ড ট্রাম্প, যেকোনো একজনকে পরবর্তী প্রেসিডেন্ট হিসেবে বেছে নিতে ভোট দিয়েছেন মার্কিন ভোটাররা। বিভিন্ন সংস্থার জরিপে বলা হয়েছে, ৫৮তম এই নির্বাচনে প্রায় ৫৪ শতাংশ ভোটার ভোট দিয়েছেন। গতকাল মঙ্গলবার ভোট গ্রহণ শেষে এখন চলছে গণনা। বাংলাদেশ সময় আজ বুধবার সকাল ১০টা নাগাদ জানা যাবে কে হবেন যুক্তরাষ্ট্রের ৪৫তম প্রেসিডেন্ট।রয়টার্স, সিএনএন, বিবিসি ও গার্ডিয়ানের হিসাবে দেখা যাচ্ছে, এখন পর্যন্ত যেসব অঙ্গরাজ্যের ভোটের প্রাথমিক ফল (এক্সিট পোল) পাওয়া গেছে, তার মধ্যে হিলারি ৬৮টি ইলেকটোরাল কলেজ ভোট পেয়েছেন। আর ট্রাম্প পেয়েছেন ৬৬টি।ডোনাল্ড ট্রাম্প ফ্লোরিডায় ২৯, কেনটাকিতে ১১, ইন্ডিয়ানায় ৮, ওয়েস্ট ভার্জিনিয়ায় ৫, ভার্জিনিয়া ১৩টি ইলেকটোরাল ভোট পেয়েছেন। হিলারি ক্লিনটন ভারমন্ট ৩, জর্জিয়া ১৬, নর্থ ক্যারোলাইনা ১৫, মিসিগান ১৬, ওহিয়াতে ১৮টি ইলেকটোরাল ভোট পেয়েছেন।
প্রাথমিক ফলাফলের শুরুতেই লাড়াইয়ের আভাস পাওয়া যাচ্ছে। প্রেসিডেন্ট হতে হলে ৫৩৮টি ইলেকটোরাল কলেজের মধ্যে ২৭০টি পেতে হবে।
ইন্ডিয়ানাতে জয়ের পর ট্রাম্পের রানিং মেট ভাইস প্রেসিডেন্ট পদপ্রার্থী মাইক পেন্স টুইটারে ভোটারদের অভিনন্দন জানিয়েছেন।
গুয়াম দ্বীপে জয়ী হন হিলারি। তবে গুয়ামে কোনো ইলেকটোরাল ভোট নেই।
মার্কিন প্রেসিডেন্ট নির্বাচনের পদ্ধতি ও প্রক্রিয়া এমন যে সারা দেশে সংখ্যাগরিষ্ঠ ভোটারের সমর্থনও বিজয়ের নিশ্চয়তা দেয় না। জিততে হলে একজন প্রার্থীকে সংগ্রহ করতে হয় ‘ইলেকটোরাল কলেজ’ ভোট, যার মোট সংখ্যা ৫৩৮টি। দুটি অঙ্গরাজ্য ছাড়া বাকি অঙ্গরাজ্যগুলোতে প্রাপ্ত সংখ্যাগরিষ্ঠতার ভিত্তিতে প্রার্থীরা সেই ইলেকটোরাল কলেজ ভোটে বিজয়ী হন, আর তার মধ্যে সংখ্যাগরিষ্ঠ ভোট, অর্থাৎ ২৭০টি পেলেই একজন প্রার্থী নির্বাচিত হতে পারেন।
