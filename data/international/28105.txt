
আইফোনের জন্য নিজের নাম পরিবর্তনের কথা শোনা গেছে। আইফোন কিনতে কিডনি বেচার খবরও গণমাধ্যমে পড়া হয়েছে। কিন্তু এবার শোনা গেল প্রেমিকদের দেওয়া ২০টি আইফোন বিক্রি করে বাড়ি কিনেছেন এক প্রেমিকা। চীনের শেনঝেন প্রদেশে এ ঘটনা ঘটেছে।
প্রেমিকদের কাছ থেকে ‘উপহার হিসেবে আদায় করা’ ২০টি আইফোন-৭ বিক্রি করে একটি বাড়ি কিনেছেন ওই প্রেমিকা। প্রথমে গুজব ভাবা হলেও পরে খোঁজ নিয়ে জানা গেছে ওই ঘটনা সত্যি।
ইন্ডিয়া টাইমসের খবরে বলা হয়েছে, স্থানীয় একটি সূত্র বলেছে, ওই নারীর ছদ্মনাম ‘শিয়াওলি’। তার মা একজন গৃহিণী। বাবা একটি অভিবাসন বিষয়ক কর্মী। তার বাবার বয়স হয়ে গেছে। তিনি একটি বাড়ি কেনা নিয়ে চাপে আছেন। কিন্তু তিনি নিজেও বিশ্বাস করতে পারছেন না যে তার মেয়ে এভাবে (প্রেমিকদের উপহার বেঁচে) বাড়ি কিনতে পারেন!’
এ নিয়ে সমালোচনাও চল​ছে ব্যাপক। চীনের সামাজিক যোগাযোগের মাধ্যম ওয়েইবোতে এক নারী মন্তব্য করেছেন, ‘আমি একজন প্রেমিকও খুঁজে পাই না। ওই নারী একই সময়ে ২০ জন ​​প্রেমিক পেয়েছেন এবং এমনকি তাদের কাছ থেকে একটি করে আইফোন-৭ ​পেয়েছেন। তার কাছে জানতে চাই, আমাকে এমন দক্ষতা শেখান।’
টেলিগ্রাফের খবরে বলা হয়েছে, ওই নারী তার ফোনগুলো একটি ওয়েবসাইটের মাধ্যমে বিক্রি করে ১ লাখ ১৫ হাজার ১০ চীনা ইউয়ান পেয়েছেন। ওই অর্থ দিয়ে তিনি পল্লি এলাকা বা গ্রামাঞ্চলের দিকে একটি বাড়ি কিনতে কিস্তির টাকা জমা দিয়েছেন।
সামাজিক সম্মানের স্বার্থেই ওই মহিলার পরিচয় প্রকাশ করা হয়নি। তবে ‘শিয়াওলি’ ছদ্মনামে তার ওই কীর্তি ছড়িয়েছে সংবাদমাধ্যমে।
