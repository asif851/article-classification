
ইসলামিক স্টেটকে (আইএস) ‘ঠগ ও হত্যাকারী’ হিসেবে অভিহিত করে জঙ্গিগোষ্ঠীটিকে ধ্বংস করার অঙ্গীকার করেছেন মার্কিন প্রেসিডেন্ট বারাক ওবামা।বার্তা সংস্থা এএফপির প্রতিবেদনে জানানো হয়, হোয়াইট হাউসের ওভাল অফিস থেকে গতকাল রোববার টেলিভিশনে জাতির উদ্দেশে দেওয়া ভাষণে এই প্রত্যয়ের কথা জানান ওবামা।ক্যালিফোর্নিয়া অঙ্গরাজ্যের সান বার্নার্দিনোয় এক দম্পতির হামলায় গত বুধবার ১৪ জন নিহত ও ২১ জন আহত হওয়ার পর ওবামা এই ভাষণ দিলেন। তাঁর ভাষণকে বিরল হিসেবে দেখা হচ্ছে। এই নিয়ে তৃতীয়বার ওভাল অফিস থেকে ভাষণ দিলেন তিনি। ওবামা বলেন, ‘সন্ত্রাসবাদের হুমকি বাস্তব। কিন্তু আমরা তা দমন করব।’মার্কিন প্রেসিডেন্ট বলেন, ‘আইএস এবং অন্য যেসব সংগঠন আমাদের ক্ষতি করার চেষ্টা করছে, আমরা তাদের ধ্বংস করব।’ক্যালিফোর্নিয়ার গুলির ঘটনাকে ‘সন্ত্রাসবাদী কাজ’ হিসেবে অভিহিত করেছেন ওবামা।
