
ভারতীয় কূটনীতিক দেবযানী খোবরাগাড়ের বিরুদ্ধে অভিযোগ প্রত্যাহার বা তাঁকে গ্রেপ্তারের ঘটনায় ক্ষমা প্রার্থনার কোনো পরিকল্পনা যুক্তরাষ্ট্রের নেই। মার্কিন বিভিন্ন সূত্রের বরাত দিয়ে ভারতীয় সংবাদমাধ্যম এ খবর প্রকাশ করেছে। একাধিক প্রতিবেদনে বলা হয়, মার্কিন অভিযোক্তারা দেবযানীর বিরুদ্ধে আরও সাক্ষ্যপ্রমাণ সংগ্রহ করছেন। তাঁর বিরুদ্ধে আনুষ্ঠানিক অভিযোগ দায়ের করার শেষ তারিখ নির্ধারণ করা হয়েছে আগামী ১৩ জানুয়ারি।গৃহপরিচারিকার ভিসার আবেদনে তথ্য জালিয়াতি এবং তাঁকে নির্ধারিত হারের চেয়ে কম মজুরি দেওয়ার অভিযোগে গত ১২ ডিসেম্বর ভারতের নিউইয়র্ক কনস্যুলেটের কর্মকর্তা দেবযানীকে আটক করা হয়েছিল। এ ঘটনায় ভারতজুড়ে ব্যাপক ক্ষুব্ধ প্রতিক্রিয়া হয়। খোবরাগাড়ে সব অভিযোগ অস্বীকার করেন এবং জামিনে মুক্তি পান। তাঁকে ‘অপমান’ করায় যুক্তরাষ্ট্রকে ক্ষমা চাইতে হবে বলে ভারতের পক্ষ থেকে দাবি জানানো হয়েছে।পরিচারিকা সংগীতা রিচার্ডের কাছ থেকে অভিযোগ পাওয়ার পর দেবযানীকে আটক করে হাতকড়া পরিয়ে নিয়ে যায় পুলিশ। পরে জামিনে মুক্ত ওই ভারতীয় কূটনীতিক পাল্টা অভিযোগ (চুরি ও ব্ল্যাকমেইল) আনেন সংগীতার বিরুদ্ধে। দেবযানীকে ‘অপমানের’ প্রতিবাদে নয়াদিল্লিতে মার্কিন দূতাবাসের বাইরের নিরাপত্তা বেষ্টনী তুলে দেওয়াসহ যুক্তরাষ্ট্রের বিরুদ্ধে বেশ কয়েকটি পাল্টা ব্যবস্থা নেয় ভারত। বিবিসি।
