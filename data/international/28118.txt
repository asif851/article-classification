
যুক্তরাজ্যে আজ বৃহস্পতিবার চলছে সাধারণ নির্বাচন। পার্লামেন্টে এমপি পদের জন্য লেবার দলের হয়ে লড়ছেন তিন বাংলাদেশি কন্যা রুশনারা আলী, টিউলিপ রেজওয়ানা সিদ্দিক ও রূপা আশা হক। লর্ড অ্যাশক্রফট পরিচালিত আসনভিত্তিক জরিপে তিনজনই ভোটের দৌড়ে এগিয়ে রয়েছেন।গতবারের নির্বাচনে (২০১০ সাল) জয়ী হয়ে ব্রিটিশ পার্লামেন্টে এমপি হন বাংলাদেশি বংশোদ্ভূত রুশনারা আলী। তাঁর বিজয়ের মধ্য দিয়ে ব্রিটিশ পার্লামেন্টে বাংলাদেশিদের অভিষেক ঘটে। জরিপের ফলে রুশনারার পাশাপাশি এবার এগিয়ে রয়েছেন টিউলিপ ও রূপা।নির্বাচনে লর্ড অ্যাশক্রফট জরিপ বেশ আলোচিত। এ বছরের শুরুর দিকে আসনভিত্তিক এই জরিপ চালানো হয়। সাম্প্রতিক এই জরিপের পর্যালোচনা করে ‘লর্ড অ্যাশক্রফট পোলস’ বলছে আগের ফলাফলের তেমন একটা বদল হয়নি।রুশনারা সিলেটি কন্যা। জন্ম বিশ্বনাথে। গতবার পূর্ব লন্ডনের বেথনাল গ্রিন অ্যান্ড বো আসনে প্রায় ১২ হাজার ভোট বেশি পেয়ে তিনি বিজয়ী হন। এবারও একই আসনে লড়ছেন তিনি। এবার বড় ব্যবধানে জেতার সম্ভাবনা রয়েছে তাঁর।আসনভিত্তিক জরিপে লন্ডনের হ্যাম্পস্টেড অ্যান্ড কিলবার্ন আসনে টিউলিপ এবং লন্ডনের ইলিং সেন্ট্রাল অ্যান্ড অ্যাকটন আসনে রূপা প্রতিদ্বন্দ্বী প্রার্থীর চেয়ে বেশি ব্যবধানে এগিয়ে আছেন।লন্ডনে তুমুল প্রতিদ্বন্দ্বিতাপূর্ণ ১০টি আসনের শীর্ষে রয়েছে হ্যাম্পস্টেড অ্যান্ড কিলবার্ন। আসনটিতে গত ২৩ বছর ধরে টানা এমপি ছিলেন লেবার দলের অস্কার বিজয়ী অভিনেত্রী গ্লেন্ডা জ্যাকসন। ২০১০ সালের নির্বাচনে মাত্র ৪২ ভোটের ব্যবধানে তিনি জিতেছিলেন। ওই নির্বাচনে সবচেয়ে কম ভোটের ব্যবধানে ফলাফল নির্ধারণের আসন ছিল এটি। এ কারণে এবার আসনটি পেতে মরিয়া কনজারভেটিভ দল। আসনটিতে দখল রাখতে চান লেবার দলের নতুন প্রার্থী টিউলিপ।
টিউলিপ বাংলাদেশের প্রধানমন্ত্রী শেখ হাসিনার ছোট বোন শেখ রেহানার মেয়ে। জরিপে টিউলিপ প্রতিদ্বন্দ্বী প্রার্থী কনজারভেটিভ দলের সায়মন মার্কাসের চেয়ে ১৭ শতাংশ ব্যবধানে এগিয়ে।  লন্ডনের দ্বিতীয় সর্বোচ্চ প্রতিদ্বন্দ্বিতাপূর্ণ আসন ইলিং সেন্ট্রাল অ্যান্ড অ্যাকট। এ আসনে গতবার তিন হাজার ৭১৬ ভোটের ব্যবধানে বিজয়ী হন কনজারভেটিভ দলীয় প্রার্থী এঞ্জি ব্রে। ২০১০ সালের নির্বাচনে এঞ্জি ব্রে পেয়েছিলেন ১৭ হাজার ৯৪৪ ভোট। ১৪ হাজার ২২৮ ভোট পেয়ে দ্বিতীয় হয়েছিলেন লেবার দলের প্রার্থী। এবার এঞ্জি ব্রের সঙ্গে লেবার দলের হয়ে লড়ছেন বাংলাদেশি বংশোদ্ভূত রূপা হক। লর্ড অ্যাশক্রফটের জরিপে এই আসনে রূপা হক ৬ শতাংশ ব্যবধানে এগিয়ে আছেন বলে আভাস দেওয়া হয়েছে।রূপা কিংস্টন বিশ্ববিদ্যালয়ের শিক্ষক। আদিবাড়ি পাবনায়।জরিপের ফলাফলের বাস্তবতা জানা এখন সময়ের ব্যাপার। আজ যুক্তরাজ্যের স্থানীয় সময় সকাল ৭টা থেকে ভোট শুরু হয়েছে। চলবে রাত ১০টা পর্যন্ত। আগামীকাল সকালে জানা যাবে, বাংলাদেশি বংশোদ্ভূত কতজন ব্রিটিশ পার্লামেন্টে পা রাখছেন। জানা যাবে, কনজারভেটিভ দলের নেতা ডেভিড ক্যামেরন প্রধানমন্ত্রী পদে থাকছেন, নাকি ওই পদে আসছেন লেবার দলের নেতা এড মিলিব্যান্ড। এবার যুক্তরাজ্যের প্রধান তিনটি দল থেকে মোট ১১ জন বাংলাদেশি বংশোদ্ভূত প্রার্থী এমপি পদে লড়ছেন। তাঁদের মধ্যে লেবার দল থেকে সাতজন, লিবারেল ডেমোক্র্যাটস দল থেকে তিনজন এবং কনজারভেটিভ দল থেকে একজন মনোনয়ন পেয়েছেন।
