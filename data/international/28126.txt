
নোবেলজয়ী অর্থনীতিবিদ, অধ্যাপক অমর্ত্য সেনের নতুন বই ‘ফার্স্টবয়দের দেশ’ প্রকাশিত হলো কলকাতায়। গতকাল সোমবার বিকেলে কলকাতার আইসিসিআর মিলনায়তনে আনুষ্ঠানিকভাবে এই বইয়ের মোড়ক উন্মোচন করেন যাদবপুর বিশ্ববিদ্যালয়ের ইমেরিটাস অধ্যাপক সুকান্ত চৌধুরী।
বইটি প্রকাশ করেছে কলকাতার আনন্দ পাবলিশার্স। মোড়ক উন্মোচনের পর অমর্ত্য সেন বলেন, সুবিধাবঞ্চিত পরিবারের মেয়েদের চেয়ে ছেলেরা বেশি সুযোগ-সুবিধা পায়। অথচ ছেলেমেয়েদের সমান সুযোগ-সুবিধা দেওয়া উচিত। এসব কথাই ফুটে উঠেছে এই বইয়ের বিভিন্ন প্রবন্ধে। বলা হয়েছে, যেকোনো স্বাধীন ও গণতান্ত্রিক দেশেরই এসব সমস্যাগুলো সমাধান করে নেওয়া উচিত।
অর্মত্য সেন আরও বলেন, ‘আজকের দিনে আমরা যে বিভিন্ন সমস্যার সম্মুখীন হই, সেগুলো মোকাবিলা করতে এই বই সহায়ক হবে।’
২৭৮ পাতার এই বইয়ের দাম রাখা হয়েছে ৪০০ রুপি। মোড়ক উন্মোচনের সময় উপস্থিত ছিলেন আনন্দবাজার পত্রিকার সম্পাদক অনির্বাণ চট্টোপাধ্যায়। তিনি এবং কুমার রানা ইংরেজিতে লেখা মূল প্রবন্ধগুলো বাংলায় অনুবাদ করেন।
 
