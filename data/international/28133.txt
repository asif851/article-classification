
বাংলাদেশ ও ভারতের মধ্যে আরও শক্তিশালী সম্পর্কের ওপর গুরুত্ব আরোপ করেছেন ত্রিপুরা বিশ্ববিদ্যালয়ের উপাচার্য অঞ্জন কুমার ঘোষ। গতকাল সোমবার আগরতলা প্রেসক্লাবে ভারত-বাংলাদেশ সম্পর্কবিষয়ক এক কর্মশালার উদ্বোধনী বক্তব্যে তিনি এই গুরুত্বারোপ করেন।
উপাচার্য বলেন, ‘বাংলাদেশ থেকে বেশ কিছু শিক্ষার্থী এ রাজ্যে আসছেন। এখন প্রয়োজন শিক্ষার্থী বিনিময় কর্মসূচির।’  গুয়াহাটির ওকেডি ইনস্টিটিউটের সহায়তায় এই কর্মশালার আয়োজক ত্রিপুরা বিশ্ববিদ্যালয়। জাপানের সাসাকাওয়া পিস ফাউন্ডেশন এই কর্মশালার অন্যতম পৃষ্ঠপোষক।
প্রথম আলোর যুগ্ম সম্পাদক সোহরাব হাসান এই অনুষ্ঠানের অন্যতম আমন্ত্রিত বক্তা। দুদিনের এই কর্মশালার প্রথম দিন তিনি বলেন, ‘রাষ্ট্রের সঙ্গে রাষ্ট্রের বন্ধুত্বের চেয়ে মানুষের সঙ্গে মানুষের মেলামেশা আরও বেশি জরুরি। তাই মানুষের সঙ্গে মানুষের মেলামেশার সুযোগ আরও বাড়াতে হবে।’ একই সঙ্গে তিনি বাংলাদেশের মুক্তিযুদ্ধে ত্রিপুরার অবদানের কথা স্মরণ করেন।
কর্মশালায় সাবেক জঙ্গি নেতা বিজয় কুমার রাঙ্খল বলেন, ‘বন্দুকের নল দিয়ে কোনো সমস্যারই সমাধান সম্ভব নয়। এটা বুঝতে পেরেই অস্ত্র ছাড়ি। ভালোবাসার থেকে ভালো কিছু নেই। এটা দিয়েই সব সমস্যার সমাধান সম্ভব।’
শিক্ষাবিদ দেজিত চক্রবর্তীর মতে, শুধু ব্যবহারিক ইতিহাসই নয়, ত্রিপুরা ও বাংলাদেশ অর্থনৈতিক ইতিহাসেরও শরিক।
আজ মঙ্গলবার শেষ হবে কর্মশালা। প্রথম দিনের কর্মশালায় সঞ্চালক ছিলেন প্রথম আলোর উত্তর–পূর্বাঞ্চলীয় প্রতিনিধি তরুণ চক্রবর্তী।
