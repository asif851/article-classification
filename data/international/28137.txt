
মেরু আবর্তের প্রভাবে যুক্তরাষ্ট্রের বিস্তৃত মধ্যাঞ্চলের তাপমাত্রা গতকাল সোমবার গত দুই দশকের মধ্যে সর্বনিম্ন পর্যায়ে নেমে গেছে। অন্তত চারজনের প্রাণহানির খবর পাওয়া গেছে। কানাডার কয়েকটি অঞ্চলেও একই পরিস্থিতি বিরাজ করছে।
বার্তা সংস্থা রয়টার্সের প্রতিবেদনে জানানো হয়, বিপজ্জনক শীতের প্রভাবে যুক্তরাষ্ট্রের সংশ্লিষ্ট অঞ্চলের শিক্ষাপ্রতিষ্ঠান, ব্যবসা-বাণিজ্য বন্ধ হয়ে গেছে। উড়োজাহাজের কয়েক হাজার ফ্লাইট বাতিল করা হয়েছে।
বিবিসি অনলাইনে প্রকাশিত প্রতিবেদনে জানানো হয়, যুক্তরাষ্ট্রের উত্তর-পূর্বাঞ্চল ও কানাডার সংশ্লিষ্ট অঞ্চলে ইতিমধ্যে বড় ধরনের তুষারপাত ও শৈত্যপ্রবাহের কারণে দুই ফুট পুরু তুষারের স্তর পড়েছে। গতকাল তিন হাজার ৭০০ ফ্লাইট বাতিল করা হয়েছে। স্থানীয় লোকজনকে খাবারের মজুতসহ ঘরের ভেতরে অবস্থানের পরামর্শ দেওয়া হয়েছে। বাস্তুহারাদের আশ্রয় শিবিরগুলোর ধারণক্ষমতা ছাড়িয়ে গেছে।
এবারের ব্যতিক্রমী তীব্র ঠান্ডার কারণ হিসেবে সুমেরু অঞ্চল থেকে প্রবাহিত বিশেষ ধরনের আবর্তকে দায়ী করা হচ্ছে। ঘড়ির কাঁটার বিপরীতমুখী ওই শৈত্যপ্রবাহ এবং বাতাসের সমন্বয়ে তৈরি আবর্তটির কারণে যুক্তরাষ্ট্রের উত্তর ও মধ্যাঞ্চলে তাপমাত্রা মাইনাস ৫১ ডিগ্রি সেলসিয়াসে নেমে যায়।
যুক্তরাষ্ট্রের জাতীয় আবহাওয়া বিভাগ সূত্র জানায়, মধ্য-পশ্চিমাঞ্চল থেকে শুরু করে মধ্য-আটলান্টিক অঞ্চল দিয়ে গত কয়েক বছরে সবচেয়ে তীব্র শৈত্যপ্রবাহ শুরু হয়েছে। ওহাইও, সাউথ ডাকোটা ও ইলিনয় অঙ্গরাজ্যে ওই প্রবল শীত জেঁকে বসবে। এ ছাড়া টেনেসি ও কেন্টাকি অঙ্গরাজ্যেও কয়েক ইঞ্চি পুরু তুষার পড়তে পারে।
