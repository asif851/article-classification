
বিমানবন্দরের নিরাপত্তা কর্মকর্তা জানতে চাইলেন, লাগেজে কী আছে? তিনি অবলীলায় বলে দিলেন, সি-৪ বিস্ফোরক দ্রব্য বহন করছেন। আর যায় কোথায়? শুরু হয়ে গেল হুড়োহুড়ি—কে কার আগে পালাবে! ছুটতে ছুটতে পুলিশের বোমা উদ্ধারকারী দলও এসে হাজির। এই রসিকতার ফলটাও তিনি পেলেন হাড়ে হাড়ে। প্রায় ৯০ হাজার ডলার জরিমানা করা হলো তাঁকে।
আজ মঙ্গলবার এনডিটিভি অনলাইনের খবরে জানানো হয়, এমন ঘটনা ঘটে যুক্তরাষ্ট্রের ফ্লোরিডা অঙ্গরাজ্যের মায়ামি আন্তর্জাতিক বিমানবন্দরে। কাণ্ডটি ঘটান ভেনেজুয়েলার চিকিৎসক ম্যানুয়েল আলভারাদো (৬০)। তাঁর আইনজীবী ব্রায়ান বিবারের ভাষ্য, গত ২২ অক্টোবর বোগোটার উদ্দেশে ওই বিমানবন্দর ত্যাগের আগে একজন নিরাপত্তা কর্মকর্তা আলভারাদোর লাগেজের মালামাল সম্পর্কে জানতে চান। তিনি স্রেফ মজা করার জন্য বোমা থাকার কথা বলেন। কিন্তু কর্মকর্তার কাছে আলভারাদোর জবাব মজা লাগেনি। তিনি বরং হইচই বাধিয়ে দেন। আলভারাদো বোঝানোর চেষ্টা করেন তাঁর কাছে আসলে বোমা নেই। এমনি বলেছেন। কিন্তু ততক্ষণে দেরি হয়ে গেছে। শেষে পুলিশের বোমা উদ্ধারকারী একটি দল এসে পরিস্থিতি সামলায়।
এ ঘটনার পর আলভারাদোর বিরুদ্ধে মিথ্যা বোমার ভয় দেখানোর অভিযোগ আনা হয়। এ অভিযোগ থেকে মুক্তি পেতে তাঁকে ৮৯ হাজার ১৭২ মার্কিন ডলার জরিমানা করা হয়, যা প্রায় ৭০ লাখ টাকা।
