
ভারতের বেঙ্গালুরু শহরের একটি স্কুলে ঢুকে পড়া সেই চিতাবাঘটি এবার খাঁচা থেকে পালিয়েছে। স্কুলের ওই ঘটনার পর বাঘটিকে চিকিৎসার জন্য বানেরঘাটা ন্যাশনাল পার্কে নিয়ে যাওয়া হয়। সেখানে গত রোববার খাঁচা থেকে এটি পালিয়েছে। সেখানকার কর্মকর্তাদের বরাত দিয়ে বিবিসি অনলাইন আজ মঙ্গলবার এ তথ্য জানায়।
তবে পার্কের পরিচালক সন্তোষ কুমার স্থানীয় গণমাধ্যমকে বলেন, ‘এ নিয়ে ভয় পাওয়ার কিছু নেই। চিতাটি (লেপার্ড) পার্কেই আছে। আর এটি স্বাভাবিক।’ হিন্দুস্তান টাইমসকে তিনি বলেন, চিকিৎসার জন্য চিতাটিকে আমরা আরও কয়েক দিন এখানে রেখে দিতে চাই।’  পার্কের কর্মকর্তারা জানান, বনকর্মীরা চিতাটিকে খাওয়াতে খাঁচায় ঢুকলে এটি পালায়। সম্ভবত কর্মীরা খাঁচার দরজাটি ঠিকভাবে বন্ধ করেনি।
৭ ফেব্রুয়ারি চিতাটি কুনদালাহালি এলাকায় একটি স্কুলে ঢুকে পড়ে। স্কুলের নিরাপত্তা ক্যামেরায় থাকা ফুটেজে দেখা গেছে, আট বছর বয়সী চিতাবাঘটি সকালের দিকে স্কুলের ভেতরে পায়চারি করছিল। এটিকে পাকড়াও করতে গিয়ে একজন বিজ্ঞানী ও বন বিভাগের একজন কর্মীসহ ছয়জন আহত হন। প্রায় ১০ ঘণ্টা ধরে চেষ্টা চালানোর পর সন্ধ্যায় চেতনানাশক দিয়ে চিতাটিকে কাবু করা সম্ভব হয়। এরপর এটিকে ধরে চিকিৎসার জন্য জাতীয় পার্কে নিয়ে যাওয়া হয়।
বন্যপ্রাণী কর্মকর্তা রবি রালফ বিবিসি হিন্দির ইমরান কুরেশিকে বলেন, স্কুলের অদূরেই বন রয়েছে। ধারণা করা হচ্ছে, পথ ভুলে বাঘটি স্কুলে ঢুকে পড়েছিল। শহরের বিভিন্ন স্থানে বেশ কয়েকটি চিতাবাঘ দেখা গেছে। ১১ ফেব্রুয়ারি চিতাবাঘের ভয়ে বেঙ্গালুরুর ১৩০টি স্কুল বন্ধ ঘোষণা করা হয়।
সাম্প্রতিক শুমারি অনুযায়ী, ভারতে ১২ থেকে ১৪ হাজার চিতাবাঘ আছে।
