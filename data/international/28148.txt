
বোন প্রিয়াঙ্কা গান্ধীর ছেলে রাইহান ভদ্রকে দত্তক নিতে যাচ্ছেন কংগ্রেস নেতা রাহুল গান্ধী। তিনি রাইহানের নামের শেষে গান্ধী যোগ করতে চান। রবার্ট ভদ্রকে বিয়ের পর প্রিয়াঙ্কা গান্ধী তাঁর নামের শেষে ভদ্র যোগ করেন।রাহুল গান্ধী চাইছেন, তাঁর মা সোনিয়া গান্ধীর পরামর্শেই রাইহানকে তাঁদের বংশধর হিসেবে পরিচয় দিতে। এতে প্রিয়াঙ্কার সম্মতি আছে। রবার্ট ভদ্রও সবুজ সংকেত দিয়েছেন।১৪ বছরের এই রাইহানের সঙ্গে দারুণ ভাব মামা রাহুল গান্ধীর। মামাকেও দারুণ পছন্দ তার। রাইহান এখন দেরাদুনে পড়াশোনা করছে। কিছুদিন আগে সে নিজের নামের শেষে ‘গান্ধী’ লিখতে শুরু করেছিল। কিন্তু বিদ্যালয়ের বন্ধুরা সমালোচনা শুরু করলে সে ‘গান্ধী’ লেখা বন্ধ করে দেয়।প্রায় এক বছর আগে ভয়াবহ বন্যার পর উত্তরাখন্ডের কেদারনাথ পরিদর্শনে গিয়েছিলেন রাহুল। তখন তিনি ভাগনে রাইহানকে দেখতে তার বিদ্যালয়ে যান। বিদ্যালয়ে তার স্থানীয় অভিভাবক হিসেবে রয়েছে মামা রাহুলের নাম।রাহুল বিয়ে করবেন কি না, তা এখনো স্পষ্ট নয়। তাঁর বয়স এখন ৪৪ বছর। কেউ কেউ মনে করছেন, তিনি শেষ পর্যন্ত বিয়ে না-ও করতে পারেন এসব ভেবে গান্ধী পরিবারের বংশধরের তালিকায় নিতে চান রাইহানকে। একইভাবে কংগ্রেসের রাজনীতিতে রাহুল বোন প্রিয়াঙ্কা ভদ্রকেও আনতে চান।গত লোকসভা নির্বাচনে বিরোধীরা যেভাবে রাহুলের সমালোচনা করেছেন, তাতে ক্ষুব্ধ প্রিয়াঙ্কা। এর জবাব দিতেই প্রিয়াঙ্কা মাঠে নামতে পারেন বলে রাজনৈতিক মহলের খবর। প্রিয়াঙ্কার বাবা রাজীব গান্ধী সব সময় মনে করতেন, তাঁর মেয়ের মধ্যে দৃঢ় রাজনৈতিক প্রতিভা লুকিয়ে আছে। দাদি ইন্দিরা গান্ধীও মৃত্যুর ১০ দিন আগে তাঁর রাজনৈতিক উপদেষ্টা মাখনলাল ফতেদারকে বলেছিলেন, তাঁর নাতনি এক দিন দল ও দেশের হাল ধরবে।
