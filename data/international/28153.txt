
পশ্চিমবঙ্গের মুখ্যমন্ত্রী মমতা বন্দ্যোপাধ্যায় বলেছেন, ‘বিজেপি রাবণের দল। মানব না বিজেপিকে। মানব না বিজেপির কৈকেয়ী-মন্থরাদের।’ আজ মঙ্গলবার দুপুরে মালদা স্টেডিয়ামে আয়োজিত এক সভায় তিনি এসব কথা বলেন।
ভারতের পাঞ্জাব ন্যাশনাল ব্যাংক থেকে সাড়ে ১১ হাজার কোটি রুপি লুটপাটের ঘটনায় ক্ষুব্ধ মমতা বলেছেন, মানুষ কোথায় রাখবে টাকা? মানুষের আস্থা আর বিশ্বাসস্থলে আঘাত করেছে বিজেপি সরকার। ব্যাংক থেকে কোটি কোটি টাকা লুটপাট হচ্ছে। নোট বাতিলের সময় দেশের ব্যাংক থেকে লুট হয়ে গেছে বহু টাকা। এখন মানুষ কোথায় টাকা রাখবে? অর্থ লুটের ঘটনা তদন্তের জন্য তিনি বিশেষ তদন্ত দল গঠনের দাবি জানান।
মমতা অভিযোগ করে বলেছেন, আধার কার্ড চালু করে ব্যাংকের আরও অর্থ লুটের পথ প্রশস্ত করা হয়েছে। এটা মেনে নেওয়া যায় না। বিজেপি আজ রাবণের দলে পরিণত হয়েছে। সাহায্য করছে অর্থ লুটপাটকারীদের বিদেশে পালিয়ে যেতে। আর দু-তিনজন লোককে এই পালানোর ক্ষেত্রে সাহায্য করেছে বিজেপি সরকার। জনগণ আধার কার্ড করবে, আবার তাদের টাকা লুট হবে, এটা মানা হবে না।তিনি আরও বলেন, বাংলার মাটি কাউকে ভয় পায় না। বাংলার মানুষ মাথা নত করতে শেখেনি। তাই বাংলার মানুষ মানবে না। কৃষকেরা ঋণ পাচ্ছে না। অথচ অর্থ লুট হচ্ছে।
বিজেপির সমালোচনা করে মমতা আরও বলেন, বিজেপি সরকার আজ সাম্প্রদায়িকতা ছড়াচ্ছে। ধর্মে-বর্ণে দাঙ্গা লাগাচ্ছে। সাম্প্রদায়িক সম্প্রীতি নষ্ট করছে। সরকারি টাকা খরচ করে ফুর্তি করছে। এটা মেনে নেওয়া যায় না।
