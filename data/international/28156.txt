
ভারতের বিধানসভা নির্বাচনে উত্তর প্রদেশে বিপুল সংখ্যাগরিষ্ঠতা নিয়ে জয়ের পতাকা উড়িয়েছে ভারতীয় জনতা পার্টি (বিজেপি)। কংগ্রেসকে ঠেকাতে নরেন্দ্র মোদি আর অমিত শাহর কৌশলের কাছে পরাজিত হয়েছে কংগ্রেস। জোট বেঁধেও পরাজয় আটকাতে পারেনি কংগ্রেস। রাজ্য হাতছাড়া হয়েছে তাদের। অন্যদিকে, মায়াবতীর দল বহুজন সমাজ পার্টি দাঁড়াতেই পারেনি সেখানে।
ভারতের পাঁচ রাজ্যের বিধানসভা নির্বাচনে উত্তর প্রদেশ, পাঞ্জাব ও উত্তরাখন্ডের সব আসনের ফল ঘোষণা করা হয়েছে। এর মধ্যে একক সংখ্যাগরিষ্ঠতা নিয়ে উত্তর প্রদেশ ও উত্তরাখন্ডে জয় পেয়েছে বিজেপি। পাঞ্জাবে একক সংখ্যাগরিষ্ঠতা নিয়ে জয় পেয়েছে কংগ্রেস। গোয়া ও মণিপুরে পুরো ফল ঘোষণা এখনো বাকি। এর মধ্যে গোয়ায় কংগ্রেস এবং মণিপুরে বিজেপি এগিয়ে।
ভারতের পাঁচ রাজ্য উত্তর প্রদেশ, পাঞ্জাব, উত্তরাখন্ড, গোয়া ও মণিপুরে বিধানসভা নির্বাচন শুরু হয় গত ৪ ফেব্রুয়ারি। শেষ হয় ৮ মার্চ। পাঁচ রাজ্যে ৬৯০টি আসনে প্রায় ১৬ কোটি ভোটার রয়েছেন। এর মধ্যে ২৩টি নিম্নবর্ণ ও ক্ষুদ্র নৃগোষ্ঠীর জন্য সংরক্ষিত। ভোট গ্রহণ শেষে আজ শনিবার ফল ঘোষণা করা হয়।
নির্বাচনে উত্তর প্রদেশ রাজ্যে মোট সাত দফায় নির্বাচন হয়। মণিপুরে ভোট হয় দুই দফায়। এ ছাড়া উত্তরাখন্ড, গোয়া ও পাঞ্জাব রাজ্যে এক দফায় ভোট হয়।
দিনের প্রথমার্ধে ভারতের সবচেয়ে জনবহুল রাজ্য উত্তর প্রদেশের সব কটি আসনের ফলাফল ঘোষণা করা হয়। এতে বিজেপি এককভাবে বিপুল সংখ্যাগরিষ্ঠতা অর্জন করেছে। রাজ্যের ৪০৩টি আসনের মধ্যে বিজেপি পেয়েছে ৩০৯টি আসন। একক সংখ্যাগরিষ্ঠতার জন্য কমপক্ষে ২০২টি আসন পেত হতো। এর আগে বুথফেরত জরিপে বিজেপি জয়লাভ করবে বলে ভবিষ্যদ্বাণী করা হলেও কংগ্রেস তা উড়িয়ে দেয়। বিজেপিকে ঠেকাতে সমাজবাদী পার্টির (এসপি) সঙ্গে জোট বাঁধে কংগ্রেস। এরপরও শেষ রক্ষা হয়নি। জোট বেঁধেও সেখানে মাত্র ৬৬টি আসনে জয় পেয়েছে কংগ্রেস। শুরুতে বর্তমান মুখ্যমন্ত্রী অখিলেশ যাদব আরেক বড় নেতা মায়াবতীর বহুজন সমাজ পার্টির (বিএসপি) সঙ্গে জোট গড়ার বিষয়টি উড়িয়ে দিলেও বুথফেরত জরিপের ফল আসার পর তাঁর সুর নরম হয়েছিল। তবে ঘোষিত ফল অনুসারে উত্তর প্রদেশে মাত্র ২১টি আসন পেয়েছে বিএসপি। আর অন্যান্য দল পেয়েছে সাতটি আসন।
বিশ্লেষকদের মতে, কংগ্রেসের দীর্ঘদিনের সঙ্গী প্রবীণ নেতা নারায়ণ দত্ত তিওয়ারির কারণেই উত্তরাখন্ডে হেরেছে কংগ্রেস। ফলাফল অনুসারে, উত্তরাখন্ড রাজ্যের ৭০টি আসনের মধ্যে বিজেপি ৫১টি আসনে জয় তুলে একক সংখ্যাগরিষ্ঠতা অর্জন করেছে। একক সংখ্যাগরিষ্ঠতার জন্য কমপক্ষে ৩৬টি আসনে জয় পেতে হতো। এ রাজ্যে কংগ্রেস এককভাবে ১৫টি আসনে জয় পেয়েছে। একটি আসনও পায়নি বিএসপি। এ ছাড়া অন্যান্য দল পেয়েছে চারটি আসন।
বলা হচ্ছে, উত্তরাখন্ডে এবার কংগ্রেসের হারের পেছনে বিক্ষুব্ধ কংগ্রেস নেতারাই অনেকখানি ভূমিকা রেখেছেন। নির্বাচনের আগে কংগ্রেস নেতা নারায়ণ দত্ত তিওয়ারি দল ছেড়ে যোগ দেন বিজেপিতে। এতে নির্বাচনী ফলে কোনো প্রভাব পড়বে বলে ভাবেনি কংগ্রেস। তবে এই তিওয়ারিকে দিয়েই উত্তরাখন্ডে জয় তুলে নিয়েছে বিজেপি। তিওয়ারি তিনবার উত্তর প্রদেশ ও একবার উত্তরাখন্ডের মুখ্যমন্ত্রী হয়েছিলেন।
অন্যদিকে, ভারতের বিধানসভা নির্বাচনে পাঞ্জাবে একক সংখ্যাগরিষ্ঠতা পেয়েছে কংগ্রেস। ১১৭টি আসনের মধ্যে কংগ্রেস ৭২টিতে জিতেছে। একক সংখ্যাগরিষ্ঠতার জন্য ৫৯টি আসনে জয়ের প্রয়োজন ছিল। এ রাজ্যে দ্বিতীয় অবস্থানে রয়েছে অরবিন্দ কেজরিওয়ালের আম আদমি পার্টি (এএপি)। দলটি ২৭টি আসন পেয়েছে। অন্যদিকে, আকালি দলের সঙ্গে জোট বেঁধেও বিজেপি পেয়েছে ১৮ আসন।
মণিপুর রাজ্যে কংগ্রেস এখন পর্যন্ত ২৩টি আসন পেয়ে এগিয়ে রয়েছে। রাজ্যের ৬০টি আসনের মধ্যে ৪৪টির ফল ঘোষণা করা হয়েছে। একক সংখ্যাগরিষ্ঠতার জন্য পেতে হবে কমপক্ষে ৩১টি আসন। এখন পর্যন্ত বিজেপি এ রাজ্যে ১৫টি আসন পেয়েছে।
গোয়ায়ও কংগ্রেস এগিয়ে। ৪০টি আসনের মধ্যে ২৩টির ফল ঘোষণা করা হয়েছে। ১১টি আসন পেয়ে সেখানে এগিয়ে রয়েছে কংগ্রেস। বিজেপি পেয়েছে আটটি আসন। অন্যান্য দল আসন পেয়েছে চারটি। একক সংখ্যাগরিষ্ঠতা পেতে হলে কমপক্ষে ২১টি আসন পেতে হবে। সূত্র: এনডিটিভি ও টাইমস অব ইন্ডিয়া অনলাইন
