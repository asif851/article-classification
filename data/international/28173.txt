
তিন বছর পর নাইজেরিয়ার অপহৃত ৮২ স্কুলছাত্রীকে মুক্তি দিল জঙ্গি দল বোকো হারাম। ২০১৪ সালের এপ্রিল মাসে দেশটির উত্তর-পূর্বাঞ্চলের চিবক এলাকা থেকে দুই শতাধিক স্কুলছাত্রীকে অপহরণ করা হয়।
সুইজারল্যান্ড এবং আন্তর্জাতিক রেডক্রস কমিটি দীর্ঘ আলোচনা শেষে ৮২ স্কুলছাত্রীর মুক্তি নিশ্চিত করেছে। নাইজেরিয়ার সরকারি কার্যালয় টুইটারে এক বার্তায় বিষয়টি জানিয়েছে।
নাইজেরিয়ার রাজধানী আবুজায় দেশটির প্রেসিডেন্ট মুহাম্মাদু বুহারির কাছে আজ রোববার অপহৃত স্কুলছাত্রীদের হস্তান্তর করা হবে। তবে এ ঘটনায় বোকো হারামের সন্দেহভাজন কতজন জঙ্গি রয়েছেন বা কতজনকে বিনিময় করা হচ্ছে, সে বিষয়ে বিস্তারিত কিছু জানানো হয়নি।
সেনাবাহিনীর একটি সূত্র বলছে, অপহৃত মেয়েরা ক্যামেরুন সীমান্তের কাছে বাঙ্কি এলাকায় রয়েছে। তাদের স্বাস্থ্য পরীক্ষা করা হচ্ছে। এরপর তাদের আবুজায় নেওয়া হবে।
স্কুল থেকে ২২০ জন ছাত্রীকে বোকো হারাম জঙ্গিরা অপহরণ করে। গত অক্টোবর মাসে ২০ জনকে মুক্ত করা হয়।
বোকো হারাম জঙ্গিরা কয়েক হাজার শিশু ও মানুষকে অপহরণ করেছে। তাদের মধ্যে আলোচিত ছিল চিবক মেয়েরা।
