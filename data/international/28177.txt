
সিরিয়ায় মার্কিন নেতৃত্বাধীন জোটের বিমান হামলায় আল-কায়েদার একটি গোষ্ঠীর কথিত জ্যেষ্ঠ নেতা নিহত হয়েছেন। গতকাল মঙ্গলবার মার্কিন প্রতিরক্ষা দপ্তর পেন্টাগন এ তথ্য দিয়েছে। আজ বুধবার বার্তা সংস্থা এএফপির প্রতিবেদনে জানানো হয়।নিহত ব্যক্তির নাম মুহসিন আল-ফাদলি। তিনি আল-কায়েদার সঙ্গে যুক্ত খোরাসান গোষ্ঠীর নেতা বলে দাবি করা হয়। গোষ্ঠীটি সিরিয়ায় সক্রিয়।পেন্টাগনের মুখপাত্র জেফ ডেভিসের ভাষ্য, গত ৮ জুলাই আল-ফাদলির ওপর হামলা চালানো হয়। এ সময় তিনি সিরিয়ার সারমাদা এলাকার কাছে একটি গাড়িতে ছিলেন।পেন্টাগন মুখপাত্র দাবি করেন, আল-ফাদলি আল-কায়েদার অল্পসংখ্যক নেতার মধ্যে একজন, যিনি ৯ / ১১-এর হামলার কথা আগেই জানতেন।গত বছরের নভেম্বরেও আল-ফাদলির ওপর হামলা চালিয়েছিল যুক্তরাষ্ট্র। তখন তাঁর নিহত হওয়ার তথ্যের সত্যতা নিশ্চিত করেনি মার্কিন প্রশাসন।আল-ফাদলির সম্পর্কে তথ্য প্রদানে মার্কিন পররাষ্ট্র দপ্তর ৭০ লাখ ডলার পুরস্কার ঘোষণা করেছিল।
