
ইসরায়েলের পুলিশ জানিয়েছে, দখল করা পশ্চিম তীরের বসতির কাছে এক ইসরায়েলিকে ছুরিকাঘাতে হত্যা করেছেন এক ফিলিস্তিনি। ঘটনার পর ওই ফিলিস্তিনি পালিয়ে যান।
ঘটনাটি ঘটেছে পশ্চিম তীরের অন্যতম বৃহত্তম ইহুদি বসতি আরিয়েলের প্রবেশপথে। আজ সোমবার এএফপির খবরে এ কথা বলা হয়েছে।
এক বিবৃতিতে পুলিশের মুখপাত্র মিকি রোজেনফেল্ড বলেন, ‘আরিয়েল শহরে ইসরায়েলি এক পুরুষ খুন হয়েছেন।’ নিরাপত্তা বাহিনী হামলাকারীকে খুঁজছে বলে বিবৃতিতে ওই পুলিশ কর্মকর্তা উল্লেখ করেন।
গত ৬ ডিসেম্বর মার্কিন প্রেসিডেন্ট ডোনাল্ড ট্রাম্প জেরুজালেমকে ইসরায়েলের রাজধানী হিসেবে স্বীকৃতি দেওয়ার পর থেকে পশ্চিম তীরে উত্তেজনা বিরাজ করছে। ১৯৬৭ সালের যুদ্ধের পর থেকেই পূর্ব জেরুজালেম ইসরায়েলের দখলে রয়েছে। জেরুজালেমকে ভবিষ্যৎ ফিলিস্তিন রাষ্ট্রের রাজধানী হিসেবে চায় ফিলিস্তিনিরা।
