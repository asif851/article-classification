
কানাডার প্রধানমন্ত্রী জাস্টিন ট্রুডোর দিকে একপলকে তাকিয়ে আছেন মার্কিন প্রেসিডেন্ট ডোনাল্ড ট্রাম্প কন্যা ইভানকা! ৪৩ বছরের তরুণ ট্রুডোর সেদিকে কিন্তু কোনো ভ্রুক্ষেপ নেই, অন্যদিকে তাকিয়ে অনর্গল কথা বলেই চলেছেন। কিন্তু এ সময় আলোকচিত্রীর ক্যামেরায় ধরা পড়ল ইভানকার ‘মুগ্ধ’ হয়ে তাকিয়ে থাকার সেই ছবি। যেভাবে ইভানকার তাকানোর ছবিটি ক্যামেরায় ধরা পড়ল, তাতে যে কারও মনে হতে পারে কুশনারের কপালটা বোধ হয় পুড়ল।
হাফিংটন পোস্ট ও দ্য গার্ডিয়ানের খবরে বলা হয়েছে, গত সোমবার হোয়াইট হাউসে নারী উদ্যোক্তাদের ক্ষমতায়ন নিয়ে একটি আলোচনা সভা অনুষ্ঠিত হয়। সেখানেই ডোনাল্ড ট্রাম্পের সঙ্গে ছিলেন ইভানকাও। সভাতেই যোগ দিয়েছিলেন যুক্তরাষ্ট্র সফররত কানাডার প্রধানমন্ত্রী জাস্টিন ট্রুডো। সেখানেই ‘মুগ্ধ’ হয়ে ‘একপলকে’ ট্রুডোর দিকে তাকিয়ে ছিলেন ইভানকা। অনুষ্ঠানেরই একপর্যায়ে একটি বার্তা সংস্থার আলোকচিত্রী ওই ছবিটি তোলেন। ছবিতে দেখা যায়, জাস্টিন ট্রুডো অন্যদিকে তাকিয়ে কথা বলেই চলেছেন। পাশেই বসে ট্রুডোর দিকে যেভাবে ‘বিমোহিত’ হয়ে তাকিয়ে ছিলেন, মনে হচ্ছে এখনই ‘মূর্ছা’ যাওয়ার অবস্থা হয়েছে ইভানকার।
এই ছবিটি প্রকাশ হওয়ার পরই তা বিভিন্ন সামাজিক যোগাযোগমাধ্যমে ছড়িয়ে পড়ে ‘ভাইরাল’ হয়ে যায়। ছবিটি নিয়ে সামাজিক যোগাযোগের মাধ্যমে শুরু হয়ে যায় নানান মন্তব্য।
নারীবিষয়ক ওই সভায় অবশ্য ইভানকা ট্রাম্প বলেছেন, ‘এখানে আসতে পেরে আমি সম্মানিত। উদ্যোক্তাদের বিভিন্ন চ্যালেঞ্জ আছে। আর নারী উদ্যোক্তাদের এসব চ্যালেঞ্জের মুখোমুখি হতে হয় প্রতিক্ষণ।’
তবে ওই একটি ছবিই নয়। ওই অনুষ্ঠানের আরেকটি ছবি ‘ভাইরাল’ হয়েছে। সেখানে দেখা যায়, যুক্তরাষ্ট্রের প্রেসিডেন্টের চেয়ারে বসে আছেন ইভানকা। তাঁর একপাশে দাঁড়িয়ে ডোনাল্ড ট্রাম্প এবং অন্য পাশে জাস্টিন ট্রুডো।
তবে জাস্টিন ট্রুডোর দিকে অন্যর তাকানোর ছবি ‘ভাইরাল’ এর আগেও হয়েছে। গত বছরে কানাডা সফরে গিয়েছিলেন ব্রিটিশ প্রিন্স উইলিয়াম ও তাঁর স্ত্রী কেট মিডলটন। ওই সময়ে একটি ছবিতে ধরা পড়ে মিডলটন আড়চোখে একমনে তাকিয়ে আছেন ট্রুডোর দিকে! ওই দৃষ্টিতেও ‘মুগ্ধতা’ খুঁজে পেয়ে শুরু করেন নানান মন্তব্য।
অনেকে সেই ছবি নিয়ে টুইটারে ঝড় তুলেছেন। ডেনিয়েল নামের একজন টুইট করে ​বলেছেন, ইভানকা তুমি তোমার স্বামী জ্যারেড কুশনারের দিকে তাকাও।
‘আপনার ভাবছেন ট্রাম্প ও ট্রুডোর মাঝখানে ইভানকার ছবিটিই আজকের দিনের সেরা ছ​বি? না আপনারা ভালোভাবে দেখেন, ইভানকার অপলক নয়নের তাকানোর ছবিটির দিকে।’—এ টুইটটি করেছেন ডেরেল ম্যাকমুলান নামের এক ব্যক্তি।
ম্যাথিউ এ. চেরি বলেন, ইভানকার তাকানোর মধ্যে ঝুঁকি আছে।
রায়ান অ্যাডামস টুইটারের টুইট করেন, ইভানকা এখন আপনার থামা উচিত।
