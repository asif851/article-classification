
নাইজেরিয়ার প্রেসিডেন্ট মুহাম্মাদু বুহারিকে সতর্ক করেছেন ফার্স্টলেডি। তিনি হুমকি দিয়েছেন, বুহারি তাঁর সরকারে রদবদল না আনলে পরবর্তী নির্বাচনে তাঁকে সমর্থন দেবেন না।বিবিসি অনলাইনে দেওয়া সাক্ষাৎকারে ফার্স্টলেডি আয়েশা বুহারি বলেন, প্রেসিডেন্ট যেসব শীর্ষ কর্মকর্তাদের নিয়োগ দিয়েছেন, তাঁদের অধিকাংশকে তিনি নিজেই চেনেন না।ফার্স্টলেডির ভাষ্য, সরকার ছিনতাই হয়ে গেছে। প্রেসিডেন্টের দেওয়া বিভিন্ন নিয়োগের পেছনে কিছু লোক কলকাঠি নাড়ে।দুর্নীতি ও স্বজনপ্রীতির বিরুদ্ধে ব্যবস্থা নেওয়ার প্রতিশ্রুতি দিয়ে গত বছর নির্বাচিত হন বুহারি। প্রেসিডেন্টের সিদ্ধান্তের ব্যাপারে যে অসন্তোষ রয়েছে, ফার্স্টলেডির বক্তব্যেই এর ইঙ্গিত মেলে।আয়েশা বলেন, ‘প্রেসিডেন্ট যাঁদের নিয়োগ দেন, তাঁদের ৫০ জনের মধ্যে ৪৫ জনকেই তিনি চেনেন না। আমিও তাঁদের চিনি না। অথচ ২৭ বছর ধরে আমি তাঁর ঘর করছি।’
ফার্স্টলেডির ভাষ্য, ক্ষমতাসীন দলের আদর্শ ও লক্ষ্য যাঁরা ধারণ করেন না, তাঁরাই এখন কিছু লোকের প্রভাবে শীর্ষ পদে নিয়োগ পাচ্ছেন।২০১৯ সালের নির্বাচনে বুহানি অংশ নেবেন কি না, তা এখনো জানেন না ফার্স্টলেডি আয়েশা। তিনি বলেন, এ ব্যাপারে প্রেসিডেন্ট কিছু বলেননি। তবে স্ত্রী হিসেবে তিনি সিদ্ধান্ত নিয়েছেন, বর্তমান ধারা ২০১৯ সাল পর্যন্ত চললে স্বামীর জন্য প্রচারে নামবেন না তিনি।
আয়েশা বলেন, ‘আমি বাইরে যাব না। ফের প্রচার চালাব না। আগের মতো কোনো নারীকে ভোট দিতে বলব না। আমি তা আর করব না।’
