
সদ্য জন্ম নেওয়া নবজাতকের উদ্দেশে লেখা খোলা চিঠিতে ওকে বাইরে বেরিয়ে খেলাধুলা করতে, শিশু থাকার মজা উপভোগ করতে আহ্বান জানিয়েছেন ফেসবুকের প্রতিষ্ঠাতা ও প্রধান নির্বাহী মার্ক জাকারবার্গ। সামাজিক যোগাযোগ মাধ্যম ফেসবুকে গত সোমবার হৃদয়গ্রাহী একটি চিঠি পোস্ট করেন তিনি। দ্বিতীয় সন্তানের বাবা হওয়ার কথা জানাতেই তিনি ওই চিঠিটি পোস্ট করেন।
জাকারবার্গ দম্পতির এবারের সন্তানটিও মেয়ে। জন্মের মাসের সঙ্গে মিলিয়ে নাম রেখেছেন অগাস্ট। সেই সঙ্গে জুড়ে দেন পারিবারিক একটি ছবি। এতে জাকারবার্গের সঙ্গে স্ত্রী প্রিসিলা চ্যান, বড় মেয়ে ম্যাক্স ও ছোট মেয়ে অগাস্টকে দেখা যায়। চিঠিতে জাকারবার্গ-প্রিসিলা দম্পতি শৈশবের মজা ও খেলাধুলার গুরুত্বের ওপর জোর দেন। এই দম্পতি ২০১৫ সালে তাঁদের বড় মেয়ে ম্যাক্সের উদ্দেশে একই ধরনের একটি চিঠি লিখেছিলেন।
নতুন পোস্টটিতে জাকারবার্গের লেখনীতে পরিষ্কার, তিনি চান না তাঁদের মেয়ে জলদিই বড় হয়ে যাক। লেখেন, পৃথিবী হতে পারে কঠিন এক জায়গা। তাই বাইরে বেরোনো ও খেলতে যাওয়ার জন্য সময় বের করা জরুরি।
