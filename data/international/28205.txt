
নিউইয়র্কের পুলিশ বাহিনীর ইউনিয়ন এর সদস্যদের সেখানকার গৃহহীন লোকজনের ছবি তুলতে উৎসাহিত করছে। তাদের ভাষায়, বিশাল এ নগরে ‘জীবনমান-সংশ্লিষ্ট অপরাধ’ বেড়ে যাওয়ার বিষয়ে মনোযোগ আকৃষ্ট করতেই ব্যতিক্রমী এই ব্যবস্থা। তবে সমালোচকদের মতে, এর মাধ্যমে নিউইয়র্কের দরিদ্র বাসিন্দাদের লজ্জা দেওয়া হচ্ছে। খবর বিবিসির।যুক্তরাষ্ট্রের সবচেয়ে জনবহুল নগর নিউইয়র্কে বেশ কয়েক বছর হত্যাসহ অন্যান্য অপরাধের মাত্রা পড়তির দিকে ছিল। কিন্তু গত বছর থেকে তা বাড়তে শুরু করেছে। পাশাপাশি সাম্প্রতিক বছরগুলোতে সেখানে গৃহহীন বাসিন্দার সংখ্যাও বেড়েছে। স্থানীয় কর্মকর্তাদের অনুমান, গত বছর নিউইয়র্কে এ ধরনের বাসিন্দার সংখ্যা ছিল প্রায় ৭৫ হাজার। তার আগের বছর সংখ্যাটা ছিল কমবেশি ৬৭ হাজার।পুলিশ ইউনিয়নের সদস্যরা এরই মধ্যে শহরের গৃহহীন বাসিন্দাদের ছবি তুলতে শুরু করেছেন। তাঁদের কাছ থেকে প্রথম পাওয়া ছবিগুলো দিয়ে ইউনিয়ন ইন্টারনেটে ছবি আদান-প্রদানের মাধ্যম ফ্লিকার-এ অ্যালবামও খুলেছে। ইউনিয়নের সদস্যদের উদ্দেশে এর প্রেসিডেন্ট এড মালিনসের লেখা একটি চিঠি নিউইয়র্ক পোস্টের হাতে এসেছে। এতে তিনি বলেছেন, ‘আপনারা নিউইয়র্ক শহরে ঘোরার সময় রাস্তাঘাটে শুয়ে থাকা গৃহহীন মানুষ, আগ্রাসী স্বভাবের ভিক্ষুক, প্রকাশ্যে মূত্র ত্যাগকারী বা মাদক সেবনকারী ব্যক্তি এবং জীবনমান-সংশ্লিষ্ট সব ধরনের অপরাধে সম্পৃক্ত ব্যক্তিদের ছবি তুলে রাখতে নিজেদের স্মার্টফোন ব্যবহার করবেন।’
