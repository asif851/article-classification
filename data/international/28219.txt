
যুক্তরাষ্ট্রের কারাগারে বন্দী পাকিস্তানি নাগরিক ড. আফিয়া সিদ্দিকিকে ফিরিয়ে আনার উদ্যোগ নেবে পাকিস্তান। গতকাল মঙ্গলবার দেশটির স্বরাষ্ট্র মন্ত্রণালয় এ তথ্য প্রকাশ করে। ডন অনলাইনের খবরে এ কথা জানানো হয়।স্বরাষ্ট্র মন্ত্রণালয় সূত্রের বরাত দিয়ে ডনের খবরে জানানো হয়, আজ দেশটির প্রধানমন্ত্রী নওয়াজ শরিফের নেতৃত্বে কেন্দ্রীয় মন্ত্রিসভার বৈঠকে এ বিষয়ক প্রস্তাব অনুমোদন হওয়ার কথা।যুক্তরাষ্ট্রে দণ্ডপ্রাপ্ত কোনো ব্যক্তিকে দেশে ফিরিয়ে আনতে হলে ‘কাউন্সিল অব ইউরোপ কনভেনশন অন দ্য ট্রান্সফার অব সেনটেন্সড পারসন’ নামের একটি সমঝোতা প্রস্তাবে পাকিস্তানকে স্বাক্ষর করতে হবে। ওই প্রস্তাব অনুমোদনের পরই কেবল ড. আফিয়া সিদ্দিকিকে স্বদেশে ফেরত পাঠানোর জন্য মার্কিন সরকারকে অনুরোধ করতে পারবে পাকিস্তান।অন্য দেশের বন্দী প্রত্যর্পণের ক্ষেত্রে যুক্তরাষ্ট্রের সঙ্গে কয়েকটি দেশের দ্বিপক্ষীয় চুক্তি রয়েছে। যেসব দেশের সঙ্গে এ চুক্তি নেই, তাদের সঙ্গে বহু পক্ষীয় আলোচনার মাধ্যমে এ ধরনের বিষয় নিষ্পত্তি হয়ে থাকে। এ ধরনের সমঝোতার মধ্যে ‘কাউন্সিল অব ইউরোপ কনভেনশন অন দ্য ট্রান্সফার অব সেনটেন্সড পারসন’ একটি।স্নায়ুবিজ্ঞান বিষয়ে যুক্তরাষ্ট্র থেকে পিএইচডি ডিগ্রি লাভ করেন ড. আফিয়া সিদ্দিকি। ২০০৮ সালে আফগানিস্তানের গজনি থেকে তিনি গ্রেপ্তার হন। ২০১০ সালে ড. আফিয়া সিদ্দিকিকে ৮৬ বছরের কারাদণ্ড দেয় যুক্তরাষ্ট্র। ২০০৮ সালের জুলাইয়ে আফগানিস্তানের একটি পুলিশ কম্পাউন্ডে যুক্তরাষ্ট্রের কেন্দ্রীয় তদন্ত সংস্থার (এফবিআই) এক এজেন্টকে হত্যাচেষ্টার দায়ে তাঁকে এ দণ্ড দেওয়া হয়।
যুক্তরাষ্ট্রের দাবি, ড. আফিয়া সিদ্দিকি সন্ত্রাসী সংগঠন আল-কায়েদার চর। তবে আফিয়ার পরিবার ও পাকিস্তানের নাগরিকদের একটি অংশের দাবি, এটি যুক্তরাষ্ট্রের ষড়যন্ত্র ঢাকার অপকৌশল।
