
ভারতের প্রথম বাঙালি রাষ্ট্রপতি প্রণব মুখোপাধ্যায় ৮৩ বছরে পা দিয়েছেন। গতকাল সোমবার তাঁর জন্মদিনকে ঘিরে দিল্লিতে তাঁর বাসভবনে গিয়ে শুভেচ্ছা জানান ভক্তরা। ২০১২ সালের জুলাই মাসে তিনি ভারতের রাষ্ট্রপতি পদে আসীন হয়ে এ বছরের ২৫ জুলাই অবসর নেন।
টুইট করে সাবেক রাষ্ট্রপতিকে শুভেচ্ছা জানিয়েছেন ভারতের বর্তমান রাষ্ট্রপতি রামনাথ কোবিন্দ, উপরাষ্ট্রপতি ভেঙ্কাইয়া নাইডু, প্রধানমন্ত্রী নরেন্দ্র মোদি, পশ্চিমবঙ্গের মুখ্যমন্ত্রী মমতা বন্দ্যোপাধ্যায়। আর টেলিফোনে শুভেচ্ছা জানিয়েছেন কেন্দ্রীয় অর্থমন্ত্রী অরুণ জেটলি, রেলমন্ত্রী পীযূষ গোয়েল, কংগ্রেস নেতা রণদীপ সিং সুরজেওয়ালা, অশোক গেইলট, বিজেপি নেতা কৈলাশ বিজয়বর্গীয়, রাজস্থানের মুখ্যমন্ত্রী বসুন্ধরা রাজে সিন্ধিয়া প্রমুখ। রাষ্ট্রপতি তাঁর টুইট বার্তায় প্রণব মুখোপাধ্যায়ের সুস্থ জীবন কামনা করেছেন। উপরাষ্ট্রপতি তাঁর বার্তায় নিজেকে প্রণব মুখোপাধ্যায়ের ‘ফলোয়ার’ বলে উল্লেখ করেছেন।
প্রধানমন্ত্রী তাঁর টুইট বার্তায় লিখেছেন, ‘দেশের উন্নতি এবং অগ্রগতির জন্য আপনার অবদান আমাদের পাথেয়।’
কংগ্রেসের পক্ষ থেকেও শুভেচ্ছা জানানো হয়েছে। এদিন দিল্লির বাসভবনে গিয়ে প্রণব মুখোপাধ্যায়কে শুভেচ্ছা জানিয়ে আসেন বহু মানুষ।  ১৯৩৫ সালে পশ্চিমবঙ্গের বীরভূম জেলার মিরাটিতে জন্ম নেন প্রণব মুখোপাধ্যায়।
