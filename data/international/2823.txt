
কংগ্রেস, সমাজবাদী পার্টি (এসপি) ও বহুজন সমাজ পার্টির (বিএসপি) সমালোচনা করে বিজেপি নেতা নরেন্দ্র মোদি বলেছেন, কেন্দ্রে ক্ষমতায় আসার জন্য ওই তিনটি দল উত্তর প্রদেশ রাজ্যে ‘পাতানো লড়াইয়ে’ লিপ্ত হয়েছে। এটি অনেকটা টেলিভিশনে প্রদর্শিত কুস্তির (রেসলিং) মতো।উত্তর প্রদেশের বিজনোরে আয়োজিত এক জনসভায় ভাষণে মোদি বলেন, দেশে পরিবর্তনের নাম করে কংগ্রেস, এসপি ও বিএসপি জনগণকে বিপথে পরিচালিত করছে। তাদের শাসনে ইতিমধ্যে জনসাধারণের অনেক ভোগান্তি হয়েছে। কিন্তু মানুষ এবারের নির্বাচনের আগেই পরিবর্তনের আওয়াজ তুলেছে।বিজেপি ও এনডিএকে একটি শক্তিশালী সংখ্যাগরিষ্ঠতা দেওয়ার আহ্বান জানিয়ে মোদি বলেন, শিক্ষক দুর্বল হলে শিশুরাও বিদ্যালয়ে যেতে চায় না। তাই দেশকে একটি শক্তিশালী সরকার গঠনের বিষয়টি নিশ্চিত করুন। বিজেপিকে অন্তত ৩০০টি আসন পেতে সহায়তা করুন।‘নির্বাচনের পরে কারও সমর্থন লাগবে না বিজেপির’: বিজেপির সাবেক সভাপতি ভেঙ্কাইয়া নাইডু পশ্চিমবঙ্গ রাজ্যের রাজধানী কলকাতায় গতকাল এক সংবাদ সম্মেলনে দাবি করেন, তাঁর দল ২৫০টির বেশি আসনে জয়ী হবে। কাজেই নির্বাচনের পরে তৃণমূল কংগ্রেসসহ অন্যান্য দলের সমর্থন বিজেপির প্রয়োজন হবে না। পিটিআই।
 
