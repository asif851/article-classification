

• এর আগে নওয়াজের স্ত্রী কুলসুমকে দলের প্রধান করা হয়েছিল।• দলের প্রধান হিসেবে মরিয়ম শরিফের নাম শোনা যাচ্ছিল। • পিএমএল-এনের নতুন প্রধান শাহবাজ শরিফ

পাকিস্তান মুসলিম লিগের (পিএমএল-এন) অন্তর্বর্তীকালীন প্রধান হিসেবে নির্বাচিত হয়েছেন নওয়াজ শরিফের ভাই শাহবাজ শরিফ। নওয়াজ শরিফকে দলের ‘আজীবন নেতা’ হিসেবে ঘোষণা করা হয়েছে। আজ মঙ্গলবার লাহোরে দলের কেন্দ্রীয় ওয়ার্কিং কমিটির এক সভায় এসব সিদ্ধান্ত হয়।
নওয়াজ শরিফ প্রধানমন্ত্রীর পদ থেকে পদত্যাগ ও দলের প্রধানের পদে অযোগ্য বলে বিবেচিত হওয়ার পর থেকে পাকিস্তানের রাজনৈতিক অঙ্গনে পিএমএল-এনের প্রধান হিসেবে নওয়াজের মেয়ে মরিয়ম শরিফের নাম শোনা যাচ্ছিল। কিন্তু দলের বৈঠকে শাহবাজকে বেছে নেওয়া হলো।
মরিয়ম শরিফ তাঁর টুইটার অ্যাকাউন্টে একটি পোস্ট দিয়ে জানান, লাহোরের মডেল টাউনে নওয়াজ শরিফের বাড়িতে পাকিস্তানের ক্ষমতাসীন রাজনৈতিক দলের (পিএমএল-এন) ওয়ার্কিং কমিটির এক বৈঠক হয়। বৈঠকে মুসলিম লিগ নওয়াজের অন্তর্বর্তীকালীন সভাপতি হিসেবে নির্বাচিত হয়েছেন শাহবাজ শরিফ। এ পদে আর কোনো প্রার্থী না থাকায় শাহবাজ কোনো প্রতিদ্বন্দ্বিতা ছাড়াই নির্বাচিত হন। আর দলের ‘আজীবন নেতা’ হিসেবে নওয়াজ শরিফকে ঘোষণা করা হয়েছে।
শাহবাজ শরিফ বর্তমানে পাঞ্জাব প্রদেশের মুখ্যমন্ত্রীর দায়িত্ব পালন করছেন।
গত বছর পানামা পেপারস কেলেঙ্কারিতে নওয়াজ ও তাঁর পরিবারের সদস্যদের নাম আসে। এর পরিপ্রেক্ষিতে গঠিত তদন্ত কমিটির কাছে সম্পদের উৎস জানাতে ব্যর্থ হওয়ায় আদালতের রায়ে প্রধানমন্ত্রী পদে অযোগ্য ঘোষিত হন নওয়াজ। এরপর তিনি পদত্যাগে বাধ্য হন। এরপর দেশটির সুপ্রিম কোর্টের রায়ে তিনি তাঁর রাজনৈতিক দল পাকিস্তান মুসলিম লিগের (পিএমএল-এন) প্রধানের পদেও অযোগ্য হলেন।
পাকিস্তানে গত বছর নতুন নির্বাচনী আইন করা হয়। ‘নির্বাচনী আইন ২০১৭’ শীর্ষক আইনের আওতায় নওয়াজ শরিফ তাঁর দলের প্রধান হিসেবে দায়িত্ব পালনের যোগ্য ছিলেন। ওই আইন চ্যালেঞ্জ করে আদালতে আবেদন করে পাকিস্তান পিপলস পার্টি (পিপিপি), পাকিস্তান তেহরিক-ই-ইনসাফ (পিটিআই), আওয়ামী মুসলিম লিগসহ কয়েকটি দল। এর পরিপ্রেক্ষিতে গত বুধবার দেশটির সুপ্রিম কোর্টের এক রায়ে বলা হয়, ‘সংবিধানের ৬২ ও ৬৩ অনুচ্ছেদ অনুযায়ী অযোগ্য কোনো ব্যক্তি প্রয়োজনীয় দলিলপত্রে সই ও জাতীয় পরিষদে বা সিনেটে কাউকে মনোনীত করতে পারেন না। এই দুই অনুচ্ছেদ অনুযায়ী কোনো ব্যক্তি অযোগ্য ঘোষিত হলে তিনি কোনো রাজনৈতিক দলেরও প্রধান থাকতে পারবেন না।’ এমন রায়ের ফলে পাকিস্তানের সাবেক প্রধানমন্ত্রী নওয়াজ শরিফ তাঁর রাজনৈতিক দল পাকিস্তান মুসলিম লিগের (পিএমএল-এন) প্রধানের পদে অযোগ্য বলে বিবেচিত হন। এর পরদিন বৃহস্পতিবার নওয়াজ শরিফের দল পাকিস্তান মুসলিম লিগ সিদ্ধান্ত নেয় যে দলের প্রধান হতে যাচ্ছেন তাঁর স্ত্রী কুলসুম নওয়াজ। ক্যানসারে আক্রান্ত কুলসুম লন্ডনে চিকিৎসাধীন। কিন্তু ওই সিদ্ধান্তের পাঁচ দিন পর পাকিস্তান মুসলিম লিগের (পিএমএল-এন) প্রধান হিসেবে নওয়াজের ভাই শাহবাজকে বেছে নেওয়া হলো।
সুপ্রিম কোর্টের প্রধান বিচারপতি মিয়া সাকিব নিসারের নেতৃত্বে তিন বিচারপতির বেঞ্চের রায়ে বলা হয়েছে, সংবিধানের ৬২ ও ৬৩ অনুচ্ছেদ মোতাবেক একজন অযোগ্য ব্যক্তি প্রয়োজনীয় দলিলপত্রে সই ও জাতীয় পরিষদে বা সিনেটের সদস্য পদের জন্য কাউকে মনোনীত করতে পারেন না। কোনো রাজনৈতিক দলের প্রধানকে অবশ্যই ৬২ এবং ৬৩ ধারা অনুযায়ী যোগ্য হতে হবে। দলের প্রধান হিসেবে একজন ব্যক্তি ক্ষমতাসীন হন এবং রাজনৈতিক দল সরকারকে নিয়ন্ত্রণ করেন। পার্লামেন্টের কার্যক্রম চালানোর জন্য সংসদ সদস্যদের সৎ থাকা গুরুত্বপূর্ণ।
