
দক্ষিণ ইয়েমেনের পার্বত্য এলাকায় গত শনিবার যুক্তরাষ্ট্রের চালকবিহীন বিমান (ড্রোন) হামলায় একটি গাড়ি বিধ্বস্ত হয়ে দুজন নিহত হয়েছে। গত তিন দিনে এটি দেশটিতে টানা চতুর্থ ড্রোন হামলা। এ সব হামলায় মোট ১৫ জন নিহত হয়।প্রত্যক্ষদর্শী ও স্থানীয় কর্মকর্তারা জানান, শনিবার ড্রোন হামলার শিকার গাড়িটি ইয়াফে ও রামাদানের মধ্যে চলাচল করছিল। ধারণা করা হচ্ছে, গাড়িটিতে অস্ত্র বহন করা হচ্ছিল এবং সন্দেহভাজন আল-কায়েদা সদস্যরা এর সঙ্গে যুক্ত ছিল।গত শুক্রবার ইয়েমেনের পূর্বাঞ্চলীয় হাদ্রামাউত প্রদেশে ড্রোন হামলায় সন্দেহভাজন পাঁচ আল-কায়েদা সদস্য নিহত হন। গত বৃহস্পতিবার হাদ্রামাউত ও মারিব প্রদেশে ড্রোন হামলায় নিহত হয় আটজন।গত বুধবার ইয়েমেন জানায়, হাদ্রমাউতের গুরুত্বপূর্ণ বন্দর দখলের আল-কায়েদার ষড়যন্ত্র তারা নস্যাৎ করে দিয়েছে। আল-কায়েদার হামলার আশঙ্কায় ৪ আগস্ট থেকে ইয়েমেনসহ মধ্যপ্রাচ্য ও উত্তর আফ্রিকার বেশ কয়েকটি দেশে দূতাবাস ও কনস্যুলেট বন্ধ রাখে যুক্তরাষ্ট্র।এদিকে সন্দেহভাজন আল-কায়েদা জঙ্গিরা গতকাল রোববার ভোরে পাঁচ ইয়েমেনি সেনাসদস্যকে হত্যা করেছে। এপি ও রয়টার্স।
