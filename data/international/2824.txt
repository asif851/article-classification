
কানাডার পশ্চিমাঞ্চলের একটি স্কুলে গতকাল শুক্রবার একজন বন্দুকধারী অতর্কিতে ঢুকে গুলি ছোড়ার ঘটনায় চারজন নিহত হয়েছে। আহত হয়েছে কয়েকজন। দেশটির পুলিশের বরাত দিয়ে বার্তা সংস্থা এএফপির খবরে এ তথ্য জানানো হয়।
অবশ্য এর আগে দেশটির প্রধানমন্ত্রী জাস্টিন ট্রুডো জানিয়েছিলেন, গুলিতে পাঁচজন নিহত হয়েছে। গুরুতরভাবে আহত হয়েছে দুজন। পুলিশের কাছ থেকে এই তথ্য পেয়েছেন তিনি। পরিস্থিতি এখন নিয়ন্ত্রণে রয়েছে বলে তাঁকে জানানো হয়েছে।
সুইজারল্যান্ডের দাভোসে সাংবাদিকদের কাছে ট্রুডো বলেন, গুলির ঘটনায় সন্দেহভাজন এক ব্যক্তিকে আটক করা হয়েছে।
বিবিসি অনলাইনের প্রতিবেদনে জানানো হয়, স্যাসক্যাচুয়ান প্রদেশের উত্তরাঞ্চলে লা লোশ কমিউনিটি স্কুলে এই গুলির ঘটনা ঘটে।
পরে সংবাদ সম্মেলনে পুলিশ জানায়, নিহতের সংখ্যা চার। আহত হয়েছে কয়েকজন। এ ঘটনায় এক ব্যক্তিকে আটক করা হয়েছে। একটি আগ্নেয়াস্ত্র উদ্ধার করা হয়েছে।
স্কুলটিতে প্রায় ৯০০ শিক্ষার্থী রয়েছে।
