
ভারতনিয়ন্ত্রিত কাশ্মীরের একটি পুলিশ স্টেশন ও সেনাক্যাম্পে আজ বৃহস্পতিবার সকালে সন্দেহভাজন জঙ্গি হামলা হয়েছে। এ হামলায় ছয়জন সেনা ও চারজন পুলিশসহ অন্তত ১২ জন নিহত হয়েছে।এনডিটিভি অনলাইনে প্রকাশিত প্রতিবেদনে জানানো হয়, সামরিক পোশাক পরা ও ভারী অস্ত্রে সজ্জিত চারজন সন্দেহভাজন জঙ্গি আজ সকালে ভারতনিয়ন্ত্রিত কাশ্মীরের কাটুয়া জেলার হিরানগর পুলিশ স্টেশনে হামলা চালায়। এতে চারজন পুলিশ ও দুজন বেসামরিক লোক নিহত হয়।টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, পুলিশ স্টেশনে হামলার পর ওই সন্দেহভাজন জঙ্গিরা একটি ট্রাক ছিনতাই করে। এরপর তারা ওই ট্রাকটি নিয়ে জম্মুর সামবা এলাকায় অবস্থিত একটি সেনাক্যাম্পে হামলা চালায়। এ হামলায় ছয়জন সেনাসদস্য নিহত হয়েছেন বলে প্রাথমিকভাবে জানা গেছে। শেষ খবর পাওয়া পর্যন্ত সেখানে সংঘর্ষ চলছিল।আগামী রোববার ভারতের প্রধানমন্ত্রী মনমোহন সিং ও পাকিস্তানের প্রধানমন্ত্রী নওয়াজ শরিফের বৈঠক হওয়ার কথা। এর ঠিক ৭২ ঘণ্টা আগে এ হামলার ঘটনা ঘটল। এর ফলে দুই দেশের মধ্যে উত্তেজনা আরও বাড়াতে পারে বলে আশঙ্কা করা হচ্ছে।
