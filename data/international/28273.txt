
তালেবান আজ রোববার দাবি করেছে, বাহিনীর দোহা কার্যালয়ে যে পতাকা ও ব্যানার ব্যবহার করা হয়েছে, সেটি কাতার সরকারের সঙ্গে তালেবানের চুক্তির ভিত্তিতেই হয়েছে। রয়টার্স বলছে, ওই পতাকা ও ব্যানার ব্যবহারের অভিযোগ তুলে আফগান সরকার তালেবানের সঙ্গে আলোচনা স্থগিত করলেও, আজ তালেবান যে ঘোষণা দিয়েছে, তাতে বোঝা যাচ্ছে বাহিনীটি আলোচনার স্বার্থে ব্যানার ও পতাকা বর্জনে সম্মত নয়।দোহা তালেবানের মুখপাত্র মুহাম্মদ নাঈম এক প্রেস বিবৃতিতে আরও বলেন, দোহার কার্যালয় নিয়ে যুক্তরাষ্ট্রের পররাষ্ট্রমন্ত্রী জন কেরি যে বক্তব্য দিয়েছেন, সেটি অসত্য। জন কেরি এর আগে বলেছিলেন, যুক্তরাষ্ট্রের সঙ্গে তালেবানের এক চুক্তির ভিত্তিতে তালেবানকে দোহায় দপ্তর খোলার অনুমতি দেওয়া হয়।মুহাম্মদ নাঈম তাঁর বিবৃতিতে বলেন, ‘এ ধরনের কোনো চুক্তি স্বাক্ষরিত হয়নি বা এ ধরনের সমঝোতার কোনো অস্তিত্বও নেই। তবে দপ্তর খোলার অনুমতি নিতে কাতার সরকার ও ইসলামিক প্রজাতন্ত্র আফগানিস্তানের মধ্যে প্রয়োজনীয় নথিপত্র বিনিময় হয়েছে।’
তিনি আরও বলেন, ‘কাতার সরকারের সঙ্গে সম্পাদিত চুক্তির বলেই দোহা দপ্তরে ইসলামিক প্রজাতন্ত্রের পতাকা উত্তোলন ও নাম ব্যবহার করা হয়েছে।’
