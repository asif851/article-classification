
পাকিস্তানের করাচির একটি স্থগিত আসনের পুনর্নির্বাচনে বেসরকারি ফলাফলে জয় পেয়েছে ইমরান খানের দল পাকিস্তান তেহরিক-ই-ইনসাফ (পিটিআই)।
ভোট জালিয়াতির অভিযোগে করাচির ওই আসনের প্রথম দফার নির্বাচন বাতিল হয়ে যায়। এরপর গত রোববার কড়া নিরাপত্তার মধ্যে আসনটির ৪৩টি কেন্দ্রে পুনরায় ভোটগ্রহণ হয়। এতে ৭৭ হাজার ৬৫৯ ভোট পেয়ে জয়ী হন পিটিআইর প্রার্থী আরিফ আলভি। নিকটতম প্রতিদ্বন্দ্বী এমকিউএমের খুশবখত সুজাত পেয়েছেন ৩০ হাজার ৩৬৫ ভোট। আলভি বলেন, ‘করাচিতে আমাদের জয় শান্তি ও সহিষ্ণুতার নতুন যুগের সূচনা করল। এই শহরের রাজনৈতিক মঞ্চে পরিবর্তন আনার জন্য জনগণ তাঁদের দৃঢ় প্রত্যয়ের পরিচয় দিয়েছেন।’
করাচি এমকিউএমের শক্ত ঘাঁটি। জাতীয় পরিষদে করাচির ১৯টি আসনের মধ্যে ১৮টিতে জয় পেয়েছে এমকিউএম। বাকি আসনটি পেল পিটিআই। এই নির্বাচনের এক দিন আগে একই এলাকায় পিটিআইর শীর্ষ নেত্রী জাহরা শাহিদ হুসেইন  অজ্ঞাত বন্দুকধারীদের গুলিতে নিহত হন। রয়টার্স ও এএফপি।
