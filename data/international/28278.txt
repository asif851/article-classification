
অস্ট্রেলিয়ার জাতীয় পুলিশ বাহিনীতে কর্মরত প্রায় অর্ধেক নারী সদস্য বলেছেন, কর্মক্ষেত্রে তাঁরা যৌন হয়রানির শিকার হয়েছেন। অস্ট্রেলিয়ান ফেডারেল পুলিশের (এএফপি) এক প্রতিবেদনে এ তথ্য উঠে এসেছে।
‘কালচারাল চেঞ্জ: জেন্ডার ডাইভারসিটি অ্যান্ড ইনক্লুশন ইন দ্য অস্ট্রেলিয়ান ফেডারেল পুলিশ’ শীর্ষক প্রতিবেদনটি সোমবার প্রকাশিত হয়।
এই প্রতিবেদনটির প্রধান লেখক লিঙ্গবৈষম্য-বিষয়ক কমিশনের সাবেক কমিশনার এলিজাবেথ ব্রডেরিক বলেন, ‘যৌন নিগ্রহ এবং অন্যান্য নিপীড়নের বিরুদ্ধে দ্রুত ব্যবস্থা নেওয়া দরকার।’ প্রতিবেদনটির জন্য করা এক জরিপে পুলিশের নারী সদস্যদের ৪৬ এবং পুরুষ সদস্যদের ২০ শতাংশ তাঁদের ওপর গত পাঁচ বছরে কর্মক্ষেত্রে যৌন নিগ্রহের কথা বলেছেন। প্রতিবেদনে বলা হয়, অস্ট্রেলিয়ার যৌন নিগ্রহের গড় হারের চেয়ে পুলিশের এ নিগ্রহের হার বেশি। সেখানে বলা হয়, পুলিশ সদস্যদের ৬২ শতাংশ পুরুষ এবং ৬৬ শতাংশ নারী কর্মক্ষেত্রে নানা ধরনের নিগ্রহের শিকার হয়েছেন।
পুলিশ সদস্যদের কেউ কেউ বলেছেন, নিগ্রহের বিষয়ে তাঁরা অভিযোগ করলে তা তাঁদের কর্মজীবনে প্রভাব ফেলবে বলে মনে করেছেন তাঁরা। আবার কেউ কেউ বলেছেন, অভিযোগ করলেও তা নিরসনে দীর্ঘ সময় লেগে যাবে বলেই তাঁরা ধারণা করেন।
অস্ট্রেলিয়ার পুলিশ কমিশনার এন্ড্রু কলভিন বলেছেন, প্রতিবেদনে যেসব বিষয় উঠে এসেছে তার অবশ্যই পরিবর্তন আনতে হবে। পুলিশের যেসব সদস্য নিগ্রহের শিকার হয়েছেন, তাঁদের কাছে ক্ষমাও চান তিনি। তিনি বলেন, এ ধরনের আচরণ আর সহ্য করা হবে না।
