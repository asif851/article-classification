
নেলসন ম্যান্ডেলা তাঁর শেষ সময়েও পরিবারের কনিষ্ঠদের জীবনের শিক্ষা দিচ্ছেন। এখনো লড়াইয়ের দৃঢ় মানসিকতা রয়েছে তাঁর। দক্ষিণ আফ্রিকার বর্ণবাদবিরোধী আন্দোলনের অবিসংবাদিত নেতার মেয়ে মাকাজি ম্যান্ডেলা গত মঙ্গলবার এ কথা বলেছেন।৯৫ বছর বয়সী ম্যান্ডেলা জোহানেসবার্গের হাউটন শহরতলিতে নিজ বাড়িতে বিশেষ ব্যবস্থায় নিবিড় চিকিৎসার অধীনে রয়েছেন। ফুসফুসে সংক্রমণজনিত অসুস্থতার কারণে প্রিটোরিয়ার মেডিক্লিনিক হাসপাতালে প্রায় তিন মাস চিকিৎসা নেওয়ার পর গত ১ সেপ্টেম্বর বাড়িতে ফেরেন তিনি।রাষ্ট্রীয় সম্প্রচার সংস্থা এসএবিসিকে মাকাজি বলেন, ‘বাবা এখনো আমাদের সঙ্গে আছেন, বেশ সবল...দারুণ আত্মবিশ্বাসী। যদিও তিনি এখন মৃত্যুশয্যায়, ভালোভাবে কথা বলতে পারছেন না। আমি মনে করি, তিনি এখনো আমাদের জীবনের শিক্ষা দিয়ে যাচ্ছেন।’ মাকাজি বলেন, ‘সেই শিক্ষা ধৈর্যের শিক্ষা, ভালোবাসার শিক্ষা, সহিষ্ণুতার শিক্ষা।’দক্ষিণ আফ্রিকার প্রথম কৃষ্ণাঙ্গ প্রেসিডেন্ট ম্যান্ডেলার বেঁচে থাকা সন্তানদের মধ্যে সবচেয়ে বড় মাকাজি বলেন, ‘এখন বাবার সঙ্গে সময় কাটানোর প্রতিটি মুহূর্ত আমাকে বিস্মিত করে। যখন আমার কষ্ট হয়, তখন নিজেকে সান্ত্বনা দিই—আমি এমন এক বাবার সন্তান যিনি এখনো সবল, এখনো লড়াইয়ের জন্য মানসিকভাবে দৃঢ়।’দক্ষিণ আফ্রিকার প্রেসিডেন্ট জ্যাকব জুমা গত মাসে ম্যান্ডেলাকে দেখে এসে সাংবাদিকদের জানান, ম্যান্ডেলার শারীরিক অবস্থা ‘স্থিতিশীল কিন্তু সংকটাপন্ন’। এএফপি
