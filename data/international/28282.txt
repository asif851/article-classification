
ভারতের উত্তর প্রদেশের অযোধ্যার বাবরি মসজিদ ধ্বংসের ২৫ বছর পূর্তি হলো আজ ৬ ডিসেম্বর বুধবার। ১৯৯২ সালের এই দিনে ধ্বংস করা হয়েছিল বাবরি মসজিদ। এই দিনটিকে স্মরণে আজ কলকাতায় বাম দল দিনটিকে পালন করেছে ‘কালা দিবস’ হিসেবে। আর তৃণমূল কংগ্রেস পালন করেছে সংহতি দিবস হিসেবে।
দুপুরে এই দিনটিকে স্মরণে তৃণমূল কংগ্রেস কলকাতার মেয়ো রোডে আয়োজন করে এক সভার। এতে উপস্থিত ছিলেন তৃণমূল নেত্রী মমতা বন্দ্যোপাধ্যায়। সংহতি দিবস পালন উপলক্ষে আয়োজিত এই সমাবেশে মমতা বন্দ্যোপাধ্যায় বলেন, তাঁর রাজ্যের সব মানুষ একসঙ্গে বাস করছেন। এখানে সাম্প্রদায়িকতার স্থান নেই। তিনি বলেন, ‘এই রাজ্যের ৩০ শতাংশ মুসলিমকে দেখা আমার কাজ। আমি মুসলিমদের হয়ে কাজ করবই।’
বিকেলে বাম দলের উদ্যোগে এক বিরাট মিছিল অনুষ্ঠিত হয়। ধর্মতলা থেকে শুরু হয়ে মিছিল শেষ হয় রাজাবাজারে। মিছিলে ছিলেন বামফ্রন্টের চেয়ারম্যান বিমান বসু, সিপিএমের রাজ্য সাধারণ সম্পাদক সূর্যকান্ত মিশ্র, সাংসদ মহম্মদ সেলিমসহ বামফ্রন্টের শরিক দলের নেতারা।
