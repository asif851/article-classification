
শ্রীলঙ্কায় বন্যা ও ভূমিধসে কমপক্ষে ৯১ জন নিহত হয়েছেন। নিখোঁজ ১১০ জন।
আজ শুক্রবার দেশটিতে বর্ষাকাল শুরু হতেই এ দুর্যোগের সৃষ্টি হলো। দেশটির কর্তৃপক্ষ জানিয়েছে, এই দ্বীপরাষ্ট্রের অনেক জায়গায় রেকর্ড পরিমাণ বৃষ্টিপাত হয়েছে। এএফপির এক প্রতিবেদনে এ কথা বলা হয়েছে। দেশটির দুর্যোগ ব্যবস্থাপনা কেন্দ্র জানিয়েছে, দক্ষিণ ও পশ্চিমের এলাকাগুলোর প্রায় ২০ হাজার মানুষ বাড়িঘর ছেড়ে নিরাপদ আশ্রয়ে চলে যেতে বাধ্য হয়েছে। রাজধানী কলম্বোয় দুর্যোগ ব্যবস্থাপনাবিষয়ক উপমন্ত্রী দানেশ গানকন্দ সাংবাদিকদের বলেন, ‘প্রচণ্ড বৃষ্টিপাতের মধ্য দিয়ে বর্ষাকাল শুরু হয়েছে। কিছু এলাকায় পৌঁছানো অসম্ভব হয়ে পড়েছে। তবে ত্রাণ তৎপরতা চলছে।
দুর্যোগ ব্যবস্থাপনা কেন্দ্র জানিয়েছে, নিহত ব্যক্তির সংখ্যা ৯১‍ জনে পৌঁছেছে। নিখোঁজ রয়েছে আরও ১১০ জন। দক্ষিণ ও পশ্চিমাঞ্চলের অনেক জায়গায় কয়েক শ বাড়িঘর ধ্বংস হয়েছে। পাশাপাশি সড়ক যোগাযোগ বন্ধ হয়ে গেছে।
এই দুর্যোগের পরিপ্রেক্ষিতে শ্রীলঙ্কা জাতিসংঘ ও প্রতিবেশী দেশসহ আন্তর্জাতিক সম্প্রদায়ের কাছে সাহায্যের আবেদন জানিয়েছে। এক বিবৃতিতে সরকার বলেছে, ‘পররাষ্ট্র মন্ত্রণালয় বন্যা পরিস্থিতি পর্যবেক্ষণ করছে এবং দুর্যোগ ব্যবস্থাপনা মন্ত্রণালয়ের সঙ্গে প্রয়োজনীয় আলোচনা করে আন্তর্জাতিক সম্প্রদায়ের কাছে সহায়তা কামনা করেছে।’ বিবৃতিতে বলা হয়েছে, তারা এরই মধ্যে জাতিসংঘ ও দক্ষিণ এশিয়ার প্রতিবেশী দেশগুলোর কাছে সহায়তা চেয়েছে।
কর্মকর্তারা বলেন, ২০০৩ সালের মে মাসে দেশটিতে বন্যায় আড়াই শ মানুষ নিহত হয়। ১০ হাজার ঘরবাড়ি ধ্বংস হয়।
 
