
মার্কিন প্রেসিডেন্ট বারাক ওবামা গতকাল মঙ্গলবার বিকেলে হোয়াইট হাউসসংলগ্ন একটি মিলনায়তনে যুক্তরাষ্ট্র-বেলজিয়ামের বিশ্বকাপ ফুটবল খেলার অংশবিশেষ দেখেছেন।ইউএস টুডে পত্রিকায় প্রকাশিত প্রতিবেদনে জানানো হয়, দ্বিতীয়ার্ধের খেলা শুরু হওয়ার কিছুক্ষণ পর হোয়াইট হাউসসংলগ্ন ওল্ড এক্সিকিউটিভ অফিস বিল্ডিং (ওইওবি) মিলনায়তনে প্রবেশ করেন ওবামা।খেলা শুরু হওয়ার সময় জাতীয় নিরাপত্তা সহযোগীদের সঙ্গে ওবামার একটি বৈঠক ছিল। বৈঠক গুটিয়ে খেলা দেখতে আসেন তিনি।ওই মিলনায়তনে প্রায় ২০০ জন কর্মীর সঙ্গে বসে খেলা দেখেন মার্কিন প্রেসিডেন্ট। মিলনায়তনে প্রবেশ করে ওবামা বলেন, ‘আমরা জিতব বলে আমি বিশ্বাস করি।’কৌতুক করে ওবামা বলেন, ‘আমি চিন্তায় ছিলাম, এখানে ঢুকলাম আর বেলজিয়াম গোল করে বসল, তাহলেই গেছি!’ওবামা যখন এ কথা বলছিলেন, তখন উভয় দল ছিল গোলশূন্য। পরে অবশ্য অতিরিক্ত সময়ে খেলার ফলাফল নির্ধারিত হয়। বেলজিয়ামের কাছে ২-১ গোলে হেরে বিশ্বকাপ থেকে বিদায় নিয়েছে যুক্তরাষ্ট্র।
