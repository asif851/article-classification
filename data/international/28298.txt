

জর্ডানের আম্মানে গতকাল রোববার ইসরায়েলি দূতাবাসে গুলিতে দুজন জর্ডানি নিহত ও একজন ইসরায়েলি গুরুতর আহত হয়েছেন। নিরাপত্তা বাহিনী সূত্রে এ তথ্য জানা গেছে।
বিবিসি ও এএফপির খবরে জানা যায়, নিহত ব্যক্তিদের মধ্যে একজন জর্ডানি কিশোর মোহাম্মদ জাওয়াদেহ। আরেকজন হলেন চিকিৎসক বাশার হামারনেজ। দূতাবাসে আবাসিক এলাকায় হামলায় তিনি আহত হন। হাসপাতালে চিকিৎসাধীন অবস্থায় মারা যান।
আহত ব্যক্তি ইসরায়েলি দূতাবাসের নিরাপত্তাবিষয়ক উপপরিচালক। তাঁকে চিকিৎসা দেওয়া হয়েছে।
ঘটনাস্থলে পুলিশ মোতায়েন করা হয়েছে। গোলাগুলির ঘটনায় তদন্ত চলছে বলে পুলিশ জানিয়েছে।
১৯৯৪ সালে চুক্তির পর থেকে জর্ডান ও ইসরায়েলের মধ্যে শান্তিপূর্ণ সম্পর্ক। কিন্তু সম্প্রতি জেরুজালেমের বিখ্যাত মসজিদ হারাম-আল-শরিফে মেটাল ডিটেক্টর স্থাপনের ঘটনায় জর্ডানবাসী ক্ষিপ্ত হয়ে ওঠে। কারণ, ঐতিহ্যগতভাবে জেরুজালেমের মুসলিম স্থাপনাগুলোর রক্ষার কাজ জর্ডানের। শুক্রবারে জুম্মার নামাজের পর এর প্রতিবাদে আম্মানে মিছিল বের হয়। এরপরই হামলার এই ঘটনা ঘটে।
