
রাশিয়ার প্রেসিডেন্ট ভ্লাদিমির পুতিনকে ‘আগুন নিয়ে খেলা’ না করার জন্য সতর্ক করেছেন তুরস্কের প্রেসিডেন্ট রিসেপ তাইয়েপ এরদোয়ান। তিনি বলেন, জঙ্গি গোষ্ঠী আইএস দমনের নামে সিরিয়ায় প্রেসিডেন্ট বাশার আল আসাদের বিরোধীদের ওপর হামলা চালানো ‘আগুন নিয়ে খেলার শামিল’। খবর বিবিসির।সিরিয়া সীমান্তে রাশিয়ার যুদ্ধবিমানকে তুরস্ক গুলি করে ভূপাতিত করার পর থেকে দুপক্ষের মধ্যে বাগ্‌যুদ্ধ চলছে। উভয়ে একে অপরকে হুমকি দিয়ে চলেছে।রুশ যুদ্ধবিমান ভূপাতিত হওয়ার বিষয় নিয়ে এরদোয়ান ফ্রান্সে অনুষ্ঠেয় জলবায়ু সম্মেলনের সময় পুতিনের মুখোমুখি হতে চেয়েছেন। যদিও পুতিনের একজন ঘনিষ্ঠ সহযোগী বলেছেন, এরদোয়ানের সঙ্গে বৈঠকের আগে তুরস্ককে ক্ষমা চাইতে হবে। এতে এরদোয়ানও সাফ জানিয়ে দিয়েছেন তুরস্ক ক্ষমা চাইবে না। তিনি অবশ্য বলেছেন, যুদ্ধবিমানটি রাশিয়ার জানলে তুরস্ক ভিন্নভাবে সতর্কবার্তা দিত। এ ব্যাপারে রাশিয়ায় যুক্তি হলো- বিমানটি কোন দেশের সেটি না বোঝার কোনো কারণ নেই।এরই মধ্যে তুরস্কের সঙ্গে রাশিয়ার ভিসা মুক্ত যাতায়াত ব্যবস্থা স্থগিত করেছে মস্কো। রাশিয়ার পররাষ্ট্রমন্ত্রী সার্গেই ল্যাভরভ বলেছেন, নতুন বছর থেকেই এটি কার্যকর হবে। এ ছাড়া তুরস্কের বিরুদ্ধে অর্থনৈতিক অবরোধ আরোপেরও প্রস্তুতি নিচ্ছে রাশিয়া।এই দু’টি দেশের মধ্যে গুরুত্বপূর্ণ অর্থনৈতিক সম্পর্ক রয়েছে। রাশিয়া হচ্ছে তুরস্কের দ্বিতীয় বৃহত্তম বাণিজ্যিক অংশীদার। তুরস্কের পর্যটন শিল্পেও রাশিয়ার বড় প্রভাব রয়েছে। গত বছর ৩০ লাখের বেশি রুশ পর্যটক তুরস্ক ভ্রমণ করেছে।
