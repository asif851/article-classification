
বহুপ্রতীক্ষিত অভিবাসন সংস্কার প্রস্তাব যুক্তরাষ্ট্র সিনেটে অনুমোদিত হয়েছে। ডেমোক্রেট নিয়ন্ত্রিত সিনেটে গত বৃহস্পতিবার ৬৮-৩২ ভোটে প্রস্তাবটি গৃহীত হয়। এর মধ্যে দিয়ে বছরের পর বছর ব্যর্থ চেষ্টার পর অভিবাসন সংস্কার আইন নিয়ে ডেমোক্রেট এবং রিপাবলিকান আইনপ্রণেতারা মতৈক্যে পৌঁছালেন।
৫২ জন ডেমোক্রেট সিনেটরের সবাই, রিপাবলিকান ৪৬ সিনেটরের মধ্যে ১৪ জন এবং দুজন স্বতন্ত্র সিনেটর বিলটির পক্ষে ভোট দেন। অন্যদিকে, ৩২ জন রিপাবলিকান সদস্য এর বিপক্ষে ভোট দেন। এখন রিপাবলিকান নিয়ন্ত্রিত প্রতিনিধি পরিষদে সাধারণ সংখ্যাগরিষ্ঠতায় গৃহীত হলে এটি আইনে পরিণত হতে পারে।
প্রেসিডেন্ট বারাক ওবামা বলেছেন, বিরোধীরা চেষ্টা করবে ঐকমত্যের প্রয়াসে ফাটল ধরাতে। এমন যাতে না ঘটে তার জন্য জনগণকে সচেতন থাকার জন্য তিনি আহ্বান জানিয়েছেন। অভিবাসন সংস্কার প্রস্তাব আইনে পরিণত হলে যুক্তরাষ্ট্রে বসবাসরত অবৈধ ব্যক্তিরা বৈধতা পাবেন। সরকারি হিসাব অনুযায়ী, আইনটি পাস হলে এক কোটি ১০ লাখের বেশি লোকের বৈধতা পাওয়ার কথা। অভিবাসন সংস্কার আইন প্রস্তাব অনুযায়ী নাগরিকত্ব পাওয়ার জন্য অবৈধ ব্যক্তিদের বসবাসের মেয়াদ ১৩ বছর হতে হবে। তার আগে যাঁরা কোনো অপরাধের সঙ্গে জড়িত নন, তাঁদের নিয়মিত করার প্রক্রিয়া শুরু হবে। জরিমানা প্রদান, অতীত রেকর্ড যাচাই এবং ইংরেজি জানা সাপেক্ষে অবৈধ ব্যক্তিদের নিয়মিতকরণ শুরু করা হবে। অভিবাসন সংস্কার আইন প্রস্তাবে অবৈধ অভিবাসন রোধে সীমান্ত নিরাপত্তা আরও কঠোর করার কথাও বলা হয়েছে।
২০১২ সালের প্রেসিডেন্ট নির্বাচনে রিপাবলিকানদের পরাজয়ের পর অভিবাসন নিয়ে রক্ষণশীলদের অবস্থানের পরিবর্তন লক্ষণীয় হয়ে ওঠে। রিপাবলিকান প্রার্থী মিট রমনি মাত্র ২৭ শতাংশ হিসপানিক (স্প্যানিশভাষী) ভোট টানতে সক্ষম হন। অবৈধ ব্যক্তিদের একটি বড় অংশ হিসপানিক। যুক্তরাষ্ট্রের পাল্টে যাওয়া জনমিতিতে রিপাবলিকানদের মধ্যে এখন অভিবাসীবান্ধব হওয়ার তাড়না প্রবল হয়ে উঠেছে রাজনৈতিক কারণেই।
