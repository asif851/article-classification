
অস্ট্রেলিয়ার পশ্চিমাঞ্চলে বড় ধরনের দাবানল জনবসতি গ্রাস করে চলেছে। এতে পুড়ে গেছে অন্তত ৯৫টি বাড়ি। দাবানলে পার্থের দক্ষিণে অবস্থিত ইয়ারলুপ শহরের এক-তৃতীয়াংশ পুড়ে গেছে। এ ঘটনায় নিখোঁজ রয়েছেন তিনজন। আজ শুক্রবার বিবিসি অনলাইনের প্রতিবেদনে এসব তথ্য জানানো হয়।দেশটির কর্তৃপক্ষ বলছে, ঘণ্টায় ৬০ কিলোমিটার বেগে রাতভর বইতে থাকা বাতাস আগুন উসকে দেয়। দাবানল এখনো অব্যাহত আছে। এতে আরও শহর পুড়ে যাওয়ার আশঙ্কা করা হচ্ছে।আজ শুক্রবার আরও শক্তিশালী বাতাস বইতে পারে। তেমনটা হলে পরিস্থিতি গুরুতর হয়ে উঠতে পারে।অস্ট্রেলিয়ার পশ্চিমাঞ্চলের ফায়ার সার্ভিসের কমিশনার ওয়েন গ্রেগসন এক সংবাদ সম্মেলনে বলেন, ইয়ারলুপে দাবানলের ভয়বহতা এতই যে তা মোকাবিলা করা কঠিন।ফায়ার সার্ভিসের ওই কর্মকর্তা জানান, দাবানল মোকাবিলা করতে গিয়ে তাঁর সংস্থার চারজন সদস্য আহত হয়েছেন। ধ্বংস হয়েছে ফায়ার সার্ভিসের একটি ট্রাক। দাবানল ৫০ হাজার হেক্টরের বেশি এলাকায় ছড়িয়ে পড়েছে। অন্যান্য শহরেও তা ছড়িয়ে পড়ার আশঙ্কা রয়েছে।
