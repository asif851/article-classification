
নিউজ করপোরেশনের প্রধান ও মিডিয়াসম্রাট রুপার্ট মারডক ও তাঁর স্ত্রী ওয়েনডি দেংয়ের দাম্পত্য জীবনের অবসান ঘটতে যাচ্ছে। গতকাল বৃহস্পতিবার প্রতিষ্ঠানটির পক্ষ থেকে বিষয়টি নিশ্চিত করা হয়েছে। আজ শুক্রবার রয়টার্সের এক প্রতিবেদনে এ তথ্য জানানো হয়।তাঁদের এই বিচ্ছেদের কারণ তাত্ক্ষণিকভাবে জানা যায়নি। মারডকের একজন মুখপাত্র জানান, ছয় মাসের বেশি সময় ধরে তাঁদের মধ্যে সম্পর্ক নেই বললেই চলে।৮২ বছর বয়সী মারডক ১৯৯৯ সালে ওয়েনডি দেংকে বিয়ে করেন। চীনা বংশোদ্ভূত ওয়েনডি ১৯৮৮ সালে যুক্তরাষ্ট্রে আসেন। ১৯৯৬ সালের নিউজ করপোরেশনের স্টার টিভিতে তিনি শিক্ষানবিশ হিসেবে যোগ দেন। ওয়েনডির বয়স এখন ৪৪ বছর। এর আগে অস্ট্রেলিয়া ও মার্কিন নাগরিক মারডক আরও দুটি বিয়ে করেছিলেন। ওই দুই স্ত্রীর ঘরে রয়েছে তাঁর চার সন্তান এবং ওয়েনডির ঘরে রয়েছে দুই সন্তান।
নিউজ করপোরেশন ভেঙে দুটি আলাদা প্রতিষ্ঠানে রূপ নেওয়ার আগের দিন মারডক এই বিবাহবিচ্ছেদের আবেদন করেন। দুটি প্রতিষ্ঠানের একটি টিভি ও চলচ্চিত্রের বিনোদন জগত্ নিয়ে কাজ করবে এবং অন্যটি থাকবে পত্রিকা ও প্রকাশনা নিয়ে। যুক্তরাষ্ট্রের সাময়িকী ফোর্বসের মতে, দুটি প্রতিষ্ঠানের চেয়ারম্যান হিসেবে মারডক ৯৪০ কোটি মার্কিন ডলার সম্পদের মালিক।
বিশ্লেষকদের মতে, মারডকের বিবাহবিচ্ছেদের ঘটনাটি নিউজ করপোরেশনের বিভক্তির মধ্যেও প্রভাব ফেলবে। টেলিফোনে আড়ি পাতা নিয়ে কেলেঙ্কারির ঘটনায় মারডক ২০১১ সালে ব্যাপকভাবে সমালোচিত হন। রুপার্ট মারডক এ জন্য ক্ষমাও চেয়েছেন।
