
যুক্তরাষ্ট্রের ফ্লোরিডা অঙ্গরাজ্যের একটি বিমানবন্দরে গতকাল শুক্রবার বন্দুকধারীর গুলিতে অন্তত পাঁচজন নিহত এবং আরও বেশ কয়েকজন আহত হয়েছেন। পরে পুলিশের গুলিতে আহত অবস্থায় বন্দুকধারীকে আটক করা হয়েছে।ফোর্ট লডারডেল-হলিউড আন্তর্জাতিক বিমানবন্দরের ২ নম্বর টার্মিনালে যাত্রীদের মালামাল বুঝে নেওয়ার স্থানে এই গুলির ঘটনা ঘটে। ফোর্ট লডারডেল ফ্লোরিডার দক্ষিণ-পূর্ব উপকূলঘেঁষা একটি শহর।স্থানীয় পুলিশের বরাত দিয়ে সিএনএন জানায়, অন্তত পাঁচজন নিহত ও আটজনকে গুলিবিদ্ধ অবস্থায় হাসপাতালে নেওয়া হয়েছে। বন্দুকধারীর বয়স ২০-এর কোঠায়। গায়ে ছিল টি-শার্ট। পুলিশের গুলিতে তিনি আহত হয়েছেন।স্থানীয় পুলিশ এক টুইট বার্তায় জানায়, গুলিতে একাধিক মানুষ নিহত হয়েছে এবং হামলাকারীকে হেফাজতে নেওয়া হয়েছে। গোলাগুলির খবরে পুলিশের কয়েক ডজন গাড়ি ও অ্যাম্বুলেন্স বিমানবন্দরে হাজির হয়েছে। এ ঘটনায় শত শত মানুষ বিমানবন্দরটির টারমাকে আশ্রয় নিয়েছে।স্থানীয় সময় বেলা একটার দিকে বিমানবন্দরটির টার্মিনাল এলাকায় গোলাগুলির খবর পায় পুলিশ। হোয়াইট হাউসের সাবেক প্রেস সচিব আরি ফ্লেইশার এক টুইট বার্তায় বলেন, ‘আমি ফোর্ট লডারডেল বিমানবন্দরে আছি। গুলি হয়েছে। সবাই দৌড়ে পালাচ্ছে।’ তিনি আরও বলেন, ‘তবে এই মুহূর্তে সবকিছু শান্ত। পুলিশ কাউকে বেরোতে দিচ্ছে না, অন্তত আমি যেখানে আছি সেখান থেকে।’
