
নাম নিয়ে বিদ্রূপ বন্ধ করতে পাপুয়া নিউগিনির প্রধান নির্বাচন কমিশনার আদালতে গেছেন।
গতকাল সোমবার বিবিসি অনলাইনের প্রতিবেদনে বলা হয়, ‘বিদ্রূপকারী’ ব্লগার মারটেন নামারংয়ের বিরুদ্ধে আদালতের কাছ থেকে আদেশ পেয়েছেন দেশটির প্রধান নির্বাচন কমিশনার পাতিলিয়াস গামেটো।
গামেটোর অভিযোগ, তাঁকে বিদ্রূপ করেছেন নামারং। তাঁকে (গামেটো) ‘টমেটো’ বলে অভিহিত করছেন এই ব্লগার।
নামারং একটি টমেটোর সঙ্গে প্রধান নির্বাচন কমিশনার গামেটোর ছবি পোস্ট করেছেন বলে অভিযোগ করা হয়েছে।
টমেটোসহ কোনো বানানো ছবি পোস্ট দেওয়ার কথা অস্বীকার করেছেন নামারং।
গামেটো বলেছেন, ব্লগার নামারং টমেটো দিয়ে তাঁকে (গামেটো) বিদ্রূপ করেছেন বলেই আদালতের শরণাপন্ন হয়েছেন। নামারং মানহানিকর বিবৃতি দিয়েছেন। ‘টমেটো’ নামে অভিহিত করেছেন।
ব্যথিত গামেটো বলেন, ‘আমি দেখতে মোটেই টমেটোর মতো নই। আমি একজন মানুষ।’
‘টমেটো’ দিয়ে গামেটোকে বিদ্রূপ করা বন্ধের বিষয়ে আদালতের আদেশের পর ব্লগার নামারং নিজের চোখ ঢাকা ও মুখ বাঁধা একটি ছবি টুইটারে পোস্ট করেছেন।
নামারংয়ের আগেও অনেকে ‘টমেটো’ দিয়ে প্রধান নির্বাচন কমিশনার গামেটোকে বিদ্রূপ করেছেন।
