
ইন্দোনেশিয়ায় আতশবাজি তৈরির একটি কারখানায় বিস্ফোরণে কমপক্ষে ৪৬ জন নিহত হয়েছে। দেশটির পুলিশ কর্মকর্তারা এ খবর নিশ্চিত করেছেন। রাজধানী জাকার্তার পশ্চিম অংশের তানগেরাংয়ে থাকা শিল্পাঞ্চলের একটি কারখানায় আজ বৃহস্পতিবার স্থানীয় সময় সকাল নয়টায় এই বিস্ফোরণের ঘটনা ঘটে।
তানগেরাং কোটার পুলিশ কর্মকর্তা হ্যারি কুরনিয়াবান বার্তা সংস্থা এএফপিকে বলেছেন, ‘আমরা এখনো মানুষ সরিয়ে নেওয়ার কাজ করছি।’ বিভিন্ন টেলিভিশন চ্যানেলের ভিডিওচিত্রে কারখানার চারপাশে ধোঁয়ার পুরু স্তর দেখা গেছে।
বিবিসির খবরে বলা হয়েছে, বিস্ফোরণের ঘটনায় হতাহতের সংখ্যা সম্পর্কে স্পষ্ট কোনো ধারণা পাওয়া যায়নি। অবশ্য সংশ্লিষ্ট কর্তৃপক্ষ জানিয়েছে, আগুন নিয়ন্ত্রণে এসেছে।
ইন্দোনেশিয়ার কমপাস টিভিকে দেওয়া সাক্ষাৎকারে জাকার্তার পুলিশ বিভাগের অপরাধ শাখার পরিচালক নিকো আফিনতা বলেন, ‘ওই কারখানায় মোট ১০৩ জন কর্মী কাজ করতেন।’ তিনি বলেন, এই দুর্ঘটনায় কমপক্ষে ৪৩ জন নিহত হয়েছে।
প্রত্যক্ষদর্শীদের বরাত দিয়ে দেশটির স্থানীয় সংবাদমাধ্যমগুলো জানিয়েছে, কারখানায় মোট দুটি বিস্ফোরণ হয়েছিল। প্রথম বিস্ফোরণের তিন ঘণ্টা পর দ্বিতীয় বিস্ফোরণটি হয়।
বিস্ফোরণে কারখানার ভবনের একাংশ ধসে পড়ে এবং কাছাকাছি থাকা কিছু গাড়ি পুড়ে যায়। ইন্দোনেশিয়ার স্থানীয় সরকারের একজন কর্মকর্তা মেট্রো টিভিকে বলেছেন, মাত্র ছয় সপ্তাহ হলো কারখানাটি চালু হয়েছিল।
