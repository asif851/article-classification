
জঙ্গি সংগঠন ইসলামিক স্টেট (আইএস) ভারতে যুদ্ধ শুরু করার প্রস্তুতি নিচ্ছে। তারা বলছে, এ যুদ্ধের পরিণতিতে বিশ্বের ধ্বংস ঘনিয়ে আসতে পারে। পাকিস্তানে জঙ্গি এই সংগঠনে সদস্য ভর্তি করতে তৈরি এক নথিতে এমন তথ্য পাওয়া গেছে। গত মঙ্গলবার যুক্তরাষ্ট্রের ইউএসএ টুডে পত্রিকায় এ-সংক্রান্ত একটি অনুসন্ধানী প্রতিবেদন ছাপা হয়। খবর এনডিটিভির।প্রতিবেদনে বলা হয়, ভারতে যুদ্ধ বাধানোর পরিকল্পনার এ নথিটি পাওয়া যায় এক পাকিস্তানি নাগরিকের কাছে থেকে। তিনি পাকিস্তানি তালেবানের সঙ্গে জড়িত। নথিতে ভারত আক্রমণের ‘প্রস্তুতি’ চলছে এমন কথা বলা হয়েছে। এতে বলা হয়, ভারতে ওই হামলার ফলে যুক্তরাষ্ট্রের সঙ্গেও যুদ্ধ শুরু হবে, যা চরম ধ্বংস ডেকে আনতে পারে।প্রতিবেদনে বলা হয়, ‘যুক্তরাষ্ট্র যদি তার সব মিত্রকে নিয়েও হামলার চেষ্টা করে, যা তারা অবশ্যই করবে, তবু বিশ্বব্যাপী মুসলিম উম্মাহ একত্র হবে। শুরু হবে চূড়ান্ত লড়াই।’নথিতে পাকিস্তান এবং আফগানিস্তানে সক্রিয় তালেবানের বিভিন্ন উপদলকে ঐক্যবদ্ধ হওয়ার আহ্বান জানানো হয়। যুক্তরাষ্ট্রের হার্ভার্ড বিশ্ববিদ্যালয়ের এক গবেষক এটি ইংরেজিতে অনুবাদ করেন। এ ছাড়া বিভিন্ন গোয়েন্দা সংস্থার বর্তমান এবং অবসরপ্রাপ্ত কর্মকর্তারা এটি পরীক্ষা-নিরীক্ষা করেন। মার্কিন গোয়েন্দা সংস্থা সিআইএর সাবেক কর্মকর্তা এবং ব্রুকিং ইনস্টিটিউটের জ্যেষ্ঠ ফেলো ব্রুস রাইডেল বলেন, আইএস ভারত আক্রমণ করলে এ অঞ্চলের স্থিতিশীলতা ধ্বংসের মুখে পড়বে।হোয়াইট হাউসের পক্ষ থেকে বলা হয়েছে, তারা নিবিড়ভাবে বিষয়টি খতিয়ে দেখছে।
