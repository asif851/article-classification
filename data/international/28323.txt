
মার্কিন প্রেসিডেন্ট বারাক ওবামা যুক্তরাষ্ট্রে বসবাসরত মুসলিমসহ অভিবাসনপ্রত্যাশী ও শরণার্থীদের পাশে থাকবেন। রমজান মাসের আগে দেওয়া এক বিবৃতিতে ওবামা এ কথা বলেন।প্রেসিডেন্ট পদে রিপাবলিকান দলের মনোনয়নপ্রত্যাশী ডোনাল্ড ট্রাম্পের নাম উল্লেখ না করে ওবামা বলেন, ‘যারা ধর্মীয় স্বাধীনতা এবং নাগরিক অধিকার নিয়ন্ত্রণ করতে চায়, তাদের ধারণা আমি প্রত্যাখ্যান করি।’ ধর্মবর্ণ-নির্বিশেষে যুক্তরাষ্ট্রের জনগণের নাগরিক অধিকার সংরক্ষণে ওবামা প্রতিশ্রুতিবদ্ধ বলে জানান।এদিকে মুসলমান ও অভিবাসনপ্রত্যাশীদের বিরুদ্ধে রিপাবলিকান দলের প্রার্থী ডোনাল্ড ট্রাম্প আবার মন্তব্য করেছেন। গত রোববার মার্কিন একাধিক সংবাদমাধ্যমে ট্রাম্প মেক্সিকান বংশোদ্ভূত বিচারকের নিরপেক্ষতা নিয়ে তাঁর আগের বক্তব্যের পক্ষেই অনড় থেকেছেন। পাশাপাশি সিবিএস নিউজের ফেস দ্য নেশন অনুষ্ঠানে ট্রাম্প আবারও মুসলিম ব্যক্তিদের যুক্তরাষ্ট্রে প্রবেশ নিষিদ্ধ করার কথা বলেছেন।মুসলিম নিয়ে আগের দেওয়া বক্তব্য থেকে সরে দাঁড়াচ্ছেন না উল্লেখ করে ট্রাম্প বলেন, ‘মুসলমান চরমপন্থী জঙ্গিবাদ আমাদের সমস্যা।’ তিনি আরও বলেন, ‘আমাদের কিছু একটা করতে হবে।’ টিভিতে দেওয়া সাক্ষাৎকারে তিনি বলেন, মুসলিম জঙ্গিবাদ সারা বিশ্বের সমস্যা।মুসলমান বিচারকের নিরপেক্ষতা নিয়েও প্রশ্ন থাকবে কি না, এমন প্রশ্নের জবাবে ট্রাম্প বলেন, হ্যাঁ, তা খুবই সম্ভব।ডোনাল্ড ট্রাম্পের আরেক দফা শরণার্থী ও মুসলমানবিরোধী বক্তব্যের পর যুক্তরাষ্ট্রের রাজনীতি আবারও উত্তপ্ত হয়েছে। রিপাবলিকান দলের মনোনয়ন নিশ্চিত হওয়ার অপেক্ষায় ট্রাম্প। দলের প্রভাবশালী নেতারা আরেক দফা ট্রাম্পের লাগামহীন বক্তব্যের সমালোচনায় নেমেছেন। যদিও বাছাইপর্বে জয়লাভের পর ট্রাম্পের বিকল্প কোনো প্রার্থী দেওয়ারও কোনো সুযোগ নেই।দলটির গুরুত্বপূর্ণ নেতারা মনে করছেন, রিপাবলিকান দলকে ডোনাল্ড ট্রাম্প ক্ষতিগ্রস্ত করছেন। ট্রাম্পের অভিবাসীবিরোধী ও মুসলমানবিরোধী বক্তব্যে জনমনেও হতাশা ও উৎকণ্ঠা রয়েছে। আগামী নির্বাচনে ট্রাম্প জয়ী হলে সম্ভাব্য সামাজিক অস্থিরতা নিয়ে আমেরিকার মুসলমানদের মধ্যে গুঞ্জন রয়েছে। ভয় ও সংশয় দূর করতে ওবামা রমজান মাসের আগে মুসলমানদের প্রতি তাঁর শক্ত অবস্থান ঘোষণা করলেন।
