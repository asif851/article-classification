
তুরস্কের পূর্বাঞ্চলে পুলিশকে লক্ষ্য করে বোমা হামলায় কমপক্ষে ১২ পুলিশ সদস্য নিহত হয়েছে। নিষিদ্ধ ঘোষিত কুর্দিস্তান ওয়ার্কার্স পার্টি ( পিকেকে) এ হামলা চালিয়েছে বলে অভিযোগ করা হচ্ছে।আজ মঙ্গলবার বার্তা সংস্থা এএফপির খবরে জানানো হয়, তুরস্কের পূর্বাঞ্চলের ইগদির এলাকায় পুলিশবাহী একটি মিনিবাসকে লক্ষ্য করে এ হামলা চালানো হয়। ওই হামলার পর তুরস্কের নিরাপত্তা বাহিনী কুর্দিশ জঙ্গিদের বিরুদ্ধে অভিযান চালিয়েছে।খবরে বলা হয়, এটি কুর্দি নিয়ন্ত্রণাধীন দক্ষিণ-পূর্বাঞ্চলে চলমান অস্থিরতার মধ্যে দ্বিতীয় সর্বোচ্চ প্রাণঘাতী আক্রমণ। এর আগে গত সপ্তাহে বিদ্রোহীদের আরেক হামলায় ১৬ সেনা সদস্য নিহত হয়েছিল।সর্বশেষ হামলার পর পিকেকেকে লক্ষ্য করে তুর্কি বিমানবাহিনী বড় ধরনের বিমান হামলা করেছে। এতে প্রায় ৪০ জন বিদ্রোহী নিহত হয়েছে। ওই হামলার পর তুর্কি সরকার বিদ্রোহীদের শেষ করে দেওয়ার অঙ্গীকার করেছে।
