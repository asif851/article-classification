
যুক্তরাষ্ট্রের প্রেসিডেন্ট নির্বাচনে রিপাবলিকান পার্টির প্রার্থী ডোনাল্ড ট্রাম্পের বিরুদ্ধে এবার যৌন হয়রানির অভিযোগ তুললেন সাবেক মিস ফিনল্যান্ড নিননি লাকসোনেন। মিস ইউনিভার্স প্রতিযোগিতায় তিনি অংশ নেওয়ার সময় যৌন হয়রানির শিকার হন বলে অভিযোগ করেছেন। এ নিয়ে এখন পর্যন্ত ১২ জন নারী ট্রাম্পের বিরুদ্ধে যৌন হয়রানির অভিযোগ তুললেন।ফিনল্যান্ডের পত্রিকা ইলতা-সানোমাতকে দেওয়া এক সাক্ষাৎকারে লাকসোনেন অভিযোগ করেন, ২০০৬ সালে ডেভিড লেটারম্যানের সঙ্গে টক শো অনুষ্ঠান দ্য লেট শোতে উপস্থিত হওয়ার আগেই হয়রানির ঘটনাটি ঘটে। মিস ইউনিভার্স প্রতিযোগিতার আয়োজক ছিলেন ট্রাম্প।লাকসোনেন বলেন, ‘ওই অনুষ্ঠানের আগে আমরা ভবনের বাইরে ছবি তুলছিলাম। ট্রাম্প আমার পাশেই দাঁড়িয়েছিলেন। হঠাৎ তিনি আমার নিতম্বে চাপ দেন। তিনি প্রকৃত অর্থেই এই কাজ করেন। আমার মনে হয়নি কেউ সেটি দেখেছিল, তবে আমার বেশ লজ্জা লাগছিল এবং কী ঘটতে যাচ্ছে, সেটাই ভাবছিলাম।’লাকসোনেন বলেন, ওই ঘটনার পর অপর এক অনুষ্ঠানে তাঁকে বলা হয়েছিল যে ট্রাম্প তাঁকে (লাকসোনেন) বেশ পছন্দ করেন। কারণ, তাঁকে দেখলে ট্রাম্পের তাঁর স্ত্রী মেলানিয়ার কথা মনে হয়। লাকসোনেন বলেন, ‘ওই অনুষ্ঠানে কেউ আমাকে বলেছিল, যে ট্রাম্প আমাকে পছন্দ করেন। কারণ আমি দেখতে মেলানিয়ার মতো। কথাটি শুনে বেশ বিরক্ত হয়েছিলাম।’এর আগে আরও ১১ জন নারীর আনা যৌন হয়রানির অভিযোগ ট্রাম্প অস্বীকার করেছেন।
