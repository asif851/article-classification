
ভারতের ওডিশা রাজ্যে বিয়ের উপহার খুলতেই বিস্ফোরণের ঘটনায় এক কলেজশিক্ষককে গ্রেপ্তার করা হয়েছে। তাঁর নাম পুঞ্জিলাল মেহের। তিনি বর সৌম্যের মায়ের কলেজের শিক্ষক।
গত ১৮ ফেব্রুয়ারি বিয়ে হয়েছিল সৌম্য শেখর ও রিমা সাহুর। ২১ ফেব্রুয়ারি ছিল তাঁদের বউভাত। তাঁরা বউভাতে পাওয়া উপহারসামগ্রী খুলে দেখতে বসেছিলেন ২৩ ফেব্রুয়ারি। হঠাৎই এক অপরিচিত লোকের পাঠানো উপহারের প্যাকেট খুলতে গেলে বিস্ফোরণ ঘটে। এতে মারা যান সৌম্য। রিমা মৃত্যুর সঙ্গে লড়াই করে বেঁচে যান।
পুলিশ জানায়, পুঞ্জিলাল ‘প্রতিশোধ’ নিতে একাই এ হত্যার ফন্দি আঁটেন।  ওডিশার একটি কলেজে সৌম্যের মা অধ্যক্ষ। পুঞ্জিলাল পুলিশকে জানান, তাঁকে টপকে ওই নারীকে অধ্যক্ষ করায় তিনি বঞ্চিত হয়েছেন। তাই প্রতিশোধ নিতে এই হত্যার ষড়যন্ত্র করেন।
ওডিশার পুলিশপ্রধান আর কে শর্মা সাংবাদিকদের বলেন, পুঞ্জিলাল ইন্টারনেট থেকে বোমা তৈরির প্রক্রিয়া শেখেন। এরপর একাই নিজের বাড়িতে এ বোমা তৈরি করেন। তিনি বোমাটিকে পার্সেল করতে ট্রেনে চেপে রায়পুর যান। রায়পুর তাঁর বাড়ি থেকে ২৩০ কিলোমিটার দূরে। সেখান থেকে তিনি পার্সেলটি কুরিয়ার করেন।
২০ ফেব্রুয়ারি এই পার্সেল পাঠানগড়ে সৌম্যদের বাড়িতে পৌঁছানোর আগে ৬৫০ কিলোমিটার পাড়ি দিতে হয়। এর মধ্যে তিনবার বাসবদল ও চারবার হাতবদল হয়।  পার্সেল বহন করা কুরিয়ারের পক্ষ থেকে জানানো হয়, রায়পুর থেকে এস কে শর্মা নামের একজন এই পার্সেল পাঠান।
উপহারের মতো দেখতে এই পার্সেল খোলার আগমুহূর্তে সৌম্য শেখর তাঁর স্ত্রীকে বলেছিলেন, ‘দেখে তো মনে হচ্ছে বিয়ের উপহার। তবে প্রেরককে চিনি না। আমি তো রায়পুরের কাউকে চিনি না।’
