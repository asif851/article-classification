
জার্মানির সাবেক একনায়ক ও নাৎসি বাহিনীর প্রধান এডলফ হিটলারের ঘনিষ্ঠ সহযোগী আলফ্রেড রোজেনবার্গের হারিয়ে যাওয়া দিনলিপির ৪০০ পৃষ্ঠা উদ্ধার করা হয়েছে। গত রোববার বার্তা সংস্থা রয়টার্সের এক খবরে এই তথ্য জানানো হয়। দ্বিতীয় বিশ্বযুদ্ধের সময় লাখো ইহুদিকে হত্যায় ভূমিকা রাখা রোজেনবার্গের দিনলিপিটির (ডায়েরি) হদিস পাওয়া যাচ্ছিল না। খবরে বলা হয়, দিনলিপির ওই পৃষ্ঠাগুলো যুক্তরাষ্ট্র উদ্ধার করে। এই দিনলিপির মাধ্যমে হিটলারের সঙ্গে হেনরিখ হিমলার ও হারমান গোরিংয়ের মতো নাৎসি নেতাদের সাক্ষাৎ ও সম্পর্ক নিয়ে বিস্তারিত জানা যাবে। এ ছাড়া সাবেক সোভিয়েত ইউনিয়ন দখল, ইহুদি ও অন্যান্য ইউরোপীয়কে হত্যার পরিকল্পনার বিষয়ে বিস্তারিত তথ্য পাওয়া যাবে। দিনলিপিটির এই অংশে রোজেনবার্গের ১৯৩৬ সালের বসন্ত থেকে ১৯৪৪ সালের শীতকাল পর্যন্ত লেখা রয়েছে।
যুক্তরাষ্ট্রের অভিবাসন ও কাস্টমস সংস্থা, বিচার বিভাগ ও হোলোকাস্ট মিউজিয়াম যৌথভাবে এই দিনলিপি উদ্ধারের বিষয়টি এ সপ্তাহে সংবাদ সম্মেলন করে জানাবে।
ওয়াশিংটনে অবস্থিত ইউনাইটেড স্টেটস হোলোকাস্ট মেমোরিয়াল মিউজিয়ামের কর্তৃপক্ষ ইতিমধ্যে দিনলিপির ওই পৃষ্ঠাগুলো খতিয়ে দেখেছে। তারা বলেছে, এই দলিল নাৎসি-জামানা ও ইতিহাসের অন্যতম ভয়াবহ ইহুদি হত্যাযজ্ঞ সম্পর্কে নানা অজানা তথ্য উন্মোচন করবে। হিটলারের আমলে রোজেনবার্গ মন্ত্রী ছিলেন। দ্বিতীয় বিশ্বযুদ্ধের সময়কার মানবতাবিরোধী অপরাধের বিচারে গঠিত ন্যুরেমবার্গ আদালত তাঁকে দোষী সাব্যস্ত করেন এবং ১৯৪৬ সালে তাঁর ফাঁসি কার্যকর করা হয়। ইতিহাসবিদেরা রোজেনবার্গের দিনলিপিতে এমন তথ্য থাকার সম্ভাবনা দেখছেন, যার মাধ্যমে ইতিহাসের অস্পষ্ট বিষয় স্পষ্ট হতে পারে। রয়টার্স।
