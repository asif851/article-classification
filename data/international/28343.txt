
বিখ্যাত বিয়াওওভিয়েজা বনের গাছ কাটা নিয়ে পোল্যান্ডের বিরুদ্ধে ইউরোপীয় ইউনিয়ন (ইইউ) জোটের সর্বোচ্চ আদালতে গেল। ইউনেসকোর বিশ্ব ঐতিহ্য হিসেবে ঘোষিত এ বনটি ইউরোপের শেষ আদিম বনাঞ্চলগুলোর একটি।
ইইউর নির্বাহী কর্তৃপক্ষ ইউরোপীয় কমিশন বৃহস্পতিবার জোটের সর্বোচ্চ আদালত কোর্ট অব জাস্টিসে পোল্যান্ডের বিরুদ্ধে অভিযোগ উত্থাপন করে। আরজিতে বিয়াওওভিয়েজা থেকে কাঠের জন্য গাছ কাটার ওপর অন্তর্বর্তী নিষেধাজ্ঞা চাওয়া হয়েছে।
আদিম এ বনের অবস্থান পূর্ব পোল্যান্ড ও পাশের দেশ বেলারুশের অংশজুড়ে। ইউরোপের সমতলভূমিজুড়ে ১০ হাজার বছর আগে যে প্রাচীন বনাঞ্চল ছিল, তার অবশিষ্ট বড় অংশগুলোর একটি রয়েছে এখানে। ইউরোপ মহাদেশের সবচেয়ে বড় স্তন্যপায়ী প্রাণী ইউরোপীয় বাইসনসহ অনন্য ধরনের প্রাণী ও উদ্ভিদ রয়েছে বিয়াওওভিয়েজা বনে। গত বছর পোল্যান্ড সরকারের অনুমোদন নিয়ে এ বন থেকে বড় মাত্রায় গাছ কাটা শুরু হয়েছে। সরকারের দাবি, স্প্রুস গাছে একধরনের পোকার আক্রমণ মোকাবিলা ও দাবানলের ঝুঁকি কমাতে গাছ কাটার অনুমোদন দেওয়া হয়েছে।
