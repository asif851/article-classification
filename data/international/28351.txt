
পাকিস্তানে চার সন্তানের এক মা খুন হয়েছেন তাঁর ভাইয়ের হাতে। দেশটির পুলিশ জানিয়েছে, ‘পরিবারের সম্মান রক্ষার্থে’ ওই নারীকে হত্যা (অনার কিলিং) করা হয়েছে বলে সন্দেহ করা হচ্ছে। গতকাল বৃহস্পতিবার এনডিটিভির এক প্রতিবেদনে এ কথা বলা হয়েছে।
দেশটির সিন্ধু প্রদেশের দক্ষিণাঞ্চলের খায়েরপুর অঞ্চলের ঐতিহাসিক স্থাপনা কট ডিজির কাছে লুং গোপাং গ্রামে গতকাল এ ঘটনাটি ঘটে।
পাকিস্তানের পুলিশ জানিয়েছে, ঘটনার পর ওই নারীর ভাই গোলাম হোসেন গোপাংকে পুলিশ গ্রেপ্তার করেছে। গোলাম হোসেন তাঁর বোনকে হত্যার কথা পুলিশের কাছে স্বীকার করেছেন। তিনি বলেছেন, স্থানীয় এক ব্যক্তির সঙ্গে তাঁর বোনের অবৈধ সম্পর্ক ছিল—এ সন্দেহে তিনি (গোলাম) তাঁর বোনকে হত্যা করেন।
ওই নারীর স্বামী মাহের গোপাং ওই হত্যাকাণ্ড সম্পর্কে কোনো মন্তব্য করতে রাজি হননি।
