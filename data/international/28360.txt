
মার্কিন প্রেসিডেন্ট নির্বাচনে জয়ী ডোনাল্ড ট্রাম্পের দায়িত্ব গ্রহণসংক্রান্ত দলের পক্ষ থেকে রুশ প্রেসিডেন্ট ভ্লাদিমির পুতিনের লেখা একটি চিঠি প্রকাশ করা হয়েছে। ট্রাম্প এ চিঠিকে বর্ণনা করেছেন ‘চমৎকার’ বলে।ট্রাম্পকে লেখা চিঠিতে পুতিন বলেছেন, ‘গঠনমূলক ও প্রায়োগিক পদ্ধতি অবলম্বনের মাধ্যমে আমরা বিভিন্ন ক্ষেত্রে দ্বিপক্ষীয় সহযোগিতার কাঠামো পুনর্বিন্যাস করতে সক্ষম হব। এর মাধ্যমে আমরা বিশ্বের সামনে দ্বিপক্ষীয় সহযোগিতার সম্পর্ককে নতুন উচ্চতায় নিতে পারব।’১৫ ডিসেম্বর, ২০১৬ তারিখ উল্লেখ করা চিঠি সম্পর্কে ট্রাম্প বলেছেন, ‘ভ্লাদিমির পুতিনের চিঠিটি খুবই চমৎকার, তাঁর চিন্তাভাবনা খুবই নির্ভুল।’বৃহস্পতিবার এই দুই নেতা আলাদাভাবে নিজ নিজ দেশের পারমাণবিক অস্ত্রসম্ভার বাড়ানোর প্রত্যয় ব্যক্ত করেন।বৃহস্পতিবার রুশ প্রেসিডেন্ট পুতিন তাঁর সেনাবাহিনীকে পারমাণবিক শক্তির কৌশলগত দিক আরও সমৃদ্ধ করতে আহ্বান জানান। এর ঘণ্টা কয়েকের মধ্যে ট্রাম্প টুইটারে লেখেন, ‘যুক্তরাষ্ট্রকে অবশ্যই তার পরমাণু সক্ষমতা সম্প্রসারিত ও শক্তিধর করতে হবে।’ এরপরের দিনই এই টুইট সম্পর্কে ট্রাম্পকে টেলিফোনে জিজ্ঞাসা করেন এমএসএনবিসির সাংবাদিক মিকা ব্রেজেজিনস্কি। ব্রেজেজিনস্কি বলেন, ট্রাম্প তাঁকে বলেছেন, ‘অস্ত্র প্রতিযোগিতাটা শুরু হতে দিন; কারণ এই প্রতিযোগিতার প্রতিটি ধাপেই আমরা সবাইকে ছাড়িয়ে যাব। সবার চেয়ে বেশি দিন টিকে থাকব।’
