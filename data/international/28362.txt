
ভারতের লোকসভা নির্বাচন নিয়ে ইতিমধ্যে বিভিন্ন জরিপে ভারতীয় জনতা পার্টির (বিজেপি) জয়ের আভাস মিলেছে। সবকিছু ঠিকঠাক থাকলে দিল্লির মসনদে বসছেন নরেন্দ্র মোদি। এবার তাঁদের জন্য সুসংবাদ নিয়ে এসেছে ওয়াশিংটনভিত্তিক গবেষণা প্রতিষ্ঠান পিউ রিসার্চ সেন্টার।পিউ রিসার্চের জরিপে দেখা যায়, গ্রামীণ জনগণের সমর্থন দীর্ঘদিন ধরে কংগ্রেসের পক্ষে থাকলেও এবার তারা বিজেপির দিকে ঝুঁকেছে। ভারতীয়রা প্রতিবেশী চীনের ব্যাপারে মিশ্র প্রতিক্রিয়া দেখালেও পাকিস্তান নিয়ে তারা বেশ সতর্ক। আর যুক্তরাষ্ট্রের সম্পর্কে সাধারণভাবে তাদের ইতিবাচক ধারণা রয়েছে।পিউ রিসার্চ গত বছরের ডিসেম্বর থেকে চলতি বছরের জানুয়ারি পর্যন্ত এ জরিপ চালায়। জরিপে পাঁচটি বিষয়ের ওপর গুরুত্ব দিয়েছে প্রতিষ্ঠানটি। সেই পাঁচটি বিষয় তুলে ধরা হলো:গ্রামের জনগণ বিজেপির পক্ষেভারতের গ্রামীণ জনগোষ্ঠী দেশটির প্রধান বিরোধী দল ভারতীয় জনতা পার্টিকেই (বিজেপি) বেশি সমর্থন করে। যদিও ক্ষমতাসীন কংগ্রেস দীর্ঘদিন ধরে গ্রামীণ জনগণের সমর্থন পেয়ে আসছিল। আর এ কারণেই কংগ্রেসও গ্রামীণ জনগণবান্ধব বেশ কিছু আইন ও প্রকল্প বাস্তবায়ন করেছে। উদাহরণ হিসেবে গ্রামীণ জনগণের কর্মসংস্থান নিশ্চয়তা আইন ও জাতীয় খাদ্যনিরাপত্তা প্রকল্পের কথা বলা যায়। তার পরও দেখা যায়, এবার গ্রামের ৬৪ শতাংশ মানুষের সমর্থন বিজেপির দিকে। বিপরীতে ১৮ শতাংশ মানুষ কংগ্রেসকে সমর্থন করছে।তরুণদের সমর্থনও বিজেপির পক্ষে১৮ থেকে ২৯ বছর বয়সী ভারতীয়দের মধ্যে তিনজনে একজন মনে করেন, দেশের সমস্যা সমাধানে সবচেয়ে ভালো বিকল্প হলো বিজেপি। তরুণেরা মনে করেন, কর্মসংস্থান সৃষ্টি, দুর্নীতির বিরুদ্ধে লড়াই, মূল্যস্ফীতি রোধ, সন্ত্রাসবাদ দমন ও রাজনৈতিক অচলাবস্থা নিরসনের মতো কাজ বিজেপির পক্ষেই সফলভাবে করা সম্ভব।হতাশ হলেও অর্থনীতি নিয়ে আশাবাদপ্রতি দুজনের মধ্যে একজনের বেশি ভারতীয় মনে করেন, দেশ ভুল পথে চলছে। বিষয়টি নিয়ে তাঁদের মধ্যে হতাশা আছে। তবে ৫৭ শতাংশ ভারতীয় মনে করেন, তাঁদের অর্থনীতি এ মুহূর্তে ভালো অবস্থায় আছে। অবশ্য প্রবৃদ্ধির গতি কিছুটা কম। ৬২ শতাংশ মনে করেন, আগামী ১২ মাসে অর্থনীতির আরও উন্নতি হবে। ৬৪ শতাংশ মনে করেন, এখনকার শিশুরা পূর্ণবয়স্ক হলে এখনকার পূর্ণবয়স্ক ভারতীয়দের চেয়ে ভালো থাকবে।চীন ও যুক্তরাষ্ট্রের সঙ্গে সম্পর্কবিশ্বের অন্যতম পরাশক্তি চীন ও যুক্তরাষ্ট্রের মধ্যে তুলনা করলে বেশির ভাগ ভারতীয় যুক্তরাষ্ট্রের ব্যাপারে ইতিবাচক মনোভাব পোষণ করেন। নিউইয়র্কে নিযুক্ত মার্কিন কূটনীতিক দেবযানী খোবরাগাড়েকে গ্রেপ্তার ও হেনস্তার ঘটনা সত্ত্বেও ৫৭ শতাংশ ভারতীয় যুক্তরাষ্ট্রের প্রতি ইতিবাচক। বিপরীতে চীনের প্রতি ইতিবাচক মনোভাব ৩৫ শতাংশের। প্রতি দুজনে একজন ভারতীয় যুক্তরাষ্ট্র নয়, চীনকেই ভারতের জন্য বড় হুমকি বলে বিবেচনা করেন। আর প্রতি চারজনে একজনের বেশি ভারতীয় মনে করেন, চীনের চেয়ে যুক্তরাষ্ট্রের সঙ্গে ভারতের শক্তিশালী সম্পর্ক গড়ে তোলার বিষয়টি বেশি গুরুত্বপূর্ণ।পাকিস্তান প্রসঙ্গ৭১ ভাগ ভারতীয় প্রতিবেশী দেশ চিরপ্রতিদ্বন্দ্বী পাকিস্তানকে অপছন্দ করেন। তবে তাঁরা দেশটির সঙ্গে সম্পর্ক উন্নয়নের চেষ্টা দেখতে চান। প্রতি ১০ জনে নয়জনই পাকিস্তানকে ভারতের জন্য হুমকি বলে বিবেচনা করেন। আর ৮০ শতাংশ পাকিস্তানকে ভারতের জন্য ভয়ংকর হুমকি বলে বিবেচনা করেন। ৬৪ শতাংশের মতে, নয়াদিল্লির সঙ্গে ইসলামাবাদ সম্পর্কের উন্নতির চেষ্টা করা গুরুত্বপূর্ণ। আর এটা করতে ভারত ও পাকিস্তানের শীর্ষ পর্যায়ে আলোচনাকে সমর্থন করেন ৫৩ শতাংশ ভারতীয়।
 
