
শেষ পর্যন্ত সেই চীনা নাগরিক ওয়াং ছি স্বদেশে ফিরতে পারলেন। বিভূঁই ভারত থেকে নিজবাসভূমে। ১৯৬৩ সালের কোনো একদিন ‘পথ ভুলে’ সীমানা পেরিয়ে ভারতে আটকা পড়ার পর কেটে গেছে ৫০ বছরেরও বেশি। প্রতীক্ষার প্রহর গুনতে গুনতে মারা গেছেন মা। হারিয়ে গেছেন আরও কত স্বজন! তবু নাড়ির টান ওয়াং ছিকে শেষ বয়সে নিয়ে গেছে চীনে। তরুণ বয়সে ভারতে প্রবেশ করা ওয়াং ছি গতকাল শনিবার যখন বেইজিং বিমানবন্দরে পা রাখলেন, তখন তাঁর বয়স আশির কোঠায়। সম্প্রতি বিবিসি চীনা সেনাবাহিনীর সাবেক সার্ভেয়ার ওয়াং ছিকে নিয়ে একটি প্রতিবেদন প্রকাশ করে। এতে বলা হয়, ১৯৬৩ সালে চীন-ভারত যুদ্ধ শেষ হওয়ার সপ্তাহ কয়েক পরে ওয়াং ছি সীমান্তে মাপজোখের সময় ভারতে ঢুকে পড়ায় গ্রেপ্তার হন। প্রায় সাত বছর জেল খাটার পর ১৯৬৯ সালে তিনি জামিনে মুক্ত হন। সেই থেকে তাঁকে ভারত ছাড়তে দেওয়া হয়নি। বিবিসির প্রতিবেদন দেখার পর চীনা কর্মকর্তারা ওয়াংকে দেশে ফিরিয়ে নেওয়ার চেষ্টা করেন। ভারতীয় কর্মকর্তারাও এতে সহায়তা করেন। গত শুক্রবার রাতে এক ছেলেকে নিয়ে ওয়াং ছি দিল্লি থেকে বিমানে করে রওনা হন। গতকাল বেইজিংয়ে তাঁরা যখন নামেন, তখন অভ্যর্থনা জানানোর জন্য চীনা স্বজনেরা সেখানে উপস্থিত ছিলেন। গতকালই তাঁদের বেইজিং থেকে ওয়াং ছির জন্মস্থান জিয়ানিয়াং এলাকার উদ্দেশে উড়াল দেওয়ার কথা। ওয়াং ছির ভারতীয় স্ত্রী তাঁর সঙ্গে চীনে যাননি। ওয়াং আবার ভারতে ফিরে আসবেন কি না তা এখনো নিশ্চিত নয়।
