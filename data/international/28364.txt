
বর্তমানে মস্কোতে রাজনৈতিক আশ্রয়প্রার্থী মার্কিন কেন্দ্রীয় গোয়েন্দা সংস্থার (সিআইএ) সাবেক কর্মী এডওয়ার্ড স্নোডেন জার্মান চ্যান্সেলর আঙ্গেলা ম্যার্কেলের মুঠোফোন নজরদারির আরও বিশদ তথ্য দেওয়ার কথা জানিয়েছেন। তিনি জার্মান সরকার, পার্লামেন্ট ও সরকারের প্রধান কৌশলীকে এ-সংক্রান্ত চিঠি দিয়েছেন। চ্যান্সেলর আঙ্গেলা ম্যার্কেলকে সম্বোধন করেও একটি চিঠি লিখেছেন তিনি।গতকাল বৃহস্পতিবার জার্মান পার্লামেন্টের পরিবেশবাদী সবুজ দলের প্রভাবশালী সাংসদ হ্যানস ক্রিস্টিয়ান স্টরবলে দুজন জার্মান সাংবাদিকসহ মস্কোতে তিন ঘণ্টা বৈঠক করেন। এই বৈঠকেই চিঠিগুলো হস্তান্তর করা হয়।রাজনৈতিক আশ্রয়প্রার্থী এডওয়ার্ড স্নোডেনের ভ্রমণের ব্যাপারে কোনো আইনি জটিলতা না থাকলে তাঁকে জার্মান পার্লামেন্টের এ-সংক্রান্ত বিশেষ কমিটিতে সাক্ষ্য দেওয়ার জন্য বার্লিনে আমন্ত্রণ জানানো হতে পারে অথবা বিশেষ কমিটির সদস্যরা মস্কোতে গিয়েও এ-সংক্রান্ত তথ্য সংগ্রহ করতে পারেন।আড়ি পাতার ঘটনা প্রকাশ হওয়ার পর থেকে জার্মানির সব রাজনৈতিক দল মার্কিন নীতির কঠোর সমালোচনা করছে। ১৮ নভেম্বর জার্মান পার্লামেন্টে এ ঘটনার জন্য আলোচনার দিন ধার্য করা হয়েছে।
