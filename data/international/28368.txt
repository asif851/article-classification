
যুক্তরাজ্যের রাজপরিবারের দুই সদস্য প্রিন্স উইলিয়াম ও প্রিন্স হ্যারি। তাঁদের মা প্রিন্সেস ডায়ানা মারা গেছেন ২০ বছর আগে। মায়ের অভাব ভুলতে পারা সহজ নয়। তারপরও একটি কষ্ট রয়ে গেছে দুই ভাইয়ের মনে। আরও একটু কথা না বলে, মায়ের শেষ ফোনটি যে তাঁরা কেটে দিয়েছিলেন তড়িঘড়ি করে!
১৯৯৭ সালের ৩১ আগস্ট ফ্রান্সের প্যারিসে এক মর্মান্তিক সড়ক দুর্ঘটনায় নিহত হন ডায়ানা। তাঁর দুই ছেলেই তখন কিশোর। উইলিয়ামের বয়স ১৫ আর হ্যারির ১২ বছর।
ডায়ানার মৃত্যুর ২০ বছর পূর্তি উপলক্ষে একটি প্রামাণ্যচিত্র তৈরি করেছে আইটিভি। এতে মাকে নিয়ে বলেছেন দুই ভাই। মায়ের সঙ্গে তাঁদের কিছু অপ্রকাশিত ছবিও আছে, যেগুলোর ডায়ানার ব্যক্তিগত অ্যালবামের।
হ্যারি বলেন, ‘যতটুকু আমি স্মরণ করতে পারি, মায়ের সঙ্গে শেষ ফোনালাপটি খুবই সংক্ষিপ্ত ছিল। এর জন্য বাকি জীবন আফসোস থাকবে আমার।’
আর তাঁর বড় ভাই উইলিয়াম বলেন, ‘মায়ের সঙ্গে শেষ ফোনালাপের কথা খুব ভালোভাবেই আমার মনে রয়েছে। স্কটল্যান্ডে রানির বালমোরাল প্রাসাদে অন্য ভাইবোনদের সঙ্গে খেলছিলাম দুই ভাই। এ সময় আসে মায়ের ফোন। হ্যারি ও আমি তাড়াতাড়ি বিদায় দেওয়ার জন্য মরিয়া ছিলাম।’
দুই ভাই–ই বলেছেন, মা তাঁদের ‘দুষ্টুমি’ করতে উৎসাহ দিতেন, লুকিয়ে লুকিয়ে খেতে দিতেন মিষ্টি-মণ্ডা। মা ছিলেন ‘সবভাবেই পুরোপুরি একটা শিশু’, যিনি বুঝতেন, ‘রাজপ্রাসাদের বাইরের বাস্তব জীবন’।
এর বাইরে মায়ের সঙ্গে শৈশব স্মৃতি সম্পর্কে জানতে চাওয়া হয়েছিল উইলিয়াম-হ্যারির কাছে। এতে উঠে এসেছে ডায়ানার সম্পর্কে অজানা কিছু কথাও।
 
