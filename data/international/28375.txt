
ইরাকের উত্তরাঞ্চলে ৮০ বছর বয়সী এক খ্রিষ্টান নারীকে ইসলামিক স্টেটের (আইএস) জঙ্গিরা জীবন্ত পুড়িয়ে হত্যা করেছে বলে গণমাধ্যমে খবর বেরিয়েছে।
গত মঙ্গলবার ইরাকের কুর্দিস্থান অঞ্চলের বাসনিউজ নামের একটি সংবাদ সংস্থা তাদের প্রতিবেদনে দাবি করে, ইরাকের মসুল থেকে ২০ কিলোমিটার দক্ষিণ পূর্বে খ্রিষ্টান অধ্যুষিত কারামলিশ গ্রামে লোমহর্ষক এ ঘটনা ঘটে।  কুর্দিস্থান ডেমোক্রেটিক পার্টির প্রতিনিধি সাইদ মামুজিনির উদ্ধৃতির বরাত দিয়ে সংবাদ সংস্থাটি জানিয়েছে, আইএসের কঠোর আইন মানতে ব্যর্থ হওয়ায় ওই নারীকে হত্যা করা হয়।  উত্তর ইরাকের মসুল ও এর আশপাশের এলাকা গত বছরের জুন থেকে আইএসের নিয়ন্ত্রণে রয়েছে।
