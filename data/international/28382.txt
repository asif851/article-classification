
ইরানের শরিয়াভিত্তিক কর্তৃপক্ষ ‘অভিভাবক পর্ষদ’ প্রেসিডেন্ট নির্বাচনে নারীদের প্রার্থী হওয়া অবৈধ বলে রায় দিয়েছেন। আগামী ১৪ জুন দেশটিতে প্রেসিডেন্ট নির্বাচন অনুষ্ঠিত হবে। এতে ৩০ জন নারী নাম নিবন্ধন করলেও এই রায়ের পর নারী প্রার্থীদের অংশগ্রহণ যে থাকছে না, তা কার্যত নিশ্চিত।
অভিভাবক পর্ষদের অন্যতম সদস্য মোহাম্মাদ ইয়াজদি বলেছেন, সংবিধানে প্রেসিডেন্ট নির্বাচনে নারীদের অংশগ্রহণের অনুমোদন নেই। এই পর্ষদের সদস্য আলেমরা ইসলামি শরিয়ার মানদণ্ডে নির্বাচনে অংশ নেওয়া ব্যক্তিদের প্রার্থিতার বৈধতা যাচাই করেন।
ইরানের আধা সরকারি বার্তা সংস্থা মেহ্র নিউজ এজেন্সি মোহাম্মদ ইয়াজদির বরাত দিয়ে বলেছে, ইরানের আইন প্রেসিডেন্ট পদে নারীদের দাঁড়াতে অনুমোদন দেয় না।
পর্যবেক্ষকেরা বলেছেন, প্রেসিডেন্ট নির্বাচনে নারীদের অংশগ্রহণ নিয়ে ইরানের সংবিধানে দ্ব্যর্থকতা রয়েছে। অভিভাবক পর্ষদের এই রায় সম্ভবত এ নিয়ে বিতর্কের অবসান ঘটাবে।
বর্তমানে ইরানের নারীরা পার্লামেন্ট নির্বাচনে অংশ নিতে পারেন। আইনপ্রণেতা হিসেবে ইতিমধ্যেই কয়েকজন নারী দায়িত্ব পালন করেছেন।
সংবিধান অনুযায়ী পর পর দুই মেয়াদের বেশি দায়িত্ব পালন করা যাবে না বলে ক্ষমতাসীন প্রেসিডেন্ট মাহমুদ আহমাদিনেজাদ আসন্ন নির্বাচনে লড়তে পারবেন না। এবারের নির্বাচনে প্রার্থী হিসেবে মোট ৬৮৬ জন নাম নিবন্ধন করেছেন। এঁদের মধ্য থেকে চূড়ান্তভাবে মনোনীত প্রার্থীদের তালিকা আগামী মঙ্গলবার ঘোষণা করা হবে। ধারণা করা হচ্ছে, হাতে গোনা কয়েকজনই শেষ পর্যন্ত প্রার্থী হিসেবে যোগ্য বলে বিবেচিত হবেন। ২০০৯ সালের নির্বাচনে নাম নিবন্ধন করা ৪৭৫ জনের মধ্যে শেষ পর্যন্ত মাত্র চারজনকে বৈধ ঘোষণা করা হয়। বিবিসি।
