
মিসরের নিরাপত্তা বাহিনীর অভিযানে মেক্সিকোর দুই পর্যটকসহ ১২ জন নিহত হয়েছে। মিসর বলছে, সন্ত্রাসবিরোধী অভিযানের সময় তাদের নিরাপত্তা বাহিনীর ভুলে ওই ১২ জন নিহত হয়। গতকাল রোববার এ ঘটনা ঘটে বলে আজ সোমবার বিবিসি অনলাইনের প্রতিবেদনে এ তথ্য জানানো হয়। দেশটির স্বরাষ্ট্র মন্ত্রণালয়ের বিবৃতিতে দাবি করা হয়, পর্যটকেরা চারটি গাড়িতে করে ঘুরে বেড়াচ্ছিলেন। গাড়িগুলো একটি মরু এলাকার সংরক্ষিত অংশে প্রবেশ করলে নিরাপত্তা বাহিনীর ভুলে ওই ১২ জনের প্রাণহানি ঘটেছ। এএফপির খবরে জানানো হয়, পর্যটকেরা গুলিতে না বোমা হামলায় নিহত হয়েছেন, এ ব্যাপারে জানা যায়নি। তবে তা সন্ত্রাসবিরোধী অভিযান ছিল বলে জানানো হয়।ওই ঘটনায় ১০ জন মেক্সিকান ও মিসরীয় আহত হয়েছেন। তাঁরা স্থানীয় হাসপাতালে চিকিৎসাধীন। মন্ত্রণালয় জানিয়েছে, এ ঘটনায় একটি তদন্ত দল গঠন করা হয়েছে। এ ঘটনার নিন্দা জানিয়েছে মেক্সিকো। মিসর সরকারের কাছে ঘটনার পূর্ণাঙ্গ তদন্ত দাবি করেছেন মেক্সিকোর প্রেসিডেন্ট। মেক্সিকোর পররাষ্ট্র মন্ত্রণালয় নিশ্চিত করেছে, তাদের দুজন নাগরিক নিহত হয়েছে। হতাহত অন্যদের পরিচয় নিশ্চিত করতে তারা কাজ করছে।
