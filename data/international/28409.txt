
যুক্তরাষ্ট্রের সম্ভাব্য আক্রমণ এড়াতে সিরিয়ার রাসায়নিক অস্ত্রের নিয়ন্ত্রণ আন্তর্জাতিক সম্প্রদায়ের হাতে ছেড়ে দেওয়ার যে প্রস্তাব রাশিয়া দিয়েছে, সেটিতে সম্মত হয়েছে সিরীয় সরকার। রুশ সংবাদ সংস্থা ইন্ট্রাফ্যাক্সের বরাত দিয়ে রয়টার্স জানায়, সিরিয়ার পররাষ্ট্রমন্ত্রী ওয়ালিদ আল-মুয়াল্লিম আজ মঙ্গলবার মস্কোর পার্লামেন্টে এ ঘোষণা দিয়েছেন।ইন্ট্রাফ্যাক্স জানায়, রুশ পার্লামেন্টের নিম্নকক্ষ দুমায় বক্তব্য রাখতে গিয়ে ওয়ালিদ আল-মুয়াল্লিম বলেন, ‘গতকাল (রুশ) পররাষ্ট্রমন্ত্রী সার্গেই লাভরভের সঙ্গে বেশ ফলপ্রসূ আলোচনা হয়েছে। রাসায়নিক অস্ত্র নিয়ে তিনি এক প্রস্তাব দিয়েছেন। গতকাল সন্ধ্যায় আমরা শেষ পর্যন্ত ওই প্রস্তাবে রাজি হয়েছি।’ওয়ালিদ বলেন, ‘এটা হলে আমেরিকানরা আমাদের ওপর আগ্রাসন চালাতে পারবে না বলেই আমরা ওই প্রস্তাবে একমত হয়েছি।’এর আগে রাশিয়া জানিয়েছিল, সিরিয়াকে তার রাসায়নিক অস্ত্রের নিয়ন্ত্রণ আন্তর্জাতিক সম্প্রদায়ের কাছে হস্তান্তর করাতে ‘একটি সুনির্দিষ্ট প্রস্তাব’ নিয়ে কাজ করছেন রুশ কূটনীতিকরা।এদিকে ফ্রান্স জানিয়েছে, সে সিরিয়া প্রশ্নে জাতিসংঘের নিরাপত্তা পরিষদে একটি প্রস্তাব দিতে চলেছে। তা অনুযায়ী দামেস্ককে তার অস্ত্র কর্মসূচির বিস্তারিত তথ্য জনসম্মুখে প্রকাশে বাধ্য করা হবে এবং তারপর জাতিসংঘের তত্ত্বাবধানে সেসব অস্ত্র ধ্বংস করা হবে।
গতকাল সোমবার রুশ পররাষ্ট্রমন্ত্রীর প্রস্তাবের পর আজ সিরিয়ার রাসায়নিক অস্ত্র নিয়ে কিছু একটা করার প্রশ্নটি আলোচনার তুঙ্গে উঠেছে।
