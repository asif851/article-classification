
ইরাকের তিকরিতে ইরাকি সেনাবাহিনীর প্রায় ১ হাজার ৭০০ জন নতুন সদস্যকে হত্যার ঘটনায় ৪০ জনকে মৃত্যুদণ্ড দেওয়া হয়েছে।
বিবিসি অনলাইনের প্রতিবেদনে জানানো হয়, গতকাল বৃহস্পতিবার বাগদাদের একটি আদালত এই দণ্ড ঘোষণা করেন। আসামিদের সন্ত্রাসবিরোধী আইনে সর্বোচ্চ ওই দণ্ড দেওয়া হয়েছে।
২০১৪ সালে ইরাকে সাবেক মার্কিন ঘাঁটি ক্যাম্প স্পেইচারে কথিত ইসলামিক স্টেটের (আইএস) যোদ্ধারা গণহত্যা চালায়। জঙ্গিগোষ্ঠীটি একই বছর ওই গণহত্যার স্থির ও ভিডিওচিত্র প্রকাশ করে। তিকরিতে ওই হত্যাযজ্ঞের শিকার বেশির ভাগ মানুষই ছিল শিয়া মুসলিম।
গত বছর ইরাকি বাহিনী আইএসের কাছ থেকে তিকরিত পুনরুদ্ধার করে। সেখানে পাওয়া যায় গণকবর। গণহত্যার সঙ্গে জড়িত থাকার সন্দেহে তখন বেশ কিছু লোককে গ্রেপ্তার করা হয়।
বিচার বিভাগের এক মুখপাত্র বলেন, গণহত্যার অভিযোগে বিচার হওয়া ৪৭ আসামির মধ্যে সাতজনকে খালাস দেওয়া হয়েছে। বাকি ৪০ জনকে দেওয়া হয়েছে মৃত্যুদণ্ড।
বিচার বিভাগের এক কর্মকর্তা বার্তা সংস্থা এএফপিকে বলেন, আসামিরা সবাই ইরাকের নাগরিক।
