
ভারতের পাঞ্জাব রাজ্যের পাঠানকোটে বিমানবাহিনীর ঘাঁটিতে সন্ত্রাসী হামলার পর পশ্চিমবঙ্গে নিরাপত্তা জোরদার করা হয়েছে।
গতকাল শনিবার ভোরে বিমানঘাঁটিতে সন্ত্রাসী হামলায় পাঁচ সন্ত্রাসী এবং তিনজন সেনা জওয়ান নিহত হয়েছে। বিমানবাহিনীর ঘাঁটিতে এই হামলার জেরে কলকাতা পুলিশ বিভিন্ন গুরুত্বপূর্ণ এলাকায় সতর্কতা জারি করে নিরাপত্তা বাড়ানোর নির্দেশ দিয়েছে।
নিরাপত্তা বাড়ানো হয়েছে কলকাতার ঐতিহ্যবাহী হাওড়া ব্রিজ, বিদ্যাসাগর সেতু, কলকাতার পাতাল রেল, কলকাতা ও বাগডোগরা বিমানবন্দর এবং কলকাতা, হাওড়া ও শিয়ালদহ রেলস্টেশনে। এসব জায়গায় তল্লাশি জোরদার করা হয়েছে। নামানো হয়েছে প্রশিক্ষণপ্রাপ্ত বিশেষ কুকুর। ইতিমধ্যে শহরের বিভিন্ন সড়কে চলাচলকারী গাড়িতে তল্লাশি শুরু হয়েছে। কলকাতার ঐতিহ্যবাহী ভবন, মন্দির, মসজিদ, শপিং মল, বন্দর এলাকা, সিনেমা হল, জনবহুল বাজার, রেস্তোরাঁ, বিনোদন পার্ক, কলকাতার জাতীয় জাদুঘর, চিড়িয়াখানা, ভিক্টোরিয়া মেমোরিয়াল, রাজ্য সচিবালয় মহাকরণ ও নবান্নসহ সব ঐতিহাসিক স্থাপনার নিরাপত্তা জোরদার করা হয়েছে।
পশ্চিমবঙ্গ রাজ্য পুলিশের আইজি (আইনশৃঙ্খলা) অনুজ শর্মা সাংবাদিকদের জানিয়েছেন, এখন উৎসবের মৌসুম চলায় এমনিতেই সর্বত্র পুলিশ টহলদারি চলছে। পাঠনকোটে হামলার পর বিমানবন্দরসহ রাজ্যের সর্বত্র সতর্কতা জারি করা হয়েছে।
কলকাতায় নিরাপত্তার কাজে নামানো হয়েছে বিশেষ পুলিশ ও সেনা জওয়ানদের। একইভাবে সতর্কতা জারি করা হয়েছে রাজ্যের অন্যত্রও। সতর্কতা জারি করা হয়েছে বাংলাদেশ-পশ্চিমবঙ্গ সীমান্ত এলাকায়। বলা হয়েছে, যাতে কোনো সন্ত্রাসী নাশকতা চালাতে সীমান্ত পার হতে না পারে; সেদিকে দৃষ্টি রাখতে। ভারতীয় সীমান্তরক্ষী বাহিনীর (বিএসএফ) কাছে কেন্দ্রীয় স্বরাষ্ট্র মন্ত্রণালয় থেকে এ সংক্রান্ত সতর্কবার্তা এসেছে।
