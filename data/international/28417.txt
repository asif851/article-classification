
আটলান্টিক মহাসাগরে কাত হয়ে পড়া জাহাজটি ফ্রান্সের উপকূলের দিকে যাচ্ছে। পানামায় নিবন্ধনকৃত ‘মডার্ন এক্সপ্রেস’ নামের মালবাহী জাহাজটি গত মঙ্গলবার থেকে কাত হতে শুরু করে। জাহাজটিকে সোজা করতে না পেরে হেলিকপ্টার দিয়ে জাহাজের ২২ জন ক্রুকে সরিয়ে নেওয়া হয়। বর্তমানে চালকবিহীন অবস্থায় আছে জাহাজটি।আজ সোমবার বিবিসি অনলাইনের খবরে বলা হয়েছে, জাহাজটিকে সোজা করা বা বন্দরের দিকে নেওয়ার জন্য আজ একটি উদ্যোগ নেওয়া হবে। এটি ব্যর্থ হলে জাহাজটি আজ রাতে বা আগামীকাল মঙ্গলবার ভোরের দিকে ফ্রান্সের দক্ষিণ-পশ্চিম উপকূলে আছড়ে পড়তে পারে বলে ধারণা করা হচ্ছে।আটলান্টিক মেরিটাইম দপ্তরের ইমানুয়েল দ্য অলিভেরা বলেন, এখন এই মালবাহী জাহাজকে টেনে বন্দরের দিকে আনা প্রায় অসম্ভব। এই জাহাজে ৩ হাজার ৬০০ টনের মতো কাঠ ও খননকাজে ব্যবহৃত যন্ত্র আছে। ফরাসি কর্তৃপক্ষ বলছে, জাহাজটিতে প্রায় ৩০০ টন জ্বালানি তেল আছে। প্রয়োজন হলে জাহাজ থেকে তেল সরিয়ে নেওয়ার চেষ্টা করা হবে।গতকাল রোববার বৈরী আবহাওয়ার কারণে উদ্ধারকাজ বিঘ্নিত হয়। এর দুই দিন আগে সাগরের উত্তাল ঢেউয়ের চোটে ১৬৪ মিটার দীর্ঘ জাহাজটির ‘টো লাইন’ ছিঁড়ে যায়। বর্তমানে জাহাজটি ৪০-৫০ ডিগ্রি কোণে কাত হয়ে আছে।২০০২ সালে ‘প্রেস্টিজ’ নামে তেলবাহী একটি ট্যাংকার স্পেনের উত্তর উপকূলে ডুবে গেলে ৫০ হাজার টন জ্বালানি তেল সাগরে ছড়িয়ে পড়ে। এতে সাগরের কয়েক হাজার মাইল এলাকায় দূষণ ঘটে।
