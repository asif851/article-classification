
ঘরে-বাইরে সবখানেই ইঁদুর। কাটাকুটি করা এই আপদের উৎপাতে সবার জীবন অতিষ্ঠ। তিষ্ঠাতে না পেরে শেষে ভাড়া করা হলো এক ইঁদুর শিকারি। তিনি লাখ খানেক ইঁদুর মেরে স্বস্তি এনে দিলেন সবার প্রাণে। ঘটনাটি ঘটেছে পাকিস্তানের পেশোয়ারে।বার্তা সংস্থা এএফপির খবরে জানানো হয়, ‘ইঁদুর মারার’ কাজে নিয়োগ পাওয়া ব্যক্তির নাম নাসের আহমদ। সরকারি একটি সংস্থা ভাড়া করে তাঁকে। এ কাজের জন্য তিনি মাসে পাকিস্তানি মুদ্রায় ১৫ হাজার রুপি বেতন পান। একই সঙ্গে প্রতিটি অভিযানের জন্য আরও দুই হাজার রুপি বোনাস পান।আহমদের দাবি, গত ১৯ মাসে তিনি প্রায় এক লাখের বেশি ইঁদুর মেরেছেন। ইঁদুরের কাঁমড়ে এক বন্ধুর স্ত্রী হাসপাতালে ভর্তি হওয়ার পর তিনি এ কাজে উৎসাহিত হন।পেশোয়ার শহরের পানি সরবরাহ ও স্যানিটেশন ব্যবস্থার মহাব্যবস্থাপক নাসির গফুর বলেন, শহরে ইঁদুরের সংখ্যা বেড়ে গেছে। সেগুলো কাপড়চোপড়সহ ঘর ও দোকানের যাবতীয় জিনিস নষ্ট করছে। খাবার দূষিত করছে বলে অনেক অভিযোগ পাওয়া গেছে। এরপর আহমদকে ডেকে আনা হয়। নগরের ইতিহাসে প্রথমবারের মতো ইঁদুর মারার কাজে তাঁকে নিয়োগ দেওয়া হয়।
