
বিজেপির নেতা ও গুজরাটের মুখ্যমন্ত্রী নরেন্দ্র মোদির সমালোচনা করে কংগ্রেসের সহসভাপতি রাহুল গান্ধী বলেছেন, ‘এক নেতা, এক মডেল’ কৌশল নিয়ে মোদি জনগণকে বিশ্বাস করাতে চাইছেন, তাঁর কাছে সব সমস্যার জবাব রয়েছে। কিন্তু এতে কাজ হবে না। কারণ, জনগণ এখন অনেক বেশি ওয়াকিবহাল।কেরালা রাজ্য সফররত রাহুল চেনগানুর শহরে গত শনিবার এক জনসভায় বলেন, নির্বাচনী ইশতেহার প্রকাশে বিজেপির বিলম্ব প্রমাণ করে, দলটি জনগণকে নিয়ে বিব্রত। তাদের বিশ্বাস, একজন ব্যক্তির কাছে সব প্রশ্নের উত্তর রয়েছে। তিনি নিজেকে সবজান্তা ভাবেন এবং কারও কথা শুনতে আগ্রহী নন। কংগ্রেস সব স্তরের মানুষের ক্ষমতায়নে প্রতিশ্রুতিবদ্ধ। তাই কংগ্রেস নারী, তরুণ ও দলিত সম্প্রদায়কে সঙ্গে নিয়ে ছয় মাসব্যাপী কাজ করে একটি জনমুখী ইশতেহার দিয়েছে।রাহুল দাবি করেন, তাঁর দল কংগ্রেস একক ব্যক্তিকে কেন্দ্র করে রাজনীতি করে না, বরং জনগণের সামগ্রিক আস্থা অর্জন করতে চায়।কংগ্রেসের সহসভাপতি বলেন, বিজেপির অর্থনৈতিক ও সামাজিক নীতিতে দরিদ্রদের কাছ থেকে কেড়ে নিয়ে ধনীদের হাতে তুলে দেওয়ার ধারণাকে প্রাধান্য দেওয়া হয়েছে। পিটিআই।
 
