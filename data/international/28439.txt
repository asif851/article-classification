
আফগান প্রেসিডেন্ট নির্বাচনের ভোট পুনর্গণনায় রাজি হয়েছেন প্রতিদ্বন্দ্বী দুই প্রার্থী। পুনর্গণনার সময় প্রতিটি ব্যালটের বৈধতাও খতিয়ে দেখা হবে। মার্কিন পররাষ্ট্রমন্ত্রী জন কেরি গত শনিবার সংবাদ সম্মেলন করে এ কথা জানান। খবর বিবিসি ও এএফপির।আফগানিস্তানের রাজধানী কাবুলে জাতিসংঘের কার্যালয়ে আয়োজিত ওই সংবাদ সম্মেলনে কেরির পাশে দুই প্রতিদ্বন্দ্বী আবদুল্লাহ আবদুল্লাহ ও আশরাফ গণি উপস্থিত ছিলেন। প্রেসিডেন্ট নির্বাচনের ফলাফল নিয়ে সৃষ্ট সংকট সমাধানের জন্য গত শুক্রবার কাবুল পৌঁছান মার্কিন পররাষ্ট্রমন্ত্রী।সংবাদ সম্মেলনে কেরি বলেন, ২৪ ঘণ্টার মধ্যে ভোট পুনর্গণনা শুরু হবে। ভোট পড়া ৮০ লাখ ব্যালটই খতিয়ে দেখা হবে। দুই প্রার্থীই ভোট পুনর্গণনায় রাজি হয়েছেন উল্লেখ করে কেরি বলেন, ‘দুই প্রতিদ্বন্দ্বীর এই মনোভাব আফগান গণতন্ত্র ও দেশটিতে ক্ষমতা পরিবর্তনের বৈধ প্রক্রিয়ার প্রতি সমর্থনেরই ইঙ্গিত দেয়।’মার্কিন পররাষ্ট্রমন্ত্রী জানান, প্রথমে কাবুলে প্রদত্ত ভোট পুনর্গণনা করা হবে ও ব্যালটগুলো খতিয়ে দেখা হবে। এরপর অন্য প্রদেশগুলো থেকে ব্যালট এনে সেগুলো গণনা করা হবে।সংবাদ সম্মেলনে দুই প্রার্থীই পুনর্গণনার ফলাফল মেনে নেওয়া ও ফল ঘোষণার পর জাতীয় ঐকমত্যের সরকার গঠনের কাজ শুরু করবেন বলে অঙ্গীকার করেন। আশরাফ গণি ভোট পুনর্গণনার প্রক্রিয়াকে নির্বাচনের ইতিহাসে সবচেয়ে সমন্বিত প্রচেষ্টা বলে মন্তব্য করেন। আবদুল্লাহ আবদুল্লাহ বলেন, দুই পক্ষই একটা ‘কৌশলগত ও রাজনৈতিক মতৈক্যে পৌঁছেছি।’
