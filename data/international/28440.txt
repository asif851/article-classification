
নারীদের সমান মজুরি নিশ্চিত করতে একটি আইন পাস করার জন্য কংগ্রেসের প্রতি আহ্বান জানিয়েছেন মার্কিন প্রেসিডেন্ট বারাক ওবামা।আজ বুধবার বার্তা সংস্থা এএফপির প্রতিবেদনে জানানো হয়, মঙ্গলবার রাতে কংগ্রেসের যৌথ অধিবেশনে স্টেট অব ইউনিয়ন ভাষণে এ আহ্বান জানান ওবামা।হিমশিম খাওয়া পরিবারগুলোর আয় বাড়াতে নারীদের সমান মজুরি নিশ্চিত করার পদক্ষেপকে গুরুত্বপূর্ণ বলে আখ্যায়িত করেছেন মার্কিন প্রেসিডেন্ট। ওবামা বলেন, একই কাজের জন্য নারীরাও যাতে পুরুষের সমান মজুরি পান, তা নিশ্চিত করতে কংগ্রেসের একটি আইন পাস করা উচিত। নারীদের সমান মজুরি নিশ্চিত করার প্রস্তাবটি ওবামার ‘মধ্যবিত্ত-শ্রেণির অর্থনীতি’ শীর্ষক উদ্যোগের অংশ। এই পরিকল্পনার লক্ষ্য পারিবারিক আয় বাড়ানো এবং লাখো মার্কিনিকে দারিদ্র্যের প্রান্তসীমা থেকে বের করে আনা। কর্মজীবী পরিবারের জীবনযাত্রার খরচের চাপ কমানো, ভালো মজুরি, শিশুসেবায় সহযোগিতা এবং অসুস্থতা ও মাতৃত্বকালীন সবেতন ছুটি প্রভৃতি নিয়ে পরিকল্পনাগুলো সমর্থন করার জন্য কংগ্রেসের প্রতি আহ্বান জানিয়েছেন ওবামা।
