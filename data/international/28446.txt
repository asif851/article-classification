
ভারতের তামিলনাড়ু রাজ্যের সদ্য প্রয়াত মুখ্যমন্ত্রী জয়ললিতাকে নিয়ে হার্ভার্ড বিশ্ববিদ্যালয়ের এক শিক্ষার্থীর দেওয়া ফেসবুক পোস্ট ভাইরাল হয়েছে। গত মঙ্গলবার সকালে দেওয়া পোস্টটি এক দিনের মাথায় ৩০ হাজারের বেশি শেয়ার হয়েছে। এতে জয়ললিতার জীবন বদলে দেওয়া একটি ঘটনার উল্লেখ করা হয়েছে।চেন্নাইয়ের অ্যাপোলো হাসপাতালে গত সোমবার মারা যান জয়ললিতা। পরদিন চেন্নাই শহরের মেরিনা বিচে তাঁকে সমাহিত করা হয়। শিল্পগোষ্ঠী টাটার সাবেক কর্মকর্তা ও হার্ভার্ড বিজনেস স্কুলের শিক্ষার্থী চারণ্য কানন মঙ্গলবার সকালে নিজের ফেসবুক পেজে ১৯৮৯ সালে তামিলনাড়ু রাজ্য বিধানসভায় জয়ললিতাকে অপদস্থ করার ঘটনার উল্লেখ করেন। তিনি লেখেন, ‘জয়ললিতার পোশাক ছিঁড়ে ফেলা হয়েছিল এবং তাঁর চুল ধরে টানা হয়েছিল। সম্ভবত ভারতের রাজ্য বিধানসভার ইতিহাসে কোনো নারী রাজনীতিককে এমন অপদস্থ হতে হয়নি।’ চারণ্য কানন বলেছেন, এরপরও জয়ললিতা পিছু হটেননি। ছিলেন নিজ লক্ষ্যে অটল। ওই ঘটনা তাঁর জীবনের মোড় ঘোরানোর ক্ষেত্রে অন্যতম অনুঘটক হিসেবে কাজ করেছে। ওই ঘটনার পর জয়ললিতা নিজেকে আরও বেশি করে কাপড়ে আবৃত করে রাখতে শুরু করেন। স্বর্ণালংকার পরা একেবারেই ছেড়ে দেন। চলচ্চিত্রের একসময়ের যৌন আবেদনময়ী ভাবমূর্তি পেছনে ফেলে শ্রদ্ধেয় ‘আম্মা’ হিসেবে পরিচিত হয়ে ওঠেন তিনি।পোস্টের শুরুতে বলা হয়, জয়ললিতার শুরুটাই ছিল আত্মপ্রত্যয়ী। পড়াশোনা, ভাষাগত দক্ষতা, বিদগ্ধ রসবোধ তাঁকে এগিয়ে নিয়ে যায়। তাঁর সাহসও ছিল দারুণ। এ সবই তাঁকে সাফল্যের চূড়ায় নিয়ে গেছে।
