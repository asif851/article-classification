
ভারতের উত্তর-পূর্ব তিন রাজ্যের বিধানসভা নির্বাচনের ফলের আগে কেন্দ্রীয় স্বরাষ্ট্র প্রতিমন্ত্রী কিরেন রিজিজু বলেন, এ অঞ্চলে বিজেপির আরও বিস্তার ঘটবে। তিনি বলেন, দীর্ঘদিনের বাম-শাসিত এ অঞ্চলের রাজ্য ত্রিপুরায় তাঁরা জিতবেন।২৫ বছর ধরে ত্রিপুরায় ক্ষমতায় আছে বামেরা। রিজিজুর দাবি, ‘আমরা দলীয়ভাবে ধারণা করছি, এখানে ৩৬ থেকে ৪২টি আসন আমরা পাব।’গত ১৮ ফেব্রুয়ারি ত্রিপুরায় ভোট হয়। এ রাজ্যের ৬০ আসনের মধ্যে ৫৯ টিতে ভোট হয়। রাজ্যের চারিলাম আসনের সিপিএম প্রার্থীর মৃত্যুর পর এ আসনে ভোট স্থগিত হয়ে যায়। এখানে বিজেপি লড়ছে আঞ্চলিক সংগঠন ইনডিজিনাস পিপলস ফ্রন্ট অব ত্রিপুরার (আইপিএফটি) সঙ্গে।রিজিজুর আশা, নাগাল্যান্ডেও তাঁরা সরকার গড়বেন। এ রাজ্যে বিজেপি লড়ছে ২০ আসনে। তারা জোট বেঁধেছে আঞ্চলিক দল ন্যাশনালিস্ট ডেমোক্রেটিক প্রোগ্রেসিভ পার্টির (এনডিপিপি) সঙ্গে। জোট-সঙ্গীকে ৪০ আসন দিয়ে দিয়েছে বিজেপি। এখানে ৩০ টির মতো আসন পাওয়ার বিষয়ে আশাবাদী রিজিজু। তবে আঞ্চলিক অন্য সংগঠনগুলোও তাঁদের সঙ্গে যোগ দেবে বলে মনে করেন উত্তর-পূর্ব ভারতের আরেক রাজ্য অরুণাচল থেকে নির্বাচিত এই বিজেপি এমপি। আসামে গত বিধানসভা নির্বাচনে জয় পেয়ে সরকার গঠন করে বিজেপি। এভাবেই পাহাড়ি উত্তর-পূর্বে গেরুয়া পতাকা উড়তে শুরু করে। রিজিজুর আশা, এবার তিন রাজ্যের ফলের পর আরও বিস্তার ঘটবে বিজেপির।
