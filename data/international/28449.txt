
সিরিয়ায় ইরানি লক্ষ্যবস্তুতে হামলা চালানোর কাজে নিয়োজিত ইসরায়েলের একটি এফ-১৬ যুদ্ধবিমানকে ভূপাতিত করা হয়েছে। আজ শনিবার ইসরায়েলের সামরিক বাহিনী এ কথা জানিয়েছে।
বিবিসির খবরে বলা হয়েছে, ইসরায়েলের উত্তরাঞ্চলে শনিবার এফ-১৬ যুদ্ধবিমানটি বিধ্বস্ত হয়। বিধ্বস্ত হওয়ার আগে বিমানটির দুজন পাইলট প্যারাসুটের মাধ্যমে নিরাপদে নেমে যান। সিরিয়ার যুদ্ধে এই প্রথমবারের মতো ইসরায়েলের কোনো যুদ্ধবিমানকে ধ্বংস করা হলো বলে ধারণা করা হচ্ছে।
ইসরায়েলের প্রতিরক্ষা বাহিনী টুইট বার্তায় বলেছে, কিছুক্ষণ আগে সিরিয়ার আকাশ প্রতিরক্ষাব্যবস্থা ও ইরানের বিভিন্ন লক্ষ্যবস্তুতে হামলায় নিয়োজিত একটি যুদ্ধবিমান হামলার শিকার হয়েছে। ইসরায়েলের উত্তরাঞ্চলে বিমানবিধ্বংসী ক্ষেপণাস্ত্র নিক্ষেপ করা হয়। তবে ওই ক্ষেপণাস্ত্রের আঘাতেই বিমানটি বিধ্বস্ত হয়েছে কি না, তা পুরোপুরি নিশ্চিত নয়।
রয়টার্সের প্রতিবেদনে বলা হয়েছে, ইসরায়েল আজ শনিবার সিরিয়ার আকাশ প্রতিরক্ষাব্যবস্থা ও ইরানের বিভিন্ন লক্ষ্যবস্তুর ওপর ব্যাপক বিমান হামলা চালিয়েছে। সিরিয়ার সেনাবাহিনী দাবি করেছে, তারা ইসরায়েলের উত্তরাঞ্চলে ইসরায়েলের একটি এফ-১৬ যুদ্ধবিমান ভূপাতিত করেছে। ইসরায়েলের সেনাবাহিনী বলেছে, প্রাথমিকভাবে যুদ্ধবিমানটি ক্ষেপণাস্ত্রের আঘাতেই বিধ্বস্ত হয়েছে বলে ধারণা করা হচ্ছে। তবে এটা এখনো পুরোপুরি নিশ্চিত নয়।
ইসরায়েল জানিয়েছে, তাদের অঞ্চলে পাঠানো ইরানের একটি ড্রোন তারা শনিবার সকালে ভূপাতিত করেছে। এরপর ইসরায়েলে সিরিয়ার ভেতরে ইরানের বিভিন্ন লক্ষ্যবস্তুতে হামলার মিশনে এফ-১৬ যুদ্ধবিমান পাঠায়।
