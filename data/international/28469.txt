
রাজ কুমার বৈশ্য। বয়সের সেঞ্চুরি হতে আর মাত্র চার বছর বাকি। অন্য অনেকের মতো এ বয়সে তাঁর বয়সের ভারে ন্যুব্জ হওয়ার কথা থাকলেও সবাইকে অবাক করে দিয়ে তিনি এখন এমএ পরীক্ষা দিচ্ছেন। ১৯৩৮ সালে স্নাতক পাশ করা ভারতীয় এই নাগরিক ৭৮ বছর পর এসে অংশ নিলেন এমএ পরীক্ষায়। সংবাদ সংস্থা আইএএনসের খবরে বলা হয়, নালন্দা ওপেন ইউনিভার্সিটি থেকে অর্থনীতি প্রথম পর্বের পরীক্ষায় অংশ নেন বৈশ্য। শুধু তাই নয়, অর্থনীতির বিভিন্ন বিষয়গুলো ২৩টি পৃষ্ঠাজুড়ে লিখেছেন ইংরেজিতে। বিশ্ববিদ্যালয়ের এক কর্মকর্তা বলেন, ‘প্রচণ্ড গরম সত্ত্বেও তিনি তিন ঘণ্টা ধরে পরীক্ষার হলে বসে থেকে তরুণ পরীক্ষার্থীসহ আমাদের অবাক করেছেন তিনি।’ এই বয়সে এসে এমএ পরীক্ষা দেওয়ার বিষয়ে বৈশ্য বলেন, গত বছর তিনি অর্থনীতিতে এমএ করার জন্য নিবন্ধন করেন। এর পেছনে দুটি কারণ আছে। তাঁর অনেক দিনের ইচ্ছা ছিল তাঁর একটি এমএ ডিগ্রি থাকবে। আর অর্থনীতিতেই এমএ করার দ্বিতীয় কারণটি হলো, তিনি বুঝতে চাইছেন কেন ভারত দারিদ্র্যের মতো সমস্যাগুলো এত বছরেও সমাধান করতে পারছে না। তিনি বলেন, ‘আমি পরীক্ষায় অংশ নিয়েছি। এখন আমি স্বপ্ন পূরণে এক ধাপ এগিয়ে গেলাম।’ ১৯২০ সালে পয়লা এপ্রিল উত্তর প্রদেশের বেরেলি শহরে জন্মগ্রহণ করেন বৈশ্য। কদেরমাতে একটি বেসরকারি প্রতিষ্ঠানের জেনারেল ম্যানেজার হিসেবে ১৯৮০ সালে অবসর নেন তিনি। ১৯৩৮ সালে আগ্রা বিশ্ববিদ্যালয় থেকে তিনি স্নাতক করেন। ১৯৪০ সালে একই বিশ্ববিদ্যালয় থেকে আইনের ওপর একটি ডিগ্রি নেন। তবে ওই সময়ে পরিবারের দায়িত্ব বেড়ে যাওয়ার কারণে তিনি আর তাঁর স্নাতকোত্তর সম্পন্ন করতে পারেননি।
