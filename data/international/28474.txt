
পাকিস্তানের জাতীয় পরিষদে পাকিস্তান পিপলস পার্টির (পিপিপি) সদ্য মনোনীত নেতা সৈয়দ খুরশিদ আহমেদ শাহ বলেছেন, তাঁর দল চায়, পাকিস্তান মুসলিম লিগ-নওয়াজের (পিএমএল-এন) নেতৃত্বাধীন সরকার পাঁচ বছরের মেয়াদ পূর্ণ করুক। পিপিপি মনে করে, পিএমএল-এন পূর্ণ মেয়াদে ক্ষমতায় থাকতে পারলে ‘একনায়কতন্ত্রের দরজা চিরতরে বন্ধ হবে’। জাতীয় পরিষদে বিরোধী দলের নেতা হিসেবে মনোনয়ন পাওয়ার পর গত শনিবার পিপিপির কেন্দ্রীয় কার্যালয়ে খুরশিদ আহমেদ শাহ সাংবাদিকদের সঙ্গে কথা বলেন। এ সময় তিনি বলেন, পিএমএল-এন তার মেয়াদ পূর্ণ করতে পারলে কোনো অপশক্তি গণতন্ত্রকে বিচ্যুত করার চিন্তা করতে পারবে না। পাকিস্তানের ইতিহাসে প্রথমবারের মতো একটি নির্বাচিত সরকার মেয়াদ পূর্ণ করার পর সম্প্রতি সাধারণ নির্বাচন অনুষ্ঠিত হয়। এ ঘটনাকে গণতন্ত্রের পথে দেশটির ভঙ্গুর যাত্রায় একটি বিশাল অর্জন হিসেবে দেখা হচ্ছে। খুরশিদ শাহ সাংবাদিকদের বলেন, নতুন সরকার জনস্বার্থের সঙ্গে আপস করছে বলে যতক্ষণ পিপিপির মনে না হবে, ততক্ষণ পিপিপি সরকারের কাজে কোনো বাধা সৃষ্টি করবে না। এমনকি সরকার যদি জনস্বার্থে সংবিধান সংশোধন করতে চায়, তাতেও পিপিপি সহযোগিতা করবে। তিনি বলেন, নির্বাচনে নানা অনিয়মের অভিযোগ থাকা সত্ত্বেও পিপিপি গণতন্ত্রের স্বার্থে ভোটের ফল মেনে নিয়েছে। এদিকে, সিন্ধুর প্রভাবশালী দল মুত্তাহিদা কওমি মুভমেন্ট (এমকিউএম) বলেছে, তারা পিএমএল-এন সরকারের জোটে যোগ দেবে কি না, তা নিয়ে এখনো সিদ্ধান্ত নিতে পারেনি। ডন।
