
যৌন অপরাধের অভিযোগে এক সৌদি প্রিন্সকে যুক্তরাষ্ট্রের লস অ্যাঞ্জেলেস থেকে আটক করা হয়েছে। বিবিসি অনলাইনের খবরে আজ শুক্রবার এ কথা জানানো হয়।
২৮ বছর বয়সী সৌদি প্রিন্স মাজেদ আবদুল আজিজ আল-সৌদের বিরুদ্ধে অভিযোগ, তিনি ব্রেভারি হিলস ম্যানসনের এক কর্মীকে জোরপূর্বক তাঁর সঙ্গে যৌন কাজ করতে বাধ্য করেন।
লস অ্যাঞ্জেলেসের পুলিশ জানায়, এই অভিযোগে গত বুধবার মাজেদকে আটক করা হয়। পরে ওই দিনই তিন লাখ ডলার মুচলেকায় তাঁকে ছেড়ে দেওয়া হয়। ১৯ অক্টোবর তাঁকে আদালতে হাজিরা দিতে হবে। সেখানে তাঁকে অভিযোগের মুখোমুখি হতে হবে।
প্রিন্স মাজেদ আবদুল আজিজ আল-সৌদের ‘কূটনৈতিক রক্ষাকবচ’ নেই বলে জানিয়েছে পুলিশ। এই রক্ষাকবচের অধীন ব্যক্তিরা ভিন্ন কোনো দেশে অপরাধে জড়িয়ে পড়লেও গ্রেপ্তারের মুখোমুখি হতে হয় না।
লস অ্যাঞ্জেলেস টাইমসের প্রতিবেদনে বলা হয়েছে, ওই ম্যানসনের একজন নারী কর্মী রক্তাক্ত অবস্থায় সাহায্যের জন্য চিৎকার করছেন-একজন প্রতিবেশী পুলিশকে ওই তথ্য জানায়।
যুক্তরাষ্ট্রে সৌদি আরবের দূতাবাস এ ব্যাপারে কোনো মন্তব্য করেনি।
