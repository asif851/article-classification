
ইউরোপীয় ইউনিয়নের (ইইউ) শীর্ষ মানবাধিকারবিষয়ক পুরস্কার শাখারভ পুরস্কার-২০১৬ পেয়েছেন ইয়াজিদি সম্প্রদায়ের দুই নারী।আন্তর্জাতিক জঙ্গিগোষ্ঠী ইসলামিক স্টেটের (আইএস) যৌন দাসত্ব থেকে মুক্তি পাওয়া ওই দুই নারী হলেন নাদিরা মুরাদ বাসি ও লামিয়া আজি বাশার। মুক্তির পর তাঁরা বর্তমানে ইয়াজিদি সম্প্রদায়ের জন্য কাজ করছেন।সাবেক সোভিয়েত বিজ্ঞানী ও ভিন্নমতাবলম্বী আন্দ্রেই শাখারভের স্মরণে প্রতিবছর এই পুরস্কার দেওয়া হয়। মানবাধিকার ও গণতন্ত্রের প্রসারে বিশেষ অবদানের স্বীকৃতি হিসেবে দেওয়া হয়ে এ পুরস্কার।২০১৪ সালে ইরাকে আইএস ইয়াজিদি সম্প্রদায়ের কয়েক হাজার নারী ও মেয়ে শিশুর সঙ্গে নাদিরা মুরাদ ও লামিয়া আজিকে যৌনদাসীতে পরিণত করে।ইউরোপীয় পার্লামেন্টের অ্যালায়েন্স অব লিবারেলস অ্যান্ড ডেমোক্র্যাটস ফর ইউরোপ (এএলডিই) গ্রুপের নেতৃত্ব দেওয়া গাই ভেরহফস্টেডট বিজয়ী ওই দুই নারীর বিষয়ে বলেছেন, ‘অনুপ্রেরণাময় নারী, যারা ঘৃণ্য নিষ্ঠুরতার মুখে অবিশ্বাস্য সাহস ও মানবতা দেখিয়েছেন। আমি গর্বিত যে তাঁদের শাখারভ পুরস্কার ২০১৬ দেওয়া হয়েছে।’
২০১৪ সালের আগস্টে ইরাকের উত্তরাঞ্চলীয় শহর সিনজার দখল করে নেয় আইএস। তখন ইয়াজিদি সম্প্রদায়ের লাখ লাখ লোক বাড়িঘর ছেড়ে পালিয়ে যেতে বাধ্য হয়। ওই সম্প্রদায়ের হাজার হাজার নারী ও মেয়েশিশুকে আটক করে যৌনদাসী হিসেবে বিক্রি করা হয়।
নাদিরা মুরাদকে সিনজার শহরের কাছের একটি গ্রাম থেকে অপহরণ করে আইএস। পরে তাঁকে নেওয়া হয় মসুলে। সেখানে তাঁকে ধর্ষণ করা হয় এবং নির্যাতন চালানো হয়। পরে নাদিরা সেখান থেকে পালাতে সক্ষম হন। সিনজারে আইএসের নৃশংসতায় তাঁর মা ও ছয় ভাইকে প্রাণ হারান। মুক্তির পর ইয়াজিদিদের ওপর নৃশংসতার চিত্র তুলে ধরার জন্য পরিচিতি লাভ করেন নাদিরা মুরাদ।
লামিয়া আজিকেও একই গ্রাম থেকে অপহরণ করে আইএস। ২০ মাস বন্দী থাকার সময় তিনি কয়েক দফা পালানোর চেষ্টা করেন। শেষ পর্যন্ত তিনি সফল হন। লামিয়াকে যখন অপহরণ করা হয়, তখন তাঁর বয়স ছিল ১৬।
জাতিসংঘ বলছে, পূর্বপরিকল্পিতভাবে পুরো সম্প্রদায়কেই শেষ করে দেওয়ার লক্ষ্যে ইরাক ও সিরিয়ায় ইয়াজিদিদের ওপর গণহত্যা চালিয়েছে আইএস।
গত বছর এই পুরস্কার পান সৌদি আরবের ব্লগার রাইফ বাদাওয়ি। অনলাইনে ইসলামকে অবমাননা করে বক্তব্য দেওয়ায় তিনি বর্তমানে ১০ বছরের কারাদণ্ড ভোগ করছেন।
