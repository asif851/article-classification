
আন্দোলনের সময় জনসম্পত্তি ধ্বংসকারী ব্যক্তি বা রাজনৈতিক দলের বিরুদ্ধে কড়া ব্যবস্থা নেওয়া উচিত বলে আজ বুধবার মন্তব্য করেছেন ভারতের সুপ্রিম কোর্ট।
কিছুদিন আগে গুজরাটে কোটা সংরক্ষণের দাবিতে প্যাটেলদের আন্দোলনে নেতৃত্ব দেওয়া হার্দিক প্যাটেল তাঁর বিরুদ্ধে আনা রাষ্ট্রদ্রোহের অভিযোগ চ্যালেঞ্জ করে একটি আবেদন করেন। এই আবেদনের শুনানিকালে সুপ্রিম কোর্ট এ কথা বলেন।
আদালত বলেছেন, ‘আন্দোলনের নামে আমরা জাতির সম্পত্তি পোড়াতে দিতে পারি না।’ দেশটির সর্বোচ্চ আদালত বলেছেন, জনসম্পত্তি ধ্বংসকারীদের শাস্তির ব্যাপারে একটি গাইডলাইন দেবেন তাঁরা। জনসম্পত্তি নষ্টের দায়ে ক্ষতিপূরণ আদায়ের ব্যবস্থা নেওয়ার পরামর্শ দেন তাঁরা।
এর আগে হার্দিক প্যাটেলের আবেদনের শুনানিতে সুপ্রিম কোর্ট ওই আন্দোলনের সময় জনসম্পত্তির ক্ষয়ক্ষতির পরিমাণ প্রতিবেদন আকারে দেওয়ার জন্য বলেছিলেন।
বিচারপতি জে এস খেহারের নেতৃত্বে গঠিত বেঞ্চ বলেন, ‘বিজেপি, কংগ্রেসের মতো দল বা অন্য যে কাউকে অনুধাবন করতে হবে, আন্দোলনের নামে তারা জনসম্পত্তি ধ্বংস করতে পারে না।’
এদিকে, হরিয়ানায় সদ্য শেষ হওয়া জাঠদের কোটা সংরক্ষণের আন্দোলনে কমপক্ষে ৩৪ হাজার কোটি রুপির ক্ষয়ক্ষতি হয়েছে বলে ভারতীয় কর্তৃপক্ষ জানিয়েছে।
