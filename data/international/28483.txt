
বহুতল ভবনের ভেতর দিয়ে চলে গেছে রেললাইন। ১৯ তলা ভবনটির ভেতরে যাত্রী ওঠানামার জন্য বানানো হয়েছে রেলওয়ে স্টেশনও। বিশ্বাসযোগ্য না হলেও ঘটনাটি চীনের একটি শহরের। দেশটির দক্ষিণ-পূর্বের চৌংকিং শহরের উচ্চ একটি ভবনে যাতায়াতের জন্য এমন ব্যবস্থাই করা হয়েছে।
সিএনএনের খবরে বলা হয়েছে, চীনের চৌংগিং শহরটিতে চার কোটি ৯০ লাখ (৪৯ মিলিয়ন) মানুষের বসবাস। এর ডাকনাম ‘মাউন্টেন সিটি’। ঘনবসতিপূর্ণ শহরটি পাহাড় ও জঙ্গলে ঘেরা হওয়ায় মেট্রোরেলের জন্য পর্যাপ্ত জায়গা নেই। এরপর বিভিন্ন বহুতল ভবন ও পাহাড় কেটে মেট্রোরেলের রুট তৈরি করা হয়। যাতায়াতের জন্য পর্যাপ্ত গণপরিবহনের ব্যবস্থা করা জরুরি হয়ে পড়ায় শহর কর্তৃপক্ষ এমন রেল লাইন স্থাপনের সিদ্ধান্ত নেন। তাদের পরিকল্পনায় বাধা হয়ে দাঁড়ায় ১৯ তলা বহুতল ওই ভবনটি। পরবর্তীতে প্রকৌশলীরা সমস্যাটির সমাধান করেছেন। ভবনটির ভেতর দিয়েই ট্রেন চলাচলের ব্যবস্থা করা হয়। তবে ভবনের ভেতর দিয়ে ট্রেন চলাচলে বাসিন্দারা বেশ খুশি। কারণ এতে যাতায়াতে তাদের সুবিধাই হয়েছে। ১৯ তলার একটি ভবনের ৬ষ্ঠ থেকে ৮ম তলায় ভেদ করে স্থাপন করা হয়েছে রেললাইন। সেখানকার বাসিন্দাদের শব্দদূষণ থেকে বাঁচাতে বিশেষ শব্দ নিয়ন্ত্রণের ব্যবস্থাও করা হয়েছে।
