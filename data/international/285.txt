
বিশিষ্ট অভিনেত্রী ও তৃণমূল সাংসদ শতাব্দী রায়কে সারদাকাণ্ড কেলেঙ্কারির ঘটনায় জিজ্ঞাসাবাদের জন্য ভারতের এনফোর্সমেন্ট ডিরেক্টরেট (ইডি) গতকাল শনিবার তলব করেছে। আগামী বুধবার কলকাতার সল্টলেকে অবস্থিত ইডির কার্যালয়ে তাঁকে হাজির হওয়ার জন্য সমন পাঠানো হয়েছে বলে কলকাতা কয়েকটি গণমাধ্যমের খবরে বলা হয়েছে।
শতাব্দী রায় সারদা গোষ্ঠীর ব্র্যান্ড অ্যাম্বাসেডর ছিলেন। সারদাকাণ্ড ফাঁস হওয়ার পর এর সঙ্গে যুক্ত থাকার অভিযোগ ওঠে শতাব্দীর বিরুদ্ধে। খবরে বলা হয়, ইডি শতাব্দীর কাছ থেকে জানতে চাইতে পারে সারদার সঙ্গে তাঁর কি চুক্তি হয়েছিল এবং সারদা থেকে তিনি কতটা আর্থিক লাভবান হয়েছিলেন। তবে ওই দিন শতাব্দী রায় ইডির কার্যালয়ে হাজির হবেন কি না তা জানা যায়নি। কারণ এখন দিল্লিতে চলছে সংসদ অধিবেশন।
গত বছরের শেষ দিকে দেশটির কেন্দ্রীয় সরকারের তদন্ত সংস্থা এসএফআইয়ের এক প্রতিবেদনে বলা হয়েছে, সারদা গোষ্ঠী থেকে বিপুল অঙ্কের টাকা নিতেন শতাব্দী।
১৬ পৃষ্ঠার ওই প্রতিবেদনে জানানো হয়, শতাব্দী রায় সারদা গোষ্ঠীর ব্র্যান্ড অ্যাম্বাসেডর ছিলেন। শুধু তা-ই নয়, তিনি ছিলেন সারদার ব্যবসা বাড়ানোসংক্রান্ত কাজের অন্যতম সংগঠক।
