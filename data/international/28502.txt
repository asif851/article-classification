
উত্তর কোরিয়ার বিরুদ্ধে নতুন পদক্ষেপ গ্রহণ করার বিষয়ে একমত হয়েছেন মার্কিন প্রেসিডেন্ট ডোনাল্ড ট্রাম্প ও জাপানের প্রধানমন্ত্রী শিনজো আবে। গত সোমবার টেলিফোনে আলাপচারিতায় পরমাণু শক্তিধর রাষ্ট্রটির হাত থেকে মিত্রদের সুরক্ষায় ‘জরুরি সব পদক্ষেপ’ নিতেও প্রতিশ্রুতিবদ্ধ হয়েছেন তাঁরা।
এদিকে, উত্তর কোরিয়ার সব শেষ ব্যালেস্টিক ক্ষেপণাস্ত্র পরীক্ষার পর জাতিসংঘের নিরাপত্তা পরিষদ কী পদক্ষেপ নেয় তা দেখার জন্য ওয়াশিংটন বসে থাকবে না বলে মন্তব্য করেছেন জাতিসংঘে নিযুক্ত মার্কিন দূত নিকি হেলি।
উল্লেখ্য, গত শুক্রবার পিয়ংইয়ং আন্তমহাদেশীয় ব্যালিস্টিক ক্ষেপণাস্ত্রের (আইসিবিএম) পরীক্ষা চালিয়েছে, যেটি দিয়ে যুক্তরাষ্ট্রের মূল ভূখণ্ডের যেকোনো স্থানে আঘাত হানা সক্ষম বলে দাবি করেন উত্তর কোরিয়ার নেতা কিম জং উন। চীন এ ঘটনার নিন্দা জানালেও বেইজিংয়ের সমালোচনা করে ট্রাম্প টুইট বার্তায় লিখেছেন, ‘আমি চীনের প্রতি ভীষণ হতাশ।’
একই মাসে পিয়ংইয়ংয়ের দ্বিতীয় আইসিবিএম পরীক্ষার পর জাতিসংঘে নিযুক্ত মার্কিন দূত নিকি হেলি বলেন, চীনকে সিদ্ধান্ত নিতে হবে যে তারা উত্তর কোরিয়ার ওপর জাতিসংঘের আরও কঠোর নিষেধাজ্ঞা আরোপে রাজি আছে কি না। এমন প্রেক্ষাপটে হলো ডোনাল্ড ট্রাম্প ও শিনজো আবের টেলিফোন আলাপচারিতা।
ট্রাম্পের সঙ্গে আলাপের পর আবে সাংবাদিকদের বলেন, রাশিয়া, চীনসহ আন্তর্জাতিক সম্প্রদায়ের উত্তর কোরিয়ার বিষয়টিকে গুরুত্বের সঙ্গে নেওয়া উচিত এবং দেশটির ওপর চাপ বাড়ানো উচিত। মিত্রদের সুরক্ষায় সব ধরনের পদক্ষেপ নেওয়ার বিষয়ে ট্রাম্পের সিদ্ধান্তকে সমর্থন করেন বলে এ সময় জানিয়েছেন তিনি।
ফোনালাপের পর হোয়াইট হাউসের পক্ষ থেকে এক বিবৃতিতে বলা হয়, দুই নেতা এ বিষয়ে একমত হয়েছেন যে যুক্তরাষ্ট্র, জাপান, দক্ষিণ কোরিয়া ও আরও অনেক দেশের জন্য মারাত্মক ও ক্রমবর্ধমান এক হুমকি হলো উত্তর কোরিয়া। ট্রাম্প ‘যুক্তরাষ্ট্রের পূর্ণ সক্ষমতা ব্যবহার করে’ জাপান ও দক্ষিণ কোরিয়ায় হামলা হওয়া ঠেকাতে ‘আমাদের দৃঢ় প্রতিশ্রুতি পুনর্ব্যক্ত করেছেন’।
জাপানের চিফ ক্যাবিনেট সেক্রেটারি ইয়োশিহিদে সুগা বলেন, ডোনাল্ড ট্রাম্প ও সিনজো আবে প্রায় ৫০ মিনিট ধরে আলাপ করেন।
 
