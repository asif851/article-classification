
দক্ষিণ আফ্রিকার এক মডেলকে হোটেল রুমে পিটিয়ে রক্তাক্ত করার অভিযোগ উঠেছে জিম্বাবুয়ের ফার্স্ট লেডি গ্রেস মুগাবের বিরুদ্ধে।
বিবিসি অনলাইনের প্রতিবেদনে বলা হয়, দক্ষিণ আফ্রিকার ওই তরুণী মডেলের নাম গ্যাব্রিয়েলা ইঙ্গেলস (২০)। গত রোববার দক্ষিণ আফ্রিকার জোহানেসবার্গের স্যান্ডটন এলাকার ক্যাপটাল ২০ ওয়েস্ট হোটেলে এ ঘটনা ঘটে। ফার্স্ট লেডি গ্রেস মুগাবে (৫২) দেশটিতে পায়ের গোড়ালির চিকিৎসার জন্য অবস্থান করছেন।
প্রতিবেদনে বলা হয়, এ ঘটনায় মডেল গ্যাব্রিয়েলা গত সোমবার আদালতে ফার্স্ট লেডির বিরুদ্ধে মামলা করেছেন।
গ্যাব্রিয়েলা ইঙ্গেলসের অভিযোগ, রোববার সন্ধ্যায় হোটেলের রুমে তিনি দুই তরুণের সঙ্গে দেখা করতে গিয়েছিলেন। এমন সময় জিম্বাবুয়ের ফার্স্ট লেডি গ্রেস মুগাবে তাঁর দুই ছেলের সঙ্গে দেখা করতে যাওয়ার অভিযোগ তুলে এলোপাতাড়ি মারধর করেন। এতে তাঁর কপাল রক্তাক্ত হয়েছে। কপালে ক্ষত ও রক্তের ছবি তুলে গ্যাব্রিয়েল অনলাইনে পোস্টও করেছেন।
এ ব্যাপারে জিম্বাবুয়ের ফার্স্ট লেডি গ্রেস মুগাবের কোনো বক্তব্য পাওয়া যায়নি।
দক্ষিণ আফ্রিকার নিউজ টোয়েন্টিফোর নামে একটি অনলাইন গণমাধ্যমকে দেওয়া টেলিফোন সাক্ষাৎকারে গ্যাব্রিয়েলা বলেন, তিনি ও তাঁর এক বন্ধু হোটেলে জিম্বাবুয়ের প্রেসিডেন্টের দুই ছেলে রবার্ট ও চাতুঙ্গার সঙ্গে দেখা করতে গিয়েছিলেন। সে সময় একজন দেহরক্ষী তাঁদের অন্য একটি কক্ষে অপেক্ষা করতে বলেন। ওই কক্ষেই তাঁকে মারধর করা হয়।
গ্যাব্রিয়েলা বলেন, ‘ওই কক্ষে গ্রেস ঢোকেন। কিন্তু তিনি কে তা আমি জানতাম না। কক্ষে ঢুকেই তিনি আমাকে মারধর করা শুরু করেন। আমি বিস্মিত হয়েছিলাম যে আমাকে কেন মারা হচ্ছে তা আমি জানি না। কক্ষের আমার শরীরের রক্ত পড়েছিল। আমার হাত, চুলসহ সবখানে রক্ত লেগে আছে। পরে হামাগুড়ি দিয়ে কক্ষ থেকে বেরিয়ে আমি দৌড়ে পালাই। ঘটনাস্থলে তাঁর ১০ জন দেহরক্ষী দাঁড়িয়ে এই কাণ্ড দেখেছিলেন। কিন্তু কেউই আমাকে সাহায্য করেননি।’
পুলিশ জানিয়েছে, দক্ষিণ আফ্রিকার আদালতে জিম্বাবুয়ের ফার্স্ট লেডি গ্রেস মুগাবের বিরুদ্ধে হামলার মামলা হয়েছে। তলব করা হলেও তিনি আদালতে হাজির হননি। এই মুহূর্তে তিনি কোথায় আছেন তা জানা যায়নি।
পুলিশের মুখপাত্র বিষ্ণু নাইডু বলেন, ‘এ ঘটনার পর আলোচনার মাধ্যমে অভিযুক্ত ফার্স্ট লেডি বিষয়টি সমাধান করতে চেয়েছিলেন। কিন্তু সমাধান হয়নি। এ ঘটনার তদন্ত এখনো শেষ হয়নি।’
দক্ষিণ আফ্রিকার পুলিশ মন্ত্রী ফিকিলে এম্বালুলা বলেন, শুরুতে গ্রেস মুগাবে পুলিশের কাছে আত্মসমর্পণ করেছিলেন। কিন্তু সে সময় তাঁকে গ্রেপ্তার করা হয়নি।
