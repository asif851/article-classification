
পাকিস্তানসংলগ্ন কাশ্মীর সীমান্তে গোলযোগপূর্ণ নিয়ন্ত্রণরেখায় (এলওসি) গতকাল বুধবার রাতে সন্ত্রাসীদের বিরুদ্ধে অভিযান চালিয়েছে ভারতীয় সেনাবাহিনী। আজ বৃহস্পতিবার টাইমস অব ইন্ডিয়া ও এনডিটিভি অনলাইনের প্রতিবেদনে এ তথ্য জানানো হয়। এএফপির খবরে বলা হয়, বড় বড় শহরে পরিকল্পিত ধারাবাহিক হামলা ঠেকাতেই এ হামলা বলে সেনাসূত্র দাবি করেছে। এ অ​ভিযানের নিন্দা জানিয়ে পাকিস্তানের সেনাবাহিনী বলছে, ভারত বিনা ‘উসকানিতে’ নিয়ন্ত্রণরেখা বরাবর এ হামলা চালিয়েছে। এতে তাদের দুজন সেনা নিহত হয়।
ভারতীয় সেনাবাহিনীর এ অভিযানকে বলা হচ্ছে ‘সার্জিক্যাল স্ট্রাইক’। এ ধরনের অভিযানে সুনির্দিষ্ট গোয়েন্দা তথ্যের ভিত্তিতে ভারতে অনুপ্রবেশ ও হামলা চালাতে প্রস্তুত—এমন সন্ত্রাসীগোষ্ঠীর ওপর হামলা চালানো হয়।
ভারতীয় সেনাবাহিনীর মিলিটারি অপারেশনসের মহাপরিচালক (ডিজিএমও) লে. জেনারেল রণবীর সিং বলেন, গতকাল রাতের ওই হামলায় সন্ত্রাসীপক্ষে উল্লেখযোগ্য হতাহতের ঘটনা ঘটেছে। অভিযান শেষ হয়েছে।
ওই সেনা কর্মকর্তা বলেন, সন্ত্রাসী ও তাদের মদদদাতাদের লক্ষ্য করে এ অভিযান চালানো হয়।
অভিযানকালে ভারতীয় পক্ষে কোনো হতাহতের ঘটনা ঘটেনি।
