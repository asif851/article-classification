
পানামার একটি আইনি পরামর্শক প্রতিষ্ঠানের ১ কোটি ১০ লাখ গোপন নথি ফাঁস হয়েছে। এতে বিশ্বের বিখ্যাত ও ধনী অনেক ব্যক্তির অর্থপাচার, নিষেধাজ্ঞা এড়ানো ও কর ফাঁকির গোপন তথ্য বেরিয়ে এসেছে। এই ব্যক্তিদের মধ্যে বলিউড তারকা অমিতাভ বচ্চন ও ঐশ্বরিয়া রাই বচ্চন, ফুটবল তারকা লিওনেল মেসি, চলচ্চিত্র তারকা জ্যাকি চ্যানসহ বিভিন্ন দেশের সাবেক ও বর্তমান রাষ্ট্রপ্রধানদের নাম আছে। খবর বিবিসি ও এনডিটিভি অনলাইনের। পানামার ওই আইনি পরামর্শক প্রতিষ্ঠানের নাম মোসাক ফনসেকা। এই প্রতিষ্ঠানের কাজ হলো তাদের গ্রাহকদের অর্থপাচার, নিষেধাজ্ঞা এড়ানো ও কর ফাঁকির ব্যাপারে আইনি সহায়তা করা। বিশ্বের ৩৫টি দেশে এই প্রতিষ্ঠানের কার্যালয় রয়েছে। প্রায় ৪০ বছর ধরে এই প্রতিষ্ঠানের কার্যক্রম চলছে। গোপন নথিতে ৭২টি দেশের বর্তমান ও সাবেক রাষ্ট্রপ্রধানের নামও রয়েছে বলে জানা গেছে। এঁদের মধ্যে চীনের প্রেসিডেন্ট শি জিনপিং, পাকিস্তানের প্রধানমন্ত্রী নওয়াজ শরিফ, মিসরের সাবেক নেতা হোসনি মোবারক, লিবিয়ার প্রয়াত নেতা মুয়াম্মার গাদ্দাফির মতো নেতাদের নাম রয়েছে। এ ছাড়া রয়েছে আইসল্যান্ডের প্রধানমন্ত্রী, ইউক্রেনের প্রেসিডেন্ট, সৌদি আরবের বাদশাহর নামও। 
এনডিটিভির খবরে বলা হয়, তালিকায় ১৪০ জন রাজনৈতিক নেতা, শতাধিক মিডিয়া ও ৫০০ ভারতীয়র নাম রয়েছে।
