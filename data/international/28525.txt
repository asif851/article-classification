

রাশিয়া ফেডারেশনে যোগ দেওয়ার সিদ্ধান্ত নিয়েছে ইউক্রেনের স্বায়ত্তশাসিত অঞ্চল ক্রিমিয়ার পার্লামেন্ট। এ সিদ্ধান্তে জনগণের মতামত নিতে ক্রিমিয়ায় ১৬ মার্চ গণভোট অনুষ্ঠিত হবে।
ক্রিমিয়ায় রুশ আগ্রাসন এবং সেখানে রাশিয়ার সেনা মোতায়েনের বিষয়ে সিদ্ধান্ত নিতে ইউরোপীয় ইউনিয়নের (ইইউ) বৈঠকে বসার আগেই ক্রিমিয়ার পার্লামেন্ট এ সিদ্ধান্ত নিল।
বিসিসির খবরে বলা হয়, ইউক্রেনের দক্ষিণাঞ্চলীয় উপদ্বীপ ক্রিমিয়ার আইনপ্রণেতারা (এমপি) রাশিয়া ফেডারেশনে যোগ দেওয়ার পক্ষে আজ বৃহস্পতিবার সর্বসম্মতিক্রমে ভোট দিয়েছেন।
তবে ইউক্রেনের অন্তর্বর্তী সরকারের একজন মন্ত্রী বলছেন, ক্রিমিয়ার রাশিয়ায় যোগ দেওয়ার সিদ্ধান্ত হবে অসাংবিধানিক।
ইউক্রেনের ক্রিমিয়া অঞ্চলের বেশির ভাগ মানুষই রুশ বংশোদ্ভূত। দেশটির মস্কোপন্থী প্রেসিডেন্ট ভিক্তর ইয়ানুকোভিচের পতনের পরই ক্রিমিয়া নিয়ে রাশিয়ার সঙ্গে উত্তেজনা চলছে। ইয়ানুকোভিচের পতনের পর থেকে ক্রিমিয়া উপদ্বীপের নিয়ন্ত্রণ রুশ বাহিনী নিয়েছে। ওই অঞ্চলটি এখন কিয়েভ থেকে স্বায়ত্তশাসিত অবস্থায় আছে।
ইউক্রেন নিয়ে জরুরি বৈঠকে বসছে ইইউ
বিবিসির খবরে আরও বলা হয়েছে, ক্রিমিয়া অঞ্চলে রাশিয়ার সেনা মোতায়েনের বিষয়ে কতটা কঠোর সিদ্ধান্ত নেওয়া উচিত, এ ব্যাপারে আলোচনা করতে জরুরি সভায় বসছেন ইইউর নেতারা। বেলজিয়ামের রাজধানী ব্রাসেলসে আজ এ বৈঠক অনুষ্ঠিত হবে। ইউক্রেন-সংকট নিয়ে ফ্রান্সের প্যারিসে কোনো উল্লেখযোগ্য অগ্রগতি ছাড়াই শেষ হওয়া যুক্তরাষ্ট্র-রাশিয়ার পররাষ্ট্রমন্ত্রী পর্যায়ের বৈঠকের এক দিন পর এই বৈঠক অনুষ্ঠিত হতে যাচ্ছে।
ইইউভুক্ত পূর্ব ইউরোপের দেশগুলো এ বিষয়ে রাশিয়ার ওপর কঠোর নিষেধাজ্ঞা আরোপের পক্ষে। তবে জার্মানির প্রভাববলয়ে থাকা অন্য দেশগুলো মনে করে, মধ্যস্থতার মাধ্যমে এই সংকটের সমাধান সম্ভব।
