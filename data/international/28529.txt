
ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদি বলেছেন, ‘ভারতের উন্নয়নের’ ভিত্তিপ্রস্তর স্থাপনে আসন্ন লোকসভা নির্বাচন ‘ঐতিহাসিক সুযোগ’ বয়ে আনবে।গতকাল বুধবার নির্বাচন কমিশন নির্বাচনের তারিখ ঘোষণার পর এক টুইটার বার্তায় এ কথা বলেন মোদি। বার্তায় মোদি লিখেন, ‘ভোটের রণভেরি বাজল! নির্বাচন কমিশনকে অভিনন্দন। গণতন্ত্রের সবচেয়ে বড় এই উৎসবে জনগণকে স্বাগতম। উন্নত ভারতের জন্য ২০১৪ সালের এ লোকসভা নির্বাচন ঐতিহাসিক এক সুযোগ। ভোটারদের প্রতি আমার আহ্বান, ভারতের জন্য সবাই ভোট দিতে কেন্দ্রে যাবেন।’বিজেপির সভাপতি রাজনাথ সিং আশাবাদী, তাঁদের জোট এবারের নির্বাচনে ২৭২টির বেশি আসন পাবে। গতকাল ছত্তিশগড়ে এই আশাবাদ ব্যক্ত করেন তিনি।এদিকে বিজেপির বর্ষীয়ান নেতা এল কে আদভানি মোদির সমালোচনা করে বলেছেন, নির্বাচনী প্রচারণায় মোদি এমন আচরণ করছেন, যেন মনে হয় এখানে একদলীয় নেতৃত্ব চলছে। মাত্র একজন নেতা বিজেপিতে ‘কর্তৃত্ব’ ফলাচ্ছে বলে রাহুল গান্ধীর মন্তব্য সঠিক বলেও মন্তব্য করেন আদভানি। টাইমস অব ইন্ডিয়া।
