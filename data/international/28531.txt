
ইসরায়েল অধিকৃত পূর্ব জেরুজালেমকে রাজধানী হিসেবে ধরে ফিলিস্তিন রাষ্ট্রের স্বীকৃতি আদায়ে জাতিসংঘে শিগগিরই কূটনৈতিক তৎপরতা শুরু করবে আরব রাষ্ট্রগুলো। জর্ডানের পররাষ্ট্রমন্ত্রী আয়মান সাফাদি এ কথা জানিয়েছেন। জর্ডানের রাজধানী আম্মানে গত শনিবার ছয় আরব রাষ্ট্রের পররাষ্ট্রমন্ত্রীদের বৈঠকের পর এ কথা জানান তিনি।
যুক্তরাষ্ট্রের প্রেসিডেন্ট ডোনাল্ড ট্রাম্প গত মাসে পবিত্র ভূমি জেরুজালেমকে ইসরায়েলের রাজধানী হিসেবে স্বীকৃতির ঘোষণা করেন। এর পরপরই পাল্টা পদক্ষেপ নেওয়ার সিদ্ধান্ত নেয় আরব লিগ। সেই পরিপ্রেক্ষিতে হলো শনিবারের বৈঠকটি।
ট্রাম্পের ওই ঘোষণার পরপরই কায়রোতে আরব লিগের জরুরি বৈঠকের পর জর্ডানের নেতৃত্বে মিসর, মরক্কো, সৌদি আরব, সংযুক্ত আরব আমিরাত ও ফিলিস্তিন মিলে একটি কমিটি করে। ওই বৈঠকে ট্রাম্পকে সিদ্ধান্ত থেকে সরে আসার আহ্বান জানানো হয়।
জর্ডানের পররাষ্ট্রমন্ত্রী আয়মান সাফাদি বলেন, আরব লিগ ডোনাল্ড ট্রাম্পের সিদ্ধান্তের বিরুদ্ধে। এ জন্য ফিলিস্তিন রাষ্ট্রের স্বীকৃতি আদায়ের জন্য এই জোট জাতিসংঘের দ্বারস্থ হয়েছে। কিন্তু এ জন্য জাতিসংঘের নিরাপত্তা পরিষদ না কি সাধারণ পরিষদে তাঁরা যাবেন, সে বিষয়ে পরিষ্কার করে কিছু জানাননি তিনি।
আরব লিগের মহাসচিব আহমেদ আবুল ঘেইত বলেন, ইসরায়েলের প্রতি যুক্তরাষ্ট্র পক্ষপাতদুষ্ট বলে মনে করে আরব লিগ। এ জন্য জোটের পরবর্তী বৈঠকে আরব-ইসরায়েল শান্তি আলোচনায় মার্কিন ভূমিকা নিয়ে আলোচনা করা হবে।
