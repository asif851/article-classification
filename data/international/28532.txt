
যুক্তরাষ্ট্রের বিচার বিভাগ প্রেসিডেন্ট ডোনাল্ড ট্রাম্পের ভ্রমণ নিষেধাজ্ঞায় সমর্থন জানিয়েছে। জাতীয় নিরাপত্তার স্বার্থে নিষেধাজ্ঞা বহাল করতে আপিল আদালতে বক্তব্য উপস্থাপন করেছে তাঁরা।
সানফ্রান্সিসকো আপিল আদালতে উপস্থাপন করা ১৫ পৃষ্ঠার ওই আপিলের সুপারিশে বলা হয়, এটি প্রেসিডেন্টের ‘আইনসম্মত’ পদক্ষেপ ছিল। মুসলিমদের ভ্রমণে নিষেধাজ্ঞা নয়।
বিবিসির খবরে জানানো হয়, আজ মঙ্গলবার ওই নিষেধাজ্ঞা বহাল অথবা বাতিলের বিষয়ে শুনানির দিন ধার্য করা হয়েছে।
বিচার বিভাগ গতকাল সোমবার সন্ধ্যায় ওয়াশিংটন আদালতে নিষেধাজ্ঞা বহালের পক্ষে বেশ কিছু যুক্তি তুলে ধরেছে। এগুলো হলো:
প্রেসিডেন্ট জাতীয় নিরাপত্তার স্বার্থে এই সিদ্ধান্ত নিয়েছেন।
মুসলিমদের ভ্রমণে নিষেধাজ্ঞা জারির বিষয়টি সঠিক নয়। বরং সন্ত্রাসীদের থেকে যুক্তরাষ্ট্রকে দূরে রাখতে সাত দেশের নাগরিকদের ভ্রমণে নিষেধাজ্ঞা জারি হয়েছে।
নির্বাহী আদেশ নিরপেক্ষ। সব ধর্মের প্রতি শ্রদ্ধাশীল।
সম্প্রতি ট্রাম্পের নির্বাহী আদেশে মুসলিমপ্রধান সাত দেশের শরণার্থীদের যুক্তরাষ্ট্র ভ্রমণে সাময়িক নিষেধাজ্ঞা জারি করা হয়। গত শুক্রবার ওয়াশিংটন অঙ্গরাজ্যের ফেডারেল আদালত ট্রাম্পের ভ্রমণ নিষেধাজ্ঞা বাস্তবায়নে দেশজুড়ে সাময়িক স্থগিতাদেশ দেন। বিচারক জেমস রবার্ট ওই নিষেধাজ্ঞাকে অসাংবিধানিক ও ক্ষতিকর বলে মন্তব্য করেন।
গত শনিবার ওয়াশিংটন ফেডারেল আদালতে ভ্রমণ নিষেধাজ্ঞায় স্থগিতাদেশের বিরুদ্ধে আপিল করে ট্রাম্প প্রশাসন। আপিলে তাৎক্ষণিকভাবে ভ্রমণ নিষেধাজ্ঞা পুনর্বহাল করার আবেদন জানানো হয়। সানফ্রান্সিসকো আপিল আদালত বিষয়টি নিয়ে স্থানীয় সময় গতকাল হোয়াইট হাউস ও বিচার বিভাগকে যুক্তিতর্ক উপস্থাপন করার সুযোগ দেন।
আরও পড়ুন: 
আদালতে আবার ধাক্কা খেলেন ট্রাম্প
