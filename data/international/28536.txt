
১০ দিনের মধ্যে আবার ভয়ানক নৃশংসতার ঘটনা ঘটল ফেসবুক লাইভে। এবার থাইল্যান্ডের ফুকেটে এক ব্যক্তি তাঁর বন্ধবীর ১১ মাস বয়সী মেয়েকে হত্যার দৃশ্য প্রচার করলেন ফেসবুকে। পরে তিনি নিজেও আত্মহত্যা করেছেন।গতকাল মঙ্গলবার থাইল্যান্ডের পুলিশ বলেছে, আত্মহত্যাকারী ব্যক্তির কিছু বন্ধুর মাধ্যমে গত সোমবার তারা ওই ভিডিও সম্প্রচারের ব্যাপারে জানতে পারে। পরে দ্রুত ঘটনাস্থলে যায় পুলিশ। জুলাস সুভানিন নামের এক পুলিশ কর্মকর্তা বলেন, ‘আমি যখন সেখানে পৌঁছালাম, ততক্ষণে দুজনেই মৃত। সেখানে একটি স্মার্টফোন পড়ে ছিল।’ পুলিশের ধারণা, আত্মহত্যাকারী ব্যক্তি উত্তিসান ওংতালে শিশুটিকে মেরে ফেলার আগে তার মায়ের সঙ্গে (নিজের বান্ধবী) ঝগড়ায় জড়িয়েছিলেন। কন্যাশিশুটি তাঁর (উত্তিসান) নিজের কি না, নিশ্চিত হওয়া যায়নি।চার মিনিটের ভিডিওচিত্রে দেখা যায়, ওই ব্যক্তি পরিত্যক্ত হোটেল ভবনের ছাদ থেকে শিশুটির গলায় রশি বেঁধে নিচে ঝুলিয়ে দেন। পরে ঝুলন্ত মৃতদেহ টেনে ওপরে তোলেন। তবে তাঁর আত্মহত্যার দৃশ্য দেখানো হয়নি।ফেসবুক কর্তৃপক্ষ এ ঘটনাকে ভয়াবহ বলে আখ্যায়িত করেছে।এর আগে ১৬ এপ্রিল যুক্তরাষ্ট্রের ওহাইও অঙ্গরাজ্যে এক ব্যক্তি রাস্তায় একজনকে গুলি করে হত্যার দৃশ্য ফেসবুক লাইভে প্রচার করেন।
