
যুক্তরাষ্ট্রের পররাষ্ট্রমন্ত্রী জন কেরির প্রথম ভারত সফরে দ্বিপক্ষীয় বিষয়গুলো ছাপিয়ে বড় হয়ে উঠতে চলেছে আফগানিস্তান প্রসঙ্গ। আজ রোববার তিন দিনের ভারত সফরে আসছেন কেরি। দ্বিপক্ষীয় সম্পর্কের উন্নতির লক্ষ্যে ভারত-যুক্তরাষ্ট্র কৌশলগত সংলাপের চতুর্থ পর্যায়ের আলোচনায় যোগ দেবেন তিনি।ভারতীয় নেতাদের সঙ্গে কেরির সংলাপে ভারতের পশ্চিমের প্রতিবেশীরা বেশ গুরুত্ব পাবে। আফগানিস্তানের তালেবানের সঙ্গে যুক্তরাষ্ট্রের সম্ভাব্য সংলাপ, সেই সংলাপে জঙ্গি হাক্কানি গোষ্ঠীর (কাবুলে ভারতীয় দূতাবাসে বিস্ফোরণে যার হাত ছিল বলে ভারতের বিশ্বাস) সম্ভাব্য উপস্থিতি এবং কূটনৈতিক স্বীকৃতি পাওয়ার উদ্দেশ্যে তালেবানের কাতারে অফিস খোলার সিদ্ধান্তগুলো নিয়ে অস্বস্তিকর প্রশ্নের মুখোমুখি হতে হবে কেরিকে। বিষয়গুলো যে ভারতের মনমতো নয়, কেরির সফর শুরুর আগেই ভারতীয় পররাষ্ট্র মন্ত্রণালয় এক বিবৃতিতে তা স্পষ্ট করে দিয়েছে। কেরি যেদিন দুই দিনের সফরে কাতারের রাজধানী দোহায় পৌঁছাচ্ছেন, তার দুই দিন আগে এই বিবৃতি বুঝিয়ে দিচ্ছে, তালেবান সম্পর্কে সাম্প্রতিক মার্কিন মনোভাবে ভারত কতটা চিন্তিত।কেরির এই ভারত সফরে কোনো চুক্তি সই হবে না। তবে কৌশলগত সংলাপের পাশাপাশি প্রতিরক্ষা ও নিরাপত্তা, বাণিজ্য ও বিনিয়োগ, বিজ্ঞান ও প্রযুক্তি, পরমাণু শক্তি ও পরিবেশসহ বিভিন্ন বিষয় নিয়ে আলোচনা হবে। সোমবার ভারতীয় পররাষ্ট্রমন্ত্রী সালমান খুরশিদের সঙ্গে আলোচনা ছাড়াও কেরি দেখা করবেন প্রধানমন্ত্রী মনমোহন সিংয়ের সঙ্গে।
