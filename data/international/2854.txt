
বিদেশে পড়াশোনার জন্য সবচেয়ে ব্যয়বহুল দেশ হচ্ছে অস্ট্রেলিয়া। সবচেয়ে কম খরচে পড়া যায় ভারতে। অস্ট্রেলিয়ার পর যুক্তরাষ্ট্র ও সিঙ্গাপুর বিদেশি শিক্ষার্থীদের পড়াশোনার জন্য বেশ ব্যয়বহুল। আজ বৃহস্পতিবার এএফপির খবরে জানানো হয়, ১৫টি দেশে এইচএসবিসি ব্যাংকের চালানো জরিপের ফলাফলে দেখা গেছে, অস্ট্রেলিয়ায় বিশ্ববিদ্যালয়গুলোতে ফি ও থাকা-খাওয়া মিলে একজন শিক্ষার্থীর প্রায় ৪২ হাজার মার্কিন ডলার খরচা পড়ে। সিঙ্গাপুরের চেয়ে অস্ট্রেলিয়ায় পড়াশোনার খরচা তিন হাজার মার্কিন ডলার বেশি। ভারতের চেয়ে বেশি ৩৬ হাজার ডলার। এইচএসবিসির সম্পদ ব্যবস্থাপনা বিভাগের প্রধান সায়মন উইলিয়ামস বলেন, ‘বিদেশি ভাষা শেখা, আন্তর্জাতিক মানের অভিজ্ঞতা ও নিজের স্বাধীনতা অর্জনে শিক্ষার্থীদের দেশের বাইরে পাঠানো হয়। কিন্তু এই আন্তর্জাতিক শিক্ষা পরিকল্পনার ক্ষেত্রে একধরনের জটিলতা সৃষ্টি করছে। বিশেষ করে আর্থিক পরিকল্পনার বেলায়।’‘দ্য ভ্যালু অব এডুকেশন’ শীর্ষক ওই প্রতিবেদনে বলা হয়, পাঁচ হাজার অভিভাবককে সন্তানদের বিদেশে পড়তে পাঠানোর ব্যাপারে জিজ্ঞাসা করা হয়েছে। তাঁদের মধ্যে ৮৯ শতাংশ চান সন্তানেরা বিশ্ববিদ্যালয়ে পড়াশোনা করুক। ৭৪ শতাংশ অভিভাবক সন্তানদের পড়াশোনার জন্য বিদেশে পাঠাতে চান। ইন্দোনেশিয়ার অভিভাবকেরা সন্তানদের পড়াশোনার জন্য বিদেশে পাঠানোর ব্যাপারে বেশি আগ্রহী থাকেন। মালয়েশিয়া ও চীনের অভিভাবকেরা জানান, সন্তানের পড়াশোনার জন্য তাঁরা সর্বোচ্চ বিনিয়োগ করবেন। তবে সিঙ্গাপুরের নাগরিকেরা তাঁদের দেশের শিক্ষাব্যবস্থার মানের ব্যাপারে অনেক বেশি ইতিবাচক।  ৬ শতাংশ ব্রাজিলিয়ান ও ৯ শতাংশ ফ্রান্সের অভিভাবক মনে করেন, বিদেশের চেয়ে তাঁদের দেশের শিক্ষাব্যবস্থা উন্নতমানের।
