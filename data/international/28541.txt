
ঘটনাটি পশ্চিম মহারাষ্ট্রের কোলাপুর জেলার কাগাল তহশিলের বামানি গ্রামে। নিজ হাতে চিতা সাজিয়ে সেই চিতায় আগুন লাগানোর ঘটনা ঘটেছে। ঘটনাটি ঘটিয়েছেন মানসিকভাবে বিপর্যস্ত ৯০ বছরের এক বৃদ্ধা। বৃদ্ধার নাম কাল্যাভ্যাদাদু কাম্বলে। ঘটনাটি ১৩ নভেম্বর রাতের। বৃদ্ধা থাকতেন তাঁর নিজের বাড়িতে। ৫৭ বছরের পুত্র থাকতেন পাশে অন্য বাড়িতে। এদিন রাতে তাঁর এক নাতনি এসে তাঁকে খাবার দিয়ে যায়। খাবার খেয়ে বৃদ্ধা নিজের ঘরের দরজা বন্ধ করে দেন। তারপর ঘরের কাঠ দিয়ে নিজের চিতা সাজান। চিতায় কাঠের সঙ্গে গোবর ও কেরোসিন ঢেলে দেন, যাতে দ্রুত আগুন লাগে। এরপর নিজে চিতায় উঠে দেশলাই দিয়ে আগুন দেন। পরদিন ঘরের দরজা ভেঙে তার লাশ উদ্ধার করা হয়। গত বুধবার এক সরকারি কর্মকর্তা এই মৃত্যুর কথা স্বীকার করেছেন। তিনি বলেছেন, পরের দিন সকালে বৃদ্ধার নাতনি বাড়িতে কোনো শব্দ না পেয়ে তার বাবাকে খবর দেয়। বাবা রাজ্য পরিবহন দপ্তরে চাকরি করেন। তিনি এসে দরজা ভেঙে ঘরে ঢুকে উদ্ধার করেন লাশ। কোলাপুরের পুলিশ সুপার সঞ্জয় মোহিতে বৃহস্পতিবার বলেছেন, জীবনের প্রতি বীতশ্রদ্ধ হয়ে বৃদ্ধা আত্মঘাতী হয়েছেন।
