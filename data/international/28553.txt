
ভারতের বেঙ্গালুরুর ভাইবগিওড় স্কুলে ছয় বছরের শিশুকে ধর্ষণের অভিযোগে ওই স্কুলের স্কেটিং শিক্ষককে গ্রেপ্তার করেছে পুলিশ। ওই শিক্ষকের ল্যাপটপে স্কুলের শিশুদের ধর্ষণ করার ছবি ও ভিডিও পাওয়া গেছে। খবর এনডিটিভি অনলাইনের।বেঙ্গালুরুর পুলিশ কমিশনার রঘবেন্দ্র অরোদকার এক সংবাদ সম্মেলনে বলেন, মুস্তফা ওরফে মুন্না নামের ওই শিক্ষককে তাঁরা গ্রেপ্তার করেছেন। তাঁর বয়স ৩০ থেকে ৩২ বছর। তিনি বিহারের বাসিন্দা। বেঙ্গালুরুতে তিনি ২০ বছর ধরে বাস করছেন।পুলিশ কমিশনার অরোদকার বলেন, তাঁরা ওই ব্যক্তির কাছ থেকে ল্যাপটপ ও মুঠোফোন সেট জব্দ করেছেন। এসব যন্ত্রে বিভিন্ন পর্নোগ্রাফি ছিল। কমিশনার বলেন, ওই ল্যাপটপে স্কুলের শিশুদের ধর্ষণ করার ভিডিওচিত্র ইন্টারনেট থেকে ডাউনলোড করা হয়। এতে তাঁর মানসিকতার পরিচয় পাওয়া গেছে। অভিযোগ ওঠা ওই ব্যক্তিকে আজ আদালতে নেওয়া হচ্ছে। সেখানে তাঁকে হেফাজতে রাখা হবে। পুলিশ ওই ধর্ষণের ঘটনায় জড়িত থাকার অভিযোগে আরেকজনকে খুঁজছে।
ধর্ষণের ঘটনার পর স্কুলের শিক্ষার্থীদের অভিভাবকেরা বিক্ষোভে ফেটে পড়েন। তাঁরা স্কুলে থাকাকালে শিশুদের নিরাপত্তা নিশ্চিত করা ও অপরাধীদের শাস্তি দাবি করেন। নিরাপত্তা নিশ্চিত না হওয়া পর্যন্ত ওই স্কুল বর্জন করেছেন অভিভাবকেরা।
২ জুলাই বেঙ্গালুরুর ভাইবগিওড় স্কুলে ক্লাস চলছিল। বেলা সাড়ে ১১টার দিকে দুষ্টুমি করার জন্য শিক্ষক ছয় বছরের একটি মেয়েকে ক্লাস ছেড়ে চলে যেতে বলেন। শাস্তি হিসেবে স্কুলের একটি ফাঁকা ভাঁড়ার কক্ষে (শরীরচর্চার জিনিসপত্র রাখার ঘর) তাকে দাঁড়িয়ে থাকতে বলা হয়। এ সময় তাকে ধর্ষণ করা হয়।
