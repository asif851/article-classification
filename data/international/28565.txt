
দ্বিতীয় বিশ্বযুদ্ধের সময় জাপানের বিমান হামলায় ডুবে গিয়েছিল ব্রিটিশ যাত্রীবাহী জাহাজ এসএস সাগায়েং। ডুবে যাওয়ার ৭৫ বছর পর জাহাজটি উদ্ধার করা হলো। শ্রীলঙ্কার নৌবাহিনী ধ্বংসপ্রাপ্ত জাহাজটি তুলে এনে ফের ভাসিয়েছে। গতকাল শনিবার এ খবর নিশ্চিত করেছে দেশটির প্রতিরক্ষা মন্ত্রণালয়।
বিবিসির খবরে বলা হয়েছে, কয়েক মাসের চেষ্টায় উদ্ধারকাজ শেষ করেছে শ্রীলঙ্কার নৌবাহিনী। দ্বিতীয় বিশ্বযুদ্ধ চলাকালে ১৯৪২ সালে যাত্রীবাহী ব্রিটিশ জাহাজটির ওপর বোমা হামলা চালানো হয়েছিল। স্থানীয় ত্রিনকোমালি পোতাশ্রয়ের কাছে ৪৫২ ফুট লম্বা জাহাজটি ডুবে গিয়েছিল।
গত বছরের ১১ সেপ্টেম্বর থেকে জাহাজটি উদ্ধারে কাজ শুরু করেছিল শ্রীলঙ্কার নৌবাহিনীর পূর্বাঞ্চলীয় কমান্ড। জাহাজটির ৩৫ ফুট লম্বা একটি অংশ এখনো সাগরের নিচে আছে। সেটি উদ্ধারের চেষ্টা চলছে। উদ্ধারের পর নতুন করে ভাসানোর আগে ডুবে থাকা জাহাজের একটি অংশ পোতাশ্রয়ের জেটি হিসেবে ব্যবহার করা হতো।
শ্রীলঙ্কার প্রতিরক্ষা মন্ত্রণালয়ের ওয়েবসাইটে প্রকাশিত বিজ্ঞপ্তিতে বলা হয়েছে, ১৯২৪ সালে প্রথমবারের মতো সাগরে ভাসানো হয় এসএস সাগায়েং। যাত্রীর পাশাপাশি কার্গো জাহাজ হিসেবেও এটি ব্যবহার করা হতো। পাঁচ মাসের চেষ্টায় জাহাজটিকে উদ্ধার করা হয়েছে।
