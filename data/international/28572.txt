
বিবাহবিচ্ছেদের মামলায় এক ব্রিটিশ নারীকে মোট ৫৮ কোটি ৪০ লাখ ডলার দেওয়ার নির্দেশ দিয়েছেন যুক্তরাজ্যের আদালত। এতে ফেঁসে গেছেন রাশিয়ার এক কোটিপতি স্বামী। প্রথমে এত বিপুল পরিমাণ অর্থের ব্যাপারে বাহাস চললেও শেষে আদালতের নির্দেশ গেছে স্ত্রীর পক্ষেই। বিবাহবিচ্ছেদের মামলায় এটি যুক্তরাজ্যের ইতিহাসে সবচেয়ে বড় অঙ্কের ক্ষতিপূরণ প্রদানের ঘটনা।
বিচারক হ্যাডন কেভ গত বৃহস্পতিবার এ রায় ঘোষণা করেন। রায়ে বলা হয়, মস্কোতে বিয়ে করেছিলেন এ দম্পতি। ১৯৮৯ সালে তাঁদের প্রথম দেখা হয়েছিল। এর চার বছর পর তাঁর বিয়ে করেন। ওই নারী মূলত পূর্ব ইউরোপের বাসিন্দা হলেও পড়াশোনার জন্য গিয়েছিলেন মস্কো।
বিয়ের কিছুদিন পরই এ দম্পতি যুক্তরাজ্যে চলে যান এবং দক্ষিণাঞ্চলের সারেতে বসবাস শুরু করেন। তাঁদের দুটি সন্তানও হয়। আদালত বিবাহবিচ্ছেদের মামলায় বাদী ও বিবাদীর নাম-পরিচয় প্রকাশ করায় নিষেধাজ্ঞা দিয়েছেন। তাই তাঁদের ছবি প্রকাশ করেনি গণমাধ্যম।
প্রায় পাঁচ বছর আগে ৬১ বছর বয়সী ওই রুশ কোটিপতি একটি কোম্পানির শেয়ার বিক্রি করে ১৩০ কোটি ডলার আয় করেন। এর এক বছর পর সন্তানদের জন্য লন্ডনে একটি বিলাসবহুল ফ্ল্যাটও কেনেন তিনি।
কোটিপতির স্ত্রী এখন মধ্যবয়সী। ১৫ বছর আগে যুক্তরাজ্যের নাগরিকত্ব পান তিনি। সম্প্রতি দুজনে বিবাহবিচ্ছেদের আবেদন করেন এবং ওই নারী তাঁর সাবেক স্বামীর সম্পদের মালিকানা দাবি করেন। তারই পরিপ্রেক্ষিতে আদালত এ রায় দেন।
ওই রুশ ব্যক্তি অবশ্য আদালতকে বলেছিলেন, বংশগতভাবেই ধনী তিনি এবং এর সমৃদ্ধিতে তাঁর অবদানই বেশি। কিন্তু সেই যুক্তির বিপরীতে বিচারক বলেন, তাঁর স্ত্রীও পরিবারের উন্নতিতে সমান ভূমিকা রেখেছেন। তাই সম্পত্তিতে তাঁরও অধিকার আছে। তথ্যসূত্র : আইএএনএস
