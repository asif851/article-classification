
যুক্তরাষ্ট্রের প্রথম মুসলিম নারী বিচারক শেইলা আবদুস সালামকে মৃত অবস্থায় হাডসন নদীতে পাওয়া গেছে। নিউইয়র্কের সর্বোচ্চ আদালতে সহযোগী বিচারক ছিলেন তিনি।
পুলিশ জানিয়েছে, ৬৫ বছর বয়সী এই কৃষ্ণাঙ্গ মুসলিম নারী বিচারকের মরদেহ ভাসমান অবস্থায় নদীতে পাওয়া যায়। পুলিশ শেইলা আবদুস সালামের মরদেহ পানি থেকে টেনে তুলে ঘটনাস্থলেই তাঁকে মৃত ঘোষণা করে। এক পুলিশ কর্মকর্তা জানান, বিচারকের দেহে নির্যাতনের কোনো লক্ষণ পাওয়া যায়নি। তাঁর মৃত্যুর কারণ সম্পর্কে কোনো অনুমান করতেও অস্বীকৃতি জানিয়েছেন ওই কর্মকর্তা।পুলিশের ওই মুখপাত্র জানান, পরিবার শেইলা আবদুস সালামের মৃতদেহ শনাক্ত করেছেন। ময়নাতদন্তের পর মৃত্যুর কারণ সম্পর্ক বলা যেতে পারে।
ডেমোক্রেটিক গভর্নর এন্ড্রু কুউমোর সময়ে ২০১৩ সালে ওয়াশিংটনের বাসিন্দা শেইলা প্রথম আফ্রিকান-আমেরিকান নারী হিসেবে সর্বোচ্চ আদালতের আপিল বিভাগে নিয়োগ পান।এক বিবৃতিতে এন্ড্রু কুউমো বলেছেন, আপিল বিভাগে প্রথম আফ্রিকান-আমেরিকান নারী বিচারপতি হিসেবে শেইলা আবদুস সালাম ছিলেন অগ্রবর্তী। লেখা, জ্ঞান এবং অটল নৈতিক অবস্থানের মাধ্যমে তিনি ছিলেন কল্যাণের পক্ষে একটি শক্তি, যার কাজ বছরের পর বছর ধরে অনুভূত হবে।
অসমর্থিত সূত্র উল্লেখ করে দ্য নিউইয়র্ক পোস্ট জানিয়েছে, গতকাল বুধবার শেইলা বাড়ি থেকে নিখোঁজ হয়েছিলেন। তবে এ ব্যাপারে তাঁর পরিবারের বক্তব্য নেওয়ার চেষ্টা করলেও তা পাওয়া যায়নি।
বার্নার্ড কলেজ অ্যান্ড কলাম্বিয়া ল স্কুল থেকে গ্র্যাজুয়েশন শেষ করে শেইলা ইস্ট ব্রুকলিন লিগ্যাল সার্ভিসে তাঁর আইনি পেশা শুরু করেন। তিনি নিউইয়র্কে সহকারী অ্যাটর্নি জেনারেল হিসেবে দায়িত্ব পালন করেছেন। ১৯৯১ সালে নিউইয়র্ক নগরীর বিচারপতির পদে নির্বাচিত হওয়ার পর তিনি ধারাবাহিকভাবে বিচারসংক্রান্ত বিভিন্ন পদে ছিলেন।
