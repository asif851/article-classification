
হোয়াইট হাউসের ওপর প্রতিবেদন করা সংবাদকর্মীদের নৈশভোজে রাজনৈতিক শত্রু-মিত্রদের নিয়ে নানা কৌতুক করলেন মার্কিন প্রেসিডেন্ট বারাক ওবামা। শনিবার রাতের এই ভোজে ওবামা কৌতুক করতে ছাড়েননি সাবেক ফার্স্টলেডি হিলারি ক্লিনটনকে নিয়েও। খবর রয়টার্সের।কিছুসংখ্যক মার্কিন নাগরিক একটা অনিশ্চয়তার মধ্যে বাস করছেন—এ কথা উল্লেখ করে ওবামা বলেন, ‘যেমন, আমার এক বন্ধু আছেন। কয়েক সপ্তাহ আগেও তিনি লাখ লাখ ডলার আয় করতেন। এখন আইওয়াতে তিনি ভ্যানে চড়ে থাকেন।’কারও বুঝতে বাকি থাকে না, ওবামার সেই বন্ধু হলেন সাবেক পররাষ্ট্রমন্ত্রী হিলারি ক্লিনটন। হিলারি আগামী প্রেসিডেন্ট নির্বাচনে ডেমোক্রেটিক পার্টি থেকে প্রার্থী হওয়ার আগ্রহ ঘোষণা করেছেন। গত মাসে প্রার্থিতা ঘোষণার পরই হিলারি আইওয়া অঙ্গরাজ্যে প্রচারের কাজে যান। সেখানে ইচ্ছাকৃতভাবেই অপেক্ষাকৃত কম ব্যয়ে প্রচার চালানোর জন্য ভ্যান (মাইক্রোবাস) ব্যবহার করার সিদ্ধান্ত নেন। আইওয়াতে দলের প্রাথমিক মনোনয়নের জন্য লড়াই শুরু হবে।ওয়াশিংটন হিলটন হোটেলের বলরুমে আয়োজিত নৈশভোজে প্রেসিডেন্ট ওবামা বলেন, তিনি বেশ বুড়িয়ে গেছেন। ওবামা বলেন, ‘আমাকে বেশ বুড়ো দেখায়। আর সে জন্যই জন বেহনার আমার অন্ত্যেষ্টিক্রিয়ায় ভাষণ দিতে ইতিমধ্যে বেনিয়ামিন নেতানিয়াহুকে ডেকেছেন।’গত মাসে মার্কিন প্রতিনিধি পরিষদে রিপাবলিকান পার্টির নেতা বেহনার কংগ্রেসে ভাষণ দিতে ইসরায়েলের প্রধানমন্ত্রী নেতানিয়াহুকে আমন্ত্রণ জানালে বেশ ক্ষিপ্ত হন ওবামা। বেহনার এ জন্য নিয়ম মেনে সরকারকে আগে থেকে জানাননি বলে ওবামার অভিযোগ।বিভিন্ন সরস মন্তব্যের মধ্যে ওবামা বিশ্বব্যাপী সংবাদকর্মীদের নিরাপত্তা নিয়েও কথা বলেন। তিনি ইরানের কারাগারে বন্দী ওয়াশিংটন পোস্টের সাংবাদিক জেসন রেজাইআনের প্রসঙ্গ তোলেন। ওবামা বলেন, ‘গত নয় মাস ধরে শুধু ইরানের মানুষের আশা ও ভয়ের বিষয়ে লেখার দায়ে জেসানকে কারাগারে থাকতে হচ্ছে। আমি জেসানের ভাইকে বলেছি, ওকে পরিবারের কাছে নিরাপদে ফিরিয়ে না আনা পর্যন্ত ক্ষান্ত হব না।’
