
মধ্যপ্রাচ্যভিত্তিক জঙ্গিগোষ্ঠী ইসলামিক স্টেটকে (আইএস) সহযোগিতা এবং এক মার্কিন সেনা হত্যার পরিকল্পনায় জড়িত থাকার অভিযোগ আনা হয়েছে বাংলাদেশি বংশোদ্ভূত এক তরুণের বিরুদ্ধে। তাঁর নাম নিলেশ মোহাম্মদ দাস (২৪)। একজন মার্কিন সেনাকে হত্যার পরিকল্পনার অভিযোগে গত শনিবার নিলেশের বিরুদ্ধে মামলা হয়েছে।
গতকাল সোমবার যুক্তরাষ্ট্রের বিচার বিভাগের এক বিবৃতিতে এ কথা জানানো হয়েছে। আগামী বৃহস্পতিবার নিলেশের বিরুদ্ধে আনা অভিযোগের শুনানি হবে।
নিলেশ ম্যারিল্যান্ডের হিয়াতসভিলের বাসিন্দা।
গত জুলাই মাসে এফবিআইয়ের একটি সূত্র নিলেশের সঙ্গে সাক্ষাৎ করে। ওই সময় ওই সূত্র জানতে পারেন, তিনি একজন মার্কিন সেনার ওপর হামলা চালানোর পরিকল্পনা করেন। এর জন্য তিনি আইএসের কাছ থেকে ৮০ হাজার ডলার পাওয়ার আশ্বাস পেয়েছেন। এরপর থেকেই নিলেশ এফবিআইয়ের নজরদারিতে ছিলেন। ৩০ সেপ্টেম্বর এফবিআই সদস্যরা নিলেশকে গ্রেপ্তার করে। অভিযোগ প্রমাণিত হলে তাঁর সর্বোচ্চ ২০ বছরের সাজা হতে পারে।
১৯৯৫ সালে বাংলাদেশ থেকে যুক্তরাষ্ট্রে পাড়ি জমান নিলেশ।
