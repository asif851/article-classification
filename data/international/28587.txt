
দক্ষিণ আফ্রিকার প্রেসিডেন্ট হিসেবে দ্বিতীয় মেয়াদে শপথ নিয়েছেন নেতা জ্যাকব জুমা৷ তাঁর দল আফ্রিকান ন্যাশনাল কংগ্রেস (এএনসি) গত ৭ মে অনুষ্ঠিত প্রেসিডেন্ট নির্বাচনে বড় ব্যবধানে বিজয়ী হন৷ খবর বিবিসির৷প্রধান বিচারপতি মগোয়েং মগোয়েং গতকাল শনিবার দুপুরে প্রিটোরিয়ার ইউনিয়ন বিল্ডিংয়ে জ্যাকব জুমাকে শপথবাক্য পাঠ করান৷ এ সময় দেশ-বিদেশের চার হাজারের বেশি অতিথি উপস্থিত ছিলেন৷নির্বাচনে দলের বিজয়ের পর গত বুধবার পার্লামেন্টে দ্বিতীয় দফায় পাঁচ বছরের জন্য প্রেসিডেন্ট মনোনীত করা হয় জ্যাকব জুমাকে৷ শপথ অনুষ্ঠানে যুক্তরাষ্ট্র ও যুক্তরাজ্য কোনো প্রতিনিধি পাঠায়নি৷ তবে হোয়াইট হাউসের এক বিবৃতিতে বলা হয়েছে, প্রেসিডেন্ট বারাক ওবামা শুক্রবার টেলিফোনে জুমাকে অভিনন্দন জানিয়েছেন৷ শপথ অনুষ্ঠানে জিম্বাবুয়ের নেতা রবার্ট মুগাবে, নাইজেরিয়ার গুডলাক জনাথন, উগান্ডর প্রেসিডেন্ট ইয়োওয়েরি মুসেবেনি এবং রাশিয়া, চীন ও ভারতের প্রতিনিধি অংশ নেন৷
