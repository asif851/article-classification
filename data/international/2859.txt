
ভারতের সাবেক প্রধানমন্ত্রী ইন্দিরা গান্ধীর হত্যাকাণ্ড নিয়ে নির্মিত একটি পাঞ্জাবি চলচ্চিত্র কম দে হেরে নিয়ে বিতর্কের সৃষ্টি হয়েছে। এতে ইন্দিরার হত্যাকারী তাঁর শিখ দেহরক্ষী সতবন্ত সিং ও বিয়ন্ত সিংকে মহিমান্বিত করা হয়েছে বলে অভিযোগ উঠেছে। খবর টাইমস অব ইন্ডিয়ার।বলা হচ্ছে গত শুক্রবার মুক্তি পাওয়া কম দে হেরে চলচ্চিত্রে সতবন্ত ও বিয়ন্তকে ‘পাঞ্জাবের রত্ন’ আখ্যা দেওয়া হয়েছে। পাঞ্জাব রাজ্যে ছবিটির প্রদর্শনী বন্ধ করার আহ্বান জানিয়ে প্রধানমন্ত্রী নরেন্দ্র মোদি বরাবর চিঠি লিখেছেন প্রয়াত ইন্দিরার দল কংগ্রেসের একজন কর্মী। পাঞ্জাবের ক্ষমতাসীন আকালি দলকে বিষয়টি খতিয়ে দেখতে বলেছেন ভারতীয় জনতা পার্টির (বিজেপি) একজন নেতা। চলচ্চিত্রটি নিয়ে বিতর্কের বিষয়টি খতিয়ে দেখতে পাঞ্জাবের মুখ্যমন্ত্রী প্রকাশ সিং বাদল তাঁর রাজ্যের শীর্ষ কর্মকর্তাদের নির্দেশ দিয়েছেন। তবে রাজ্য সরকার বলছে, ছবিটি মুক্তি দেওয়ার দায় ভারতীয় সেন্সর বোর্ডের।প্রধানমন্ত্রী ইন্দিরা গান্ধীকে ১৯৮৪ সালের ৩১ অক্টোবর গুলি করে হত্যা করেন তাঁর দুই দেহরক্ষী সতবন্ত ও বিয়ন্ত সিং। ওই হত্যাকাণ্ডের চার মাস আগে সেনাবাহিনী শিখ সম্প্রদায়ের পবিত্রতম ধর্মীয় স্থান স্বর্ণমন্দিরে জঙ্গিবিরোধী অভিযান চালিয়েছিল। ওই অভিযানের দৃশ্য দিয়েই কম দে হেরে ছবিটি শুরু হয়েছে।
