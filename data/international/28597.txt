
দৈর্ঘ্যে এক মিটার, প্রস্থে ২ মিটারেরও কম, ছোট্ট একটি কাঠের খাঁচা। এমন একটি খাঁচায় ২০টি বছর ধরে নিজের ছেলেকে আটকে রাখার অভিযোগে জাপানে সম্প্রতি গ্রেপ্তার করা হয়েছে এক বাবাকে।
৭৩ বছর বয়সী ওই বাবা ইয়োশিতানে ইয়ামাসাকি দাবি করেন, তাঁর ছেলে মানসিকভাবে অসুস্থ। মাঝেমধ্যেই হিংস্র আচরণ করে। আর সে কারণেই তাঁকে আটকে রেখেছেন খাঁচায়। বর্তমানে অবসর ভাতায় জীবন যাপন করেন ইয়োশিতানে ইয়ামাসাকি। খবর রয়টার্সের।  সরকারি কর্মকর্তাদের বরাত দিয়ে জাপানের বার্তা সংস্থা এনএইচকে জানায়, সানদা শহরে ইয়ামাসাকির মূল বাড়ির পাশে ছোট্ট একটা কুঁড়েতে রাখা ছিল ওই খাঁচা। ২০ বছর ধরে ওই খাঁচায় ছেলেকে বন্দী করে রাখেন ইয়োশিতানে ইয়ামাসাকি। হঠাৎ একদিন শহরের এক কর্মকর্তা ওই বাড়িতে যান। টের পান বিষয়টি। তিনি কর্তৃপক্ষকে জানান। এরপরই উদ্ধার করা হয় ছেলেটিকে। ৪২ বছর বয়সী ছেলেটি এখন পিঠ সোজা করতে পারেন না। ছোট্ট খাঁচায় জড়ো হয়ে থেকে তাঁর মেরুদণ্ড বেঁকে গেছে। স্থানীয় গণমাধ্যমের তথ্য অনুযায়ী, গত জানুয়ারিতে উদ্ধারের পর সামাজিক কল্যাণ কেন্দ্রে রাখা হয়েছে তাঁকে।
তদন্তকারীরা মনে করছেন, ইয়ামাসাকি তাঁর মানসিকভাবে অসুস্থ ছেলেকে ১৬ বছর বয়স থেকেই বন্দী করে রাখা শুরু করেন। ওই সময় থেকে ছেলের মধ্যে মানসিক অসুস্থতার লক্ষণ দেখা দেয়।
অভিযোগ স্বীকার করেছেন ইয়ামাসাকি। তবে তিনি দাবি করেছেন, খাঁচায় আটকালেও ছেলের প্রতি সদয় ছিলেন তিনি। প্রতিদিন খাবার দিয়েছেন। এক দিন পর পর গোসল করার সুযোগও দিয়েছেন।
