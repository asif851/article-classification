
হোয়াইট হাউসের এক অনুষ্ঠানে যুক্তরাষ্ট্রের বিশিষ্ট শিক্ষাবিদদের সঙ্গে ছবি তুলছিলেন ডোনাল্ড ট্রাম্প। সেখানে এক কাণ্ড ঘটিয়ে বসেছেন ট্রাম্পের জ্যেষ্ঠ পরামর্শক কেলিঅ্যান কনওয়ে।
অনুষ্ঠানেই আদবকেতার তোয়াক্কা না করে জুতা পায়ে সোফায় উঠে বসেন। হাঁটু মুড়িয়ে বসে যান অনায়াস ভঙ্গিতে; যেন নিজের বাড়ির বৈঠকখানায় বসলেন!
সোমবার সামাজিক যোগাযোগের মাধ্যমে কনওয়ের ছবিটি ছড়িয়ে পড়ার পর থেকে শোরগোল উঠতে শুরু করে। ছবিটি তুলেছেন বার্তা সংস্থা এএফপির একজন আলোকচিত্রী।
এএফপির প্রতিবেদনে বলা হয়েছে, অনুষ্ঠানটি ছিল যুক্তরাষ্ট্রের উচ্চশিক্ষাবিষয়ক প্রতিষ্ঠান এইচবিসিইউএসের নেতাদের সঙ্গে ডোনাল্ড ট্রাম্পের বিশেষ সাক্ষাতের। সেখানে ছবি তোলার জন্য ‘পোজ’ দিচ্ছিলেন ট্রাম্প। সে সময় কনওয়ে সবকিছু অগ্রাহ্য করেই সোফার ওপর জুতা পায়ে উঠে হাঁটু মুড়ে বসে যান।
কনওয়ের ওই বসার ভঙ্গি নিয়ে টুইটারে বেশ সমালোচনা চলছে। একে ‘অসম্মানজনক’ বলে উল্লেখ করেছেন কেউ কেউ। একজন টুইটে লিখেছেন, ওভাল অফিসের সোফায় কনওয়ের জুতাসহ ওই বসার ভঙ্গিতে সবার প্রতি অসম্মান দেখানো হয়েছে। হোয়াইট হাউসে আসা অতিথিদের কনওয়ে যথাযথ সম্মান দেখাননি বলে অভিযোগ করেছেন আরও অনেকেই।
এএফপির ওই ছবিটি মঙ্গলবার সকাল পর্যন্ত ১ হাজার ৭০০ বার রিটুইট হয়েছে। এতে ১ হাজার ৬০০ লাইক ও ১ হাজার ৪০০ রিপ্লাই এসেছে।
