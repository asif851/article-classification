
ভারতে নিযুক্ত পাকিস্তানের হাইকমিশনার সোহাইল মাহমুদকে ডেকে পাঠিয়েছে দেশটি। দিল্লিতে পাকিস্তানের কূটনীতিকেরা হয়রানির শিকার হচ্ছেন বলে অভিযোগ ওঠার পর তাঁকে ডেকে নিল দেশটি। এনডিটিভি অনলাইনের খবরে বলা হচ্ছে, কথা বলার জন্য তাঁকে ডাকা হয়েছে। 
পাকিস্তানের এ পদক্ষেপের প্রতিক্রিয়ায় ভারতের সরকার বলেছে, দূতাবাস ও বিদেশি দপ্তরের মধ্যে আলোচনা একটি নিয়মিত প্রক্রিয়া। এটি অস্বাভাবিক কিছু নয়।
ইসলামাবাদের অভিযোগের পরিপ্রেক্ষিতে নয়াদিল্লি জানায়, কূটনীতিকদের কাজের পরিবেশকে নিরাপদ ও আন্তরিক করতে গত সপ্তাহে সব ধরনের চেষ্টা করেছে ভারত। কিন্তু ওই দেশে (পাকিস্তান) ভারতের কর্মকর্তাদের ‘ব্যাপক হয়রানির’ শিকার হতে হয়েছে।
ভারতের পররাষ্ট্র মন্ত্রণালয় এক বিবৃতিতে জানিয়েছে, ‘ইসলামাবাদে ভারতীয় হাইকমিশনের কর্মকর্তাদের হয়রানি করা নতুন এক সাধারণ বিষয়ে পরিণত হয়েছে।’
পাকিস্তানও ভারত সরকারের কাছে অভিযোগ করেছে, নয়াদিল্লিতে তাদের কর্মকর্তারা পরিবারসহ হয়রানির শিকার হয়েছেন। ইসলামাবাদের তথ্য অনুযায়ী, ভারতে তাদের উপহাইকমিশনারের গাড়ি তাড়া করা হয়েছে এবং গাড়ির চালককে একদল মানুষ নির্যাতন করেছে।
কয়েক দিনে ধরে এ ঘটনার ভিডিও ফুটেজ পাকিস্তানের বিভিন্ন টেলিভিশন চ্যানেল দেখানো হচ্ছে।এ ঘটনার পরিপ্রেক্ষিতে ভারত জানায়, দীর্ঘ সময় ধরে পাকিস্তানে ভারতের কূটনীতিকেরা হয়রানির শিকার হয়ে আসছেন, বিশেষ করে গত বছর। ভারত বিষয়টি গণমাধ্যমে না এনে ‘নীরব ও লাগাতার কূটনীতিক তৎপরতার’ মাধ্যমে সামাল দেওয়ার চেষ্টা করেছে।
