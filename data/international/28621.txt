
ডোনাল্ড ট্রাম্পের ভাইস প্রেসিডেন্ট কে হবেন? তা নিয়ে দেশটির রাজনৈতিক মহলে নানা আলোচনা আছে। আছে জল্পনা-কল্পনা। মার্কিন প্রেসিডেন্ট নির্বাচনে রিপাবলিকান দলের সম্ভাব্য এই প্রার্থী শুরু থেকেই নানা ঘটনা ও গুঞ্জনের জন্ম দিয়ে চলেছেন।দলের মনোনয়ন পাওয়ার জন্য বাছাইপর্বে প্রয়োজনীয় সংখ্যক ডেলিগেট নিশ্চিত করেছেন ট্রাম্প। কিন্তু তাঁর প্রার্থিতা এখনো আনুষ্ঠানিকভাবে ঘোষণা করা হয়নি। মনোনয়ন অনুমোদনে তাঁকে দলের জাতীয় সম্মেলন পর্যন্ত অপেক্ষা করতে হবে।রিপাবলিকান দলের এবারের সম্মেলন হচ্ছে ওহাইও অঙ্গরাজ্যের ক্লিভল্যান্ডে। ১৮ থেকে ২১ জুলাই ওই সম্মেলন হবে। এই সম্মেলনেই দলটির প্রার্থী চূড়ান্ত করা হবে।সম্মেলনে ট্রাম্পের প্রার্থিতা ঘোষিত হলে তাঁর নির্বাচন-সঙ্গীর নামও জানা যাবে। কিন্তু সম্মেলনের আগেই ট্রাম্পের সম্ভাব্য রানিংমেট নিয়ে আলোচনা হচ্ছে। আলোচনায় উঠে আসা নামগুলোর সবল ও দুর্বল দিক নিয়েও বিচার-বিশ্লেষণ চলছে। বিবিসি অনলাইনের প্রতিবেদনে এই তথ্য জানানো হয়।ট্রাম্পকে নিয়ে দলের ভেতরে অস্বস্তি রয়েছে। আছে বিরোধিতা। তাঁকে দলের অনেকে বহিরাগত হিসেবে দেখছেন। তাঁকে আটকানোর চেষ্টা এখনো চলছে। এই পরিস্থিতিতে ভাইস প্রেসিডেন্ট বাছাইয়ে ট্রাম্পকে সমস্যার মুখে পড়তে হতে পারে। হয়তো এমনও হতে পারে, তাঁর পছন্দের ব্যক্তিই তাঁকে পছন্দ করছেন না।
ট্রাম্প জানিয়েছেন, ভাইস প্রেসিডেন্ট হিসেবে এমন একজনকে খুঁজছেন, যাঁর পররাষ্ট্রনীতি বিষয়ে যথেষ্ট দক্ষতা ও জ্ঞান আছে। তিনি কংগ্রেসের অভ্যন্তরীণ কার্যপ্রণালি জানবেন। আইন পাস করার ক্ষেত্রে তাঁকে সহায়তা করতে পারবেন তিনি।
ব্যবসায়ী ট্রাম্পের রাজনৈতিক অভিজ্ঞতা নেই। তাই তাঁর রানিংমেট নির্বাচনের বিষয়টি বেশ গুরুত্বপূর্ণ।
ট্রাম্পের ভাইস প্রেসিডেন্ট হওয়ার বিবেচনা থেকে নিজেকে সরিয়ে নিয়েছেন আইওয়ার সিনেটর জোনি আর্নেস্ট। একই পথের পথিক টেনেসির সিনেটর বব করকার।
ট্রাম্পের পছন্দে থাকতে পারেন ইন্ডিয়ানা অঙ্গরাজ্যের গভর্নর মাইক পেন্স। ৫৭ বছর বয়সী এই রাজনীতিকের অভিজ্ঞতা আছে ভালোই।
আরেক সম্ভাব্য পছন্দ হতে পারেন প্রতিনিধি পরিষদের সাবেক স্পিকার নিউট গিংরিচ। ৭৩ বছর বয়সী এই রাজনীতিবিদ ২০১২ সালে মনোনয়নের লড়াইয়ে নেমেছিলেন। তাঁর অভিজ্ঞতার ভান্ডারও বেশ সমৃদ্ধ।
বাছাইপর্বের প্রতিযোগী নিউ জার্সির গভর্নর ক্রিস ক্রিস্টিকেও পছন্দ করতে পারেন ট্রাম্প। ট্রাম্পের বিপক্ষে লড়াইয়ে নামলেও গত ফেব্রুয়ারিতে সরে দাঁড়ান ৫৩ বছর বয়সী এই গভর্নর। মার্চে তিনি ট্রাম্পকে সমর্থন দেন।
সম্প্রতি ট্রাম্প এক সাক্ষাৎকারে বলেছেন, তাঁর ভাইস প্রেসিডেন্টের ১০ জনের সংক্ষিপ্ত তালিকায় দুজন জেনারেল আছেন। এই দুজনের মধ্যে একজন হতে পারেন মাইকেল ফ্লিন। মার্কিন প্রতিরক্ষা গোয়েন্দা সংস্থার সাবেক এই পরিচালক ট্রাম্পের পররাষ্ট্রনীতি-বিষয়ক উপদেষ্টা হিসেবে কাজ করছেন।
আরও যেসব নাম আসছে, তার মধ্যে আছেন পেনসিলভানিয়ার সাবেক সিনেটর রিক স্যান্টোরাম, ম্যাসাচুসেটসের সাবেক সিনেটর স্কট ব্রাউন, আরকানসাসের সিনেটর টম কটন, আলাবামার সিনেটর জেফ সেশনস, ওকলাহোমার গভর্নর মেরি ফ্যালন, টেনেসির কংগ্রেসওম্যান মার্শা ব্ল্যাকবার্ন।
আলোচিত নামগুলোর মধ্য থেকে কোনো একজনকে রানিংমেট নির্বাচন করতে পারেন ট্রাম্প। আবার তাঁর যে চরিত্র, তাতে তিনি চমকপ্রদ কোনো সিদ্ধান্তও নিতে পারেন।
