
লিবিয়ার পূর্বাঞ্চলে একটি স্বায়ত্তশাসিত আঞ্চলিক সরকার গঠন করা হয়েছে। স্বায়ত্তশাসনকামী একদল প্রাদেশিক নেতা আজদাবিয়া শহরে গত রোববার এ ব্যাপারে আনুষ্ঠানিক ঘোষণা দেন। এ ঘটনাকে কেন্দ্রীয় সরকারের প্রতি এক চ্যালেঞ্জ হিসেবে দেখা হচ্ছে। তবে রাজধানী ত্রিপোলির কর্মকর্তারা এ ব্যাপারে তাৎক্ষণিকভাবে কোনো মন্তব্য করেননি।যুক্তরাষ্ট্রীয় পদ্ধতির সরকারের সমর্থক একটি টেলিভিশন চ্যানেলে প্রচারিত ছবিতে দেখা যায়, অন্তত ২০ জন মন্ত্রী নতুন সরকারের দায়িত্ব গ্রহণ উপলক্ষে শপথ নিচ্ছেন। তাঁদের সঙ্গে যোগ দেন দেশটির উপজাতীয় নেতা ও পেট্রোলিয়াম প্রোটেকশন ফোর্সের সাবেক প্রধান ইব্রাহিম জাথরান।ইব্রাহিম জাথরান সম্প্রতি সরকারের পক্ষ ত্যাগ করে নিজের অনুগত সেনাদের নিয়ে দুটি গুরুত্বপূর্ণ বন্দরের নিয়ন্ত্রণ দখল করেছেন।নতুন বারকা বা সাইরেনাইকা সরকারের স্বঘোষিত প্রধানমন্ত্রী হয়েছেন আবদ-রাবো আল-বারাসি। তিনি বিমানবাহিনীর একজন স্বপক্ষত্যাগী কর্মকর্তা। সাধারণভাবে পূর্ব লিবিয়ার উপকূলীয় অঞ্চল সাইরেনাইকা হিসেবে পরিচিত। বারকা নগর থেকে এ অঞ্চলকে বারকাও ডাকা হয়।লিবিয়ার কেন্দ্রীয় সরকারের দুর্বলতার কারণেই এ ধরনের স্বতন্ত্র সরকার গঠনের ঘোষণা দেওয়া সম্ভব হচ্ছে। প্রয়াত নেতা মুয়াম্মার গাদ্দাফিকে ২০১১ সালে ক্ষমতাচ্যুত করার পর থেকে বিদ্রোহী ও বিভিন্ন উপজাতীয় গোষ্ঠীর মধ্যে বিরোধ নিরসন করে দেশকে ঐক্যবদ্ধ করার চেষ্টা করেও সফল হয়নি কেন্দ্রীয় সরকার।পূর্ব লিবিয়ায় স্বশাসিত সরকার প্রতিষ্ঠাকে ত্রিপোলির ওপর মূলত একটি প্রতীকী আঘাত হিসেবে বিবেচনা করা হচ্ছে। এর প্রায়োগিক কোনো তাৎপর্য নেই। তবে ঘটনাটি ত্রিপোলি ও পূর্বাঞ্চলের মধ্যে সম্পর্ক তিক্ত করে তুলবে, এটা নিশ্চিত। কেন্দ্রীয় সরকার বরাবরই এ ধরনের স্বায়ত্তশাসনের দাবি প্রত্যাখ্যান করে আসছে।লিবিয়ার বিদ্রোহী ও উপজাতীয় নেতারা ক্ষমতা ও তেলসম্পদের ওপর আরও বেশি অধিকার চাইছেন। আল-জাজিরা।
