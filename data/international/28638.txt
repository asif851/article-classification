
ভারতের পরবর্তী রাষ্ট্রপতি পদপ্রার্থী হিসেবে দলিত নেতা রামনাথ কোবিন্দের নাম ঘোষণা করেছে ভারতীয় জনতা পার্টি (বিজেপি)। জাতীয় গণতান্ত্রিক মোর্চার (এনডিএ) পক্ষে তাঁর নাম ঘোষণা করেন ক্ষমতাসীন বিজেপির কেন্দ্রীয় সভাপতি অমিত শাহ।
রামনাথ কোবিন্দ বিহারের রাজ্যপাল। ৭১ বছর বয়সী রামনাথ উত্তর প্রদেশ থেকে দুই দফায় রাজ্যসভার সদস্য নির্বাচিত হন। তিনি নয়াদিল্লির একজন আইনজীবী। আজ সোমবার দ্য ইন্ডিয়ান এক্সপ্রেসের খবরে এ তথ্য জানানো হয়।
আজ বিজেপির সংসদীয় বোর্ডের সভা শেষে প্রেস ব্রিফিং করে দলের কেন্দ্রীয় সভাপতি অমিত শাহ বলেন, দলিত শ্রেণির উন্নয়ন ও পিছিয়ে পড়া জনগোষ্ঠীর জন্য রামনাথ কোবিন্দ সব সময় লড়ে গেছেন।
১৯৯৮-২০০২ সাল পর্যন্ত কোবিন্দ বিজেপির তফসিলি মোর্চার সর্বভারতীয় সভাপতি ছিলেন। ৮ আগস্ট ২০১৫ সালে তিনি বিহারের রাজ্যপাল হিসেবে দায়িত্ব নেন।
এনডিএর পছন্দের প্রার্থী সম্পর্কে প্রধানমন্ত্রী নরেন্দ্র মোদি কংগ্রেস সভানেত্রী সোনিয়া গান্ধীকে জানিয়েছেন। এ বিষয়টি উল্লেখ করে অমিত শাহ বলেন, সোনিয়া গান্ধী আমাদের জানিয়েছেন, তিনি বিষয়টি নিয়ে দলের মধ্যে আলোচনা করবেন। এরপর তাঁদের পরবর্তী পদক্ষেপ জানাবেন।
বিরোধী দলগুলো ২২ জুন বৈঠকে বসবে। সেখানেই তারা একজন প্রার্থী দেবে, নাকি এনডিএকে সমর্থন দেবে, সে বিষয়ে আলোচনা করবে।
তবে কেন্দ্রে বিজেপির শরিক শিব সেনা বলেছে, প্রার্থী ঘোষণা দেওয়ার আগে দলের উচিত ছিল শরিকদের সঙ্গে আলোচনা করা। শিব সেনার এমপি সঞ্জয় রাউত এনডিটিভিকে বলেন, ‘আপনি তিন সদস্যের কমিটি গঠন করলেন। অমিত শাহ অন্য নেতাদের সঙ্গে কথা বললেন। তাহলে এর মানে কী। প্রার্থী বাছাই করতে তাদের (বিজেপি) পুরোপুরি স্বাধীনতা আছে। এটি সবচেয়ে বড় দল। প্রধানমন্ত্রীর প্রতি আমাদের পূর্ণ আস্থা আছে। বিজেপির উচিত ছিল রাষ্ট্রপতি পদে নাম নিয়ে এনডিএর সবার সঙ্গে আলোচনা করা।
