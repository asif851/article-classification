
ক্রিমিয়ায় রুশ সামরিক শক্তি বৃদ্ধির ঘটনায় উদ্বেগ প্রকাশ করেছে ন্যাটো। ন্যাটোর সামরিক প্রধান মার্কিন জেনারেল ফিলিপ ব্রিডলাভ গত বুধবার এ উদ্বেগ প্রকাশ করেন। তিনি সতর্ক করে দিয়ে বলেন, ক্রিমিয়া থেকে গোটা কৃষ্ণসাগর এলাকা নিয়ন্ত্রণের চেষ্টা করতে পারে রাশিয়া। খবর এএফপির।রাশিয়া গত মার্চ মাসে পূর্ব ইউক্রেনের স্বায়ত্তশাসিত অঞ্চল ক্রিমিয়াকে নিজেদের সঙ্গে যুক্ত করে নেয়। রুশপন্থী বিদ্রোহীরা পূর্ব ইউক্রেনের আরও এলাকা দখল করে নিতে পারে—কিয়েভের এমন আশঙ্কার মধ্যেই ন্যাটো এ হুঁশিয়ারি উচ্চারণ করল।ইউক্রেনের রাজধানী কিয়েভে শীর্ষ রাজনীতিবিদ ও সেনা কর্মকর্তাদের সঙ্গে বৈঠক শেষে ব্রিডলাভ বলেন, ‘ক্রিমিয়ায় সামরিক শক্তি বৃদ্ধির এ ঘটনায় আমরা খুবই উদ্বিগ্ন।...ক্রিমিয়া অঞ্চলে দূরপাল্লার ক্ষেপণাস্ত্র ও ভূমি থেকে আকাশে নিক্ষেপণযোগ্য রকেটসহ যে ধরনের অস্ত্র মোতায়েন করা হয়েছে...তা দিয়ে গোটা কৃষ্ণসাগর এলাকায় হামলা চালানো সম্ভব।’বুধবারই রাশিয়ার প্রতিরক্ষা মন্ত্রণালয়ের পক্ষ থেকে বলা হয়, ক্রিমিয়ায় বিমানবাহিনীর ঘাঁটি করার অংশ হিসেবে ইতিমধ্যে সেখানে ১৪টি জঙ্গিবিমান মোতায়েন করা হয়েছে।ন্যাটোর শীর্ষ সামরিক কমান্ডার ব্রিডলাভ আবারও অভিযোগ করেন, রুশ সেনারা পূর্ব ইউক্রেনে বিদ্রোহীদের প্রশিক্ষণ দিচ্ছে। সরবরাহ করছে অস্ত্রশস্ত্র। ইউক্রেনের সেনাদের পক্ষ থেকে দাবি করা হয়েছে, গত মঙ্গলবারও সামরিক সরঞ্জামসহ বেশ কিছুসংখ্যক রুশ সেনাকে সীমান্ত পার হয়ে পূর্ব ইউক্রেনে ঢুকতে দেখা গেছে।তবে মস্কো বরাবরই পূর্ব ইউক্রেনে সরকারের বিরুদ্ধে লড়াইরত বিদ্রোহীদের মদদ দেওয়ার অভিযোগ অস্বীকার করে আসছে।
