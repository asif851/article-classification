
সিরিয়ার রাকার কাছে জঙ্গিগোষ্ঠী ইসলামিক স্টেটের (আইএস) দখল থেকে একটি গুরুত্বপূর্ণ বিমানঘাঁটির পুরোপুরি নিয়ন্ত্রণ নেওয়ার দাবি করেছে যুক্তরাষ্ট্র-সমর্থিত সিরীয় বিদ্রোহীরা। আজ সোমবার বিবিসি অনলাইনের প্রতিবেদনে এই তথ্য জানানো হয়।
রাকা আইএসের শক্ত ঘাঁটি। জঙ্গিগোষ্ঠীটি রাকাকে তাদের কথিত খেলাফতের রাজধানী বলে অভিহিত করে আসছে।
রাকার কাছের বিমানঘাঁটিটি আইএসের দখলমুক্ত করার ঘটনাকে শহর থেকে জঙ্গিগোষ্ঠীটিকে হটিয়ে দেওয়ার যুদ্ধে একটি তাৎপর্যপূর্ণ পদক্ষেপ হিসেবে বিবেচনা করা হচ্ছে।
রাকাকে আইএসমুক্ত করার লক্ষ্যে যুক্তরাষ্ট্র-সমর্থিত সিরীয় বিদ্রোহীরা অগ্রসর হচ্ছেন। এমন প্রেক্ষাপটে রাকার কাছের বিমানঘাঁটির নিয়ন্ত্রণ হারাল আইএস।
সিরিয়ান ডেমোক্রেটিক ফোর্সের (এসডিএফ) মুখপাত্র তালাল সেলো বলেন, তাঁরা আইএস জঙ্গিদের কাছ থেকে তাবাকা বিমানঘাঁটির পূর্ণ নিয়ন্ত্রণ নিয়েছেন।
২০১৪ সালে সিরীয় সেনাবাহিনীর কাছ থেকে বিমানঘাঁটিটির দখল নেয় আইএস।
আইএসের কাছ থেকে রাকা পুনর্দখলে নেওয়ার অভিযানে তুমুল লড়াইয়ের আশঙ্কা করা হচ্ছে। ফলে সংশ্লিষ্ট এলাকায় অবস্থানরত বেসামরিক মানুষের নিরাপত্তা নিয়ে উদ্বেগ সৃষ্টি হয়েছে।
যুক্তরাজ্যভিত্তিক পর্যবেক্ষক গোষ্ঠী সিরিয়ান অবজারভেটরি ফর হিউম্যান রাইটস বলছে, গত সপ্তাহে আইএসবিরোধী আন্তর্জাতিক জোটের বিমান হামলায় অন্তত ৮৯ জন বেসামরিক লোক নিহত হয়েছে।
