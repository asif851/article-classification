
ভারতের উত্তরাঞ্চলীয় রাজ্য উত্তরাখন্ডে গত মাসের বন্যায় অন্তত পাঁচ হাজার ৭৪৮ জন নিখোঁজ হয়েছে। তাদের মৃত্যু হয়েছে বলে ধারণা করছে রাজ্যের কর্তৃপক্ষ। সরকার ওই নিখোঁজ ব্যক্তিদের পরিবারগুলোকে ক্ষতিপূরণ দেবে। বন্যায় প্রায় ৬০০ জনের মৃত্যুর খবর আগেই নিশ্চিত করেছে সরকার। বন্যা ও ভূমিধস শুরু হওয়ার পর হিমালয় পর্বতের আশপাশের এলাকা থেকে অন্তত এক লাখ মানুষকে উদ্ধার করা হয়। চলতি বর্ষার শুরুতে উত্তরাখন্ড রাজ্যে যে পরিমাণ বৃষ্টিপাত হয়, তা গত ৮০ বছরের মধ্যে সর্বোচ্চ বলে ধারণা করা হচ্ছে। এই বর্ষণে নদীগুলোর পানি বেড়ে গিয়ে রাজ্যের প্রায় সব গ্রামাঞ্চল প্লাবিত হয়। এ সময় আটকা পড়ে বহু পর্যটক।নিখোঁজ ব্যক্তিদের পরিবারগুলোকে ক্ষতিপূরণ দেওয়া হবে বলে উত্তরাখন্ডের মুখ্যমন্ত্রী বিজয় বহুগুনা ঘোষণা দিয়েছেন। সরকারি কর্মকর্তারা বলেন, এই ক্ষতিপূরণের পরিমাণ হবে জনপ্রতি পাঁচ লাখ ভারতীয় রুপি।কর্মকর্তারা বলেছেন, মৃত ব্যক্তির প্রকৃত সংখ্যা হয়তো কখনোই জানা যাবে না। বহু মৃতদেহ ভেসে গেছে অথবা ধ্বংসস্তূপের নিচে চাপা পড়েছে। বন্যাকবলিত বহু এলাকা এখনো যোগাযোগবিচ্ছিন্ন রয়েছে। স্থানীয় কেদারনাথ মন্দির অন্তত এক বছর জনসাধারণের জন্য বন্ধ রাখার ঘোষণা দিয়েছে সরকার। বিবিসি।
