
উর্দু ভাষার অন্যতম শ্রেষ্ঠ কবি মির্জা গালিবের জন্ম ভারতের আগ্রা শহরে, ১৭৯৬ সালের ২৭ ডিসেম্বর। সেই হিসেবে গতকাল শনিবার ছিল তাঁর ২১৮তম জন্মদিন। এবার দিনটি চলে গেল নীরবে। দৃশ্যত নিজের শহরই ভুলে গেছে কবির জন্মতিথির কথা। তাঁর স্মৃতিরক্ষায়ও আজ পর্যন্ত স্থানীয়ভাবে কোনো উদ্যোগ নেওয়া হয়নি। খবর এনডিটিভির।গালিবের পুরো নাম মির্জা আসাদুল্লাহ খান গালিব। অনেকে বলেন, ইংরেজি সাহিত্যে যেমন শেক্সপিয়ার, তেমনি উর্দু সাহিত্যে অবদান মির্জা গালিবের। অথচ এই প্রতিভাধর মানুষটির নামে একটি সড়ক বা মিলনায়তনের নামকরণের দাবি পর্যন্ত উপেক্ষিত হয়েছে পৌর কর্তৃপক্ষের কাছে। উর্দু সাহিত্য নিয়ে গবেষণায় শিক্ষার্থীদের উৎসাহিত করতে আগ্রা বিশ্ববিদ্যালয়ে তাঁর নামে একটি চেয়ার প্রবর্তনেরও দাবি উঠেছে বহুবার। বিশ্ববিদ্যালয় কর্তৃপক্ষ তাতে সাড়া দেয়নি।আগ্রার মির্জা গালিব একাডেমির পরিচালক সাইদ জাফরি বলেন, উর্দু সাহিত্যের বিকাশে আগ্রার অবদান অনেক। কাজেই এখানে মির্জা গালিবের একটি স্মৃতিস্তম্ভ থাকা উচিত। তাঁর নামে একটি রাস্তার নামকরণের প্রস্তাব সিটি করপোরেশনে ঝুলে আছে। তাঁর বাসভবনটিকে গুরুত্বপূর্ণ স্মারক হিসেবে সংরক্ষিত করতে চেয়েছিল উত্তর প্রদেশের পর্যটন বিভাগ। কিন্তু সে চাওয়াও বাস্তবের মুখ দেখেনি।আগ্রায় জন্ম হলেও মির্জা গালিবের কবি প্রতিভার চূড়ান্ত বিকাশ ঘটে দিল্লিতে। শেষ মোগল সম্রাট বাহাদুর শাহ জাফরের সময়। সম্রাট নিজেও একজন উঁচুমানের কবি ছিলেন। মির্জা গালিবের প্রতিভায় মুগ্ধ হয়ে তাই তিনি তাঁকে সভাকবির মর্যাদা দেন।
