
১৩ জন যাত্রী নিয়ে ইন্দোনেশিয়ার অভ্যন্তরীণ ফ্লাইটের একটি উড়োজাহাজ আজ শনিবার নিখোঁজ হয়েছে। উড়োজাহাজটি বিধ্বস্ত হয়েছে বলে আশঙ্কা করা হয়েছে। দেশটির পুলিশ এ কথা জানিয়েছে।
এএফপির প্রতিবেদনে বলা হয়, ইন্দোনেশিয়ার পশ্চিমাঞ্চলে দেড় ঘণ্টার পথে যাত্রাকালে এয়ার ট্রাফিক কন্ট্রোলের সঙ্গে এম ২৮ স্কাইট্রাক উড়োজাহাজটির যোগাযোগ বিচ্ছিন্ন হয়ে হয়ে যায়। পুলিশের মুখপাত্র বয় রাফলি এএফপিকে বলেন, ‘জেলেরা কিছু কাপড়, স্যুটকেস এবং উড়োজাহাজের আসনের মতো বস্তুর সন্ধান পেয়েছেন। তাই আশঙ্কা করছি, উড়োজাহাজটি বিধ্বস্ত হয়েছে।’
উড়োজাহাজটি বাংকা বেলিটুং প্রদেশের পাংকাল পিনাং থেকে রিয়াউ দ্বীপপুঞ্জের বাতামে যাচ্ছিল।
এর আগে এক বিবৃতিতে পুলিশ জানিয়েছিল, স্থানীয় সময় সকাল সাড়ে নয়টায় বিমানটি উড্ডয়ন করে। সকাল সোয়া ১০টার দিকে উড়োজাহাজটির সঙ্গে এয়ার ট্রাফিক কন্ট্রোলের যোগাযোগ বিচ্ছিন্ন হয়ে যায়।
উড়োজাহাজটিতে পাঁচজন ক্রু ও আটজন যাত্রী ছিলেন। ইন্দোনেশিয়ার অনুসন্ধান ও উদ্ধারকারী দল কাজ শুরু করেছে। সিঙ্গাপুর জানিয়েছে, ওই শহর রাষ্ট্রটির কাছে ঘটনাটি ঘটায় তারা উদ্ধার কাজে সহযোগিতা করছে।
আকাশপথে ইন্দোনেশিয়ার নিরাপত্তা রেকর্ড ভালো নয়। সম্প্রতি দেশটিতে বেশ কয়েকটি বিমান দুর্ঘটনা ঘটেছে। গত সপ্তাহে বোর্নিও দ্বীপে দেশটির সেনাবাহিনীর একটি হেলিকপ্টার বিধ্বস্ত হয়ে তিনজন ক্রু নিহত হন। গত নভেম্বরে একটি পণ্যবাহী উড়োজাহাজ পাপুয়া অঞ্চলে বিধ্বস্ত হয়। ওই ঘটনায় নিহত হন চারজন।
