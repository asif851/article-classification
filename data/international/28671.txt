
চীন তাদের ‘এক সন্তাননীতি’ থেকে সরে আসছে।পরিবর্তিত নীতি অনুযায়ী যেসব মা অথবা বাবা তাঁদের পরিবারের একমাত্র সন্তান, তাঁরা এখন এক সন্তানের বদলে দুটি সন্তান জন্ম দিতে পারবেন। সংশোধিত ওই নীতি অনুযায়ী চীন তাদের বিতর্কিত শ্রমিক শিবির আইনে বড় ধরনের সংস্কার আনতে যাচ্ছে।
চীনের বার্তা সংস্থা সিনহুয়ার বরাত দিয়ে রয়টার্স এ খবর জানিয়েছে।
বিশ্লেষকেরা বলেছেন, এই সংস্কার দেশটির কোটি কোটি নাগরিকের জীবনে প্রভাব ফেলবে। গত শুক্রবার সংস্কার-সম্পর্কিত একটি বৈঠক হয়। সেখানে এই প্রস্তাব তোলা হয়।
সিনহুয়া জানায়, যেসব দম্পতি এক সন্তাননীতি অনুযায়ী একটি সন্তান গ্রহণ করেছিলেন। সেই একক শিশুটি বড় হয়ে এক সন্তানের বদলে দুটি সন্তান গ্রহণ করতে পারবে। সমালোচকেরা সব সময় চীনের জনসংখ্যা নিয়ন্ত্রণের জন্য নেওয়া এক সন্তাননীতির বিরোধিতা করে আসছেন। তাঁরা এই পদ্ধতিকে সেকেলে ও নৃশংস বলে দাবি করেছেন। তাঁদের মতে, এই নীতি চীনে জনসংখ্যা-তাত্ত্বিক সংকটের সৃষ্টি করেছে। গ্রামাঞ্চলে মেয়েশিশু থেকে ছেলেশিশুকে প্রাধান্য দেওয়ায় অবৈধ গর্ভপাতের মতো মানবাধিকার-পরিপন্থী ঘটনাও ঘটছে। 
এ সম্পর্কে নটিংহ্যাম বিশ্ববিদ্যালয়ের চায়নিজ স্টাডিজের অধ্যাপক স্টিভ সাং বলেন, এখন পর্যন্ত চীনের অর্থনীতির অগ্রসর হওয়ার মূল কারণ হলো এর বিশাল জনসংখ্যার উদ্বৃত্ত। বর্তমানে তা জনসংখ্যা ঘাটতি হিসেবে পরিলক্ষিত হচ্ছে।
