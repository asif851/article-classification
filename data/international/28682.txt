
বোমা আতঙ্কে পোল্যান্ড থেকে মিসরগামী একটি যাত্রীবাহী উড়োজাহাজ গতকাল বৃহস্পতিবার বুলগেরিয়ায় জরুরি অবতরণ করে। তবে বিমানের সব আরোহী নিরাপদ রয়েছেন। খবর রয়টার্সের।বোমা হামলার হুমকির কারণে গত মঙ্গলবারই প্যারিসগামী দুটি ফ্লাইটের গতিপথ পাল্টে দেওয়া হয়। ১৬১ জন যাত্রী নিয়ে পোল্যান্ডের রাজধানী ওয়ারশ থেকে লোহিত সাগরের তীরবর্তী মিসরের হুরগাদা অবকাশযাপন কেন্দ্রে যাচ্ছিল বিমানটি। হঠাৎ এক আরোহী বিমানে বোমা রয়েছে বলে চিৎকার করে ওঠেন। এর পরিপ্রেক্ষিতে কৃষ্ণ সাগরের উপকূলবর্তী বুলগেরীয় শহর বুরগাসে বিমানটির জরুরি অবতরণ করানো হয়।বিমানবন্দরের মুখপাত্র ক্রিস্টিনা নিইকোভা বলেন, উড়োজাহাজটিতে তল্লাশিতে বিস্ফোরকজাতীয় কিছুই পাওয়া যায়নি। পরে বিমানে আতঙ্ক ছড়ানো ওই ব্যক্তিকে পুলিশের হাতে তুলে দেওয়া হয়। পুলিশ জানায়, তিনি পরে ওই সময় মাতাল থাকার কথা স্বীকার করেন।
