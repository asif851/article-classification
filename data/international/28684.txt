
ইরাকের সাবেক শাসক সাদ্দাম হোসেনকে ২০০৬ সালে ফাঁসির দণ্ডাদেশ দেওয়া বিচারক রউফ আবদুল রহমানকে জঙ্গিরা হত্যা করেছে বলে দাবি উঠেছে। গত সপ্তাহে জঙ্গিগোষ্ঠী ইসলামিক স্টেট অব ইরাক অ্যান্ড লেভান্ট (আইএসআইএল) ৬৯ বছর বয়সী এই বিচারককে আটকের পর হত্যা করে। খবর ইন্টারন্যাশনাল বিজনেস টাইমসের।তবে ইরাক সরকার জঙ্গিদের হাতে বিচারক রউফ আবদুল রহমানের হত্যার বিষয়টি নিশ্চিত করেনি। আবার তাঁকে জঙ্গিদের জিম্মায় নিয়ে হত্যার ব্যাপারে প্রকাশিত প্রতিবেদনকেও নাকচ করেনি কর্তৃপক্ষ।এক খবরে দাবি করা হয়, ১৬ জুন আইএসআইএলের জঙ্গিরা বিচারক রউফকে আটক করে। এর দুই দিন পর তাঁকে হত্যা করা হয়। সাদ্দামকে ফাঁসির দণ্ডাদেশ দেওয়ার কারণে তাঁকে হত্যা করা হয়েছে বলে খবরে দাবি করা হয়।আইএসআইএলের জঙ্গিরা ইতিমধ্যে ইরাকের উত্তরাঞ্চলের অনেক এলাকা দখল করে নিয়েছে। ইরাক ও সিরিয়ার কিছু অংশ নিয়ে তারা আলাদা রাষ্ট্র প্রতিষ্ঠা করতে চায়।জর্ডানের পার্লামেন্ট সদস্য খলিল আতেহ তাঁর ফেসবুকে লিখেছেন, সাদ্দাম হোসেনের বিচারের সময় ইরাকের সর্বোচ্চ অপরাধ ট্রাইব্যুনালের বিচারক রউফ আবদুল রহমানকে আটকের পর ফাঁসির দণ্ডাদেশ দেওয়া হয়েছে। ইরাকের বিদ্রোহীরা তাঁকে আটক করেছে এবং সাদ্দামকে ফাঁসির দণ্ডাদেশ দেওয়ার অপরাধে তাঁকেও মৃত্যুদণ্ড দিয়েছে। তিনি আরও উল্লেখ করেন, বিচারক রউফ নৃত্যশিল্পীর পোশাক পরে পালানোর চেষ্টা করে ব্যর্থ হন এবং বিদ্রোহীদের হাতে ধরা পড়েন।সুন্নি জঙ্গিদের কাছে গুরুত্বপূর্ণ ব্যক্তিত্ব সাদ্দাম হোসেনের সাবেক ডেপুটি ইজ্জাত ইব্রাহিম আল-দৌরির ফেসবুক পেজেও বলা হয়, ইরাকের ‘বিপ্লবীরা’ বিচারক রউফ আবদুল রহমানকে আটক করেছে।বিচারক রউফের জন্ম কুর্দি-অধ্যুষিত হালাবজা শহরে। ১৯৮২ সালে দুজেইল শহরে ১৪৮ জনকে হত্যার দায়ে সাদ্দাম হোসেনকে ফাঁসির আদেশ দেন বিচারক রউফ।
