
তালেবান জঙ্গিদের বিরুদ্ধে সামরিক ব্যবস্থা নেওয়ার আহ্বান জানিয়েছেন পাকিস্তানের সাবেক প্রধানমন্ত্রী প্রয়াত বেনজির ভুট্টোর ছেলে বিলাওয়াল ভুট্টো জারদারি। জঙ্গি হামলা আশঙ্কাজনক হারে বৃদ্ধি পাওয়ার প্রেক্ষাপটে কী ব্যবস্থা নেওয়া যেতে পারে, তা নিয়ে বিতর্কের মধ্যে এই আহ্বান জানান তিনি।সহিংসতা সামাল দেওয়ার উপায় খুঁজে বের করতে পাকিস্তান সরকার জরুরি সংলাপের আয়োজন করেছে। সংলাপের আগ মুহূর্তে বিবিসিকে দেওয়া এক সাক্ষাৎকারে পিপলস পার্টির (পিপিপি) চেয়ারম্যান বিলাওয়াল বলেন, তালেবানের মতো সশস্ত্র গোষ্ঠীগুলোর হুমকি মোকাবিলায় রাজনৈতিক দলগুলোকে অবশ্যই ‘জেগে উঠতে হবে’। ২০১৮ সালের নির্বাচনে প্রতিদ্বন্দ্বিতা করবেন বলেও জানান ২৫ বছর বয়সী বিলাওয়াল।২০০৭ সাল থেকে তালেবান জঙ্গিদের বিরুদ্ধে লড়াই চালিয়ে আসছে পাকিস্তান। বিলাওয়ালের মা বেনজির ভুট্টো ওই বছরের ডিসেম্বরে নিহত হন। আর ব্যাপক রক্তপাতের মধ্যে চলতি বছর শুরু হয়েছে। বার্তা সংস্থা এএফপির হিসেবে চলতি জানুয়ারি মাসেই এ পর্যন্ত ১১০ জন নিহত হয়েছে।প্রধানমন্ত্রী নওয়াজ শরিফের মুসলিম লিগ (এন) সরকার সহিংসতা মোকাবিলায় ব্যর্থ হয়েছে বলে সমালোচনা শুরু হয়েছে। সরকার বলে আসছে, তারা তালেবানের সঙ্গে আলোচনায় আগ্রহী। তবে সাক্ষাৎকারে বিলাওয়াল বলেন, জঙ্গিরা কেবল আত্মসমর্পণ করতে চাইলেই তিনি তাদের সঙ্গে আলোচনায় রাজি।বিলাওয়াল বলেন, ‘আমি মনে করি, আমরা সংলাপ নিয়ে ক্লান্ত হয়ে পড়েছি। সমস্যা সমাধানে সংলাপ সব সময়ই একটা বিকল্প। তবে আমাদের একটা শক্তির স্থান অবশ্যই থাকতে হবে। যুদ্ধক্ষেত্রেই তাদের পরাজিত করতে হবে। এটা কেবল উত্তর ওয়াজিরিস্তানেই সীমাবদ্ধ নয়, তারা করাচিতেও আমাদের আক্রমণ করছে...আমরা এই তালেবানকে পাকিস্তান থেকে মুছে ফেলতে চাই।’ বিবিসি ও এএফপি।
