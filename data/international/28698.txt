
আফগানিস্তানে তালেবানদের হুমকির মধ্যেই আজ শনিবার সকালে প্রেসিডেন্ট নির্বাচনে ভোট গ্রহণ শুরু হয়েছে। দেশটির পাঁচ হাজার বছরের ইতিহাসে গণতান্ত্রিকভাবে এবারই প্রথম ক্ষমতার পালাবদল হতে যাচ্ছে।
বিবিসি অনলাইনে প্রকাশিত প্রতিবেদনে জানানো হয়েছে, যেকোনো মূল্যে নির্বাচন বানচালের হুমকি দিয়েছে তালেবান। তাই নিরাপত্তা নিয়ে ব্যাপক উদ্বেগ-উত্কণ্ঠা রয়েছে।
নির্বাচন সুষ্ঠু ও শান্তিপূর্ণ করার লক্ষ্যে দেশটির পুলিশ ও সেনাবাহিনীর প্রায় চার লাখ সদস্য দায়িত্ব পালন করছেন।
মোট ভোটার এক কোটি ২০ লাখ। ভোটকেন্দ্রের সংখ্যা ২৮ হাজার ৫০০।
বর্তমান প্রেসিডেন্ট হামিদ কারজাইয়ের উত্তরসূরি হওয়ার দৌড়ে নির্বাচনের মাঠে আছেন আটজন প্রার্থী। তবে মূল লড়াই হচ্ছে তিনজনের মধ্যে। তাঁরা হলেন আবদুল্লাহ আবদুল্লাহ, আশরাফ গনি ও জালমাই রসুল।
 
