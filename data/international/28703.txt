
মিয়ানমারের বিরোধীদলীয় নেতা অং সান সুচির সঙ্গে বৈঠক করেছেন দেশটির প্রেসিডেন্ট থেইন সেইন। গতকাল বুধবার রাজধানী নেপিডোয় অনুষ্ঠিত ওই বৈঠকে প্রেসিডেন্টের মিত্র বলে পরিচিত প্রভাবশালী রাজনীতিকেরাও উপস্থিত ছিলেন। খবর এএফপির।সু চির সঙ্গে প্রেসিডেন্ট থেইন সেইনের বৈঠক বিরল ঘটনা। আগামী নভেম্বরে অনুষ্ঠেয় প্রেসিডেন্ট নির্বাচনে সু চির অংশগ্রহণে সাংবিধানিক বাধা রয়েছে। সু চি চান সেই বাধা তুলে নেওয়া হোক। বিষয়টি নিয়ে সরকারের সঙ্গে তাঁর টানাপোড়েন চলছে।মিয়ানমারের তথ্যমন্ত্রী ইয়ে এইচটুট সাংবাদিকদের জানান, বৈঠকে জাতিগত সশস্ত্র কয়েকটি গোষ্ঠীর সঙ্গে সরকারের সম্ভাব্য অস্ত্রবিরতির বিষয়ে আলোচনা হয়েছে। রুদ্ধদ্বার ওই বৈঠকে থেইন সেইন, সু চি ছাড়াও পার্লামেন্টের স্পিকার শয়ে ম্যানসহ কয়েক ডজন রাজনীতিক উপস্থিত ছিলেন। তথ্যমন্ত্রী আরও জানান, প্রেসিডেন্ট কাল শুক্রবার আবারও রাজনীতিকদের নিয়ে আলোচনায় বসবেন। ওই বৈঠকেও সু চি থাকবেন। তবে সেখানে অংশগ্রহণকারীর সংখ্যা অনেক কমে আসবে। মোট ছয়জন ওই বৈঠকে থাকতে পারেন।বলা হচ্ছে, শুক্রবারের বৈঠকে ‘অনেক বিষয়ের’ মধ্যে সংবিধান সংশোধনের বিষয়টিও এজেন্ডা হিসেবে থাকবে।
