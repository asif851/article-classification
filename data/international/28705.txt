
পরীক্ষার প্রশ্নে যদি কয়েকটি ছবি দিয়ে পরীক্ষার্থীকে নিজের শিক্ষককে শনাক্ত করতে বলা হয়, কেমন হবে? ব্যতিক্রমী এমন প্রশ্ন ছিল চীনের এক শিক্ষাপ্রতিষ্ঠানের প্রশ্নপত্রে।
চায়না ইয়ুথ ডেইলি পত্রিকায় প্রকাশিত খবরের বরাত দিয়ে বিবিসি অনলাইনের খবরে বলা হয়, সিচুয়ান ভোকেশনাল কলেজ অব কালচার অ্যান্ড কমিউনিকেশনের শিক্ষার্থীদের পরীক্ষায় এমন প্রশ্ন ছিল। সেখানে সাতজনের ছবি দিয়ে বলা হয়, তোমাদের শিক্ষক কে, ছবির নিচে নাম লেখো।
যারা এ প্রশ্নের সঠিক উত্তর দিতে পেরেছে, তাদের জন্য কোনো অতিরিক্ত নম্বর ছিল না। কিন্তু ভুল করলে শিক্ষার্থীদের শাস্তি পেতে হবে। যেমন তাদের প্রাপ্ত সর্বমোট নম্বর থেকে ৪১ পয়েন্ট কেটে নেওয়া হবে। চায়না ডেইলি জানায়, শিক্ষার্থীদের সার্বিক গ্রেডের মধ্যে ৩০ শতাংশ রয়েছে শনাক্তকরণ পরীক্ষায়।
এই কলেজের একজন শিক্ষক হু তেং বেইজিংভিত্তিক সম্প্রচার সংস্থা বিটাইমকে বলেন, ‘ক্লাস পরীক্ষায় প্রথমবারের মতো এমন প্রশ্ন রাখা হয়েছে। এর মূল উদ্দেশ্য হলো পড়াশোনার প্রতি শিক্ষার্থীদের গড়পড়তা মনোভাব মূল্যায়ন করা। আমরা আসলে দেখতে চাই, শিক্ষার্থীরা ক্লাসে মনোযোগী কি না। যদি তারা তাদের শিক্ষকের নামই মনে রাখতে না পারে, তাহলে বুঝতে হবে, পড়াশোনায় তাদের কোনো আগ্রহ নেই।’
প্রশ্নপত্রে এমন প্রশ্ন নিয়ে চীনের সামাজিক যোগাযোগমাধ্যমে ব্যাপক আলোড়ন চলছে। সিনা উইবো মাইক্রোব্লগে কয়েকজন বলেছেন, এ ধরনের পরীক্ষা ‘অর্থহীন’।
অনেকে আবার কলেজের এই সিদ্ধান্তের প্রশংসা করেছে। একজন বলেছেন, একজন মানুষের নাম মনে রাখা হলো বেসিক সম্মান। আরেকজন বলেছেন, শিক্ষার্থীরা যদি ক্লাসে না যায়, তাহলে শিক্ষকের নাম কীভাবে মনে রাখবে? তাই এ ধরনের প্রশ্ন একটি ভালো উদ্যোগ।
