
ইরাক ও সিরিয়ায় জঙ্গিগোষ্ঠী ইসলামিক স্টেটের (আইএস) বিরুদ্ধে ২০১৪ সাল থেকে এ পর্যন্ত যুক্তরাষ্ট্রের নেতৃত্বাধীন জোটের বিমান হামলায় কমপক্ষে ৩৫২ জন বেসামরিক মানুষ নিহত হয়েছে।
মার্কিন সেনাবাহিনী গতকাল রোববার এক বিবৃতিতে এই তথ্য জানায় বলে বার্তা সংস্থা রয়টার্সের খবরে বলা হয়।
মার্কিন সেনাবাহিনী বলছে, তারা এখনো বেসামরিক মানুষ নিহত হওয়ার ৪২টি অভিযোগ পর্যালোচনা করছে।
মার্কিন প্রতিরক্ষা দপ্তর পেন্টাগনের বিবৃতিতে বলা হয়, আইএসবিরোধী যুদ্ধে বেসামরিক মানুষের প্রাণহানি তারা চায়নি। অনিচ্ছাকৃত এই প্রাণহানিতে তারা দুঃখিত।
ইরাক ও সিরিয়ায় আইএসবিরোধী যুদ্ধে যুক্তরাষ্ট্রের নেতৃত্বাধীন সামরিক জোটের বিমান হামলায় নিহত ব্যক্তিদের পরিবার ও ভুক্তভোগীদের প্রতি গভীর সমবেদনা জানিয়েছে পেন্টাগন।
বেসামরিক মানুষের প্রাণহানির যে পরিসংখ্যান মার্কিন সেনাবাহিনী দিয়েছে, তার সঙ্গে পর্যবেক্ষক গোষ্ঠীর দেওয়া পরিসংখ্যানের বড় ধরনের ব্যবধান রয়েছে।  পর্যবেক্ষক গোষ্ঠী এয়ারওয়ারসের তথ্যমতে, যুক্তরাষ্ট্রের নেতৃত্বাধীন জোটের বিমান হামলায় বেসামরিক মানুষের প্রাণহানির সংখ্যা তিন হাজারের বেশি হবে।
যুক্তরাষ্ট্রের নেতৃত্বাধীন সামরিক জোট ২০১৪ সাল থেকে ইরাক ও সিরিয়ায় আইএসের লক্ষ্যবস্তুতে বিমান হামলা চালিয়ে আসছে।
