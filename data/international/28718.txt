
যুক্তরাষ্ট্রের ডেমোক্র্যাট দলের বার্নি স্যান্ডার্স ও রিপাবলিকান দলের টেড ক্রুজ উভয়েই শনিবার অনুষ্ঠিত প্রেসিডেন্ট প্রার্থিতার মনোনয়ন লড়াইয়ে দলের অগ্রগামী প্রার্থীদের হারিয়ে দিয়েছেন।
টেক্সাসের সিনেটর ট্রেড ক্রুজ কলোরাডো অঙ্গরাজ্যের দলীয় কনভেনশনে ১৩ জন ডেলিগেটের সব কটিই জিতে নিয়েছেন। ট্রাম্পের বিরুদ্ধে এটা তাঁর টানা চতুর্থ জয়। ক্রুজ এ ছাড়াও কলোরাডোয় কয়েক দফা কাউন্টি নির্বাচনে আরও ২১ ডেলিগেট জিতেছেন। প্রেসিডেন্ট পদে প্রার্থী চূড়ান্ত করতে জুলাই মাসে দলের কনভেনশনে কলোরাডো থেকে মোট ডেলিগেট যাবে ৩৭ জন। ৩ জন এখনো সিদ্ধান্ত দেননি।
অন্যদিকে মাত্র ৬৫ হাজার মানুষের অঙ্গরাজ্য ওয়াইওমিংয়ে শনিবার অনুষ্ঠিত ডেমোক্রেটিক পার্টির ককাসে জিতেছেন সিনেটর বার্নি স্যান্ডার্স। এই নিয়ে তিনি দলের বাছাই পর্যায়ের গত নয়টি নির্বাচনের আটটিতেই জয়ী হলেন। তবে এবারের বিজয়ের ব্যবধান সামান্য হওয়ায় স্যান্ডার্স রাজ্যের ১৪ জন ডেলিগেট হিলারি ক্লিনটনের সঙ্গে সমানভাবে ভাগ করে নিয়েছেন।
এ পর্যন্ত বাছাইয়ে পাওয়া মোট ডেলিগেটের হিসাবে হিলারি ক্লিনটন এখনো ২১৯ ভোটে এগিয়ে। মূলত কৃষ্ণাঙ্গ ও হিস্পানিকদের সমর্থনের জোরে তিনি এখনো জুলাই মাসে দলের কনভেনশনে বিজয়ের সম্ভাবনা ধরে রেখেছেন। তবে শ্বেতাঙ্গ ও তরুণদের মধ্যে তাঁর সমর্থনের অভাব দলের নেতৃত্বে উদ্বেগের সঞ্চার করেছে। সুপার ডেলিগেটদের সিংহভাগ তাঁকেই সমর্থন করছেন—সে কথা মাথায় রেখে স্যান্ডার্স দলীয় নেতৃত্বের কাছে আবেদন করেছেন, বিজয়ের ঢেউ তাঁর দিকে।
হিলারি অবশ্য আশা করছেন, ১৯ এপ্রিল নিউইয়র্কের প্রাইমারি নির্বাচনে ভালোভাবে জিতে স্যান্ডার্সের বিজয়-রথ থামিয়ে দেবেন। নগরপ্রধান পূর্বাঞ্চলীয় বিভিন্ন অঙ্গরাজ্যে এর পরবর্তী নির্বাচনগুলোতেও হিলারি চমৎকার ফলের আশা করছেন।
