
পাকিস্তানের করাচিতে নৌ-ঘাঁটিতে গত মঙ্গলবার হামলার ঘটনার দায় স্বীকার করেছে আল-কায়েদার দক্ষিণ এশিয়া শাখা। গতকাল বৃহস্পতিবার সংগঠনটি দাবি করে, এই হামলায় সাবেক সেনা কর্মকর্তারা তাদের সহযোগিতা করেছেন। এ ঘটনায় কোয়েটার লাক পাস এলাকা থেকে সন্দেহভাজন তিনজনকে গ্রেপ্তার করা হয়েছে। আল-কায়েদার ভাষ্যমতে, তাদের দক্ষিণ এশীয় নতুন শাখার এটাই প্রথম হামলা।
গত সপ্তাহে আন্তর্জাতিক সন্ত্রাসী সংগঠন আল-কায়েদার প্রধান আয়মান আল -জাওয়াহিরি সংগঠনটির এই নতুন শাখা খোলার ঘোষণা দেন। আজ শুক্রবার এএফপি ও ডন ডটকমের প্রতিবেদনে এসব তথ্য জানানো হয়।
গত মঙ্গলবার করাচি নৌ-ঘাঁটিতে পরিচালিত ওই হামলায় এক নৌ কর্মকর্তা ও তিন হামলাকারী নিহত হন।প্রতিরক্ষামন্ত্রী খাওয়াজা আসিফ এ বিষয়ে উদ্বেগ প্রকাশ করে গত বুধবার পার্লামেন্টে বলেন, ‘এ ঘটনায় যে অভ্যন্তরীণ লোকজন জড়িত, তা আমরা উড়িয়ে দিতে পারি না। কারণ তাদের সহযোগিতা ছাড়া দুর্বৃত্তদের পক্ষে এই নিরাপত্তাবেষ্টনী ভাঙা সম্ভব নয়।’
আল-কায়েদার পক্ষ থেকে গতকাল এএফপিকে পাঠানো উর্দু ভাষায় লেখা এক বিবৃতিতে বলা হয়, করাচির উপকূলে ওই হামলা আল-কায়েদা চালিয়েছে।
এর আগে ২০১১ সালে করাচির নৌঘাঁটিতে ১৭ ঘণ্টা ধরে চালানো হামলায় আল-কায়েদা জড়িত ছিল। সেই হামলায় ১০জন নিহত ও মার্কিন দুটি গোয়েন্দা বিমান ধ্বংস করা হয়।৩ নৌ-কর্মকর্তা আটকদেশটির একজন নিরাপত্তা কর্মকর্তা নাম না প্রকাশের শর্তে ডন ডটকমকে বলেন, গোয়েন্দা তথ্যের ভিত্তিতে কোয়েটার আশপাশে অভিযান চালিয়ে সন্দেহজনক অবস্থায় তিন নৌ কর্মকর্তাকে আটক করা হয়েছে। তবে তাঁদের পদমর্যাদা কী, এ বিষয়ে বিস্তারিত জানাননি ওই কর্মকর্তা। আটক হওয়া ওই তিন কর্মকর্তাকে উড়োজাহাজে করে করাচিতে পাঠানো হয়েছে। আফগানিস্তানে পালানোর সময় তাঁদের আটক করা হয়।ওই কর্মকর্তা জানান, ঘটনার প্রাথমিক তদন্তের পর ওরমারা ও করাচি থেকে সন্দেহভাজন হিসেবে কয়েকজনকে আটক করেছে নিরাপত্তা বাহিনী।
