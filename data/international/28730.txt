
সন্ত্রাসী হামলার হুমকি মোকাবিলায় পুলিশ ও জাতীয় গোয়েন্দা সংস্থার মতো নিরাপত্তা কর্তৃপক্ষগুলোকে একজন মন্ত্রীর অধীনে আনবে অস্ট্রেলিয়া। দেশটির প্রধানমন্ত্রী ম্যালকম টার্নবুল গতকাল মঙ্গলবার এ কথা জানিয়ে বলেন, এই মন্ত্রণালয়টি হবে যুক্তরাজ্যের স্বরাষ্ট্র মন্ত্রণালয়ের মতো।
বর্তমানে অস্ট্রেলিয়ার পুলিশ বাহিনী ও গোয়েন্দা বিভাগের নিয়ন্ত্রণ তিনজন সরকারি কর্মকর্তার হাতে। কিন্তু নতুন মন্ত্রণালয় গঠিত হলে এগুলোর নিয়ন্ত্রণে থাকবেন একজন মন্ত্রী। বর্তমানে অভিবাসনবিষয়ক মন্ত্রী পিটার ডাটন নতুন মন্ত্রণালয়টি পরিচালনা করবেন। অস্ট্রেলিয়ার জাতীয় নিরাপত্তাব্যবস্থায় ৪০ বছরের বেশি সময়ের মধ্যে এটি সবচেয়ে গুরুত্বপূর্ণ পুনর্গঠনমূলক পদক্ষেপ বলে এ সময় উল্লেখ করেন প্রধানমন্ত্রী টার্নবুল।
নিরাপত্তা সংস্থাগুলো স্বরাষ্ট্র মন্ত্রণালয়ের নিয়ন্ত্রণে থাকবে জানিয়ে প্রধানমন্ত্রী টার্নবুল বলেন, নতুন এ মন্ত্রণালয় যুক্তরাজ্যের স্বরাষ্ট্র মন্ত্রণালয়ের মতো হবে। তবে এর সঙ্গে যুক্তরাষ্ট্রের হোমল্যান্ড সিকিউরিটির মিল থাকবে না বলেও উল্লেখ করেন তিনি। ম্যালকম টার্নবুল বলেছেন, ‘আমাদের দরকার স্থায়ী ও অপেক্ষাকৃত ভালো সমন্বিত ব্যবস্থা।’ প্রতিটি নিরাপত্তা সংস্থা বর্তমানে যে স্বাধীনতা পাচ্ছে তা বহাল থাকবে।
সোমবারই টার্নবুল সন্ত্রাসী হামলা প্রতিহত করতে সেনাবাহিনীকে ব্যাপক ক্ষমতা দেওয়ার কথা ঘোষণা করেন। 
