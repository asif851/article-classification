
এক সপ্তাহ পরই মৃত্যুদণ্ড কার্যকর করা হবে। তাই জানতে চাওয়া হয়েছিল, জীবনের শেষ খাবার হিসেবে তিনি কী খেতে চান? জবাবে তিনি ধরিয়ে দিলেন এক লম্বা তালিকা। জানালেন, তিনি দুটি চিজ বার্গার, ফ্রাই, কর্নব্রেডের সঙ্গে বাটার মিল্ক, পপকর্ন, লেমনেড, বাটার মিল্ক; টমেটো, গাজর, চিজ, পেঁয়াজ ও গোলমরিচের সঙ্গে সেদ্ধ ডিম দিয়ে করা সালাদ আর ডেজার্ট হিসেবে চেরি ভ্যানিলা আইসক্রিম খেতে চান।
কারা কর্তৃপক্ষের বরাত দিয়ে নিউইয়র্ক ডেইলি নিউজের খবরে আজ শনিবার এ কথা জানানো হয়।
পিটিআইয়ের খবরে বলা হয়েছে, স্বামী হত্যার দায়ে মৃত্যুদণ্ড পেয়েছেন ৪৬ বছর বয়সী কেলি রেনে গিসেনডানার। যুক্তরাষ্ট্রের জর্জিয়া অঙ্গরাজ্যে গত সাত দশকের মধ্যে কোনো নারীর মৃত্যুদণ্ড কার্যকর হচ্ছে। ২৫ ফেব্রুয়ারি তাঁকে প্রাণঘাতী ইনজেকশন দেওয়া হবে।
কেলি রেনে গিসেনডানার ১৯৯৭ সালে তাঁর প্রেমিক গ্রেগরি ওয়েনের সহায়তায় স্বামী ডগলাস গিসেনডানারকে নির্মমভাবে হত্যা করেন। দোষী সাব্যস্ত হওয়ায় কেলিকে আদালত মৃত্যুদণ্ড দেন। আর তাঁর সাবেক প্রেমিক ওয়েনকে ২৫ বছরের কারাদণ্ড দেন আদালত।
