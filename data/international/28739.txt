
স্পেনের কাতালোনিয়া প্রদেশের ভবিষ্যৎ পরিকল্পনা নিয়ে আজ মঙ্গলবার স্থানীয় সময় সন্ধ্যায় ভাষণ দেওয়ার কথা রয়েছে কাতালান নেতা কার্লোস পুজেমনের। পুজেমন ওই ভাষণ এক ঘণ্টা পিছিয়েছেন। বিতর্কিত গণভোটের পর পুজেমন তাঁর ভাষণে একপাক্ষিকভাবে স্বাধীনতা ঘোষণা করবেন বলে ধারণা করা হচ্ছে।
স্পেনকে দ্বিখণ্ডিত করার পরিকল্পনা থেকে সরে আসতে ক্রমবর্ধমান চাপের মধ্যে স্পেনের স্বায়ত্তশাসিত অঞ্চল কাতালোনিয়ার রাজধানী বার্সেলোনায় আঞ্চলিক পার্লামেন্টের অধিবেশনও এক ঘণ্টা পেছানো হয়েছে। স্পেনে অবস্থানরত বিবিসির এক সাংবাদিক বলেছেন, ভাষণের সময় পেছানোর মধ্য দিয়ে পুজেমন শেষ মুহূর্তে তাঁর অবস্থান পাল্টাবেন বলে ধারণা করা হচ্ছে।
গণমাধ্যমের খবরে বলা হয়েছে, আঞ্চলিক পার্লামেন্টে অধিবেশন শুরুর আগে কাতালান নেতারা বৈঠক করছেন। পার্লামেন্টের বাইরে জনগণের প্রবেশ বন্ধ করতে পুলিশ ঘেরাও করে রেখেছে। ওই এলাকায় স্বাধীনতাপন্থীদের বড় ধরনের সমাবেশ অনুষ্ঠিত হচ্ছে।
এদিকে স্পেনের প্রধানমন্ত্রী মারিয়ানো রাজয় বলেছেন, যে কোনো ধরনের স্বাধীনতার ঘোষণা যাতে কার্যকর না হয় তার জন্য তিনি সব ধরনের পদক্ষেপ নেবেন।
স্পেনের বিত্তশালী অঞ্চল কাতালোনিয়া। জনসংখ্যা ৭৫ লাখ। অঞ্চলটির নিজস্ব ভাষা ও সংস্কৃতি রয়েছে। পাঁচ বছর ধরেই স্বাধীনতার কথা উঠছে। তবে ২০১৫ সালে কাতালোনিয়ার প্রাদেশিক পার্লামেন্ট নির্বাচনে নিরঙ্কুশ সংখ্যাগরিষ্ঠতা পান সেখানকার স্বাধীনতাকামীরা। নির্বাচনের ওই ফলের মধ্য দিয়ে স্পেন থেকে পৃথক হয়ে নতুন রাষ্ট্র গঠনের পথে এক ধাপ এগিয়ে যায় কাতালোনিয়া। কাতালোনিয়া কর্তৃপক্ষ স্বাধীনতা নিয়ে ১ অক্টোবর গণভোটের আয়োজন করে। স্পেন সরকার ওই গণভোটকে বেআইনি বলে আখ্যা দেয়। ওই গণভোটে আইনশৃঙ্খলা রক্ষাকারী বাহিনীর বাধা দেওয়াকে কেন্দ্র করে সংঘর্ষে কয়েক শ আহত হয়।
কাতালোনিয়া কর্তৃপক্ষ বলেছে, স্পেন থেকে স্বাধীনতার পক্ষে ওই গণভোটে ৯০ শতাংশের বেশি সমর্থন পেয়েছে তারা। ওই গণভোটের দুই দিন পর বার্সেলোনায় অনুষ্ঠিত স্বাধীনতার পক্ষে মিছিলে লাখো মানুষ অংশ নেয়।
 
