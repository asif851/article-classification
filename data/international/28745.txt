

পিচঢালা সড়কের ওপর থেকে ক্রেন দিয়ে হাতি তুলে সরানো হচ্ছে। এমন দৃশ্য অনলাইনে প্রকাশ হওয়ার পর অনেকের মনে কৌতূহল দেখা দেয়। ঘটনাটি আসলে কী এবং কোথায়? স্থানীয় সময় গতকাল সোমবার বিকেলে স্পেনের দক্ষিণ-পূর্বাঞ্চলের মুরসিয়া শহরের এক সড়কে সার্কাসের পাঁচটি হাতি বহনকারী একটি লরি উল্টে যায়।
এতে একটি হাতি ঘটনাস্থলে নিহত হয় এবং দুটি হাতি আহত হয়। পরে সেই নিহত ও আহত হাতিগুলো ক্রেন দিয়ে তুলে সরানো হয়। আর এই ঘটনার ছবি এবং ভিডিও অনলাইনে ছড়িয়ে পড়েছে। তবে এতে লরিচালকের তেমন কোনো ক্ষয়ক্ষতি হয়নি। স্থানীয় পুলিশ জানায়, লরি উল্টে একটি হাতি মারা গেছে এবং দুটি হাতি আহত হয়েছে। 

আজ মঙ্গলবার বিবিসি জানিয়েছে, স্পেনের সড়ক পরিবহন নেটওয়ার্ক বিভাগের পরিচালক গ্রেগরিও সেরনো হাতি সরানোর দৃশ্য ধারণ করে সামাজিক যোগাযোগমাধ্যমে পোস্ট করেছেন। দুর্ঘটনার পরপরই পাঁচটি হাতির মধ্যে তিনটি হাতির ছবি তুলে স্থানীয় পুলিশ তা প্রকাশ করে।

স্থানীয় কর্তৃপক্ষ দুর্ঘটনার কারণ তদন্ত করে দেখছে বলে এক টুইট বার্তায় জানান গ্রেগরিও সেরনো।
যুক্তরাজ্যভিত্তিক সংবাদমাধ্যম টেলিগ্রাফের প্রতিবেদনে বলা হয়েছে, হাতি বহনকারী লরিটি অপর একটি পরিবহনকে ওভার টেকিং করার সময় লরিচালক নিয়ন্ত্রণ হারিয়ে ফেললে এটি দুর্ঘটনার কবলে পড়ে। একটি হাতি নিহত এবং অপর দুটি হাতি আহত হওয়ার বিষয়টি নিশ্চিত করেছে দেশটির সড়ক নিরাপত্তা কর্তৃপক্ষ।
