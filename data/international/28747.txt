
তিউনিসিয়ায় ইসলামপন্থী এননাহাদা দলের নেতৃত্বাধীন সরকারের পদত্যাগের দাবিতে ব্যাপক বিক্ষোভ ও পদযাত্রা হয়েছে। রাজধানী তিউনিস শহরের কাছাকাছি বার্দো এলাকার বিভিন্ন সড়কে গত শনিবার রাতে হাজার হাজার মানুষ বিক্ষোভে অংশ নেয়।উদারপন্থী বিরোধীদলীয় নেতা মোহাম্মদ ব্রাহমিকে গুলি করে হত্যার ৪০ দিন পূর্তি উপলক্ষে শনিবারের ওই পদযাত্রার ডাক দেওয়া হয়। তিউনিসের শহরতলি বাব সাদুন এলাকায় বিক্ষোভকারীরা জড়ো হন। তাঁদের হাতে ছিল ব্রাহমির ছবি। একজন বিক্ষোভকারী বলেন, তাঁরা এমন সরকার চান, যারা তিউনিসিয়ার সব মানুষের জন্য। সরকার ব্রাহমি হত্যার ঘটনায় সালাফি জঙ্গিদের দায়ী করছে। উদারপন্থী বিরোধীদলীয় নেতা চোকরি বেলাইদ হত্যাকাণ্ডের জন্যও সালাফি জঙ্গিদের দায়ী করা হচ্ছে। এসব হত্যার ঘটনার পর ইসলামপন্থী জঙ্গিদের দমনে সরকারের ব্যর্থতার অভিযোগ এনেছে বিরোধী দলগুলো।এননাহাদা ও বিরোধীদের মধ্যে আলোচনায় এ পর্যন্ত কোনো সমঝোতার ইঙ্গিত পাওয়া যায়নি।বিরোধী জোট ন্যাশনাল স্যালভেশন ফ্রন্টের (এনএসএফ) আহ্বানে তিউনিসিয়ায় সম্প্রতি বেশ কয়েকটি বিক্ষোভ হয়েছে। এএফপি ও বিবিসি।
