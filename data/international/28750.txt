
সিরিয়ায় সীমিত সামরিক হামলা চালানোর খসড়া প্রস্তাবে গতকাল মঙ্গলবার নীতিগত অনুমোদন দিয়েছে মার্কিন সিনেটের পররাষ্ট্র সম্পর্কবিষয়ক একটি কমিটি।এ প্রস্তাবের ওপর আগামী সপ্তাহে সিনেটের পূর্ণাঙ্গ কমিটিতে ভোটাভুটির মাধ্যমে চূড়ান্ত সিদ্ধান্ত নেওয়া হবে। আজ বুধবার রয়টার্স, টাইমস অব ইন্ডিয়া, আলজাজিরা ও বিবিসির অনলাইনের খবরে এ কথা জানানো হয়।খসড়া প্রস্তাবে বলা হয়েছে, ৬০ দিন সময়ের মধ্যে সিরিয়ায় অভিযান পরিচালনা করতে হবে। কংগ্রেসের অনুমোদন সাপেক্ষে প্রেসিডেন্ট চাইলে সময় আরও ৩০ দিন বাড়াতে পারবেন। তবে এ অভিযানে পদাতিক বাহিনী ব্যবহার করা যাবে না।গতকাল মার্কিন সিনেটের ওই কমিটিতে খসড়া প্রস্তাব উত্থাপন করে পররাষ্ট্রমন্ত্রী জন কেরি বলেন, গত ২১ আগস্ট আসাদ-বাহিনী দামেস্কে ‘সন্দেহাতীতভাবে’ রাসায়নিক হামলা চালিয়েছে। এ বিষয়ে যুক্তরাষ্ট্রের কাছে যথেষ্ট প্রমাণ রয়েছে। এর জবাবে যুক্তরাষ্ট্রকে অবশ্যই পদক্ষেপ নিতে হবে বলে মন্তব্য করেন কেরি।সিনেটরদের উদ্দেশে কেরি বলেন, যুক্তরাষ্ট্রকে যুদ্ধে জড়িয়ে ফেলা মার্কিন প্রেসিডেন্টের উদ্দেশ্য নয়। তিনি এই অনুমোদন এ কারণে চান, যাতে বিশ্বের অন্য কোনো দেশ আর কখনো গণবিধ্বংসী অস্ত্র ব্যবহার না করে।
সিনেট কমিটির ওই বৈঠকে মার্কিন প্রতিরক্ষামন্ত্রী চাক হেগেল ও শীর্ষ মার্কিন সামরিক কর্মকর্তা জেনারেল মার্কিন ডেম্পসেও উপস্থিত ছিলেন।
