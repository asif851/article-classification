
মিয়ানমারে রোহিঙ্গা নির্যাতনের প্রতিবাদে আইরিশ সংগীতজ্ঞ ও অধিকারকর্মী বব গেলডফ তাঁর ‘ফ্রিডম অব দ্য সিটি অব ডাবলিন’ পুরস্কার ফেরত দেওয়ার ঘোষণা দিয়েছেন। কারণ, একই পুরস্কার পেয়েছিলেন মিয়ানমারের স্টেট কাউন্সেলর অং সান সু চি। বিবিসি অনলাইনের খবরে আজ সোমবার এ কথা জানানো হয়।
লাইভ এইড নামের একটি সংগঠনের প্রতিষ্ঠাতা গেলডফ এক বিবৃতিতে বলেন, ‘সু চির নামের সঙ্গে আমাদের শহরের নাম জড়িয়ে থাকাটা লজ্জার। আমরা এই লজ্জার ভার বইতে পারি না। আমরা তাঁকে সম্মান দিলাম আর তিনি তাঁর কর্মকাণ্ডের মাধ্যমে আমাদের আতঙ্কিত করে লজ্জায় ফেলে দিলেন।’ তিনি রোহিঙ্গাদের প্রতি নির্যাতন বন্ধ করতে সু চির প্রতি আহ্বান জানান। আয়ারল্যান্ডের রাজধানী ডাবলিনের সিটি হলে তিনি পুরস্কারটি ফেরত দেবেন বলেও বিবৃতিতে জানান।
বব গেলডফ ২০০৬ সালে ‘ফ্রিডম অব দ্য সিটি অব ডাবলিন’ সম্মাননা পান। ২০১২ সালে সু চি এই সম্মাননা পান।
রাখাইনে নির্যাতনের মুখে গত আড়াই মাসে ছয় লাখের বেশি রোহিঙ্গা বাংলাদেশে আশ্রয় নিয়েছে। এ বিষয়ে সু চির ভূমিকা বিশ্বব্যাপী সমালোচিত হচ্ছে। রোহিঙ্গা নির্যাতনের কারণে সু চি ইতিমধ্যে নানা সম্মাননা হারিয়েছেন। তাঁর নোবেল পুরস্কার ফেরত নেওয়ারও দাবি উঠেছে।
