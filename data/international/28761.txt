
কয়েকজন মার্কিন মেরিন সেনার বিরুদ্ধে ফেসবুকে নারী সহকর্মীদের নগ্ন ও অর্ধনগ্ন ছবি শেয়ারের অভিযোগ তদন্ত করছে দেশটির প্রতিরক্ষা মন্ত্রণালয়। মেরিনস ইউনাইটেড নামের ফেসবুকের ওই গ্রুপে এক মেরিন সদস্য অশ্লীল ও আক্রমণাত্মক ক্যাপশনসহ ছবিগুলো পোস্ট করেছিলেন। এটি নিয়ে খবর প্রকাশের পরই তদন্ত শুরু হয়।
বিবিসির খবরে বলা হয়, মেরিনস ইউনাইটেড নামের ফেসবুকের ওই গ্রুপটি বন্ধ করে দেওয়া হয়েছে। মেরিনের সার্জেন্ট মেজর রোনাল্ড গ্রিন বলেন, ‘এটা আমাদের নীতি-নৈতিকতা ও ঐতিহ্যের ওপর সরাসরি আক্রমণ।’ লিখিত বিবৃতিতে মেজর গ্রিন বলেন, ‘এমন আচরণ মেরিন সদস্য, পরিবার এবং বেসামরিক জনগণকে মর্মাহত করেছে।’
দ্য নেভাল ক্রিমিনাল ইনভেস্টিগেটিভ সার্ভিস (এনসিআইএস) ওই ঘটনার তদন্ত করছে। মেরিনস ইউনাইটেড নামের ওই ফেসবুক গ্রুপটিতে ৩০ হাজার সক্রিয় সদস্য ছিলেন।
নারীর এমন ছবির শেয়ারের ঘটনা প্রথমে প্রকাশ করে অলাভজনক সংবাদ সংস্থা ‘দ্য ওয়ার হর্স’। সাবেক মার্কিন মেরিন সদস্য টমাস ব্রেন্নান এই সংবাদ সংস্থাটি চালান।
‘দ্য ওয়ার হর্স’-এর খবরে বলা হয়, গত জানুয়ারিতে গুগল ড্রাইভের লিংকের মাধ্যমে একজন মেরিন সদস্য নারীদের নগ্ন ছবি শেয়ার করেন। ওই মেরিন সদস্য অন্যদেরও নারীদের ছবি শেয়ার দেওয়ার জন্য আহ্বান জানান। ওই ছবিগুলো মুছে ফেলতে মেরিন কোরের আহ্বানে সাড়া দেয় গুগল। যে অ্যাকাউন্ট থেকে নারীদের ছবি শেয়ার দেওয়া হয়েছিল, সেগুলোও মুছে দিয়েছে সামাজিক যোগাযোগের মাধ্যম ফেসবুক।
ধারণা করা হচ্ছে, কিছু কিছু ছবি অজানতে নেওয়া হয়েছে। অন্য ছবিগুলো সম্মতি নেওয়া হয়েছে। তবে ছবিগুলো অনুমতি ছাড়া ফেসবুকে পোস্ট দেওয়া হয়েছে।
যাঁদের ছবি ফেসবুকে অনুমতি না নিয়ে শেয়ার দেওয়া হয়েছে, এমন পাঁচ নারী মেরিন সদস্যের সঙ্গে কথা বলেছে ‘দ্য ওয়ার হর্স’। এঁদের মধ্যে দুজন বিশ্বাস করেন, তাঁদের সাবেক সহকর্মীরা এসব ছবি ফাঁস করে দিয়েছেন। কয়েকজন বলেছেন, তাঁদের অ্যাকাউন্ট হ্যাক হয়েছে কি না, তা নিয়ে তাঁরা দুশ্চিন্তায় রয়েছেন।
মেরিনের ল্যান্স করপোরাল মারিসা উয়োটেক ওয়াশিংটন পোস্টকে বলেন, ‘তাঁর ছবি অনুমতি ছাড়া ইনস্টাগ্রাম থেকে নিয়ে মেরিনস ইউনাইটেড গ্রুপে শেয়ার দেওয়া হয়। সেখানে বাজে বাজে মন্তব্য করা হয়। অনলাইনে এমন যৌন নিপীড়ন আমার জন্য মেরিন কোরের অধ্যায় শেষ করে দিয়েছে।’
মেরিন কোরের মুখপাত্র ক্যাপ্টেন রায়ান ই আলভিস বলেন, ‘এ বিষয়ে আমাদের অবহিত করার জন্য টমাস ব্রেন্নানকে মেরিন কোরের পক্ষ থেকে আমরা ধন্যবাদ জানাই। তিনি মেরিন গ্রুপের ওই পোস্টগুলো দেখে নিউজ করেছেন। এ খবর আমাদের তাৎক্ষণিক ব্যবস্থা নিতে সাহায্য করেছে। পরবর্তী সময়ে যাতে কেউ এমন ঘটনার শিকার না হন, সেটাও নিশ্চিত করতে সহায়তা করেছেন।’
 
