
পরমাণু বিষয়ে আলোচনার দীর্ঘ অভিজ্ঞতাসম্পন্ন উত্তর কোরীয় একজন শীর্ষ কর্মকর্তা গতকাল মঙ্গলবার রাশিয়া গেছেন বলে দেশটির রাষ্ট্রীয় গণমাধ্যম জানিয়েছে। পারমাণবিক কর্মসূচি নিয়ে সাম্প্রতিক উত্তেজনার পর কট্টর সমাজতান্ত্রিক রাষ্ট্রটির কূটনৈতিক পদক্ষেপ জোরদারের ইঙ্গিত এই সফর।কোরিয়ান সেন্ট্রাল নিউজ এজেন্সির (কেসিএনএ) খবরে জানানো হয়, উত্তর কোরিয়ার প্রথম উপপররাষ্ট্রমন্ত্রী কিম কাই-গওয়ান মস্কোতে দেশটির একটি প্রতিনিধিদলের নেতৃত্ব দিচ্ছেন। রাশিয়ার সংবাদ সংস্থা আরআইএ নভোস্তির খবরে বলা হয়েছে, কিম উত্তর কোরিয়ার পারমাণবিক কর্মসূচি বন্ধের ব্যাপারে আবার আন্তর্জাতিক সংলাপ শুরুর সম্ভাব্যতা নিয়ে আলোচনা করবেন। মস্কোতে তিনি রাশিয়ার প্রথম উপপররাষ্ট্রমন্ত্রী ভ্লাদিমির তিতভ এবং উপপররাষ্ট্রমন্ত্রী ইগর মোরগুলভের সঙ্গে সাক্ষাৎ করবেন।গত ফেব্রুয়ারি মাসে তৃতীয় দফায় পারমাণবিক পরীক্ষা চালানোর পর গত কয়েক মাসে উত্তর কোরিয়ার ওপর আন্তর্জাতিকভাবে চাপ বেড়েছে।উত্তর কোরিয়া বলে আসছে, তারা কখনোই পারমাণবিক কর্মসূচি পরিত্যাগ করবে না। তবে তারা এ নিয়ে সম্প্রতি যুক্তরাষ্ট্রের সঙ্গে সরাসরি আলোচনায় বসার আগ্রহ দেখিয়েছে। এএফপি।
