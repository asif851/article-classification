
ব্রাজিলের পারানা প্রাদেশিক পরিষদের সদস্য ও স্বাস্থ্যমন্ত্রীর মেয়ে মারিয়া ভিক্টোরিয়া ব্যারোসের বিয়ের অনুষ্ঠানে ডিম ছুড়েছেন বিক্ষোভকারীরা। মারিয়ার অভিযোগ, দেশটির প্রেসিডেন্ট মিশেল তেমেরের সমর্থক দল হওয়ার কারণেই তাঁদের সঙ্গে এমনটা করা হয়েছে।
বিবিসির খবরে জানা যায়, গতকাল শুক্রবার সকালে চার্চে বিয়ের অনুষ্ঠান চলছিল। এ সময় চার্চের বাইরে শতাধিক বিক্ষোভকারী জড়ো হন। মারিয়া বলছেন, বিক্ষোভকারীরা বামপন্থী।
বিয়ের ওই অনুষ্ঠানে গুরুত্বপূর্ণ রাজনৈতিক নেতারা উপস্থিত ছিলেন। ব্রাজিলীয় কংগ্রেসের কমপক্ষে ৩০ জন সদস্যকে পারানার রাজধানী কুরিচিবায় আমন্ত্রণ জানানো হয়। সেখানে মারিয়ার বাবা স্বাস্থ্যমন্ত্রী রিকার্ডো ব্যারোস, তাঁর মা পারানার ডেপুটি গভর্নর সিডা বোরগেতি উপস্থিত ছিলেন। অনুষ্ঠানে আগত অতিথিদের লক্ষ করে ডিম ছোড়ে বিক্ষোভকারীরা।
মারিয়া বলেন, বিক্ষোভে বামপন্থী দল এবং সংগঠনগুলো আর্থিক সহায়তা দিচ্ছে।
তিমেরের পূর্বসূরি দিলমা রুসেফকে গত বছর অভিশংসন করার পর ব্রাজিলের রাজনীতি অশান্ত হয়ে ওঠে।
