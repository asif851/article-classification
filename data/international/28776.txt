
এমন একটা ধারণা প্রচলিত যে রাজমুকুট পরতে সিংহাসনের উত্তরসূরিদের মধ্যে সব সময় একটা প্রতিযোগিতা চলে। মানে মুকুট মাথায় উঠল তো সবকিছু হাতের মুঠোয়।
তবে প্রচলিত এই ধারণা যে সব সময় ঠিক নয়, এমনটাই বোঝালেন ব্রিটিশ রাজপরিবারের প্রিন্স হ্যারি। তিনি বলেন, ‘আমি মনে করি না রাজপরিবারের কেউ রাজা বা রানি হতে চান। তবে আমরা আমাদের কর্তব্য যথাসময়ে পালন করে যাব।’
সম্প্রতি মার্কিন সাময়িকী নিউজউইক অনলাইনে দেওয়া এক সাক্ষাৎকারে প্রিন্স হ্যারি এই অভিব্যক্তি প্রকাশ করেছেন। তিনি বলেন, রাজপরিবারের সদস্যরা এই গুরুদায়িত্ব পালন করেন জনগণের বৃহত্তর কল্যাণে। রানির উত্তরাধিকারীদের না চাইলেও বিশেষ সুযোগ-সুবিধা নিতে হয়। এসব তাঁদের ইচ্ছায় হয় না।  ওই সাক্ষাৎকারে মায়ের মৃত্যুর পর কী দুঃসহ মানসিক কষ্টের মধ্য দিয়ে তাঁকে যেতে হয়েছে, তা-ও প্রকাশ করেছেন প্রিন্স। তিনি মনে করেন, মা প্রিন্সেস ডায়ানার মৃত্যুর পর শেষযাত্রার অনুষ্ঠানে কফিনের পেছনে সন্তানদের হেঁটে যাওয়ার বিষয়টি একদমই সঠিক ছিল না। তিনি বলেন, ‘১২ বছরের শিশুর জন্য এটা মোটেও ঠিক ছিল না।’
১৯৯৭ সালে ৩১ আগস্ট প্যারিসে এক সড়ক দুর্ঘটনায় মারা যান প্রিন্সেস ডায়ানা। তাঁর মৃত্যুর ছয় দিন পর তাঁকে শেষশ্রদ্ধা জানাতে ওয়েস্টমিনস্টার অ্যাবেতে যোগ দেন রাজপরিবারের সব সদস্য। তাঁদের সঙ্গে ডায়ানার বড় ছেলে ১৫ বছরের প্রিন্স উইলিয়াম, ছোট ছেলে ১২ বছরের প্রিন্স হ্যারিও লন্ডনের রাস্তা ধরে কফিনের পেছন পেছন হেঁটে যান। শেষকৃত্যের ওই দিন অন্তত ১০ লাখ মানুষ ডায়ানাকে শেষশ্রদ্ধা ও ভালোবাসা জানাতে এসেছিল। টেলিভিশনে অনুষ্ঠানটি সরাসরি সম্প্রচার করা হয়, যা দেখে বিশ্বের কোটি কোটি মানুষ।
সাক্ষাৎকারে হ্যারি জানান, মায়ের মৃত্যুর শোক কাটাতে তাঁকে কাউন্সেলিং নিতে হয়েছিল। তিনি বলেন, ‘আমার মা মারা গেছেন, শোকাহত আমাকে তাঁর কফিনের পেছনে দীর্ঘ একটা পথ হেঁটে যেতে হয়েছে, যেখানে হাজার হাজার মানুষ আমাদের দেখছে। শুধু তা-ই নয়, টিভির সরাসরি সম্প্রচারে দেখছে কোটি কোটি মানুষ। আমি মনে করি না, কোনো শিশুকে কোনো অবস্থাতেই এটা করতে বলা উচিত।’
সাক্ষাৎকারে প্রিন্স হ্যারি জানান, ব্রিটিশ রাজতন্ত্রের আধুনিকীকরণে কাজ করছেন তিনি। বিষয়টি অনেক জটিল জানিয়ে হ্যারি বলেন, ‘ভারসাম্য আনার বিষয়টি বেশ জটিল। রাজপরিবার কখনো জনগণের সামনে হালকা হতে চায় না।’
প্রিন্স হয়েও মায়ের অনুপ্রেরণায় সাধারণ জীবন যাপন করতে পারছেন বলে জানান হ্যারি। তিনি বলেন, মানুষ জানলে অবাক হবে, কত সাধারণ জীব যাপন করেন দুই প্রিন্স।
হ্যারি বলেন, আমি শপিংয়ে যাই। মাঝেমধ্যে উদ্বেগে থাকি...কেউ হয়তো আমার ছবি তুলে ফেলবে। তবে আমি তুলনামূলকভাবে একটি স্বাভাবিক জীবন যাপন করতে পারছি। আমার সন্তান হলে তাদেরও আমি এই সুযোগ দেব। এমনকি আমি রাজা হলেও নিজের কেনাকাটা নিজেই করব।’ সূত্র: বিবিসি অনলাইন।
