
‘ভুয়া খবর’ ঠেকাতে নতুন একটি বিভাগ খোলার ঘোষণা দিয়েছে যুক্তরাজ্যের সরকার। প্রধানমন্ত্রী থেরেসা মের এক মুখপাত্র গত মঙ্গলবার বলেছেন, অন্য রাষ্ট্রের ছড়িয়ে দেওয়া ভুয়া তথ্য চিহ্নিত ও মোকাবিলার চেষ্টা করবে নতুন এই বিভাগ।
থেরেসা মে এর আগে রাশিয়ার বিরুদ্ধে নির্বাচনে হস্তক্ষেপের অভিযোগ এনেছেন। তাঁর অভিযোগ, ভুয়া খবর ও ছবি ছেপে পশ্চিমা প্রতিষ্ঠানগুলোকে ব্যর্থ করার চেষ্টা করেছে রুশ রাষ্ট্রীয় সংবাদমাধ্যমগুলো। ২০১৬ সালের জুন মাসে অনুষ্ঠিত যুক্তরাজ্যের ব্রেক্সিট (ইউরোপীয় ইউনিয়ন থেকে যুক্তরাজ্যের বিচ্ছেদ) প্রশ্নে গণভোট কিংবা ওই বছরের নভেম্বরে অনুষ্ঠিত যুক্তরাষ্ট্রের প্রেসিডেন্ট নির্বাচনে হস্তক্ষেপের অভিযোগ বরাবর প্রত্যাখ্যান করে এসেছে রাশিয়া।
যুক্তরাজ্যের জাতীয় নিরাপত্তা কাউন্সিলের একটি বৈঠক শেষে মঙ্গলবারের ওই ঘোষণাটি আসে। এই কাউন্সিলে মন্ত্রী ও জ্যেষ্ঠ নিরাপত্তা কর্মকর্তারা রয়েছেন। বৈঠকে তাঁরা যেকোনো প্রকার হুমকিতে ব্রিটেনের ব্যবস্থা নেওয়ার সক্ষমতা পর্যালোচনা করেন।
প্রধানমন্ত্রী থেরেসা মের মুখপাত্র সাংবাদিকদের বলেন, ‘আমরা ভুয়া খবর আর প্রতিযোগিতামূলক বর্ণনার যুগে বাস করছি। পরস্পর সংযুক্ত এসব জটিল চ্যালেঞ্জ মোকাবিলায় সরকার জাতীয় নিরাপত্তাব্যবস্থার আরও বেশি এবং উন্নত ব্যবহার নিশ্চিত করবে।’ তিনি বলেন, ‘আমাদের বর্তমান সক্ষমতার ওপর নির্ভর করে আমরা একটি জাতীয় নিরাপত্তা যোগাযোগ ইউনিট তৈরি করব। এই ইউনিটের কাজ হবে ভুয়া তথ্য চিহ্নিত করে তা মোকাবিলা করা।’ তবে বিশেষ এই ইউনিট কীভাবে কাজ করবে, তা বিস্তারিত জানাতে পারেননি ওই মুখপাত্র।
