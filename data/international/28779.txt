
ইসরায়েলের উত্তরাঞ্চলীয় হাইফা এলাকার আগুন লাগার ঘটনায় হাজরো মানুষ পালাচ্ছে। টানা দুই মাসের খরা চলার পর গতকাল বৃহস্পতিবার এ আগুন লাগে। জোরালো বাতাসে এ আগুন দ্রুত ছড়িয়ে পড়ছে। সংবাদ মাধ্যমে এ ঘটনাকে দাবানল বলে উল্লেখ করা হলেও ইসরায়েলের প্রধানমন্ত্রী বেনিয়ামিন নেতানিয়াহু সংশয় প্রকাশ করে বলেছেন, কেউ আগুন লাগিয়েছে বলে প্রমাণিত হলে তা হবে সন্ত্রাসী তৎপরতা।
এএফপি ও বিবিসির খবরে জানানো হয়, প্রাথমিকভাবে ধারণা করা হচ্ছে শুষ্ক আবহাওয়া ও বাতাসের কারণে এই অগ্নিকাণ্ডের ঘটনা ঘটতে পারে। এই আগুন জেরুজালেম ও পশ্চিম তীরের ঘরবাড়ির জন্যও হুমকি বলে মনে করা হচ্ছে। এর মধ্যে প্রায় ৮০ হাজার লোককে সরিয়ে নেওয়া হয়েছে। দমকলকর্মীরা আগুন নিয়ন্ত্রণে জোর তৎপরতা চালিয়ে যাচ্ছেন।
