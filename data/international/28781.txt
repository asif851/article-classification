
আফগানিস্তানের প্রেসিডেন্ট হামিদ কারজাই বলেছেন, তাঁর দেশে যুক্তরাষ্ট্র নয়টি ঘাঁটি রাখতে চায়। তবে এ বিষয়ে চুক্তি সইয়ের আগে তিনি ওয়াশিংটনের কাছ থেকে বেশ কিছু সুবিধা আদায় করতে চান।
কাবুল বিশ্ববিদ্যালয়ে কারজাই এসব কথা বলেন। তিনি বলেন, ‘যুক্তরাষ্ট্র আমাদের সঙ্গে একটি চুক্তির বিষয়ে আলোচনা করছে। তারা নিজেদের দাবি পেশ করেছে। আমরাও বেশ কিছু দাবির কথা বলেছি। এসব দাবির মধ্যে রয়েছে আফগানিস্তানে নিরাপত্তা বৃদ্ধি এবং অবকাঠামোগত উন্নয়ন ও সরকার পরিচালনার ক্ষেত্রে সহায়তা প্রদান।’
২০০১ সালে যুক্তরাষ্ট্রের নেতৃত্বে আফগানিস্তানে সামরিক অভিযান শুরু হয়। ২০১৪ সালের শেষ নাগাদ আফগানিস্তান থেকে যুক্তরাষ্ট্রের নেতৃত্বাধীন বহুজাতিক বাহিনী ন্যাটোর সব সেনা প্রত্যাহার করার কথা। তবে সীমিত পরিসরে মার্কিন সেনা উপস্থিতি বজায় রাখার জন্য চুক্তি করতে ওয়াশিংটনের সঙ্গে আলোচনা চালাচ্ছে কাবুল। এএফপি।
