
যুদ্ধবিরতি চুক্তি সত্ত্বেও পূর্ব ইউক্রেনের কৌশলগতভাবে গুরুত্বপূর্ণ দেবালৎসেভে শহরের নিয়ন্ত্রণ নিয়ে গতকাল বুধবারও প্রচণ্ড লড়াই চলে। আন্তর্জাতিকভাবে সমর্থিত এ যুদ্ধবিরতি লঙ্ঘন করার জন্য যুক্তরাষ্ট্রসহ পশ্চিমা বিশ্ব সরাসরি রাশিয়া এবং রুশপন্থী বিদ্রোহীদের দায়ী করেছে। যুক্তরাষ্ট্রের ভাইস প্রেসিডেন্ট জো বাইডেন বলেছেন, রাশিয়া চুক্তি লঙ্ঘন অব্যাহত রাখলে দেশটিকে আরও মূল্য দিতে হবে। খবর এএফপি ও বিবিসির।গত মঙ্গলবার জাতিসংঘের নিরাপত্তা পরিষদে যুদ্ধবিরতি চুক্তি সর্বসম্মতক্রমে অনুমোদন করা হয়।দেবালৎসেভে পুলিশের আঞ্চলিক উপপ্রধান লিয়া কিভা গতকাল টেলিফোনে এএফপিকে বলেন, ‘আমরা আমাদের কিছু ইউনিট সরিয়ে নিচ্ছি।’ বিদ্রোহীদের নিয়ন্ত্রিত অঞ্চলে অবস্থিত শহরটির রাস্তায় পুরোদমে যুদ্ধ চলছে বলে জানান তিনি। লিয়া কিভা বলেন, ইউক্রেনের কিছু সেনা বিদ্রোহীদের হাতে বন্দী রয়েছে। ‘সামরিক গোপনীয়তার’ কথা বলে তিনি আটক সেনাসদস্যদের সংখ্যা জানাননি।সংবাদ সংস্থা ইন্টারফ্যাক্স-এর প্রতিবেদনে বলা হয়েছে, বিদ্রোহীদের সামরিক মুখপাত্র এদুয়ার্দ বাসুরিন রাশিয়ার একটি টেলিভিশনে বলেছেন, ইউক্রেনের তিন শতাধিক সেনা আত্মসমর্পণ করেছে।বিদ্রোহীদের নিয়ন্ত্রিত দোনেৎস্ক এবং লুহানস্কের মাঝে অবস্থিত রেলওয়ে যোগাযোগের কেন্দ্রস্থল দেবালৎসেভের পরিস্থিতি নিয়ে পুরো তথ্য দিতে অনীহা দেখায় কিয়েভ সরকার। ইউক্রেনের সামরিক বাহিনীর মুখপাত্র ভ্লাদিস্লাভ সেলেজনেভ বলেন, তাঁদের সেনাদের একটি অংশ এখনো দেবালৎসেভেতে রয়েছে।যুদ্ধবিরতির পরিস্থিতি পর্যবেক্ষণের জন্য ইউরোপের অর্গানাইজেশন ফর সিকিউরিটি অ্যান্ড কো-অপারেশনের পর্যবেক্ষক দল এবং সাংবাদিকদের শহরটিতে প্রবেশে বাধা দিয়েছে বিদ্রোহীরা।দেবালৎসেভে অব্যাহত এ সংঘাত যুদ্ধবিরতি নিয়ে আন্তর্জাতিক আশাবাদের ওপর বড় আঘাত। ১০ মাসের সংঘাত নিরসনের উদ্দেশ্যে শান্তি পরিকল্পনার অংশ হিসেবে গত সপ্তাহে ওই যুদ্ধবিরতির ব্যাপারে চুক্তি হয়।গত সপ্তাহে বেলারুশের রাজধানী মিনস্কে ইউক্রেনীয় প্রেসিডেন্ট পেত্রো পোরোশেঙ্কো, রাশিয়ার প্রেসিডেন্ট ভ্লাদিমির পুতিন, ফ্রান্সের প্রেসিডেন্ট ফ্রাঁসোয়া ওলাঁদ ও জার্মান চ্যান্সেলর আঙ্গেলা ম্যার্কেল দীর্ঘ ১৭ ঘণ্টা আলোচনার পর যুদ্ধবিরতির ব্যাপারে মতৈক্যে পৌঁছান। মিনস্কে আগেও এক দফা চুক্তি হলেও তা প্রায়ই বিভিন্ন মাত্রায় ভঙ্গ করা হচ্ছিল।মঙ্গলবার নতুন মিনস্ক চুক্তি জাতিসংঘের নিরাপত্তা পরিষদে সর্বসম্মতিক্রমে অনুমোদিত হয়। তবে জাতিসংঘে নিযুক্ত রাশিয়া এবং যুক্তরাষ্ট্রের দূতের মধ্যে উত্তপ্ত বাক্যবিনিময় হয়।
