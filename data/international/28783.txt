
সেনা প্রতিনিধিদের প্রতিবাদ উপেক্ষা করে মিয়ানমারের পার্লামেন্টে একটি বিল পাস হয়েছে, যার ফলে ‘স্টেট কাউন্সিলর’ বা রাষ্ট্রীয় উপদেষ্টা হবেন অং সান সু চি। কিন্তু আদতে থাকবেন ‘প্রধানমন্ত্রীর সমতুল্য’ ভূমিকায়।গতকাল মঙ্গলবার এ-সংক্রান্ত একটি বিল দেশটির পার্লামেন্টে অনুমোদিত হয়েছে। এটি আইনে পরিণত হতে লাগবে কেবল প্রেসিডেন্টের অনুমোদন।নতুন প্রেসিডেন্ট থিন কিউ অং সান সু চির অনুগত ও ঘনিষ্ঠ জন হওয়ায় তাঁর ‘কার্যত প্রধানমন্ত্রী’ হওয়ার বাধা প্রায় নেই বললেই চলে।মিয়ানমারে সদ্য ক্ষমতাসীন দল ন্যাশনাল লিগ ফর ডেমোক্রেসি (এনএলডি) অং সান সু চির জন্য ‘প্রধানমন্ত্রীর সমতুল্য’ রাষ্ট্রীয় উপদেষ্টার নতুন পদ সৃষ্টি করতে গত বৃহস্পতিবার পার্লামেন্টে একটি বিল তোলে। সংরক্ষিত আসনের (এক-চতুর্থাংশ) সামরিক প্রতিনিধিরা বিলটির বিরুদ্ধে প্রতিবাদ করেন। বিলটি পাস করতে অস্বীকৃতি জানান। তাঁদের অনেকে দাঁড়িয়ে প্রতিবাদ করেন। বলতে থাকেন, এটি ‘অসাংবিধানিক’।
