
ইরাকের রাজধানী বাগদাদজুড়ে শিয়া এলাকার বাজারগুলোতে কয়েক দফা বোমা হামলায় গতকাল সোমবার ৭০ জনেরও বেশি মানুষ নিহত হয়েছে।
হামলার দায় কেউ স্বীকার না করলেও দেশটিতে সুন্নি মুসলিম জঙ্গি এবং আল-কায়েদার বোমা হামলা সম্প্রতি বেড়ে যাওয়ায় তারাই এ হামলা চালিয়েছে বলে ধারণা করা হচ্ছে।
সদর সিটিতে জোড়া বোমা হামলাসহ বাগদাদজুড়ে বিভিন্ন বাজার এবং বিপণিকেন্দ্রগুলোতে কয়েক ডজন বোমা হামলা হয়েছে। সদর সিটিতে অন্তত ১৩ জন নিহত হয়েছে বলে জানিয়েছে পুলিশ এবং হাসপাতালের কর্মকর্তারা। বাগদাদের কেন্দ্রস্থলে সাদোন স্ট্রিট, কাছের আরেকটি জায়গা আল মালিফ ও হাবিবিয়ায়ও বোমা হামলা হয়েছে এবং এসব জায়গায় ১৮ জনেরও বেশি মানুষ নিহত হয়েছে।
যুক্তরাষ্ট্রের সেনারা ২০১১ সালে ইরাক ত্যাগের পর দেশটিতে সংখ্যাগরিষ্ঠ শিয়া সম্প্রদায় ও সুন্নি মুসলিমদের মধ্যে বিরোধ মাথাচাড়া দিয়ে উঠেছে। পাশের দেশ সিরিয়ায় চলমান গৃহযুদ্ধ এই বিরোধকে আরও উত্তপ্ত করে তোলে। জাতিসংঘের হিসাবমতে, শুধু গত এপ্রিল মাসেই দেশটিতে সহিংসতায় শত শত মানুষ প্রাণ হারিয়েছে। চলতি মে মাসেও হামলা ও বিস্ফোরণে কমপক্ষে ৩০০ মানুষ নিহত হয়েছে।
২০০৩ সালে দেশটিতে মার্কিন আগ্রাসনে দীর্ঘদিনের স্বৈরশাসক সাদ্দাম হোসেনের পতনের পর ক্ষমতায় আসে মালিকি সরকার। গত ডিসেম্বর মাসে দেশটির সংখ্যালঘু সুন্নিরা তাদের বিরুদ্ধে দমন-পীড়ন চালানোর অভিযোগ এনে প্রধানমন্ত্রী নুরি আল মালিকির বিরুদ্ধে বিক্ষোভ শুরু করে। গত এপ্রিল মাসে হায়িজা শহরে সুন্নিদের একটি বিক্ষোভ শিবিরে দেশটির সেনাবাহিনী অভিযান চালালে সহিংসতায় নতুন মাত্রা যোগ হয়। রয়টার্স।
