
লন্ডনে পাঁচ বছর বয়সী এক শিশুর ১৫০ পাউন্ড জরিমানা করে টাওয়ার হ্যামলেটস কাউন্সিল। তার বিরুদ্ধে অভিযোগ, সে সড়কের পাশে অস্থায়ী ‘দোকান খুলে’ পানীয় বিক্রি করছিল।
তবে বিষয়টি জানার পর টাওয়ার হ্যামলেটস কাউন্সিল ওই জরিমানা বাতিল করেছে। এ ঘটনার জন্য ক্ষমাও চেয়েছে।
শিশুটির বাবা আন্দ্রে স্পাইসার বিবিসিকে বলেন, সাপ্তাহিক ছুটির দিনে পূর্ব লন্ডনের হাজারো সংগীতপ্রেমী লাভবক্স উৎসবে যাচ্ছিলেন। তাদের যাওয়ার পথে সড়কের পাশে শখের বশে শিশুটি একটি ছোট টেবিল আর পানীয়র সরঞ্জাম নিয়ে বসেছিল। উদ্দেশ্য ছিল উৎসবে যোগ দিতে যাওয়া মানুষজনের কাছে পানীয় বিক্রি করা। কিন্তু কিছুক্ষণ পর সড়কের অন্য পাশ থেকে চারজন আইন প্রয়োগকারী কর্মকর্তা এসে জরিমানা করেন। স্পাইসার বলেন, ‘আমি খুবই মর্মাহত। ভেবেছিলাম তারা কেবল আমাদের দোকান গুটিয়ে বাড়ি চলে যেতে বলবে। কিন্তু তাঁরা ১৫০ পাউন্ড জরিমানা করল।’
বাবা বলেন, এ ঘটনার পর শিশুটি অনেক কাঁদছিল। বলছিল, সে খুব অন্যায় কাজ করেছে। এ কারণে তার জরিমানা হয়েছে।
টাওয়ার হ্যামলেটস কাউন্সিলের একজন মুখমাত্র বলেন, এ ঘটনায় আমরা দুঃখিত। আমাদের কর্মকর্তাদের উচিত সাধারণ বিচারবোধ ব্যবহার করে তাদের ক্ষমতা প্রয়োগ করা। ওই শিশুর জরিমানা বাতিল করা হয়েছে।
