
দিনে দুপুরে রাস্তায় ভেঙে পড়ল বাড়ি। মানুষের চলাচলের মধ্যই হঠাৎ পাশের একটি তিনতলা বাড়ি দড়াম করে ভেঙে পড়ল রাস্তার ওপর। গতকাল শনিবার ভারতের অন্ধ্রপ্রদেশের গুন্টুর এলাকায় এ ঘটনা ঘটেছে। এ ঘটনার ভিডিও ছড়িয়ে পড়েছে সামাজিক যোগাযোগের মাধ্যমে।
এনডিটিভির খবরে বলা হয়েছে, অন্ধ্রপ্রদেশের গুন্টুর জেলার তিনতলা একটি ভবন দাঁড়িয়ে আছে। হঠাৎ করে সেটি হুড়মুড়িয়ে ভেঙে পড়ল রাস্তার ওপর। কিন্তু এতে হতাহতের কোনো ঘটনা ঘটেনি।
সড়ক সম্প্রসারণের কাজের জন্য বাড়ির একাংশ ভেঙে দেওয়ার একটি নোটিশ বাড়ির মালিককে দেওয়া হয়েছিল। রাস্তার পাশেও ওই তিনতলা বাড়িটির বাসিন্দারা নোটিশ পেয়েই সরে যান। তাই বড় ধরনের কোনো বিপদ হয়নি।
এক প্রত্যক্ষদর্শী জানান, দেখতে দেখতেই কয়েক সেকেন্ডের মধ্য ভেঙে পড়ল পুরু বাড়িটা। তবে এই ঘটনায় কেউ হতাহত হননি। কীভাবে ভেঙে পড়ল বাড়িটা- তা খতিয়ে দেখছে প্রশাসন।
