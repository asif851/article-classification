
থাইল্যান্ডের দক্ষিণাঞ্চলের শংখলা প্রদেশের এক সমাধিস্থলে অভিবাসীদের আরও ৩০টি কবরের সন্ধান পেয়েছে পুলিশ। হাত হাই জেলার বান ছালুং গ্রামের দীর্ঘদিন ধরে অব্যবহৃত ওই সমাধিস্থলে রোহিঙ্গা অভিবাসীদের এনে আটক রাখত দালালেরা। আজ বৃহস্পতিবার সকালে ওই কবরগুলোর খোঁজ পাওয়া যায়।ওই গ্রামের বাসিন্দারা জানান, ৪০ বছরের বেশি সময় ধরে ওই সমাধিটি অব্যবহৃত ছিল। তাঁরা জানান, সমাধিটিতে আগে মাত্র ছয়টি কবর ছিল। কিন্তু বছরখানেক ধরে সেখানে আরও ৩০টি নতুন কবর দেখতে পান তাঁরা।থাইল্যান্ডের সরকারি কর্মকর্তারা জানান, গত সপ্তাহে পাদাংয়ের জঙ্গলে যে ২৬টি কবরের সন্ধান পাওয়া গেছে, এ কবরগুলো দেখতে অনেকটা সেরকম। পুলিশ বলছে, তাঁরা এখনো কবরগুলো পরীক্ষা-নিরীক্ষার কাজ শুরু করেননি।এ ছাড়া আজ রাত্তাফাম জেলার একটি রাবার বাগানে আরেকটি ক্যাম্পের সন্ধান পেয়েছে পুলিশ। পুলিশের ধারণা, এই ক্যাম্পেও রোহিঙ্গা অভিবাসীদের আটক রাখা হতো। পরে তাদের সীমান্ত অতিক্রম করে মালয়েশিয়ায় পাঠানো হতো।আজ দেশটির দক্ষিণাঞ্চলের এক জঙ্গল থেকে ১৩ জন রোহিঙ্গাকে আটক করেছে পুলিশ। তাঁরা পাদাংয়ের ওই জঙ্গলের পাশ দিয়ে হাঁটছিলেন। পুলিশের জিজ্ঞাসাবাদে তাঁরা বলেন, মালয়েশিয়া পাঠানোর কথা বলে তাঁদের সমুদ্রপথে মিয়ানমার থেকে থাইল্যান্ডে আনা হয়েছে। কিন্তু পরে দালালরা জঙ্গলে ছেড়ে দেয় তাঁদের।এর আগে গত শুক্র ও শনিবার মালয়েশিয়ার সীমান্তবর্তী শংখলা প্রদেশের এক জঙ্গলে একটি গণকবর থেকে ২৬ জন অভিবাসীর কঙ্কাল উদ্ধার করেন উদ্ধারকর্মীরা। তাঁদের মধ্যে অন্তত ১০ জন বাংলাদেশি নাগরিক ছিলেন বলে জানিয়েছেন সেখান থেকে জীবিত উদ্ধার হওয়া এক বাংলাদেশি। এর পর গত সোমবার থাইল্যান্ডের দক্ষিণাঞ্চলের জঙ্গলে পাচারকারীদের আরও একটি অস্থায়ী ঘাঁটির সন্ধান পাওয়া যায়। সেখানেও অভিবাসীদের অনেক কবর ছিল।
