
যুক্তরাষ্ট্রে ৯/১১-এ ভয়াবহ সন্ত্রাসী হামলায় সৌদি সরকার বা সরকারের কোনো কর্মকর্তা জড়িত নয় বলে জানিয়েছেন মার্কিন কেন্দ্রীয় গোয়েন্দা সংস্থার (সিআইএ) প্রধান জন ব্রেনান। এ বিষয়ে অচিরেই ২৮ পৃষ্ঠার গোপন নথি প্রকাশ করা হবে বলেও জানান তিনি। আজ রোববার সৌদি মালিকানাধীন আরাবিয়া টেলিভিশনের সঙ্গে এক সাক্ষাৎকারে তিনি এসব কথা বলেন।
ব্রেনান বলেন, ‘আমি বিশ্বাস করি, হামলায় সৌদি আরবের যে সম্পৃক্ততা ছিল না, তা ওই নথিগুলোর মাধ্যমে স্পষ্ট হবে। আমি আশা করি, জনগণ এ নথি প্রকাশকে কোনো দুষ্কর্মে সহযোগিতা মনে করবে না।’ব্রেনান বলেন, এ গোপন নথিগুলো ২০০২ সালের। ভয়াবহ এই হামলার জন্য ক্ষতিগ্রস্ত মার্কিন জনগণ সৌদি আরবের বিরুদ্ধে মামলা করতে পারবে কি না—এমন আলোচনার মধ্যে এই নথিগুলো প্রকাশের কথা জানানো হলো।ব্রেনান বলেন, ‘ওই হামলার পর গঠিত কমিশন পুঙ্খানুপুঙ্খভাবে সৌদি আরবের বিরুদ্ধে অভিযোগ খতিয়ে দেখেছে। কিন্তু তারা এ হামলার পেছনে সৌদি সরকার অথবা সরকারের কোনো কর্মকর্তার সঙ্গে সম্পৃক্ততার প্রমাণ পায়নি।’২০০১ সালের ১১ সেপ্টেম্বর যুক্তরাষ্ট্রের টুইন টাওয়ারসহ বেশ কয়েকটি স্থাপনায় সন্ত্রাসী হামলার ঘটনা ঘটে। এতে প্রায় তিন হাজার মানুষ মারা যায়। ১৯ হামলাকারীর মধ্যে অনেকেই ছিল সৌদি নাগরিক। এ কারণে হামলায় সৌদি আরবের সম্পৃক্ততা আছে কি না, তা নিয়ে প্রশ্ন ওঠে।
