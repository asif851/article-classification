
যুক্তরাষ্ট্রে একজন রাষ্ট্রদূত নিয়োগ দিয়েছে কিউবা। আজ শুক্রবার বিবিসি অনলাইনের প্রতিবেদনে এ তথ্য জানানো হয়। দুই দেশের মধ্যে সম্পর্ক উন্নয়নের চলমান প্রক্রিয়ার অংশ হিসেবে ১৯৬১ সালের পর এই প্রথম ওয়াশিংটনে রাষ্ট্রদূত নিয়োগ দিল হাভানা। অভিজ্ঞ কূটনীতিক হোসে কাবানাস ২০১২ সাল থেকে ওয়াশিংটনে কিউবার স্বার্থ দেখে আসছেন। অন্য দেশের ১৫ জন নতুন কূটনীতিকের সঙ্গে তাঁকে গ্রহণ করেছে হোয়াইট হাউস। তবে হাভানায় যুক্তরাষ্ট্রের নতুন রাষ্ট্রদূত হিসেবে কে দায়িত্ব পালন করবেন, এ ব্যাপারে এখন পর্যন্ত কোনো ঘোষণা দেয়নি ওয়াশিংটন। জাতিসংঘে ভাষণ দিতে নিউইয়র্ক যাচ্ছেন কিউবার প্রেসিডেন্ট রাউল কাস্ত্রো। পোপ ফ্রান্সিস যাচ্ছেন কিউবা। এমন প্রেক্ষাপটে হাভানার কাছ থেকে ওয়াশিংটনে রাষ্ট্রদূত নিয়োগের ঘোষণা এল। ১৯৯৫ সালের পর এই প্রথম কিউবার কোনো প্রেসিডেন্ট আনুষ্ঠানিকভাবে যুক্তরাষ্ট্রে যাচ্ছেন। গত জুলাই মাসে যুক্তরাষ্ট্র ও কিউবা আনুষ্ঠানিকভাবে দুই দেশের মধ্যে সম্পর্ক পুনঃপ্রতিষ্ঠা করে।
