
সাম্প্রতিক হামলাগুলোর কথা মাথায় রেখে জঙ্গিবাদীদের ঠেকাতে সন্ত্রাস দমনে একগুচ্ছ নতুন পরিকল্পনা গ্রহণ করতে চলেছে জার্মানি। পরিকল্পনাটি বাস্তবায়িত হলে সন্ত্রাসী সংগঠনের হয়ে বিদেশে লড়াই করা দ্বৈত নাগরিকেরা জার্মানির নাগরিকত্ব খোয়াবেন। আর নাশকতা চালানোর চেষ্টা করা বিদেশি নাগরিকদের জার্মানি থেকে বহিষ্কার করা হবে। পরিকল্পনায় পুলিশ বাহিনীর সদস্যসংখ্যা ১৫ হাজার বাড়ানোর পাশাপাশি উন্নত অস্ত্র ও সরঞ্জাম সরবরাহ করার কথাও বলা হয়েছে।জার্মানির স্বরাষ্ট্রমন্ত্রী টমাস ডা ম্যাজিয়ার গতকাল বৃহস্পতিবার এক সংবাদ সম্মেলনে এ পরিকল্পনার ব্যাপারে বিস্তারিত জানান। তিনি বলেন, নগরাঞ্চলে বাড়ানো হবে ভিডিও নজরদারি। পুলিশের একটি বিশেষ ইউনিট সাইবার অপরাধ দমনে কাজ করবে। নিরাপত্তা রক্ষাকারী বাহিনী ১৪ বছর বয়সী সন্দেহভাজন কিশোরদের ব্যাপারেও তদন্ত করার ক্ষমতা পাবে।তবে আগের দিন প্রচারিত খবরে ইঙ্গিত দেওয়া হলেও নতুন পরিকল্পনায় প্রকাশ্য স্থানে বোরকা পরার ওপর বিধিনিষেধ আরোপের প্রস্তাব প্রত্যাখ্যান করেছেন স্বরাষ্ট্রমন্ত্রী ম্যাজিয়ার। বর্তমানে জার্মানিতে জনসাধারণের পোশাকের ব্যাপারে খুব সামান্যই বিধিনিষেধ রয়েছে। আর এমনিতেও দেশটির খুব বেশি মুসলিম নারী বোরকা পরেন না। টমাস ডা ম্যাজিয়ার আরও বলেছেন, রোগীর গোপনীয়তা রক্ষার আইন শিথিল করার ব্যাপারে তাঁর ওপর চাপ থাকলেও তিনি এর বিপক্ষেই আছেন। তবে সন্দেহভাজন রোগীর তথ্য চিকিৎসকেরা কীভাবে আরও সহজ প্রক্রিয়ায় পুলিশকে সরবরাহ করতে পারেন, তা নিয়ে নেতৃস্থানীয় চিকিৎসকদের সঙ্গে কথা বলবেন তিনি।
জার্মানির বর্তমান সংবিধানে রোগীর গোপনীয়তা রক্ষার অধিকারের বিষয়টি সংরক্ষিত।  জার্মানির বুর্জবার্গ ও আনসবাখে গত মাসে হামলা চালানো দুই শরণার্থী এবং ২০১৫ সালে ফ্রান্সের আকাশে ইচ্ছা করে উড়োজাহাজ বিধ্বস্ত করা জার্মানউইংসের পাইলটের ইতিহাস ঘেঁটে জানা গেছে, তাঁরা মানসিকভাবে অসুস্থ ছিলেন। এরপর থেকেই রোগীর গোপনীয়তা রক্ষায় বাধ্যবাধকতা শিথিলের দাবি ওঠে।
বাভারিয়া রাজ্যের গোয়েন্দা সংস্থার উপপ্রধান ম্যানফ্রেড হজার বলেছেন,  বড় ধরনের হামলার আশঙ্কা করছেন তাঁরা। শরণার্থীর বেশে জঙ্গি সংগঠন ইসলামিক স্টেট (আইএস) তাঁদের দেশে শত শত জঙ্গি ঢোকাচ্ছে বলে গোয়েন্দাদের ধারণা।  
