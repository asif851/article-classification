
আম আদমি পার্টির (এএপি) প্রধান অরবিন্দ কেজরিওয়ালকে নয়াদিল্লির তিহার কারাগারে বিচারিক হাজতে রাখা হয়েছে। আজ বুধবার ভারতীয় জনতা পার্টির (বিজেপি) নেতা নিতিন গড়কড়ির করা এক অবমাননার মামলায় তাঁর বিরুদ্ধে এ আদেশ দেন আদালত।টাইমস অব ইন্ডিয়ার খবরে বলা হয়েছে, তিহার কারাগার-৪-এ কেজরিওয়ালকে রাখা হবে। মামলায় জামিন পেতে ১০ হাজার রুপি মুচলেকা হিসেবে দিতে অস্বীকৃতি জানানোয় তাঁকে (কেজরিওয়াল) আদালতের হেফাজতে রাখা হয়েছে। আগামী ২৩ মে তাঁকে আদালতে হাজির করা হবে।আদালতে কেজরিওয়াল বলেন, তাঁর বিরুদ্ধে মামলাটি রাজনৈতিক উদ্দেশ্যপ্রণোদিত হওয়ায় তিনি জামিন নিতে অর্থ দেবেন না। পরিবর্তে প্রতি শুনানিতে আদালতে হাজির হতে আনুষ্ঠানিক অঙ্গীকার করবেন তিনি।
মেট্রোপলিটন ম্যাজিস্ট্রেট গোমতি মনোচার সামনে কেজরিওয়াল বলেন, ‘আমি দুর্নীতির বিরুদ্ধে লড়াই করছি। আমি জামিন প্রার্থনা করব না। কারণ, আমি কোনো ভুল করিনি।’
সম্প্রতি বিজেপির নেতা গড়কড়িকে ‘দুর্নীতিবাজ’ বলায় আদালতে তলব করা হয় কেজরিওয়ালকে। এ মামলায় জামিন পেতে বিচারক কেজরিওয়ালকে নির্দিষ্ট পরিমাণ অর্থ দিতে নির্দেশ দেন।
কেজরিওয়ালের আইনজীবী আদালতকে বলেন, কেজরিওয়াল আদালতের শুনানিতে আসার আনুষ্ঠানিক অঙ্গীকার করতে রাজি হওয়ায় এর আগে একটি অবমাননা মামলায় তাঁকে জামিন দেন আদালত। কিন্তু আদালত আইনজীবীর এ বক্তব্যকে খণ্ডন করে জামিন পেতে অর্থ দেওয়ার নির্দেশ দেন।
