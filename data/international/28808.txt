
দক্ষিণ আফ্রিকার দেশ মোজাম্বিকে জ্বালানি তেল বোঝাই একটি ট্রাক বিস্ফোরিত হয়ে কমপক্ষে ৭৩ জন নিহত হয়েছে। স্থানীয় সময় গতকাল বৃহস্পতিবার সীমান্তবর্তী টেট প্রদেশের ক্যাপহিরিদজ্যাং গ্রামে এ ঘটনা ঘটে।
বিবিসির খবরে জানা যায়, সরকারি এক বিবৃতি বলছে, দুর্ঘটনায় শতাধিক আহত হয়। তাঁদের মধ্যে কয়েকজনের অবস্থা গুরুতর।
সরকারি ওই বিবৃতিতে আরও জানানো হয়, স্থানীয় লোকজন ওই ট্রাক থেকে পেট্রল নেওয়ার চেষ্টা করার সময় বিস্ফোরণের ঘটনা ঘটে। প্রাথমিকভাবে একটি সূত্র বলছে, দুর্ঘটনার পর ট্রাক থেকে জ্বালানি তেল বের করার চেষ্টা করেছিল স্থানীয়রা।
দুর্ঘটনা নিয়ে তদন্ত হবে বলে জানান তথ্য মন্ত্রণালয়ের পরিচালক জোয়াও মানাসেস। তিনি বলেন, এমনও হতে পারে স্থানীয় লোকজন জ্বালানি তেল বা পেট্রল নেওয়ার জন্য ট্রাকে ‘হামলা’ চালিয়েছিল।
স্থানীয় সময় আজ শুক্রবার সরকারি মন্ত্রীদের সেখানে যাওয়ার কথা। সেখানে তাঁরা উদ্ধারকাজ পরিদর্শন করবেন ও তদন্ত চালাবেন।
বন্দরনগরী বেইরা থেকে জ্বালানি তেল নিয়ে ট্রাকটি আসছিল।
বিশ্বের দরিদ্র দেশগুলোর মধ্যে একটি মোজাম্বিক। দেশটির জনসংখ্যা দুই কোটি ৪০ লাখ। বেশির ভাগ জনগণ দারিদ্র্যসীমার নিচে বসবাস করে।
১৯৭৫ সালে পর্তুগাল থেকে স্বাধীন হয় মোজাম্বিক। ১৬ বছর ধরে গৃহযুদ্ধ চলে দেশটিতে। ১৯৯২ সালে ওই গৃহযুদ্ধ শেষ হয়।
