
কন্যাসন্তানের জন্ম দেওয়ায় ভারতে নেট বলে সাতবারের জাতীয় চ্যাম্পিয়ন শুমায়লা জাভেদকে টেলিফোনে তিন তালাক দিয়েছেন স্বামী। এই অন্যায়ের বিচার চেয়ে ভারতের প্রধানমন্ত্রী নরেন্দ্র মোদি ও উত্তর প্রদেশের মুখ্যমন্ত্রী যোগী আদিত্যনাথের কাছে চিঠি লিখেছেন শুমায়লা।
উত্তর প্রদেশের আমরোহার কৃতী ক্রীড়াবিদ শুমায়লার সঙ্গে ২০১৪ সালে বিয়ে হয় লক্ষ্ণৌর গোসাঁইগঞ্জের আজম আব্বাসির।
শুমায়লার পরিবারের ভাষ্য, বিয়ের সময় তাঁরা আজমকে তিন লাখ রুপি পণ দেয়। বিয়ের পর বাবার বাড়ি থেকে আরও পণ আনতে শুমায়লাকে চাপ দেয় আজমের পরিবার। একপর্যায়ে শুরু হয় নির্যাতন। একবার শুমায়লাকে আগুনে পুড়িয়ে মারার চেষ্টা চালানো হয়।  ইতিমধ্যে শুমায়লা সন্তানসম্ভবা হয়েছেন। তাঁর পরিবার বলছে, গর্ভধারণের পর আজমের পরিবার থেকে ঘোষণা করা হয়, পুত্রসন্তান না হলে শুমায়লার কপালে দুঃখ আছে।
শুমায়লার গর্ভধারণের আট মাসের সময় পরীক্ষায় জানা যায়, কন্যাসন্তান আসছে।
শুমায়লার পরিবারের ভাষ্য, কন্যাসন্তান আসছে—জানার পর শুমায়লার ওপর শ্বশুরবাড়ির লোকজনের অত্যাচার বেড়ে যায়। তাঁকে তাড়িয়ে দেওয়া হয়। বাবা-মা শুমায়লাকে ফের শ্বশুরবাড়িতে রেখে যান। শুমায়লা কন্যাসন্তান জন্ম দিলে তাঁর ওপর নির্যাতন বাড়ে। একপর্যায়ে সন্তানসহ বাবার বাড়িতে চলে আসেন তিনি। সম্প্রতি আজম টেলিফোনের মাধ্যমে শুমায়লাকে তিন তালাক দেন।
