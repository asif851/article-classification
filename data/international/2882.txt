
ইরাক ও সিরিয়ায় সক্রিয় ইসলামিক স্টেটের (আইএস) জঙ্গিদের বিরুদ্ধে ‘নির্মম’ যুদ্ধের ঘোষণা দিয়েছেন মার্কিন প্রেসিডেন্ট বারাক ওবামা। গোষ্ঠীটিকে নির্মূল করতে ইরাকে অভিযান জোরদার এবং সিরিয়ায় বিমান হামলা চালাতে সেনাবাহিনীকে নির্দেশ দিয়েছেন তিনি। আজ বৃহস্পতিবার বার্তা সংস্থা এএফপির খবরে বলা হয়, গতকাল বুধবার স্থানীয় সময় সন্ধ্যায় টেলিভিশনে জাতির উদ্দেশে দেওয়া ভাষণে এ ঘোষণা দেন ওবামা। ভাষণে আইএসের বিরুদ্ধে যুদ্ধের পরিকল্পনা ও কৌশল তুলে ধরেন তিনি। ভাষণের সময় ওবামাকে বেশ গম্ভীর দেখা যায়। তিনি বলেন, ‘সিরিয়া ও ইরাকে আইএসের বিরুদ্ধে ব্যবস্থা নিতে আমি কোনো দ্বিধা করব না।’ওবামা বলেন, ‘যুক্তরাষ্ট্রকে হুমকি দিলে তার নিস্তার নেই। এটাই আমার মূলনীতি।’ আইএসের উদ্দেশে মার্কিন প্রেসিডেন্ট বলেন, ‘তারা বন্দীদের শিরশ্ছেদ করেছে। শিশুদের হত্যা করছে। মানুষকে দাসে পরিণত করছে। ধর্ষণ করছে। বিয়ে করতে নারীদের বাধ্য করছে।’এ ধরনের বর্বরতা জবাব একটাই হতে পারে বলে উল্লেখ করেন ওবামা। তিনি বলেন, ‘আমাদের লক্ষ্য পরিষ্কার। আমরা সমন্বিত ও টেকসই সন্ত্রাসবিরোধী কৌশলের মাধ্যমে আইএসকে পর্যুদস্ত ও চূড়ান্তভাবে নির্মূল করব।’ ইরাকি বাহিনীকে শক্তিশালী এবং সিরিয়ার সরকারবিরোধী পক্ষকে সামরিক সহায়তা দেওয়ার প্রত্যয় ব্যক্ত করেছেন ওবামা।কবে বা কখন সিরিয়ায় অভিযান শুরু হবে—এ ব্যাপারে কোনো তথ্য জানাতে অস্বীকৃতি জানিয়েছেন মার্কিন কর্মকর্তারা। দেশটির প্রতিরক্ষা দপ্তরের একজন জ্যেষ্ঠ কর্মকর্তা উল্লেখ করেন, সিরিয়ায় আইএসের লক্ষ্যবস্তুতে সরাসরি হামলা চালাতে মার্কিন সামরিক বাহিনী প্রস্তুত।
