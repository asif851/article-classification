
সদ্যপ্রয়াত অস্কারজয়ী মার্কিন অভিনেতা ফিলিপ হফম্যানের বাড়িতে প্রায় ‘৭০ ব্যাগ হেরোইন’ পেয়েছে নিউইয়র্ক নগর পুলিশ৷ মার্কিন গণমাধ্যমের প্রতিবেদনে এ কথা বলা হয়েছে৷ এদিকে, হফম্যানের মৃত্যু যুক্তরাষ্ট্রজুড়ে হেরোইন ব্যবহারের বিস্তৃতির বিষয়টিকে সামনে নিয়ে এসেছে বলে জানিয়েছেন কর্মকর্তারা৷৪৬ বছর বয়সী হফম্যানকে গত রোববার নিউইয়র্কে নিজ বাড়িতে মৃত অবস্থায় পাওয়া যায়৷ এ সময় তাঁর বাহুতে একটি সিরিঞ্জ ছিল৷ গত সোমবার মরদেহের ময়নাতদন্ত করা হয়েছে৷ পুলিশের সন্দেহ, অতিরিক্ত মাদক নেওয়ায় তাঁর মৃত্যু হয়েছে৷পু​ি​লশ বলছে, ময়নাতদন্তের পরই কেবল বলা যাবে, সিরিঞ্জের মাধ্যমে হেরোইন নেওয়ার কারণে নাকি অন্য কোনো কারণে হফম্যানের মৃত্যু হয়েছে৷ হফম্যানের অ্যাপার্টমেন্টে যেসব মাদক পাওয়া গেছে, তার মধ্যে রয়েছে কয়েক প্যাকেট এইস অব হার্টস এবং এইস অব স্পেডস৷ এগুলো হেরোইনের ব্র্যান্ড৷
হফম্যানের মৃত্যুর পর যুক্তরাষ্ট্রে হেরোইন ব্যবহারের বিস্তৃতি নিয়ে আশঙ্কা প্রকাশ করেছেন মার্কিন কর্মকর্তারা৷ দেশটির ড্রাগ এনফোর্সমেন্ট অ্যাডমিনিস্ট্রেশনের মুখপাত্র জোসেফ মোজেজ জানান, অতিরিক্ত মাত্রায় হেরোইন নেওয়ার কারণে মানুষের মৃত্যুর হার ২০০৬ সালের তুলনায় ২০১০ সালে ৪৫ শতাংশ বেড়েছে৷ আর এটা হেরোইন গ্রহণ কেবল শহর এলাকায় সীমাবদ্ধ নয়, গ্রামীণ জনপদেও ছড়িয়ে পড়েছে৷ এএফপি ও বিবিসি৷
