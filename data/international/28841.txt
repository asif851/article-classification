
মিস ওয়ার্ল্ড প্রতিযোগিতায় এ বছরের শ্রেষ্ঠত্বের মুকুট উঠল ফিলিপাইনের মেগান ইয়াংয়ের মাথায়। আজ শনিবার সন্ধ্যায় ইন্দোনেশিয়ার পর্যটন নগর বালিতে মিস ওয়ার্ল্ডের শিরোপা পরিয়ে দেওয়া হয়। বিশ্বের বিভিন্ন দেশ থেকে আসা ১২৬ জনকে টপকে ২৩ বছর বয়সী ইয়াং উঠে আসেন এক নম্বরে।মার্কিন যুক্তরাষ্ট্রে জন্ম নেওয়া মেগান ইয়াং ১০ বছর বয়সে ফিলিপাইনে আসেন।বিবিসির খবরে আরও বলা হয়, ফ্রান্সের ম্যারিন লর্ফেলিন দ্বিতীয় এবং ঘানার ক্যারানজার ওকাইলি তৃতীয় হয়েছেন।শিরোপা জয়ের খবর ঘোষণার পরই ঝলমলে গাউন পরে বালির নুসা দুয়া কনভেনশন সেন্টারের মঞ্চে ওঠেন ইয়াং। গতবারের মিস ওয়ার্ল্ড চীনা সুন্দরী ওয়েনজিয়া তাঁকে এবারের মুকুট পরিয়ে দেন। ইন্দোনেশিয়ার রাজধানী জাকার্তায় এবারের মিস ওয়ার্ল্ড প্রতিযোগিতা হওয়ার কথা থাকলেও কট্টরপন্থী মুসলিমদের বিক্ষোভের মুখে বালিতে সরিয়ে নেওয়া হয়।
