
পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের ঘনিষ্ঠ মুসলিম ধর্মীয় নেতা ইমাম বরকতি বলেছেন, আসন্ন নির্বাচনে তৃণমূল কংগ্রেসনেত্রীর কংগ্রেসকে সমর্থন করা উচিত। এদিকে জোট না হলেও নির্বাচনের পর সরকার গঠনের প্রশ্নে মমতার তৃণমূলের সঙ্গে জোট করার পথ খোলা রেখেছেন কংগ্রেসের সহসভাপতি রাহুল গান্ধী।কলকাতার টিপু সুলতান মসজিদের শাহি ইমাম মাওলানা বরকতি বলেন, ‘মুসলিমরা চায়, রাহুলের মতো মমতাও বিজেপির বিপক্ষে শক্তভাবে কথা বলেন। আমরা জানি, মমতা ধর্মনিরপেক্ষ। তবে মমতা যদি তাঁর ধর্মনিরপেক্ষ পরিচয় প্রমাণ করতে চান, তাহলে তাঁকে মোদির বিপক্ষে আরও আক্রমণাত্মক হতে হবে।’এদিকে তৃণমূলের সঙ্গে একেবারে সম্পর্ক ছিন্ন করতে চায় না কংগ্রেস। গত সোমবার এমনই ইঙ্গিত দিয়েছেন রাহুল গান্ধী। দিল্লিতে তৃণমূলের সঙ্গে জোট-প্রশ্নে সংবাদমাধ্যমকে তিনি বলেন, ‘আমাদের রাজনৈতিক আদর্শ এবং দর্শনে যাঁরা বিশ্বাসী, তাঁদের সঙ্গে কাজ করতে আমরা সব সময়ই আগ্রহী। তাঁদের সঙ্গে জোট হতেই পারে।’
