
ভারতের সাধারণ নির্বাচনে জয়ের দ্বারপ্রান্তে ভারতীয় জনতা পার্টির নেতৃত্বাধীন (বিজেপি) এনডিএ জোট। তারা বলছে, এ বিজয় তাদের জন্য হবে নতুন যুগের সূচনা। ক্ষমতাসীন কংগ্রেস এর মধ্যে পরাজয় মেনে নেওয়ার কথা ঘোষণা করেছে।এএফপির খবরে জানানো হয়, নয়াদিল্লিতে দলের প্রধান কার্যালয়ে বিজেপির জ্যেষ্ঠ নেতা প্রকাশ জাভাদেকার বলেন, এটি পরিবর্তনের শুরু, গণমানুষের একটি বিপ্লব এবং নতুন যুগের সূচনা।নির্বাচনে আনুষ্ঠানিকভাবে ফল ঘোষণার আগেই পরাজয় মেনে নিয়েছে কংগ্রেস জোট। নয়াদিল্লিতে দলের প্রধান কার্যালয়ে কংগ্রেস নেতা ও মুখপাত্র রাজীব শুক্লা সাংবাদিকদের বলেন, ‘আমরা পরাজয় মেনে নিচ্ছি। আমরা বিরোধী দলে বসতে রাজি।’ তিনি বলেন, মোদি জনগণের কাছে আকাশের চাঁদতারা এনে দেওয়ার স্বপ্ন দেখিয়েছেন। জনগণ সেই স্বপ্ন লুফে নিয়েছে।
জয়ের পর বিজেপি ভারতে অর্থনৈতিক প্রবৃদ্ধি বাড়ানো ও দুর্নীতি দমন করার অঙ্গীকার করেছে। গত ৩০ বছরের মধ্যে এবার বিজেপি প্রথমবারের মতো লোকসভায় সংখ্যাগরিষ্ঠ আসনে জয়ী হতে যাচ্ছে। গত এক দশকের মধ্যে কংগ্রেস এবার নির্বাচনে সবচেয়ে খারাপ ফলাফল করেছে।
ভারতে বছরের পর বছর ধরে চলা দুর্নীতি, অর্থনীতির ধীর গতি, দ্রব্যমূল্য বৃদ্ধির কারণে সুস্পষ্ট হতাশা থেকেই নির্বাচনে ফলাফলের মোড় ঘুরে গেছে বলে ধারণা করছেন বিশ্লেষকেরা।
