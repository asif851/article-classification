
পবিত্র জেরুজালেমকে ইসরায়েলের রাজধানী হিসেবে যুক্তরাষ্ট্রের স্বীকৃতির বিরুদ্ধে জাতিসংঘের নিরাপত্তার পরিষদে আনা খসড়া প্রস্তাবে ভেটো দিয়েছে ওয়াশিংটন। গতকাল সোমবার নিউইয়র্কে জাতিসংঘের সদর দপ্তরে ওই প্রস্তাবের পক্ষে ভোটাভুটি হয়।
বিবিসির খবরে বলা হয়, ১৫ সদস্য রাষ্ট্রের নিরাপত্তা পরিষদে ১৪ সদস্য রাষ্ট্রই এই প্রস্তাবের পক্ষে ভোট দেয়। তবে স্থায়ী সদস্য যুক্তরাষ্ট্রের একার ভেটোতে ওই প্রস্তাব নাকচ হয়ে যায়। অন্য চার স্থায়ী সদস্য রাষ্ট্র হলো রাশিয়া, চীন, যুক্তরাজ্য ও ফ্রান্স। উল্লেখ্য, পাঁচ স্থায়ী সদস্য রাষ্ট্রের মধ্যে যেকোনো একটি রাষ্ট্র যদি কোনো প্রস্তাবে ভেটো দেয়, তাহলে সেই প্রস্তাব নাকচ হয়ে যায়।
মিসর ওই প্রস্তাব উত্থাপন করেছিল। যুক্তরাষ্ট্র ওই প্রস্তাবে ভেটো দেবে—এমনটা আগে থেকে জানা গিয়েছিল।
গতকালের ভোটাভুটিতে এই প্রস্তাব নিয়ে ক্ষোভ প্রকাশ করেন জাতিসংঘে নিযুক্ত মার্কিন স্থায়ী প্রতিনিধি নিক্কি হ্যালি। তিনি বলেন, এটা যুক্তরাষ্ট্রের প্রতি ‘উপহাস’। ওয়াশিংটন ভবিষ্যতে এই বিষয়টি মনে রাখবে। হ্যালি বলেন, ইসরায়েল-ফিলিস্তিন দ্বন্দ্ব নিরসনের পরিবর্তনে এটা আরও ক্ষতিকর পর্যায়ে নিয়ে যাওয়ার জাতিসংঘের উদ্যোগের একটা উদাহরণ হিসেবে বিবেচিত হবে আজকের এই উদ্যোগ।
এদিকে যুক্তরাষ্ট্রের ভেটোয় প্রস্তাব নাকচ হওয়ার পর ক্ষুব্ধ প্রতিক্রিয়া জানিয়েছে ফিলিস্তিন। ফিলিস্তিনি প্রেসিডেন্ট মাহমুদ আব্বাসের একজন মুখপাত্র যুক্তরাষ্ট্রের এই আচরণকে অগ্রহণযোগ্য ও আন্তর্জাতিক স্থিতিশীলতার জন্য হুমকি হিসেবে উল্লেখ করেছেন।
এদিকে ফিলিস্তিন কর্তৃপক্ষ আগেই জানিয়েছে, নিরাপত্তা পরিষদে যুক্তরাষ্ট্র ভেটো দিলে জাতিসংঘের সাধারণ পরিষদের দ্বারস্থ হতে পারে তারা। জাতিসংঘে নিযুক্ত ফিলিস্তিনি দূত রিয়াদ মানসুর এ মন্তব্য করেন। সৌদি আরবের দৈনিক পত্রিকা আরব নিউজ-এ গতকাল প্রকাশিত এক খবরে তিনি এমন ইঙ্গিত দেন।
ইসরায়েলি হামলা অব্যাহত
ব্রিটিশ অনলাইন পত্রিকা ইনডিপেনডেন্টের খবরে বলা হয়, গাজা উপত্যকায় হামাসের প্রশিক্ষণশিবিরে গতকাল ইসরায়েলের সেনাবাহিনী বিমান হামলা করেছে। ইসরায়েলের সেনাবাহিনী বলেছে, ফিলিস্তিন ভূখণ্ড থেকে ছোড়া রকেট হামলার জবাবে এই হামলা করা হয়েছে। জেরুজালেমকে ইসরায়েলের রাজধানী হিসেবে স্বীকৃতি দেওয়ার পর থেকে ফিলিস্তিনের স্বাধীনতাকামী দল হামাস রকেট হামলা বাড়িয়েছে।
ইসরায়েলি সেনাবাহিনীর ভাষ্য অনুযায়ী, গত রোববার রাতে দুটি এবং গতকাল সকালে একটি রকেট হামলা চালানো হয়। জবাবে হামাসের প্রশিক্ষণশিবির লক্ষ্য করে বিমান হামলা চালানো হয়। হামলায় হতাহত হওয়ার দাবি করেনি কোনো পক্ষই।
৬ ডিসেম্বর প্রসিডেন্ট ট্রাম্প জেরুজালেমকে ইসরায়েলের রাজধানী হিসেবে স্বীকৃতি দেন। এরপর ফিলিস্তিনসহ বিশ্বজুড়ে প্রতিবাদ ও নিন্দার ঝড় ওঠে। ফিলিস্তিন-ইসরায়েল নতুন করে উত্তেজনা শুরু হয়।
