
সিরিয়ার অবরুদ্ধ হোমস শহর থেকে বেসামরিক লোকজনকে বেরিয়ে যাওয়ার নিরাপদ পথ করে দিতে সম্মত হয়েছে বাশার আল-আসাদের সরকার। এর আওতায় গতকাল শুক্রবারই হোমস থেকে নিরপরাধ বেসামরিক মানুষের বেরিয়ে যাওয়ার প্রক্রিয়া শুরু হয়েছে। আজ শনিবার থেকে জাতিসংঘের মানবিক সহায়তার ত্রাণসামগ্রীবাহী ট্রাকও প্রবেশ করার কথা হোমসে।এদিকে সিরিয়ায় সহিংসতা বন্ধের পথ খুঁজতে জেনেভায় শান্তি সম্মেলনের পরবর্তী পর্বে যোগ দেওয়ার ব্যাপারে সম্মতি দিয়েছে দেশটির সরকার।বাশারবিরোধী বিদ্রোহীদের শক্ত ঘাঁটি বলে পরিচিত হোমস দেড় বছরেরও বেশি সময় ধরে অবরুদ্ধ করে রেখেছে সিরিয়ার সেনাবাহিনী। ফলে ওই শহরে খাদ্য-ওষুধসহ নিত্যপ্রয়োজনীয় পণ্যের চরম অভাব দেখা দিয়েছে। গত সপ্তাহে জেনেভায় অনুষ্ঠিত শান্তি সম্মেলনে অবরুদ্ধ হোমসে ত্রাণ পাঠানোর বিষয়ে বিদ্রোহী ও সরকারি প্রতিনিধিদের মধ্যে আলোচনা হয়।সিরিয়ার পররাষ্ট্র মন্ত্রণালয় থেকে জানানো হয়, হোমসের গভর্নর ও সিরিয়ায় জাতিসংঘের আবাসিক সমন্বয়কের মধ্যে সমঝোতার আওতায় অবরুদ্ধ এলাকা থেকে নির্দোষ বেসামরিক নাগরিকদের বেরিয়ে যাওয়ার অনুমতি দেওয়া হয়েছে।সিরিয়ার উপপররাষ্ট্রমন্ত্রী ফয়সাল আল-মুকদাদ বলেন, ‘আমরা খুশি যে শেষ পর্যন্ত অবরুদ্ধ এলাকা থেকে এই মানুষগুলোকে বের করে আনার সুযোগ সৃষ্টি হয়েছে। একই সঙ্গে অবরুদ্ধদের জন্য মানবিক সহায়তা পাঠানো সম্ভব হবে। তবে এ ক্ষেত্রে শর্ত হলো, এই সহায়তা যেন সন্ত্রাসী বা সশস্ত্র গোষ্ঠীর সঙ্গে সম্পৃক্ত কেউ না পায়।’অবরুদ্ধ হোমসের বিষয়ে সিরিয়া সরকারের এ অবস্থানের বিষয়ে বিদ্রোহীদের পক্ষ থেকে কোনো বিবৃতি দেওয়া হয়নি। আন্তর্জাতিক সাহায্য সংস্থা রেড ক্রিসেন্ট জানিয়েছে, তাদের আশা, শুক্রবার (গতকাল) থেকেই অবরুদ্ধ এলাকা থেকে বেসামরিক নাগরিকদের বের করে আনা শুরু হবে। পরদিন (শনিবার) সেখান থেকে যাওয়া মানুষের জন্য ত্রাণ প্রবেশ করবে।জাতিসংঘের মহাসচিব বান কি মুনের মুখপাত্র ফারহান হক জানান, ত্রাণবাহী ট্রাক হোমসে ঢোকার জন্য প্রস্তুত রয়েছে। সংশ্লিষ্টদের কাছ থেকে সবুজ সংকেত পাওয়ার সঙ্গে সঙ্গেই সেগুলো ত্রাণ নিয়ে শহরে প্রবেশ করবে।হোমসে তিন হাজারেরও বেশি মানুষ অবরুদ্ধ অবস্থায় রয়েছে। সেখানে খাবারের অভাবে অনেকে ঘাস ও লতাপাতা খেয়ে জীবন বাঁচিয়েছে বলে খবর বেরিয়েছে।এদিকে সিরিয়ার রাষ্ট্রীয় বার্তা সংস্থা সানার এক প্রতিবেদনে জানানো হয়, জেনেভায় শান্তি সম্মেলনে যোগ দেওয়ার বিষয়ে ইতিবাচক সিদ্ধান্ত নিয়েছে সিরিয়া সরকার। প্রতিবেদনে উপপররাষ্ট্রমন্ত্রী ফয়সাল মুকদাদের বরাত দিয়ে বলা হয়, আগামী সোমবার থেকে শুরু হতে যাওয়া জেনেভায় সম্মেলনের পরবর্তী পর্বের আলোচনায় যোগ দেওয়া হবে।জেনেভায় গত সপ্তাহেই প্রথমবারের মতো সরাসরি আলোচনায় বসে সিরিয়ার সরকার ও বিরোধীরা। প্রায় সপ্তাহব্যাপীওই আলোচনায় বলার মতো কোনো অগ্রগতি হয়নি। তার পরও আলোচনা শেষে পরবর্তী পর্বে আলোচনায় বসার ব্যাপারে ইতিবাচক অবস্থানের কথা ঘোষণা করেন বিদ্রোহীদের প্রতিনিধিরা। তবে সরকারি প্রতিনিধিদলের নেতারা জানিয়েছিলেন, তাঁরা আলোচনায় ফিরবেন কি না তা শীর্ষ কর্তৃপক্ষের সঙ্গে আলোচনার পর জানাবেন। বিবিসি, এএফপি ও রয়টার্স।
