
লেখিকা তসলিমা নাসরিনের ভারতে অবস্থানের ভিসা বাতিলের আবেদন গতকাল সোমবার খারিজ করেছেন সুপ্রিম কোর্ট। সুপ্রিম কোর্টের বিচারপতি ভা গোপাল গৌড়া ও বিচারপতি আর বানুমাথির সমন্বয়ে গঠিত ডিভিশন বেঞ্চ মামলাটি গ্রহণ না করে এটি হাইকোর্টে দায়ের করার পরামর্শ দেন।বাংলাদেশের লেখিকা তসলিমা নাসরিন তাঁর ‘বিতর্কিত’ লেখার জন্য ১৯৯৪ সাল থেকে বাংলাদেশ ছেড়ে স্বেচ্ছা নির্বাসনে আছেন। এখন তিনি সুইডেনের নাগরিক হিসেবে ভারতীয় ভিসা নিয়ে সে দেশে অবস্থান করছেন। তাঁর ভিসার মেয়াদ শেষ হবে এ বছরের ১৫ আগস্ট।এদিকে একজন বিদেশি নাগরিক হিসেবে অবস্থান করে ভারতের বিদেশি আইনের কিছু ধারা লঙ্ঘনের অভিযোগ তুলে ভারতের সুপ্রিম কোর্টে তসলিমার ভিসা বাতিলের আবেদন জানায় স্বেচ্ছাসেবী সংস্থা অলইন্ডিয়া হিউম্যান রাইটস অ্যান্ড সোশ্যাল জাস্টিস ফ্রন্ট।সংস্থাটির পক্ষে সুপ্রিম কোর্টে মামলাটি পরিচালনা করেন আইনজীবী নাফিস আহমেদ সিদ্দিকী।
