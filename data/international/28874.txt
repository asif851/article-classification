
কানাডার রাজধানী অটোয়ায় দেশটির পার্লামেন্ট ভবনে গতকাল বুধবার হামলা চালিয়েছে বন্দুকধারীরা। হামলার ঘটনায় একজন সেনাসদস্য ও একজন বন্দুকধারী নিহত হয়েছে। এ ঘটনার পরিপ্রেক্ষিতে কানাডা ও যুক্তরাষ্ট্রের বিমান প্রতিরক্ষাব্যবস্থায় বাড়ানো হয়েছে সতর্কতা। খবর এএফপি ও বিবিসির।কয়েকজন বন্দুকধারী গতকাল রাত ১০টার দিকে (বাংলাদেশ সময়) অতর্কিতে ওই পার্লামেন্ট ভবনে ঢুকে গোথিক হলের ভেতর দিয়ে গুলি চালানো শুরু করে। এ সময় তাদের ঠেকাতে ভেতরে প্রবেশ করে পুলিশ। এর আগে বন্দুকধারীদের একজন পার্লামেন্ট ভবনের বাইরে এক সেনাসদস্যের ওপর গুলি চালায়।ঘটনাস্থল থেকে পাওয়া প্রাথমিক খবর অনুযায়ী, হামলায় তিনজন বন্দুকধারী অংশ নেয়। এদের একজনকে ভবনের ভেতরে গুলি করে হত্যা করে পুলিশ। তবে বাকি দুজন ভেতরেই অবস্থান করছিল। হামলার পরপরই পুরো ভবন ও এর সংলগ্ন স্থান ঘিরে ফেলেন নিরাপত্তা বাহিনীর সদস্যরা।কানাডার গণমাধ্যম জানায়, বন্দুকধারীর গুলিতে আহত হওয়ার পর ওই সেনাসদস্য মারা যান। বিষয়টি তাৎক্ষণিকভাবে সরকারি সূত্র নিশ্চিত করেনি। পুলিশ বলছে, ন্যাশনাল ওয়ার মেমোরিয়ালের কাছে তাঁকে গুলি করা হয়েছে।প্রত্যক্ষদর্শীরা পৃথক তিনটি স্থানে হামলা হওয়ার কথা জানান। তিনটি স্থানই রাজধানীর প্রাণকেন্দ্রে এক মাইলের কম দূরত্বে অবস্থিত। প্রথম হামলা চালানো হয় ন্যাশনাল ওয়ার মেমোরিয়ালে। পরে পার্লামেন্ট ভবনের ভেতর এবং এর কাছে একটি হোটেল ও বিপণিকেন্দ্রে চালানো হয় হামলা। কয়েকজন পথচারী সাংবাদিকদের বলেন, পার্লামেন্ট ভবনে হামলার আগে তাঁরা একজন বন্দুকধারীকে এক সেনার ওপর গুলি চালাতে দেখেন। পরে হামলাকারী পাশ দিয়ে চলা একটি গাড়ি ছিনতাই করে পার্লামেন্ট ভবনের দিকে যায়। পুলিশ কর্মকর্তারা বলেন, সম্ভবত তিনজনের মতো হামলাকারী পার্লামেন্ট ভবনের ছাদে অবস্থান নিয়েছে। পার্লামেন্ট সদস্য মরিস ভেলাকট এএফপিকে বলেন, হাউস অব কমন্সের নিরাপত্তাকর্মীরা তাঁর একজন সহযোগীকে জানান, সন্দেহভাজন অন্তত একজন হামলাকারী পার্লামেন্টের ভেতর নিহত হয়েছে।এই হামলার আগে গত সোমবার কানাডায় দুই সেনাসদস্যকে গাড়িচাপা দিয়ে পালিয়ে যাওয়ার সময় এক ব্যক্তিকে গুলি করে হত্যা করে পুলিশ। গাড়িচাপায় এক সেনাসদস্য নিহত ও অন্যজন সামান্য আহত হন। ঘটনার পরদিন দেশটিতে ‘সন্ত্রাসবাদ’ সতর্কতা নিম্ন থেকে ‘মাঝারি’ পর্যায়ে উন্নীত করা হয়।হোয়াইট হাউস জানায়, হামলার পর মার্কিন প্রেসিডেন্ট বারাক ওবামা পরিস্থিতি নিয়ে কর্মকর্তাদের উদ্দেশে বক্তব্য দেন। অটোয়ায় মার্কিন দূতাবাস বন্ধ রাখা হয়েছে। ইসরায়েলেও হামলার দাবি: ইসরায়েলি পুলিশ ও হাসপাতাল সূত্র বলেছে, গতকাল জেরুজালেমে একটি স্টপেজে একদল পথচারীর ওপর এক ব্যক্তি তার গাড়ি চালিয়ে দিয়েছে। এতে নয়জন আহত হয়। এ ঘটনায় আহত এক শিশু পরে মারা যায়। প্রধানমন্ত্রী বেনিয়ামিন নেতানিয়াহু এই ‘সন্ত্রাসী হামলার’ পর রাজধানীতে নিরাপত্তাব্যবস্থা জোরদারের নির্দেশ দিয়েছেন।
