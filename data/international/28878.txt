
মালয়েশিয়ান এয়ারলাইনসের একটি উড়োজাহাজ গত শুক্রবার দিবাগত গভীর রাতে ২৩৯ জন আরোহী নিয়ে নিখোঁজ হয়েছে। বিমানটি দক্ষিণ চীন সাগরে বিধ্বস্ত হয়েছে বলে আশঙ্কা করা হচ্ছে।
উড়োজাহাজটি ২২৭ জন যাত্রী ও ১২ জন ক্রু নিয়ে শুক্রবার মধ্যরাতের পর মালয়েশিয়ার কুয়লালামপুর থেকে চীনের বেইজিংয়ে যাচ্ছিল। ভিয়েতনাম, মালয়েশিয়া ও সিঙ্গাপুর মিলে উড়োজাহাজের খোঁজে তল্লাশি শুরু করেছে। কিন্তু নিখোঁজের ১৪ ঘণ্টা পরও উড়োজাহাজটির কোনো খোঁজ মেলেনি। বিমানে থাকা যাত্রী ও ক্রুদের ভাগ্যে কী ঘটেছে, তা জানা যায়নি।
ভিয়েতনাম নৌবাহিনীর একজন পদস্থ কর্মকর্তার উদ্ধৃতি দিয়ে দেশটির রাষ্ট্রীয় গণমাধ্যমের খবরে বলা হয়, বেইজিংয়ের উদ্দেশে উড়ে যাওয়া উড়োজাহাজটি দক্ষিণ ভিয়েতনামে বিধ্বস্ত হয়েছে। তবে মালয়েশিয়া ওই এলাকায় উড়োজাহাজ বিধ্বস্ত হওয়ার খবর নাকচ করেছে।
ভিয়েতনাম সরকারের এক বিবৃতিতে বলা হয়, বিমানটি সর্বশেষ দক্ষিণ ভিয়েতনামের কা মাও প্রদেশের আকাশসীমা থেকে হো চি মিন সিটির বিমান নিয়ন্ত্রণ কক্ষের সঙ্গে যোগাযোগের চেষ্টা করে ব্যর্থ হয়। এরপর আর কোনো সাড়া মেলেনি।মালয়েশিয়ান এয়ারলাইনস কর্তৃপক্ষের এক বিবৃতিতে বলা হয়, স্থানীয় সময় গত শুক্রবার দিবাগত রাত দুইটা ৪০ মিনিট থেকে ফ্লাইট এমএইচ৩৭০ নিখোঁজ রয়েছে। বোয়িং বি৭৭৭-২০০ বিমানটিতে ২২৭ জন যাত্রী ও ১২ জন ক্রু ছিলেন। উড়োজাহাজটি স্থানীয় সময় গতকাল সকাল সাড়ে ছয়টায় বেইজিংয়ে অবতরণের কথা ছিল।মালয়েশিয়ান এয়ারলাইনস কর্তৃপক্ষ জানায়, উড়োজাহাজে ১৪টি দেশের নাগরিক ছিলেন। তাঁদের মধ্যে চীনের ১৫২ জন, মালয়েশিয়ার ৩৮ জন, ইন্দোনেশিয়ার ১২ জন, অস্ট্রেলিয়ার সাতজন, ভারতের পাঁচজন, যুক্তরাষ্ট্রের তিনজন, ফ্রান্সের তিনজন, নিউজিল্যান্ডের দুজন, ইউক্রেনের দুজন, কানাডার দুজন এবং ইতালি, তাইওয়ান, নেদারল্যান্ডস ও অস্ট্রিয়ার একজন করে নাগরিক ছিলেন।সাগরে নিখোঁজ বিমানের চিহ্ন? এদিকে থাইল্যান্ড উপসাগরের প্রবেশপথে দক্ষিণ চীন সাগরের কাছে গতকাল বিকেলে মালয়েশিয়া ও ভিয়েতনামের জলসীমার মাঝামাঝি স্থানে প্রায় ২০ কিলোমিটার দীর্ঘ তেলের রেখা চিহ্নিত করেছে ভিয়েতনামের সিভিল এভিয়েশন বিভাগ। ধারণা করা হচ্ছে, মালয়েশিয়া এয়ারলাইনসের বিধ্বস্ত উড়োজাহাজ থেকে তেল নিঃসরিত হয়ে এ রেখার সৃষ্টি হয়েছে। এএফপি ও বিবিসি।
