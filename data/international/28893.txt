
স্পেনের স্বায়ত্তশাসিত কাতালোনিয়ায় আঞ্চলিক নির্বাচনে স্বাধীনতাকামীরা নিরঙ্কুশ সংখ্যাগরিষ্ঠতা অর্জন করেছে। এর মধ্য দিয়ে স্পেনের কাছ থেকে কাতালোনিয়ায় স্বাধীনতা অর্জনের পথ সুগম হয়েছে বলে স্থানীয় জাতীয়তাবাদী দলগুলোর বিশ্বাস। আজ সোমবার বিবিসি অনলাইনের প্রতিবেদনে এ তথ্য জানানো হয়।
গতকাল রোববার অনুষ্ঠিত ওই নির্বাচনের প্রায় শতভাগ ভোটই গোনা হয়েছে। এতে স্বাধীনতাকামী প্রধান বিচ্ছিন্নতাবাদী জোট ও একটি ছোট দল আঞ্চলিক পার্লামেন্টের ১৩৫ টির মধ্যে ৭২টি আসনে জয় পেয়েছে। জনমত জরিপেও স্বাধীনতাকামীদের জয়ের আভাস পাওয়া গিয়েছিল।
কাতালোনিয়া অঞ্চলের প্রেসিডেন্ট আর্তুর মাস তাঁর সমর্থকদের উদ্দেশে বলেছেন, ‘আমরা জয়ী হয়েছি।’
বিজয় শোভাযাত্রার পর স্বাধীনতাকামী এই নেতা বিবিসিকে বলেছেন, তাঁরা এখন একটি স্বাধীন কাতালোনিয়া রাষ্ট্র সৃষ্টির লক্ষ্যে অগ্রসর হবেন।
তবে সেই পথ অস্পষ্ট ও বন্ধুর।
স্বাধীনতাকামীরা বলছেন, পার্লামেন্টে সংখ্যাগরিষ্ঠতা অর্জন তাঁদের দেড় বছরের মধ্যে স্পেন থেকে কাতালোনিয়ার স্বাধীনতা ঘোষণা করার সুযোগ তৈরি করে দেবে।
কেন্দ্রীয় সরকার আইনি লড়াইয়ের মাধ্যমে ওই উদ্যোগ বাধাগ্রস্ত করার ঘোষণা দিয়েছে।
কাতালোনিয়ার অবস্থান স্পেনের সবচেয়ে সমৃদ্ধ অঞ্চলে। জনসংখ্যা ৭৫ লাখ। এটি হারাতে নারাজ মাদ্রিদ।
নির্বাচনের প্রাক্কালে স্পেনের মধ্য ডানপন্থী প্রধানমন্ত্রী মারিয়ানো রাহয় দেশবাসীকে ঐক্যবদ্ধ থাকার আহ্বান জানান। তাঁর যুক্তি, কাতালোনিয়াকে হারালে স্পেনের সব অংশের ওপরই প্রভাব পড়বে।
আরও পড়ুন: স্পেনের কাতালোনিয়ায় ‘ঐতিহাসিক’ নির্বাচনে ভোট গ্রহণ 

