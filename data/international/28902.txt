
সিরিয়ার আফরিনে তুরস্কের বিমান হামলায় সরকারপন্থী বাহিনীর ৩৬ জন নিহত হয়েছে। আন্তর্জাতিক গণমাধ্যম বিবিসির এক প্রতিবেদনে এমনটি বলা হয়। সিরিয়ার উত্তর-পশ্চিমের আফরিনে এই হামলা চালায় তুর্কি যুদ্ধবিমান। গেল ৪৮ ঘণ্টায় সিরিয়ার সরকারি বাহিনীকে লক্ষ্য করে এ নিয়ে তিনবার হামলা চালায় তুরস্ক।
সরকারি বাহিনীর কারফ জিনা ঘাঁটি লক্ষ্য করে এই হামলা চালানো হয় বলে সিরিয়ার মানবাধিকার সংগঠন অবজারভেটরির পক্ষ থেকে বলা হয়েছে। এ দিকে রয়টার্সের প্রতিবেদনে বলা হয় গত সপ্তাহে ওয়াইপিজি মিলিশিয়াদের সাহায্য করতে সরকারপন্থী বাহিনী এখানে প্রবেশ করে।
তুর্কি বাহিনী এরমধ্যেই রাজো শহর দখল নিয়েছে। শহরটির ৭০ ভাগ এলাকা তুরস্ক সেনাদের নিয়ন্ত্রণে বলে জানান তুর্কি প্রধানমন্ত্রী বিনালি ইনদ্রিম। রাজো শহরটি আফরিনের ২৫ কিলোমিটার উত্তর-পশ্চিমে অবস্থিত।  
