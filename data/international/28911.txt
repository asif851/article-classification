
প্রকাশ্যে নারীর উচ্চস্বরে হাসাহাসি করা উচিত নয় বলে মন্তব্য করেছেন তুরস্কের উপপ্রধানমন্ত্রী বুলেন্ত আরেঞ্চ। এ নিয়ে দেশটিতে সমালোচনার ঝড় বইছে। এএফপির এক খবরে আজ বৃহস্পতিবার এ কথা জানানো হয়।উপপ্রধানমন্ত্রী বুলেন্ত আরেঞ্চ একই সঙ্গে ক্ষমতাসীন ইসলামভিত্তিক দল জাস্টিস অ্যান্ড ডেভেলপমেন্ট পার্টির সহপ্রতিষ্ঠাতা। সাম্প্রতিক সময়ে তুরস্কবাসীর নৈতিক মানদণ্ড কমে যাচ্ছে বলে তিনি সমালোচনামুখর।তুরস্কের এই নেতা আরও বলেছেন, যেসব নারী তাঁদের স্বামীদের ছাড়া ছুটির দিন কাটাতে যান এবং নিজেদের ওপর নিয়ন্ত্রণ রাখতে পারেন না; তাঁদের প্রতি তাঁর রাগ নয়, করুণা কাজ করে।তুরস্কে প্রেসিডেন্ট নির্বাচন আসন্ন। সেই নির্বাচনে প্রার্থী হতে যাচ্ছেন বর্তমান প্রধানমন্ত্রী রিসেপ তায়েপ এরদোগান। তবে তাঁর কট্টর অবস্থান দেশটির অনেক উদারপন্থীই ঠিক সহজভাবে নিতে পারেন না। দেশটির কয়েকটি গণমাধ্যম বুলেন্ত আরেঞ্চকে ফুলের বাগানে পানি ঢালার কাজ করার পরামর্শ দিয়েছে। কলামিস্ট ইসমাইগুল সিমশেক যেমনটা বলছিলেন, ‘আমরা জানি কী ধরনের সমাজ, নারী ও নৈতিকতা তোমরা তৈরি করার চেষ্টা করছ। আমরা নিবিড়ভাবে বিষয়টি খেয়াল করছি, তবে আমরা এটা পছন্দ করি না। আমরা এটি গ্রহণ করতে চাই না।’
