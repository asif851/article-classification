
যুক্তরাষ্ট্রের ফ্লোরিডায় পাওয়া বিলুপ্ত পশুর হাড় ও মানুষের তৈরি প্রাচীন পাথরের যন্ত্রপাতি দেশটির দক্ষিণ-পূর্বাঞ্চলে মানব সভ্যতার ইতিহাসকে পাল্টে দিতে পারে। গবেষণায় ইঙ্গিত মিলছে, আগের ধারণার চেয়েও প্রায় এক হাজার বছর বেশি আগে ওই অঞ্চলে মানুষের বসবাস ছিল।
ফ্লোরিডার একটি নদীর তলায় বিলুপ্ত হওয়া হাতি-জাতীয় পশু মাসটোডনের মাংস থেকে পাথুরে ছুরি দিয়ে কেটে খাবার তৈরির চিহ্ন মিলেছে। চার বছর ধরে চালানো গবেষণায় বিজ্ঞানীরা সিদ্ধান্তে আসেন, ১৪ হাজার ৫৫০ বছর আগে সেখানে মানুষ বাস করত। গবেষকেরা বলছেন, দীর্ঘকাল ধরে মনে করা হয়, ক্লোভিসরাই আমেরিকা মহাদেশের আদি বাসিন্দা। খুব বেশি হলে সাড়ে ১৩ হাজার বছর আগে তারা বেরিং প্রণালি পেরিয়ে যুক্তরাষ্ট্রে বসতি গড়ে। এখন দেখা যাচ্ছে এরও আগে সেখানে মানুষ বাস করত। অন্যতম গবেষক টেক্সাস এঅ্যান্ডএম ইউনিভার্সিটির অধ্যাপক মিশেল ওয়াটার্স বলেন, ফ্লোরিডায় পাওয়া পাথরের যন্ত্রপাতি ও পশুর দেহের অবশিষ্টাংশ বলছে, ১৪ হাজার ৫৫০ বছর আগে সেখানকার মানুষ জানত কী করে পরিষ্কার পানি বা যন্ত্রপাতি তৈরির জন্য জিনিস খুঁজে নিতে হয়। হয়তো ১৬ হাজার বছর আগে সেখানে মানুষ পৌঁছায়, যখন শেষ হিম যুগের বরফ কেবল গলতে শুরু করে।
