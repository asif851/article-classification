
ঝুঁকিপূর্ণ জিনের কারণে ক্যানসারে আক্রান্ত হওয়ার আশঙ্কায় উভয় স্তনই অস্ত্রোপচারের মাধ্যমে অপসারণ করেছেন অস্কার বিজয়ী হলিউড অভিনেত্রী অ্যাঞ্জেলিনা জোলি। নিউইয়র্ক টাইমস পত্রিকায়  গতকালমঙ্গলবার ‘মাই মেডিকেল চয়েস’ শীর্ষক এক লেখায় এ খবর জানিয়েছেন ৩৭ বছর বয়সী জোলি।
জনপ্রিয় অভিনেত্রী অ্যাঞ্জেলিনা জোলির মা স্তন ক্যানসারে আক্রান্ত হয়ে মাত্র ৫৬ বছর বয়সে মারা গিয়েছিলেন। মায়ের সেই ক্যানসারের জিন জোলির শরীরে ধরা পড়ার পর চিকিৎসকেরা বলেন, তাঁর স্তন ক্যানসারে আক্রান্ত হওয়ার আশঙ্কা ৮৭ শতাংশ এবং ডিম্বাশয়ের ক্যানসারে আক্রান্ত হওয়ার আশঙ্কা ৫০ শতাংশ। জোলি বলেছেন, মায়ের মতো অল্প বয়সে মারা না গিয়ে নিজের সন্তানদের জন্য বেঁচে থাকতে চান তিনি। এই আকাঙ্ক্ষা থেকেই উভয় স্তন অপসারণের সাহসী সিদ্ধান্ত নেন তিনি।
নিউইয়র্ক টাইমস-এ জোলি লিখেছেন, ‘আমরা প্রায়ই আমার মায়ের মৃত্যু নিয়ে কথা বলি। তিনি যে অসুখে মারা গেছেন, তা সন্তানদের বুঝিয়ে বলার চেষ্টা করি। ওরা জানতে চায়, আমারও একই অসুখ হতে পারে কি না। আমি সব সময় বলতাম, ভয়ের কিছু নেই। কিন্তু বাস্তবতা হলো, আমার শরীরে সেই সমস্যাযুক্ত জিনটি আছে।’ লারা ক্রফট: টুম রেইডার, চেঞ্জলিং, মিস্টার অ্যান্ড মিসেস স্মিথ-এর মতো আলোচিত ছবির নায়িকা জোলি বলেন, ‘যখন জানতে পারলাম এটাই বাস্তবতা, তখন আমি যতটা সম্ভব ঝুঁকি কমানোর সিদ্ধান্ত নিলাম। দুটি স্তনই অপসারণের মাধ্যমে ক্যানসার ঠেকানোর সিদ্ধান্ত নিতে বাধ্য হলাম।’
জোলি জানান, জীবনসঙ্গী আরেক হলিউড তারকা ব্র্যাড পিট এই পুরোটা সময় তাঁর পাশে থেকে সমর্থন জুগিয়ে গেছেন।
গত এপ্রিলের শেষ দিকে তিন মাসের অস্ত্রোপচারজনিত প্রক্রিয়া শেষ হয়েছে বলে জানিয়েছেন জোলি। ক্যানসার নিয়ে ভ্রান্ত ধারণা দূর করা এবং অন্য নারীদেরও স্বাস্থ্য পরীক্ষা ও চিকিৎসায় উৎসাহিত করার উদ্দেশ্যে নিজের চিকিৎসার কথা প্রকাশ করছেন বলে জানিয়েছেন এই অভিনেত্রী। তিনি বলেন, ‘অস্ত্রোপচারের ওই সিদ্ধান্ত নেওয়াটা সহজ ছিল না। কিন্তু এটা করতে পেরে আমি খুবই খুশি। চিকিৎসার পর স্তন ক্যানসারের ঝুঁকি এখন ৮৭ শতাংশ থেকে ৫ শতাংশে নেমে এসেছে।’ রয়টার্স।
