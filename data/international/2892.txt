
ভারত এখন ১২৭ কোটি মানুষের দেশ। বর্তমানে দেশটির জনসংখ্যা বৃদ্ধির হার ১ দশমিক ৬ শতাংশ, যা চীনের চেয়ে বেশি। এই প্রবণতা অব্যাহত থাকলে ২০৫০ সালের মধ্যে ভারত মোট জনসংখ্যায় চীনকে ছাড়িয়ে যাবে।গতকাল শনিবার (১১ জুলাই) বিশ্ব জনসংখ্যা দিবস উপলক্ষে ভারতের জনসংখ্যা বৃদ্ধি নিয়ন্ত্রণবিষয়ক সংস্থা (এনপিএসএফ) দেশটির বর্তমান জনসংখ্যা-সংক্রান্ত সবশেষ এই তথ্য প্রকাশ করেছে।এনপিএসএফ বলেছে, গতকাল বিকেল পাঁচটায় ভারতের জনসংখ্যা ছিল ১২৭ কোটি ৪২ লাখ ৩৯ হাজার ৭৬৯ জন। এই সংখ্যা বিশ্বের মোট জনসংখ্যার ১৭ দশমিক ২৫ শতাংশ।এদিন এনপিএসএফের এক কর্মকর্তা আশঙ্কা প্রকাশ করে বলেন, ভারতের জনসংখ্যা এভাবে বাড়তে থাকলে ২০৫০ সালের মধ্যে দেশটির মোট জনসংখ্যা চীনকে ছাড়িয়ে যাবে।চীনের বর্তমান জনসংখ্যা প্রায় ১৩৯ কোটি। এই সংখ্যা বিশ্বের মোট জনসংখ্যার ১৯ দশমিক ২৪ শতাংশ।ভারতের জনসংখ্যা বৃদ্ধির বর্তমান হারে দেশটির কেন্দ্রীয় স্বাস্থ্যমন্ত্রী জেপি নাড্ডা উদ্বেগ জানিয়েছেন। তিনি বলেছেন, জনসংখ্যা বৃদ্ধি নিয়ন্ত্রণে বিভিন্ন স্বেচ্ছাসেবী সংস্থাকে আরও উদ্যোগী হতে হবে।২০১১ সালের সবশেষ জনগণনায় ভারতের জনসংখ্যা ছিল প্রায় ১২১ কোটি ১ লাখ ৯৩ হাজার।
