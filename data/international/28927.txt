
তিউনিসিয়ার উপকূলীয় এলাকা সোসার সমুদ্র তীরবর্তী হোটেলে বন্দুকধারীদের হামলায় কমপক্ষে ২৭ জন নিহত হয়েছে। দেশটির স্বরাষ্ট্র মন্ত্রণালয়ের এক মুখপাত্র এ কথা জানিয়েছেন। আজ শুক্রবারের ওই হামলায় নিহতদের মধ্যে বিদেশি পর্যটকেরাও রয়েছেন।
এনডিটিভির এক খবরে জানানো হয়, হামলায় আরও ছয়জন আহত হয়েছে। ইম্পেরিয়াল মারহাবা হোটেলের আশপাশ নিরাপত্তা রক্ষীরা এখনো ঘিরে রেখেছে। কালাশনিকভ রাইফেলসহ এক বন্দুকধারীর লাশ ঘটনাস্থলে পড়ে রয়েছে। নিরাপত্তারক্ষীদের সঙ্গে গুলি বিনিময়কালে ওই বন্দুকধারী নিহত হয়।উত্তর আফ্রিকার এ দেশটিতে এ বছরের মধ্যে এটি দ্বিতীয় বড় ধরনের হামলা। ঘটনাস্থলে উপস্থিত থাকা এক হোটেলের কর্মচারী বলেন, এক হামলাকারী কালাশনিকভ রাইফেল নিয়ে হোটেলের সমুদ্র সৈকতে পর্যটক ও তিউনিসিয়ার নাগরিকদের ওপর গুলি চালায়। শুধু একজন হামলাকারী। লোকটি বয়সে তরুণ। তার পরনে পর্যটকদের মতো পোশাক ছিল।তিউনিসিয়া আরব বিশ্বের অন্যতম ধর্মনিরপেক্ষ দেশ। ভূমধ্যসাগরের তীরবর্তী ওই রিসোর্ট ও নাইটক্লাবটি ইউরোপের পর্যটকের কাছে জনপ্রিয় ছিল।কেউ তাৎক্ষণিকভাবে হামলার দায় স্বীকার করেনি। এর আগে উত্তর আফ্রিকার ইসলামি জিহাদিরা পর্যটনস্থলে হামলা করেছিল। উন্মুক্ত পাশ্চাত্য সংস্কৃতি ও মদ্যপানের জন্য সেখানে হামলা হতে পারে বলে ধারণা করা হচ্ছে।সোসা তিউনিসিয়ার সবচেয়ে জনপ্রিয় সমুদ্র সৈকত। সেখানে ইউরোপিয়ান ও আফ্রিকার বিভিন্ন দেশের পর্যটকেরা বেড়াতে যান। পর্যটন দেশটির অন্যতম আয়ের উৎস।
