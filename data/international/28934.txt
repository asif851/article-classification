
পাকিস্তান তেহরিক-ই-ইনসাফের (পিটিআই) প্রধান ইমরান খান গতকাল মঙ্গলবার সন্ধ্যায় লাহোরে এক সমাবেশে মঞ্চে ওঠার লিফ্ট  থেকে পড়ে গিয়ে আহত হয়েছেন। আগামী শনিবার অনুষ্ঠেয় নির্বাচন উপলক্ষে সমাবেশে বক্তব্য দিতে মঞ্চে উঠেছিলেন তিনি।
স্থানীয় টেলিভিশনের ভিডিওচিত্রে দেখা যায়,  তিন থেকে চারজন দেহরক্ষীসহ ইমরান লাহোরের গুলবাগ এলাকার গালিব মার্কেটে স্থাপিত একটি মঞ্চ থেকে একটি পিকাপ ভ্যানের ওপরে পড়ে যান। পরে সমর্থকেরা তাঁকে তাড়াহুড়া করে শহরের লিবার্টি হাসপাতালে নিয়ে যান। ৬০ বছর বয়সেও ইমরান শারীরিকভাবে এখনো অনেক সুস্থ-সবল।
প্রত্যক্ষদর্শী রাজা জাইদি বলেন, ইমরান তাঁর তিন বা চারজন দেহরক্ষীকে নিয়ে এক লিফেট উঠেছিলেন। কিন্তু তাঁদের একজন নিয়ন্ত্রণ হারালে ইমরান পড়ে যান।
হাসপাতাল কর্তৃপক্ষ বলছে, ইমরান মাথায় ও মেরুদণ্ডে আঘাত পেয়েছেন। তাঁর মাথায় ১৬টি সেলাই দিতে হয়েছে এবং তিনি মাথার পেছন দিকে বেশ আঘাত পেয়েছেন। বিবিসি ও দ্য ডন।
