
ভেনেজুয়েলায় আগামী এপ্রিল মাসে প্রেসিডেন্ট নির্বাচন অনুষ্ঠিত হওয়ার কথা। এর আগে গত বৃহস্পতিবার এক রায়ে দেশটির সর্বোচ্চ আদালত নির্বাচন কমিশনকে বিরোধী জোট ডেমোক্রেটিক ইউনিয়ন রাউন্ড টেবিলের (এমইউডি) দলগুলোর নিবন্ধন প্রক্রিয়া ছয় মাস পিছিয়ে দেওয়ার নির্দেশ দিয়েছেন। এতে আগামী নির্বাচনে বিজয়ী হতে বর্তমান প্রেসিডেন্ট নিকোলা মাদুরোর পথ অনেকটাই পরিষ্কার হয়ে গেল।
প্রেসিডেন্ট নির্বাচন অনুষ্ঠিত হবে আগামী ৩০ এপ্রিল।
বিরোধী জোট এমইউডি ভোটে ব্যাপক কারচুপি হবে অভিযোগ তুলে গত ডিসেম্বরে অনুষ্ঠিত স্থানীয় নির্বাচনে অংশ নেয়নি। এর আগে একই অভিযোগ তুলে গত অক্টোবরে অনুষ্ঠিত ভেনেজুয়েলার অঙ্গরাজ্যগুলোর প্রশাসক ও আইনসভার নির্বাচনেও অংশ নেয়নি তারা। পরপর দুই নির্বাচনে অংশ না নেওয়ায় এমইউডির দলগুলোর নিবন্ধন বাতিল হয়ে যায়। প্রেসিডেন্ট নির্বাচন সামনে রেখে নির্বাচন কমিশনের কাছে নিবন্ধনের আবেদন জানিয়েছিলেন এমইউডির সদস্যরা।
কিন্তু গত বৃহস্পতিবার এক রুলে ভেনেজুয়েলার সর্বোচ্চ আদালত নির্বাচন কমিশনকে এই নিবন্ধন প্রক্রিয়া ছয় মাস পিছিয়ে দেওয়ার নির্দেশ দেন। আদালতের এই রুলের পর আগামী নির্বাচনে বিরোধীদের আর অংশ নেওয়ার সুযোগ রইল না।
ভেনেজুয়েলার নির্বাচন বিশেষজ্ঞ ইউগেনিও মার্টিনেজসহ অন্য বিশ্লেষকেরা মনে করছেন, বিরোধী এই জোট ভেঙে গেলে মাদুরোর পথ একদমই পরিষ্কার হয়ে যাবে।
