
পাকিস্তানের অ্যাবোটাবাদ শহরের যে বাড়িতে লুকিয়ে থাকার সময় মার্কিন কমান্ডো হামলায় আল-কায়েদা নেতা ওসামা বিন লাদেন নিহত হন সেখানে কী তৈরি করা হবে তা নিয়ে সামরিক ও বেসামরিক কর্তৃপক্ষের মধ্যে দ্বন্দ্ব দেখা দিয়েছে।স্থানীয় কর্তৃপক্ষ ওই জায়গায় শিশুদের জন্য খেলার মাঠ করতে চায়, কিন্তু সেনাবাহিনীর ইচ্ছা সেখানে কবরস্থান করার। ওই জমির দখল নিয়ে এখন বিরোধ চলছে দুই পক্ষের। গত বুধবার জমিটি ঘিরে সেনাবাহিনী একটি দেয়াল দিয়েছে। সেনা গ্যারিসন ঘেরা অ্যাবোটাবাদ শহরের এই বাড়িতেই ২০১১ সালের মে মাসে যুক্তরাষ্ট্রের বিশেষ বাহিনীর অভিযানে নিহত হন ওসামা বিন লাদেন। উঁচু দেওয়ালে ঘেরা তিন তলা বাড়িটিতে পরিচয় গোপন করে বেশ কয়েক বছর ধরেই বাস করছিলেন তিনি।
