
শক্তিশালী ভূমিকম্পে আফগানিস্তানে নিহতের সংখ্যা বেড়ে ৩৩ জনে দাঁড়িয়েছে। আহত হয়েছে কয়েক শ ব্যক্তি। আজ সোমবার টাইমস অব ইন্ডিয়ার খবরে এ তথ্য জানানো হয়।
দেশটির তাখার প্রদেশের প্রাদেশিক দুর্যোগ ব্যবস্থাপনার প্রধান বার্তা সংস্থা রয়টার্সকে বলেন, তাখারের তালোকান শহরের একটি বিদ্যালয়ে ভূমিকম্পের সময় হুড়োহুড়ি করে শ্রেণিকক্ষ থেকে করে বের হতে গিয়ে ১২ ছাত্রী নিহত হয়েছে। দেশটির কয়েকটি অঞ্চল থেকে আরও ২১ নিহত হওয়ার খবর পাওয়া গেছে।
যুক্তরাষ্ট্রের ভূ-তাত্ত্বিক জরিপ সংস্থার তথ্য অনুযায়ী, ভূমিকম্পটির উৎপত্তিস্থল ছিল আফগানিস্তানের রাজধানী কাবুল থেকে ২৫০ কিলোমিটার উত্তর-পূর্বে হিন্দুকুশ অঞ্চলের ২১৩ দশমিক ৫ কিলোমিটার গভীরে।
বার্তা সংস্থা এএফপির খবরে জানানো হয়, দক্ষিণ এশিয়ার তিন দেশ আফগানিস্তান, ভারত ও পাকিস্তানে ৭ দশমিক ৫ মাত্রার শক্তিশালী ভূ-কম্পন অনুভূত হয়েছে। বাংলাদেশ সময় বেলা তিনটা ৯ মিনিটে ভূমিকম্পটি অনুভূত হয়।
ভূমিকম্পের সময় আফগানিস্তানের কাবুল ছাড়াও পাকিস্তানের ইসলামাবাদ ও ভারতের নয়াদিল্লির বিভিন্ন ভবনে থাকা লোকজন রাস্তায় বেরিয়ে আসে।
