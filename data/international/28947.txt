
কম্বোডিয়ায় জুতা তৈরির একটি কারখানায় গুদামঘরের ছাদ ধসে অন্তত তিনজন নিহত হয়েছে। আহত হয়েছে আরও অনেকে। গতকাল বৃহস্পতিবার দেশটির সমাজকল্যাণবিষয়ক মন্ত্রণালয় এ কথা জানিয়েছে। সমাজকল্যাণমন্ত্রী ইথ সাম হেঙ্গ জানান, রাজধানী নমপেনের ৫০ কিলোমিটার পশ্চিমে তাইওয়ানি মালিকানার একটি কারখানায় এ দুর্ঘটনা ঘটেছে।  বিধ্বস্ত ভবনের ভেতরে কেউ আটকা পড়ে নেই। তবে কারখানাটির শ্রমিক ইউনিয়নের সদস্য সাম শকনি দাবি করেন, দুর্ঘটনায় ছয়জন নিহত হয়েছেন। তাঁদের মধ্যে পাঁচজন নারী ও একজন পুরুষ। তিনি বলেন, সকাল সাতটায় গুদামের ছাদ ধসে পড়ার সময় কারখানার ভেতরে প্রায় ১০০ শ্রমিক ছিলেন। শ্রমিকেরা জানান, কারখানাটিতে প্রায় সাত হাজার শ্রমিক কাজ করেন। তবে এটির একতলা গুদামঘরে কাজ করেন  প্রায় ১০০ জন শ্রমিক।
স্বল্পমূল্যের শ্রমের কারণে সাম্প্রতিক বছরগুলোতে দক্ষিণ-পূর্ব এশিয়ার এই দেশটিতে জুতা ও তৈরি পোশাক খাতে বিদেশি বিনিয়োগ বেড়েছে। আন্তর্জাতিক মুদ্রা তহবিলের তথ্যমতে, কম্বোডিয়ার রপ্তানি আয়ের প্রায় ৮০ শতাংশই আসে তৈরি পোশাক খাত থেকে। ফলে এই দুর্ঘটনায় শ্রমিকদের কাজের পরিবেশ নিয়ে প্রশ্ন ওঠার আশঙ্কায় উদ্বিগ্ন দেশটির সরকার। রয়টার্স।
