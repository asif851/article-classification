
ইন্দোনেশিয়ার রাজধানী জাকার্তায় আজ বৃহস্পতিবার ধারাবাহিক বোমা হামলা হয়েছে। এতে বেশ কয়েকজন নিহত হয়। সেখানে এখনো গুলিবিনিময় হচ্ছে। বিবিসি অনলাইনের প্রতিবেদনে এই তথ্য জানানো হয়। হামলায় হতাহতের সংখ্যা নিয়ে বিভিন্ন গণমাধ্যমে একেক রকমের তথ্য পরিবেশন করা হচ্ছে।বার্তা সংস্থা রয়টার্স বলছে, একাধিক বোমা বিস্ফোরণ ও গুলিতে অন্তত ছয়জন নিহত হয়েছে।কমপক্ষে চারজন নিহত হওয়ার কথা জানিয়েছে বার্তা সংস্থা এএফপি।বিবিসি অনলাইন বলছে, অন্তত তিনজন নিহত হয়েছে।গণমাধ্যমের খবরে জানানো হয়, একাধিক স্থানে বিস্ফোরণ ঘটেছে। এর মধ্যে একটি বিপণিবিতানের একটি ক্যাফে রয়েছে। জায়গাটি দেশটির প্রেসিডেন্টের বাসভবন ও জাতিসংঘের কার্যালয়ের কাছেই অবস্থিত।রয়টার্স জানিয়েছে, ছয়টি স্থানে বোমা বিস্ফোরিত হয়েছে বলে গণমাধ্যমে বলা হচ্ছে।পুলিশ জানিয়েছে, অন্তত একটি বিস্ফোরণে একজন আত্মঘাতী বোমা হামলাকারী জড়িত বলে ধারণা করা হচ্ছে। হামলায় অন্তত ১৪ জন বন্দুকধারী জড়িত।ঘটনার পরপরই সংশ্লিষ্ট স্থানগুলোতে পুলিশের আনাগোনা বেড়ে যায়। পুরো এলাকা ঘিরে ফেলে পুলিশ। একই সঙ্গে তারা সতর্ক অবস্থান নেয়।আরও হামলার আশঙ্কায় লোকজনকে ঘরের ভেতরে থাকতে বলেছে পুলিশ। কারা এই হামলা চালিয়েছে, তাৎক্ষণিকভাবে তা জানা যায়নি। এর আগে ইন্দোনেশিয়ায় ইসলামপন্থী জঙ্গিরা হামলা চালিয়েছিল।
