
ভারতে প্রথমবারের মতো জিকা ভাইরাসে আক্রান্ত রোগী শনাক্ত হওয়ার কথা নিশ্চিত করা হয়েছে। বিশ্ব স্বাস্থ্য সংস্থা (ডব্লিউএইচও) জানিয়েছে, গুজরাটের আহমেদাবাদের বাপুনগরে দুই গর্ভবতী নারীসহ তিন রোগীর শরীরে জিকা ভাইরাস ধরা পড়েছে।
এক বিবৃতিতে ডব্লিউএইচও বলে, ভারতের স্বাস্থ্য ও পরিবার পরিকল্পনা মন্ত্রণালয় তিন ব্যক্তির জিকা ভাইরাসে আক্রান্ত হওয়ার বিষয়টি পরীক্ষার মাধ্যমে নিশ্চিত হয়েছে। আহমেদাবাদের বিজে মেডিকেল কলেজে পরীক্ষার মাধ্যমে প্রথমে ওই তিন রোগী শনাক্ত হয়।
গত বছরের ১০ থেকে ১৬ ফেব্রুয়ারি পর্যন্ত ৯৩ জনের রক্তের নমুনা সংগ্রহ করে আহমেদাবাদের বিজে মেডিকেল কলেজ। সংগ্রহ করা নমুনাগুলোর মধ্যে ৬৪ বছর বয়সী এক ব্যক্তির রক্তে জিকা ভাইরাস ধরা পড়ে। পরে দুই গর্ভবতী নারীর শরীরে এই ভাইরাস ধরা পড়ে।
সাধারণভাবে জিকা ভাইরাসের সংক্রমণ প্রাণঘাতী না হলেও গর্ভবতী নারীরা আক্রান্ত হলে নবজাতক শিশু মাইক্রোকেফালি রোগে আক্রান্ত হতে পারে। এতে শিশুর মাথা অস্বাভাবিক রকমের ছোট হয়।
