
১৬০০ শতকে দক্ষিণ মেক্সিকোর চিয়াপাস এলাকায় একটি গির্জা বানানো হয়েছিল। কালের বিবর্তনে পানিতে ডুবেও যায় সেই গির্জা। কিন্তু ৪০০ বছরের পুরোনো সেই গির্জা সম্প্রতি আবার ‘ভেসে’ উঠেছে।
এএফপির খবরে বলা হয়েছে, দক্ষিণ মেক্সিকোর চিয়াপাসে ৪০০ বছর আগে একটি গির্জা তৈরি করা হয়েছিল। ওই এলাকায় জনসমাগম খুব একটা ছিল না। পানির কাছে তৈরি হওয়ায় গির্জাটি একদিন ডুবে যায়। কিন্তু এ বছর খরার কারণে ওই এলাকার পানির স্তর প্রায় ৮২ ফুট নিচে নেমে গেছে। এর ফলে ৪৯ ফুট উচ্চতার ওই গির্জাটি এখন ভেসে ওঠে। ঐতিহাসিকদের বরাত দিয়ে খবরে বলা হয়েছে, এর আগেও দক্ষিণ মেক্সিকোর চিয়াপাসের ওই গির্জাটি একবার ভেসে উঠেছিল। কিন্তু সংরক্ষণের অভাবে সেটা আবার পানিতে তলিয়ে যায়। এবার কি হয়, এখন দেখার অপেক্ষা সেটাই।
