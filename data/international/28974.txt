
ভারত মহাসাগরে মালয়েশিয়ার নিখোঁজ উড়োজাহাজের সম্ভাব্য ধ্বংসাবশেষ অনুসন্ধানের ক্ষেত্রে বাধা হয়ে দাঁড়িয়েছে প্রতিকূল আবহাওয়া।বার্তা সংস্থা রয়টার্সের প্রতিবেদনে জানানো হয়, প্রতিকূল আবহাওয়ার কারণে ২৪ ঘণ্টা বন্ধ থাকার পর গতকাল বুধবার আবার উড়োজাহাজটি অনুসন্ধানের কাজ শুরু হয়। কিন্তু অনুসন্ধানকারী বিমান ও জাহাজগুলোকে আজও প্রতিকূল আবহাওয়ার বিরুদ্ধে লড়তে হচ্ছে। আজকের অনুসন্ধানকাজে ছয়টি সামরিক ও পাঁচটি বেসামরিক বিমান এবং পাঁচটি জাহাজ অংশ নিচ্ছে বলে অস্ট্রেলিয়ার কর্তৃপক্ষ জানিয়েছে। কিন্তু দক্ষিণ ভারত মহাসাগরে সংশ্লিষ্ট অনুসন্ধান এলাকার আবহাওয়া আজও অবনতির দিকে যেতে পারে বলে আশঙ্কা করা হচ্ছে। এতে অনুসন্ধানকাজ ব্যাহত হতে পারে।মালয়েশিয়ার পরিবহনমন্ত্রী হিশামুদ্দিন হুসেইন গতকাল জানান, ভারত মহাসাগরের একই অংশে ১২২টি নতুন বস্তুর ছবি ফ্রান্সভিত্তিক স্যাটেলাইটে ধরা পড়েছে। এগুলো নিখোঁজ হওয়া উড়োজাহাজের ধ্বংসাবশেষ হতে পারে।গত রোববার ধারণ করা ওই ছবি বেশ উজ্জ্বল। বস্তুগুলো কঠিন ধাতব বস্তু বলে মনে হয়েছে। এর কোনো কোনোটি প্রায় ২৩ মিটার (৭৫ ফুট) পর্যন্ত দীর্ঘ বলে ধারণা করা হচ্ছে। ছবিতে দেখা বস্তুগুলো প্রায় ৪০০ বর্গকিলোমিটার এলাকার মধ্যে ছড়িয়ে-ছিটিয়ে রয়েছে। এর অবস্থান অস্ট্রেলিয়ার পার্থ বন্দর থেকে প্রায় দুই হাজার ৫৫৭ কিলোমিটার (এক হাজার ৫৮৮ মাইল) দূরে।
এ নিয়ে চারবার স্যাটেলাইট থেকে পাওয়া সম্ভাব্য ধ্বংসাবশেষের ছবি প্রকাশ করা হলো। কিন্তু বাস্তবে ধ্বংসাবশেষ হিসেবে একটি টুকরাও চিহ্নিত বা উদ্ধার করা সম্ভব হয়নি।মালয়েশিয়া এয়ারলাইনসের একটি বোয়িং ৭৭৭-২০০ ইআর উড়োজাহাজ ২৩৯ জন আরোহী নিয়ে ৮ মার্চ রহস্যজনকভাবে নিখোঁজ হয়। কুয়ালালামপুর থেকে বেইজিংয়ে যাওয়ার উদ্দেশে যাত্রা করে এক ঘণ্টা পরই রাডারের সঙ্গে এর যোগাযোগ বিচ্ছিন্ন হয়ে যায়। উড়োজাহাজটি সাগরে ডুবে ধ্বংস হয়েছে বলে দাবি করেছে মালয়েশিয়া। এই দাবির পক্ষে তথ্য-উপাত্ত চেয়েছে চীন।
