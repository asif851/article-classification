
যুক্তরাষ্ট্রের বর্তমান ফার্স্টলেডি মিশেল ওবামা ভবিষ্যতে কখনো মার্কিন প্রেসিডেন্ট নির্বাচনে লড়বেন না। তাঁর স্বামী মার্কিন প্রেসিডেন্ট বারাক ওবামা এমনটাই বলেছেন।বার্তা সংস্থা পিটিআই জানায়, গতকাল বৃহস্পতিবার যুক্তরাষ্ট্রের লুইজিয়ানায় এক সভায় মিশেল সম্পর্কে ওই কথা বলেন ওবামা।একই সঙ্গে ওবামা যোগ করেন, আগামী বছরের জানুয়ারিতে হোয়াইট হাউস ছাড়ার পর মিশেল তাঁর শিশুদের মুটিয়ে যাওয়া রোধে কাজ করার মতো অন্যান্য কর্মকাণ্ড চালিয়ে যাবেন। ওবামা তাঁর ক্ষমতার দ্বিতীয় মেয়াদকালের শেষ পর্যায়ে আছেন। তিনি আর প্রেসিডেন্ট নির্বাচনে লড়তে পারবেন না। এই প্রেক্ষাপটে মিশেলের সম্ভাবনার বিষয়ে এক ব্যক্তি জানতে চাইলে ওবামা সরাসরি ‘না’ সূচক উত্তর দেন।প্রশ্নের জবাবে ওবামা বলেন, ‘না। আপনাকে বলছি, জীবনে তিনটি বিষয় নিশ্চিত। মৃত্যু, কর ও মিশেলের প্রেসিডেন্ট নির্বাচন না করা। এটা আমি আপনাকে বলতে পারি।’হোয়াইট হাউস ছাড়ার পর মিশেল সাবেক ফার্স্টলেডি হিসেবে সক্রিয় থাকবেন বলে বিশ্বাস ওবামার।
