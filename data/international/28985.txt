
ভারতের পশ্চিমবঙ্গে নারদ কেলেঙ্কারি মামলার তদন্ত শুরু হওয়ার পর এক এক করে ফাঁস হচ্ছে তথ্য। এবার জানা গেল, এ রাজ্যে ক্ষমতাসীন তৃণমূলের মন্ত্রী, সাংসদ ও বিধায়কদের টাকা নেওয়ার ঘটনা গোপনে ভিডিও ধারণ করে তা প্রকাশ করার এ কেলেঙ্কারিতে অর্থ ঢেলেছিলেন দলটির রাজ্যসভার সদস্য কেডি সিং।
কলকাতা হাইকোর্ট ও ভারতের সুপ্রিম কোর্টের নির্দেশে কলকাতার চাঞ্চল্যকর নারদ ঘুষ কেলেঙ্কারি মামলার তদন্ত করছে ভারতের কেন্দ্রীয় তদন্ত সংস্থা সিবিআই।তদন্তের সময় নারদের স্টিং অপারেশনকারী সংস্থা দিল্লির নারদ নিউজ ডট কমের কর্ণধার ম্যাথু স্যামুয়েল সিবিআইয়ের প্রশ্নের জবাবে লিখিতভাবে জানিয়ে দেন, তাঁদের হাতে তুলে দেওয়া ৮০ লাখ রুপির জোগান দিয়েছিলেন আলকেমিস্ট নামের একটি চিটফান্ড সংস্থা। আল কেমিস্টের কলকাতার অফিস থেকেই এ অর্থের জোগান দেওয়া হয়েছিল। ওই চিটফান্ড সংস্থার মালিক হলেন তৃণমূল কংগ্রেসের রাজ্যসভার সাংসদ কে ডি সিং। ম্যাথু স্যামুয়েল এ কথাও জানিয়েছেন, এই স্টিং অপারেশন করা হয়েছিল কেডি সিংয়ের সঙ্গে পরামর্শ করেই। এ কথা ফাঁস হওয়ার পর বিপাকে পড়ে যায় তৃণমূল কংগ্রেস।এ ঘটনা ফাঁসের পর রাজ্য সচিবালয় নবান্নের নির্দেশে কেডি সিংয়ের সংস্থা আল কেমিস্টের বিরুদ্ধে তদন্ত শুরু করেছে কলকাতা পুলিশের বিশেষ তদন্ত সংস্থা সিট। লালবাজার পুলিশ সূত্রে বলা হয়েছে, আল কেমিস্টের বিরুদ্ধে প্রতারণা ও ষড়যন্ত্রের অভিযোগ আনা হয়েছে। জানা গেছে, আল কেমিস্টের তিন কর্তা কেডি সিং, কুমারজিৎ সিং এবং পবল ভার্মার মালিকানাধীন তিনটি সংস্থার বিরুদ্ধেও বউবাজার থানায় অভিযোগ দায়ের হয়েছে। তারও তদন্ত শুরু হয়েছে।নারদ নিউজ ডট কম স্টিং অপারেশনের সময় তৃণমূলের মন্ত্রী মুকুল রায়, সুব্রত মুখোপাধ্যায়, সাংসদ সুলতান আহমেদ, সৌগত রায়, শুভেন্দু অধিকারীসহ কয়েকজনের হাতে অর্থ তুলে দেওয়া হয়।
