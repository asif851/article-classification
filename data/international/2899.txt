
মিয়ানমারকে প্রায় ৫০ কোটি মার্কিন ডলার ঋণ ও দুই কোটি ৩০ লাখ ডলারের উন্নয়ন সহায়তা দেবে জাপান। মিয়ানমার সফরের শেষ দিন গতকাল রোববার এ ঘোষণা দিয়েছেন জাপানের প্রধানমন্ত্রী শিনজো আবে।
জাপান মিয়ানমারের ১৭৪ কোটি মার্কিন ডলারের ঋণ মওকুফ করবে বলেও জানানো হয়েছে। গতকাল মিয়ানমারের প্রেসিডেন্ট থেইন সেইনের সঙ্গে জাপানের প্রধানমন্ত্রীর বৈঠক শেষে এক যৌথ বিবৃতিতে জাপানের পররাষ্ট্র মন্ত্রণালয় এসব তথ্য জানায়।
বিবৃতিতে জানানো হয়, জাপানের প্রধানমন্ত্রী মিয়ানমারের দীর্ঘদিনের অবহেলিত অর্থনৈতিক খাতসহ অন্যান্য খাতের উন্নয়ন নিয়ে থেইন সেইনের সঙ্গে আলোচনা করেন। মিয়ানমার ও জাপানের মধ্যকার বন্ধুত্বের কথা তুলে ধরে প্রধানমন্ত্রী একসঙ্গে কাজ করার অঙ্গীকার ব্যক্ত করেন। উল্লেখ্য, ১৯৭৭ সালের পর থেকে এটিই জাপানের কোনো প্রধানমন্ত্রীর প্রথম মিয়ানমার সফর। বিবৃতিতে আরও জানানো হয়েছে, জাপানের দেওয়া নতুন ঋণের অর্থ দিয়ে মিয়ানমারের অবকাঠামো উন্নয়ন, বিদ্যুৎ উৎপাদনকেন্দ্র রক্ষণাবেক্ষণ এবং ইয়াঙ্গুনে দুই দেশের যৌথ উদ্যোগে বিশেষ অর্থনৈতিক অঞ্চল প্রতিষ্ঠা করা হবে। এ ছাড়া উন্নয়ন সহযোগিতার অর্থ দিয়ে মিয়ানমারের পানিব্যবস্থাপনা, প্রশাসনিক কর্মকর্তাদের বিদেশে বৃত্তি ও আর্থসামাজিক উন্নয়নের কাজ করা হবে।
জাপানের প্রধানমন্ত্রী গতকাল ইয়াঙ্গুনের কাছে ছয় হাজার একর জমিতে নির্মাণাধীন বিশেষ অর্থনৈতিক অঞ্চল প্রকল্পটি ঘুরে দেখেন। ওই প্রকল্পের জন্য জাপানের তিনটি ও মিয়ানমারের নয়টি প্রতিষ্ঠানের মধ্যে চুক্তি স্বাক্ষরিত হয় বলে সরকারি পত্রিকা নিউ লাইট অব মিয়ানমার জানিয়েছে। জাপানের প্রধানমন্ত্রীর সঙ্গে সফরসঙ্গী হিসেবে দেশটির ৪০টি শীর্ষস্থানীয় শিল্পগোষ্ঠীর প্রধান উপস্থিত ছিলেন। এএফপি।
