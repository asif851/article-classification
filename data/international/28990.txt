
রাজনৈতিক তহবিলের অর্থ রূপচর্চাসহ অরাজনৈতিক কাজে অপব্যবহার করার অভিযোগের পরিপ্রেক্ষিতে জাপানের শিল্পমন্ত্রী ইউকো ওবুচি আজ সোমবার পদত্যাগ করেছেন।বার্তা সংস্থা এএফপির প্রতিবেদনে জানানো হয়, প্রধানমন্ত্রী শিনজো অ্যাবের কাছে পদত্যাগপত্র জমা দিয়েছেন ওবুচি। তাঁর পদত্যাগপত্র গ্রহণ করেছেন প্রধানমন্ত্রী। এ ঘটনাকে অ্যাবের জন্য একটি বড় ধাক্কা হিসেবে বিবেচনা করা হচ্ছে।দেশটির রাষ্ট্রীয় গণমাধ্যম এনএইচকে জানায়, ওবুচিকে জাপানের সম্ভাব্য প্রথম নারী প্রধানমন্ত্রী প্রার্থী হিসেবে বিবেচনা করা হচ্ছিল। আজ অ্যাবের সঙ্গে আধঘণ্টার বৈঠকের সময় পদত্যাগপত্র দেন তিনি।পরে সংবাদ সম্মেলন করে পদত্যাগের ঘোষণা দেন ওবুচি। একই সঙ্গে তিনি ক্ষমাও চেয়েছেন।২০১২ সালের ডিসেম্বরে অ্যাবে প্রধানমন্ত্রী হওয়ার পর তাঁর মন্ত্রিসভার কোনো সদস্য এই প্রথম পদত্যাগ করলেন। গত মাসে মন্ত্রিসভা পুনর্গঠন করেন অ্যাবে। এতে পাঁচজন নারী অন্তর্ভুক্ত হন। পুনর্গঠিত মন্ত্রিসভায় প্রথম কোনো নারী হিসেবে দেশটির অর্থ, বাণিজ্য ও শিল্প মন্ত্রণালয়ের দায়িত্ব পান ওবুচি। জ্বালানি খাতেরও দেখভাল করতেন তিনি।৪০ বছর বয়সী ওবুচি ছিলেন তারকা মন্ত্রী। কিন্তু গত সপ্তাহে অভিযোগ ওঠে, তাঁর কর্মীরা রাজনৈতিক তহবিলের এক কোটি ইয়েনেরও অধিক অর্থ রূপচর্চা ও আনুষঙ্গিক সামগ্রীসহ অরাজনৈতিক কাজে ব্যয় করেছেন। এ ছাড়া তাঁর নির্বাচনী এলাকার অধিবাসীদের টোকিওতে বাসে করে নিয়ে নামমাত্র খরচে নাটক দেখার জন্য আমন্ত্রণ দেওয়ারও অভিযোগ রয়েছে। একে ‘ভোট কেনা’ বলে অভিহিত করেছেন বিরোধী আইনপ্রণেতারা।
