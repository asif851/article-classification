
যৌনকর্মীদের সঙ্গে কোকেন গ্রহণের ছবি প্রকাশ পাওয়ায় পদত্যাগ করলেন ব্রিটিশ পার্লামেন্টের উচ্চকক্ষের সদস্য লর্ড জন সিউল। সম্প্রতি ট্যাবলয়েড পত্রিকা সান দুই যৌনকর্মীর সঙ্গে সিউলের কোকেন গ্রহণের ছবি প্রকাশ করার পরই আজ মঙ্গলবার হাউস অব লর্ডস থেকে পদত্যাগ করেন ৬৯ বছর বয়সী এই রাজনীতিক।এরই মধ্যে লন্ডন মেট্রোপলিটন পুলিশ স্কটল্যান্ড ইয়ার্ড বিষয়টির তদন্ত শুরু করেছে। তাঁরা গতরাতে হাউস অব পার্লামেন্টের কাছে সিউলের বাড়িতে তল্লাশিও চালিয়েছে।এই ঘটনার পর সিউল এক বিবৃতিতে দুঃখ প্রকাশ করে বলেন, ‘আমি পার্লামেন্টের ক্লার্কের কাছে আবেদন করছি হাউস অব লর্ডস থেকে আমার সদস্যপদের সমাপ্তি ঘটাতে। আমার কারণে যে অস্বস্তিকর পরিস্থিতির সৃষ্টি হয়েছে তার জন্য ক্ষমাপ্রার্থী।’সিউলের বিরুদ্ধে যখন এই গুরুতর অভিযোগ উঠেছে তখন তাঁর আইন অনুমোদনের কাজে অংশ নেওয়া যথাযথ হবে কি-না, তা নিয়ে গতকাল প্রশ্ন তুলেছেন দেশটির প্রধানমন্ত্রী ডেভিড ক্যামেরন।সিউল হাউস অব লর্ডসে প্রধান বিরোধী দল মধ্য-বামপন্থী লেবার পার্টির সদস্য ছিলেন।
