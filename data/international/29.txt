
বাবার সঙ্গে সার্ফিং করতে গিয়ে হাঙরের হামলায় প্রাণ গেল ১৭ বছরের এক কিশোরীর। গতকাল সোমবার অস্ট্রেলিয়ার জনপ্রিয় সার্ফিং স্পট স্প্রিনসের কাছে এ ঘটনা ঘটে।
এএফপির খবরে জানা যায়, ছুটির দিনে বাবার সঙ্গে ওয়াইলি বে সাগরে সার্ফিং করতে গিয়েছিল লেটিসিয়া ব্রাউয়ার। হাঙর টেনে নেওয়ার সময় আর্তনাদ করে ওঠে সে। বাবা তাকে বাঁচিয়ে তীরের দিকে নিয়ে যান। ততক্ষণে লেটিসিয়া এক পা হারিয়েছে। প্রচুর রক্তক্ষরণ হয়েছে। হাসপাতালে নেওয়ার পর সে মারা যায়।
ভয়ংকর এই ঘটনার পুরো সময়টায় তীরেই ছিলেন লেটিসিয়ার মা ও দুই বোন।
অস্ট্রেলিয়ায় ১২ মাসের মধ্যে তৃতীয়বারের মতো একই জায়গায় হাঙরের হামলার ঘটনা ঘটল। ২০১৪ সালে হাঙরের আরেকটি হামলার ঘটনায় আরেক সার্ফার নিজের হাত হারান।
সাগরসৈকত ৪৮ ঘণ্টার জন্য বন্ধ করে দেওয়া হয়েছে। অস্ট্রেলিয়ার কর্তৃপক্ষ বিষয়টি নিয়ে তদন্ত শুরু করেছে।
স্প্রিনস পুলিশ এ ঘটনায় কিশোরীর পরিবারের প্রতি সমবেদনা জানিয়েছে।
 
