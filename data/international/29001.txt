
উইকিলিকসখ্যাত জুলিয়ান অ্যাসাঞ্জ লন্ডনে ইকুয়েডর দূতাবাসে আশ্রয় নেওয়ার তিন বছর পূর্ণ করলেন গতকাল শুক্রবার। তাঁকে বিচারের জন্য সুইডেনে ফেরত পাঠানো হবে এই শঙ্কায় ২০১২ সালে তিনি এই দূতাবাসে আশ্রয় প্রার্থনা করেন। খবর এএফপির।সুইডেনে অ্যাসাঞ্জের বিরুদ্ধে এক নারীকে ধর্ষণ এবং আরেকজনকে যৌন হয়রানির অভিযোগ আছে। তবে অ্যাসাঞ্জ এসব অভিযোগকে বরাবরই প্রত্যাখ্যান করে আসছেন। গত বুধবার সুইডেনের সরকারি কৌঁসুলিদের অ্যাসাঞ্জের সঙ্গে আলোচনা করার কথা ছিল। তবে গুরুত্বপূর্ণ সেই আলোচনা শেষতক হয়নি কৌঁসুলিরা না আসায়। একজন কৌঁসুলি দাবি করেছেন, ইকুয়েডর সরকারের দাপ্তরিক নির্দেশ না পাওয়ায় তিনি দূতাবাসে ঢুকতে পারেননি। সাবেক কম্পিউটার হ্যাকার অ্যাসাঞ্জ যুক্তরাষ্ট্রের সামরিক এবং কূটনৈতিক নথি প্রকাশ করে বিশ্বব্যাপী সাড়া ফেলে দেন। উইকিলিকসে তিন বছর ধরে অ্যাসাঞ্জের দিনযাপন নিয়ে বলা হয়েছে, তাঁর থাকার ঘরটির দুটি অংশ। একটিতে তিনি থাকেন, অন্য অংশটি অফিস হিসেবে ব্যবহার করেন। বলা হয়েছে, ইকুয়েডর দূতাবাসে খোলা কোনো জায়গা না থাকায় তিন বছর ধরে সূর্যের মুখ দেখেননি অ্যাসাঞ্জ।
