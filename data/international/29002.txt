
পাকিস্তানের লাহোরে একটি পার্কে বোমা হামলায় ৬৪ জনের মৃত্যুর খবর পাওয়া গেছে। এই ঘটনায় আহত দুই শতাধিক মানুষকে কয়েকটি হাসপাতালে ভর্তি করা হয়েছে। 
আজ রোববার সন্ধ্যায় লাহোরের গুলশান-ই-ইকবাল পার্ক থেকে বেরোনোর দরজার বাইরে ওই হামলা চালানো হয়। মার্কিন যুক্তরাষ্ট্র এ হামলার নিন্দা জানিয়েছে। ওই শহরের পুলিশ সুপার মুহাম্মদ ইকবাল বলেন, ওই পার্কটি শিশুদের। ওই পার্কে আজ সন্ধ্যায় ‘আত্মঘাতী’ বোমা হামলা চালানো হয়। হামলার সময় পার্কে ব্যাপকসংখ্যক নারী ও শিশু ছিল। লাহোরের আবাসিক এলাকায় অবস্থিত এটি একটি বিখ্যাত পার্ক। তেহরিক-ই-তালেবান পাকিস্তানের (টিটিপি) সহযোগী সংগঠন জামাত-উল-আহরার লাহোরের গুলশান-ই-ইকবাল পার্কে ওই হামলার চালিয়েছে বলে দাবি করেছে। ডন নিউজের অনলাইন খবরে বলা হয়েছে, আহতদের মধ্যে অধিকাংশই নারী ও শিশু। তাদের স্থানীয় হাসপাতালে চিকিৎসা দেওয়া হচ্ছে। প্রত্যক্ষদর্শীদের বরাত দিয়ে খবরে বলা হয়েছে, পার্কে বিভিন্ন স্থানে রক্ত ও রক্তাক্ত ব্যক্তি পড়ে আছেন। একজন প্রত্যক্ষদর্শী বলেন, ‘আমরা আহতদের রিকশা এবং ট্যাক্সিতে করে হাসপাতালে নিয়ে গিয়েছি।’ তিনি বলেন, আজ পার্কে অনেক লোকের সমাগম ছিল। প্রত্যক্ষদর্শীরা বলেন, পার্কে কোনো নিরাপত্তার ব্যবস্থা ছিল না। মার্কিন যুক্তরাষ্ট্র এ হামলাকে ‘কাপুরুষোচিত’ বলে বর্ণনা করেছেন।
