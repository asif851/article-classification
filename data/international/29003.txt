
সাবেক মার্কিন প্রেসিডেন্ট জিমি কার্টারের ক্যানসার ধরা পড়েছে। তিনি নিজেই এই তথ্য জানিয়েছেন। আজ বৃহস্পতিবার বিবিসি অনলাইনের প্রতিবেদনে এ কথা বলা হয়। কার্টার বলেছেন, সম্প্রতি যকৃতে অস্ত্রোপচার করে তাঁর ক্যানসার ধরা পড়ে। ওই ক্যানসার তাঁর শরীরের অন্যান্য অংশে ছড়িয়ে পড়ছে। ৯০ বছর বয়সী সাবেক এই মার্কিন প্রেসিডেন্ট পিণ্ড অপসারণে চলতি মাসের শুরুর দিকে তাঁর যকৃতে অস্ত্রোপচার করেন। তাঁর ক্যানসারের বিষয়ে আগামী সপ্তাহে আরও তথ্য জানা যেতে পারে বলেও জানিয়েছেন তিনি। মার্কিন প্রেসিডেন্ট বারাক ওবামা গতকাল বুধবার দেওয়া এক বিবৃতিতে সাবেক প্রেসিডেন্ট কার্টারের দ্রুত ও পুরোপুরি সুস্থতা কামনা করেছেন।
