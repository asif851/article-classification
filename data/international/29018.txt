
সভাপতি নির্বাচনের প্রাক্কালে কংগ্রেস সহসভাপতি রাহুল গান্ধীকে সরাসরি চ্যালেঞ্জ জানিয়ে বসলেন মহারাষ্ট্রের কংগ্রেস সম্পাদক শেহজাদ পুনাওয়ালা। রাহুলকে লেখা এক চিঠিতে তিনি বলেছেন, সহসভাপতির পদ ছাড়ুন। প্রকৃত প্রতিনিধিদের ভোটদানের অধিকার দেওয়া হোক। আমি আপনার বিরুদ্ধে প্রতিদ্বন্দ্বিতা করতে প্রস্তুত।
শেহজাদ পুনাওয়ালা চিঠিতে লিখেছেন, যেটা হতে চলেছে তা নির্বাচনের নামে প্রহসন। পছন্দের প্রতিনিধিদের দিয়ে ভোট করানো হয়। রাহুলের উদ্দেশে তিনি বলেন, এটা একটা গণতান্ত্রিক দলের নির্বাচন। নিশ্চিতভাবেই কোনো পারিবারিক ব্যবসা নয়।
কংগ্রেস সভাপতি পদে নির্বাচনের প্রক্রিয়া শুরু হয়ে গেছে। রাহুলের নাম কংগ্রেস ওয়ার্কিং কমিটি ইতিমধ্যে সর্বসম্মতভাবে প্রস্তাব করেছে। আর কোনো প্রার্থী মনোনয়নপত্র জমা না দিলে ডিসেম্বরেই বিনা প্রতিদ্বন্দ্বিতায় রাহুলের জয় ঘোষিত হওয়ার কথা। কিন্তু তার মাত্র কদিন আগেই এই চ্যালেঞ্জ। 
রাহুলকে এই চ্যালেঞ্জ জানানোর পরিণতি কী, তা শেহজাদের জানা। সে কথা লিখে তিনি বলেছেন, ‘অনেক সাহস লাগে অন্যায়ের বিরুদ্ধে স্বর তুলতে। আসুন আমি ও আপনি দল নিয়ে দুজনের ভাবনাচিন্তা কী সে বিষয়ে মুখোমুখি  টেলিভিশন বিতর্কে অংশ নিই।’ চিঠিতে তিনি লিখেছেন, ‘দলের সংবিধান মেনে ভোট হলে আমি লড়তে রাজি। কিন্তু ভোটের নামে যা হতে চলেছে তা প্রহসন। কারচুপিতে ভরা। যাঁরা ভোটদানের অধিকারী, তাঁরা কেউই নিয়ম মাফিক নির্বাচিত নন। সবাই মনোনীত।’ রাহুলের উদ্দেশে তিনি এ কথাও বলেন, কংগ্রেস দলে এমন একটা নিয়ম থাকা উচিত, যাতে এক পরিবারের একজনই দলীয় টিকিট পেতে পারেন।
