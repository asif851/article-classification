
চারবার মুখ্যমন্ত্রী হয়েছিলেন তিনি। দুর্নীতির দায়ে এখন কারাগারে। ৮২ বছর বয়সে কারাগারে বসেই স্কুলের শেষ পরীক্ষা দিয়ে পাস করেছেন। তিনি ভারতের উত্তরাঞ্চলীয় রাজ্য হরিয়ানার সাবেক মুখ্যমন্ত্রী ওমপ্রকাশ চৌতালা।
ক্ষমতায় থাকার সময় তিন হাজার দুই শতাধিক শিক্ষক নিয়োগে জালিয়াতি করেন বলে ওমপ্রকাশের বিরুদ্ধে অভিযোগ ওঠে। জালিয়াতির সেই দায় নিয়েই তাঁকে কারাগারে যেতে হয়। দিল্লির ঐতিহাসিক তিহার কারাগারে সাজা খাটছেন তিনি। ৮২ বছর বয়সে কারাগার থেকে পরীক্ষা দিয়ে পাস করেছেন তিনি।
ওমপ্রকাশ চৌতালার ছেলে অভয় চৌতালা ইন্ডিয়ান এক্সপ্রেসকে দেওয়া এক সাক্ষাৎকারে বলেন, কারাগারে থাকার সময়টাকে ভালো কাজে লাগাতে চেয়েছেন বাবা। কারাগারের গ্রন্থাগারে তিনি নিয়মিত যান। সেখানে সংবাদপত্র ও বই পড়েন। কারাগারের কর্মকর্তাদের বলে তিনি নিজের পছন্দের বইপত্র আনিয়ে নেন। তিনি সারা বিশ্বের বিখ্যাত রাজনৈতিক নেতাদের বই পড়েন।
১৯৯৯ থেকে ২০০০ সালের মধ্যে ভারতের দক্ষিণের রাজ্য হরিয়ানায় নথিপত্র জাল করে ৩ হাজার ২০৬ শিক্ষককে নিয়োগ করা হয়েছিল। যোগ্য ও উচ্চশিক্ষিত প্রার্থীদের নাম বাদ দিয়ে ঘুষের বিনিময়ে অন্যদের নিয়োগ দেওয়া হয়। সেই মামলায় ওমপ্রকাশ চৌতালাসহ আরও ৫৪ জনকে আদালত দোষী সাব্যস্ত করে কারাগারে পাঠান।হরিয়ানা রাজ্যের চারবারের মুখ্যমন্ত্রী ওমপ্রকাশ চৌতালা ভারতের সাবেক উপপ্রধানমন্ত্রী ও জাঠ নেতা দেবী লালের ছেলে। তথ্যসূত্র: বিবিসি।
 
