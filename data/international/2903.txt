
আলোচিত বিষয় সীমান্ত সমস্যা দ্রুত মেটাতে চীন ও ভারত দুই দেশই সহমত হলো। সফররত চীনা প্রেসিডেন্ট শি জিনপিং ও ভারতের প্রধানমন্ত্রী নরেন্দ্র মোদি উভয়েই ‘শান্তি ও উন্নয়নের স্বার্থে’ এই প্রয়োজনীয়তার ওপর জোর দিয়েছেন।নয়াদিল্লিতে গতকাল বৃহস্পতিবার দুই নেতার মধ্যে দেড় ঘণ্টারও বেশি আলোচনায় ঠিক হয়েছে, ‘প্রকৃত নিয়ন্ত্রণরেখা’ (এলএসি) দ্রুত চিহ্নিত করা প্রয়োজন।দুই দেশের মধ্যে গতকাল ১২টি চুক্তি হয়েছে। চীনা প্রেসিডেন্ট বলেছেন, আগামী পাঁচ বছরে তাঁরা ভারতে বুলেট ট্রেন, সড়ক ও শিল্প এলাকাসহ বিভিন্ন খাতে দুই হাজার কোটি ডলার বিনিয়োগ করবেন। আগামী বছরের প্রথম দিকে চীন সফরের জন্য প্রধানমন্ত্রী মোদিকে আমন্ত্রণ জানিয়েছেন তিনি।দুই দেশের সার্বিক সহযোগিতার ক্ষেত্রে সীমান্ত সমস্যা সব সময় কাঁটার মতো খচখচ করে। চীনা প্রেসিডেন্টের সফরের সময়েই কাশ্মীরের লাদাখে চীনা সেনার উপস্থিতি বিতর্কের সৃষ্টি করেছে। দেড় ঘণ্টার দ্বিপক্ষীয় আলোচনায় মোদি বিষয়টির উল্লেখ করেন। বৈঠক শেষে সংবাদমাধ্যমের সামনে পাঠ করা বিবৃতিতে মোদি বলেন, প্রকৃত নিয়ন্ত্রণরেখা লঙ্ঘনের মতো ঘটনা শান্তি ও প্রগতির পথে কাঁটা বিছায়। এগুলো বন্ধ হওয়া প্রয়োজন। এর জবাবে শি জিনপিং বলেন, সীমান্ত সমস্যা উত্তরাধিকারসূত্রে পাওয়া। সীমান্ত ঠিকমতো চিহ্নিত না থাকাই এর কারণ। তিনি স্বীকার করেন, সীমান্ত চিহ্নিতকরণের কাজ দ্রুত শেষ করা দরকার।সীমান্ত-বিরোধের সঙ্গে যুক্ত চীনের ভিসা নীতিও। ভারতের অরুণাচল প্রদেশের অধিবাসীদের জন্য চীন ‘স্টেপল ভিসা’ দেয়। ভারত বারবার এ বিষয়ে আপত্তি জানিয়েছে। মোদি এই স্টেপল ভিসা আর অভিন্ন নদী নিয়ে উদ্বেগের কথাটিও তুলেছেন। প্রেসিডেন্ট শি ‘স্টেপল ভিসা’ নিয়ে কোনো মন্তব্য করেননি। তবে, ভারতীয়দের জন্য কৈলাস-মানস সরোবর তীর্থযাত্রার বিকল্প রাস্তা খোলার কথা জানিয়েছেন। এ ছাড়া আঞ্চলিক সহযোগিতার ক্ষেত্র বিস্তারে চীন-মিয়ানমার-বাংলাদেশ ও ভারতের মধ্যে প্রস্তাবিত সড়ক যোগাযোগের বিষয়ে তাঁরা সম্মত বলে শি জানিয়েছেন।মোদি বাণিজ্য-বৈষম্য দূর করার তাগিদ দিয়ে বলেছেন, ভারতীয় পণ্যের জন্য চীনা বাজারকে আরও উন্মুক্ত করতে হবে। শি জিনপিং বৈষম্যের কথা স্বীকার করে তা দূর করার প্রতিশ্রুতি দিয়েছেন। বলেছেন, ওষুধ, কৃষিজাত পণ্য, জ্বালানি প্রভৃতি ক্ষেত্র ভারতীয়দের জন্য উন্মুক্ত করা হবে।চীনা প্রেসিডেন্টের বিরুদ্ধে নয়াদিল্লিতে বসবাসকারী তিব্বতিরা গতকালও বিক্ষোভ দেখান।
