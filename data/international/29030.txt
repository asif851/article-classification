
সপ্তাহ তিনেক ধরে হাসপাতালের চাকাওয়ালা শয্যায় শুয়ে গোবিন্দ কেসি। তাই বলে তিনি রোগী নন। নেপালের একজন চিকিৎসক। কাঠমান্ডুর হাসপাতালে ৬০ বছর বয়সী এই মানুষটার শুয়ে থাকার কারণ হচ্ছে অনশন। হাসপাতালের স্বাস্থ্যসেবার মানের উন্নতি চান তিনি। চান, চিকিৎসা নিতে এসে রোগীরা যেন কোনো দুর্ভোগ না পোহান। এ জন্য বেছে নিয়েছেন এই কর্মসূচি।
২০১৫ সালে নেপালে বিধ্বংসী ভূমিকম্পের পর অন্যান্য খাতের মতো স্বাস্থ্য খাতেও নানা সমস্যা লেগেই আছে। বিশ্ব স্বাস্থ্য সংস্থার তথ্যমতে, সে দেশে প্রতি ১০ হাজার মানুষের জন্য মাত্র সাতজন চিকিৎসক। স্বাস্থ্য খাতের সমস্যা সমাধান ও উন্নত স্বাস্থ্যসেবা নিশ্চিত করতে দেশটির চিকিৎসকেরা গত চার বছরে ১০ বার অনশন করেছেন। গেল ডিসেম্বরে সর্বশেষ অনশন হয়েছে। এখনো সেই সমস্যার সমাধান হয়নি। সরকারের পক্ষ থেকে অবশ্য সমাধানের আশ্বাস দেওয়া হয়েছে।
এএফপির প্রতিবেদনে জানানো হয়, জনকল্যাণে আত্মনিবেদিত গোবিন্দ কেসি নেপালের ‘রবিন হুড’ বলে নাম কিনেছেন। দেশের বিভিন্ন এলাকায় ঘুরে ঘুরে মানুষকে তিনি চিকিৎসাসেবা দিয়ে থাকেন। স্বাস্থ্যকর্মীদের প্রশিক্ষণও দেন।
গোবিন্দ বলেন, হাসপাতাল ও চিকিৎসা প্রতিষ্ঠানগুলোয় যথাযথ অবকাঠামো নেই। জনশক্তি এবং পর্যাপ্ত সরঞ্জামেরও অভাব আছে।
২ কোটি ৮০ লাখ জনসংখ্যার দেশ নেপাল। বিশ্ব স্বাস্থ্য সংস্থার মতে, প্রতি ১০ হাজার মানুষের জন্য নেপালে সাতজন করে চিকিৎসক, নার্স ও ধাত্রী আছেন এবং হাসপাতালের শয্যাসংখ্যা মাত্র ৫০। বিশ্ব স্বাস্থ্য সংস্থার মতে, প্রতি ১০ হাজার লোকের জন্য অন্তত ৩৪ দশমিক ৫ জন চিকিৎসক, নার্স ও ধাত্রী দরকার। কিন্তু ঘাটতি আছে নেপালে।
২০১৫ সালে বিধ্বংসী ভূমিকম্পে নেপালের স্বাস্থ্য খাত সমস্যার মধ্যে পড়ে। ওই ভূমিকম্পে দেশটির প্রায় এক-তৃতীয়াংশ ক্লিনিক ও হাসপাতাল ক্ষতিগ্রস্ত হয়। দেশটির মোট জনসংখ্যার ৮০ শতাংশই গ্রামাঞ্চলে বাস করে। এরা স্বাস্থ্যসেবার জন্য রাষ্ট্র পরিচালিত ক্লিনিকের ওপরই নির্ভরশীল। আরা যারা শহরে থাকে, তাদের ভরসা হাসপাতালগুলো, যার অধিকাংশই আবার বেসরকারি।
বিশ্ব স্বাস্থ্য সংস্থার নেপালের কান্ট্রি ডিরেক্টর জস ভ্যান্ডেলার বলেন, এখানে ব্যক্তিগত স্বাস্থ্যসেবার জন্য লোকদের পকেটের বেশ খানিকটা অর্থের ব্যয় হয়ে যায়। এভাবে স্বাস্থ্যের যত্ন নিতে গিয়ে ব্যয়ের কারণে অনেকের বেহাল অবস্থাও হয়।
নেপালের স্বাস্থ্যমন্ত্রী গগন থাপা বলেন, নেপালে স্বাস্থ্যসেবার উন্নতি হয়েছে। শিশু ও মাতৃমৃত্যু হ্রাস হয়েছে। তবে স্বাস্থ্যসেবা সীমিত এবং ব্যয়বহুল। তিনি আরও বলেন, ‘লিভার সমস্যায় আক্রান্ত হলে ব্যয়ের কারণে আপনি ফতুর হয়ে যাবেন।’
গোবিন্দ কেসি বলেন, এটি একটি সেবা খাত হওয়ার কথা। কিন্তু এটা রাজনীতিবিদদের নিজেদের জন্য, রাজনৈতিক দলগুলোর জন্য মুনাফা তৈরির একটি খাত হিসেবে পরিণত হয়েছে।
চিকিৎসক গোবিন্দ স্বাস্থ্য খাতে রাজনৈতিক হস্তক্ষেপ চান না। তিনি চান ব্যবসায়িক স্বার্থ ছেড়ে স্বাস্থ্যসেবা জনগণের জন্য সেবা খাত হিসেবে এগিয়ে যাক। গোবিন্দ ব্রিটেন ও সুইজারল্যান্ডে লোকদের সঙ্গে বাংলাদেশে প্রশিক্ষণ নিয়েছেন। তিনি বলেন, ‘বিশ্বের বড় বড় উন্নত দেশে চিকিৎসা-শিক্ষা খাতের কোনো বাণিজ্যিকীকরণ নেই। আমাদের দেশে এটি অব্যাহতভাবে বাণিজ্যিক খাত হিসেবে গড়ে উঠছে।’
