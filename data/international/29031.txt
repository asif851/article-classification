
চলমান রাজনৈতিক সংকটকে ‘ছোটখাটো ঝড়’ আখ্যা দিয়ে নাকচ করে দিলেন পাকিস্তানের প্রধানমন্ত্রী নওয়াজ শরিফ। গতকাল শনিবার পূর্বাঞ্চলীয় নগর লাহোরে সাংবাদিকদের কাছে এ মন্তব্য করে তিনি বলেন, কয়েক দিনের মধ্যেই এ ঝড় থেমে যাবে।এদিকে সংকট সমাধানে সরকারের সঙ্গে আবারও আলোচনায় বসতে রাজি হয়েছে ইমরান খানের দল পাকিস্তান তেহরিক-ই-ইনসাফ (পিটিআই)। এটা হবে দুই পক্ষের মধ্যে ষষ্ঠ দফার আলোচনা। খবর এএফপি, ডন, জিয়ো টিভি ও এনডিটিভির।নওয়াজ শরিফ তাঁর পদত্যাগের দাবিতে ইমরান খান ও তাহির উল কাদরির চলমান আন্দোলনকে হাল্কা করে দেখাতে চাইলেও স্বীকার করেন এটি অর্থনীতির ক্ষতি করছে। তিনি বলেন, ‘অবস্থান ধর্মঘট অর্থনীতির বিশাল ক্ষতি করছে। আমরা এ ক্ষতি কাটিয়ে উঠব। তবে তাদের বুঝতে হবে এটা উন্নয়ন প্রকল্পগুলোকে ক্ষতিগ্রস্ত করছে।’নওয়াজ শরিফ দাবি করেন, নির্বাচনী সংস্কার ও কমিশন গঠনসহ আন্দোলনকারীদের সব দাবি মেনে নেওয়া হয়েছে।চলমান সংকট সমাধানে গত কয়েক দিনে সরকারের সঙ্গে পিটিআইয়ের পাঁচ দফা আলোচনা হয়েছে। কিন্তু এসব আলোচনায় কোনো ফল আসেনি। পিটিআই প্রধানমন্ত্রী নওয়াজের পদত্যাগের দাবিতে অনড় রয়েছে। আর সরকারের পক্ষ থেকে বলা হচ্ছে, প্রধানমন্ত্রীর পদত্যাগ বাদ দিয়ে পিটিআইয়ের অন্য দাবিগুলোর সঙ্গে সরকার একমত। দুই পক্ষের মধ্যে ষষ্ঠ দফার আলোচনা গতকাল শনিবার শুরু হওয়ার কথা ছিল। আলোচনায় সরকারের পক্ষে ইসহাক দারের নেতৃত্বে পারভেজ রশিদ, আহসান ইকবাল, আবদুল কাদির বেলুচ ও জাহিদ হামিদ এবং পিটিআইয়ের পক্ষে শাহ মেহমুদ কোরেশির নেতৃত্বে আসাদ উমর, শাফকাত মাহমুদ, জাহাঙ্গীর তারিনের অংশ নেওয়ার কথা।পাকিস্তানের সেনাপ্রধান জেনারেল রাহিল শরিফ মধ্যস্থতাকারীর ভূমিকা নেওয়ার প্রেক্ষাপটে নুতন দফা আলোচনায় বসার উদ্যোগ নেয় সরকার ও পিটিআই। এর আগে ইমরান খান সেনাপ্রধানের সঙ্গে বৈঠক করার পর ইসলামাবাদে অবস্থান নেওয়া তাঁর নেতা-কর্মীদের উদ্দেশে বলেন, প্রধানমন্ত্রীর পদ থেকে নওয়াজ সরে না যাওয়া পর্যন্ত তিনি আন্দোলন চালিয়ে যাবেন। ইমরান বলেন, তাঁর দল লাহোর, করাচি, ফয়সালাবাদ ও মুলতানেও অবস্থান কর্মসূচি শুরু করতে পারে। আজ রোববার নতুন কর্মসূচি ঘোষণা করা হতে পারে।এদিকে নওয়াজকে পদত্যাগের জন্য শুক্রবার গভীর রাতে নতুন করে ২৪ ঘণ্টার সময় বেঁধে দেন ইমরানের সঙ্গে আন্দোলনরত পিএটির নেতা কাদরি। ওই রাতেই পিটিআইয়ের ভাইস চেয়ারম্যান শাহ মেহমুদ কোরেশির নেতৃত্বে একটি দল কাদরির সঙ্গে দেখা করে।গত ১৪ আগস্ট লাহোর থেকে পৃথকভাবে মার্চ করে পরদিন ইসলামাবাদে পৌঁছান ইমরান ও কাদরির নেতা-কর্মীরা। পৃথকভাবে অবস্থান নিয়ে সরকার পতনের দাবিতে আন্দোলন চালিয়ে যাচ্ছেন তাঁরা। ইমরান ও কাদরির অভিযোগ, গত বছর অনুষ্ঠিত পার্লামেন্ট নির্বাচনে ব্যাপক জালিয়াতি হয়েছে। তাই ওই নির্বাচনের মাধ্যমে ক্ষমতায় আসা নওয়াজকে পদত্যাগ করতে হবে।এদিকে প্রধানমন্ত্রী পদে নওয়াজ শরিফকে অযোগ্য ঘোষণার জন্য গতকাল লাহোর হাইকোর্টে আবেদন জানানো হয়েছে। চলমান সংকট সমাধানে সেনাবাহিনীর মধ্যস্থতার বিষয়ে নওয়াজ জনগণের সঙ্গে ‘মিথ্যা বলেছেন’ অভিযোগ তুলে ওই আবেদন জানান ইনসাফ ল ইয়ার্স ফোরাম নামের একটি সংগঠনের প্রেসিডেন্ট ও জ্যেষ্ঠ আইনজীবী গওহর নওয়াজ।পাকিস্তান সংকট: ঘটনাপঞ্জিগত বছরের সাধারণ নির্বাচনে ভোট জালিয়াতির প্রতিবাদে গত ২৭ জুন ইমরান খানের পিটিআই ঘোষণা করে,১৪ আগস্ট ইসলামাবাদ অভিমুখে ‘আজাদি মার্চ’ হবে১০ আগস্টপিএটি নেতা তাহির-উল-কাদরিও ১৪ আগস্ট ‘ইনকিলাব মার্চের’ ঘোষণা দেন১৪ আগস্টলাহোর থেকে শুরু দুই নেতার মার্চ শুরু১৬ আগস্টইসলামাবাদ পৌঁছায় মার্চ। পরদিন প্রধানমন্ত্রীকে পদত্যাগের জন্য ৪৮ ঘণ্টা সময় দেন ইমরান১৮ আগস্টজাতীয় পরিষদ থেকে পিটিআই সদস্যদের পদত্যাগের সিদ্ধান্ত ঘোষণা১৯ আগস্টইসলামাবাদের রেড জোনে ঢুকে পড়ে পিটিআই ও পিএটির কর্মীরা২০ আগস্টসেনাবাহিনীর প্রথম প্রতিক্রিয়া আসে। আইএসপিআরের মহাপরিচালক সবাইকে ‘ধৈর্য ও প্রজ্ঞা’র আহ্বান জানান২৫ আগস্টকনস্টিটিউশন অ্যাভিনিউ থেকে বিক্ষোভকারীদের সরাতে ব্যবস্থা নেওয়ার নির্দেশ দেন আদালত
