
কিউবার সাবেক প্রেসিডেন্ট ফিদেল কাস্ত্রোর সঙ্গে পোপ ফ্রান্সিসের সাক্ষাৎ হয়েছে। দুজনের মধ্যে গতকাল রোববার এই সাক্ষাৎ হয়। আজ সোমবার বিবিসি অনলাইনের প্রতিবেদনে জানানো হয়, ঐতিহাসিক সফরে এখন কিউবায় রয়েছেন পোপ ফ্রান্সিস। সেখান থেকে যুক্তরাষ্ট্র যাবেন তিনি। ফিদেল কাস্ত্রোর বাসভবনে প্রায় ৪০ মিনিট ধরে এই প্রবীণ বিপ্লবীর সঙ্গে বিশ্বের রোমান ক্যাথলিক খ্রিষ্টানদের প্রধান ধর্মীয় নেতার বৈঠক হয়। এ সময় তাঁরা বিশ্বের বিভিন্ন বিষয় ও ধর্ম নিয়ে আলোচনা করেন। তাঁরা পরস্পরকে বই উপহার দেন। দুজনের মধ্যকার বৈঠককে ‘অনানুষ্ঠানিক ও বন্ধুত্বপূর্ণ’ বলে বর্ণনা করেছে ভ্যাটিকান। এর আগে কিউবার রাজধানী হাভানায় গতকাল লাখো মানুষের উপস্থিতিতে প্রার্থনায় অংশ নেন পোপ ফ্রান্সিস। হাভানার উদ্দেশে গত শনিবার রোম ছাড়েন পোপ। কিউবা পৌঁছানোর পর পোপকে স্বাগত জানান দেশটির প্রেসিডেন্ট রাউল কাস্ত্রো। পোপ কাল মঙ্গলবার পর্যন্ত কিউবায় অবস্থান করবেন। এ দিনই তিনি ওয়াশিংটনের উদ্দেশে হাভানা ত্যাগ করবেন। ওয়াশিংটনের পাশাপাশি যুক্তরাষ্ট্রের নিউইয়র্ক ও ফিলাডেলফিয়ায় যাবেন পোপ। যুক্তরাষ্ট্র সফরকালে তিনি মার্কিন কংগ্রেসে এবং আসন্ন জাতিসংঘের সাধারণ পরিষদের অধিবেশনে ভাষণ দেবেন। ২৮ সেপ্টেম্বর তিনি যুক্তরাষ্ট্র থেকে রোমে ফিরবেন। পোপ ফ্রান্সিস এই প্রথম কিউবা ও যুক্তরাষ্ট্র সফর করছেন। তিনি এমন এক সময়ে দেশ দুটি সফর করছেন, যখন হাভানা ও ওয়াশিংটনের মধ্যে সম্পর্ক ক্রমেই উষ্ণ হচ্ছে। দীর্ঘদিনের বৈরিতা ছেড়ে গত বছর দেশ দুটির মধ্যে স্বাভাবিক কূটনৈতিক সম্পর্ক প্রতিষ্ঠায় ভ্যাটিকান গুরুত্বপূর্ণ ভূমিকা রাখে।
