
১৩ থেকে ২৪ মার্চ অনুষ্ঠিত হতে যাচ্ছে জাতিসংঘের নারীর মর্যাদাসংক্রান্ত কমিশনের (কমিশন অন স্ট্যাটাস অন উইমেন) বার্ষিক সম্মেলন। প্রতিবছর এই সম্মেলনে বিশ্বের অধিকাংশ দেশ থেকে কয়েক হাজার নারী প্রতিনিধি অংশগ্রহণ করে থাকেন। যুক্তরাষ্ট্রের প্রেসিডেন্ট ডোনাল্ড ট্রাম্প মুসলিমপ্রধান সাতটি দেশের নাগরিকদের যুক্তরাষ্ট্রে প্রবেশের ওপর নিষেধাজ্ঞা দেওয়ায় এ বছর তাঁদের অনেকেই এই সম্মেলনে অংশগ্রহণ করবেন না।
জেনেভাভিত্তিক নারীদের আন্তর্জাতিক সংগঠন ইন্টারন্যাশনাল লিগ ফর পিস অ্যান্ড ফ্রিডম জানিয়েছে, তারা এ বছরের নারী সম্মেলনে অংশ নিতে নিউইয়র্ক আসছে না। ট্রাম্পের নিষিদ্ধাদেশের বিরুদ্ধে প্রতিবাদস্বরূপ এই সিদ্ধান্ত। ট্রাম্পের আদেশটি এই মুহূর্তে আদালতের নির্দেশক্রমে স্থগিত থাকলেও ইন্টারন্যাশনাল লিগ ফর পিস অ্যান্ড ফ্রিডম বলেছে, ভ্রমণনিষেধাজ্ঞার তালিকায় থাকা সাতটি দেশের প্রতি সংহতি প্রকাশসহ নীতিগত কারণে তারা এই সিদ্ধান্ত গ্রহণে বাধ্য হয়েছে। উল্লেখ্য, ১০২ বছরের পুরোনো সংগঠনটি এই প্রথমবারের মতো নারী কমিশনের বার্ষিক সম্মেলনে অংশ নিচ্ছে না।
ইন্টারন্যাশনাল লিগ মনে করে, ওই সাত দেশ থেকে নারীদের এই সম্মেলনে অংশগ্রহণ করতে না দিলে তা নারীর মর্যাদা কমিশনের মূল লক্ষ্য (সব নারীর জন্য একটি উন্মুক্ত ও অংশগ্রহণমূলক প্রতিষ্ঠান হিসেবে কাজ করা) ব্যাহত হবে।
 
