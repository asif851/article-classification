
সিরিয়ার যুদ্ধবিধ্বস্ত শহর আলেপ্পোর বিদ্রোহী নিয়ন্ত্রিত এলাকায় বিমান হামলায় একই পরিবারের ১৪ জন নিহত হয়েছে। দ্য সিভিল ডিফেন্স নামে উদ্ধারকারী একটি দল এ তথ্য জানিয়েছে।
‘হোয়াইট হেলমেট’ নামে বেশি পরিচিত সিভিল ডিফেন্স জানায়, আলেপ্পোর আল-মারজেহ এলাকায় এই বোমা বর্ষণের ঘটনা ঘটে। এতে নিহত ব্যক্তিদের মধ্যে দুটি ছয় সপ্তাহ বয়সী শিশু এবং আট বা এর কম বয়সী আরও ছয় শিশু রয়েছে। সিভিল ডিফেন্স বলছে, রুশ বিমান থেকে এ হামলা চালানো হয়।
গত মাসে রাশিয়া ও যুক্তরাষ্ট্রের মধ্যে সম্পাদিত সিরিয়ার যুদ্ধবিরতি চুক্তি ভেস্তে যায়। এরপর থেকেই সেখানে সরকারি বাহিনী ও বিদ্রোহীদের মধ্যে তীব্র লড়াই শুরু হয়। যুক্তরাষ্ট্র ও পশ্চিমা দেশগুলো বাশারবিরোধী বিদ্রোহীদের সমর্থন দিচ্ছে। অন্যদিকে প্রেসিডেন্ট বাশার রাশিয়ার মিত্র হিসেবে পরিচিত। সিরিয়ার পরিস্থিতি পর্যবেক্ষণকারী যুক্তরাষ্ট্রভিত্তিক সংগঠন সিরিয়ান অবজারভেটরি ফর হিউম্যান রাইটস বলেছে, যুদ্ধবিরতি ভেঙে যাওয়ার পর থেকে আলেপ্পোয় ৪৪৮ জন নিহত হয়েছে। এর মধ্যে ৮২টি শিশু।
