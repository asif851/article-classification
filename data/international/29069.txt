
সিরিয়ার দক্ষিণাঞ্চলে ইরানের তৈরি একটি মানবহীন আকাশযান ড্রোন গুলি করে ভূপাতিত করেছে মার্কিন যুদ্ধবিমান। মার্কিন সামরিক বাহিনীর এক বিবৃতিতে এ তথ্য দেওয়া হয়।
বিবিসি অনলাইনের প্রতিবেদনে জানানো হয়, মার্কিন সামরিক কর্মকর্তারা জানান, ইরানের তৈরি ড্রোনটি সিরিয়ার সরকার বাহিনী পরিচালনা করত। গতকাল মঙ্গলবার মার্কিন যুদ্ধবিমান এফ-১৫ই সিরিয়ার দক্ষিণাঞ্চলের উত্তর-পূর্বের তানাফ শহরে ড্রোনটির ওপর গুলি চালিয়ে ভূপাতিত করে। তাঁরা জানান, ড্রোনটি সশস্ত্র ছিল। এ ছাড়া মার্কিন নেতৃত্বাধীন জোটের সৈন্যদের জন্য হুমকি হিসেবে বিবেচনা করা হচ্ছিল। ২০১২ সালের মডেলের ড্রোনটির নাম সাহেদ-১২৯। এটি বোমা ও ক্ষেপণাস্ত্র বহনে সক্ষম ছিল।
তানাফ শহরটি ইরাক ও জর্ডান সীমান্তের কাছে অবস্থিত। গত রোববার যুক্তরাষ্ট্র সিরিয়ার একটি যুদ্ধবিমান ভূপাতিত করে।
