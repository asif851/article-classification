
বিশ্বের সবচেয়ে বয়স্ক জাতীয় নেতা জিম্বাবুয়ের প্রেসিডেন্ট রবার্ট মুগাবে বলেছেন, তাঁর ‘গ্রহণযোগ্য বিকল্প’ নেতা এখনো পাওয়া যায়নি। তাই এখনই ক্ষমতা থেকে সরে যাওয়ার ইচ্ছা তাঁর নেই। তিনি বার্ধক্যজনিত সমস্যা সত্ত্বেও আগামী বছরে অনুষ্ঠেয় নির্বাচনে অংশ নিয়ে জয় সাপেক্ষে প্রেসিডেন্ট থাকতে চান। গতকাল মঙ্গলবার ছিল মুগাবের জন্মদিন। এই দিনে তিনি ৯৩ বছরে পা রাখলেন। জন্মদিন সামনে রেখে জিম্বাবুয়ের সংবাদমাধ্যম তাঁর সাক্ষাৎকার নিয়েছে। সেখানে তিনি তাঁর ক্ষমতা ধরে রাখার বিষয়টি পরিষ্কার করেন। গতকাল রাজধানী হারারেতে সহকর্মীদের নিয়ে মুগাবে ঘরোয়াভাবে তাঁর জন্মদিনের অনুষ্ঠান করেন। তবে দেশটির দ্বিতীয় বৃহৎ শহর বুলাওয়ের মাতোবো ন্যাশনাল পার্কে শনিবার মূল উৎসব অনুষ্ঠান হবে। সেখানে ক্ষমতাসীন জানু পিএফ পার্টির হাজার হাজার নেতা-কর্মী ও সমর্থক জড়ে হয়ে মুগাবের জন্মদিন উদ্যাপন করবেন। প্রতিবছরের মতো এবারও সেখানে ভূরিভোজের জন্য বহু হাতি, মহিষ ও ইম্পালা হরিণের মতো বড় বড় প্রাণী জবাই করা হবে বলে মনে করা হচ্ছে। রাষ্ট্রীয় সংবাদপত্র সানডে মেইলকে দেওয়া সাক্ষাৎকারে মুগাবেকে জিজ্ঞাসা করা হয়, শিগগিরই অবসরে যাবেন কি না। এর জবাবে তিনি বলেন, দলের অধিকাংশ নেতা-কর্মী মনে করেন দল এবং সরকারের নেতৃত্ব দিতে পারে এমন ‘গ্রহণযোগ্য বিকল্প নেতা’ নেই। তিনি এসব নেতা-কর্মীকে হতাশ করে অবসরে যেতে পারেন না। তিনি বলেন, ‘তাঁরা চায় আমি নির্বাচনে দাঁড়াই। আমার যদি মনে হয় আমি আর দায়িত্ব পালনে সক্ষম নই, তাহলে আমি নিজেই দলের কাছে অব্যাহতি চাইব। কিন্তু অব্যাহতি চাওয়ার মতো অবস্থা এখনো হয়নি।’১৯৮০ সালে জিম্বাবুয়ে স্বাধীন হওয়ার পর থেকেই দেশটির প্রেসিডেন্ট হিসেবে দায়িত্ব পালন করছেন মুগাবে। সম্প্রতি রবার্ট মুগাবের স্ত্রী গ্রেস মুগাবে বলেছেন, তাঁর স্বামী নির্বাচনে দাঁড়াবেনই। ভোটের আগে তাঁর স্বামীর মৃত্যু হলে প্রয়োজনে তাঁর লাশকেই দাঁড় করিয়ে দেওয়া হবে।
