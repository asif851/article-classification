
মার্কিন প্রেসিডেন্ট বারাক ওবামা সিরিয়ায় যুক্তরাষ্ট্রের স্থলসেনা পাঠানোর সম্ভাবনা উড়িয়ে দিয়েছেন। বলেছেন, শুধু সামরিক শক্তি দিয়ে সিরিয়া সমস্যার সমাধান করা যাবে না। সেখানে স্থলসেনা পাঠানো ভুল হবে। তিনি বলেছেন, তাঁর ক্ষমতার বাকি নয় মাসের মধ্যে ইসলামিক স্টেট বা আইএসকে নির্মূল করা যাবে বলেও তিনি মনে করেন না।গতকাল রোববার বিবিসিকে দেওয়া এক একান্ত সাক্ষাৎকারে বারাক ওবামা এসব কথা বলেন। তিন দিনের সফর শেষে গতকালই ওবামা যুক্তরাজ্য থেকে জার্মানিতে যান।সিরিয়ায় স্থলসেনা পাঠানো-বিষয়ক এক প্রশ্নের জবাবে ওবামা বলেন, ‘বাশার আল–আসাদ সরকারকে উৎখাত করার লক্ষ্যে সিরিয়ায় যুক্তরাষ্ট্র কিংবা যুক্তরাজ্যের স্থলসেনা পাঠানো ভুল হবে।’
সিরিয়া ইস্যুতে ওবামা বলেন, ‘বিষয়টির কোনো সহজ সমাধান আছে বলে আমি মনে করি না।’ তিনি বলেন, সিরিয়ার সমস্যা দীর্ঘমেয়াদি। শুধু সামরিক শক্তি দিয়ে এই সমস্যার সমাধান সম্ভব নয়।
আইএস বিষয়ে ওবামা বলেন, সিরিয়ার রাকার মতো যেসব জায়গায় আইএসের জোরালো ঘাঁটি আছে, সেখানে মার্কিন নেতৃত্বাধীন জোট হামলা অব্যাহত রাখবে। ওবামা বলেন, আন্তর্জাতিক সম্প্রদায়কে সিরিয়া ইস্যুতে রাশিয়া, ইরানসহ উদারপন্থী বিভিন্ন গ্রুপকে আলোচনার টেবিলে বসানোর জন্য তাদের ওপর চাপ দেওয়া অব্যাহত রাখতে হবে। ‘তবে সেটা কঠিন’ বলে মন্তব্য করেন ওবামা। যেসব দেশ এখনো পার্লামেন্টে সিরিয়ার বিরুদ্ধে ব্যবস্থা নেওয়ার বিষয়টি অনুমোদন করেনি, অথচ চায় যুক্তরাষ্ট্র এ বিষয়ে ব্যবস্থা নিক, সেসব দেশের তীব্র সমালোচনা করেন ওবামা।
ওবামা বলেন, সিরিয়া সংকট একটি ‘আন্তদেশীয় সমস্যা’। এ কারণে এটি আন্তদেশীয়ভাবেই মোকাবিলা করতে হবে।
আইএস প্রসঙ্গে ওবামা বলেন, আগামী নয় মাসেই আইএস নির্মূল করা যাবে, সেই আশা তিনি করেন না।
যুক্তরাজ্যের ইউরোপীয় ইউনিয়ন (ইইউ) থেকে বেরিয়ে যাওয়া বা ‘ব্রেক্সিট’ সম্পর্কে ওবামা আবারও হুঁশিয়ারি দেন। তিনি বলেন, ইইউ ছাড়লে যুক্তরাজ্যের সঙ্গে যুক্তরাষ্ট্রের নতুন কোনো বাণিজ্য চুক্তি হতে ১০ বছর পর্যন্ত সময় লেগে যেতে পারে।
পারিবারিক জীবন নিয়েও কথা বলেন ওবামা। স্ত্রী মিশেলকে তিনি ‘অনন্য নারী’ উল্লেখ করে বলেন, সন্তানদের লালন-পালন করার ক্ষেত্রে ‘আমি কামলা আর সে (মিশেল) ম্যানেজার’।
 
