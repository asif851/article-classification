
অস্ট্রেলিয়ায় সমকামীদের বিয়ে বৈধতা পেতে যাচ্ছে। কোনো ধরনের সংশোধন ছাড়াই আজ বৃহস্পতিবার প্রতিনিধি পরিষদে এ-সংক্রান্ত বিল পাস হয়। এর মধ্য দিয়ে এক দশকেরও বেশি সময় ধরে চলা এ বিতর্কের অবসান হলো। বিবিসি অনলাইনের খবরে এ তথ্য জানানো হয়।
বিষয়টি প্রতিনিধি পরিষদে উত্থাপিত হলে ১০০ জনের বেশি এমপি এ নিয়ে কথা বলেন।  বেশির ভাগ এমপি বিবাহ আইন পরিবর্তনের পক্ষে ভোট দেন। আট দিন আগে সিনেটেও এই বিলের পক্ষে ভোট পড়ে।
বিল পাসের পর পার্লামেন্টে তাৎক্ষণিক উদ্‌যাপন শুরু হয়ে যায়। অনেকে চিৎকার করেন এবং সাধুবাদ জানান। কেউ কেউ গান ধরেন।
সমকামীদের বিয়ের সমর্থক অনেকে নিম্নকক্ষ থেকে আসা রায়ের প্রত্যক্ষদর্শী হতে ক্যানবেরা ছুটে গেছেন। পাবলিক গ্যালারিতে থাকা সমর্থকেরা গেয়ে ওঠেন ‘আই অ্যাম, ইউ আর, উই আর অস্ট্রেলিয়ান’। এর আগে এমপিরা আবেগাপ্লুত হয়ে একে অপরকে জড়িয়ে ধরেন।
অস্ট্রেলিয়ার গভর্নর জেনারেল আশা করছেন, আগামী কয়েক দিনের মধ্যেই বিলটি অনুমোদন পাবে। আনুষ্ঠানিকভাবে এটি আইনে পরিণত হবে।
এর আগে সমকামী বিয়ের বিষয়ে দেশটিতে আট সপ্তাহ ধরে গণভোট হয়। সেখানে প্রায় ১ কোটি ২৭ লাখ মানুষ ভোট দেন, যা মোট ভোটারের ৭৯ দশমিক ৫ শতাংশ। তাঁদের মধ্যে প্রায় ৬১ দশমিক ৬ শতাংশ ‘হ্যাঁ’ ভোট ও ‘না’ ভোট দিয়েছে ৩৮ দশমিক ৪ শতাংশ। অস্ট্রেলিয়ান পরিসংখ্যান ব্যুরো গত ১৫ নভেম্বর গণভোটের ফলাফল ঘোষণা করে।
 
 
