
২০১৪-১৫ আয়কর বর্ষে ভারতে কোটিপতির সংখ্যা ৫৯ হাজার ৮৩০জন। এর মধ্যে চাকরিজীবী ৩০ হাজার ৫৬৭ জন। গতকাল বুধবার ভারতের আয়কর দপ্তর ওই আয়কর বর্ষের জমার হিসেব নিকেশ প্রকাশ করে।
হিসেবে বলা হয়েছে, এর মধ্যে কোটিপতি ব্যবসায়ী বা শিল্পপতির সংখ্যা মাত্র ২৯ হাজার ২৬৩ জন।
২০১৩-১৪ আর্থিক বছরে এই কোটিপতির সংখ্যা ছিল ৪৮ হাজার ৪১৭ জন।
আয়কর হিসেব প্রতিবেদনে দেখা যায়, ১-৫ কোটি রুপি আয়কারী সংখ্যা হলো ৫৫ হাজার ৩৩১ জন, ৫-১০ কোটির সংখ্যা ৩ হাজার ২০ জন, ১০-২৫ কোটির ১১৫৬ জন, ২৫-৫০ কোটির ২৩৩ জন, ৫০-১০০ কোটির ৫৮ জন, ১০০-৫০০ কোটির ৩১ জন এবং ৫০০’র বেশি মাত্র একজন।
অন্যদিকে চাকরিজীবীদের হিসেবে বলা হয়েছে, ১-৫ কোটি রয়েছে ২৮ হাজার ৯১৯ জনের, ৫-১০ কোটি রয়েছে ১২২৮ জন, ১০-২৫ কোটির রয়েছে ৩৪৬ জন, ২৫—৫০ কোটির মালিক ৫৮ জন, ৫০-১০০ কোটি রয়েছে ১১ জনের এবং ১০০ থেকে ৫০০ কোটি রয়েছে ৫ জনের। আয়কর দপ্তরে পেশ করা নথি পর্যালোচনা করে ভারতের আয়কর দপ্তর এই প্রতিবেদন পেশ করেছে।
প্রতিবেদনে এ কথাও বলা হয়েছে, ভারতের ১২১ কোটি মানুষের মধ্যে আয়কর রিটার্ন জমা দেন ৪ কোটি ৭ লাখ মানুষ। যদি শিল্পপতি ও ব্যবসায়ীরা তাদের সম্পদের সঠিক হিসাব দিতেন তাহলে আয়কর দপ্তরের আয় আরও বেড়ে যেত। তবে শিল্পপতি ও ব্যবসায়ীরা আয় কম দেখাতে পারলেও চাকরিজীবীরা সেই সুযোগ পাচ্ছেন না।
