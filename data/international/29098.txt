
ইরাকের রাজধানী বাগদাদের খ্রিষ্টান এলাকায় বোমা মেরে আজ বুধবার অন্তত ৩৭ জন খ্রিষ্টানকে হত্যা করা হয়েছে বলে নিশ্চিত করেছেন দেশটির পুলিশ ও হাসপাতালের কর্মকর্তারা। রয়টার্স বলছে, একটি গির্জার লাগোয়া স্থানে গাড়িবোমা হামলাও চালায় দুর্বৃত্তরা।পুলিশ বলছে, খ্রিষ্ট-ভক্তরা যখন দক্ষিণ বাগদাদের দৌরা এলাকার গির্জাটি থেকে বেরিয়ে আসছিল, তখন পার্ক করে রাখা গাড়িতে বোমাটি বিস্ফোরিত হয়। এখনো কোনো গোষ্ঠী বা দল হামলার দায়িত্ব স্বীকার করেনি।দৌরাতে একটি বাজারে দুটি বোমা হামলায় অন্তত ছয় ব্যক্তি নিহত ও ১৪ জন আহত হয়েছে বলে জানিয়েছে পুলিশ।গত সপ্তাহে শিয়া ধর্মাবলম্বীদের আরবাইন অনুষ্ঠানে গুলি ও বোমা হামলা চালিয়ে সুন্নিরা কয়েক শ শিয়াকে হত্যা করেছিল।গত পাঁচ বছরে ইরাকে বিভিন্ন ধর্মীয় সম্প্রদায়ের মধ্যে সংঘাত বহুগুণ বেড়েছে। প্রধানমন্ত্রী নুরি আল-মালিকিসহ সরকারের বেশির ভাগ উচ্চপদস্থ ব্যক্তি শিয়া ধর্মাবলম্বী বলে সরকারের সমর্থক ও অনুসারীদের ওপর উগ্রপন্থী সুন্নি ধর্মাবলম্বীরা একের পর এক প্রাণঘাতী হামলা চালিয়ে যাচ্ছে। শুধু এ বছরই সুন্নিরা নৃশংস ও বীভত্স হামলা চালিয়ে নারী-শিশু-বৃদ্ধসহ কয়েক হাজার মানুষকে হত্যা করেছে।আল-কয়েদা ও এটির সহযোগী ইসলামপন্থী সংগঠনগুলো বহুদিন ধরে সংখ্যালঘু খ্রিষ্টানদের ওপর হত্যাযজ্ঞ চালিয়ে আসছে। ২০১০ সালে আল-কায়েদার সদস্যরা একটি গির্জায় হামলা চালিয়ে বহু ধর্মপ্রাণ ও নিরীহ খ্রিষ্টানকে হত্যা করেছিল।
 
 
