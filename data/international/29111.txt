
 যুক্তরাষ্ট্রের পূর্বাঞ্চলীয় উপকূল ও দক্ষিণাঞ্চলে ভারী তুষারঝড়ে জনজীবন বিপর্যস্ত হয়ে পড়েছে। প্রায় পাঁচ লাখ ঘরবাড়ি ও ব্যবসাপ্রতিষ্ঠান বিদ্যুত্ বিচ্ছিন্ন হয়ে পড়েছে। দুর্যোগপূর্ণ আবহাওয়ার কারণে তিন হাজার ৩০০টি ফ্লাইট বাতিল করা হয়েছে। আজ বৃহস্পতিবার বিবিসি অনলাইনের খবরে এ কথা জানানো হয়।
খবরে বলা হয়, যুক্তরাষ্ট্রের টেক্সাস থেকে মেইনে অঙ্গরাজ্য পর্যন্ত মোট ২২টি অঙ্গরাজ্য ঝড়ে আক্রান্ত হয়েছে। এ পর্যন্ত ১০ জনের মৃত্যু হয়েছে। তুষারঝড়ে ওয়াশিংটন থেকে বোস্টন পর্যন্ত আট ইঞ্চি পর্যন্ত বরফের স্তর জমে গেছে।
দেশটির আবহাওয়া দপ্তর জানায়, আজ বৃহস্পতিবার উত্তর-পূর্বাঞ্চলীয় পেনসিলভানিয়া থেকে নিউইয়র্কের হাডসন উপত্যকা হয়ে নিউ ইংল্যান্ড পর্যন্ত বিস্তৃত অঞ্চলজুড়ে ১০ থেকে ২০ ইঞ্চি পর্যন্ত পুরু বরফের স্তর জমতে পারে।
দক্ষিণ ক্যারোলাইনা অঙ্গরাজ্য ও জর্জিয়ার উত্তরাঞ্চলের সব কাউন্টিতে দুর্যোগ-পরিস্থিতি ঘোষণা করেছেন দেশটির প্রেসিডেন্ট বারাক ওবামা।
যুক্তরাষ্ট্রীয় জরুরি ব্যবস্থাপনা সংস্থা (ফেমা) গতকাল বিকেলে জানিয়েছে, খাদ্য, পানি, কম্বল, জেনারেটরসহ ত্রাণসহায়তা সরবরাহ করা হচ্ছে।
 
