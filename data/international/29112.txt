
যুক্তরাষ্ট্রজুড়ে লাখ লাখ মানুষ তীব্র শীত মোকাবিলার শেষ প্রস্তুতি নিতে ব্যস্ত। মেরু আবর্তের প্রভাবে ওই দেশে তাপমাত্রা দুই দশকের মধ্যে সর্বনিম্ন পর্যায়ে নেমে যাওয়ার পূর্বাভাস দেওয়া হয়েছে।কানাডার কয়েকটি অঞ্চল ও যুক্তরাষ্ট্রের উত্তর-পূর্বাঞ্চলে চলতি বছরের শুরু থেকেই শূন্যের নিচে তাপমাত্রা বিরাজ করছে। এসব এলাকায় ইতিমধ্যে বড় ধরনের তুষারপাত ও শৈত্যপ্রবাহের কারণে দুই ফুট পুরু তুষারের স্তর পড়েছে। এই দুর্যোগে গত বুধবার থেকে এ পর্যন্ত ১৬ জন প্রাণ হারিয়েছে। এ ছাড়া বাতিল করা হয়েছে উড়োজাহাজের অন্তত তিন হাজার ৭০০টি ফ্লাইট। বিভিন্ন অঞ্চলে শিক্ষাপ্রতিষ্ঠান বন্ধ করে দেওয়া হয়েছে। আর স্থানীয় লোকজনকে খাবারের মজুদসহ ঘরের ভেতরে অবস্থানের পরামর্শ দেওয়া হয়েছে।শৈত্যপ্রবাহ যুক্তরাষ্ট্রের মধ্য-পশ্চিমাঞ্চলের দিকে এগিয়ে যেতে শুরু করেছে। এতে দক্ষিণাঞ্চলীয় টেনেসি ও অ্যালাবামা অঙ্গরাজ্যও হুমকির মুখে পড়েছে। মিনেসোটা ও নর্থ ডাকোটা অঙ্গরাজ্যেও স্মরণকালের সবচেয়ে খারাপ আবহাওয়া বিরাজ করতে পারে। ‘বিপজ্জনক’ ঠান্ডা থেকেমিনেসোটার শিশুদের সুরক্ষা নিশ্চিত করতে স্থানীয় সব বিদ্যালয় গতকাল সোমবার বন্ধ ঘোষণা করেন গভর্নর মার্ক ডেটন।এবারের ব্যতিক্রমী তীব্র ঠান্ডার কারণ হিসেবে সুমেরু অঞ্চল থেকে প্রবাহিত বিশেষ ধরনের আবর্তকে দায়ী করা হচ্ছে। ঘড়ির কাঁটার বিপরীতমুখী ওই শৈত্যপ্রবাহ এবং বাতাসের সমন্বয়ে তৈরি আবর্তটির কারণে যুক্তরাষ্ট্রের উত্তর ও মধ্যাঞ্চলে তাপমাত্রা মাইনাস ৫১ ডিগ্রি সেলসিয়াসে নেমে যায়।যুক্তরাষ্ট্রের জাতীয় আবহাওয়া বিভাগ সূত্র জানায়, মধ্য-পশ্চিমাঞ্চল থেকে শুরু করে মধ্য-আটলান্টিক অঞ্চল দিয়ে গত কয়েক বছরে সবচেয়ে তীব্র শৈত্যপ্রবাহ শুরু হয়েছে। ওহাইও, সাউথ ডাকোটা ও ইলিনয় অঙ্গরাজ্যে ওই প্রবল শীত জেঁকে বসবে। এ ছাড়া টেনেসি ও কেন্টাকি অঙ্গরাজ্যেও কয়েক ইঞ্চি পুরু তুষার পড়তে পারে।বিশেষজ্ঞরা বলছেন, এ ধরনের পরিস্থিতিতে মানুষের অনাবৃত ত্বক তুষারের সংস্পর্শে পাঁচ মিনিটেই আক্রান্ত হতে পারে। এবারের শৈত্যপ্রবাহ মানুষের ‘জীবনের জন্য হুমকি’।এদিকে, নিউইয়র্কের জন এফ কেনেডি বিমানবন্দরে গত রোববার একটি উড়োজাহাজ অবতরণের পর তুষারে পিছলে পার্শ্ববর্তী সড়কে চলে যায়। এ ঘটনায় কেউ আহত না হলেও সেখানকার সব ফ্লাইট দুই ঘণ্টা বন্ধ রাখা হয়।নিউ ইংল্যান্ড অঞ্চল, নিউইয়র্ক ও ওয়াশিংটন ডিসিসহ যুক্তরাষ্ট্রের দক্ষিণ ও পূর্বাঞ্চলে তুষারপাত অব্যাহত রয়েছে এবং চলতি সপ্তাহের মধ্যভাগ পর্যন্ত পরিস্থিতির উন্নতির সম্ভাবনা দেখা যাচ্ছে না। মিশিগান অঙ্গরাজ্যের গভর্নর রিক স্নাইডার জনসাধারণকে রাস্তায় বেরোনোর পরামর্শ দিয়েছেন। এএফপি।
