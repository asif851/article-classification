
উত্তর কোরিয়ার রাজনৈতিক নেতৃত্বে গুরুত্বপূর্ণ পরিবর্তনের আভাস পাওয়া গেছে। দেশটির সর্বোচ্চ ক্ষমতার অধিকারী প্রেসিডেন্ট কিম জং উনের পর দ্বিতীয় নেতা হিসেবে হোয়াং পিয়ং সোর নাম ঘোষণা করা হয়েছে।উত্তর কোরিয়ার রাষ্ট্রীয় বার্তা সংস্থা কেসিএনএর খবরের বরাত দিয়ে আজ শুক্রবার বার্তা সংস্থা এএফপির খবরে জানানো হয়, পিয়ংইয়ংয়ে মে দিবস উদযাপনের সময় কোরিয়ান পিপলস আর্মির (কেপিএ) জেনারেল পলিটিক্যাল ব্যুরোর পরিচালক হিসেবে হোয়াং পিয়ং সোর নাম ঘোষণা করা হয়। আগে এই পদে ছিলেন চো রিয়ং হায়ে।সেনাবাহিনীতে কিমের পরে এ পদটিকে গুরুত্বপূর্ণ পদ হিসেবে বিবেচনা করা হয়।আন্তর্জাতিক বিরোধিতার পরও উত্তর কোরিয়া চতুর্থ পারমাণবিক পরীক্ষা চালানোর প্রস্তুতি নিচ্ছে—এমন খবরের মধ্যে আবার নেতৃত্বে বদলের বিষয়টি নতুন করে উদ্বেগের সৃষ্টি করবে।কেসিএনএর প্রতিবেদন অনুযায়ী, গত ২৮ এপ্রিল ভাইস মার্শাল হিসেবে হোয়াংয়ের পদোন্নতির একদিন পরই এ ঘোষণা আসে।তবে চোর কী হবে, এ বিষয়টি এখনো স্পষ্ট নয়। গত ডিসেম্বরে কিমের ফুপা জ্যাং সং থায়েককে মৃত্যুদণ্ড দেওয়ার পর চোয়ে অনানুষ্ঠানিকভাবে দ্বিতীয় প্রধান হিসেবে দায়িত্ব পালন করছিলেন। তবে তিনি পলিট ব্যুরোর স্ট্যান্ডিং কমিটির সদস্য, সেন্ট্রাল মিলিটারি কমিশন ও ন্যাশনাল ডিফেন্স কমিশনের ভাইস চেয়ারম্যান হিসেবে দায়িত্ব পালন করছেন। 
