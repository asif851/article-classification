
বিএসএফের গুলিতে বিক্ষোভকারী হতাহতের ঘটনার প্রতিবাদে ডাকা বনেধ গতকাল শুক্রবার ভারতশাসিত জম্মু ও কাশ্মীর অচল হয়ে পড়ে। সম্ভাব্য সহিংস বিক্ষোভ নিয়ন্ত্রণে শত শত পুলিশ ও আধা সামরিক বাহিনী বিএসএফের সদস্য মোতায়েন করা হয়। রাজ্যজুড়ে গতকাল দোকানপাট, শিক্ষাপ্রতিষ্ঠান ও অধিকাংশ সরকারি কার্যালয় বন্ধ ছিল। কাশ্মীরের গ্রীষ্মকালীন রাজধানী শ্রীনগরের প্রায় ৩২০ কিলোমিটার দক্ষিণে রামবান জেলার গুল এলাকায় গত বৃহস্পতিবার বিএসএফের গুলিতে চারজন বিক্ষোভকারী নিহত ও বেশ কয়েকজন আহত হয়। এ ঘটনার প্রতিবাদে বৃহস্পতিবার স্বাধীনতাপন্থী জম্মু ও কাশ্মীর লিবারেশন ফ্রন্ট (জেকেএলএফ) তিন দিনের বনেধর ডাক দেয়। গতকাল শ্রীনগরে শত শত পুলিশ ও বিএসএফের সদস্য মোতায়েন করা হয়। শহরের রাস্তাঘাট ছিল প্রায় জনশূন্য। জম্মুর ভাদেরওয়াহ, বানিহাল, থাথরি, কিশতওয়ার, গুল ও দোদাসহ বিভিন্ন স্থানে বিক্ষোভকারীরা বিএসএফ ও পুলিশকে লক্ষ্য করে পাথর ছোড়ে। দুই পক্ষের মধ্যে ধাওয়া-পাল্টাধাওয়া চলে। বুধবার গভীর রাতে বিএসএফ কথিত জঙ্গিদের গ্রেপ্তারের জন্য গুল এলাকায় একটি মাদ্রাসায় তল্লাশি চালায়। অভিযোগ উঠেছে, এ সময় ওই মাদ্রাসার একজন তত্ত্বাবধায়ককে পেটানো হয়। এর প্রতিবাদে গতকাল বৃহস্পতিবার স্থানীয় লোকজন বিএসএফের একটি ঘাঁটির সামনে বিক্ষোভ করে। এর একপর্যায়ে বিএসএফের সদস্যরা গুলি চালান। এতে হতাহতের ওই ঘটনা ঘটে। প্রাথমিকভাবে পুলিশ জানিয়েছিল, ওই ঘটনায় ছয়জন নিহত হয়। কিন্তু গতকাল পুলিশের মহাপরিদর্শক রাজেশ কুমার বলেন, চারজন নিহত এবং ৩৭ জন আহত হয়।রাজ্যের মুখ্যমন্ত্রী ওমর আবদুল্লাহ ঘটনার তীব্র নিন্দা জানিয়ে বলেন, এ ধরনের কর্মকাণ্ড রাজ্যের শান্তি বিনষ্ট করতে পারে। এএফপি ও পিটিআই।
