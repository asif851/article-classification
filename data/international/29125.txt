
মিয়ানমারে সংখ্যালঘু রোহিঙ্গা মুসলিমদের ওপর নির্যাতন-নিপীড়নের প্রতিবাদে দেশটির নেত্রী অং সান সু চির পদত্যাগ করা উচিত বলে মত দিয়েছেন আইরিশ রক ব্যান্ড ‘ইউ-টু’র প্রধান গায়ক পল ডেভিড হিউসন, যিনি বোনো নামেই বেশি পরিচিত।
সু চি গৃহবন্দী থাকাকালে গান গেয়ে তাঁর পক্ষে জনসমর্থন আদায়ে ভূমিকা রাখেন এই সংগীতশিল্পী। সু চির সমর্থনে ২০০০ সালে বোনোর ‘ওয়াক ওন’ গানটি সাড়া ফেলেছিল।
যুক্তরাষ্ট্রের পাক্ষিক ম্যাগাজিন রোলিং স্টোনকে দেওয়া এক সাক্ষাৎকারে সংগীতশিল্পী বোনো বলেন, ‘আমি রীতিমতো অস্বস্তি বোধ করি। কারণ সবকিছু থেকে পরিষ্কার, রাখাইনে রোহিঙ্গাদের জাতিগত নিধন চলছে। সু চি তা জানেন। এ কারণে তাঁর পদত্যাগ করা উচিত।’
বোনোর সাক্ষাৎকারটি নেন রোলিং স্টোন ম্যাগাজিনের প্রতিষ্ঠাতা জেন ওয়েননার। সু চির পদত্যাগের পক্ষে যুক্তি হিসেবে বোনো বলেছেন, অং সান সু চির অন্তত এ বিষয়ে (রোহিঙ্গা) আরও মুখ খোলা উচিত। কেউ তা না শুনলে তখন তাঁর উচিত হবে পদত্যাগ করা।
তবে রোহিঙ্গাদের বিষয়ে সু চির অবস্থানের কারণ হিসেবে বোনো এমনও বলেন, সু চি হয়তো চাইছেন না মিয়ানমারে আবার সামরিক শাসন জারি হোক। এ কারণেই তিনি নিশ্চুপ।
শান্তিতে নোবেলজয়ী সু চি মিয়ানমারে সামরিক জান্তার আমলে প্রায় দুই দশক গৃহবন্দী ছিলেন। সে সময়ে বোনোসহ অনেক তারকার সমর্থন পেয়েছেন তিনি।
মিয়ানমারে গত বছরের ঐতিহাসিক নির্বাচনের মাধ্যমে গণতন্ত্রের পথে দেশটির যাত্রা এবং স্টেট কাউন্সেলর হিসেবে সু চির ক্ষমতায় আসায় মানবাধিকারকর্মীরা উদ্বেলিত হয়েছিলেন। আশা করেছিলেন, এখন হয়তো দেশটির মানবাধিকার পরিস্থিতির চিত্র বদলে যাবে। কিন্তু রোহিঙ্গাদের বিষয়ে সু চির অবস্থান তাঁদের আশাহত ও ক্ষুব্ধ করেছে।
