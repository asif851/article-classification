
রাশিয়া, চীন আর সন্ত্রাসবাদের কাছ থেকে বর্তমান বিশ্বব্যবস্থা চ্যালেঞ্জের মুখে পড়েছে বলে মন্তব্য করেছেন মার্কিন প্রতিরক্ষামন্ত্রী অ্যাশটন কার্টার। তবে তাঁরা কেউ এই বিশ্বব্যবস্থা ‘পুরোপুরি বদলে দিতে’ পারবেন না বলে উল্লেখ করেন তিনি। খবর পিটিআইয়ের।অ্যাশটন কার্টার গত শুক্রবার আট দিনের এশিয়া সফর শুরু করার আগে ওয়াশিংটনে উড্রো উইলসন সেন্টারে দেওয়া এক বক্তৃতায় বিশ্বব্যবস্থার বর্তমান অবস্থা নিয়ে কথা বলেন।মার্কিন প্রতিরক্ষামন্ত্রী বলেন, এখনকার নীতিভিত্তিক আন্তর্জাতিক ব্যবস্থা রাশিয়া, সন্ত্রাসবাদ আর একেবারেই ভিন্নভাবে চীনের কাছ থেকে চ্যালেঞ্জের মুখে পড়েছে। এরা কেউই অবশ্য চলমান বিশ্বব্যবস্থা বদলে দিতে পারবে না। তাদের অভিপ্রায় এ ব্যবস্থার কিছু মূল্যবোধ ও কার্যকারিতা ক্ষতিগ্রস্ত করা। আমরা সেটা করতে দেব না।অ্যাশটন কার্টার বলেন, ‘এই চ্যালেঞ্জগুলো মোকাবিলায় আমাদের সঠিক কৌশল নেওয়া প্রয়োজন। আমাদের দেখতে হবে চ্যালেঞ্জগুলো কোথায়। ইতিহাস থেকে নেওয়া শিক্ষা আমরা কীভাবে ব্যবহার করতে পারি, তা দেখতে হবে এশীয়-প্রশান্ত মহাসাগরীয় অঞ্চল, ইউরোপ, মধ্যপ্রাচ্য—সব জায়গায় আমাদের স্বার্থের প্রতি গুরুত্ব দিতে হবে।নিজের এশিয়ার সফরের কথা উল্লেখ করে মার্কিন প্রতিরক্ষামন্ত্রী বলেন, তিনি এশীয়-প্রশান্ত মহাসাগরীয় অঞ্চলের জনগণ ও দেশগুলোর পরস্পরের প্রতি সম্পৃক্ততা নিশ্চিত করতে একটি আঞ্চলিক কাঠামো গড়ে তোলার কাজ চালিয়ে যাবেন।কার্টার বলেন, দক্ষিণ-পূর্ব এশিয়ায় সমুদ্র নিরাপত্তায় সাউথইস্ট এশিয়া মেরিটাইম সিকিউরিটি ইনিশিয়েটিভ চূড়ান্ত করার কাজ করছে যুক্তরাষ্ট্র। এর মাধ্যমে সমুদ্র নিরাপত্তায় বৃহত্তর সামর্থ্য গড়ে তোলা হবে। তিনি বলেন, এশীয়-প্রশান্ত মহাসাগরীয় অঞ্চলের অনেক দেশই যুক্তরাষ্ট্রের সঙ্গে কাজ করতে চায়। ওয়াশিংটনও ওই দেশগুলোর সঙ্গে কাজ করতে চায়।
