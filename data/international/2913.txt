
পাকিস্তান তেহরিক-ই-ইনসাফের (পিটিআই) চেয়ারম্যান ইমরান খান তাঁর দলের প্রেসিডেন্ট জাভেদ হাশমিকে আজ রোববার বহিষ্কার করেছেন। ইমরানের সমালোচনা করায় এবং প্রধানমন্ত্রীর কার্যালয় অভিমুখে দলের মিছিল করার বিরুদ্ধে অবস্থান নেওয়ায় হাশমিকে বহিষ্কার করা হয়।জাভেদ হাশমি ছাড়াও পিটিআই থেকে নির্বাচিত তিনজন আইনপ্রনেতাকে দল থেকে বহিষ্কর করেন ইমরান খান। দলীয় সিদ্ধান্ত উপেক্ষা করে পার্লামেন্ট থেকে ওই তিনজন পদত্যাগ করতে রাজি না হওয়ায় এ শাস্তিমূলক ব্যবস্থা নেওয়া হয়। এই তিনজন হলেন, গুলজার খান, নাসির খান ও মুসাররাত আহমেদজেদ।জিয়ো টিভির খবরে একথা বলা হয়েছে।এর আগে ইমরানকে কর্মীদের নিয়ে পার্লামেন্ট ভবন এলাকা থেকে সরে আসতে বলেন জাভেদ হাশমি। আজ রোববার সংবাদ ব্রিফিংয়ে ইমরানের প্রতি এ আহ্বান জানান তিনি।দলের প্রধানের সঙ্গে নিজের অবস্থানগত পার্থক্যের বিষয়টি স্পষ্ট করে হাশমি বলেন, ‘ইমরান খান দলকে আশ্বস্ত করেছিলেন, আলোচক শেখ রাহিদ সরকারের সঙ্গে আলোচনা করে কোনো বার্তা নিয়ে না আসা পর্যন্ত তাঁরা প্রধানমন্ত্রীর বাসভবনের দিকে এগোবেন না। কিন্তু এখন ইমরান বলছেন, পরিস্থিতি আমাদের সামনে এগোতে বাধ্য করেছে।’হাশমি বলেন, ‘ইমরানের সঙ্গে আমি ভিন্ন মত পোষণ করছি।’ তিনি আরও বলেন, প্রধানমন্ত্রীর বাসভবনের দিকে অগ্রসর হওয়ার বিরুদ্ধে দলের অবস্থান।
ধর্মীয় নেতা তাহির-উল-কাদরির দল পাকিস্তান আওয়ামী তেহরিকের (পিএটি) সঙ্গে তাঁর দলের হাত মেলানোর বিষয়টিতে তিনি খুশি নন বলে জানান হাশমি। কারণ তাঁর আশঙ্কা, এটি সহিংস এই পরিস্থিতিকে আরও উসকে দিতে পারে।
অনেকেই সেনাবাহিনীকে এ পরিস্থিতিতে সহায়তাকারী হিসেবে এগিয়ে আসার কথা বললেও হাশমি মনে করেন, রাজনীতিতে সেনাবাহিনীর হস্তক্ষেপ করা উচিত নয়।
আরো পড়ুন:
ইমরানকে পার্লামেন্ট থেকে সরতে বললেন হাশমি
