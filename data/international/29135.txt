
দি ইন্টারভিউ নামের আলোচিত চলচ্চিত্র প্রদর্শনে ‘প্ররোচনা’ দেওয়ার অভিযোগ এনে যুক্তরাষ্ট্রের প্রেসিডেন্ট বারাক ওবামাকে ‘বানর’ বলে তিরস্কার করেছে উত্তর কোরিয়া। কট্টর সমাজতান্ত্রিক দেশটির শীর্ষ নেতা কিম জং-উনকে হত্যার কাল্পনিক কাহিনি নিয়ে চলচ্চিত্রটি তৈরি করেছে মার্কিন প্রতিষ্ঠান সনি। পাশাপাশি উত্তর কোরিয়া যুক্তরাষ্ট্রে ভয়াবহ হামলা চালানোরও হুমকি দিয়েছে। খবর এএফপির।উত্তর কোরিয়ার সরকারি সংবাদ সংস্থা কেসিএনএর গতকাল শনিবার প্রচার করা খবরে বলা হয়, দেশটির প্রভাবশালী ন্যাশনাল ডিফেন্স কমিশন যুক্তরাষ্ট্রে ভয়াবহ হামলা চালানোর হুমকি দিয়েছে। বিবৃতিতে দেশটির ইন্টারনেট সংযোগে বিঘ্ন ঘটার জন্য যুক্তরাষ্ট্রকে দায়ী করা হয়।চলতি সপ্তাহে উত্তর কোরিয়ায় ইন্টারনেট সংযোগ বিচ্ছিন্ন হওয়ার ঘটনা ঘটে। সনি পিকচার্সের বিরুদ্ধে সাইবার হামলার প্রতিশোধ হিসেবে যুক্তরাষ্ট্র পাল্টা সাইবার হামলা চালিয়ে এ কাজ করে বলে কোনো কোনো মহলে ধারণার সৃষ্টি হয়েছে।হ্যাকিংয়ের শিকার হওয়ার পর সিনেমা হলে আক্রমণসহ আরও হামলার হুমকির মুখে সনি পিকচার্স দি ইন্টারভিউ চলচ্চিত্রের প্রদর্শনী বাতিল করেছিল। তখন প্রেসিডেন্ট বারাক ওবামা এবং হলিউডের শিল্পী, কলাকুশলীসহ অনেকে এর সমালোচনা করেন। তাঁরা চলচ্চিত্রটির প্রদর্শনী বন্ধ রাখাকে বাক্স্বাধীনতার জন্য হুমকি বলে সতর্ক করে দেন। একপর্যায়ে সনি বড়দিনে চলচ্চিত্রটি প্রদর্শনের সিদ্ধান্ত নেয়।চলচ্চিত্রটি প্রদর্শনে উৎসাহ দেওয়ার ক্ষেত্রে ওবামা প্রধান ভূমিকা পালন করেছেন বলে অভিযোগ করেছে উত্তর কোরিয়ার এনডিসি। বিবৃতিতে এনডিসির এক মুখপাত্র বলেছেন, ‘ওবামা সব সময় গ্রীষ্মমণ্ডলীয় বনাঞ্চলের বানরের মতো কর্মকাণ্ড ও অসংযত ভাষা ব্যবহার করে আসছেন। বারবার সতর্ক করার পরও যুক্তরাষ্ট্র যদি ঔদ্ধত্য এবং সন্ত্রাসীদের মতো স্বেচ্ছাচারিতা বজায় রাখে, তবে তাদের ভয়াবহ আঘাত মোকাবিলা করতে হবে।’সাইবার হামলায় উত্তর কোরিয়া বলে জড়িত বলে স্পষ্ট কোনো তথ্য-প্রমাণ নেই বলে বিবৃতিতে বলা হয়।৩০০টি ছোট হলে দি ইন্টারভিউ চলচ্চিত্রটির প্রদর্শন চলছে। বিক্রির জন্য অনলাইনেও চলচ্চিত্রটি ছাড়া হয়েছে।
