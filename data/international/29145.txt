
সিরিয়ার আলেপ্পো শহরে সামরিক সংঘাত তীব্রতর হওয়ায় জাতিসংঘ মহাসচিব বান কি মুন শঙ্কিত। তাঁর মুখপাত্র এ কথা বলেছেন। আজ রোববার বিবিসি অনলাইনের প্রতিবেদনে এই তথ্য জানানো হয়।জাতিসংঘ মহাসচিবের মুখপাত্র স্টিফেন ডুজারিচ বলেন, আলেপ্পোয় বিমান হামলাসহ অন্যান্য সমরাস্ত্রের সমন্বয়ে হামলার খবরে বান কি মুন শঙ্কিত।গত সপ্তাহে যুদ্ধবিরতি ভেঙে যাওয়ার পর সিরিয়ার সরকার আলেপ্পো শহরে বিদ্রোহী-নিয়ন্ত্রিত এলাকায় বিমান হামলা জোরদার করে। এতে ব্যাপক হতাহতের খবর পাওয়া যাচ্ছে।যুক্তরাষ্ট্র, যুক্তরাজ্য ও ফ্রান্সের অনুরোধে আজ সকালে নিউইয়র্কে বৈঠকে বসছে জাতিসংঘ নিরাপত্তা পরিষদ।জাতিসংঘ বলছে, আলেপ্পোয় হামলার কারণে সেখানে পানি সরবরাহ বন্ধ রয়েছে। এতে শহরের প্রায় ২০ লাখ মানুষ চরম পানিসংকটে ভুগছে।
