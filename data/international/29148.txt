
ভারতের কর্নাটক রাজ্যের ম্যাঙ্গালুরুতে একটি গির্জায় ভাংচুরের ঘটনা ঘটেছে। গত মঙ্গলবার রাতে হামলা চালিয়ে এর জানালার কাঁচ এবং দরজা ভেঙে ফেলে দুষ্কৃতকারীরা। খবর এনডিটিভির। ভারতের প্রধানমন্ত্রী নরেন্দ্র মোদি সব ধর্মের মানুষের সুরক্ষায় অঙ্গীকার দেওয়ার ঘোষণার কয়েকদিনের মধ্যেই এই হামলার ঘটনা ঘটল। বেশ কিছু দিন ধরেই রাজধানী দিল্লির খ্রিস্ট ধর্মাবলম্বীদের বিভিন্ন প্রতিষ্ঠানে হামলার পরিপ্রেক্ষিতে মোদি সম্প্রতি ওই বক্তব্য দিয়েছিলেন। এ সব হামলায় উগ্রবাদী হিন্দুদের ইন্ধন আছে বলে মনে করা হয়। সম্প্রতি মোদি বলেন, ‘ধর্মীয় সংখ্যালঘুদের লক্ষ্য করে চালানো সব হামলার আমি নিন্দা জানাই। আমার সরকার সব ধর্মের মানুষের সম অধিকার নিশ্চিত করবে।’মোদি খ্রিস্টানদের একটি অনুষ্ঠানে গিয়েই এই বক্তব্য দেন। তাঁর এই বক্তব্যকে স্বাগত জানায় বিরোধী দলগুলো। এদিকে গতকাল এক বিবৃতিতে বিজেপির আদর্শিক সংগঠন রাষ্ট্রীয় স্বয়ংসেবক সংঘের (আরএসএস) নেতা মোহন ভাগবতের মন্তব্যের নিন্দা করেন কলকাতার আর্চ বিশপ টমাস ডি’সুজা। ভাগবত সেবাকর্মের জন্য প্রখ্যাত প্রয়াত মিশনারী মাদার তেরেসার নিন্দা করে বলেছিলেন, দরিদ্রদের সহায়তার নামে তিনি খ্রিস্ট ধর্মে দীক্ষিত করতেন।
