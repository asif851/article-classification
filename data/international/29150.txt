
ভারতে নারী যাত্রীকে ধর্ষণের অভিযোগে আটক এক ট্যাক্সিক্যাবচালক নিজের অপরাধ স্বীকার করে বলেছেন, ‘মুঝসে গালতি হো গেয়ি, ম্যায় কেয়া কারু’ (আমার ভুল হয়ে গেছে, আমি কী করব)? আজ সোমবার পুলিশের কাছে দেওয়া স্বীকারোক্তিতে তিনি এ কথা বলেন।
গতকাল রোববার নয়াদিল্লি থেকে ১৬০ কিলোমিটার দূরে উত্তর প্রদেশের মথুরা শহর থেকে ট্যাক্সিক্যাবচালক শিব কুমার যাদবকে যৌথভাবে গ্রেপ্তার করে দিল্লি ও উত্তর প্রদেশের পুলিশ। আজ আদালতে হাজির করা হলে শুনানির পর তাঁকে পুলিশ হেফাজতে পাঠান নয়াদিল্লির মহানগর হাকিম অম্বিকা সিং। ১১ ডিসেম্বর পর্যন্ত পুলিশ তাঁকে জিজ্ঞাসাবাদ করা হবে।
পুলিশ জানায়, এর আগেও ধর্ষণের ঘটনা ঘটিয়েছেন শিব কুমার। ২০১১ সালে দিল্লির মেহরওলি এলাকায় ধর্ষণের অভিযোগে দায়ের হওয়া এক মামলায় অপরাধ প্রমাণিত হওয়ায় তিহার কারাগারে সাত মাস জেল খেটেছেন তিনি।
গত শুক্রবার রাতে দক্ষিণ দিল্লির বসন্ত বিহারে এক অনুষ্ঠানে অংশ নিয়ে দিল্লির ইন্দ্রলোকে নিজের বাড়িতে যাচ্ছিলেন এক চাকরিজীবী নারী। পথে রাত ১১টা থেকে পৌনে একটার মধ্যে তিনি ধর্ষণের শিকার হন।
পুলিশের কাছে দেওয়া জবানবন্দিতে ওই নারী বলেন, তিনি তাঁর স্মার্ট ফোনের মাধ্যমে ট্যাক্সিক্যাবটি বুক করেছিলেন। যাওয়ার পথে তিনি খানিকটা ঘুমিয়ে পড়েছিলেন। একপর্যায়ে তিনি এই নির্মমতার শিকার হন। ওই নারীকে রাস্তায় ফেলে চালক ট্যাক্সিক্যাব নিয়ে চলে যান। পরে তিনি ১০০ নম্বরে ফোন করলে পুলিশ ভ্যান গিয়ে তাঁকে উদ্ধার করে হাসপাতালে নিয়ে যায়।
চালকের সম্পর্কে তথ্য সংগ্রহ না করেই ওই চালককে নিয়োগ দেওয়ায় উবার ডটকম নামে ট্যাক্সিসেবা প্রতিষ্ঠানের কার্যক্রম বন্ধ করার নির্দেশ দিয়েছে পরিবহন অধিদপ্তর।
আরও জানতে পড়ুন:
জেল খেটেও আবার ধর্ষণ ট্যাক্সিক্যাব চালকেরদিল্লিতে ট্যাক্সিক্যাব চালকের ধর্ষণের শিকার চাকরিজীবী
