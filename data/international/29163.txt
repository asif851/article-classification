
ভারতের কংগ্রেস দলের সহসভাপতি রাহুল গান্ধী বলেছেন, ‘আমি প্রধানমন্ত্রী হলাম কি না, তা গুরুত্বপূর্ণ নয়। নারী, তরুণসহ সব নাগরিক দেশকে নিজেদের দেশ মনে করে কি না, সেটিই গুরুত্বপূর্ণ।’গতকাল বুধবার মহারাষ্ট্রের শিরপুর শহরে আদিবাসী শিক্ষার্থীদের উদ্দেশে রাহুল এসব কথা বলেন।একপর্যায়ে এক তরুণ ছাত্র তাঁকে দেশের পরবর্তী প্রধানমন্ত্রী হিসেবে শুভকামনা জানান। জবাবে রাহুল বলেন, ‘আমি প্রধানমন্ত্রী হই বা না হই, এতে কিছু যায়-আসে না। বড় কথা হলো, এখানে সবাই, বিশেষ করে নারী ও যুবকেরা যেন ভাবতে পারে, এ দেশ তাদের।’কংগ্রেস নেতা বলেন, ‘আমি চাই, এ দেশে এমন একজন যুবকও যেন বলতে না পারে, সে নিজ দেশে ভীতসন্ত্রস্ত। আমি দেখতে চাই, মাত্র এক দশক পর তোমাদের মধ্য থেকে অনেকে এমএলএ, এমএলসি ও এমপি হবে। এমনকি প্রধানমন্ত্রীও হতে পারে।’ মহাত্মা গান্ধী ও হিটলারের তুলনা করে রাহুল বলেন, জার্মানির স্বৈরশাসক আত্মবিশ্বাসের অভাবে ভুগতেন। এ জন্য হিটলার চিৎকার-চেঁচামেচি করতেন। কিন্তু মহাত্মা গান্ধী কি কখনো এমনটি করতেন? না, কারণ তিনি ছিলেন আত্মবিশ্বাসী। পিটিআই।
 
