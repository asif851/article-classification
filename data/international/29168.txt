
মিসরে অপহৃত ক্রোয়েশিয়ার নাগরিক তোমিস্লাভ সালোপেকের শিরশ্ছেদ-পরবর্তী একটি স্থিরচিত্র অনলাইনে প্রকাশ করেছে জঙ্গি গোষ্ঠী ইসলামিক স্টেটের (আইএস) সহযোগীরা। খবর এএফপি ও সিএনএনের।গতকাল বুধবার প্রকাশিত এই স্থিরচিত্রটির বস্তুনিষ্ঠতা তাৎক্ষণিকভাবে যাচাই করা যায়নি। তবে সঠিক প্রমাণিত হলে, মিসরে গত বছর আইএস তাদের শাখা খোলার পর থেকে এ পর্যন্ত দেশটিতে কোনো বিদেশি বন্দীকে এভাবে হত্যার এটিই হবে প্রথম ঘটনা।স্থিরচিত্র অনুযায়ী তেল-গ্যাস খাতের জরিপকারক ৩০ বছর বয়সী তোমিস্লাভ সালোপেক নিহত হলে তা বিদেশি কর্মীদের নিয়ে মিসরে কাজ করা প্রতিষ্ঠানগুলোর মধ্যে ভীতির সঞ্চার করবে। সেই সঙ্গে কয়েক বছরের অস্থিরতার পর মিসরে বিনিয়োগ ও পর্যটক আকর্ষণে প্রেসিডেন্ট আবদেল-ফাত্তাহ আল-সিসির প্রচেষ্টার ওপর ছায়া ফেলবে।প্রকাশিত দৃশ্যে দুই সন্তানের জনক তোমিস্লাভের মরদেহ পড়ে থাকতে দেখা যায়। এ সময় তাঁর পরনে ছিল জাম্পস্যুট। এর আগে প্রচারিত এক ভিডিও দৃশ্যেও তাঁকে একই পোশাকে দেখা গিয়েছিল। তাঁর মরদেহের কাছেই বালুতে পোঁতা অবস্থায় দেখা যায় আইএসের ব্যবহৃত কালো পতাকা ও একটি ছুরি।এ ছবির ক্যাপশনে লেখা, ইসলামিক স্টেটের বিরুদ্ধে লড়াইয়ে সালোপেকের দেশের অংশগ্রহণ করা এবং তাঁর মুক্তির জন্য অপহরণকারীদের দাবি মেটাতে মিসর সরকারকে বেঁধে দেওয়া সময় পার হওয়ায় তাঁকে হত্যা করা হলো।
