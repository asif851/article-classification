
নোট বাতিল-কাণ্ডে ভারতজুড়ে চলছে খুচরো টাকার অভাব। ব্যাংকগুলোতে পুরোনো নোট পরিবর্তনের জন্য হুমড়ি খেয়ে পড়েছেন দেশবাসী। ব্যাংকে অনেক কষ্টে নোট মিললেও মিলছে না খুচরা। এ কারণে দেশটিতে নগদ অর্থের বদলে ডেবিট-ক্রেডিট কার্ড ও অ্যাপভিত্তিক পেমেন্ট সিস্টেমের মাধ্যমে কেনাকাটা বেড়ে গেছে।
তবে সবকিছুর বিল কি আর এভাবে দেওয়া যায়? ভারতের তামিলনাড়ুর মাদুরাইয়ের এক ব্যক্তি পাবলিক টয়লেটে শৌচকর্মের পর বিল হয় পাঁচ রুপি। কিন্তু শৌচকর্ম শেষে এই ব্যক্তি বাইরে এসে দেখলেন, পকেটে ফুটো পয়সাও নেই। অমনি অন্য পকেট থেকে সাঁই করে বের করলেন চেকবই। ‘পাবলিক টয়লেট মাদুরাই’–এর নামে পাঁচ রুপি লিখে তাতে সই করে বিল সংগ্রহকারীর টেবিলে রেখে চলে গেলেন। খুচরা কিংবা নোট, কিছুই না থাকুক কাছে, তবু বিল তো দেওয়া হলো!
এনডিটিভি অনলাইনে প্রকাশিত এক প্রতিবেদনে বলা হয়েছে, ২ ডিসেম্বর বিআরএম মুরালিধরন নামের একজন ফেসবুক ব্যবহারকারী পাবলিক টয়লেটে দেওয়া ওই চেকের ছবি শেয়ার করেন। এরপরই এ নিয়ে সামাজিক যোগাযোগের ওয়েবসাইটগুলোতে তর্ক-বিতর্কের ঝড় ওঠে।
গত ৮ নভেম্বর দেশটির প্রধানমন্ত্রী নরেন্দ্র মোদি ৫০০ ও ১০০০ রুপির নোট বাতিল ঘোষণা করেন।
