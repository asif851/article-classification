
আবারও বাগ্‌যুদ্ধে মেতেছেন যুক্তরাষ্ট্রের প্রেসিডেন্ট ডোনাল্ড ট্রাম্প ও উত্তর কোরিয়ার নেতা কিম জং-উন। নতুন দফার এই বাগ্‌যুদ্ধের সূচনা ঘটান উত্তর কোরিয়ার নেতাই। তিনি ট্রাম্পকে ‘বুড়ো’ বলে আখ্যায়িত করেন। এরপরই কিমকে ‘বেঁটে ও মোটা’ বলে খোঁচা দিয়েছেন ট্রাম্প।
এর আগেও একে অপরকে খোঁচা দিয়েছেন কিম ও ট্রাম্প। উত্তর কোরিয়ার নেতাকে ‘পাগল’ ও ‘রকেট মানব’ হিসেবে আখ্যায়িত করেছিলেন ট্রাম্প। জবাবে যুক্তরাষ্ট্রের প্রেসিডেন্টকে ‘উন্মাদ’ মন্তব্য করেছিলেন কিম।
সম্প্রতি উত্তর কোরিয়ার রাষ্ট্রীয় সংবাদমাধ্যমে ট্রাম্পকে ‘পাগলাটে বুড়ো’ বলে মন্তব্য করেন কিম। এর জবাবে ভিয়েতনামের হ্যানয়ে অবস্থানকালে গতকাল রোববার ট্রাম্প টুইট করেন, ‘কিম জং-উন কেন আমাকে “বুড়ো”ডাকবে? আমি তো তাকে কখনোই “বেঁটে আর মোটা” বলিনি।’ তিনি আরও লেখেন, ‘আমি তাঁর (কিম জং-উন) বন্ধু হওয়ার খুব চেষ্টা করেছি এবং হয়তো কোনো একদিন তা হবে!’
ভিয়েতনামের রাজধানীতে গতকাল এক সংবাদ সম্মেলনে ওই টুইটের ব্যাপারে সাংবাদিকেরা দৃষ্টি আকর্ষণ করলে ট্রাম্প বলেন, বন্ধুত্বের বিষয়টি অবিশ্বাস্য হলেও তা পুরোপুরি অসম্ভব নয়। তিনি আরও বলেন, ‘যদি তা হয়, আমি উত্তর কোরিয়ার বন্ধুপ্রতিমই হব। আমি জানি না, এটা হবে কি না। তবে হলে খুবই খুবই ভালো হবে।’
