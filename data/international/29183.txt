
রাশিয়ার হ্যাকাররা গত বছর মার্কিন প্রেসিডেন্ট বারাক ওবামার আদান-প্রদান করা বেশ কিছু ই-মেইল পড়েছে। হোয়াইট হাউসের কম্পিউটার-ব্যবস্থায় সাইবার হামলা চালিয়ে তারা ওই ই-মেইল অ্যাকাউন্টে ঢুকেছিল। নিউইয়র্ক টাইমস পত্রিকা গত শনিবার এ কথা জানিয়েছে। খবর এএফপি ও বিবিসির।হোয়াইট হাউসের কম্পিউটার-ব্যবস্থায় গত বছরের অক্টোবরে একটি সাইবার হামলা হয়েছিল বলে মার্কিন কর্মকর্তারা স্বীকার করেছেন। এ সময় হ্যাকাররা সংবেদনশীল অনেক তথ্য পেয়ে যায়। কিন্তু রাশিয়া ওই ঘটনার নেপথ্যে ছিল বলে নিশ্চিত করতে রাজি হননি যুক্তরাষ্ট্রের কর্মকর্তারা। নিউইয়র্ক টাইমস লিখেছে, অক্টোবরে ওই হ্যাকিংয়ের সময় হোয়াইট হাউসের কম্পিউটার নিয়ন্ত্রণব্যবস্থা আংশিক অচল হয়ে পড়েছিল। তবে হ্যাকাররা কঠোরভাবে সুরক্ষিত সার্ভারে ঢুকতে পারেনি। ওই সার্ভারের সাহায্যে ওবামার ব্ল্যাকবেরি ফোনের মাধ্যমে বার্তা আদান-প্রদান নিয়ন্ত্রণ করা হয়। তবে হ্যাকাররা সম্ভবত বেশ কিছু ই-মেইল পড়ে ফেলে। এগুলো ওবামা হোয়াইট হাউসের ভেতরে-বাইরের লোকজনের সঙ্গে আদান-প্রদান করেছিলেন।পত্রিকাটি আরও জানায়, হোয়াইট হাউসের জ্যেষ্ঠ কর্মকর্তাদের অনেকে দপ্তরে দুটি কম্পিউটার ব্যবহার করেন। একটি অত্যন্ত সুরক্ষিত এবং অপরটির নিরাপত্তা কিছুটা শিথিল। তবে দ্বিতীয়টির মাধ্যমেও অনেক সময় অত্যন্ত সংবেদনশীল তথ্য বিনিময় হয়ে যায়।
