
প্রেসিডেন্ট নির্বাচিত হওয়ার পর ডোনাল্ড ট্রাম্পের প্রথম বিদেশ সফর ছিল সৌদি আরব। সফরে তিনি ব্যাপক উপহার পেয়েছেন সৌদি বাদশাহ সালমানের কাছ থেকে। জানা যাচ্ছে, বাদশাহর দেওয়া এক গাদা উপহারের মধ্যে ছিল বিভিন্ন ধরনের তলোয়ার, ছুরি, চামড়ার তৈরি বুলেট রাখার বেল্ট, কোমরে আগ্নেয়াস্ত্র রাখার হোলস্টার, সোনার কারুকার্যময় পোশাক, মাথায় ব্যবহারের অনেকগুলো স্কার্ফসহ আরব ঐতিহ্যবাহী গার্মেন্টস, চামড়ার জুতো, পারফিউম ও শিল্পকর্ম।
অ্যারাবিয়া ফাউন্ডেশনের নির্বাহী পরিচালক আলী শিহাবী বলছেন, উপহারগুলো খুব বেশি বিলাসী নয়। ‘আগে মধ্যপ্রাচ্যের শাসকেরা চোখধাঁধানো দ্রব্যাদি যেমন দামি ঘড়ি, স্বর্ণালংকার উপহার হিসেবে দিত। এখন আসলে স্থানীয় সংস্কৃতি কিংবা হাতে তৈরি ঐতিহ্যমণ্ডিত শিল্পকর্ম দেওয়া হয়।’
তবে সৌদি বাদশাহ শুধু প্রেসিডেন্ট ট্রাম্পকেই নয়, তাঁর সফরসঙ্গী সবাইকেই একই ধরনের উপহার দিয়েছেন। তবে প্রেসিডেন্ট চাইলেই তাঁর মনমতো উপহারগুলো নিজের কাছে রাখতে বা শিল্পকর্মগুলো তাঁর অফিস বা বাসার দেয়ালে টাঙাতে পারবেন না। যুক্তরাষ্ট্রের আইন অনুযায়ী বিদেশি সরকারের কাছ থেকে পাওয়া ৩৯০ ডলারের বেশি মূল্যমানের কোনো উপহার নিজের কাছে রাখতে পারেন না যুক্তরাষ্ট্রের সরকারের কেউ। 
