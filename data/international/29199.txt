
সুইডেনের স্টকহোমের অভিবাসী-অধ্যুষিত শহরতলিতে দাঙ্গা অব্যাহত রয়েছে। পঞ্চম দিনের দাঙ্গায় গত বৃহস্পতিবার রাতে প্রায় ৩০টি গাড়ি, একাধিক স্কুল, দোকানপাট ও একটি থানায় আগুন দেওয়া হয়েছে। গতকাল শুক্রবার কর্মকর্তারা এ কথা জানিয়েছেন। শান্তি ও সাম্যের দেশ হিসেবে সুইডেনের বিশেষ খ্যাতি থাকলেও চলমান দাঙ্গার কারণে দেশটির ভাবমূর্তি হুমকির মুখে পড়েছে। অর্থনৈতিকভাবে পিছিয়ে থাকা অভিবাসীদের বঞ্চনার বোধ এ দাঙ্গার জন্য অনেকাংশে দায়ী বলে মনে করা হচ্ছে। দাঙ্গার কেন্দ্রস্থল হচ্ছে রাজধানীর উপকণ্ঠের হাসবি এলাকা। চলতি মাসের শুরুর দিকে সেখানে ৬৯ বছরের এক ব্যক্তিকে গুলি করে হত্যা করে পুলিশ। এ ঘটনার জের ধরেই ওই দাঙ্গার সূত্রপাত। পুলিশের একজন মুখপাত্র জানান, বৃহস্পতিবার রাতে দাঙ্গার সময় আটজনকে আটক করা হয়। তিনি আরও বলেন, আসন্ন ফুটবল টুর্নামেন্ট ও সুইডেনের রাজসিংহাসনের তৃতীয় উত্তরাধিকারী প্রিন্সেস মেডেলেইনের বিবাহ অনুষ্ঠান সামনে রেখে দাঙ্গা-উপদ্রুত এলাকায় নিরাপত্তা বাড়ানো হচ্ছে। পর্যবেক্ষকেরা এই দাঙ্গাকে উন্নত দেশটির সংখ্যাগরিষ্ঠ ধনী মানুষ ও দরিদ্র, বিশেষ করে অভিবাসীদের মধ্যে চরম বৈষম্যের একটি প্রতিক্রিয়া হিসেবে বর্ণনা করছেন। তরুণ অভিবাসীদের বেকারত্ব, শিক্ষার অভাবসহ বিভিন্ন কারণে তাঁদের মধ্যে বঞ্চনার বোধ জন্ম নিয়েছে। আন্তর্জাতিক অর্থনৈতিক জোট ওইসিডির হিসাবে ইউরোপের উন্নত দেশগুলোর মধ্যে সুইডেনে ধনী ও গরিবের ফারাক দ্রুত বাড়ছে। এএফপি ও রয়টার্স।
