
উন্নত জীবনের সন্ধানে ইউরোপে পাড়ি জমানোর পথে মারা যাওয়া ব্যক্তিদের বেশির ভাগেরই কোনো খোঁজ মেলে না। নেদারল্যান্ডসের ফ্রি ইউনিভার্সিটি অব আমস্টারডামের এক গবেষণায় এই তথ্য পাওয়া গেছে। খবর রয়টার্সের।গতকাল মঙ্গলবার প্রকাশিত এই গবেষণায় দক্ষিণ ইউরোপের দেশগুলোর মৃত্যু নিবন্ধনের তালিকা পর্যালোচনা করা হয়। এ ধরনের গবেষণা এই প্রথম। এতে দেখা গেছে ১৯৯০ থেকে ২০১৩ সাল পর্যন্ত মাত্র ৩ হাজার ১৮৮ জন অভিবাসনপ্রত্যাশীর মৃত্যুর ঘটনা নিশ্চিত করে দক্ষিণ ইউরোপের দেশগুলোর কর্তৃপক্ষ। অথচ শুধু চলতি ইউরোপ যাওয়ার পথে ভূমধ্যসাগরেই ১ হাজার ৮০০ মানুষ ডুবে মারা গেছে বলে ধারণা করা হচ্ছে।গত মাসে লিবিয়া থেকে ভূমধ্যসাগর পাড়ি দিয়ে ইতালি যাওয়ার পথে নৌযান ডুবে মারা যায় ৯০০ মানুষ। এই ভয়াবহ দুর্ঘটনার পর ইউরোপীয় ইউনিয়নের উদ্ধার তৎপরতা জোরদার করা হয়। এর আগের বছরই নজরদারির একটি মিশন বাতিল করে দেয় ইতালি।গবেষক দলের সদস্য অধ্যাপক টমাস স্পেইকাবুয়ার বলেন, ‘জার্মানি, নেদারল্যান্ডস এবং যুক্তরাজ্যের নীতিনির্ধারকেরা আগে বলতেন, উদ্ধার মিশনের ফলে বরং অভিবাসীরা আরও আকৃষ্ট হবে। তবে ৯০০ মানুষ ডুবে মারা যাওয়ার পর তাদের বোধোদয় হয়েছে। এখন তারা এসব খাতে অনেক অর্থ ব্যয় করছেন।’
