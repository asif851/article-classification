
যুক্তরাষ্ট্রের প্রেসিডেন্ট বারাক ওবামা বলেছেন, ‘মার্কিন জাতি হিসেবে আমাদের আবার দৃঢ়তা দেখাতে হবে। জাতি হিসেবে আমাদের বৈচিত্র্য মেনে নিতে হবে। সন্ত্রাসীরা যেন দেশকে বিভক্ত করতে না পারে, সে বিষয়ে সজাগ থাকতে হবে।’
যুক্তরাষ্ট্রে ৯/১১ সন্ত্রাসী হামলার ১৫ বছরপূর্তিতে গতকাল রোববার অন্যতম হামলার জায়গা প্রতিরক্ষা সদর দপ্তর পেন্টাগনে এক স্মরণসভায় বলেন, ‘আমরা জানি বৈচিত্র্য আমাদের দুর্বলতা নয়, বরং ঐতিহ্য। এটা আমাদের শক্তির অন্যতম পরিচায়ক হিসেবে টিকে থাকবে।’
রিপাবলিকান দলের প্রেসিডেন্ট প্রার্থী ডোনাল্ড ট্রাম্পের মুসলিমবিরোধী ও অভিবাসনবিরোধী বক্তব্যের দিকে সরাসরি ইঙ্গিত না করে ওবামা বলেন, মার্কিন নাগরিকেরা পৃথিবীর বিভিন্ন প্রান্ত, বর্ণ এবং ধর্মীয় বিশ্বাস থেকে এসেছে।
৯/১১ সন্ত্রাসী হামলার ১৫ বছরপূর্তিতে গতকাল এক মুহূর্ত নীরবতার মধ্য দিয়ে দিনটি পালন করতে নিউইয়র্কের ‘গ্রাউন্ড জিরো’ এলাকায় জড়ো হন মার্কিনরা। সেখানকার আকাশচুম্বী টুইন টাওয়ারের ওপর আল-কায়েদার জঙ্গিরা দুটি ছিনতাই করা উড়োজাহাজ চালিয়ে দিলে প্রায় তিন হাজার মানুষ নিহত হন।
প্রেসিডেন্ট পদপ্রার্থী হিলারি ক্লিনটন ও ডোনাল্ড ট্রাম্প গতকাল তাঁদের নির্বাচনী প্রচার কার্যক্রম সাময়িক বন্ধ রেখে ১১ সেপ্টেম্বরের হামলায় নিহত ব্যক্তিদের স্মৃতিসৌধ পরিদর্শনে যান। তবে অসুস্থবোধ করায় আগেভাগে অনুষ্ঠানস্থল ত্যাগ করেন হিলারি।
এদিকে ফেসবুকে দেওয়া এক পোস্টে ফ্রান্সের প্রেসিডেন্ট ফ্রাঁসোয়া ওলাঁদ বলেছেন, ৯/১১ সন্ত্রাসী হামলার পর যুক্তরাষ্ট্রের প্রতিক্রিয়ার কারণে বিশ্বব্যাপী উগ্রবাদের হুমকি বরং বেড়েছে।
 
