
প্রবাদ আছে, ‘বাজিকরেরা কখনো হারে না’। এ প্রবাদের আংশিক জয় হয়েছে। প্রিন্স উইলিয়াম-কেট মিডলটনের ছেলেশিশু হয়েছে। তার নাম রাখা হয়েছে জর্জ আলেক্সান্ডার লুইস। কিন্তু কেন এই নাম? ব্রিটিশ রাজপরিবারের নতুন অতিথির নামের সঙ্গে জড়িয়ে আছে ইতিহাস।যুক্তরাজ্যে একসময় ছেলেদের জন্য জর্জ নামটি খুবই পছন্দের ছিল। জনপ্রিয়তায় এর পরের স্থানে যথাক্রমে আলেক্সান্ডার ও লুইস। লুইসের সঙ্গে জড়িয়ে আছে লুইস মাউন্টব্যাটেনের নাম। তিনি ছিলেন বর্তমান রানির স্বামী প্রিন্স ফিলিপের চাচা এবং ব্রিটিশশাসিত ভারতের সর্বশেষ ভাইসরয়। প্রিন্স উইলিয়ামের দাদার দাদার নাম ছিল প্রিন্স লুইস। এ ছাড়া প্রিন্স উইলিয়ামের নিজের নামের মাঝেও আছে লুইস। জর্জ নামটিও ঐতিহ্য আর মর্যাদায় পিছিয়ে নেই। সেন্ট জর্জ ইংল্যান্ডের পৃষ্ঠপোষক সন্তু ছিলেন। তবে জার্মান বংশোদ্ভূত রাজা প্রথম জর্জের নাম থেকেই তা যুক্তরাজ্যে জনপ্রিয়তা পায়। নামটির শিকড় রয়েছে গ্রিসে। এ ছাড়া আরও পাঁচজন জর্জ যুক্তরাজ্যের সিংহাসনে আরোহণ করেন। আলেক্সান্ডার নামে ইংল্যান্ড বা যুক্তরাজ্যে কোনো রাজা ছিলেন না। তবে স্কটল্যান্ডে এ নামে তিনজন রাজা ছিলেন। আর আলেক্সান্ডার দ্য গ্রেট বিশ্বের প্রায় অধিকাংশ ভূখণ্ড জয় করেছিলেন। ঐতিহাসিক এ তিনটি নাম যুক্ত করেই রাখা হলো যুক্তরাজ্যের সিংহাসনের তৃতীয় উত্তরাধিকারীর নাম। বিবিসি।
