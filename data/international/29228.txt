
ভারতের রাজধানী নয়াদিল্লির জামা মসজিদের ইমাম সৈয়দ আহমেদ বুখারি এক বিবৃতিতে কালকের লোকসভা নির্বাচনে সংখ্যালঘু মুসলিম সমাজকে কংগ্রেসে ভোট দেওয়ার আহ্বান জানিয়েছিলেন। পাশাপাশি তিনি পশ্চিমবঙ্গে মমতা ব্যানার্জির তৃণমূল কংগ্রেস ও বিহারে লালুপ্রসাদ যাদবের রাষ্ট্রীয় জনতা দল বা আরজেডিকে ভোট দিতে বলেছিলেন। আর উত্তর প্রদেশে মুলায়ম সিং যাদবের সমাজবাদী পার্টি ও মায়াবতীর বহুজন সমাজপার্টিকে ভোট না দেওয়ার আহ্বান জানান। গতকাল শুক্রবার তিনি এ আহ্বান জানান।
দিল্লির জামা মসজিদের ইমাম আরও বলেন, ২০০৯ সালে তিনি সমাজবাদী পার্টিকে ভোট দেওয়ার আহ্বান জানিয়েছিলেন। কিন্তু এবার তিনি মুলায়মের বিরুদ্ধে বিশ্বাসভঙ্গের অভিযোগ আনেন। ওই ঘোষণার পর আজ শনিবার পশ্চিমবঙ্গের ফুরফুরা শরিফের পীরজাদা ত্বহা সিদ্দিকি পাল্টা বলেছেন, পতাকার রং দেখে বা আনুগত্যে নয়, ভোট দিন কাজের নিরিখে। ত্বহা সিদ্দিকির এই ঘোষণার পর অস্বস্তিতে পড়েছে তৃণমূল কংগ্রেস। এত দিন তারা মনে করেছে সংখ্যালঘু সমাজের ভোট একতরফাভাবে তারা পাবে। পশ্চিমবঙ্গে ফুরফুরা শরিফের বিরাট প্রভাব রয়েছে মুসলিম সমাজে।কলকাতার ঐতিহ্যবাহী নাখোদা মসজিদের ইমাম কারি ফজলুর রহমান বলেছেন, নিয়ম অনুযায়ী কোনো রাজনৈতিক দলকে সমর্থন করার জন্য ইমাম বা ধর্মীয় প্রধানরা আবেদন জানাতে পারেন না।
