
চীন সীমান্তবর্তী গ্রামগুলোর উন্নয়নে ব্যাপক কর্মসূচি হাতে নিচ্ছে ভারত। আজ শনিবার সিকিমের রাজধানী গ্যাংটকে চীন সীমান্তবর্তী ভারতীয় রাজ্য সরকারগুলোর সঙ্গে বৈঠক করেন কেন্দ্রীয় স্বরাষ্ট্রমন্ত্রী রাজনাথ সিং। বৈঠক শেষে তিনি চীন সীমান্তবর্তী দুর্গম এলাকার উন্নয়নে কেন্দ্র ও রাজ্য সরকারের বিভিন্ন কর্মসূচির কথা জানান।
প্রথমবারের মতো চীন সীমান্তবর্তী রাজ্যগুলোর মুখ্যমন্ত্রীদের নিয়ে বৈঠক করলেন ভারতের স্বরাষ্ট্রমন্ত্রী। গ্যাংটকে স্বরাষ্ট্রমন্ত্রী রাজনাথ সিংয়ের সঙ্গে বৈঠকে অংশ নেন সিকিমের মুখ্যমন্ত্রী পবন চামলিং, অরুণাচল প্রদেশের মুখ্যমন্ত্রী পেমা খান্ডু, উত্তরাখণ্ডের মুখ্যমন্ত্রী ত্রিবেন্দ্র সিংরাওয়াত। উপস্থিত ছিলেন জম্মু ও কাশ্মীর এবং হিমাচল প্রদেশের উচ্চপদস্থ কর্তারা। গ্যাংটকের চিন্তন ভবনে এই বৈঠকে চীন সীমান্তবর্তী এলাকার উন্নয়নের ওপর সবচেয়ে বেশি গুরুত্ব দেওয়া হয়।
বৈঠক শেষে সাংবাদিকদের মুখোমুখি হন স্বরাষ্ট্রমন্ত্রী রাজনাথ সিং। তিনি চীন সীমান্তের দুর্গম এলাকার কথা তুলে ধরেন। রাজনাথের মতে, চীন সীমান্তে সীমান্ত রক্ষার দায়িত্বে থাকা ইন্দো-তিব্বতি বর্ডার ফোর্স বা আইটিবিপি দারুণ কাজ করছে। বাহিনীর জওয়ানদের পাশাপাশি সেখানকার ভারতীয় নাগরিকদের ভূমিকারও প্রশংসা করেন তিনি। সীমান্তবর্তী এলাকার বাসিন্দারাই ভারতের প্রধান রক্ষক বলেও মন্তব্য করেন রাজনাথ। বৈঠকে আইটিবিপির প্রধান কৃষ্ণ চৌধুরীও উপস্থিত ছিলেন।
রাজনাথ জানান, কেন্দ্র ও রাজ্য সরকার যৌথভাবে সীমান্ত এলাকার উন্নয়নে গুরুত্ব দেবে। সীমান্ত এলাকার উন্নয়ন তহবিল ৯৯০ কোটি রুপির বদলে এক হাজার ১০০ কোটি রুপি করা হয়েছে। একই সঙ্গে সীমান্তের ৪১টি গ্রামকে মডেল গ্রামে উন্নীত করার জন্য নেওয়া হয়েছে ৯১ কোটি রুপির প্রকল্প। দীর্ঘ তিন হাজার ৪৮৮ কিলোমিটার চীন-ভারত সীমান্তের রাস্তাঘাট থেকে শুরু করে পরিকাঠামো নির্মাণেও কেন্দ্রীয় সরকার আন্তরিক বলে উল্লেখ করেন রাজনাথ।
ভারতের জম্মু-কাশ্মীর, হিমাচল প্রদেশ, উত্তরাখণ্ড, অরুণাচল প্রদেশ এবং সিকিমের সঙ্গে চীনের সীমান্ত রয়েছে।
