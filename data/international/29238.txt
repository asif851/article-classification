
ফ্রান্সের একটি বিপণিবিতানে বন্দুকধারীর হামলায় কমপক্ষে দুজন নিহত হয়েছেন। এ ছাড়া কমপক্ষে একজনকে জিম্মি করে রাখা হয়েছে। স্থানীয় সময় আজ শুক্রবার সকালে ফ্রান্সের দক্ষিণাঞ্চলীয় শহর সেবে এ ঘটনা ঘটে। ঘটনার পরপরই পুলিশ ঘটনাস্থলে ছুটে যায় এবং বিপণিবিতানটি ঘেরাও করে।
বার্তা সংস্থা এএফপির প্রতিবেদনে নিহত ব্যক্তিদের সংখ্যা দুজন বললেও বিবিসি বলছে, তাদের কাছে এ পর্যন্ত একজন নিহত হওয়ার খবর পৌঁছেছে।
স্থানীয় একজন আইন কর্মকর্তা বিবিসিকে বলেন, হামলাকারী নিজেকে ইসলামিক স্টেটের (আইএস) সমর্থক বলে দাবি করেছে।
ফ্রান্সের প্রধানমন্ত্রী এদুয়া ফিলিপ বলেছেন, পরিস্থিতি ‘মারাত্মক’।
২০১৫ সাল থেকে ফ্রান্সে উগ্রবাদীদের বিভিন্ন হামলার ঘটনা ঘটে আসছে। ওই বছরের নভেম্বরে প্যারিসে এক হামলায় ১৩০ জন নিহত হন।
