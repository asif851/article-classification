
বঙ্গবন্ধু শেখ মুজিবুর রহমানের ৭ মার্চের ঐতিহাসিক ভাষণ ইউনেসকো বিশ্ব ঐতিহ্যের দলিল হিসেবে ঘোষণা করায় কলকাতায় বাংলাদেশ উপহাইকমিশনের উদ্যোগে এক আনন্দ শোভাযাত্রা বের হয়। বাংলাদেশ উপহাইকমিশনের গ্রন্থাগার ও তথ্যকেন্দ্রের সামনে থেকে আজ শনিবার বিকেলে এ আনন্দ শোভাযাত্রা বের হয়। উপহাইকমিশনের সামনে গিয়ে এই শোভাযাত্রা শেষ হয়। কলকাতার বিশিষ্টজনেরাও এতে যোগ দেন।
শোভাযাত্রা শেষে উপহাইকমিশনে এক আলোচনা সভা অনুষ্ঠিত হয়। উপহাইকমিশনার তৌফিক হাসান এতে সভাপতিত্ব করেন। আলোচনা করেন সাংবাদিক সুখরঞ্জন দাসগুপ্ত ও অচিন রায়। বঙ্গবন্ধুর ভাষণের তাৎপর্য ব্যাখ্যা করেন তাঁরা। আলোচকেরা বলেন, ওই ভাষণই ছিল বঙ্গবন্ধুর স্বাধীনতা ঘোষণার ভাষণ। ইউনেসকো সেই ভাষণকে বিশ্ব ঐতিহ্যের দলিল হিসেবে ঘোষণা করায় বাংলাদেশের সঙ্গে সঙ্গে সব বাঙালিই আনন্দিত ও গর্বিত।
আলোচনা সভার আগে শনিবার দুপুরে বঙ্গবন্ধুর স্মৃতিবাহী মওলানা আজাদ কলেজে শিক্ষার্থীদের দেখানো হয় ১৯৭১ সালের ৭ মার্চ দেওয়া বঙ্গবন্ধুর ভাষণ। এই কলেজেই একসময় বঙ্গবন্ধু পড়েছেন। পরে বিকেলে উপহাইকমিশন ও তথ্যকেন্দ্রেও বঙ্গবন্ধুর সেই ঐতিহাসিক ভাষণ শোনানো হয়।
