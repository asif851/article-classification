
যুক্তরাষ্ট্রে স্বেচ্ছানির্বাসনে থাকা ফেতুল্লা গুলেনকে ফিরিয়ে দিতে ওয়াশিংটনকে চাপ দিচ্ছেন তুরস্কের প্রেসিডেন্ট রিসেপ তাইয়েপ এরদোয়ান। তুরস্কের হিজমতধর্মীয় আন্দোলনের নেতা গুলেন অনেক দিন ধরে যুক্তরাষ্ট্রের আশ্রয়ে রয়েছেন।
গতকাল মঙ্গলবার টেলিভিশন চ্যানেল তেলেভিসাকে দেওয়া সাক্ষাৎকারে এরদোয়ান এ আহ্বান জানান। তুরস্কের সাম্প্রতিক অভ্যুত্থানচেষ্টায় গুলেন ইন্ধনদাতা বলে দোষারোপ করে আসছেন এরদোয়ান। তিনি বলেন, গুলেনকে ফিরে পেতে তাঁর তর সইছে না। গুলেন অবশ্য বরাবরই এ অভিযোগ অস্বীকার করে আসছেন।
এরদোয়ান অভিযোগ করেন, ‘মার্কিন কর্তৃপক্ষ গুলেনের বিষয়ে তথ্য-প্রমাণ চাইছে। যত যা–ই বলুন না কেন, সে–ই যে এর পেছনে, এতে কোনো সন্দেহ নেই। আমরা যদি কোনো সন্ত্রাসীকে ফেরত চাই, তাহলে আপনাদের উচিত তা করা। এ ক্ষেত্রে যদি আপনারা এভাবে তথ্য প্রমাণ চান, তাহলে তো সন্ত্রাসের বিরুদ্ধে লড়াইয়ে আমাদের বিভিন্ন বাধার সৃষ্টি হবে।’
মার্কিন পররাষ্ট্রমন্ত্রী জন কেরি গত ১৮ জুলাই বলেন, ফেতুল্লা গুলেনের বিরুদ্ধে তুরস্ক আগে থেকেই অভিযোগ জানিয়ে আসছে। তুরস্ককে গুলেনের বিরুদ্ধে সুনির্দিষ্ট অভিযোগ আনতে বলা হয়েছে। কেরি বলেন, ফেতুল্লা গুলেন যে তুরস্কের নিরাপত্তার জন্য হুমকি, এ ব্যাপারে সে রকম প্রমাণ মিললে তাঁকে ফেরত পাঠানোর বিষয় বিবেচনা করা হবে।
