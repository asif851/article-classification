
ইউক্রেনে সরকারবিরোধী আন্দোলনের সময় রাজধানী কিয়েভের স্বাধীনতা চত্বরে দায়িত্ব পালনরত একজন পুলিশ কর্মকর্তার প্রেমে পড়েছেন এক নারী বিক্ষোভকারী।আজ মঙ্গলবার দ্য নিউজিল্যান্ড হেরাল্ডে প্রকাশিত এক প্রতিবেদনে জানানো হয়, ২৪ বছর বয়সী ওই নারীর নাম লিদিয়া পানকিভ। আর পুলিশ কর্মকর্তার নাম বলা হচ্ছে আঁদ্রে।ওই নারী দাবি করেছেন, সংঘর্ষ ঠেকাতে বিক্ষোভকারী ও পুলিশের মধ্যে মানবঢাল রচনা করেছিলেন এক দল নারী। ওই নারীদের মধ্যে তিনিও ছিলেন।সেখানে অবস্থানকালে গ্রেপ্তার হওয়া বন্ধুকে খুঁজে পেতে এক নারী বিক্ষোভকারী লিদিয়ার সহযোগিতা চান। ওই নারীকে তিনি তাঁর ফোন নম্বর দিয়ে কল করতে বলেন। কোলাহলের কারণে লিদিয়া চিত্কার করে দুইবার তাঁর ফোন নম্বর উচ্চারণ করেন। ফোনের পরিবর্তে একসময় তাঁর কাছে একটি খুদেবার্তা আসে। তবে বার্তাটি আসে ঘটনাস্থলে দায়িত্ব পালন করা এক পুলিশ কর্মকর্তার কাছ থেকে।নিরাপত্তার কারণে আঁদ্রে নামের ওই পুলিশ কর্মকর্তা বার্তায় তাঁর পুরো নাম জানাননি। তবে লিদিয়াকে বিয়ে করার আগ্রহের কথা জানান তিনি। পরে ওই পুলিশ কর্মকর্তার সঙ্গে স্বাধীনতা চত্বরে দেখা করেন লিদিয়া। সাক্ষাতের পর পুলিশ কর্মকর্তার প্রেমে পড়েন তিনি।
পুলিশ কর্মকর্তা জানিয়েছেন, আন্দোলন চলাকালে লিদিয়ার সাহসিকতায় মুগ্ধ হয়েছেন তিনি। বন্ধুকে দেওয়ার জন্য লিদিয়ার উচ্চারিত ফোন নম্বরটি মনে রেখেছেন আঁদ্রে। নাম না জানা থাকলেও পরে তিনি লিদিয়াকে বিয়ের আগ্রহের কথা জানিয়ে বার্তা পাঠান।পুলিশ কর্মকর্তার সঙ্গে আন্দোলনকর্মী লিদিয়ার প্রেমের গল্পটি গত বছরের ডিসেম্বরে প্রথম প্রকাশিত হয়। কিন্তু দেশটির গণমাধ্যমের ওপর সরকারের কড়া নিয়ন্ত্রণের কারণে এত দিন তা ব্যাপকভাবে প্রচারিত হয়নি।
