
এডওয়ার্ড স্নোডেনকে আশ্রয় দেওয়ায় যুক্তরাষ্ট্রের তোপের মুখে পড়েছে রাশিয়া। মস্কোর এই সিদ্ধান্তে ‘চরম অসন্তোষ’ প্রকাশ করে হোয়াইট হাউস জানিয়েছে, ওয়াশিংটন আগামী সেপ্টেম্বরে মার্কিন প্রেসিডেন্ট বারাক ওবামার সঙ্গে রুশ প্রেসিডেন্ট ভ্লাদিমির পুতিনের বৈঠকের সিদ্ধান্ত নতুন করে পর্যালোচনা করবে।যুক্তরাষ্ট্রের গোপন নজরদারির খবর ফাঁস করে হইচই ফেলে দেওয়া মার্কিন কেন্দ্রীয় গোয়েন্দা সংস্থার (সিআইএ) সাবেক কর্মী স্নোডেনকে গত বৃহস্পতিবার সাময়িক আশ্রয় দেয় রাশিয়া। গত ২৩ জুন থেকে মস্কোর শেরেমেতিয়েভো বিমানবন্দরের ট্র্যানজিট এলাকায় অবস্থান করছিলেন তিনি।হোয়াইট হাউসের মুখপাত্র জে কারনি বলেন, ‘মস্কোর এই সিদ্ধান্তে আমরা চরম অসন্তুষ্ট। এই সিদ্ধান্ত ওয়াশিংটন-মস্কোর দীর্ঘদিনের সহযোগিতাপূর্ণ সম্পর্ককে খাটো করেছে।’হোয়াইট হাউস রাশিয়াকে সতর্ক করে দিয়ে বলেছে, দেশটির এই সিদ্ধান্ত সেপ্টেম্বরে মস্কোয় অনুষ্ঠেয় জি-২০ সম্মেলনে প্রেসিডেন্ট ওবামার উপস্থিতি অনিশ্চিত করে দিয়েছে। তাই ওই সম্মেলনের আগে ওবামা-পুতিন শীর্ষ বৈঠকও অনিশ্চিত হয়ে গেল।হোয়াইট হাউসে আয়োজিত নিয়মিত সংবাদ সম্মেলনে সাংবাদিকেরা এ ব্যাপারে মন্তব্য জানতে চাইলে প্রেসিডেন্ট ওবামা কিছু বলেননি। স্নোডেনকে সাময়িক আশ্রয় দেওয়ার সিদ্ধান্তের পর রুশ প্রেসিডেন্ট পুতিনও এ ব্যাপারে মুখ খোলেননি।এদিকে বৃহস্পতিবার মস্কোর বিমানবন্দর ছেড়ে বের হওয়ার পর স্নোডেন কোথায় আছেন, তা জানা যায়নি। গণমাধ্যমকে এড়িয়ে বিমানবন্দর ছাড়তে সক্ষম হন তিনি। গতকাল শুক্রবার লাইফ নিউজের ওয়েবসাইটে প্রকাশিত একটি ছবিতে দেখা যায়, বিমানবন্দরে স্নোডেন একটি ব্যাগ পিঠে নিয়ে ও আরেকটি হাতে টেনে এগিয়ে যাচ্ছেন। এ সময় তাঁর পাশে আইনজীবী আনাতোলি কুচেরেনা ও গোপনীয়তাবিরোধী ওয়েবসাইট উইকিলিকসের কর্মী সারাহ হ্যারিসনকে দেখা যায়। তাঁদের পাশে কালো চুলের এক নারীকেও দেখা গেছে। কিন্তু তাঁর পরিচয় নিশ্চিত হওয়া যায়নি।রুশ প্রেসিডেন্টের দপ্তর ক্রেমলিনের সঙ্গে ঘনিষ্ঠ হিসেবে পরিচিত আইনজীবী আনাতোলি কুচেরেনা আরআইএ নভোস্তি সংবাদ সংস্থাকে গতকাল জানান, স্নোডেন অনেক দিন বিমানবন্দরে ছিলেন বলে বাইরে এসে খাপ খেয়ে নিতে তাঁর একটু সময় লাগবে। পরে তিনি গণমাধ্যমের সামনে আসবেন।স্নোডেন কোথায়-কীভাবে আছেন, তা জানাতে অস্বীকার করেন কুচেরেনা। তবে উইকিলিকস এক বিবৃতিতে জানিয়েছে, ‘গোপন স্থানে নিরাপদে’ আছেন মার্কিন এই যুবক। এএফপি।
