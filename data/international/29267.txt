
মিসরের সাবেক প্রেসিডেন্ট ও দীর্ঘদিনের স্বৈরশাসক হোসনি মোবারককে আদালত মুক্তির নির্দেশ দিলেও তিনি শিগগিরই মুক্তি পাচ্ছেন না। তাঁকে গৃহবন্দী করার আদেশ জারি হয়েছে।আজ বৃহস্পতিবার বিবিসি অনলাইনের প্রতিবেদনে জানানো হয়, গতকাল বুধবার দেশটির একটি আদালত দুর্নীতির অভিযোগ থেকে মোবারককে মুক্তির নির্দেশ নিয়েছেন। এ নির্দেশের পর আজ তাঁকে মুক্তি দেওয়া হতে পারে বলে ধারণা করা হচ্ছিল। কিন্তু মুক্তি পাচ্ছেন না তিনি।গতকাল দেশটির অন্তর্বর্তী প্রধানমন্ত্রীর দপ্তর থেকে এক বিবৃতিতে জানানো হয়, ‘জরুরি অবস্থার পরিপ্রেক্ষিতে হোসনি মোবারককে গৃহবন্দী করা হবে বলে একটি আদেশ জারি করেছেন উপসেনা প্রধান।’গতকাল আদালত মোবারককে মুক্তির নির্দেশ দেওয়ার পর প্রধানমন্ত্রীর দপ্তর থেকে এই বিবৃতি এল। এর আগে মোবারকের বিরুদ্ধে আনা চারটি অভিযোগের মধ্যে তিনটিতেই আদালত তাঁকে শর্তসাপেক্ষে মুক্তি দেওয়ার নির্দেশ দেন।সরকারি কৌঁসুলিরা আদালতের সর্বশেষ এই নির্দেশের বিরুদ্ধে আপিল করতে পারেন। এ ছাড়া মোবারকের বিরুদ্ধে নতুন অভিযোগ এনেছেন তাঁরা।
২০১১ সালে গণ-অভ্যুত্থানে হোসনি মোবারকের পতন হয়। এরপর দেশটির গণতান্ত্রিকভাবে নির্বাচিত প্রথম প্রেসিডেন্ট মোহাম্মদ মুরসিকে গত ৩ জুলাই সেনাবাহিনী ক্ষমতাচ্যুত করে। এ ঘটনার পর থেকে বিক্ষোভ করে আসছেন মুরসির সমর্থকেরা। পুলিশ ও নিরাপত্তা বাহিনীর সঙ্গে মুরসিপন্থীদের সংঘর্ষে এ পর্যন্ত শত শত ব্যক্তি প্রাণ হারিয়েছে।
মিসরে রাজপথ থেকে মুরসিপন্থীদের সরিয়ে দিতে ১৪ আগস্ট সরকারি বাহিনী রক্তক্ষয়ী অভিযান চালায়। ওই দিনের অভিযানে নিহত হয় অন্তত ৬৩৮ জন। পরিস্থিতি নিয়ন্ত্রণে রাখতে সারা দেশে জরুরি অবস্থা জারি করা হয়। জরুরি অবস্থা ভেঙে বিক্ষোভ অব্যাহত থাকায় সেনা ও পুলিশের গুলিতে প্রাণহানি আরও বাড়ে। মুসলিম ব্রাদারহুডের শীর্ষস্থানীয় অনেক নেতা-কর্মী ও সমর্থককে গ্রেপ্তার করা হয়েছে।
