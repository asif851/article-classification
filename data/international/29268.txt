
কেউ একজন ডক থেকে সি লায়নের দিকে খাবারের টুকরো ছুড়ে দিল। সেটা নিতেই ডকের কাছাকাছি এসেছিল সি লায়ন। ডকের কাছে হাঁটু গেড়ে বসে থাকা ছোট মেয়েটির কাছাকাছি ভেসে উঠেছিল খাবার নিতে। তা দেখে মেয়েটিসহ দর্শকেরা হাসছিলেন। বিষয়টি মনে হয় পছন্দ হয়নি সি লায়নটির। মুহূর্তের মধ্যে ফিরে এসে মেয়েটির সাদা জামা কামড়ে ধরে এক ঝটকায় তাকে পানিতে টেনে নিয়ে যায়।
তবে প্রাণে বেঁচে গেছে মেয়েটি। এক ব্যক্তি দ্রুত পানিতে লাফিয়ে পড়ে মেয়েটিকে রক্ষা করেন। সৌভাগ্যক্রমে মেয়েটি বা উদ্ধারকর্তা কারও কোনো ক্ষতি হয়নি।
এ ঘটনা ঘটেছে কানাডার বন্দর নগরী ভ্যাঙ্কুভারের স্টিভেস্টন ফিশারম্যান জেটিতে। পুরো দৃশ্যটি ক্যামেরাবন্দী করেন মাইকেল ফুজিয়ারা নামের এক ব্যক্তি। গত শনিবার ভিডিওটি তিনি ইউটিউবে পোস্ট করেন। গতকাল রোববার বিকেলের মধ্যেই ভিডিওটি দেখা হয়েছে ১৫ লাখ বার।
কানাডার সিবিসি নিউজকে মাইকেল বলেন, তিনি ওই ডকে নিয়মিত যান। তবে এ রকম তিনি কখনোই দেখেননি।
এদিকে লোকজনকে প্রাণীদের এমন কাছাকাছি যাওয়ার সমালোচনা করেছেন ইউনিভার্সিটি অব ব্রিটিশ কলাম্বিয়ার সামুদ্রিক স্তন্যপায়ী প্রাণী গবেষণা ইউনিটের পরিচালক অ্যান্ড্রু টিটস। তিনি বলেন, ‘ভিডিওটি দেখে আমার প্রথমেই মনে হয়েছে, কিছু লোক এত নির্বোধ! প্রাণীদের সঙ্গে আচরণ করবে কীভাবে, তারা তা জানে না। এই প্রাণীগুলো যে সার্কাসের কলাকৌশল প্রদর্শক নয় বা মানুষের সঙ্গে আচরণের প্রশিক্ষিত নয়—তা মানুষ ভুলে যায়।’ তিনি বলেন, মনে হয় সি লায়নটি মেয়েটির সাদা জামাকে খাবার মনে করেছিল। এ ধরনের প্রাণীগুলো সাধারণত বিপজ্জনক হয় না।  সূত্র: এনডিটিভি
