
ভারতের ৩৬টি রাজ্য এবং কেন্দ্রশাসিত অঞ্চলের মধ্যে সবচেয়ে ধনী পাঞ্জাব ও দিল্লি। আর সবচেয়ে গরিব রাজ্য বিহার। ভারতের ন্যাশনাল ফ্যামিলি অ্যান্ড হেলথ সার্ভের এক সমীক্ষায় উঠে এসেছে এই তথ্য।
আজ সোমবার সংবাদপত্রে প্রকাশিত সেই সমীক্ষা প্রতিবেদনে বলা হয়েছে, ২০১৫-১৬ সালের আর্থিক বছরের সমীক্ষা এটি। সম্পদের একটি সূচক ধরে এই সমীক্ষা করা হয় দেশের ছয় লাখের বেশি পরিবারের ওপর। বাড়িতে টিভি, মোটরসাইকেল, গাড়ি, বাইসাইকেল, পরিষ্কার পানীয় ইত্যাদি রয়েছে কি না—এসব প্রশ্নের উত্তর খোঁজা হয় এই সমীক্ষায়। তাতে দেখা গেছে, কেন্দ্রশাসিত অঞ্চল দিল্লি ও পাঞ্জাব রাজ্যের ৬০ শতাংশের বেশি মানুষ আর্থিক দিক থেকে সচ্ছল। আর বিহারের অর্ধেকের বেশি মানুষ বাস করেন আর্থিক সচ্ছলতার নিচে। এতে আরও বলা হয়, ভারতে সবচেয়ে ধনী সম্প্রদায় হলো জৈন সম্প্রদায়। তাদের ৭০ শতাংশই রয়েছে ধনীর নির্দিষ্ট সূচকের ওপর। আবার হিন্দু ও মুসলমানের দিক থেকে আর্থিক সচ্ছলতায় কোনো ফারাক নেই। তাদের সম্পদ সূচক কাছাকাছি।
