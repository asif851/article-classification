
চেনা বা প্রায়-চেনা কোনো শব্দের অর্থ হঠাৎ মনে না এলে একেকজন একেক কায়দায় তা মনে করার চেষ্টা করেন। শব্দের অর্থটা মস্তিষ্কই জোগান দেয়। তবে মস্তিষ্কের ঠিক কোন এলাকা শব্দভান্ডার ধরে রাখে, তা নিয়ে এত দিন বিতর্ক ছিল। এবার তাতে যোগ হলো নতুন এক তত্ত্ব।বেশির ভাগ বিজ্ঞানীর ধারণা, শব্দাধার মস্তিষ্কের কোনো একটি নির্দিষ্ট এলাকায় থাকে। তবে নতুন এক গবেষণা বলছে, মস্তিষ্কের বাইরের দিকের স্তরে পুরো এলাকাতেই আসলে ছড়িয়ে থাকে এই ব্যবস্থা।ইউনিভার্সিটি অব ক্যালিফোর্নিয়ার একদল বিজ্ঞানী তাঁদের এ গবেষণায় দাবি করেছেন, মস্তিষ্কজুড়ে ছড়িয়ে থাকা এ শব্দভান্ডার নির্দিষ্ট কোনো শব্দ ধরে না রেখে ধরে রাখে শব্দগুচ্ছ। এর ফলে একই শব্দের নানা অর্থের কারণে এ নেটওয়ার্কের একেক এলাকা সক্রিয় হয়ে ওঠে। যেমন ‘শীর্ষ’ শব্দটি অবস্থান বোঝালে মস্তিষ্কের এক এলাকা সক্রিয় হয়ে ওঠে, আর সংখ্যাগত কোনো অর্থ প্রকাশ করলে সক্রিয় হয়ে ওঠে অন্য এলাকা।নেচার সাময়িকীতে প্রকাশিত হয়েছে গবেষণা প্রতিবেদনটি। এ কাজে বৈজ্ঞানিক দলটির নেতৃত্ব দেওয়া অ্যালেক্স হাথ জানিয়েছেন, শুরুতে স্বেচ্ছাসেবীরা দুই ঘণ্টা ধরে একটি রেডিও চ্যানেলের অনুষ্ঠান শোনেন। এ সময় ম্যাগনেটিক রেজোনেন্স ইমেজিং (এমআরআই) স্ক্যানারের মাধ্যমে তাঁদের মস্তিষ্কের কার্যকলাপ রেকর্ড করা হয়। পরে সেই রেকর্ড ব্যবহার করে কম্পিউটারে একটি মানচিত্র দাঁড় করানো হয়। এতেই মস্তিষ্কের শব্দভান্ডারের রহস্য উন্মোচিত হয়।
