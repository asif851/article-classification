
কমবেশি আমরা সবাই মোটা অঙ্কের লটারি জেতার স্বপ্ন দেখি। তবে বেশির ভাগ মানুষের জীবনে স্বপ্নটা অধরাই থেকে যায়। ব্যতিক্রম বলা যায় যুক্তরাষ্ট্রের ক্যালিফোর্নিয়ার ১৯ বছরের তরুণী রোজা ডোমিনিগুয়েজকে। একবার নয়, দুবার লটারি জিতেছেন তিনি। তা-ও এক সপ্তাহের মধ্যে!
সিএনএনের খবরে বলা হয়েছে, গত সপ্তাহের শুরুতে একটি পেট্রলপাম্প থেকে মাত্র পাঁচ ডলার দিয়ে লটারির একটি টিকিট কিনেছিলেন রোজা। জ্যাকপটের ফলাফলে দেখা গেল, প্রথম পুরস্কার জিতেছেন রোজা। এর মূল্যমান ৫ লাখ ৫৫ হাজার ৫৫৫ মার্কিন ডলার, যা বাংলাদেশি মুদ্রায় ৪ কোটি ৪৪ লাখ ৪৪ হাজার টাকা। এতে তাঁর উৎসাহ বেড়ে যায়।
রোজা ওই সপ্তাহেই পাঁচ ডলার দিয়ে আরেকটি লটারি কেনেন। এবারও লটারি জেতেন তিনি। পুরস্কার হিসেবে পান এক লাখ মার্কিন ডলার, বাংলাদেশি মুদ্রায় যা ৮০ লাখ টাকা।
এক সপ্তাহের মধ্য দুবার লটারি জিতে রোজার ভান্ডারে জমা হয়েছে পাঁচ কোটিরও বেশি টাকা। হঠাৎ করে লটারিতে এত টাকা পেয়ে উচ্ছ্বসিত রোজা বললেন, ‘খুব নার্ভাস লাগছিল। কান্না পাচ্ছিল।’ এত অর্থ দিয়ে কী করবেন—জানতে চাইলে রোজা বলেন, ‘আপাতত একটা গাড়ি কিনতে চাই। আর অনেক কেনাকাটা করতে চাই।’
 
