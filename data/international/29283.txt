
যুক্তরাজ্যের ক্ষমতাসীন পার্টি কনজারভেটিভদের বিরুদ্ধে নির্বাচনী আচরণবিধি লঙ্ঘনের গুরুতর অভিযোগ উঠেছে। গতকাল শুক্রবার চ্যানেল ফোর-এর এক অনুসন্ধানী প্রতিবেদনে বলা হয়, ৮ জুন অনুষ্ঠিত নির্বাচনের প্রচারণায় গোপনে একটি কল সেন্টারকে কাজে লাগিয়েছে দলটি। ভুয়া একটি কোম্পানির নাম ব্যবহার করে ওই কল সেন্টার ভোটারদের কাছ থেকে তথ্য সংগ্রহ করেছে, যা তথ্য সুরক্ষা আইনেরও লঙ্ঘন।
যুক্তরাজ্যের তথ্যবিষয়ক অভিযোগ দেখভালকারী কমিশন তাৎক্ষণিকভাবে বিষয়টি তদন্তের ঘোষণা দিয়েছে। দলের বিরুদ্ধে এই অভিযোগ প্রধানমন্ত্রী থেরেসা মেকে নতুন চাপে ফেলল।
পার্লামেন্টে একক সংখ্যাগরিষ্ঠতা থাকার পরও নিজের ক্ষমতাকে আরও নিরঙ্কুশ করতে প্রধানমন্ত্রী থেরেসা মে মধ্যবর্তী নির্বাচন দিয়েছিলেন। কিন্তু উল্টো সংখ্যাগরিষ্ঠতা হারিয়ে এখন তাঁর সরকারে থাকাই অনিশ্চিত।
২০১৫ সালের নির্বাচনে প্রচারণায় বাড়তি খরচের দায়ে দলটিকে ইতিমধ্যে ৭০ হাজার পাউন্ড জরিমানা করে নির্বাচন কমিশন। ওই ঘটনায় এখনো দলটির থ্যানেট সাউথ আসনের এমপি ক্রেইগ ম্যাকিনলের বিচার চলছে। এ প্রেক্ষাপটে দলটির বিরুদ্ধে একাধারে নির্বাচনী আচরণবিধি ও তথ্য সুরক্ষা আইন লঙ্ঘনের অভিযোগ উঠল।
প্রতিবেদনে বলা হয়, সাউথ ওয়েলসের একটি কল সেন্টারে প্রতিদিন অন্তত এক শ লোক কাজ করেছেন। তাঁরা একটি গবেষণা প্রতিষ্ঠানের পরিচয় দিয়ে ভোটারদের কাছ থেকে তথ্য চেয়েছেন। এমনকি বিপণন বা জরিপসংক্রান্ত কল পেতে অনিচ্ছুক বলে নিবন্ধনকারী ব্যক্তিদেরও ফোন করেন তাঁরা। ভুয়া পরিচয় ধারণ এবং অনিচ্ছুক হিসেবে নিবন্ধিত নম্বরে ফোন করা যুক্তরাজ্যের তথ্য সুরক্ষা এবং ব্যক্তিগত গোপনীয়তা আইনের সুস্পষ্ট লঙ্ঘন।
