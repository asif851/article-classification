
কুর্দি-অধ্যুষিত সিরীয় শহর কোবানির এক-তৃতীয়াংশেরও বেশি দখল করে নিয়েছে ইসলামিক স্টেটের (আইএস) জঙ্গিরা। মার্কিন নেতৃত্বাধীন বিমান হামলায় সাময়িকভাবে পিছু হটলেও বুধবার রাতে কঠিন লড়াই চালিয়ে তুরস্কের সীমান্তসংলগ্ন এলাকাগুলোর নিয়ন্ত্রণ নেয় আইএস।মার্কিন প্রতিরক্ষা সদর দপ্তর পেন্টাগনের একজন মুখপাত্র বলেছেন, শুধু মার্কিন নেতৃত্বাধীন বাহিনীর বিমান হামলায় কোবানির পতন ঠেকানো যাবে না। অন্যদিকে মার্কিন প্রেসিডেন্ট বারাক ওবামা আবারও বলেছেন, আইএসের বিরুদ্ধে জয়ী হওয়া সহজ হবে না। খবর এএফপি, বিবিসি, সিএনএন ও রয়টার্সের।যুক্তরাজ্যভিত্তিক সংগঠন সিরিয়ান অবজারভেটরি ফর হিউম্যান রাইটসের পরিচালক রামি আবদেল রহমান বলেন, কুর্দি যোদ্ধাদের কঠোর প্রতিরোধ সত্ত্বেও আইএসের জঙ্গিরা বুধবার রাতে কোবানি শহরের অভ্যন্তরে অনেক দূর এগিয়েছে। গতকাল বৃহস্পতিবার কোবানির তিন ভাগের এক ভাগের বেশি জায়গা জঙ্গিদের নিয়ন্ত্রণে ছিল। অবজারভেটরির পরিচালক জানান, কোবানির উত্তর-পূর্বাঞ্চলীয় এলাকার একটি ভবন ঘাঁটি হিসেবে ব্যবহার করত কুর্দি যোদ্ধারা। আইএসের জঙ্গিরা ওই ভবন দখলে নেওয়ার সময় কুর্দি যোদ্ধাদের একজন নেতা কয়েকজন সঙ্গীসহ নিহত হয়েছেন।এদিকে ইরাকের সালাউদ্দিন প্রদেশে বাইজি তেল শোধনাগার এলাকায় গত বুধবার একটি সামরিক হেলিকপ্টার বিধ্বস্ত হয়ে দুই সেনা নিহত হয়। খুদে ব্লগ লেখার ওয়েবসাইট টুইটারে দেওয়া বার্তায় গতকাল আইএস দাবি করে, ইরাকি বাহিনীর ওই হেলিকপ্টার তারাই গুলি করে ভূপাতিত করেছে। টুইটারে হেলিকপ্টারের ধ্বংসাবশেষের কিছু ছবিও পোস্ট করা হয়েছে। ইরাকের সামরিক বাহিনীর পক্ষ থেকে হেলিকপ্টার বিধ্বস্ত এবং দুই সেনা নিহত হওয়ার বিষয়টি নিশ্চিত করা হয়েছে। তবে আইএসের গুলিতে ভূপাতিত হওয়ার বিষয়টি অস্বীকার করে বলা হয়েছে, বিধ্বস্ত হওয়ার কারণ খতিয়ে দেখা হচ্ছে।কঠিন লড়াই, স্বীকার যুক্তরাষ্ট্রের: পেন্টাগনে শীর্ষ কর্মকর্তাদের সঙ্গে আলোচনার পর প্রেসিডেন্ট ওবামা গত বুধবার বলেছেন, আইএসের বিরুদ্ধে লড়াই করে জয়ী হওয়ার কাজটা কঠিন হবে। তবে আন্তর্জাতিক জোটে সমর্থন বাড়ছে। এই জোট ইরাক ও সিরিয়ায় আইএস সমস্যার একটা সমাধান বের করতে পারবে। ওবামা বলেন, ‘আইএসের বিরুদ্ধে আমাদের হামলা চলছে। আমাদের মিত্ররাও হামলা চালিয়ে যাচ্ছে। তার পরও এটা কঠিন এক অভিযান। আমি শুরুর দিকেই ইঙ্গিত দিয়েছিলাম, রাতারাতি আইএসকে পরাজিত করা সম্ভব হবে—বিষয়টি এমন নয়।’ওবামার এই বক্তব্যের আগে পেন্টাগনের মুখপাত্র রিয়ার অ্যাডমিরাল জন কারবি বলেন, ‘আমরা কোবানি রক্ষায় আইএসের বিরুদ্ধে করণীয় সবকিছুই করছি। কিন্তু শুধু বিমান হামলা দিয়ে আইএসকে ঠেকানো সম্ভব নয়।...আমরা কোবানি রক্ষায় দায়িত্ব পালনে একনিষ্ঠ। কিন্তু বিমান হামলার সীমাবদ্ধতা রয়েছে।’মার্কিন সেন্ট্রাল কমান্ড জানায়, মার্কিন জোট বুধবার কোবানি ও এর আশপাশে আইএসের লক্ষ্যবস্তুতে নয় দফা বিমান হামলা চালায়। ইরাকে বিমান হামলা চালানো হয়েছে তিনবার।বাফার জোন নিয়ে কথা হয়নি: এদিকে ন্যাটোর মহাসচিব জেনস স্টলটেনবার্গ গতকাল বলেছেন, সিরিয়া ও তুরস্কের সীমান্তে ‘বাফার জোন’ (মধ্যবর্তী অসামরিক অঞ্চল) গড়ার বিষয়ে ন্যাটো সদস্যরাষ্ট্রগুলোর মধ্যে কোনো আলোচনা হয়নি। ন্যাটোর সদস্যরাষ্ট্র তুরস্কের প্রেসিডেন্ট রিসেপ তাইয়েপ এরদোয়ান আইএসের তাড়া খেয়ে পালানো সিরীয় কুর্দি শরণার্থীদের জন্য ওই বাফার জোন গড়ে তোলার আহ্বান জানিয়েছেন। ফ্রান্স এতে সমর্থন দিয়েছে।এদিকে তুর্কি পররাষ্ট্রমন্ত্রী মেভলুত কাভুসোগলু ন্যাটোর মহাসচিব ও মার্কিন দূতদের সঙ্গে বৈঠকের পর গতকাল সংবাদ সম্মেলনে বলেন, ‘তুরস্ক এককভাবে আইএসের বিরুদ্ধে স্থল অভিযান চালাবে, এটা বাস্তবসম্মত প্রত্যাশা নয়। আমরা একটি যৌথ সিদ্ধান্তের জন্য আলোচনা চালিয়ে যাচ্ছি।’
