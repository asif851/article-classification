
যুক্তরাজ্যের সিংহাসনে প্রথম ‘নীলকান্ত জয়ন্তী’ পূর্ণ করলেন রানি দ্বিতীয় এলিজাবেথ। সিংহাসনে আরোহণের ৬৫ বছর পূর্ণ করেছেন তিনি। এ উপলক্ষে দেশের বিভিন্ন স্থানে সেনাবাহিনী তোপধ্বনি দিয়ে দিনটি উদ্‌যাপন করে।‘নীলকান্ত জয়ন্তী’ উপলক্ষে ব্রিটিশ ফটোগ্রাফার ডেভিড বেইলির তোলা রানির একটি ছবি নতুন করে প্রকাশ করা হয়েছে। এ ছবিতে রানির পরিহিত নীলকান্তমণির অলংকারগুলো রাজা ষষ্ঠ জর্জ ১৯৪৭ সালে রানি এলিজাবেথের বিয়েতে উপহার হিসেবে দিয়েছিলেন।রানির কার্যালয়ে তোলা ছবিটিতে দেখা যাচ্ছে, ১৬টি আয়তাকার হীরাবেষ্টিত নীলকান্তমণির হার এবং একই রঙের কানের দুল পরে আছেন রানি এলিজাবেথ। ২০১৪ সালে রানির ৮৮তম জন্মদিনে যেসব ছবি তুলেছিলেন বেইলি, সেগুলোরই একটি এটি। ২০১৫ সালেই ৮৯ বছর বয়সে দ্বিতীয় এলিজাবেথ যুক্তরাজ্যের ইতিহাসে সবচেয়ে বেশিদিন রাজত্ব করার গৌরব অর্জন করেন।  ‘নীলকান্ত জয়ন্তী’ উদ্‌যাপন উপলক্ষে গতকাল বেলা ১টায় লন্ডনের গ্রিন পার্কে ৪১ বার এবং টাওয়ার অব লন্ডনে ৬২ বার তোপধ্বনি করে রানিকে রাজকীয় অভিবাদন জানানো হয়। ২০২২ সালে ‘প্লাটিনাম জুবিলি’ উদ্‌যাপন উপলক্ষে আরও বড় ধরনের আয়োজনের আশা করা হচ্ছে। তখন রানির সিংহাসনে আরোহণের ৭০ বছর পূর্তি হবে।
