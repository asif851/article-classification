
জাপানের অন্যতম শীর্ষ মোটরগাড়ি নির্মাণকারী প্রতিষ্ঠান মিতসুবিশি মোটরসের দ্বিতীয় বৃহত্তম কারখানা ও সংলগ্ন কার্যালয়ে তল্লাশি অভিযান চালিয়েছেন সরকারি কর্মকর্তারা। কোম্পানিটি নিজেদের তৈরি গাড়ির জ্বালানি খরচ বিষয়ে তথ্য জালিয়াতি করার কথা স্বীকার করার পর গতকাল বৃহস্পতিবার ওকাজাকি শহরে অবস্থিত ওই কারখানা ও কার্যালয়ে তল্লাশি চালানো হয়।মিতসুবিশির বিরুদ্ধে অভিযোগ, তারা নির্দিষ্ট পরিমাণ জ্বালানিতে গাড়ি প্রকৃতপক্ষে যে পরিমাণ দূরত্ব পাড়ি দিতে পারে, উপাত্ত জালিয়াতির মাধ্যমে তার চেয়ে বেশি দেখিয়েছে। কোম্পানিটি স্বীকার করেছে, তাদের কর্মীরা ছয় লাখের বেশি গাড়ির মাইলেজ বাড়িয়ে দেখিয়েছে। এর মধ্যে মিতসুবিশির ১ লাখ ৫৭ হাজার এবং নিশান মোটরসের জন্য তাদের তৈরি করা ৪ লাখ ৬৮ হাজার গাড়ি রয়েছে।জাপানের একজন সরকারি কর্মকর্তা একে ‘অত্যন্ত গুরুতর ঘটনা’ হিসেবে দেখা হচ্ছে বলে জানিয়েছেন।
