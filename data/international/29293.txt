
তুরস্কে শিশুদের যৌন হয়রানির দায়ে এক শিক্ষককে ৫০৮ বছরের কারাদণ্ড দিয়েছেন দেশটির একটি আদালত। 
বার্তা সংস্থা এএফপির প্রতিবেদনে জানানো হয়, গতকাল বুধবার ওই শিক্ষককে এই দণ্ড দেওয়া হয়। কারাদণ্ড পাওয়া শিক্ষকের নাম মুহারেম বুয়ুকতুর্ক। ৫৪ বছর বয়সী এই শিক্ষকের বিরুদ্ধে মামলায় দাতব্য সংস্থা পরিচালিত নিবাসে ১০ জন শিশুকে যৌন হয়রানির অভিযোগ আনা হয়।
অভিযোগের পরিপ্রেক্ষিতে গত মাসে ওই শিক্ষককে গ্রেপ্তার করা হয়।
অভিযোগ অনুযায়ী, ২০১২ থেকে ২০১৫ সালের মধ্যে যৌন হয়রানির ঘটনাগুলো ঘটেছে। যৌন হয়রানির শিকার হওয়া শিশুদের বয়স ১২ থেকে ১৪ বছরের মধ্যে।
অভিযোগ অস্বীকার করে নিজেকে নিরপরাধ দাবি করেছেন ওই শিক্ষক। তাঁর ভাষ্য, তিনি এসব করেননি। স্বীকারোক্তি দিতে তাঁকে চাপ প্রয়োগ করেছে পুলিশ।
গোপন বিচারে ওই শিক্ষক দোষী সাব্যস্ত হলে তাঁকে দণ্ড দেন আদালত।
