
সিরিয়ার আল-বাব শহরের কাছে বিদ্রোহীদের নিয়ন্ত্রিত একটি গ্রামে গাড়িবোমা বিস্ফোরণে কমপক্ষে ৪১ জন নিহত হয়েছেন।
যুক্তরাজ্যভিত্তিক পর্যবেক্ষক সংস্থা সিরিয়ান অবজারভেটরি ফর হিউম্যান রাইটসের বরাত দিয়ে বিবিসি জানিয়েছে, ওই গাড়িবোমা বিস্ফোরণে সুসিয়ানে বিদ্রোহীদের একটি নিরাপত্তা চৌকি ধ্বংস হয়েছে। ওই গ্রামটি আল-বাব শহর থেকে আট কিলোমিটার দূরে অবস্থিত।
গতকাল বৃহস্পতিবার আল-বাব শহর থেকে ইসলামিক স্টেটের (আইএস) যোদ্ধাদের হটিয়ে দেয় তুরস্ক-সমর্থিত বিদ্রোহীরা। তুরস্ক জানিয়েছে, ওই শহরটি বিদ্রোহীদের ‘প্রায় পুরোপুরি নিয়ন্ত্রণে’ রয়েছে।
ওই এলাকার সূত্রে বরাত দিয়ে রয়টার্সের প্রতিবেদনে বলা হয়েছে, ওই গাড়িবোমা হামলায় ৩৫ জন বেসামরিক লোক ও ছয়জন বিদ্রোহী যোদ্ধা নিহত হয়েছেন। তল্লাশি চৌকিকে লক্ষ্য করে ওই হামলা চালানো হয়। বোমাটি যখন বিস্ফোরিত হয় তখন বেসামরিক লোকেরা আল-বাব শহরে ফিরে যাওয়ার অনুমতি নেওয়ার জন্য সেখানে জড়ো হয়েছিলেন।
