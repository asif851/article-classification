
একদিনের সফরে ক্যারিবীয় অঞ্চলের দ্বীপরাষ্ট্র জ্যামাইকায় গেছেন যুক্তরাষ্ট্রের প্রেসিডেন্ট বারাক ওবামা। গতকাল বুধবার বিকেলে তিনি দেশটিতে পৌঁছান। ১৯৮২ সালের পর এই প্রথম কোনো মার্কিন প্রেসিডেন্ট জ্যামাইকা সফরে গেলেন।আজ বৃহস্পতিবার এএফপির খবরে জানানো হয়, সংক্ষিপ্ত এ সফরে ক্যারিবীয় দ্বীপপুঞ্জের দেশগুলোর আঞ্চলিক অর্থনৈতিক সংগঠন কারিকমের নেতাদের সঙ্গে বৈঠক করবেন ওবামা। ভেনেজুয়েলাকে চাপে রাখতে তাদের সস্তা তেলের বিকল্প কোনো ব্যবস্থা তিনি কারিকমভুক্ত দেশগুলোকে প্রস্তাব করতে পারেন। এ ছাড়া জ্যামাইকার প্রধানমন্ত্রী সিম্পসন মিলারের সঙ্গেও সাক্ষাৎ করার কথা ওবামার।আজ বিকেলে আরেক ক্যারিবীয় দেশ পানামার উদ্দেশে জ্যামাইকা ত্যাগ করবেন ওবামা। সেখানে আঞ্চলিক দেশগুলোর প্রতিনিধিদের সঙ্গে তাঁর বৈঠক করার কথা। বৈঠক চলাকালে কিউবার প্রেসিডেন্ট রাউল কাস্ত্রোর সঙ্গে তাঁর ঐতিহাসিক সাক্ষাতের কথা রয়েছে।
