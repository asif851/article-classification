
মিসরের শীর্ষ সরকারি কৌঁসুলি হিশাম বারাকাতকে হত্যার দায়ে ৩০ জনের মৃত্যুদণ্ডাদেশ দিয়েছেন কায়রোর একটি আদালত।
বিবিসি অনলাইনের খবরে বলা হয়, ২০১৫ সালের জুন মাসে গাড়ি বোমা হামলায় হিশাম বারাকাত নিহত হন। সাম্প্রতিক বছরগুলোতে মিসরে জঙ্গি হামলায় নিহত ব্যক্তিদের মধ্যে তিনি সরকারের সবচেয়ে ঊর্ধ্বতন কর্মকর্তা।
২০১৩ সালে মিসরের মুসলিম ব্রাদারহুড সমর্থিত সরকার উৎখাত হওয়ার পর থেকে বারাকাত হাজার হাজার ইসলামপন্থীদের বিচারের মুখোমুখি করেন। দণ্ড দেওয়া হয় শত শত ইসলামপন্থীকে।বারাকাতকে হত্যার জন্য মুসলিম ব্রাদারহুড ও গাজাভিত্তিক হামাসের জঙ্গিদের দায়ী করে মিসর। যদিও উভয় দলই এ হত্যায় জড়িত থাকার অভিযোগ অস্বীকার করেছে। গত বছর দেশটির স্বরাষ্ট্র মন্ত্রণালয় একটি ভিডিও প্রকাশ করে। তাতে দেখা যায়, কয়েকজন লোক হত্যাকাণ্ডের দায় স্বীকার করে এবং তারা হামাসের কাছ থেকে প্রশিক্ষণের জন্য গাজায় গিয়েছিল বলে জানায়। তাদের মধ্যে কেউ কেউ পরে আদালতে এ অভিযোগ অস্বীকার করে বলেন, নির্যাতন চালিয়ে ওই বক্তব্য আদায় করা হয়েছে।
