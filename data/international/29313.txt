
বাড়িগুলোর টালির ছাদে ডোরাকাটা হরেক রং। লাল, হলুদ, নীল, সবুজ—এসব রঙে ঝলমল। শুধু ছাদ নয়, সেতুর রেলিং ও বাড়ির দেয়ালেও রঙের বাহার। যেন রামধনুর সব রং ভিড় করেছে ওই বসতিজুড়ে। আর সামাজিক যোগাযোগের মাধ্যমে এর নাম দেওয়া হয়েছে রামধনু গ্রাম বা রেইনবো ভিলেজ।
ইন্দোনেশিয়ার এই গ্রামটির আসল নাম কামপুং পেলাঙ্গি। গত মাসে প্রায় ১৪ লাখ ভারতীয় রুপি খরচ করে গ্রামটির পুরো খোলনলচে বদলে ফেলা হয়েছে। মূলত পর্যটকদের আকৃষ্ট করতে সাদাকালো গ্রামকে রঙিন করা হয়েছে। এতে পর্যটকদের সংখ্যা যেমন বেড়েছে, তেমনই সামাজিক যোগাযোগের মাধ্যমেও আলোচনার ঝড় উঠেছে।
এনডিটিভি অনলাইনের খবরে বলা হয়েছে, এই রূপান্তরের পেছনে আছেন ৫৪ বছর বয়সী স্ল্যামেত উইদোদো নামের এক ব্যক্তি। বর্তমানে গ্রামটিতে উজ্জ্বল রং করা কমপক্ষে ২৩২টি বাড়ি আছে। আর প্রত্যেকটি বাড়িতে ন্যূনতম তিনটি রং আছে।
সামাজিক যোগাযোগের মাধ্যমে এ গ্রামের অনেকগুলো ছবি ভাইরাল হয়েছে। কিছু ছবিতে দেখা গেছে, কয়েকজন পর্যটক গ্রামের বিভিন্ন জায়গায় দাঁড়িয়ে ছবি তুলছেন। জানা গেছে, পর্যটন চাঙা হওয়ায় এরই মধ্যে গ্রামটির ব্যবসা-বাণিজ্যে গতি এসেছে।
 
