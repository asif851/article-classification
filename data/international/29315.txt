
সৌদি আরবের নেতৃত্বাধীন বিমান হামলায় ইয়েমেনের হুতি বিদ্রোহীদের প্রধান রাজনৈতিক নেতা সালেহ আল-সামাদ নিহত হয়েছেন। গত বৃহস্পতিবার চালানো বিমান হামলায় তাঁর মৃত্যু হয়। তিনি হুতি বিদ্রোহীদের সর্বোচ্চ রাজনৈতিক কাউন্সিলের প্রধান ছিলেন।
আল-জাজিরার খবরে বলা হয়েছে, সালেহ আল-সামাদের মৃত্যুর কথা নিশ্চিত করেছে হুতি নিয়ন্ত্রিত টেলিভিশন নেটওয়ার্ক আল-মাসিরাহ। এই চ্যানেলের খবরে বলা হয়েছে, হুতিদের সর্বোচ্চ রাজনৈতিক কাউন্সিল ইয়েমেনের রাজধানী সানা ও অন্যান্য বিদ্রোহী নিয়ন্ত্রিত এলাকায় কার্যক্রম পরিচালনা করে থাকে।
হুতি বিদ্রোহীদের পক্ষ থেকে জানানো হয়েছে, মাহদি আল-মাশাতকে সামাদের উত্তরসূরি হিসেবে নির্বাচিত করা হয়েছে।
গতকাল সোমবার টেলিভিশনে সম্প্রচারিত এক ঘোষণায় বলা হয়েছে, গত বৃহস্পতিবারের বিমান হামলায় মোট সাতজন নিহত হয়েছেন। তাঁদের মধ্যে সালেহ আল-সামাদও ছিলেন। হুতিদের নেতা আবদুল মালিক আল-হুতি এ ঘোষণা দিয়েছেন। তিনি বলেন, ‘এ অপরাধ আমাদের মানুষ ও রাষ্ট্রের সদিচ্ছাকে নষ্ট করতে পারবে না এবং এই হামলা জবাবদিহির বাইরে থাকবে না। এই হামলার নেতৃত্বে ছিল ওয়াশিংটন এবং সৌদি আরব এ ধরনের অপরাধের জন্য আইনত দায়ী।’
তবে এ হামলার বিষয়ে সৌদি নেতৃত্বাধীন জোটের পক্ষ থেকে কোনো মন্তব্য করা হয়নি।
হুতি বিদ্রোহীরা ইয়েমেনের অধিকাংশ অঞ্চলের নিয়ন্ত্রণে রয়েছে। ২০১৪ সালে দেশটির তৎকালীন প্রেসিডেন্ট আবদ-রাব্বু মনসুর হাদির বিরুদ্ধে বিদ্রোহ করে হুতিরা। ২০১৫ সালের মার্চে সৌদি আরবের নেতৃত্বে কয়েকটি আরব দেশের একটি জোট ইয়েমেনে বিদ্রোহীদের বিরুদ্ধে বোমাবর্ষণ শুরু করে।
সেই থেকে এখন পর্যন্ত ইয়েমেনে ১৬ হাজারের বেশি বিমান হামলা চালিয়েছে সৌদি নেতৃত্বাধীন জোট। যুক্তরাষ্ট্র এই জোটকে অস্ত্র ও অন্যান্য যৌক্তিক সমর্থন দিয়ে থাকে।
