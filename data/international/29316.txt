
ভারতের অন্ধ্র প্রদেশের স্কুলছাত্রী পূর্ণা ১৩ বছর ১১ মাস বয়সে এভারেস্ট জয় করেছে৷ এর মধ্য দিয়ে ইতিহাস সৃষ্টি করেছে সে৷ নারীদের মধ্যে সবচেয়ে কম বয়সী পূর্ণা পৃথিবীর সর্বোচ্চ পর্বতশৃঙ্গে উঠল৷ খবর এনডিটিভির৷পূর্ণার বাড়ি অন্ধ্র প্রদেশের নিজামাবাদ জেলায়৷ সরকার পরিচালিত একটি বিদ্যালয়ে ষষ্ঠ শ্রেণিতে পড়ে সে৷ তার বাবা একজন কৃষিশ্রমিক৷ তার সহপাঠী আনন্দও পূর্ণার সঙ্গে এভারেস্ট জয় করে এসেছে৷ আনন্দের বাড়ি খামাম জেলায়৷ তার বাবা সাইকেল মেরামত করে জীবিকা নির্বাহ করেন৷ বলা হচ্ছে, আনন্দই হলো প্রথম এভারেস্টজয়ী দলিত কিশোর৷হিমালয়ের সর্বোচ্চ চূড়ায় আরোহণের সময় পূর্ণা ও আনন্দ ভারতের দলিতদের জীবনমান পরিবর্তনে যুগান্তকারী অবদান রাখা বি আর আম্বেদকর ও সাবেক আইএএস কর্মকর্তা এস আর শঙ্করের প্রতীকী ছবি বহন করে৷ গত বছরের নভেম্বরে আরও কয়েকজন কিশোর-কিশোরীর সঙ্গে পূর্ণা ও আনন্দ এভারেস্ট জয়ের প্রস্তুতি নিচ্ছিল৷ তখন এক সাক্ষাৎকারে পূর্ণা বলেছিল, ‘মাউন্ট এভারেস্ট জয় করে ঠিক ফিরে আসব৷ পরে একজন আইপিএস কর্মকর্তা হব৷’ স্বপ্ন তার সত্যি হয়েছে৷ পূর্ণা ও আনন্দ লাখো কিশোর-িকশোরীর স্বপ্নজয়ের অনুপ্রেরণা হয়ে থাকবে৷
