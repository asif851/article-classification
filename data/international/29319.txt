
হাউস অব কমন্সের অধিবেশন চলার সময় ব্রিটিশ পার্লামেন্টের বাইরে ছুরি হাতে পুলিশের ওপর চড়াও হওয়া এক ব্যক্তি নিরাপত্তা রক্ষাকারী বাহিনীর গুলিতে আহত হয়েছেন। এর আগে ওই আততায়ীর ছুরির আঘাতে কয়েকজন আহত হয়েছেন বলে খবর পাওয়া গেছে। তবে কতজন আহত হয়েছেন তা জানা যায়নি। আহতদের অ্যাম্বুলেন্সে করে হাসপাতালে নেওয়া হয়েছে।

গার্ডিয়ানের খবরে বলা হয়েছে পুলিশ ওই হামলার ঘটনাকে সন্ত্রাসী হামলা বলছে।
পার্লামেন্টের নিম্নকক্ষ হাউস অব কমন্সের নেতা ডেভিড লিডিংটনের বরাত দিয়ে বার্তা সংস্থা রয়টার্স জানিয়েছেন, ছুরি নিয়ে পুলিশের ওপর হামলাকারী ওই ব্যক্তিকে গুলি করেছে পুলিশ।

রয়টার্সের এক আলোকচিত্রী জানিয়েছেন, ওয়েস্টমিনস্টার ব্রিজের আশে পাশে তিনি অন্তত ১২ জনকে আহত অবস্থায় দেখেছেন। হাউস অব কমন্সের নেতা রয়টার্সকে জানিয়েছেন তিনি প্রচণ্ড আওয়াজ শুনেছেন।
এক প্রত্যক্ষদর্শীর বরাত দিয়ে বিবিসির খবরে বলা হয়েছে, ছুরি হাতে এক ব্যক্তিকে পার্লামেন্ট ভবনের দিকে দৌড়াতে দেখা গেছে। পার্লামেন্ট সদস্য এবং সাংবাদিকেরা টুইটারে বিকট শব্দ শোনার কথা জানিয়েছেন।

দেশটির পার্লামেন্টের এক কর্মকর্তা জানান, পার্লামেন্টের বাইরে গোলাগুলির ঘটনা ঘটেছে। এ কারণে পার্লামেন্ট ভবন বন্ধ করে দেওয়া হয়েছে। হাউস কমন্সের অধিবেশন স্থগিত করা হয়েছে। পার্লামেন্ট সদস্যদের নিজ নিজ কার্যালয়ে থাকতে বলা হয়েছে।

বেলজিয়ামের রাজধানী ব্রাসেলসে হামলার এক বছরের মাথায় যুক্তরাজ্যর পার্লামেন্টের বাইরে এমন ঘটনা ঘটল।
