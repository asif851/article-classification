
পাকিস্তানের খাইবার পাখতুনখাওয়া প্রদেশের মুখ্যমন্ত্রী পারভেজ খাত্তাক বলেছেন, ইসলামাবাদের রাস্তা তৈরি হয়েছে বাংলাদেশের চট্টগ্রামের পাটকল থেকে আসা আয়ের টাকায়। গত শনিবার পাকিস্তানের হরিপুর, ঘাজি ​ও হাবিলিয়ান এলাকায় বিভিন্ন সমাবেশে তিনি এসব কথা বলেন। পাকিস্তানের দ্য এক্সপ্রেস ট্রিবিউনের প্রতিবেদনে এসব কথা বলা হয়েছে। এ বক্তব্য দেওয়ার পর তাঁর বিরুদ্ধে রাষ্ট্রদ্রোহ মামলা করার দাবি জানিয়েছেন কয়েকজন রাজনীতিবিদ।খাইবার পাখতুনখাওয়া প্রদেশে ক্ষমতাসীন দল হলো ক্রিকেটার থেকে রাজনীতিবিদ বনে যাওয়া ইমরান খানের দল পাকিস্তান তেহরিক-ই-ইনসাফ (পিটিআই)।পারভেজ খাত্তাক বলেন, ‘শেখ মুজিবুর রহমান ঠিকই বলেছিলেন, পশ্চিম পাকিস্তানের রাজনীতিকেরা বাঙালিদের সম্পদ লুণ্ঠন করে তাদের অধিকার থেকে বঞ্চিত করেছিলেন। বর্তমানে বাংলাদেশে দ্রুত উন্নতি হচ্ছে। কারণ দেশটিতে সুশাসন প্রতিষ্ঠিত হয়েছে। বাংলাদেশ এখন অল্প কিছু উন্নয়নশীল রাষ্ট্রের মধ্যে একটি।’ তিনি দেশের সমাজ ও অর্থনীতিকে ক্ষতিগ্রস্ত করার জন্য রাজনীতিবিদদের দায়ী করেন।খাইবার পাখতুনখাওয়া প্রদেশের মুখ্যমন্ত্রী বলেন, রাজনীতিবিদেরা দুর্নীতি ও স্বজনপ্রীতির মাধ্যমে দেশের সামাজিক ও অর্থনৈতিক ক্ষেত্রে অনেক ক্ষতি করেছেন। তাঁরা সরকারি বিভাগের মাধ্যমে জনকল্যাণমূলক কাজ করতে গিয়ে সেখান থেকে ‘কমিশন’ আত্মসাৎ করেন। তিনি বলেন, ‘আমাদের শত্রু রাষ্ট্র ভারতও গত ৭০ বছরে এতখানি ক্ষতি করতে সমর্থ হয়নি, যতটা ক্ষতি পাকিস্তানি রাজনীতিবিদেরা বাংলাদেশের করেছেন।’
এসব মন্তব্য করায় পাকিস্তানের কয়েকজন রাজনীতিবিদ পারভেজ খাত্তাকের বিরুদ্ধে রাষ্ট্রদ্রোহ মামলা করার দাবি জানিয়েছেন। ওই প্রদেশের পাকিস্তান মুসলিম লীগের (নওয়াজ) সাংসদ আওরঙ্গজেব খান নালোথা বলেছেন, পারভেজ খাত্তাকের বক্তব্য পাকিস্তানের সংবিধানের লঙ্ঘন। তাঁর বক্তব্যে প্রমাণিত হয়েছে, তিনি পাকিস্তানকে সমর্থন করেন না। মুখ্যমন্ত্রীর বক্তব্যে প্রমাণিত হয়, পিটিআই ভারতের তাঁবেদার।
