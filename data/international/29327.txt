
মার্কিন টেলিভিশন সিএনএনের সঙ্গে এক সাক্ষাৎকারে এরদোয়ান দাবি করেছেন, অভ্যুত্থানের সময় তিনি অল্পের জন্য প্রাণে বেঁচে গেছেন। অভ্যুত্থান শুরু হওয়ার পর কিছু সেনাসদস্য সমুদ্র তীরবর্তী মারমারিস অবকাশ কেন্দ্রে হামলা চালান। এর অল্প কিছুক্ষণ আগেই তিনি সেখান থেকে বিমানে করে সরে যেতে সক্ষম হন। এরদোয়ান দাবি করেন, ‘আমি যদি আর ১০ থেকে ১৫ মিনিট সেখানে থাকতাম, তবে আমাকে হত্যা বা অপহরণ করা হতো।’আকাশে বিদ্রোহীদের এফ-১৬ জঙ্গি বিমানের আওতায় পড়েছিল প্রেসিডেন্ট এরদোয়ানকে বহনকারী বিমান। সাবেক এক তুর্কি সামরিক কর্মকর্তা বলেন, প্রেসিডেন্টের বিমানের পাইলট প্রতিপক্ষের সম্ভাব্য হামলা এড়িয়ে যেতে সক্ষম হন। ওই কর্মকর্তা বলেন, কেন বিদ্রোহীদের যুদ্ধবিমান থেকে গুলি করা হয়নি, তা এক রহস্য।
