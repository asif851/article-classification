
পাকিস্তানের কোয়েটা শহরের একটি গির্জায় আত্মঘাতী এক বোমা হামলায় অন্তত নয়জন নিহত হয়েছেন। আহত হয়েছেন ৩০ জন। রোববার বিকেলে নগরীর জারঘুন রোড এলাকার বেথেল মেমোরিয়াল মেথোডিস্ট চার্চে এ হামলা চালানো হয়।
বেলুচিস্তানের আইজি মোয়াজ্জেম আনসারি ও স্বরাষ্ট্রমন্ত্রী সারফরাজ বুগতির বরাত দিয়ে দেশটির ডন অনলাইনের খবরে এ কথা বলা হয়েছে।
হামলায় হতাহত ব্যক্তিদের উদ্ধার করে কোয়েটার সিভিল হাসপাতালে পাঠানো হয়েছে। হাসপাতাল সূত্র বলেছে, এখানে চারজনকে মৃত ও প্রায় ২০ জনকে আহত অবস্থায় আনা হয়। পরে আরও পাঁচজন মারা যান। হতাহত ব্যক্তিদের মধ্যে নারী ও শিশুরা রয়েছে।
রোববারের নিয়মিত প্রার্থনা চলাকালে ওই গির্জায় কমপক্ষে দুই ব্যক্তি আত্মঘাতী হামলা চালায়। এ সময় গির্জায় ৪০০ জনের মতো প্রার্থনায় অংশ নিচ্ছিলেন।
এক প্রত্যক্ষদর্শী বলেন, গির্জার প্রধান হলে ঢোকার ব্যর্থ চেষ্টাকালে হামলাকারীরা নিরাপত্তারক্ষীর সঙ্গে বাগ্‌বিতণ্ডায় জড়ান। এ সময় তারা গুলি ছুড়লে এক নিরাপত্তারক্ষী নিহত হন। গুলির শব্দ শুনে ও বিশৃঙ্খলা আঁচ করে পুলিশ গির্জাটি ঘিরে ফেলে হামলাকারীদের ওপর গুলি চালায়। আইজিপি বলেন, গুলি খেয়ে এক হামলাকারী গির্জার মূল প্রবেশপথে তার সঙ্গে থাকা আত্মঘাতী বেল্টের বিস্ফোরণ ঘটায়। প্রবেশপথেই গুলিতে প্রাণ হারায় আরেক হামলাকারী।
পুলিশ বলছে, দুই হামলাকারীর বয়স ১৬ থেকে ২০ বছরের মধ্য। তাদের শরীরে ১৫ কেজির মতো বিস্ফোরক ছিল।
 
