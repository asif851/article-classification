
হলিউড চলচ্চিত্রপ্রেমীদের অনেকেই আয়রন ম্যান সিরিজের ভক্ত। কল্পনার চোখে কেউ কেউ হয়তো ‘লৌহমানবের’ সেই উড়ুক্কু পোশাক পরে উড়েও বেড়িয়েছেন। ব্রিটিশ উদ্ভাবক রিচার্ড ব্রাউনিং সেই স্বপ্নটাই সত্যি করেছেন। সেই সঙ্গে বিশ্বের সবচেয়ে দ্রুতগতির উড়ুক্কু পোশাক বানিয়ে গিনেস বুকে রেকর্ডও গড়েছেন।
রিচার্ড ব্রাউনিং হলেন যুক্তরাজ্যের প্রযুক্তিপ্রতিষ্ঠান গ্র্যাভিটি ইন্ডাস্ট্রির প্রতিষ্ঠাতা ও প্রধান। প্রতিষ্ঠানটির ওয়েবসাইটে উল্লেখ করা হয়েছে, জেট ইঞ্জিন দিয়ে পরিচালিত উড়ুক্কু পোশাকের উদ্ভাবক ও নির্মাতা প্রতিষ্ঠান তারা। এই উদ্ভাবনের স্বত্বের জন্য প্যাটেন্ট জমা দেওয়া হয়েছে।
রেকর্ডটি গড়ার সময় উপস্থিত ছিলেন গিনেস ওয়ার্ল্ড রেকর্ডস কর্তৃপক্ষের বিচারক প্রবীণ প্যাটেল। তিনি বলেন, রিচার্ডের পোশাক সর্বনিম্ন এক শ মিটার দূরত্ব পর্যন্ত গতি ধরে রাখতে পেরেছে। এই সময়ে ওই উড়ুক্কু পোশাকের গতি ছিল ঘণ্টায় ৫১ দশমিক ৫৩ কিলোমিটার।
রিচার্ড জানান, আয়রন ম্যান কায়দার ওই পোশাকে ছয়টি ছোট গ্যাস টারবাইন রয়েছে, যেগুলো কেরোসিন দিয়ে চলে। প্রতিটা টার্বাইন ২২ কিলোগ্রামের ধাক্কা দিতে পারে। পোশাকটি এমনভাবে তৈরি করা হয়েছে, যাতে মানুষ নড়াচড়ার মাধ্যমে উড্ডয়নের পথ নির্ধারণ করতে পারে। পোশাক নিয়ন্ত্রণের জন্য কোনো দূরনিয়ন্ত্রিত যন্ত্রের (রিমোট কন্ট্রোল ডিভাইস) ব্যবহারের সুযোগ রাখা হয়নি।
পোশাকটি পরে ওড়ার জন্য রিচার্ডকে যথেষ্ট ঘাম ঝরাতে হয়েছে। বিশেষ করে, ওড়ার এবং সে সময় ভারসাম্য ধরে রাখার অনুশীলনের সময় তাঁকে পরিশ্রম করতে হয়েছে। তিনি বলেন, ‘রেকর্ডটা গড়তে পেরে আমি খুশি। বিশ্বজুড়ে আমাদের এই অনন্য উদ্ভাবনের স্বীকৃতি পাওয়াটা আসলেই আনন্দের।’
