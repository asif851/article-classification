
সাবেক মার্কিন ফার্স্ট লেডি ও পররাষ্ট্রমন্ত্রী হিলারি এবং তাঁর স্বামী বিল ক্লিনটনকে নিয়ে তৈরি গীতিনাট্য ক্লিনটন: দ্য মিউজিক্যাল এবার মঞ্চস্থ হতে যাচ্ছে তাঁদেরই শহর নিউইয়র্কে। এতে ক্লিনটনের যৌনজীবনের পাশাপাশি ওই দম্পতির জীবনের নানা দিক তুলে ধরা হয়েছে। খবর এএফপির।ক্লিনটন দম্পতি হোয়াইট হাউসে কাটিয়েছেন আটটি বছর। তাঁদের তখনকার গৌরবময় অর্জনগুলোর পাশাপাশি কলঙ্কময় নানা গুজবের সংকুলান হয়েছে দুই ঘণ্টার, দুই পর্বের ওই ব্যঙ্গাত্মক গীতিনাট্যে। যু্ক্তরাজ্যের লন্ডন ও এডিনবরায় মঞ্চায়নের পর নিউইয়র্ক মিউজিক থিয়েটার উৎসবে আগামী ১৮ জুলাই মঞ্চস্থ হতে যাচ্ছে ক্লিনটন: দ্য মিউজিক্যাল। অত্যন্ত হাস্যরসাত্মক এবং একই সঙ্গে সহমর্মিতাপূর্ণ গীতিনাট্যটি এডিনবরা ফ্রিঞ্জ উৎসবে ২০১২ সালে সেরা নতুন প্রযোজনা হিসেবে মনোনীত হয়েছে।মানবীয় কিছু ত্রুটি ছিল ক্লিনটনের। তবু তিনি যুক্তরাষ্ট্রের সেরা প্রেসিডেন্টদের একজন হিসেবে বিবেচিত। গীতিনাট্যে তাঁর চরিত্রের দুটি দিক তুলে ধরা হয়েছে: অত্যন্ত স্মার্ট রাষ্ট্রনায়ক এবং একাধিক নারীর সঙ্গে ঘনিষ্ঠ পুরুষ। ‘রোববার সকালের’ ক্লিনটন সর্বজনীন স্বাস্থ্যসেবা, কল্যাণমূলক সংস্কার ও যুক্তরাষ্ট্রকে আরও উন্নত করার স্বপ্ন দেখেন। কিন্তু ‘শনিবার রাতের’ ক্লিনটন ব্যস্ত থাকেন নারীদের আকৃষ্ট করতে।হিলারিকে দেখানো হয়েছে বিশ্বাসভঙ্গকারী স্বামীর কাজে বিপর্যস্ত এক নারী হিসেবে, যিনি সবকিছুর পরও ক্লিনটনের পাশে থাকেন এবং নিজ উচ্চাভিলাষ পূরণে অটল থাকেন।
