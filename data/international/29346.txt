
সিরিয়ার প্রেসিডেন্ট বাশার আল আসাদ বলেছেন, গৃহযুদ্ধে জয়লাভে তিনি আত্মবিশ্বাসী। গতকাল বৃহস্পতিবার লেবাননের আল-মানারা টেলিভিশনকে দেওয়া এক সাক্ষাত্কারে তিনি এ কথা বলেন। ইসরায়েলকে তিনি হুঁশিয়ার করেন, সিরিয়ায় আবার বিমান হামলা চালালে দামেস্ক এর সমুচিত জবাব দেবে। আজ শুক্রবার টাইমস অব ইন্ডিয়া অনলাইনের খবরে এ কথা জানানো হয়।সাক্ষাত্কারে বাশার আল আসাদ বলেন, ‘জয়ের ব্যাপারে আমরা যদি আত্মবিশ্বাসী না হতাম, তাহলে দুই বছর ধরে এই যুদ্ধ চালিয়ে যেতে পারতাম না। বিদেশি হামলাও মোকাবিলা করতে পারতাম না। আমরা জয়ের ব্যাপারে আত্মবিশ্বাসী ও নিশ্চিত। আমি দৃঢ়ভাবে বলছি, সিরিয়া যেমন ছিল, তেমনই থাকবে।’তাঁকে ক্ষমতাচ্যুত করার এ লড়াইকে বাশার সিরিয়া ও তার প্রতিরোধশক্তির বিরুদ্ধে‘বিশ্বযুদ্ধ’ বলে অভিহিত করেন।এখানে প্রতিরোধশক্তি বলতে বাশার তাঁর ঘনিষ্ঠ মিত্র হেজবুল্লাহর কথা বলেছেন।
সাক্ষাত্কারের একটি অংশে তিনি অন্তত ২০১৪ সালের নির্বাচনের আগে পর্যন্ত ক্ষমতায় থাকতে চান বলে জানিয়েছেন। এর আগে অন্য এক সাক্ষাত্কারে তিনি বলেছিলেন, সিরিয়ার জনগণ চাইলে তিনি আবার নির্বাচনে প্রতিদ্বন্দ্বিতা করতে দ্বিধা বোধ করবেন না।
সিরিয়ায় রাশিয়ার অস্ত্র সরবরাহের বিষয়ে প্রেসিডেন্ট আসাদ জানান, চুক্তি অনুযায়ী রাশিয়া সম্প্রতি সিরিয়ায় কিছু অস্ত্র পাঠিয়েছে। তবে এর মধ্যে বিমানবিধ্বংসী এস-৩০০ ক্ষেপণাস্ত্র রয়েছে কি না, তা তিনি পরিষ্কার করেননি। এই ক্ষেপণাস্ত্র সিরিয়ায় যুদ্ধের পটপরিবর্তনে ভূমিকা রাখতে পারে বলে মনে করছেন অনেকে।
