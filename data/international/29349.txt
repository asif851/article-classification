
কাউ (গরু), গুজরাট, হিন্দু, ইন ইন্ডিয়া, ডিজ ডেইজ ও হিন্দুত্ব ছয়টি শব্দের ওপর ভারতের সেন্সর বোর্ডের আঞ্চলিক বোর্ড আপত্তি তুলেছিল। এতে গত বছরের জুলাই মাসে ছাড়পত্র পায়নি নোবেলজয়ী অর্থনীতিবিদ অমর্ত্য সেনকে নিয়ে তৈরি ‘দ্য আরগুমেন্টেটিভ ইন্ডিয়ান’ নামের তথ্যচিত্র। গত বছরের ১১ জুলাই ওই ছবির স্ক্রিনিং হয়েছিল। তখন সেন্সর বোর্ডের চেয়ারম্যান ছিলেন পহেলাজ নিহালনি।
সে সময় সেন্সর বোর্ড তথ্যচিত্রের পরিচালক সুমন ঘোষকে জানিয়ে দেয়, এই শব্দগুলো দেশের ভাবমূর্তি নষ্ট করবে। তাই এই শব্দগুলো বাদ দিতে হবে। সেন্সর বোর্ডের এই নির্দেশ মানবেন না বলে সেদিনই জানিয়ে দিয়েছিলেন পরিচালক। বলেছিলেন, কোনো শব্দই তিনি বাদ দেবেন না। তাই সেদিন সুমন ঘোষ তথ্যচিত্রের ছাড়পত্র পাননি।
এরপরই পরিচালক সুমন ঘোষ রিভাইজিং কমিটির কাছে আবেদন জানান। প্রথমে রিভাইজিং কমিটি ছবিটির স্ক্রিনিংয়ের জন্য নভেম্বর মাসে তারিখ নির্ধারণ করলে তা হয়নি। অবশেষে গত বৃহস্পতিবার মুম্বাইয়ে রিভাইজিং কমিটি তথ্যচিত্রের স্ক্রিনিং করে জানিয়ে দেয়, তথ্যচিত্রটির ছাড়পত্র দেবে সেন্সর বোর্ড, কোনো শব্দ বাদ না দিয়ে বা মিউট না করেই।
এখন সেন্সর বোর্ডের চেয়ারম্যান প্রসূন জোশি। তিনি বলেছেন, তথ্যচিত্রের বিষয় ভাবনা তাঁর ভালো লেগেছে। এই কমিটিতে ছিলেন ১০ সদস্য। পরিচালক সুমন ঘোষ কলকাতায় গিয়ে তথ্যচিত্রটির মুক্তি দেওয়ার তারিখ দেবেন বলে জানিয়েছেন। মার্চের মধ্যেই তথ্যচিত্রটি প্রদর্শন করা যাবে বলেও তিনি জানান।
