
ভারতের মুম্বাইয়ে গণধর্ষণের শিকার হয়েছেন একজন ফটোসাংবাদিক। পুলিশ গতকাল শুক্রবার এ কথা জানিয়েছে। ঘটনার পর জিজ্ঞাসাবাদের জন্য অন্তত ৩৫ জনকে আটক করা হয়েছে, যাদের একজন তার সম্পৃক্ততার কথা স্বীকার করেছে।২৩ বছর বয়সী ওই নারী সাংবাদিক গত বৃহস্পতিবার সন্ধ্যায় মুম্বাইয়ের লোয়ার প্যারোল এলাকায় দায়িত্ব পালনের সময় পাঁচ ব্যক্তির লালসার শিকার হন। তিনি বর্তমানে হাসপাতালে চিকিৎসাধীন। ঘটনার সময় তাঁর সঙ্গে থাকা এক পুরুষকে হামলাকারীরা মারধর করে।ভারতে সাম্প্রতিক সময়ে কয়েকটি ধর্ষণের ঘটনায় দেশজুড়ে আলোড়ন সৃষ্টি হয়। গত ডিসেম্বর মাসে নয়াদিল্লিতে চলন্ত বাসে গণধর্ষণের শিকার হন একজন মেডিকেলের ছাত্রী। পরে হাসপাতালে চিকিৎসাধীন অবস্থায় তাঁর মৃত্যু হয়। এ ঘটনায় তখন দেশজুড়ে প্রতিবাদের ঝড় উঠলে সরকার নারীর বিরুদ্ধে অপরাধের কঠোর শাস্তির আইন চালু করতে বাধ্য হয়।পুলিশ জানায়, বৃহস্পতিবারের ঘটনার শিকার ওই নারী মুম্বাইভিত্তিক একটি ইংরেজি সাময়িকীতে কাজ করেন। তিনি স্থানীয় সময় রাত আটটার দিকে একজন পুরুষ সঙ্গীকে নিয়ে নগরের মহালক্ষ্মী স্টেশনের কাছে লোয়ার প্যারোল এলাকার পরিত্যক্ত বস্ত্র কারখানা শক্তি মিলস ভবনের ছবি তুলতে গিয়েছিলেন।পুলিশকে দেওয়া ওই সাংবাদিক ও তাঁর সঙ্গীর বর্ণনা মতে, ঘটনাস্থলে গেলে পাঁচ দুর্বৃত্ত প্রথমে ওই নারীকে উত্ত্যক্ত করে। পুরুষ সঙ্গীটি এর প্রতিবাদ জানালে দুজন তাঁকে মারধর করে এবং অন্য তিনজন ওই নারীকে ভবনের ভেতরে নিয়ে গিয়ে ধর্ষণ করে।ঘটনার পর নারী সাংবাদিক ও তাঁর সঙ্গীটি তাঁদের বন্ধু ও স্বজনদের বিষয়টি জানান এবং এ ব্যাপারে স্থানীয় একটি থানায় অভিযোগ দেন। ওই নারী পুলিশের কাছে ধর্ষণকারীদের মধ্যে দুজনের নাম বলতে পেরেছেন। নাম দুটি হলো রুপেশ ও সাজিদ। ঘটনার সময় তারা এই নামে একে অপরকে ডেকেছিল।ধর্ষণের শিকার সাংবাদিককে মুম্বাইয়ের জাসলক হাসপাতালে ভর্তি করা হয়েছে। তাঁর অবস্থা এখন স্থিতিশীল হলেও শরীরে অনেকগুলো ক্ষত সৃষ্টি হয়েছে বলে জানিয়েছেন চিকিৎসকেরা।পুলিশ জানিয়েছে, ঘটনার ব্যাপারে জিজ্ঞাসাবাদের জন্য ৩৫ জনকে আটক করা হয়েছে। পুলিশ ঘটনার শিকার দুজনের দেওয়া বর্ণনার ভিত্তিতে সন্দেহভাজন পাঁচ ব্যক্তির আঁকা ছবি (স্কেচ) প্রকাশ করেছে। মুম্বাই পুলিশের কমিশনার সাংবাদিকদের জানান, গ্রেপ্তার একজন ঘটনার সঙ্গে নিজের সম্পৃক্ততার কথা স্বীকার করেছে এবং তখন উপস্থিত থাকা অন্যদের বিষয়ে তথ্য দিয়েছে।এদিকে ভারতের বাণিজ্যিক রাজধানী ও চলচ্চিত্র নগর মুম্বাইতে এই ধর্ষণের ঘটনার প্রতিবাদে সরব হয়েছেন বলিউডের খ্যাতিমান ব্যক্তিত্বরা। টুইটারে প্রকাশিত মন্তব্যে তাঁরা এ ঘটনায় গভীর উদ্বেগ প্রকাশ করেছেন। করন জোহর লিখেছেন, ‘“বিধ্বস্ত”,... “ক্ষুব্ধ”, এ ধরনের শব্দগুলো না ব্যবহার করে পারছি না... আমার শহরে গণধর্ষণ! আমি লজ্জিত বোধ করছি।’ অনুপম খের লিখেছেন, ‘আইনের ভয় কোথাও নেই। বছরের পর বছর ধরেই ধর্ষণের ঘটনা ঘটছে। ধর্ষণের কারণে কেউ ফাঁসিতে ঝোলেনি। রাজনীতিকেরা ক্ষমতায় আগ্রহী; জনগণের কল্যাণে নয়।’ বিবিসি, আইএনএস ও পিটিআই।
