
আফগান তালেবানকে সমর্থন দেওয়ার অভিযোগে পাকিস্তানের ওপর চাপ বাড়িয়েছেন মার্কিন পররাষ্ট্রমন্ত্রী রেক্স টিলারসন। বিবিসি অনলাইনের প্রতিবেদনে এই তথ্য জানানো হয়।
গতকাল মঙ্গলবার অনেকটা হুমকি দিয়েই টিলারসন বলেছেন, পাকিস্তান সরকার তার মনোভাব বদলে ব্যর্থ হলে যুক্তরাষ্ট্রের অগ্রাধিকার হারাতে পারে।
আফগান তালেবানকে সমর্থন বা আশ্রয়-প্রশ্রয় দেওয়ার অভিযোগ রয়েছে পাকিস্তানের বিরুদ্ধে। তবে দেশটি এই অভিযোগ অস্বীকার করে আসছে।
পাকিস্তান যুক্তরাষ্ট্রের গুরুত্বপূর্ণ মিত্র। দেশটিকে ‘নন-ন্যাটো মেজর অ্যালি’ মর্যাদা দিয়েছে যুক্তরাষ্ট্র। এই মর্যাদার আওতায় পাকিস্তান বিশেষ সুবিধা পেয়ে থাকে। তারা যুক্তরাষ্ট্রের কাছে থেকে কোটি কোটি ডলার সহায়তা পায়। কিছু সামরিক সুবিধাও ভোগ করে।
কিন্তু এখন মার্কিন পররাষ্ট্রমন্ত্রী বলছেন, পাকিস্তানে যেসব জঙ্গিগোষ্ঠী নিরাপদ স্বর্গ খুঁজে পায়, তাদের ব্যাপারে মনোভাবে পরিবর্তন না আনলে দেশটিকে দেওয়া বিশেষ মর্যাদা নিয়ে ভাবনাচিন্তা করা হতে পারে।
আফগানিস্তান নিয়ে যুক্তরাষ্ট্রের প্রেসিডেন্ট ডোনাল্ড ট্রাম্পের নতুন কৌশল ঘোষণার এক দিন পরেই পাকিস্তানকে চাপ দিলেন মার্কিন পররাষ্ট্রমন্ত্রী টিলারসন।
ভার্জিনিয়ার আর্লিংটনে ফোর্ট মায়ারে গত সোমবার দেওয়া ভাষণে ট্রাম্প বলেন, আফগানিস্তান থেকে হুট করে মার্কিন সেনা প্রত্যাহার করা হলে একটা শূন্যতা তৈরি হবে। এটি তখন জঙ্গিদের জন্য সুযোগ করে দেবে। কাজেই আফগানিস্তান থেকে সেনা প্রত্যাহারের বদলে জয়ী হওয়ার লড়াই চালিয়ে যেতে আগ্রহী তিনি। দেশটিতে সেনা উপস্থিতি বাড়ানোরও ইঙ্গিত দিয়েছেন তিনি।
ট্রাম্প তাঁর ভাষণে পাকিস্তানকে একহাত নেন। হুঁশিয়ারি দেন, পাকিস্তানে জঙ্গি সংগঠনগুলোর নিরাপদ স্বর্গরাজ্যের বিষয়টি নিয়ে আর নিশ্চুপ থাকবে না ওয়াশিংটন। তিনি বলেন, ‘আমরা পাকিস্তানে বিলিয়ন বিলিয়ন ডলার ঢালছি, কিন্তু অন্যদিকে তারা আশ্রয় দিচ্ছে সেই জঙ্গিদের, যাদের বিরুদ্ধে আমরা লড়াই করছি...এটা অবশ্যই পরিবর্তন হওয়া উচিত।’
পাকিস্তান নিয়ে ট্রাম্পের হুঁশিয়ারিকে আরও স্পষ্ট করেন তাঁর পররাষ্ট্রমন্ত্রী। টিলারসন বলেন, পাকিস্তান না বদলালে তাদের মর্যাদা নিয়ে ভাবনাচিন্তা করা হতে হতে পারে। মনোভাবে পরিবর্তন না এলে তারা মর্যাদা হারাতে পারে।
