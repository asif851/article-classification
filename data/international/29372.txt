
১০টি দেশের শিশুরা যদি মনে করে তাদের মানবাধিকার লঙ্ঘিত হচ্ছে, তাহলে তারা জাতিসংঘের একটি কমিটির কাছে এ ব্যাপারে অভিযোগ করতে পারবে। বিশ্ব সংস্থার নতুন একটি কমিটি শিশুদের এ সুযোগ দেবে।
টাইমস অব ইন্ডিয়া অনলাইনের খবরে জানানো হয়, জাতিসংঘের শিশু অধিকার সনদের আওতাভুক্ত এই ঐচ্ছিক খসড়া প্রস্তাব আইনে পরিণত করতে প্রয়োজনীয় ছিল ১০টি দেশের অনুমোদন। গত মঙ্গলবার কোস্টারিকা দশম দেশ হিসেবে এই অনুমোদন দেয়। আগামী ১৪ এপ্রিল থেকে এটি কার্যকর  করবে।
প্রাথমিকভাবে কোস্টারিকা, আলবেনিয়া, বলিভিয়া, গেবন, জার্মানি, মন্টেনিগ্রো, পর্তুগাল, স্পেন, থাইল্যান্ড ও স্লাভাকিয়ার শিশুরা এ সুযোগ পাবে। পর্যায়ক্রমে জাতিসংঘভুক্ত বাকি ১৮৩টি দেশের শিশুরা এ সুবিধা নিতে পারবে। 
১৯৮৯ সালে জাতিসংঘের সাধারণ পরিষদে শিশু-অধিকার সনদ পাস হয়। সনদে শিশুর নাম, জাতীয়তা, শিক্ষা, সর্বোচ্চ স্বাস্থ্য সুবিধা, নির্যাতন ও শোষণের বিরুদ্ধে নিরাপত্তা এবং তাদের মতামত প্রকাশের অধিকার দেওয়া হয়। এরপর সনদে সশস্ত্র যুদ্ধে শিশুদের ব্যবহার এবং শিশু বিক্রি, শিশু পর্নোগ্রাফি ও শিশু যৌনকর্মী বিষয়ে দুটি প্রটোকল অন্তর্ভুক্ত করা হয়।
মানবাধিকার বিশেষজ্ঞ এমন ১৮ জন এবার এই তৃতীয় প্রটোকলটি তৈরি করেছেন। তাঁরা এই সদন ও প্রটোকলের বাস্তবায়ন পর্যবেক্ষণ করেন।
