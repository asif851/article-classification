
তুরস্কে ইন্টারনেটের ওপর সরকারি নিয়ন্ত্রণ আরোপের খবরে ব্যাপক বিক্ষোভ হয়েছে। এ সময় ইস্তাম্বুলে পুলিশের সঙ্গে ব্যাপক সংঘর্ষ হয়েছে।বিক্ষোভকারীদের ইটপাটকেলের জবাবে পুলিশ টিয়ার গ্যাসের শেল আর জলকামান ব্যবহার করেছে। নতুন এই আইন কার্যকর হলে দেশটির সরকারি কর্মকর্তারা আদালতের নির্দেশনা ছাড়াই যেকোনো ওয়েবসাইট বন্ধ করে দিতে পারবে।আজ রোববার বিবিসি বাংলার খবরে আরও বলা হয়, নতুন আইনের প্রতিবাদে হাজারো মানুষ মিছিল নিয়ে ইস্তাম্বুলের তাকসিম স্কয়ারে যাওয়ার চেষ্টা করে। এ সময় পুলিশ তাদের বাধা দিলে ব্যাপক সংঘর্ষ বাধে। একপর্যায়ে বিক্ষোভকারীরা পুলিশকে লক্ষ্য করে ইটপাটকেল ছোড়ে। পুলিশ জনতাকে ছত্রভঙ্গ করতে টিয়ার গ্যাসের শেল আর জলকামান দিয়ে পানি নিক্ষেপ করে। তবে তা সত্ত্বেও বিপুল বিক্ষোভকারী রাস্তায় অবস্থান করছে বলেও খবরে জানা যাচ্ছে।গত সপ্তাহে তুরস্কের পার্লামেন্ট প্রস্তাবিত নতুন আইনটি অনুমোদন করেছে। এখন প্রেসিডেন্ট স্বাক্ষর করার পরই আইনটি কার্যকর হবে। এতে সরকারি কর্মকর্তাদের ক্ষমতা দেওয়া হয়েছে যে আক্রমণাত্মক বা উসকানিমূলক বলে সন্দেহ করলে, আদালতের নির্দেশনা ছাড়াই তারা যেকোনো ওয়েবসাইট বন্ধ করে দিতে পারবে। এ ছাড়া ইন্টারনেট সেবাদাতা প্রতিষ্ঠানগুলো তাদের গ্রাহকদের তথ্য দুই বছর পর্যন্ত সংরক্ষণ এবং কর্তৃপক্ষকে সরবরাহ করতে বাধ্য হবে।
বিরোধীরা অভিযোগ করছে, নিজেদের দুর্নীতি ঢাকতেই সরকার এই আইন জারির চেষ্টা করছে। তবে সরকারের দাবি, এই আইন ইন্টারনেটকে আরও নিরাপদ আর স্বাধীন করবে।
গত বছর তুরস্কে যে সরকারবিরোধী বিক্ষোভ হয়েছিল, তখন ফেসবুক আর টুইটারের মতো সামাজিক যোগাযোগমাধ্যমে প্রচার চালানো হয়। গত বছরের ডিসেম্বরে সরকারের কয়েকজন শীর্ষ ব্যক্তির দুর্নীতির তথ্য ইন্টারনেটে ফাঁস হওয়ার পর থেকেই সরকার এ ক্ষেত্রে আরও কড়াকড়ি আরোপের পরিকল্পনা শুরু করে।
 
