
নেপাল তাদের অন্যতম প্রতিবেশী রাষ্ট্র চীনের কাছ থেকে জ্বালানি তেল আমদানি শুরু করেছে। প্রথম চালানটি পৌঁছেছে গত মঙ্গলবার। এর ফলে নেপালের ভারতের ওপর কয়েক দশকের জ্বালানি নির্ভরতার অবসান ঘটল বলে মনে করা হচ্ছে। সীমান্তে ভারতের ‘অঘোষিত অবরোধ’ আরোপের পরিপ্রেক্ষিতে জ্বালানি সংকটে পড়ে দেশটি। খবর ভয়েস অব আমেরিকার।সহজ সরবরাহ ব্যবস্থার কারণে স্থলবেষ্টিত নেপাল বরাবরই জ্বালানি তেলের জন্য ভারতের ওপর নির্ভরশীল ছিল। অন্যদিকে, পার্বত্য অঞ্চলের কারণে চীন থেকে জ্বালানি আমদানি করা দেশটির জন্য কষ্টসাধ্য।প্রথম ধাপে মঙ্গলবার চীন থেকে ট্যাংকারে ১৩ লাখ লিটার তেল নেপালে পৌঁছায়। সবচেয়ে গুরুত্বপূর্ণ হলো, নিরবচ্ছিন্ন জ্বালানি সরবরাহের জন্য নেপাল ও চীনের মাঝে প্রাথমিক চুক্তি স্বাক্ষরিত হয়েছে। ভারতের অসহযোগিতার পরিপ্রেক্ষিতে নেপালের চীনের দিকে ঝুঁকে যাওয়াকে নয়াদিল্লির কূটনৈতিক ব্যর্থতা হিসেবে মূল্যায়ন করা হচ্ছে।নেপালে নতুন সংবিধানে প্রদেশগুলো এমনভাবে ভাগ করা হয়েছে, যাতে ভারত সীমান্তবর্তী তরাই অঞ্চলে সংখ্যালঘু মদেশীয়রা রাজনৈতিক প্রতিনিধিত্ব হারিয়েছে বলে অভিযোগ করা হয়। এর পরিপ্রেক্ষিতে ছয় সপ্তাহ ধরে ভারত সীমান্তে বিক্ষোভ করে মদেশীয়রা। পাশাপাশি ভারত ‘অঘোষিত অবরোধ’ আরোপ করায় জ্বালানি এবং অন্যান্য পণ্যবাহী ট্রাক আটকে পড়ে সীমান্তের দুই দিকে।
