
আন্তর্জাতিক সন্ত্রাসী সংগঠন আল-কায়েদা ও ইসলামিক স্টেটের (আইএস) জঙ্গিরা ভারতে হামলা চালাতে পারে বলে আশঙ্কা করছে দেশটির জাতীয় নিরাপত্তা বাহিনী (ন্যাশনাল সিকিউরিটি গার্ড এনএসজি)। গতকাল বৃহস্পতিবার এনএসজির মহাপরিচালক (ডিজি) জয়ন্ত চৌধুরী এক সংবাদ সম্মেলনে এ দাবি করেন। এনএসজির প্রতিষ্ঠা দিবস উপলক্ষে নয়াদিল্লির কাছে প্রধান কার্যালয়ে ওই সংবাদ সম্মেলন অনুষ্ঠিত হয়। জয়ন্ত চৌধুরী দাবি করেন, ইন্ডিয়ান মুজাহিদিন, লস্কর-ই-তাইয়্যেবার মতো জঙ্গি সংগঠনগুলোর সঙ্গে একজোট হয়ে আল-কায়েদা বা আইএস ভারতে হামলা চালাতে পারে। তিনি বলেন, ওই হামলা প্রতিরোধে ভারতের শক্তি রয়েছে। এর মধ্যে ভারতের জন্মু ও কাশ্মীর রাজ্যের শ্রীনগরে আইএসের পতাকা ওড়ানোর ঘটনা ঘটেছে। আল-কায়েদাও ভারতে ঘাঁটি গড়ার কথা বলেছে।
