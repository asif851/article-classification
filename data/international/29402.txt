
ইরানে মাদকদ্রব্য নিয়ন্ত্রণ আইনে সর্বোচ্চ সাজা কার্যকরের পরও বিস্ময়করভাবে রক্ষা পেয়েছেন আলি রেজা নামের এক দণ্ডাদেশ পাওয়া আসামি। তাঁকে দ্বিতীয় দফায় ফাঁসিতে ঝোলানোর প্রয়োজন নেই বলে জানিয়েছে দেশটির সরকার। তবে এখন তাঁর ভাগ্য নির্ধারণ করবেন দেশটির বিচার বিভাগ।দেশটির বিচারমন্ত্রীর উদ্ধৃতির বরাত দিয়ে গতকাল মঙ্গলবার বিবিসি অনলাইনে প্রকাশিত প্রতিবেদনে এ তথ্য জানানো হয়েছে।ইরানের বিচারমন্ত্রী মোস্তফা পুরমোহাম্মাদি বলেন, মৃত্যুদণ্ড কার্যকরের পরও কোনো দণ্ডিত ব্যক্তি বেঁচে গেলে তাঁকে দ্বিতীয় দফায় ফাঁসিতে ঝোলানোর কোনো প্রয়োজন নেই।আলি রেজা প্রসঙ্গে বিচারমন্ত্রী আরও বলেন, বেঁচে যাওয়া ওই ব্যক্তিকে দ্বিতীয় দফায় ফাঁসিতে ঝুলিয়ে মৃত্যুদণ্ড কার্যকর করা হলে তা ইরানের ভাবমূর্তির জন্য ক্ষতিকর হবে।ইরানের বিচার বিভাগের ওপর দেশটির সরকারের কোনো নিয়ন্ত্রণ নেই। তাই আলি রেজার ভাগ্য দেশটির বিচার বিভাগই নির্ধারণ করবেন।মাদক মামলায় দোষী প্রমাণিত হওয়ায় ৩৭ বছর বয়সী আলি রেজাকে ফাঁসিতে ঝুলিয়ে মৃত্যুদণ্ড কার্যকরের আদেশ দেন দেশটির আদালত। গত সপ্তাহে তাঁর দণ্ড কার্যকর করা হয়। ফাঁসির দড়িতে ১২ মিনিট ঝুলে ছিলেন তিনি। চিকিত্সকেরা তাঁকে মৃত ঘোষণা করেন। লাশ নেওয়া হয় কারাগারের মর্গে। দণ্ড কার্যকরের পরদিন পরিবারের সদস্যরা লাশ আনতে মর্গে যান। সেখানে গিয়ে তাঁরা আলি রেজাকে শ্বাস-প্রশ্বাস নিতে দেখেন। এরপর হাসপাতালে নেওয়া হয়। তাঁকে কড়া নিরাপত্তায় সেখানে রাখা হয়েছে। তাঁর বর্তমান শারীরিক অবস্থা সম্পর্কে কোনো তথ্য জানা যায়নি। তবে কোমায় রাখা হয়েছে বলে জানা গেছে।
আলি রেজাকে দ্বিতীয় দফায় ফাঁসিতে ঝোলানো হবে বলে খবর বের হয়। এর পরিপ্রেক্ষিতে তাঁকে দ্বিতীয় দফায় ফাঁসিতে না ঝোলানোর জন্য ইরান সরকারের কাছে অনুরোধ জানায় আন্তর্জাতিক মানবাধিকার সংস্থা অ্যামনেস্টি ইন্টারন্যাশনাল।
দ্বিতীয় দফায় ফাঁসির কাষ্ঠে যাওয়া থেকে রেজাকে বাঁচাতে তাঁর আইনজীবীরা প্রধান বিচারপতির কাছেও ছুটে গেছেন।
এসব ঘটনার পরিপ্রেক্ষিতে ইরানের বিচারমন্ত্রী বলেছেন, মৃত্যুদণ্ড কার্যকরের পরও কোনো দণ্ডিত ব্যক্তি প্রাণে বেঁচে গেলে তাঁকে দ্বিতীয় দফায় ফাঁসিতে ঝোলানোর আর কোনো প্রয়োজন নেই।
