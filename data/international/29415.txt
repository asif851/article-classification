
 
যুক্তরাজ্যের রাজধানী লন্ডনের ফিন্সব্যারি পার্ক মসজিদের বাইরে মুসল্লিদের ওপর চালানো সন্ত্রাসী হামলাতেই নিহত হয়েছেন বাংলাদেশি বংশোদ্ভূত মাকরাম আলী। তিনি হিরণ মিয়া নামেও পরিচিত ছিলেন। 
আজ শুক্রবার ময়নাতদন্ত শেষে লন্ডন পুলিশ এ তথ্য নিশ্চিত করে। যে কারণে আটক সন্দেহভাজন হামলাকারী ড্যারেন অসবোর্নের বিরুদ্ধে সন্ত্রাসমূলক হত্যা এবং হত্যাচেষ্টার অভিযোগ আনা হয়েছে।
১৮ জুন ৪৭ বছর বয়সী সন্দেহভাজন হামলাকারী ড্যারেন অসবোর্ন মুসল্লিদের ওপর গাড়ি উঠিয়ে দেন। এতে মাকরাম আলী নিহত হন। এ হামলায় আহত হয়ে চিকিৎসাধীন আছেন আরও নয়জন। প্রত্যক্ষদর্শীরা বলেন, পবিত্র রমজানের তারাবি শেষে বাসায় ফেরার পথে মাকরাম আলী হঠাৎ রাস্তায় অসুস্থ হয়ে পড়েন। কয়েকজন মুসল্লি তাঁর সাহায্যে এগিয়ে আসে। আর এই মুসল্লিদের জটলার মধ্যেই গাড়ি উঠিয়ে দেন হামলাকারী। ওই দিন পুলিশ জানিয়েছিল, অসুস্থতার কারণে, না হামলার কারণে মাকরাম আলী নিহত হয়েছেন, তা তদন্ত করে জানানো হবে। ৫১ বছর বয়সী মাকরাম আলীর বাংলাদেশের বাড়ি সিলেটের বিশ্বনাথে। ছয় সন্তানের জনক মাকরাম আলী ১০ বছর বয়সে যুক্তরাজ্যে এসেছিলেন বলে জানিয়েছে বিবিসি।
