
ভারতের পূর্ব মেদিনীপুরের সাবেক সাংসদ লক্ষ্মণ শেঠকে দল থেকে বহিষ্কার করেছে সিপিএম। দলবিরোধী কর্মকাণ্ডের সঙ্গে জড়িত থাকার অভিযোগে গত বৃহস্পতিবার বিকেলে সিপিএমের রাজ্য সম্পাদকমণ্ডলীর বৈঠকে এ সিদ্ধান্ত নেয় দলটি। জানা গেছে, আসন্ন নির্বাচনের আগে সিপিএমের রাজ্য কমিটির সাধারণ সম্পাদক বিমান বসু ও সাবেক মুখ্যমন্ত্রী বুদ্ধদেব ভট্টাচার্যের কঠোর সমালোচনা করেন লক্ষ্মণ শেঠ। একই সঙ্গে মুখ্যমন্ত্রী মমতা বন্দ্যোপাধ্যায়ের প্রশংসা করেন তিনি। এতে দল ক্ষুব্ধ হয়ে তাঁকে বহিষ্কার করে।লক্ষ্মণ শেঠ বলেন, পূর্ব মেদিনীপুরের নন্দীগ্রামের ঘটনার দায় দল এখন তাঁর ওপর চাপাচ্ছে। দল তাঁকে ঝেড়ে ফেলতে চাইছে। তিনি বলেন, ‘নন্দীগ্রাম সম্পর্কে আমার কাছে অনেক তথ্য আছে। তা আমি ধীরে ধীরে প্রকাশ করব।’এর আগে দলবিরোধী কর্মকাণ্ডে জড়িত থাকার দায়ে প্রবীণ নেতা ও রাজ্য কমিটির সদস্য আব্দুর রেজ্জাক মোল্লাকেও দল থেকে বহিষ্কার করে সিপিএম।
