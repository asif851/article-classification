
চাঁদাবাজদের পিটিয়ে মারার পরামর্শ দিয়েছেন পশ্চিমবঙ্গ বিধানসভার সদস্য (বিধায়ক) ও তৃণমূল কংগ্রেস নেতা অসিত মজুমদার। গত শনিবার হুগলী জেলার চুঁচুড়ায় ১৪টি ব্যবসায়ী সংগঠনের ডাকা এক সমাবেশে তিনি এ পরামর্শ দেন।
চাঁদাবাজদের কারণে অতিষ্ঠ হয়ে এলাকার ব্যবসায়ীরা ওই সমাবেশের আয়োজন করে। সমাবেশে চাঁদাবাজদের হুঁশিয়ার করে অসিত মজুমদার বলেন, ‘কেউ আপনাদের কাছে চাঁদা চাইতে এলে তাদের ধরে পিটিয়ে মারুন।’ তৃণমূলের বিধায়ক যখন চাঁদাবাজদের হুমকি দেন মঞ্চে বসা পুলিশ কর্মকর্তাদের সামনেই।
অসিত মজুমদার বলেন, ‘কতজনের নামে আর মামলা হবে? মানুষ একবারই মরে।’ এরপরেই তিনি বলেন, ‘এই সভার পর যদি চুঁচুড়ার কোথায়ও যদি কোনো দুষ্কৃতকারী হামলা করে, তবে দলবল নিয়ে আমি তার জবাব দেব।’ তিনি আরও বলেন, ‘পুলিশের মধ্যে কেউ কেউ উর্দি (পুলিশের পোশাক) পরে মাস্তানদের তাঁবেদারি করেন। সেই পুলিশ কর্মীদের চিহ্নিত করার জন্য তদন্ত চলছে’।
অসিত মজুমদার তৃণমূল নেতা ও রাজ্যের মন্ত্রী মদন মিত্রের সমালোচনা করে বলেন, ‘কিছু কিছু দুষ্কৃতকারী আমাদের দল ও সরকারের নেতা মদন মিত্রের নাম নিয়ে পুলিশকে ধমক দেয়। কিছু হলেই পুলিশকে বলে, মদন মিত্রের সঙ্গে আমার সরাসরি লাইন। আমি বলতে চাই চুঁচুড়ার বিধায়ক আমি। এখানেই আমি শেষ কথা বলব। মদন মিত্রকে দেখিয়ে এখানে কিছু করা যাবে না।’    
