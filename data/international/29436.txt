
 
যুক্তরাষ্ট্রের ওকলাহোমা অঙ্গরাজ্যের ওকলাহোমা সিটির মুর শহরতলিতে গতকাল সোমবার একটি শক্তিশালী টর্নেডো আঘাত হেনেছে। তিন কিলোমিটার চওড়া এই টর্নেডোর আঘাতে অন্তত ৯১ জন নিহত হয়েছে। আহত হয়েছে শতাধিক ব্যক্তি।
বিবিসি অনলাইনে প্রকাশিত প্রতিবেদনে জানানো হয়, ধ্বংসস্তূপের নিচে অনেকে আটকা পড়ে আছেন। নিহতের সংখ্যা আরও বাড়তে পারে বলে আশঙ্কা করা হচ্ছে। রাতভর উদ্ধার অভিযান অব্যাহত ছিল। কর্মকর্তারা জানিয়েছেন, দুটি স্কুলের ধ্বংসস্তূপের ভেতরে অন্তত ২০টি শিশু আটকা পড়েছে।
ওকলাহোমাকে দুর্যোগপূর্ণ এলাকা ঘোষণা করেছেন প্রেসিডেন্ট বারাক ওবামা। কেন্দ্রীয় পর্যায় থেকে দুর্গত এলাকায় সহায়তার নির্দেশ দিয়েছেন তিনি।
টর্নেডোর আঘাতে ৯১ জন নিহত হওয়ার বিষয়টি ওকলাহোমার চিকিত্সা কর্মকর্তারা নিশ্চিত করেছেন। এর মধ্যে ২০টি শিশু রয়েছে।
স্থানীয় হাসপাতাল সূত্র জানায়, টর্নেডোর আঘাতে অন্তত ২৩০ জন আহত হয়। এর মধ্যে ৪৫ জন শিশু রয়েছে।
জাতীয় আবহাওয়া দপ্তর (এনডব্লিউএস) জানায়, ওকলাহোমার শহরতলিতে স্থানীয় সময় বেলা তিনটার দিকে টর্নেডোটি আঘাত হানে। এর গতি ছিল ঘণ্টায় ৩২০ কিলোমিটার।
টর্নেডোর আঘাতে অনেক ঘরবাড়ি, শিক্ষাপ্রতিষ্ঠান, ব্যবসাপ্রতিষ্ঠান ও স্থাপনা বিধ্বস্ত হয়েছে। বিদ্যুত্ব্যবস্থা বিচ্ছিন্ন হয়ে গেছে। হাজার হাজার মানুষ বিদ্যুত্হীন অবস্থায় রয়েছে। যোগাযোগব্যবস্থাও বিচ্ছিন্ন।
ওকলাহোমার গভর্নর মেরি ফলিন গতকালের দুর্যোগপূর্ণ দিনটাকে ‘বেদনাদায়ক দিন’ বলে অভিহিত করেছেন। ওকলাহোমার গভর্নরকে সহায়তার প্রস্তাব দিয়েছেন প্রেসিডেন্ট বারাক ওবামা।
গত রোববার যুক্তরাষ্ট্রের বিভিন্ন অঙ্গরাজ্যে বেশ কয়েকটি টর্নেডো আঘাত হানে। ওকলাহোমা অঙ্গরাজ্যে টর্নেডোর আঘাতে একজন নিহত ও বহু লোক আহত হয়। ওই দিন ওকলাহোমা ছাড়াও আইওয়া, মিনেসোটা, ক্যানসাস ও ইলিনয় অঙ্গরাজ্যে টর্নেডো আঘাত হানে।
