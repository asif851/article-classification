
মধ্য ফিলিপাইনের পর্যটন এলাকা হিসেবে পরিচিত একটি দ্বীপে ভূমিকম্পে ভবন ধসে কমপক্ষে ৭৩ জন নিহত হয়েছে। আহত হয়েছে শতাধিক মানুষ। রিখটার স্কেলে ভূমিকম্পের মাত্রা ছিল ৭.২।স্থানীয় রেডিওগুলোর প্রতিবেদনের বরাত দিয়ে আজ মঙ্গলবার আল জাজিরা এই তথ্য জানিয়েছে।সংবাদ সংস্থাটি জানায়, ভূমিকম্পের উৎপত্তিস্থল রাজধানী ম্যানিলার ৪০০ কিলোমিটার দক্ষিণ-পূর্বে বহল দ্বীপের কারমেন শহরে। ভূকম্পনের উৎপত্তিস্থল ভূপৃষ্ঠের ৫৬ কিলোমিটার নিচে।ফিলিপাইনের ভূকম্পন সংস্থা জানিয়েছে, ভূমিকম্প আঘাত হানার পর কমপক্ষে আরও ১১০ বার ক্ষীণ মাত্রার ভূকম্পন হয়েছে।স্থানীয় রেডিওগুলো জানিয়েছে, ভূমিকম্পে বহল দ্বীপের কাছে সেবু প্রদেশেও হতাহতের ঘটনা ঘটেছে।মঙ্গলবার ফিলিপাইনে জাতীয় ছুটির দিন। তাই সেখানে আজ স্কুল ও অফিস-আদালত বন্ধ ছিল। তাই ভূমিকম্পে সামগ্রিক ক্ষয়ক্ষতি কম হতে পারে বলে ধারণা করা হচ্ছে।ফিলিপাইনের সিকিজর দ্বীপে থাকা আল জাজিরার প্রতিনিধি জানান, বহল এলাকার কিছু স্কুলভবন ধসেছে। সরকার সেখানকার ক্ষয়ক্ষতি নিরূপণ করছে। পাশাপাশি দূরবর্তী দ্বীপ থেকে উদ্ধারকারী দল পাঠিয়েছে সরকার।
ফিলিপাইনের বহল এলাকায় ১২ লাখ মানুষের বসবাস। সমুদ্রসৈকত ও দ্বীপের অবকাশকেন্দ্রগুলোর কারণে ওই এলাকায় অনেক বিদেশিও থাকেন।
