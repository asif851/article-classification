
যুক্তরাষ্ট্রের পারমাণবিক অস্ত্র নিরস্ত্রীকরণ উদ্যোগকে ‘পুরোনো দিনের মোহ’ বলে অভিহিত করে উত্তর কোরিয়া সতর্ক করেছে, ডোনাল্ড ট্রাম্পের আগুয়ান সরকারকে একটি ‘পারমাণবিক রাষ্ট্রের’ সঙ্গে বোঝাপড়া করতে হবে। আজ বৃহস্পতিবার উত্তর কোরিয়ার ক্ষমতাসীন দলের পত্রিকা রদং সিনমুনের সম্পাদকীয়তে এই হুঁশিয়ারি দিয়ে বলা হয়, ‘ওবামা প্রশাসন যদি এমন কিছু করে থাকে...তাহলে যুক্তরাষ্ট্রের মূল ভূখণ্ডের নিরাপত্তাকে তারা মহাবিপদের মধ্যে ফেলেছে। পারমাণবিক রাষ্ট্রের সঙ্গে মোকাবিলার ক্ষেত্রে তা নতুন প্রশাসনের জন্য বোঝার মতো জটিলতা বাড়াবে। এএফপির খবরে জানানো হয়, তবে সম্পাদকীয়তে ট্রাম্পের নাম উল্লেখ করা হয়নি। সেখানে উত্তর কোরিয়াকে অবস্থান বদলে যুক্তরাষ্ট্রের বারবার আহ্বানের প্রসঙ্গে তুলে এসব কথা বলা হয়।
যুক্তরাষ্ট্র বারবার বলে এসেছে যে তারা উত্তর কোরিয়াকে পারমাণবিক রাষ্ট্র হিসেবে মেনে নেবে না। ওবামা সরকার থাকাকালে উত্তর কোরিয়ার সঙ্গে তাদের আলোচনার ক্ষেত্রে তারা শর্ত জুড়ে দিয়েছে যে পিয়ংইয়ংকে প্রথমে এমন কিছু করতে হবে, যাতে পারমাণবিক অস্ত্র নিরস্ত্রীকরণের অঙ্গীকার পালনে তাদের চেষ্টা বোঝা যায়।
উত্তর কোরিয়ার বিষয়ে ট্রাম্পের নীতি কেমন হবে, এ ব্যাপারে ট্রাম্প এখনো পরিষ্কার নির্দেশনা দেননি। বরং তিনি কিম জং উনের সঙ্গে এ বিষয়ে আলোচনা করতে আগ্রহী। গত জুনে আটলান্টায় নির্বাচনী সমাবেশে সমর্থকদের ট্রাম্প বলেছিলেন, ‘তিনি (কিম জং উন) এলে আমি তাঁকে সাদরে গ্রহণ করব।’
২০০৬ সালে উত্তর কোরিয়া প্রথমবারের মতো পারমাণবিক অস্ত্র পরীক্ষা চালানোর পর থেকে দেশটি এখন পর্যন্ত জাতিসংঘের পাঁচ দফা নিষেধাজ্ঞার মুখে।
উত্তর কোরিয়া সব সময় নিজেদের আত্মনির্ভরশীল বলে দাবি করে আসছে।
