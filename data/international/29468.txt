
ভারতের কথিত অবরোধ তুলে নিতে নেপালের উপপ্রধানমন্ত্রী কমল থাপার দিল্লি ভ্রমণ ব্যর্থতায় পর্যবেশিত হয়েছে। ফলে বিশ্ব অর্থনীতির সঙ্গে নেপালকে সংযুক্ত করা বীরগঞ্জের প্রধান সরবরাহ রুটের অচলাবস্থা এখনো কাটেনি। খবর দ্য হিন্দুর।তিন দিনের সফর শেষে গত সোমবার ইন্দিরা গান্ধী বিমানবন্দরে নেপালের উপপ্রধানমন্ত্রী ও পররাষ্ট্রমন্ত্রী কমল থাপা বলেন, ‘প্রধানমন্ত্রী কে পি শর্মা ওলি মদেশি নেতাদের সঙ্গে আলোচনার জন্য একটি কমিটি গঠন করেছেন। তবে এক্ষুনি অবরোধের অবসান ঘটানোর উপায় খুঁজে পাচ্ছি না। অবরোধ বন্ধে আমাদের ভারতের সহযোগিতা দরকার।’এর আগে সোমবার সকালে কমল থাপা ভারতের প্রধানমন্ত্রী নরেন্দ্র মোদির সঙ্গে সাক্ষাৎ করেন। পরে নেপালী উপপ্রধানমন্ত্রী বলেন, অবরোধ দীর্ঘস্থায়ী হবে না বলে আশ্বাস দিয়েছেন মোদি।নেপালে সংবিধানবিরোধীদের বিক্ষোভের জেরে স্থলবেষ্টিত দেশটির আমদানি-রপ্তানি বাণিজ্যে অচলাবস্থা সৃষ্টি হয়। ভারত থেকে নেপালগামী জ্বালানিসহ সব ধরনের জিনিসের সরবরাহ বন্ধ হয়ে যায়। নেপালের নেতারা প্রভাবশালী প্রতিবেশীর প্রতি ‘অনানুষ্ঠানিক অবরোধ’ আরোপের অভিযোগ তোলেন, যা ভারত অস্বীকার করেছে। সম্প্রতি ভারতের পূর্ব ও পশ্চিমাঞ্চল থেকে নেপালগামী সরবরাহ রুট সচল হলে সাময়িক স্বস্তি আসে।
