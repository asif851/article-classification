
যুক্তরাষ্ট্রের নিউইয়র্কসহ বিভিন্ন অঙ্গরাজ্যে বেশির ভাগ মুসলমান আজ রোববার থেকে রোজা রাখা শুরু করেছেন। তবে নিউ জার্সিসহ বিভিন্ন রাজ্যে গতকাল শনিবার থেকে অনেকে রোজা রাখা শুরু করেছেন।
স্থানীয়ভাবে চাঁদ দেখা না-দেখা নিয়ে মতপার্থক্যের কারণে যুক্তরাষ্ট্রে প্রায় প্রতিবছরই এভাবে দুই দিনে রোজা রাখা এবং ঈদ করা হয়। অভিবাসী মুসলমানদের অনেকেই নিজ নিজ দেশের সঙ্গে মিল রেখে রোজা রাখেন এবং ঈদ উদযাপন করেন। এবার বেশির ভাগ বাংলাদেশি মসজিদ থেকে রোববার রোজা শুরু করার ঘোষণা দেওয়া হয়েছে। পাকিস্তানি ও ইন্দোনেশীয় মসজিদে গত শুক্রবার রাতেই প্রথম তারাবি নামাজ অনুষ্ঠিত হয়। সেই অনুযায়ী শনিবার থেকে রোজা রাখা শুরু করেছেন অনেকেই।পবিত্র রমজান উপলক্ষে মার্কিন প্রেসিডেন্ট বারাক ওবামা এবং মার্কিন পররাষ্ট্রমন্ত্রী জন কেরি মুসলমানদের জন্য পৃথকভাবে বার্তা দিয়েছেন। প্রেসিডেন্ট ওবামা তাঁর বার্তায় রমজানের মধ্য দিয়ে আত্মত্যাগ এবং দরিদ্রদের সহযোগিতা করার জন্য মুসলমানদের প্রত্যয়ের কথা উল্লেখ করেন। তিনি শুভেচ্ছাবার্তায় যুক্তরাষ্ট্রের সমাজে মুসলমানদের অবদানের কথাও গুরুত্বের সঙ্গে উল্লেখ করেন। পররাষ্ট্রমন্ত্রী জন কেরি রমজান উপলক্ষে দেওয়া শুভেচ্ছাবার্তায় যুক্তরাষ্ট্রের অভিবাসন বৈচিত্র্যে মুসলমানদের অবদানের কথা উল্লেখ করেন।
