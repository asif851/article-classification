
ভারতের ওডিশা রাজ্যের উপকূলে সৃষ্ট নিম্নচাপের কারণে গত তিন দিন ধরে টানা বৃষ্টি চলছে। এতে এখানকার জীবযাত্রা ব্যাহত হচ্ছে। ঝোড়ো হাওয়ায় পশ্চিমবঙ্গের হিন্দু সম্প্রদায়ের কালী পূজা বা শ্যামা পূজার আনন্দ ম্লান হয়েছে।
গত বৃহস্পতিবার রাতে কালী পূজা অনুষ্ঠিত হলেও ওই দিন রাত থেকে কলকাতাসহ পশ্চিমবঙ্গের বিভিন্ন জেলায় শুরু হয় টানা বৃষ্টি ও ঝোড়ো হাওয়া। আজ শনিবার রাজ্যজুড়ে ভাই ফোঁটা উৎসবেও বাগড়া দিয়েছে বৃষ্টি।
একটানা বৃষ্টিতে কলকাতা, বারাসাত-মধ্যমগ্রাম সহ পশ্চিমবঙ্গের বিভিন্ন জেলার বহু পূজামণ্ডপ ও তোরণ ভেঙে পড়েছে। কলকাতার বহু এলাকা ডুবে গেছে। পার্ক সার্কাস, বেহালা, উল্টোডাঙা, আমহার্স্টস্ট্রিটের বহু পূজামণ্ডপ এখন জলমগ্ন। বৃষ্টিতে ব্যাহত হচ্ছে ট্রেন চলাচল।
টানা বৃষ্টিতে কলকাতাসহ উত্তর ও দক্ষিণ ২৪ পরগণা, নদীয়া, হাওড়া, মুর্শিদাবাদ, বর্ধমান, পূর্ব ও পশ্চিম মেদিনীপুর ও হুগলি জেলার বিভিন্ন এলাকায় ক্ষতিগ্রস্ত হয়েছে। প্লাবিত হয়েছে বহু এলাকা। ভেঙে গেছে নদীর বাঁধ। দীঘা, মন্দারমণি ও চাঁদপুরে দেখা দিয়েছে জলোচ্ছ্বাস।
আবহাওয়া দপ্তর থেকে বলা হয়েছে, এই দুর্যোগপূর্ণ আবহাওয়া রোববার পর্যন্ত চলবে। আজও বৃষ্টিপাত হবে। আবহাওয়া দপ্তর পশ্চিমবঙ্গের সমুদ্রে মাছ ধরার জন্য জেলেদের যেতে নিষেধাজ্ঞা দিয়েছে। রাজ্যের বিভিন্ন সমুদ্র বন্দরে জারি করা হয়েছে সতর্কবার্তা। গতকাল শুক্রবার সন্ধ্যায় ওডিশায় সৃষ্ট নিম্নচাপটি ওডিশা, ঝাড়খন্ড ও পশ্চিমবঙ্গের সীমানায় অবস্থান করছিল। শনিবার এটি বাংলাদেশ ও মেঘালয়ের দিকে সরে যেতে পারে। এর প্রভাবে আজ পশ্চিমবঙ্গের উত্তরাঞ্চলের জেলায় বৃষ্টি হবে।
 
