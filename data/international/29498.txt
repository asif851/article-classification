
যুক্তরাষ্ট্রের এক নারী ত্রাণকর্মীকে জঙ্গিগোষ্ঠী ইসলামিক স্টেটের (আইএস) প্রধান আবু বকর আল-বাগদাদি ধর্ষণ করেছেন বলে দাবি করেছেন মার্কিন কর্মকর্তারা। এবিসি নিউজের কাছে তাঁরা এমন দাবি করেছেন। বিবিসি অনলাইনের প্রতিবেদনে জানানো হয়, কেলা মুয়েলার (২৬) নামের ওই মার্কিন ত্রাণকর্মী ২০১৩ সালে সিরিয়ার আলেপ্পোয় কাজ করার সময় আইএসের হাতে অপহৃত হন। চলতি বছরের ফেব্রুয়ারিতে তিনি নিহত হন। আইএসের দাবি, জর্ডানের বিমান হামলায় ওই নারী নিহত হয়েছে। ওই ত্রাণকর্মীর মৃত্যুর জন্য আইএসকে দায়ী করছে যুক্তরাষ্ট্র। মার্কিন কর্মকর্তাদের ভাষ্য, জিম্মি থাকাকালে কেলাকে যৌন নির্যাতন করেছেন বাগদাদি। কেলা দফায় দফায় বাগদাদির ধর্ষণের শিকার হয়েছেন। যুক্তরাষ্ট্রের সন্ত্রাসবিরোধী কর্মকর্তারা এ-সংক্রান্ত তথ্য চলতি বছরের জুনে কেলার পরিবারকে জানিয়েছে। মার্কিন কর্মকর্তাদের ভাষ্য, আইএসের যৌনদাসী হিসেবে একই স্থানে জিম্মি থাকা অন্তত দুজন ইয়াজিদি কিশোরীর কাছ থেকে তাঁরা কেলার বিষয়ে তথ্য পেয়েছেন। কেলার বাবা-মা কার্ল ও মার্শা এবিসিকে বলেন, ‘সরকারের পক্ষ থেকে গত জুনে আমাদের বলা হয়েছে যে কেলা বাগদাদির কব্জায় ছিল, তাঁকে (কেলা) নির্যাতন করা হয়েছে।’
