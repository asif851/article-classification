
ভারতে মাত্র ১০ বছর বয়সে সন্তানের জন্ম দেওয়া সেই শিশুর মামলাটি নাটকীয় মোড় নিয়েছে। শিশুটিকে ধর্ষণ করেছে বলে যার বিরুদ্ধে অভিযোগ উঠেছে, শিশুটির জন্ম দেওয়া নবজাতকের ডিএনএ নমুনা মেলেনি।
ধর্ষণের শিকার হয়ে অন্তঃসত্ত্বা হওয়ার পর শিশুটির গর্ভপাতের অনুমতি চেয়ে দেশটির সুপ্রিম কোর্টে আবেদন করা হয়। আদালত তা নাকচ করে দেওয়ার পর গত মাসে শিশুটি একটি মেয়ে সন্তানের জন্ম দেয়।
শিশুটি অভিযোগ করে, সাত মাস ধরে তার এক আত্মীয় তাকে ধর্ষণ করে। পুলিশ ৪০ বছর বয়সী শিশুটির ওই আত্মীয়কে গ্রেপ্তার করে। বিশেষ আদালতে তাঁর বিচার চলছে। ১০ বছরের ওই শিশুটির জন্ম দেওয়া নবজাতকের ডিএনএ নমুনা পরীক্ষা করে অভিযুক্ত ব্যক্তির ডিএনএ নমুনার সঙ্গে মিল পাওয়া যায়নি।
বিবিসির দিল্লির সংবাদদাতা গীতা পাণ্ডে বলেন, শিশুটি অন্য কোনো ব্যক্তির দ্বারা ধর্ষণের শিকার হয়েছিল কি না, ডিএনএ পরীক্ষার এই ফল সেই প্রশ্নের জন্ম দিয়েছে।
এর আগে শিশুটির বাবা বিবিসিকে বলেন, ওই ব্যক্তি অভিযোগ অস্বীকার করেননি। পুলিশও জানিয়েছিল, শিশুটির ওই আত্মীয় অভিযোগ স্বীকার করেছেন।
ঘটনা তদন্তের সঙ্গে জড়িত এক কর্মকর্তা আজ বুধবার বিবিসিকে বলেন, ‘এ ঘটনায় অন্য কেউ যে জড়িত থাকতে পারে, তা কেউ ভাবেনি। শিশুটি ভিডিও কনফারেন্সের মাধ্যমে আদালতে সাক্ষ্য দিয়েছে। এ সময় শিশুটি পরিষ্কারভাবেই তাঁর আত্মীয়ের নাম বলে ঘটনা তুলে ধরে।’
ওই তদন্ত কর্মকর্তা বলেন, শিশুটির মা তদন্ত কর্মকর্তাদের বলেছেন, এ ঘটনায় আর কাউকেই তাঁরা সন্দেহ করছেন না।
পুলিশের এক জ্যেষ্ঠ কর্মকর্তা বিবিসিকে বলেন, ডিএনএ প্রতিবেদনে কোনো ভুল আছে কি না, এ ব্যাপার নিশ্চিত হতে তাঁরা পুনরায় ফরেনসিক পরীক্ষা করতে চান।
আরও পড়ুন...এই শিশু ও অনাগত সন্তানের পরিণতি কী?
