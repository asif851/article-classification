
ফ্রান্সে চালানো ফরেনসিক পরীক্ষার ফলাফলে দেখা গেছে, ফিলিস্তিনি নেতা ইয়াসির আরাফাতকে বিষ প্রয়োগ করা হয়নি। আগের অন্য একটি তদন্ত প্রতিবেদনে বলা হয়েছিল, আরাফাতকে যে বিষ প্রয়োগ করা হয়েছিল, তা প্রায় নিশ্চিত।আরাফাতের স্ত্রী সুহা আরাফাতকে নতুন এ তদন্ত প্রতিবেদনের ফলাফল হস্তান্তর করা হয়েছে। প্রতিবেদনটি দেখেছেন এমন একটি সূত্র বার্তা সংস্থা রয়টার্সকে এ কথা জানান। তিনি বলেন, ‘তদন্তের ফলাফলের ভিত্তিতে বলা যায়, আরাফাত বিষপ্রয়োগে মারা যাননি।’সুইজারল্যান্ডের বিশেষজ্ঞরা গত মাসে বলেছিলেন, ফিলিস্তিনি নেতার দেহাবশেষ নিয়ে যে পরীক্ষা তাঁরা করেছেন, তাতে তেজস্ক্রিয় পদার্থ পোলোনিয়ামের বিষক্রিয়ার সঙ্গে সংগতিপূর্ণ ফল মিলেছে। তবে তিনি যে পোলোনিয়ামের কারণেই মারা গেছেন, তাঁরা এ ব্যাপারে এক শ ভাগ নিশ্চিত নন। এদিকে ফিলিস্তিনি তদন্তকারীরা ও আরাফাতের এক ভাগনে বলেছেন, তাঁরা প্রতিবেদনটি না দেখে এ ব্যাপারে কিছু বলতে চান না।ফিলিস্তিনি নেতাদের অনেকেই মনে করেন, আরাফাতকে বিষ প্রয়োগে হত্যা করা হয়েছে। রয়টার্স।
