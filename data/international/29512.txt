
কিউবার বিপ্লবী নেতা ও সাবেক প্রেসিডেন্ট ফিদেল কাস্ত্রোর ৯০তম জন্মদিন আজ শনিবার। দিবসটি উদ্‌যাপনের প্রস্তুতি নিয়েছে কিউবা। হাভানা টাইমস জানায়, এ উপলক্ষে জাতীয় সংগীত ইনস্টিটিউট শিশুদের নিয়ে সারা দেশে বিশেষ অনুষ্ঠান করবে। কাস্ত্রোর এবারের জন্মদিনের এক বছর আগে যুক্তরাষ্ট্র-কিউবা কূটনৈতিক সম্পর্ক আবার চালু হয়। তিনি প্রেসিডেন্ট থাকাকালে ওয়াশিংটনের সঙ্গে হাভানার বৈরী সম্পর্ক ছিল। ফিদেলের ছোট ভাই রাউল কাস্ত্রো এখন কিউবার প্রেসিডেন্ট। সাম্প্রতিক বছরগুলোতে কয়েকবার জনসমক্ষে আসেন কাস্ত্রো। ২০১৫ সালের জুলাইয়ের পর তিনি গত এপ্রিলে প্রথম প্রকাশ্য অনুষ্ঠানে হাজির হন এবং স্কুলপড়ুয়া শিশুদের সঙ্গে কথা বলেন। রাষ্ট্রীয় সংবাদমাধ্যমে নিয়মিত লিখছেন তিনি। গত মার্চে মার্কিন প্রেসিডেন্ট বারাক ওবামা কিউবা সফরে গেলে দেখা করেননি কাস্ত্রো। ভগ্নস্বাস্থ্যের কারণেই অন্তরালের জীবন বেছে নেন কাস্ত্রো। তিনি ২০০৮ সালে রাউল কাস্ত্রোর কাছে আনুষ্ঠানিকভাবে প্রেসিডেন্টের দায়িত্ব হস্তান্তর করেন। এবারের জন্মদিন উপলক্ষে কিউবার সংবাদমাধ্যম ‘আমাদের সঙ্গে ফিদেল’ শিরোনামে কাস্ত্রোর বেশ কিছু আলোকচিত্র এবং নিবন্ধ প্রকাশ করেছে।
এএফপি
