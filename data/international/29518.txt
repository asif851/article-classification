
যুক্তরাষ্ট্রে দুই টেলিভিশন সাংবাদিককে গুলি করে হত্যাকারী ভেস্টার লি ফ্ল্যানাগান একই চ্যানেলে কাজ করতেন। তবে কৃষ্ণাঙ্গ ও সমকামী হওয়ায় কর্মক্ষেত্রে তিনি বৈষম্যের শিকার হন। একপর্যায়ে তাঁকে চাকরিচ্যুত করা হয়। পুলিশের তাড়া খেয়ে আত্মহত্যার আগে পাঠানো এক বার্তায় এসব কথা বলেছেন তিনি। খবর এএফপি ও বিবিসির।ভার্জিনিয়া অঙ্গরাজ্যের বেডফোর্ড কাউন্টির মোনেটা শহরে গত মঙ্গলবার অতর্কিত গুলিতে নিহত হন প্রভাবশালী সংবাদভিত্তিক টেলিভিশন চ্যানেল সিবিএসের সহযোগী প্রতিষ্ঠান ডব্লিউডিবিজে-৭ চ্যানেলের প্রতিবেদক অ্যালিসন পার্কার (২৪) ও ক্যামেরাম্যান অ্যাডাম ওয়ার্ড (২৭)। ঘটনার সময় তাঁরা পর্যটনের বিষয়ে একজনের সরাসরি সাক্ষাৎকার সম্প্রচার করছিলেন। পুলিশ তাড়া করে ঘাতক ফ্ল্যানাগানকে ঘিরে ফেলে। এ সময় নিজেই গুলি চালিয়ে আত্মহত্যা করেন পেশাগত ক্ষেত্রে ব্রাইস উইলিয়ামস নামে পরিচিত এই ৪১ বছর বয়সী আফ্রিকান-আমেরিকান। বর্ণবাদী বৈষম্যের শিকার হওয়ার প্রতিশোধ নিতে তিনি উন্মুখ ছিলেন বলে মনে করা হচ্ছে।এর আগে ফ্ল্যানাগান অনলাইনে নিজের একটি ভিডিও প্রকাশ করেন, যেখানে তাঁকে কাছাকাছি অবস্থান থেকে গুলি করতে দেখা যায়। অবশ্য, পরে ভিডিওটি সরিয়ে নেওয়া হয়।এদিকে সংবাদভিত্তিক টেলিভিশন চ্যানেল এবিসি নিউজ জানিয়েছে, ঘটনার পর তারা ২৩ পৃষ্ঠার একটি ফ্যাক্স-বার্তা পেয়েছে, যেটি হত্যাকারী ফ্ল্যানাগানের বলে মনে হয়েছে। তাঁর পেশাগত নাম ব্রাইস উইলিয়ামস ব্যবহার করে বার্তাটি পাঠানো হয়েছে। প্রেরক বলেছেন, তাঁর ক্রোধ ‘ক্রমেই পুঞ্জীভূত হচ্ছিল’। কার্যত তিনি হয়ে উঠছিলেন একটি ‘মানববোমা’, যা বিস্ফোরিত হওয়ার অপেক্ষায় ছিল। কর্মক্ষেত্রে তিনি বর্ণবাদী ও সমকামবিরোধীদের রোষানলে পড়েছিলেন। ফ্ল্যানাগানের পরিবার এক বিবৃতিতে নিহত দুই সাংবাদিকের পরিবারের প্রতি গভীর সমবেদনা জানিয়েছে। আর প্রেসিডেন্ট বারাক ওবামা হত্যার ঘটনায় শোক প্রকাশের পাশাপাশি বলেছেন, এ ঘটনা যুক্তরাষ্ট্রে আগ্নেয়াস্ত্রের ব্যবহার নিয়ন্ত্রণে কঠোর আইন পাসের প্রয়োজনীয়তাকে আবার সামনে এনেছে।
