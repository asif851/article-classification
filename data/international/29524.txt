
সিনেটর ডায়ান ফাইনস্টাইন। মার্কিন সিনেটের গোয়েন্দাবিষয়ক কমিটির প্রধান। এই কমিটিই এক প্রতিবেদনে মার্কিন কেন্দ্রীয় গোয়েন্দা সংস্থার (সিআইএ) জিজ্ঞাসাবাদে নৃশংস কৌশলের তথ্য প্রকাশ করেছে। এরপর নতুন করে প্রচারের আলোর নিচে চলে আসেন জ্যেষ্ঠ এ আইনপ্রণেতা।৮১ বছর বয়সী ফাইনস্টাইন ২০০৯ সাল থেকে সিনেট গোয়েন্দা কমিটির প্রধান হিসেবে দায়িত্ব পালন করছেন। এই পদে তিনিই প্রথম নারী। যুক্তরাষ্ট্রের সন্ত্রাসবাদবিরোধী লড়াই সম্পর্কে অনেক গোপন বিষয়ই জানেন তিনি। সর্বশেষ সন্দেহভাজন জঙ্গিদের জিজ্ঞাসাবাদের সময় সিআইএর নৃশংসতার মতো স্পর্শকাতর বিষয় প্রতিবেদনের মাধ্যমে প্রকাশ করে নিজের পেশাগত দৃঢ়তার দিকটিই তুলে ধরলেন।ফাইনস্টাইনের কাজ ও পেশাগত দৃঢ়তার কথা উল্লেখ করে সহকর্মী সিনেটর জন রকফেলার বলেন, ‘আমরা একই ইস্যু নিয়ে কাজ করেছি। আমি মনে করি, তিনি অসাধারণ কাজ করেছেন।’১৯৯২ সাল থেকে সিনেটর হিসেবে দায়িত্ব পালন করছেন ডায়ান ফাইনস্টাইন। ক্যালিফোর্নিয়ার প্রথম নারী সিনেটর তিনি। সিনেট জুডিশিয়ারি কমিটির প্রথম নারী সদস্যও ছিলেন ফাইনস্টাইন। ১৯৭৮ থেকে ১৯৮৮ সাল পর্যন্ত সানফ্রান্সিসকোর মেয়র হিসেবেও দায়িত্ব পালন করেন তিনি।১৯৩৩ সালে ক্যালিফোর্নিয়ায় জন্ম নেওয়া ফাইনস্টাইন স্ট্যানফোর্ড ইউনিভার্সিটিতে পড়াশোনা করেন। সূত্র: বিবিসি ও এএফপি।
