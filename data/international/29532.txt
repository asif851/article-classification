
ছোট্ট একটি শিশুকে ছুড়ে ফেলে খুনের দায়ে চীনের একটি আদালত এক ব্যক্তিকে মৃত্যুদণ্ড দিয়েছেন। গাড়ি পার্কিং নিয়ে ঝগড়ার একপর্যায়ে দুই বছর বয়সী মেয়েশিশুটিকে খুন করেন হান লেই (৩৯) নামের দণ্ডপ্রাপ্ত ওই ব্যক্তি।
বিবিসির খবরে বলা হয়, গত জুলাই মাসে শিশুটির মা পার্কিং এলাকায় গাড়ি রাখার জন্য জায়গা করে দিতে অসম্মতি জানালে হান লেই শিশুটিকে তাঁর গাড়ি (প্রাম) থেকে তুলে নিয়ে মাটিতে ছুড়ে ফেলে দেন। এ ঘটনায় শিশুটি গুরুতর আহত হয় এবং পরে মারা যায়। সেখানে তার মাকেও মারধর করা হয়। হান ঘটনাস্থল থেকে পালিয়ে গেলেও পরে পুলিশ তাঁকে আটক করে।
তবে হান দাবি করেন, হত্যাকাণ্ডটি ছিল অনিচ্ছাকৃত এবং ওই সময় তিনি মাতাল ছিলেন। তিনি আদালতকে আরও বলেন, শিশুকে বহনকারী প্রামটিকে তিনি দোকানের পণ্যবাহী গাড়ি মনে করেছিলেন। সেখানে শিশু ছিল তিনি জানতেন না।
চীনের রাষ্ট্রীয় বার্তা সংস্থা সিনহুয়া জানায়, এ ঘটনায় দেশজুড়ে প্রতিবাদের ঝড় ওঠে। অনেকেই অনলাইনে তাঁদের ক্ষোভ প্রকাশ করেন। পরে ১৬ সেপ্টেম্বর বেইজিংয়ের আদালতে এ ঘটনায় বিচার শুরু হয়।
সিনহুয়া জানায়, অন্য একটি মামলায় হান কারাভোগ করেন। কারাগার থেকে ছাড়া পাওয়ার এক বছরের মধ্যেই হান হত্যার মতো অপরাধ করায় আইনজীবীরা আদালতে তাঁর ফাঁসির আবেদন করেন।
শিশুটিকে হত্যার পর হানকে পালাতে সাহায্য করায় লি মিং নামের আরেকজনের বিচার চলছে।
