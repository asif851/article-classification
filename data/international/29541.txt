
জাকির নায়েকের প্রতিষ্ঠিত ইসলামিক রিসার্চ ফাউন্ডেশনের (আইআরএফ) তহবিল তদন্ত করা হবে। বিষয়টি জানিয়ে আইআরএফকে নোটিশ পাঠিয়েছে ভারতের স্বরাষ্ট্র মন্ত্রণালয়।ভারতের ফরেন কন্ট্রিবিউশন রেগুলেশন অ্যাক্ট (এফসিআরএ) লঙ্ঘনের অভিযোগে গতকাল সোমবার ওই নোটিশ জারি করা হয়। দেশটির স্বরাষ্ট্র মন্ত্রণালয়ের এক জ্যেষ্ঠ কর্মকর্তার বরাত দিয়ে ভারতীয় পত্রিকা দ্য হিন্দু এ খবর প্রকাশ করেছে।ভারতের আইন অনুযায়ী, কোনো এনজিও বা সংস্থার নিবন্ধন বাতিল করার প্রথম পদক্ষেপ হিসেবে এমন নোটিশ জারি করা হয়ে থাকে। ভারত সরকার জাকির নায়েকের প্রতিষ্ঠানের বিরুদ্ধে এই প্রথম কোনো আইনি পদক্ষেপ নিয়েছে।ঢাকার হলি আর্টিজান বেকারি রেস্তোরাঁয় হামলাকারীদের কয়েকজন জাকির নায়েকের বক্তৃতায় উদ্বুদ্ধ হয় বলে অভিযোগ রয়েছে।
এফসিআরএর আওতায় নিবন্ধিত রয়েছে মুম্বাইভিত্তিক সংস্থা ইসলামিক রিসার্চ ফাউন্ডেশন ও আইআরএফ এডুকেশনাল ট্রাস্ট। জাকির নায়েকের এই দুটি এনজিও গত এক দশকে ১০ কোটি রুপির বেশি বিদেশি সহায়তা পেয়েছে। এসব তহবিল এসেছে সৌদি আরব ও সংযুক্ত আরব আমিরাত থেকে।ভারতের সংশ্লিষ্ট দপ্তরের কর্মকর্তারা বলছেন, ‘আইআরএফকে আমরা তদন্ত নোটিশ পাঠিয়েছি। তাদের তহবিলের কাগজপত্র তদন্ত করে দেখা হবে এফসিআরএর কোনো নিয়ম ভঙ্গ হয়েছে কি না। যদি অসংগতি পাওয়া যায়, তখন পরবর্তী ধাপ হবে এনজিওটি সাময়িক বন্ধ করে দেওয়া। তখন প্রতিষ্ঠানটির সব বিদেশি সহায়তা স্বরাষ্ট্র মন্ত্রণালয়ের মাধ্যমে আ​সবে। তবে নোটিশের জবাব দেওয়ার সময় পাবে আইআরএফ। নোটিশের জবাব সন্তোষজনক না হলে এনজিও বন্ধ করে দেওয়া হবে।’
