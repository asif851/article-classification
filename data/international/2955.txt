
 
রাশিয়ার ওপর মার্কিন যুক্তরাষ্ট্রের নতুন অবরোধ ‘পরিপূর্ণ বাণিজ্য যুদ্ধ’ বলে মন্তব্য করেছেন দেশটির প্রধানমন্ত্রী দিমিত্রি মেদভেদেভ।
গতকাল বুধবার রাশিয়ার ওপর নতুন অবরোধ আরোপ করা নিয়ে মার্কিন কংগ্রেসে সম্প্রতি পাস হওয়া বিলে সই করেছেন প্রেসিডেন্ট ডোনাল্ড ট্রাম্প। ফলে এটি এখন আইনে পরিণত হয়েছে। এরপর এই নিষেধাজ্ঞার বিষয়ে প্রতিক্রিয়া জানালেন রাশিয়ার প্রধানমন্ত্রী।
দিমিত্রি মেদভেদেভ বলেন, আরোপিত নতুন নিষেধাজ্ঞা মস্কোর বিরুদ্ধে ‘পরিপূর্ণ বাণিজ্য যুদ্ধ’ ঘোষণা করার মতো। তিনি মনে করেন, এ বিলে সই করতে বাধ্য করে ডোনাল্ড ট্রাম্পকে একরকম অপমান করেছে মার্কিন কংগ্রেস। কারণ, ব্যক্তিগতভাবে ট্রাম্প এর বিরোধিতা করেছিলেন।
রাশিয়ার ফেসবুক পেজে গতকাল এক বিবৃতিতে দিমিত্রি মেদভেদেভ আরও বলেন, এই নিষেধাজ্ঞার মানে ‘নতুন মার্কিন প্রশাসনের’ সঙ্গে রাশিয়ার সম্পর্ক উন্নয়নের যেটুকু আশা ছিল, তার মৃত্যু। কোনো অলৌকিক ঘটনা না ঘটলে যুগ যুগ ধরে এই নিষেধাজ্ঞা কার্যকর থাকবে। ট্রাম্পকে অদক্ষ খেলোয়াড় বলে উল্লেখ করেন মেদভেদেভ।
যুক্তরাষ্ট্রে গত বছরের প্রেসিডেন্ট নির্বাচনে হস্তক্ষেপ করার অভিযোগ এবং ২০১৪ সালে ইউক্রেনের কাছ থেকে ক্রিমিয়াকে ছিনিয়ে নেওয়ায় রাশিয়ার ওপর নতুন করে এ অবরোধ আরোপের বিল গত ২৫ জুলাই কংগ্রেসের নিম্নকক্ষ প্রতিনিধি পরিষদে ভোটে পাস হয়। এরপর গত ২৭ জুলাই তা উচ্চকক্ষ সিনেটেও প্রায় সর্বসম্মতিক্রমে পাস হয়। বিলটিতে ইরান ও উত্তর কোরিয়ার ওপরও নতুন নিষেধাজ্ঞা আরোপের কথা রয়েছে।
নতুন অবরোধের বিষয়ে ইরানও প্রতিক্রিয়া দেখিয়েছে। দেশটির রাষ্ট্রীয় গণমাধ্যমে বলা হয়, নতুন নিষেধাজ্ঞা পারমাণবিক চুক্তিকে লঙ্ঘন করেছে। আর এতে ‘যথাযথ ও আনুপাতিক’ভাবেই সাড়া দেওয়া হবে। তবে এ বিষয়ে এখনো কোনো প্রতিক্রিয়া দেখায়নি উত্তর কোরিয়া।
