
লাল শার্ট বিক্ষোভকারীদের নিয়ে ‘আপত্তিকর’ মন্তব্য করার পর কঠোর সমালোচনার মুখে ‘মিস ইউনিভার্স থাইল্যান্ড’ খেতাব ফিরিয়ে দিয়েছেন দেশটির এক তরুণী।বিবিসি অনলাইনে প্রকাশিত প্রতিবেদনে জানানো হয়, ২২ বছর বয়সী ওয়েলুরি দিতসাইয়াবুত গতকাল সোমবার এ ঘোষণা দেন।কয়েক মাস আগে ফেসবুকে পোস্ট করা এক মন্তব্যে ওই তরুণী সিনাওয়াত্রা-সমর্থক লাল শার্ট বিক্ষোভকারীদের ব্যাপারে তাঁর ক্ষোভ প্রকাশ করেন। তিনি লেখেন, ‘এই বদমাশ কর্মীদের ওপর আমি বেজায় ক্ষুব্ধ। ওদের নিপাত করতে হবে।’ওয়েলুরি লেখেন, ‘তোমরা যারা রাজতন্ত্র উচ্ছেদ করতে চাও, তোমাদের কারণেই থাইল্যান্ড দূষিত হচ্ছে। তোমরা পাজি। তোমরা শান্তিতে মরতে পারবে না।’ওয়েলুরির এই মন্তব্য সামাজিক মাধ্যমে সমালোচনার ঝড় তোলে।অনেক সমালোচক বলেন, এই তরুণী বিশ্ব সুন্দরী প্রতিযোগিতায় থাইল্যান্ডকে প্রতিনিধিত্ব করার যোগ্য নন।কেউ কেউ বলেন, সুন্দরের রানির উচিত মানুষকে শেষ করে দেওয়ার কথা না বলে বিশ্ব শান্তি নিয়ে বলা।কয়েক মাস ধরে চলা তীব্র সমালোচনার পর অবশেষে খেতাব ফিরিয়ে দেওয়ার ঘোষণা দেন ওয়েলুরি।
