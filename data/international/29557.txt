
প্রিয় পোষা সিংহীটিকে নিয়ে ঘুরতে বেরিয়ে মামলা খেলেন এক ব্যক্তি। সাকলায়েন জাবেদ নামের পাকিস্তানি এই ব্যক্তি তাঁর গাড়ির (জিপ) পেছনে সিংহীকে বসিয়ে করাচি শহরের ব্যস্ত রাস্তায় বের হন। ব্যাপক যানজটের কারণে বেশ কয়েকবারই থামতে হয় জিপটিকে। এ সময় এই সড়ক দিয়ে চলাচলকারী লোকজন চমকে ওঠেন। জনভোগান্তির অভিযোগে তাঁর বিরুদ্ধে মামলা ঠোকা হয়।
আজ শুক্রবার এএফপির এক প্রতিবেদনে জানানো হয়, জিপের পিঠে সিংহীর ঘুরে বেড়ানোর ভিডিও এখন সামাজিক যোগাযোগমাধ্যমে বেশ আলোচিত। এরই মধ্যে ফেসবুকে ১০ লাখ মানুষ ভিডিওটি দেখেছেন। দেখা যায়, জিপের পেছনের খোলা অংশে সিংহীটি শুয়ে আছে। সামনে দিয়ে কাউকে যেতে দেখলেই হা করছিল। আবার মাঝেমধ্যে হাই তুলছিল। এর গলায় একটি কলার বাঁধা এবং সেই কলারের সঙ্গে থাকা শিকল একজন ধরে রেখেছেন।
পুলিশ জানায়, ৩০ বছর বয়সী সাকলায়েন জাবেদ পোষা প্রাণীর ডিলার। স্থানীয় লোকজনের অভিযোগের ভিত্তিতে তাঁকে গ্রেপ্তার করা হয়।
জাবেদ বলেন, তিনি এই সিংহীটিকে পশু চিকিৎসকের কাছে নিয়ে যাচ্ছিলেন। এ জন্য তাঁর কাছে প্রয়োজনীয় অনুমতি ও নথিপত্র ছিল।
জ্যেষ্ঠ পুলিশ কর্মকর্তা মুকাদ্দাস হাইদার বলেন, ‘আমরা জাবেদকে জামিনে ছেড়ে দিয়েছি। তাঁর বিরুদ্ধে পশুর সঙ্গে অবহেলার অভিযোগে মামলা হয়েছে।’
ভিডিওতে এক নারীকে ‘কিছু হলে এই দায়িত্ব কে নেবে’—এমন প্রশ্ন করতে শোনা যায়। আর প্রাণীটি বিপন্ন প্রজাতির বলে এটাকে এ অবস্থায় রাখায় বিস্ময়ও প্রকাশ করতে দেখা যায়। অনেকে এই সিংহীর মালিকের অসচেতনতার সমালোচনা করেন। আবার অনেকে তাঁকে টাকার গরম না দেখানোর পরামর্শ দেন। অনেকে আইনকে অমান্য করায় নিন্দাও জানান।
