
একে ৪৭ নামের স্বয়ংক্রিয় রাইফেলের উদ্ভাবক মিখাইল কলাশনিকভ ৯৪ বছর বয়সে আজ সোমবার মারা গেছেন। বিবিসি বলছে, রুশ টেলিভিশনগুলো এ খবরের সত্যতা নিশ্চিত করেছে।
প্রতিবেদনে বলা হয়, আভতোমাত কলাশনিকোভা বা কলাশনিকভ বা সংক্ষেপে একে ৪৭ নামের এ রাইফেলটি বিশ্বের অন্যতম পরিচিত ও ব্যাপক মাত্রায় ব্যবহূত অস্ত্র। এর সাদামাটা গঠনের কারণে এটির নির্মাণ ব্যয় খুবই কম। তবে একই সাথে এটি যেমন নির্ভরযোগ্য, তেমনি এর রক্ষণাবেক্ষণও সহজ।
রাইফেলটি উদ্ভাবনের পর রাষ্ট্রীয় সম্মাননা পেলেও কলাশনিকভ এ থেকে খুব সামান্যই আয় করেছিলেন। তিনি এক সময় বলেছিলেন যে, এর বদলে একটি ঘাস কাটার যন্ত্র বানিয়ে তিনি বেশি অর্থ আয় করতে পারতেন।
টেলিভিশনের খবরে বলা হয়, গত নভেম্বরে দেহের ভেতরে রক্তক্ষরণজনিত সমস্যা হলে মিখাইল কলাশনিকভকে হাসপাতালে ভর্তি করানো হয়।
তিনি পশ্চিম সাইবেরিয়াতে ১৯১৯ সালের ১০ নভেম্বরে জন্মগ্রহণ করেন। তিনি ছিলেন মা-বাবার ১৮টি সন্তানের অন্যতম।
