
রোমানিয়ার রাজধানী বুখারেস্টের একটি নৈশক্লাবে গতকাল শুক্রবার রাতে অগ্নিকাণ্ডের ঘটনায় কমপক্ষে ২৭ জন মারা গেছে। আহত হয়েছে ১৬০ জন। দেশটির স্বরাষ্ট্র মন্ত্রণালয় সূত্রে এ খবর জানা গেছে।
এএফপি ও বিবিসির খবরে জানানো হয়, গতকাল শুক্রবার স্থানীয় সময় রাত ১১টার দিকে কোলেকটিভ নামের ওই নৈশক্লাবটিতে আগুন লাগে। এ সময় সেখানে কয়েক শ মানুষ ছিলেন। ‘গুডবাই টু গ্র্যাভিটি’ নামের একটি ব্যান্ডদলের নতুন অ্যালবামের প্রচারে সেখানে অনুষ্ঠান চলছিল।
প্রত্যক্ষদর্শীদের বরাত দিয়ে স্থানীয় গণমাধ্যমের খবরে জানানো হয়, অনুষ্ঠানে ঘটা করে আতশবাজি পোড়ানোর আয়োজন ছিল। সেখান থেকে বিস্ফোরণ ঘটে থাকতে পারে। বিস্ফোরণের পর নিমেষে আগুন ছড়িয়ে পড়ে। আতঙ্কিত মানুষ হুড়োহুড়ি করে পালাতে শুরু করে। ঘটনার সময় ক্লাবে উপস্থিত প্রত্যক্ষদর্শী ভিক্টর আইওনেসকু স্থানীয় টিভি চ্যানেল অ্যান্টেনা ৩-কে দেওয়া সাক্ষাৎকারে বলেন, ধোঁয়ায় অনেকে অজ্ঞান হয়ে যায়। হুড়োহুড়িতে পালাতে গিয়ে অনেকে পড়ে যায়।
গতকাল রাত থেকে ঘটনাস্থলে তদন্ত শুরু করেছে পুলিশ। আজ শনিবার সকালেও সেখানে তদন্ত চলছে।
রোমানিয়ার স্বরাষ্ট্রমন্ত্রী গাব্রিয়েল অপেরা বলেন, জাতীয় দুর্যোগ কমিটির জরুরি বৈঠক ডাকা হয়েছে।
ঘটনার পর ফেসবুক পেজে দুঃখ প্রকাশ করেছেন রোমানিয়ার প্রেসিডেন্ট ক্লস ইউহান্নিস। তিনি বলেন, রাজধানীর প্রাণকেন্দ্রে এ রকম দুর্ঘটনায় তিনি শোকাহত। হতাহত ব্যক্তিদের রক্তের ব্যবস্থা করতে ফেসবুকে একটি পেজ খোলা হয়েছে।
রোমানিয়ার স্থানীয় সাংবাদিক সরিন বগদান বলেন, নৈশক্লাব থেকে বের হওয়ার পথগুলো অপরিসর ছিল। এ কারণে অনেকেই সময়মতো পালাতে পারেননি।
