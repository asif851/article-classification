
পাকিস্তানের সাধারণ নির্বাচনে নওয়াজ শরিফের দল পাকিস্তান মুসলিম লিগ (পিএমএল-এন) জয়লাভের পর থেকে তাঁর ওপর সতর্ক নজর রেখেছে আফগানিস্তান। তারা ভাবছে, নওয়াজ শরিফ পাকিস্তানি তালেবানের সঙ্গে আলোচনা করে সে দেশে জঙ্গিবাদ ও সহিংসতার অবসান ঘটাতে পারেন। পরিণামে পাকিস্তান বাদ দিয়ে তালেবানের পুরো নজর পড়তে পারে আফগানিস্তানের ওপর। এতে দেশটির স্থিতিশীলতার বারোটা বেজে যেতে পারে বলে আশঙ্কা করা হচ্ছে।
পাকিস্তানের হবু সরকারকে নিয়ে অস্থির হামিদ কারজাই শিগগিরই ভারত সফরে যাচ্ছেন। তাঁর মুখপাত্র আইমল ফাইজি গতকাল রোববার রয়টার্সকে বলেন, ভারত সফরে কারজাইয়ের মূল আলোচনার বিষয় হবে পাকিস্তান-আফগানিস্তানের সীমানা নির্ধারণ-রেখা ‘ডুরান্ড লাইন’ এবং নিরাপত্তা প্রশ্ন। তিনি বলেন, ইতিমধ্যে ভারতের সঙ্গে কয়েকটি ইস্যুতে সহযোগিতা চুক্তি স্বাক্ষর করেছে আফগানিস্তান। এর মধ্যে সামরিক খাতও রয়েছে।
ফাইজ বলেন, ‘আফগান নিরাপত্তা বাহিনীর সক্ষমতা বাড়াতে প্রয়োজনীয় সরঞ্জাম দিতে ভারতের কাছে অনুরোধ জানিয়েছি।’
২০১১ সালে কাবুলের সঙ্গে একটি কৌশলগত চুক্তি করে নয়াদিল্লি। এরপর কয়েক বছর ধরে আফগান সেনাবাহিনীর কর্মকর্তাদের প্রশিক্ষণ দিয়ে আসছে ভারত। এখনো দেশটিতে কোনো অস্ত্র সরবরাহ করেনি তারা।
ভারতের পররাষ্ট্র মন্ত্রণালয়ের মুখপাত্র সৈয়দ আকবরউদ্দিন বলেন, ভারত মূলত আফগানিস্তানের উন্নয়ন প্রকল্পে সহযোগিতা করছে, তবে সামরিক খাতেও কিছু কিছু সহযোগিতা করছে। তিনি বলেন, তাঁরা আফগানিস্তানের জন্য এমন একটি লক্ষ্য বেছে দিতে চান, যা অর্জন করা যাবে। তিনি বলেন, ‘আমরা এমন নই যে দেশটির রাজনৈতিক ও নিরাপত্তার প্রশ্নটিকে এড়িয়ে যাব।’
আফগানিস্তান ও ভারতের নতুন নতুন চুক্তিতে পাকিস্তানের প্রতিরক্ষা বিশেষজ্ঞ ব্রিগেডিয়ার শওকত কাদির মোটেও বিস্মিত হননি। তিনি বলেন, ‘এটা নতুন কিছু নয়। দেশ দুটি বহু বছর ধরে এ ধরনের চুক্তিতে আবদ্ধ।’
 
নওয়াজকে নিয়ে ভয়ের কারণ
বিবিসির এক প্রতিবেদনে গতকাল জানানো হয়, নওয়াজ শরিফের জয় অনেক আফগানের মধ্যে আতঙ্ক তৈরি করেছে। অনেকেই মনে করছেন, এটা আফগানিস্তানে ‘অস্থিতিশীলতা’ তৈরি করতে পারে।
নির্বাচনী প্রচারের সময় নওয়াজ ও তাঁর মুসলিম লিগ তালেবানদের বিরুদ্ধে কোনো বক্তব্য দেননি। মুসলিম লিগের কর্মসূচি থেকে অনেক আফগানের মনে হয়েছে, তিনি পাকিস্তানের প্রতিষ্ঠিত ও প্রভাবশালী গোষ্ঠীর প্রতিনিধিত্ব করছেন। আফগানরা মনে করেন, পাকিস্তানের এ গোষ্ঠীটিই আফগানিস্তানের সব সমস্যার মূল কারণ।
নওয়াজ শরিফ মনে করেন, আফগানিস্তানের সন্ত্রাসবিরোধী যুদ্ধে আন্তর্জাতিক সম্প্রদায়কে সহায়তা দেওয়া পাকিস্তানের বন্ধ করে দেওয়া উচিত।তিনি ঘোষণা করেছেন, ক্ষমতায় গিয়ে তিনি জঙ্গি গোষ্ঠীগুলোর সঙ্গে আলাপে বসবেন।
অনেক আফগানের ধারণা, নওয়াজ পাকিস্তানি তালেবানদের সঙ্গে আপসরফা করবেন। এতে তালেবান জঙ্গিরা পাকিস্তানের বাইরে আফগানিস্তানে পুরোপুরি মনোযোগ দেওয়ার সুযোগ পাবে। আফগানিস্তানের হেরাত প্রদেশের বাসিন্দা রহমতউল্লাহ বলেন, ‘নওয়াজ শরিফ আফগানিস্তানের স্থিতিশীলতাকে বিসর্জন দিয়ে পাকিস্তানে শান্তি প্রতিষ্ঠা করতে চান। তিনি কখনো একটি স্থিতিশীল ও শক্তিশালী আফগানিস্তান চান না।’
 
দৃশ্যপটে ইতিহাস
পাকিস্তানকে নিয়ে আফগান সরকারের উদ্বেগের শিকড় অনেক গভীরে। নওয়াজ পাকিস্তানের সাবেক সামরিক শাসক জিয়াউল হকের ঘনিষ্ঠ সহযোগী ছিলেন। আফগানিস্তানে সোভিয়েত কর্তৃত্ব খর্ব করতে জিয়া ও নওয়াজ সাতটি জঙ্গি সংগঠনকে সংগঠিত করেন। এসব সংগঠনকে তাঁরা পাকিস্তানে আশ্রয়ও দেন। এই নীতির ফলে ১৯৯২ সালে আফগানিস্তানে সোভিয়েত-সমর্থিত শাসনব্যবস্থার অবসান ঘটে।
নওয়াজের উদ্যোগে পাকিস্তানের পেশোয়ারে মুজাহিদদের সরকার প্রতিষ্ঠিত হয় এবং তা আফগানিস্তানের সরকারকে উত্খাতে অভিযান শুরু করে। মুজাহিদরা ১৯৯২ সালের ২৮ এপ্রিলে কাবুল দখলের পরের দিনই নওয়াজ সেখানে উপস্থিত হন। একজন বিদেশি নেতা হিসেবে তিনিই প্রথম কাবুল সফর করেন।
আফগান বাহিনীকে দুর্বল করা ও দেশটিকে পাকিস্তানের প্রভাববলয়ে নিয়ে যাওয়ার জন্য অনেকে নওয়াজকে দায়ী করেন। ১৯৯৩ সালের অক্টোবরে নির্বাচনী প্রচারাভিযানে প্রতিদ্বন্দ্বী পাকিস্তান পিপলস পার্টির (পিপিপি) বিরুদ্ধে নওয়াজের দলের সমর্থকদের একটি স্লোগান ছিল, ‘তোমরা ঢাকা ছেড়েছ, আমরা কাবুল নেব।’ যেহেতু বাংলাদেশের মুক্তিযুদ্ধের সময় পাকিস্তানে পিপিপি ক্ষমতায় ছিল, তাই মুসলিম লিগ এ স্লোগান দিত।
বেনজির ভুট্টোর আমলে আফগানিস্তানে তালেবানদের উত্থান হলেও ১৯৯৭ সালের ২৫ মে নওয়াজ শরিফের সরকার তালেবান সরকারকে স্বীকৃতি দেয়। ১৯৯৮ সালে নওয়াজ সংবিধান সংশোধন করে পাকিস্তানে শরিয়া আইন প্রবর্তনের চেষ্টা করেছিলেন। ওই সময় তিনি প্রকাশ্যে তালেবানের প্রশংসা করেন।
নওয়াজের মুসলিম লিগ ১৪ বছর ধরে ক্ষমতায় নেই। অনেকে মনে করেন, গুলবুদ্দিন হেকমতিয়ারের হিজবে ইসলামের মতো আফগানিস্তানের অনেক দলের সঙ্গে নওয়াজের সখ্য আছে। আফগানিস্তানের সরকার ও তালেবানের মধ্যে মধ্যস্থতার দায়িত্ব পালন করছে হিজবে ইসলাম। সে ক্ষেত্রে নওয়াজের প্রভাবও থাকবে।
 
এর পরও আশার আলো
নওয়াজ জয়ী হওয়ার পর আফগানিস্তানের প্রেসিডেন্ট হামিদ কারজাই তাঁকে অভিনন্দন জানিয়েছেন। এ দুই নেতার মধ্যে ঘনিষ্ঠতা না থাকলেও কয়েকটি বিষয় অভিন্ন। তাঁরা দুজনই ধর্মপ্রাণ মুসলমান এবং দুজনই আফগানিস্তানে সোভিয়েত ইউনিয়েনের সমর্থিত সরকার উত্খাতে কাজ করেছেন।
আফগানিস্তান অনেক দিন ধরে অভিযোগ করে আসছে, পাকিস্তানে ঘাঁটি গেড়ে জঙ্গি দলগুলো আফগানিস্তানের ভেতরে আক্রমণ চালাচ্ছে। কিন্তু পাকিস্তানের বিভিন্ন রাজনৈতিক দল এ অভিযোগ অস্বীকার করে এসেছে।
পিএমএল-এনের কেন্দ্রীয় কমিটির সদস্য সারতাজ আজিজ বিবিসিকে বলেন, ‘পাকিস্তানে একটি শক্তিশালী ও জনপ্রিয় সরকার প্রতিষ্ঠিত হওয়ার সুফল আফগানিস্তান বুঝতে পারবে। এতে দুই দেশের মধ্যে সম্পর্কের উন্নতি হবে। কারণ আফগানিস্তান থেকে মার্কিন সেনা প্রত্যাহারের পর দেশটিতে শান্তি প্রতিষ্ঠায় এবং একটি স্থিতিশীল সরকার গঠনে আমাদের লক্ষ্য অভিন্ন।’
নওয়াজ ঘোষণা করেছেন, তিনি ভারতের সঙ্গে সুসম্পর্ক গড়ে তুলবেন। এ জন্য তিনি ছাড় দিতেও আগ্রহী। তাঁর শপথ অনুষ্ঠানে ভারতের প্রধানমন্ত্রী মনমোহন সিংয়ের উপস্থিতি তাঁর কাম্য। ভারত ও পাকিস্তানের সুসম্পর্ক আফগানিস্তানের জন্য ভালো ফল বয়ে আনবে বলে বিশেষজ্ঞদের ধারণা।
নওয়াজের সঙ্গে সৌদি আরবের ঘনিষ্ঠ সম্পর্ক আফগানিস্তানের স্থিতিশীলতার ওপরে যথেষ্ট প্রভাব রাখবে। পাকিস্তান ও সৌদি আরবের বাইরে একমাত্র দেশ সংযুক্ত আরব আমিরাত, যারা আফগানিস্তানের তালেবান সরকারকে স্বীকৃতি দিয়েছিল। আফগান সরকারের ধারণা, তালেবানদের সঙ্গে সৌদি ও পাকিস্তান সরকারের সুসম্পর্কের কারণ দেশে দুটি আফগানিস্তানের ওপরে চাপ সৃষ্টি করতে পারে।
নওয়াজের দল ঘোষণা করেছে, দেশের অর্থনীতি পুনরুদ্ধার করাই হবে তাঁদের প্রথম ও প্রধান লক্ষ্য। তবে পাকিস্তানে এখনো শেষ কথা বলার সুযোগ রয়েছে সেনাবাহিনীর। এ বাহিনীটিই পাকিস্তানের অর্থনীতি ও শিল্পকে নিয়ন্ত্রণ করে থাকে। একই সঙ্গে দেশটির পররাষ্ট্রনীতি প্রণয়নের ক্ষেত্রে সামরিক বাহিনীর প্রভাব দৃশ্যমান ও লক্ষণীয়। তাই নওয়াজের সরকার আফগানিস্তানের জন্য কতটুকু মঙ্গল বা অমঙ্গল বয়ে আনবে, তা জানতে অপেক্ষা করতে হবে।
