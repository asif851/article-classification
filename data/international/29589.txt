
সারদা কেলেঙ্কারিতে এবার গ্রেপ্তার হলেন পশ্চিমবঙ্গের পরিবহনমন্ত্রী মদন মিত্র। গতকাল শুক্রবার তাঁর গ্রেপ্তারের পর বিরোধী দলের পক্ষ থেকে খোদ মুখ্যমন্ত্রী মমতা বন্দ্যোপাধ্যায়কে গ্রেপ্তারের দাবি উঠেছে।কলকাতায় কেন্দ্রীয় তদন্ত ব্যুরোর (সিবিআই) কর্মকর্তারা মদন মিত্রকে জিজ্ঞাসাবাদের জন্য ডেকে পাঠান। তিনি হাজির হলে পাঁচ ঘণ্টা জিজ্ঞাসাবাদের পর তাঁকে গ্রেপ্তার করা হয়। গ্রেপ্তারের পর মদন মিত্র অসুস্থ বোধ করছেন বলে জানান। তখন সিবিআই দপ্তরে চিকিৎসক দল ডেকে পাঠানো হয়।গতকাল সিবিআই আরও গ্রেপ্তার করেছে সারদার আইনজীবী নরেশ ভালোরিয়াকে। তথ্য গোপন করার অভিযোগে তাঁকে গ্রেপ্তার করা হয়।প্রতিক্রিয়ায় কংগ্রেস নেতা আবদুল মান্নান বলেছেন, ‘সারদাকাণ্ড তদন্তে বাধা দিয়েছেন মমতা। এবার গ্রেপ্তার হলেন তাঁরই মন্ত্রিসভার সদস্য মদন মিত্র। মমতাকেও গ্রেপ্তার করা উচিত।’পশ্চিমবঙ্গের তৃণমূল নেতা ও মন্ত্রী সুব্রত মুখোপাধ্যায় এ গ্রেপ্তারকে রাজনৈতিক প্রতিহিংসার জের আখ্যা দিয়ে বলেন, ‘গোয়েন্দা সংস্থা সিবিআইকে পরিচালনা করছেন বিজেপির নেতা অমিত শাহ।’
