
সিরিয়ার দামেস্কের কাছে বিদ্রোহীদের একটি ঘাঁটিতে দেশটির সরকারি বাহিনীর তীব্র গোলাবর্ষণে গত এক সপ্তাহে পাঁচ শতাধিক বেসামরিক নাগরিক নিহত হয়েছে। মানবাধিকারকর্মীরা এ কথা জানিয়েছেন বলে বিবিসির খবরে বলা হয়েছে। 
যুক্তরাজ্যভিত্তিক মানবাধিকার সংস্থা সিরিয়ান অবজারভেটরি ফর হিউম্যান রাইটস জানিয়েছে, গুটার পূর্বাঞ্চলে ওই অভিযানে নিহত মানুষের মধ্যে ১২১ শিশু। সংস্থাটি জানিয়েছে, আজ শনিবার হামলায় প্রধান শহর ডুমায় ১৭ জনসহ কমপক্ষে ২৯ জন বেসামরিক মানুষ নিহত হয়েছে। এ নিয়ে নিহত হওয়া বেসামরিক লোকের সংখ্যা ৫০০ ছাড়াল।
রাশিয়ার সমর্থনে সিরিয়ার সরকারি বাহিনী গত রোববার থেকে ওই এলাকায় তীব্র হামলা চালাচ্ছে।
সিরিয়ান অবজারভেটরি ফর হিউম্যান রাইটস জানিয়েছে, সিরিয়া ও রাশিয়া উভয় দেশের বিমান ওই হামলায় অংশ নিয়েছে। যদিও রাশিয়া সরাসরি হামলায় জড়িত থাকার কথা অস্বীকার করেছে।
হামলার সময় ওই এলাকায় ব্যারেল বোমা ও গোলা বর্ষণ করা হয়। এতে করে কমবেশি প্রায় চার লাখ লোক আটকা পড়ে।
