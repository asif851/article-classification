
‘মোদি মামা, তোমার সমাবেশ কি আমাদের স্কুলের চেয়েও গুরুত্বপূর্ণ? আমি যুক্তরাষ্ট্রেও তোমার ভাষণ শুনেছি। সেখানে অনেক মানুষ এসেছিল। কিন্তু তারা কেউ স্কুলবাসে করে আসেনি।’
ভারতের প্রধানমন্ত্রী নরেন্দ্র মোদির কাছে ক্ষোভ ঝেড়ে এমন চিঠি লিখেছে অষ্টম শ্রেণির ছাত্র দেবানশ জৈন। সে মধ্যপ্রদেশ রাজ্যের আলিরাজপুর জেলার একটি স্কুলের শিক্ষার্থী। আজ মঙ্গলবার টাইমস অব ইন্ডিয়া অনলাইনের প্রতিবেদনে এ তথ্য জানানো হয়।
ভারতের স্বাধীনতার ৭০ বছর পূর্ণ হতে যাচ্ছে ১৫ আগস্ট। এ উপলক্ষে বিপ্লবী নেতা চন্দ্রশেখর আজাদের জন্মস্থান মধ্যপ্রদেশ রাজ্যের ভাবরা গ্রামে আজ যাওয়ার কথা নরেন্দ্র মোদির। পাশের গ্রাম জোথরাদাতে এক সমাবেশে ভাষণ দেবেন তিনি। সেখানে তিনি ‘সত্তর সাল আজাদি, ইয়াদ করো কুরবানি’ নামের একটি প্রচার শুরু করবেন। মোদির সমাবেশে লোক পাঠাতে সরকারি নির্দেশে আলিরাজপুর জেলার অনেক প্রতিষ্ঠানের কাছে থেকে বাস সংগ্রহ করা হয়। এর মধ্যে অনেক স্কুলবাসও রয়েছে।
দেবানশ জৈন জেলার বিদ্যাকুঞ্জ স্কুলের শিক্ষার্থী। তার এক শিক্ষক জানান, প্রধানমন্ত্রী মোদির সমাবেশ উপলক্ষে ৯ ও ১০ আগস্ট স্কুল বন্ধ থাকবে। কারণ, স্কুলবাসগুলো সমাবেশের কাজে নিয়ে যাওয়া হবে। এ কথা শোনার পর ক্লাসে যেতে না পারার ক্ষোভ থেকে দেবানশ প্রধানমন্ত্রীর উদ্দেশে আবেগভরা এক চিঠি লেখে।
নিজেকে মোদির একজন ভক্ত উল্লেখ করে দেবানশ লিখেছে, সে রেডিওতে প্রধানমন্ত্রীর ‘মন কি বাত’ অনুষ্ঠানটি সব সময় শোনে। এমনকি সে মোদিকে অনুসরণ করায় তাকে অনেক সময় ক্লাসের বন্ধুরা খ্যাপায়। এ নিয়ে প্রায়ই তাকে বন্ধুদের সঙ্গে লড়াই পর্যন্ত করতে হয়।
সে চিঠিতে মোদিকে অনুরোধ জানিয়েছে যেন ‘শিবরাজ মামাকে’ তিনি স্কুলবাস ভাড়া না করতে বলে দেন। কেননা, সে মনে করে, মোদি কংগ্রেস নেতাদের মতো নন এবং তিনি শিক্ষার্থীদের পড়াশোনা ও তাদের ভবিষ্যৎ নিয়ে সচেতন। শিবরাজ মামা মধ্যপ্রদেশ রাজ্যের মুখ্যমন্ত্রী শিবরাজ সিং চৌহান।
‘আর তুমি যদি তা করো, তাহলে আমি নিশ্চিত বলতে পারি, আমার মোদি মামার সমাবেশে লোকজন এমনিতেই আসবে, কাউকে আনতে হবে না।’
এই চিঠি সামাজিক যোগাযোগমাধ্যমে ছড়িয়ে পড়ার পর জয়েন্ট কালেক্টরের পক্ষ থেকে জেলা কালেক্টরকে তাৎক্ষণিক মোদির সফর উপলক্ষে বাস সংগ্রহ বন্ধের নির্দেশ দেওয়া হয়। অথচ এই জয়েন্ট কালেক্টরই সমাবেশ উপলক্ষে এই স্কুলবাসগুলো দিতে সরকারি নির্দেশ জারি করেন।
