
একটা বছরে কত ঘটনাই তো ঘটে। সবই কি আর মনে থাকে? বেশির ভাগই আমরা ভুলে যাই। কিছু ঘটনা মন ছুঁয়ে যায়, দাগ কাটে। সে দাগ হতে পারে অশ্রুভরা, আবার তা হতে পারে হাসিতে উজ্জ্বল। দেশকালের সীমানা পেরিয়ে সেসব ঘটনার সঙ্গে নিজেকে একাত্ম মনে হয়। এসব যেন জীবনেরই অংশ হয়ে ওঠে।
পিছু ফিরে দেখলে ২০১৬ সালের এমন বিস্ময়কর ঘটনার সংখ্যা অনেক। বছরজুড়েই চলেছে সিরিয়ায় হামলা। হতাহতের ঘটনায় যখন আমরা অনেকটাই অভ্যস্ত, তখন একটি ভিডিওচিত্র দেখে ধাক্কা খেয়েছে মন। ভিজে উঠেছে চোখ।
সিরিয়ার আলেপ্পোয় বিমানের গোলায় বিধ্বস্ত ভবন থেকে উদ্ধার করা হয়েছিল পাঁচ বছরের ওমরান দাকনিশকে। রক্ত আর ধুলোয় মাখামাখি হয়ে অ্যাম্বুলেন্সে বসে ছিল ওমরান। ব্যথায় কান্নাকাটি না করে নিস্পৃহ দৃষ্টিতে তাকিয়ে ছিল সে। সামাজিক যোগাযোগমাধ্যমে আলোড়ন তোলে এই শিশুর ভিডিওচিত্র। তার নীরবতা বলে দিয়েছিল অনেক কিছু। প্রশ্ন উঠেছিল, এই অত্যাচারের শেষ কোথায়? কবে জাগবে বিশ্ববিবেক? ওমরানের ছবিটি দেখে মর্মাহত লোকজন ক্ষোভে ফেটে পড়েছিলেন।
অক্টোবরে পাকিস্তানের ইসলামাবাদের পেশোয়ার চকের চা-ওয়ালা আরশাদ খানের নীল চোখ চমকে দিয়েছিল অনেক মানুষকে। সরগরম ছিল দেশটির সামাজিক যোগাযোগমাধ্যম। আরশাদের ছবি ইনস্টাগ্রামে পোস্ট করেন জিয়া আলী নামের এক শৌখিন নারী আলোকচিত্রী। এতেই কপাল খুলে যায় তাঁর। চা-ওয়ালা হয়ে ওঠেন মডেল, মানে ফ্যাশনওয়ালা।
আরশাদের মতো সাড়া ফেলেছিলেন নেপালের সবুজ চোখের ‘তরকারিওয়ালি’ কুসুম শ্রেষ্ঠা। সবুজ চোখের এই মেয়ে সবুজ শাকসবজি বিক্রি করতেন। ধরা পড়েন রুপচন্দ্র মহাজান নামের এক নেপালি আলোকচিত্রীর ক্যামেরায়। নভেম্বরের শুরুতে এই ছবি নিয়েও সরব হয় সামাজিক যোগাযোগমাধ্যম। লোকে ‘তরকারিওয়ালি’ হ্যাশট্যাগ ব্যবহার করে ছবিটি ছড়িয়ে দিতে থাকে।
চোখের চমক এখানেই শেষ নয়। আলোচিত সবুজ চোখের ‘আফগান গার্ল’ শরবত গুলাকে পাকিস্তানের পেশোয়ার থেকে জাল পরিচয়পত্র রাখার কারণে গ্রেপ্তার করা হয় ২৭ অক্টোবর। পরে তিনি জামিনে মুক্তি পান। ১৯৮৫ সালে ন্যাশনাল জিওগ্রাফিক সাময়িকীর প্রচ্ছদে আলোকচিত্রী স্টিভ ম্যাককারির তোলা শরবত গুলার ছবি প্রকাশ হয়। আফগান গার্ল নামে রাতারাতি বিখ্যাত হয়ে ওঠেন তিনি।
বছরের শেষদিকে এসে টুইটারে আবার ঝড় তোলে সিরিয়ার যুদ্ধবিধ্বস্ত শহর আলেপ্পোর সাত বছরের শিশু বানা আল-আবেদ। প্রতিদিনের ধ্বংসযজ্ঞ ও যন্ত্রণার কথা বানা তুলে ধরে টুইটারে। ডিসেম্বরের শেষদিক পর্যন্ত বানার ফলোয়ার ৩ লাখ ৩০ হাজার। বানার মধ্যে অনেকেই খুঁজে পেয়েছে আনা ফ্রাঙ্ককে। দ্বিতীয় বিশ্বযুদ্ধে নাৎসিবাহিনীর হাতে অত্যাচারিত আনা ফ্রাঙ্কের ডায়েরির যেন আরেক রূপান্তর বানার টুইটারবার্তা।
জুলাইয়ের মাঝামাঝি এসে অনেকেই ভেবেছিলেন, সত্যিই বুঝি তুরস্কে এবার সেনা অভ্যুত্থান ঘটে গেল। কিন্তু স্মার্টফোনের এক কারিশিমায় দান উল্টে দিলেন প্রেসিডেন্ট রিসেপ তাইয়েপ এরদোয়ান। ইন্টারনেট যোগাযোগ বন্ধ থাকলেও নিজের অ্যাপল আইফোনের ফেস টাইম অ্যাপ ব্যবহার করে একটি বক্তব্য রেকর্ড করেন এরদোয়ান। দেশের জনগণকে সেনাবাহিনীর বিরুদ্ধে রাস্তায় নামতে বলেন। এরপরই পরিস্থিতি বদলে যায়।
চমক ছিল নোবেল নিয়েও। অক্টোবরের মাঝামাঝিতে সাহিত্যে এবারের নোবেল পুরস্কার জেতেন বাংলাদেশের বন্ধু বব ডিলান। কিংবদন্তিপ্রতিম মার্কিন গীতিকার ও সংগীতশিল্পী বব ডিলানের সাহিত্যে নোবেল পুরস্কার পাওয়া নিয়ে লেখকদের মধ্যে বিভক্তি দেখা দেয়। আরও অবাক করা বিষয়টি ছিল, নোবেল পেয়ে একেবারেই রহস্যজনকভাবে নীরব হয়ে যান বব। পুরস্কার নিতেও যাননি তিনি। তবে লিখিত বক্তব্য পাঠান।
মার্কিন নির্বাচন নিয়েও ছিল চমক। নির্বাচনের ফল কী হবে, তা জানতে জ্যোতিষী বানর ‘গেতা’ ও জ্যোতিষী মাছ চাণক্যেরও দ্বারস্থ হয়েছে অনেকে। বানর ও মাছ ট্রাম্পের পক্ষেই রায় দিয়েছে। সব জরিপ আর বাঘা বাঘা রাজনৈতিক বিশ্লেষককে হারিয়ে তাদের ভবিষ্যদ্বাণী সত্য হয়েছে।
নভেম্বরের শুরুর দিকে হঠাৎ এক রাতের ঘোষণায় ভারতে অচল হয়ে গেল ৫০০ ও ১০০০ রুপির নোট। ভারতবাসীর জন্য এটিও ছিল একটি চমক। প্রতিদিনের লেনদেনে এ নিয়ে সংকটে পড়ে মানুষ। এখনো সে রেশ রয়ে গেছে। ৩০ ডিসেম্বর রুপি জমা দেওয়ার শেষ দিন।
৫ ডিসেম্বর রাতে ভারতের দক্ষিণাঞ্চলীয় রাজ্য তামিলনাড়ুর ছয়বারের মুখ্যমন্ত্রী জয়ললিতা জয়রাম মারা যান। তাঁর মৃত্যুতে শোকে ভাসে তামিলনাড়ু। তবে এতেও ছিল চমক। ইন্ডিয়ান এক্সপ্রেস সূত্রে জানা যায়, জয়ললিতার দল এআইডিএমকের দাবি, শোক সইতে না পেরে সেখানকার বিভিন্ন জায়গায় ৪৭০ জনের মৃত্যু হয়েছে।
