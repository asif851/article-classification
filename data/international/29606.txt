
জাতিসংঘ সিরিয়ায় এযাবত্কালের সবচেয়ে বেশি ৬৫০ কোটি ডলারের মানবিক সাহায্যের জন্য আবেদনের কথা ঘোষণা করেছে।
জাতিসংঘের হিসাবমতে, ২০১৪ সালে সিরিয়ার দুই কোটি ২৪ লাখ মানুষের প্রায় তিন-চতুর্থাংশেরই মানবিক সাহায্য দরকার হবে।
সিরিয়ায় মানুষ অনাহারে মৃত্যুর ঝুঁকির মুখে—আন্তর্জাতিক উদ্ধার কমিটি এমন নতুন একটি গবেষণা প্রতিবেদনে সতর্কবার্তা দেওয়ার পরপরই জাতিসংঘ এ আবেদন জানাল। প্রতিবেদন অনুযায়ী, সিরিয়ায় কয়েকটি এলাকায় রুটির দাম ৫০০ শতাংশ পর্যন্ত বেড়েছে। প্রতি পাঁচজনের মধ্যে চারজন সিরীয় নাগরিক জানিয়েছে, খাবার ফুরিয়ে যাওয়ার আশঙ্কায় গভীর উদ্বিগ্ন তাঁরা।
এ পরিস্থিতিতে জাতিসংঘের মানবিক সাহায্যবিষয়ক প্রধান ভ্যালেরি আমোস এবং জাতিসংঘের শরণার্থী-বিষয়ক হাইকমিশনার অ্যান্টনিও গুটারেস সুইজারল্যান্ডের জেনেভায় গতকাল এ আবেদন জানান।
বোমায় নিহত ৭৬: সিরিয়ার বিদ্রোহী নিয়ন্ত্রিত আলেপ্পো শহরে গত রোববার বোমাবর্ষণে নিহতের সংখ্যা বেড়ে ৭৬ জনে দাঁড়িয়েছে। নিহত ব্যক্তিদের মধ্যে ২৮ শিশু ও দুজন নারী। গতকাল এ কথা জানিয়েছে সিরিয়ান অবজারভেটরি ফর হিউম্যান রাইটস। তবে হতাহত ব্যক্তিদের মধ্যে বিদ্রোহী কোনো যোদ্ধা আছে কি না, তা জানায়নি সংগঠনটি। বিবিসি, এএফপি।
