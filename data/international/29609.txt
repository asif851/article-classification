
মিসরের রাজধানী কায়রোর একটি নৈশক্লাবে পেট্রলবোমা হামলা হয়েছে। এতে অন্তত ১৮ জন নিহত ও পাঁচজন আহত হয়েছে। দেশটির নিরাপত্তা কর্মকর্তারা আজ শুক্রবার এ তথ্য জানিয়েছেন।
আল জাজিরা টেলিভিশনের অনলাইনের প্রতিবেদনে বলা হয়, নৈশক্লাবটি কায়রোর কেন্দ্রস্থল আগুয়াজায় অবস্থিত।
ভবনের বেসমেন্ট অবস্থিত নৈশক্লাবটিতে রেস্তোরাঁও আছে। তবে নৈশক্লাবটিতে জরুরি নির্গমন কোনো পথ নেই।
মিসরের এক কর্মকর্তার বরাত দিয়ে বার্তা সংস্থা রয়টার্স জানিয়েছে, সন্দেহভাজন হামলাকারী ওই নৈশক্লাবের কর্মী ছিলেন। তাঁকে চাকরিচ্যুত করা হয়।
অবশ্য অন্য প্রতিবেদনে বলা হচ্ছে, নৈশক্লাবের কর্মী ও একদল তরুণের মধ্যে বিরোধের জেরে ওই হামলা হয়।
কায়রো পোস্ট পত্রিকার প্রতিবেদনে বলা হচ্ছে, মুখোশধারী তিন ব্যক্তি হামলা চালিয়ে পালিয়ে যায়।
নিহত ব্যক্তিরা বিস্ফোরণের আগুনে পুড়ে অথবা ধোঁয়ার দম বন্ধ হয়ে মারা গেছেন বলে প্রাথমিকভাবে বলা হচ্ছে।
