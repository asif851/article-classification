
থাইল্যান্ডের রাজধানী ব্যাংককে জরুরি অবস্থার মধ্যেই সরকারবিরোধী আন্দোলন চালিয়ে যাওয়ার ঘোষণা দিয়েছেন বিক্ষোভকারীরা। জরুরি অবস্থার মধ্যে গতকাল বুধবার অজ্ঞাত বন্দুকধারীর গুলিতে সরকারপন্থী ‘লাল শার্ট’ আন্দোলনের একজন জ্যেষ্ঠ নেতা আহত হন।
প্রধানমন্ত্রী ইংলাক সিনাওয়াত্রার পদত্যাগের দাবিতে ব্যাংককে প্রায় দুই মাস ধরে বিক্ষোভ চলছে। প্রথমে অহিংস থাকলেও ক্রমে তা সহিংস হয়ে উঠছে। সহিংসতা ঠেকাতে গত মঙ্গলবার ব্যাংককসহ আশপাশের কয়েকটি প্রদেশে দুই মাসের জরুরি অবস্থা ঘোষণা করা হয়। পাঁচজনের বেশি ব্যক্তি সমবেত হওয়া নিষিদ্ধ করা হয়েছে। এ ছাড়া সন্দেহভাজন যেকোনো ব্যক্তিকে বিনা বিচারে অন্তত এক মাস বন্দী রাখা যাবে। ব্যাংকক ও এর আশপাশের এলাকাগুলোতে গণমাধ্যমের ওপরও কড়াকড়ি আরোপ করা হয়েছে।
তবে গতকাল বুধবার পর্যন্ত জরুরি অবস্থা ভঙ্গকারীদের বিরুদ্ধে কোনো ব্যবস্থা নেওয়া হয়নি। সরকার বলছে, ২০১০ সালে ‘লাল শার্ট’ আন্দোলনকারীদের দমনে তৎকালীন সরকার জরুরি অবস্থা ঘোষণা করেছিল। তখন রাস্তায় সেনাবাহিনী নামানো হয়েছিল। কিন্তু এবার ইংলাকের সরকার তা করবে না। পুলিশই আইনশৃঙ্খলা পরিস্থিতি সামাল দেবে।
২০১০ সালে জরুরি অবস্থা চলাকালে সেনাবাহিনীর গুলিতে সাবেক প্রধানমন্ত্রী থাকসিন সিনাওয়াত্রাপন্থী ‘লাল শার্ট’ আন্দোলনের অন্তত ৯০ জন কর্মী নিহত হন।
সরকারের জরুরি অবস্থাকে পাত্তাই দিচ্ছেন না বিক্ষোভকারীরা। তাঁরা বলছেন, ইংলাক পদত্যাগ করে ‘পিপলস কাউন্সিল’-এর কাছে ক্ষমতা হস্তান্তর না করা পর্যন্ত তাঁদের আন্দোলন চলবে।
বিক্ষোভকারীদের মুখপাত্র আকানাত প্রমফান বলেন, ‘জরুরি অবস্থা জারির কোনো নোটিশ আমরা নিচ্ছি না। আমাদের কর্মসূচি আগের মতোই চলছে এবং তা চলবে।’
অব্যাহত গণ-আন্দোলনের মুখে ২ ফেব্রুয়ারি আগাম নির্বাচনের ঘোষণা দেন ইংলাক। প্রধান বিরোধী দল এই নির্বাচন বর্জন করে ইংলাকের পদত্যাগের দাবিতে অনড় রয়েছে।
আন্দোলন সহিংস হয়ে ওঠার প্রেক্ষাপটে নির্বাচন পেছানোর জন্য গতকাল নির্বাচন কমিশন সাংবিধানিক আদালতকে অনুরোধ জানিয়েছে। এর আগে সরকারের কাছে নির্বাচন বন্ধের আহ্বান জানিয়ে ব্যর্থ হয় কমিশন।
সরকারবিরোধী আন্দোলনে সহিংসতায় ইতিমধ্যে অন্তত নয়জন নিহত ও কয়েক শ বিক্ষোভকারী আহত হন। বিক্ষোভকারীরা ১৩ জানুয়ারি থেকে ‘ব্যাংকক অচল’ কর্মসূচি শুরুর পর কার্যত রাজধানী অচল হয়ে আছে। যদিও আন্দোলনকারীর সংখ্যা কমে আসছে।
 নগর পুলিশ ব্যুরোর এক বিবৃতিতে বলা হয়, গতকাল দুপুরে ব্যাংককের সাতটি সমাবেশ কেন্দ্রে বড়জোর পাঁচ হাজার বিক্ষোভকারী ছিলেন।
এদিকে গতকাল সকালে উত্তর-পূর্ব থাইল্যান্ডে নিজ বাড়িতে অজ্ঞাতনামা এক বন্দুকধারীর গুলিতে ‘লাল শার্ট’ আন্দোলনের নেতা কাঁচাই প্রাইপানা আহত হন। তিনি স্থানীয় একটি রেডিওর উপস্থাপক। এএফপি ও বিবিসি। 
