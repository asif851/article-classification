
বিয়ের পর পদবি পরিবর্তন করা যাবে না, স্বাধীনভাবে থাকতে দিতে হবে, স্বামীরাই পরিবারের দায়িত্ব নেবে এবং নিজেদের পিতা-মাতার মতো স্ত্রীদের পিতা-মাতাদেরও দেখভাল করবে স্বামীরা। বেশির ভাগ ভারতীয় নারীদেরই রয়েছে এমন চাওয়া। বিয়ের আগেই তাঁরা জুড়ে দিতে চান এ ধরনের শর্তগুলো। সম্প্রতি ভারতীয় পাত্র-পাত্রী খোঁজার ওয়েবসাইট শাদি ডট কম পরিচালিত একটি জরিপে উঠে এসেছে এসব তথ্য।
বিয়ের ব্যাপারে ভারতীয় নারীদের মনোভাব কী?—সেটা জানতেই সম্প্রতি একটি জরিপ পরিচালনা করে সাইটটি। জরিপে দেখা যায় বেশির ভাগ ভারতীয় নারীরই বিয়ের পূর্বে কোনো না কোনো শর্ত আছে। অনলাইনে করা জরিপটিতে ২৫ থেকে ৩৪ বছর বয়সী প্রায় সাড়ে ১২ হাজার নারী অংশ নেন।
ওই জরিপের একটি প্রশ্ন ছিল, ‘বিয়ের জন্য হ্যাঁ বলার আগে কী তোমাদের কোনো শর্ত আছে?’ ৭১ দশমিক তিন শতাংশ অংশগ্রহণকারীর জবাব ছিল ‘হ্যাঁ’, পাঁচ দশমিক আট শতাংশ অংশগ্রহণকারী বলেন ‘না’ এবং বাকি ২২ দশমিক নয় শতাংশ অংশগ্রহণকারী জবাব, ‘এ বিষয়ে চিন্তা করতে হবে’।
শাদি ডট কমের প্রধান নির্বাহী কর্মকর্তা (সিইও) গৌরব রক্ষিত বলেন, জরিপটি ভারতীয় নারীদের মানসিকতা কীভাবে গড়ে উঠছে সে বিষয়ে আমাদের মজার মজার তথ্য দেয়। শাদি ডট কম বুঝতে পেরেছে যে, এক দশকের বেশি সময় ধরে ভারতীয় নারীদের ভেতর বহুমুখী ব্যক্তিত্ব গড়ে উঠছে।
