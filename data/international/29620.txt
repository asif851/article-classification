
ভারতের পশ্চিমবঙ্গ রাজ্যের বীরভূম জেলায় বোমা উদ্ধার করতে গিয়ে বোমা হামলার শিকার হয়েছেন পুলিশের এক সদস্য। আহত হয়েছেন পুলিশের আরও তিন সদস্য। আজ শুক্রবার দুপুরে জেলার পাড়ুই থানার চৌমণ্ডলপুর গ্রামে এ ঘটনা ঘটে।
পুলিশের আহত সদস্য হলেন বীরভূমের পাড়ুই থানার ভারপ্রাপ্ত কর্মকর্তা (ওসি) প্রসেনজিৎ দত্ত।
চৌমণ্ডলপুর গ্রামে বোমার মজুদ আছে—এমন খবরের ভিত্তিতে পাড়ুই থানা থেকে পুলিশের একটি দল ঘটনাস্থলে যাচ্ছিল। গ্রামে ঢোকার সময় একদল দুর্বৃত্ত পুলিশের গাড়ি লক্ষ্য করে বোমা ছোড়ে ও লাঠিসোঁটা নিয়ে হামলা চালায়। এতে গুরুতর আহত হন ওসি প্রসেনজিৎ। প্রসেনজিৎ দত্তকে সিউরি হাসপাতালের নিবিড় পরিচর্যা কেন্দ্রে (আইসিইউ) ভর্তি করা হয়েছে ।
এ ঘটনার তীব্র নিন্দা জানিয়েছে রাজ্য বিজেপি। বিজেপির রাজ্য সভাপতি রাহুল সিনহা ও কংগ্রেসের সাবেক সভাপতি ও সাংসদ প্রদীপ ভট্টাচার্য দাবি করেছেন, তৃণমূলের নেতা অনুব্রত মণ্ডলের নির্দেশে তাঁর লোকেরা এ হামলা করেছে। রাজ্যের আইনশৃঙ্খলা পরিস্থিতি কোথায় গিয়ে ঠেকেছে, তার প্রমাণ এ হামলা।
উল্লেখ্য, পশ্চিমবঙ্গের পঞ্চায়েত নির্বাচনের সময় প্রয়োজনে পুলিশকে বোমা মারতে দলীয় কর্মীদের নির্দেশ দিয়েছিলেন বীরভূম জেলার তৃণমূল কংগ্রেসের সভাপতি অনুব্রত মণ্ডল। এ নিয়ে সে সময় পশ্চিমবঙ্গে ব্যাপক সমালোচনার ঝড় ওঠে।এদিকে আজ পাড়ুই থানার সাত্তোর-কসবা প্রাথমিক স্বাস্থ্যকেন্দ্রের পাশের একটি কোয়ার্টার থেকে বিপুল পরিমাণ বোমা ও বোমা তৈরির সরঞ্জাম উদ্ধার করেছে পুলিশ।
