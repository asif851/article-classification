
ডোনাল্ড ট্রাম্পের সভায় গোলযোগ লেগেই রয়েছে। মার্কিন প্রেসিডেন্ট নির্বাচনে রিপাবলিকান দলের এগিয়ে থাকা এ মনোনয়নপ্রার্থী শুক্রবার সহিংসতার আশঙ্কায় শিকাগোতে তাঁর জনসভা বাতিল করে দেন। এর পরের দিন শনিবারও ওহাইও অঙ্গরাজ্যে এক সভায় তাঁকে লক্ষ্য করে এক যুবক মঞ্চে উঠে এলে নিরাপত্তাকর্মীদের হস্তক্ষেপে তাঁকে ধরে ফেলা হয়। একই দিন মিসৌরিতে আরেক সভায় বিক্ষোভকারীদের কারণে ট্রাম্পের জনসভা কয়েকবার বাধাগ্রস্ত হয়। এমন পরিস্থিতিতে প্রেসিডেন্ট বারাক ওবামা পর্যন্ত উদ্বেগ প্রকাশ করেছেন। ট্রাম্পের প্রচারাভিযানে হিংসাত্মক ভাষা ব্যবহারের ঘটনায় গত শনিবার বিদ্রূপ করে তাঁকে তিরস্কার করেছেন ওবামা।বিতর্কিত ট্রাম্প অবশ্য দাবি করেছেন, তিনি বা তাঁর সমর্থকেরা নয়, বিক্ষোভকারীরাই গন্ডগোল পাকানোর জন্য দায়ী। তিনি বলেন, এসব বিক্ষোভকারীর অধিকাংশই ডেমোক্রেটিক প্রেসিডেন্ট পদপ্রার্থী ‘কমিউনিস্ট বার্নি স্যান্ডার্সের’ সমর্থক।তবে ট্রাম্পের তিন নিকট প্রতিদ্বন্দ্বী, টেক্সাসের সিনেটর টেড ক্রুজ, ওহাইওর গভর্নর জন কেইসিক ও ফ্লোরিডার সিনেটর মার্কো রুবিও, বিগত কয়েক দিনে ট্রাম্পের বিভিন্ন সভায় সহিংস গোলযোগের জন্য তাঁর উত্তেজক কথাবার্তাকেই দায়ী করেছেন। ইতিপূর্বে ট্রাম্প বিক্ষোভকারীদের মুগুরপেটা করার পরামর্শ দিয়েছেন তাঁর সমর্থকদের। জোর করে সভা থেকে টেনেহিঁচড়ে একজন বিক্ষোভকারীকে নিয়ে যাওয়ার সময় একবার ট্রাম্প বলেন, ‘আগের দিন হলে এসব বিক্ষোভকারীকে স্ট্রেচারে করে সভাস্থল থেকে উদ্ধার করতে হতো।’গভর্নর কেইসিক শনিবার তাঁর নিজের রাজ্য ওহাইওতে প্রচারের সময় সাংবাদিকদের কাছে অভিযোগ করে বলেন, ট্রাম্পের উত্তেজক কথাবার্তার দরুন ‘বিষাক্ত পরিবেশের’ সৃষ্টি হয়েছে। তিনি বলেন, ‘অনেক হয়েছে, আর নয়। আমেরিকায় এমন আচরণের কোনো স্থান নেই’।প্রতিদ্বন্দ্বী রুবিও আরও কঠোর ভাষায় ট্রাম্পকে দায়ী করেছেন। নিউইয়র্ক টাইমস-এর সঙ্গে এক সাক্ষাৎকারে তিনি বলেন, ট্রাম্প যে উত্তেজক ও সহিংস রাজনীতি করছেন, একমাত্র তৃতীয় বিশ্বের একনায়কদের সঙ্গে তার তুলনা চলে।এমন প্রেক্ষাপটেই টেক্সাস অঙ্গরাজ্যের ডালাসে শনিবার ডেমোক্রেটিক পার্টির তহবিল সংগ্রহ অভিযানে ট্রাম্পের নিন্দা করেন প্রেসিডেন্ট ওবামা। রিপাবলিকান মনোনয়নপ্রার্থীর এক স্লোগানকে ইঙ্গিত করে ওবামা বলেন, ‘আমেরিকা এখনই মহান দেশ হিসেবে প্রতিষ্ঠিত।’ট্রাম্প শুক্রবার শিকাগোয় এক নির্বাচনী অনুষ্ঠানে স্লোগান দিয়ে বলেন, ‘আসুন, আমেরিকাকে আবার মহান করি।’ তাঁকে তিরস্কার করে প্রেসিডেন্ট ওবামা বলেন, ‘যাঁরা প্রেসিডেন্ট পদের জন্য প্রতিযোগিতায় নেমেছেন, তাঁদের গুরুত্ব দেওয়া উচিত আমরা কীভাবে আরও দেশটাকে ভালো করতে পারি সেই বিষয়ে। কাউকে অবমাননা এবং স্কুলমাঠের মতো টিটকারি ও কিছু বানিয়ে বলা নয়, বর্ণ ও বিশ্বাস নিয়ে বিভক্তিও নয়। অন্য নাগরিকদের প্রতি সহিংসতা অবশ্যই ঘটতে দেওয়া যাবে না।’ট্রাম্পবিরোধী প্রচারণা যে ফল দিচ্ছে তার আরেক প্রমাণ মিলেছে শনিবার ওয়াইওমিং ও ওয়াশিংটন রাজ্যের বাছাইপর্বের ভোটে। এই দুই রাজ্যে যথাক্রমে টেড ক্রুজ ও মার্কো রুবিও অধিকাংশ ডেলিগেট সংগ্রহে সক্ষম হয়েছেন।
