
উত্তর কোরিয়া দু-এক মাসের মধ্যে একটি পারমাণবিক চুল্লি পুনরায় চালু করতে যাচ্ছে। এতে পারমাণবিক অস্ত্রের গুরুত্বপূর্ণ জেজস্ক্রিয় পদার্থ প্লুটোনিয়াম উত্পাদন করা হবে। এর মাধ্যমে জোরদার করা হবে দেশটির পারমাণবিক কর্মসূচি। গতকাল সোমবার এমন তথ্য পাওয়ার দাবি করেছে যুক্তরাষ্ট্রের একটি বুদ্ধিজীবী গোষ্ঠী। আজ মঙ্গলবার ‘টাইমস অব ইন্ডিয়া’র এক প্রতিবেদনে এ তথ্য জানানো হয়।
যুক্তরাষ্ট্রের জনস হপকিনস বিশ্ববিদ্যালয়ে যুক্তরাষ্ট্র-কোরিয়ার যৌথ প্রতিষ্ঠান স্যাটেলাইটের মাধ্যমে পাওয়া কিছু ছবি পর্যবেক্ষণ করে দাবি করেছে, উত্তর কোরিয়া তাদের ইয়ংবিয়ন স্থাপনায় উল্লেখযোগ্য অগ্রগতি সাধন করেছে। সেখানে পাঁচ মেগাওয়াট ক্ষমতাসম্পন্ন গ্যাস গ্রাফাইট পারমাণবিক চুল্লি রয়েছে।
যুক্তরাষ্ট্র-কোরিয়ার ওই প্রতিষ্ঠানের ব্লগ সাইট ৩৮ নর্থে বলা হয়, পাঁচ মেগাওয়াট ক্ষমতাসম্পন্ন এই পারমাণবিক চুল্লি দু-এক মাসের মধ্যে চালু হতে পারে। তবে চুল্লিটি চালু করতে পর্যাপ্ত নতুন জ্বালানি প্রাপ্তির বিষয়টি এখনো অনিশ্চয়তার মধ্যে।
এই চুল্লি থেকে বছরে ছয় কিলোগ্রাম প্লুটোনিয়াম উত্পাদন করা যাবে, যা পারমাণবিক অস্ত্র তৈরিতে ব্যবহার করা হতে পারে। তবে পর্যাপ্ত পরিমাণ জ্বালানি রড পাওয়া না গেলে উত্পাদন ব্যাহত হতে পারে।
স্যাটেলাইট থেকে সংগৃহীত সাম্প্রতিক সচিত্র তথ্য থেকে ধারণা করা হচ্ছে, উত্তর কোরিয়া ইতিমধ্যে চুল্লির শীতলকরণ ব্যবস্থার কাজ শেষ করেছে। চুল্লি চালাতে এটি খুব দরকার। যুক্তরাষ্ট্র-সমর্থিত পারমাণবিক নিরস্ত্রীকরণ পরিকল্পনায় যে উত্তর কোরিয়া অঙ্গীকারবদ্ধ, তা দেখাতে ২০০৭ সালে তারা একটি শীতলকরণ টাওয়ার ধ্বংস করে।
সাটেলাইটের এসব ছবি বিশ্লেষণ করে বিশেষজ্ঞ জেফরি লুইস ও নিক হানসেন বলেন, ইয়ংবিয়নে লাইট-ওয়াটার এই পারমাণবিক চুল্লির অভ্যন্তরীণ কাজ শেষ পর্যায়ে রয়েছে। লাইট-ওয়াটার  পারমাণবিক চুল্লি সাধারণত জ্বালানি উত্পাদনে ব্যবহূত হয়।  কিন্তু তার পরও যুক্তরাষ্ট্র, দক্ষিণ কোরিয়া ও জাপান উত্তর কোরিয়ার উদ্দেশ্য নিয়ে উদ্বিগ্ন।
গত ফেব্রুয়ারিতে উত্তর কোরিয়া তৃতীয়বারের মতো পারমাণবিক ক্ষেপণাস্ত্রের পরীক্ষা চালায় ও যুক্তরাষ্ট্রের বিরুদ্ধে যুদ্ধ করার হুমকি দেয়।
