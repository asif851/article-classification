
কলকাতার প্রখ্যাত জাদুকর পিসি সরকার (জুনিয়র) ও সংগীতশিল্পী বাবুল সুপ্রিয়র বিরুদ্ধে নির্বাচনী আচরণবিধি ভঙ্গ করার অপরাধে দুটি পৃথক মামলা করা হয়েছে।
লোকসভা নির্বাচনে বারাসাত আসনে পিসি সরকার ভারতীয় জনতা পার্টির (বিজেপি) প্রার্থী হিসেবে প্রতিদ্বন্দ্বিতা করছেন। আর বর্ধমান জেলার আসানসোল আসনে বাবুল সুপ্রিয় বিজেপির প্রার্থী হিসেবে প্রতিদ্বন্দ্বিতা করছেন।
তৃণমূল নেতা রাজ্যের খাদ্যমন্ত্রী জ্যোতিপ্রিয় মল্লিক নির্বাচন কমিশনে অভিযোগ দায়ের করেছেন। অভিযোগে বলা হয়, পিসি সরকার বারাসাতে নির্বাচনী প্রচারে গিয়ে তৃণমূল নেত্রী মমতা বন্দ্যোপাধ্যায় ও তাঁর প্রতিদ্বন্দ্বী তৃণমূল প্রার্থী কাকলি ঘোষ দস্তিদারের বিরুদ্ধে অশালীন মন্তব্য করেছেন। অভিযোগের পরে নির্বাচন কমিশন পিসি সরকারকে কারণ দর্শানোর নোটিশ পাঠায়। কিন্তু পিসি সরকার তাতে দুঃখপ্রকাশ না করে জানিয়ে দেন, তিনি কেবল মানুষের মনের কথাই বলেছেন। পরে জেলা প্রশাসক ও নির্বাচনী আধিকারিক পিসি সরকারের বিরুদ্ধে মামলা দায়ের করার জন্য বারাসাত থানায় চিঠি লেখেন। আজ বারাসাত থানায় তাঁর বিরুদ্ধে মামলা দায়ের করা হয়।
মুম্বাইয়ের প্রখ্যাত সংগীতশিল্পী বাবুল সুপ্রিয়র বিরুদ্ধে অভিযোগ, তিনি মদ পান করে নির্বাচনী প্রচার চালাচ্ছেন। আসানসোল (দক্ষিণ) থানায় তাঁর বিরুদ্ধে মামলা দায়ের করা হয়েছে। বাবুল সুপ্রিয় বলেছেন, একটি চক্র তাঁর প্রচারণায় ঈর্ষান্বিত হয়ে তাঁকে ফাঁসানোর জন্য যড়যন্ত্রে লিপ্ত হয়েছে। তিনি বলেন, তাঁর বিরুদ্ধে আনা অভিযোগ সম্পূর্ণ মিথ্যা।
এ ব্যাপারে রাজ্য বিজেপি জানিয়েছে, নির্বাচনে ভয় পেয়ে তৃণমূল কংগ্রেস বাবুল সুপ্রিয়র বিরুদ্ধে কুত্সা রটাচ্ছে।
