
তুরস্কে একটি স্কুলের ছাত্রাবাসে অগ্নিকাণ্ডে ১২ জন নিহত হয়েছে। এদের মধ্যে ১১ জনই ওই স্কুলের ছাত্রী। তুরস্কের দক্ষিণাঞ্চলীয় শহর আদানায় গতকাল মঙ্গলবার এ ঘটনা ঘটে। তুরস্কের রাষ্ট্রীয় বার্তা সংস্থা আ​নাদোলুকে আদানার গভর্নর মাহমুদ দেমিরতাস বলেন, এ পর্যন্ত ১২টি মৃতদেহ উদ্ধার করা হয়েছে। আহত ২২ জনকে হাসপাতালে নেওয়া হয়েছে। আদানার মেয়র হুসেইন সোজলু স্থানীয় বেসরকারি টেলিভিশন চ্যানেল এনটিভিকে বলেন, নিহত ১১ জনই মাধ্যমিক ​বিদ্যালয়ের শিক্ষার্থী। আর একজন তাদের তত্ত্বাবধায়ক। টেলিভিশনে দেখা যায়, তিন তলা ভবনটি জ্বলছে। আর ফায়ার সার্ভিসের কর্মীরা তা নেভানোর চেষ্টা করছেন। এই বেসরকারি ছাত্রাবাসে ৩৪ শিক্ষার্থী থাকত বলে জানা গেছে। বৈদ্যুতিক সংযোগে ত্রুটির কারণে আগুন লেগে থাকতে বলে ধারণা করা হচ্ছে। আগুন লাগার পর ভবনটি থেকে লাফ দিয়ে পড়ে কয়েকজন আহত হয়।
