
ভারতীয় জনতা পার্টির (বিজেপি) সভাপতি রাজনাথ সিং বলেছেন, লোকসভা নির্বাচনে বিজেপি জিতলে নতুন সরকারে এল কে আদভানিসহ দলের জ্যেষ্ঠ নেতাদের ভূমিকা কী হবে, তা আলোচনা করেই ঠিক করা হবে। সেই আলোচনায় আদভানিও থাকবেন।ভারতের প্রভাবশালী ইংরেজি দৈনিক টাইমস অব ইন্ডিয়াকে দেওয়া সাক্ষাৎকারে রাজনাথ এ কথা বলেন। তিনি বলেন, বিজেপি ক্ষমতায় আসছে—এ ব্যাপারে তিনি দারুণ আশাবাদী। সরকার বা মন্ত্রিসভার গঠন  নিয়ে  দলীয়  আলোচনা  হবে ১৬ মে নির্বাচনের  ফল ঘোষণার পর।আদভানি ছাড়াও সরকারে সুষমা স্বরাজ, নীতিন গড়কারির মতো জ্যেষ্ঠ নেতাদের ভূমিকা কেমন হতে পারে—এমন এক প্রশ্নের জবাবে রাজনাথ বলেন, নির্বাচনের ফল ঘোষণা হওয়ার পর দলের পার্লামেন্টারি বোর্ডের সভা ডাকা হবে। সেখানেই এসব নিয়ে সিদ্ধান্ত হবে। তিনি বলেন, দলে অনেক সৎ ও দক্ষ নেতা আছেন। ফল ঘোষণার পরই কাকে কোন দায়িত্ব দেওয়া যায়, তা নিয়ে সিদ্ধান্ত হবে।নেহরুর উত্তরসূরিরা দেশকে ধ্বংস করেছেন: এদিকে রাজনাথ সিং করতালির মাধ্যমে ভারতের প্রথম প্রধানমন্ত্রী পণ্ডিত জওহরলাল নেহরুর শাসনের সমর্থন করলেও নেহরুর উত্তরসূরিরা দেশকে ধ্বংস করেছেন বলে মন্তব্য করেছেন। গতকাল হিমাচল প্রদেশের নাহান শহরে এক নির্বাচনী জনসভায় এসব কথা বলেন তিনি।বিজেপি সভাপতি আরও বলেন, কংগ্রেস সব সময় জনগণের সঙ্গে প্রতারণা করেছে। এ জন্য রাজনীতিবিদদের প্রতি সাধারণ মানুষের আস্থা কমছে। টাইমস অব ইন্ডিয়া।
