
সংযুক্ত আরব আমিরাত সফররত ভারতের প্রধানমন্ত্রী নরেন্দ্র মোদি গতকাল সোমবার আবুধাবির কাছের ‘স্মার্ট সিটি’ মাসদার পরিদর্শনে যান। বিশ্বের প্রথম শূন্য কার্বন নিঃসরণকারী এই মাসদার শহরে গিয়ে অভিভূত মোদি দর্শনার্থী বইয়ে লিখেছেন, ‘বিজ্ঞানই জীবন।’ খবর টাইমস অব ইন্ডিয়া ও হিন্দুস্তান টাইমসের।আবুধাবি আন্তর্জাতিক বিমানবন্দর থেকে ১৭ কিলোমিটার দূরের প্রায় চার বর্গকিলোমিটার আয়তনের শহর মাসদার। ২০০৬ সাল থেকে এই শহর নির্মাণের কাজ শুরু হয়। ২০১৫ সালের মধ্যে এর নির্মাণ শেষ হওয়ার কথা থাকলেও এখনো এর কাজ চলছে।মাসদারে গিয়ে মোদি বিনিয়োগকারীদের একটি সভায় যোগ বক্তব্য দেন। তিনি বলেন, ভারতে এই মুহূর্তে এক ট্রিলিয়ন ডলার বিনিয়োগের সুযোগ রয়েছে। বিনিয়োগের ক্ষেত্রে কিছু সমস্যা এখনো রয়ে গেছে—এ বিষয় স্বীকার করে তিনি আরও বলেন, আগের সরকারগুলোর সিদ্ধান্তহীনতা ও আলস্যের কারণে বিনিয়োগ থমকে ছিল।আমিরাত সফরের প্রথম দিন গত রোববার দেশটির ঐতিহাসিক শেখ জায়েদ গ্র্যান্ড মসজিদ পরিদর্শনে যান মোদি। বিশ্বের তৃতীয় বৃহত্তম এই মসজিদে তিনি ভারতীয় শ্রমিকদের সঙ্গে সাক্ষাৎ করেন।ইসলামি স্থাপত্যের এক অনন্য নিদর্শন শেখ জায়েদ গ্র্যান্ড মসজিদ পরিদর্শনে গিয়ে মোদি প্রায় ৪০ মিনিট থাকেন সেখানে। আমিরাতের পররাষ্ট্রমন্ত্রী এ সময় তাঁর সঙ্গে ছিলেন। পরিদর্শনের পর দর্শনার্থীদের মন্তব্যের বইয়ে মোদি লেখেন, ‘প্রার্থনার এই অসামান্য স্থানটিতে এসে আমি অভিভূত। এর আকার এবং সৌন্দর্য আমাকে মুগ্ধ করেছে।’
