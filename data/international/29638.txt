
যুক্তরাজ্যের রানি দ্বিতীয় এলিজাবেথের সিংহাসনে আরোহণের ৬০তম বার্ষিকী উদ্যাপিত হলো গতকাল মঙ্গলবার। ১৯৫৩ সালের এই দিনে জাঁকজমকপূর্ণ এক অনুষ্ঠানে তাঁর মাথায় মুকুট পরিয়ে দেওয়া হয়েছিল। রানির অভিষেকের বার্ষিকী উপলক্ষে গতকাল ওয়েস্টমিনস্টার অ্যাবিতে জমকালো অনুষ্ঠানের আয়োজন করা হয়।  
অনুষ্ঠানে প্রিন্স উইলিয়াম ও তাঁর অন্তঃসত্ত্বা স্ত্রী ক্যাথেরিনসহ রাজপরিবারের সব জ্যেষ্ঠ সদস্য উপস্থিত ছিলেন। পাশাপাশি ছিলেন দুই শতাধিক অতিথি।
রানিকে বহনকারী গাড়ি পৌঁছার সঙ্গে সঙ্গে অ্যাবির সব কটি ঘণ্টা বেজে ওঠে। এরপর রানি গাড়ি থেকে নেমে গির্জার দিকে পা বাড়ান। সেখানেই ২৭ বছর বয়সে তাঁকে যুক্তরাজ্যের রানি ও কমনওয়েলথের প্রধান করা হয়েছিল।
ওয়েস্টমিনস্টার অ্যাবির অনুষ্ঠানে ৮৪ বছর বয়সী রানির পাশে ছিলেন তাঁর স্বামী প্রিন্স ফিলিপ (৯১)। হীরাখচিত খাঁটি সোনায় মোড়ানো মুকুটটি এ সময় অ্যাবির বেদিতে রাখা হয়।
গতকাল সিংহাসনের আইনত উত্তরাধিকারী প্রিন্স চার্লস তাঁর বাবা-মায়ের পাশে আসন নেন। চার্লসের পাশেই বসেন তাঁর দ্বিতীয় স্ত্রী ক্যামিলা। তাঁদের পাশে বসেন উইলিয়াম ও ক্যাথেরিন।
অনুষ্ঠানে ক্যান্টারবেরির আর্চবিশপ জাস্টিন ওয়েলবি, প্রধানমন্ত্রী ডেভিড ক্যামেরন ও কমনওয়েলথ মহাসচিব কমলেশ শর্মা রানিকে অভিনন্দন জানিয়ে বক্তব্য দেন।
রাজকবি ক্যারল অ্যান ডাফির লেখা একটি বিশেষ কবিতা পাঠ করা হয়।
১৯৫২ সালে বাবা ষষ্ঠ জর্জের মৃত্যুর পর দ্বিতীয় এলিজাবেথ রানি হন। কিন্তু জাতীয় শোক পালনের কারণে এর ১৬ মাস পরে তাঁর মাথায় আনুষ্ঠানিকভাবে মুকুট পরানো হয়। এএফপি।
