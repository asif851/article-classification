
 
ট্রাকের চারপাশে বন্দুক নিয়ে দাঁড়িয়ে আছেন বেশ কয়েকজন নিরাপত্তাকর্মী। মনে হতে পারে, ট্রাকে থাকা দামি কোনো গয়না বা বৈদ্যুতিক সামগ্রী পাহারা দিচ্ছেন তাঁরা। কিন্তু আসলে ট্রাকটি লাল লাল পাকা টমেটোয় ভরা।
ভারতের মধ্যপ্রদেশে এই টমেটোই এখন মূল্যবান জিনিস। সেখানে টমেটোর দাম বেজায় চড়া। এক কেজি টমেটোর দাম গিয়ে ঠেকেছে ১০০ রুপিতে। দামি এই সবজি চুরিও হচ্ছে হরহামেশা। এমনকি ট্রাকবোঝাই টমেটো লুটের ঘটনাও ঘটেছে।
এ অবস্থায় ইন্দোরের দেবি আহিল্যা বাই হোলকার বাজারে টমেটো পাহারা দিচ্ছেন সশস্ত্র কয়েকজন নিরাপত্তাকর্মী। পাইকারি সবজিবিক্রেতাদের দাবি মেনেই প্রশাসন এই ব্যবস্থা নিয়েছে।
পাইকারি সবজিবিক্রেতা সন্তোষ নারাং বলেন, টমেটোর দাম আকাশছোঁয়া হওয়ায় এগুলো পাহারা দেওয়ার কথা ভাবছে পাইকারি বিক্রেতারা। ১৫ জুলাই মুম্বাইয়ে একটি ট্রাক থেকে ২ হাজার ৬০০ কেজি টমেটো লুট করে চোরেরা।
ব্যবসায়ী সন্তোষ নারাং আরও বলেন, টমেটোগুলো নিরাপদে রাখতে প্রশাসনকে ব্যবস্থা নিতে আহ্বান জানানো হয়েছিল। প্রশাসন বেশ কয়েকজন সশস্ত্র নিরাপত্তাকর্মী নিয়োগ দেয়। বাজারে বেচাকেনা চলার সময় ওই নিরাপত্তাকর্মীরাই অস্ত্র হাতে এখন টমেটো পাহারা দিচ্ছেন।
স্থানীয় পরিদর্শক রমেশ সোয়াদিয়া বলেন, ব্যবসায়ীরা ট্রাক থেকে টমেটো নামানোর সময় পর্যাপ্ত নিরাপত্তা চেয়ে চিঠি দিয়েছেন। এরপরই ব্যবসায়ীদের অনুরোধে ওই নিরাপত্তাকর্মীদের মোতায়েন করা হয়।
মাত্র এক মাস আগেও দৃশ্যটা অন্য রকম ছিল। সে সময় টমেটোর প্রচুর ফলন হওয়ায় দাম একেবারেই কমে যায়। তখন মধ্যপ্রদেশের অনেক কৃষক রাস্তায় টমেটো জড়ো করে রাখতেন।
