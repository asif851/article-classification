
পাকিস্তানের পেশোয়ারে স্কুলে তালেবান হামলায় শিশুসহ ১৩২ জন নিহত হওয়ার ঘটনায় নিন্দা জানিয়েছেন বিশ্বের নেতারা। পাকিস্তানের প্রধানমন্ত্রী নওয়াজ শরিফ, মার্কিন প্রেসিডেন্ট বারাক ওবামা, ভারতের রাষ্ট্রপতি প্রণব মুখার্জি ও প্রধানমন্ত্রী নরেন্দ্র মোদিসহ বিভিন্ন দেশের গুরুত্বপূর্ণ নেতারা এ ঘটনায় প্রতিক্রিয়া জানিয়েছেন।
এ ঘটনায় পাকিস্তানের পাশে থাকার ঘোষণা দিয়েছেন মার্কিন প্রেসিডেন্ট বারাক ওবামা। এ ঘটনার তীব্র নিন্দা জানিয়ে তিনি বলেছেন, ‘আমরা পাকিস্তানের মানুষের পাশে আছি এবং সন্ত্রাসের বিরুদ্ধে পাকিস্তানের চলমান যুদ্ধে মার্কিন যুক্তরাষ্ট্রের সহযোগিতার কথা পুনর্ব্যক্ত করছি।’ শিক্ষার্থী ও শিক্ষকদের আক্রমণের লক্ষ্যবস্তু করাকে জঘন্য ঘটনা আখ্যা দিয়ে ওবামা বলেন, সন্ত্রাসীরা আবারও তাদের বিকৃত মানসিকতার পরিচয় প্রকাশ করেছে।
বর্বরোচিত বিয়োগান্ত ঘটনা: নওয়াজপাকিস্তানের পেশোয়ারে সেনাবাহিনীচালিত স্কুলে হামলার দায় স্বীকার করেছে তেহরিক-ই-তালেবান পাকিস্তান (টিটিপি)। সংগঠনটি জানিয়েছে, উত্তর ওয়াজিরিস্তানে তালেবানের ঘাঁটি জারব-ই-আজবে চলমান সেনা অভিযানের প্রতিশোধ নিতেই তারা এ হামলা চালিয়েছে।আজ মঙ্গলবার সকালে এ ঘটনার পরই দেশটির প্রধানমন্ত্রী নওয়াজ শরিফ পেশোয়ার গেছেন। এ জন্য তিনি দেশটিতে তিন দিনের জাতীয় শোক ঘোষণা করেন। একই সঙ্গে আগামীকাল বুধবার বেলা সাড়ে ১১টায় পেশোয়ারে গভর্নর হাউসে সব দলের বৈঠক ডেকেছেন নওয়াজ। পাকিস্তানের তথ্যমন্ত্রী পারভেজ রাশেদ এবং বাণিজ্যমন্ত্রী ইসহাক দার সব দলের নেতার সঙ্গে যোগাযোগ করছেন, যেন তাঁরা কালকের বৈঠকে যোগ দেন।নওয়াজ শরিফ পেশোয়ারে ওই স্কুলের হত্যাযজ্ঞকে ‘বর্বরদের চালানো জাতীয় বিয়োগান্ত ঘটনা’ বলে মন্তব্য করেছেন। তিনি বলেন, ‘এরা সবাই আমার সন্তান। এটা জাতির জন্য অপূরণীয় ক্ষতি।’এদিকে ক্রিকেটার থেকে রাজনীতিবিদ বনে যাওয়া ইমরান খান ১৮ ডিসেম্বর দেশব্যাপী সরকারবিরোধী র‍্যালি স্থগিত করেছেন। তাঁর দল তেহরিক-ই-ইনসাফ পাকিস্তানের পাঞ্জাব প্রদেশের প্রেসিডেন্ট ইজাজ চৌধুরী এ কথা জানান।
কাণ্ডজ্ঞানহীন নিষ্ঠুরতা: মোদিহত্যাযজ্ঞের কঠোর নিন্দা জানিয়েছেন ভারতের রাষ্ট্রপতি প্রণব মুখার্জি। দেশটির প্রধানমন্ত্রী নরেন্দ্র মোদি এ জঘন্য হামলাকে কাপুরুষোচিত বলে মন্তব্য করে এক টুইট বার্তা দিয়েছেন। ওই বার্তায় মোদি এই জঙ্গি হামলাকে ‘কাণ্ডজ্ঞানহীন এবং ভাষায় বর্ণনাতীত নিষ্ঠুরতা’ বলে মন্তব্য করেছেন।
পাকিস্তানে এ হামলার নিন্দা জানিয়েছে দেশটির নারী শিক্ষা আন্দোলনের কর্মী শান্তিতে নোবেলজয়ী মালালা ইউসুফজাইও। মালালা বলেছে, ‘পেশোয়ারে জ্ঞানবুদ্ধিহীন ও ঠান্ডা মাথায় ঘটানো সন্ত্রাসী কর্মকাণ্ডের যে চিত্র আমাদের সামনে উন্মোচিত হলো, তাতে আমার হৃদয় ভেঙে গেছে।’খবর এএফপি, রয়টার্স, ডন, এনডিটিভ।
