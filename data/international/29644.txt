
নেলসন ম্যান্ডেলার অন্যতম স্বপ্ন ছিল নিজের জন্মস্থান ইস্টার্ন কেপ প্রদেশের এমভেজো গ্রামে একটি উচ্চবিদ্যালয় প্রতিষ্ঠা করা। জীবন-মৃত্যুর সন্ধিক্ষণে থাকা দক্ষিণ আফ্রিকার এই সর্বজনশ্রদ্ধেয় নেতার স্বপ্নটি শিগগিরই বাস্তবায়িত হতে যাচ্ছে।ফুসফুসের সংক্রমণে আক্রান্ত হয়ে গত ৮ জুন থেকে প্রিটোরিয়ার একটি হাসপাতালে চিকিৎসাধীন ম্যান্ডেলা। তাঁকে নিয়ে দেশ ছাড়াও সারা বিশ্বের অগণিত মানুষের উদ্বেগের সীমা নেই। এই প্রেক্ষাপটে এমবাসি নদীর তীরে ছোট্ট সেই গ্রামে, তাঁর জন্মস্থানে রাত-দিন চলছে স্বপ্নের সেই বিদ্যালয় নির্মাণের কাজ। ম্যান্ডেলার নামে এর নাম হয়েছে ম্যান্ডেলা স্কুল অব সায়েন্স অ্যান্ড টেকনোলজি। শ্রমিকেরা দুই শিফটে কাজ করছেন। জার্মানির কোম্পানি সিমেন্সের সহযোগিতায় এমভেজো উন্নয়ন ট্রাস্ট ও এমভেজো কমিউনিটি যৌথভাবে এই প্রকল্প হাতে নিয়েছে।সিমেন্সের প্রেসিডেন্ট ও প্রধান নির্বাহী কর্মকর্তা (সিইও) পিটার লোয়েচারের সঙ্গে ২০১০ সালে এক সাক্ষাতের সময় তাঁর স্বপ্নের কথা বলেছিলেন ম্যান্ডেলা।বিদ্যালয়ের জন্য তৈরি করা হচ্ছে দোতলা একটি ভবন। সেখানে ২৫টি শ্রেণীকক্ষ থাকবে। ৭০০ শিক্ষার্থীর পড়াশোনার ব্যবস্থা থাকবে এখানে।শান্তিতে নোবেলজয়ী ম্যান্ডেলা বিশ্বাস করতেন, বিশ্ব পাল্টে দেওয়ার জন্য সবচেয়ে শক্তিশালী অস্ত্র হলো শিক্ষা। এলাকার ২২টি প্রাথমিক বিদ্যালয় থেকে শিক্ষার্থী আনা হবে ম্যান্ডেলার স্বপ্নের বিদ্যালয়ে। সেখানে তাদের প্রযুক্তি, বিজ্ঞান ও প্রকৌশলবিদ্যাসহ নানা বিষয়ে প্রশিক্ষণ দেওয়া হবে।ম্যান্ডেলার নাতি ও এমভেজো ট্র্যাডিশনাল কাউন্সিলের প্রধান মান্দলা ম্যান্ডেলা বলেছেন, এই উদ্যোগ স্থানীয়দের জীবন চিরদিনের জন্য পাল্টে দেবে। সন্তানদের এখানে ভর্তির জন্য স্থানীয়দের মধ্যে ব্যাপক আগ্রহ রয়েছে। মান্ডলা বলেন, ভর্তির প্রথম আবেদনকারীদের মধ্যে থাকবে এলাকার বাস করা ম্যান্ডেলা পরিবারের শিশুরা। মান্দলা বলেন, ম্যান্ডেলা পরিবারের উত্তরাধিকারীরা শিক্ষা নেবে এখানে। দ্য স্টার।
