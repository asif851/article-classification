
রয়্যাল কানাডার এক সাবেক টাঁকশালকর্মীর ৩০ মাসের কারাদণ্ডাদেশ হয়েছে। গুহ্যদ্বারে সোনার কয়েন লুকিয়ে সরিয়ে ফেলার দায়ে তাঁকে এই দণ্ড দেওয়া হয়েছে। বিবিসি অনলাইনের প্রতিবেদনে এই তথ্য জানানো হয়।
দণ্ড পাওয়া ব্যক্তির নাম লেসটন লরেন্স। তিনি টাঁকশাল থেকে ২২টি সোনার কয়েন চুরি করেছিলেন। চুরি করা সোনার দাম ১ লাখ ৬৫ হাজার কানাডীয় ডলার। বাংলাদেশি মুদ্রায় তা প্রায় ১ কোটি ১ লাখ টাকার সমান।
গত বছরের নভেম্বরে ৩৫ বছর বয়সী লরেন্স দোষী সাব্যস্ত হন। গতকাল বৃহস্পতিবার তাঁর দণ্ড ঘোষণা করেন অনটারিওর একটি আদালত।
কারাদণ্ডের পাশাপাশি লরেন্সকে অর্থদণ্ড দেওয়া হয়েছে। কারাগার থেকে ছাড়া পাওয়ার তিন বছরের মধ্যে তাঁকে জরিমানার অর্থ পরিশোধ করতে বলেছেন আদালত। এই আদেশ পালনে ব্যর্থ হলে তাঁকে আরও ৩০ মাসের কারাদণ্ড ভোগ করতে হবে।
রয়্যাল কানাডিয়ান টাঁকশালে ২০০৮ থেকে ২০১৫ সাল পর্যন্ত কাজ করেন লরেন্স। চুরি করা সোনার মধ্যে ১৭টি বিক্রি করে দিয়েছিলেন তিনি।
আদালতের শুনানিতে বলা হয়, চুরি করা সোনা বিক্রির অর্থ ফ্লোরিডায় একটি নৌযান কেনা এবং জ্যামাইকায় একটি বাড়ি তৈরির কাজে লাগান লরেন্স।
আদালতের রায়ে বলা হয়, টাঁকশাল থেকে সোনা সরানো, বিশ্বাসভঙ্গ ও অপরাধের মাধ্যমে সম্পত্তি অর্জনের দায়ে লরেন্সকে দোষী সাব্যস্ত করে দণ্ড দেওয়া হয়েছে।
টাঁকশালে সোনা পরিশোধনের কাজ করতেন লরেন্স।
