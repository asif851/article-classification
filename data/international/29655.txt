
দেশে দেশে জাতীয় নির্বাচনের আগে ইশতেহার বা অঙ্গীকার ঘোষণা রাজনৈতিক দলগুলোর একটি সাধারণ চর্চা। কিন্তু ইশতেহার নিয়ে ভারতে অভূতপূর্ব একটি ঘটনা ঘটেছে। আসন্ন লোকসভা নির্বাচন সামনে রেখে দেশটির প্রভাবশালী দৈনিক টাইমস অব ইন্ডিয়া একটি ইশতেহার প্রকাশ করেছে। এর মাধ্যমে নির্বাচনী সংস্কৃতিতে নতুন একটি মাত্রা যুক্ত হয়েছে। একটি সংবাদপত্রের এমন উদ্যোগ রাজনীতিবিদ, সুশীল সমাজসহ সংশ্লিষ্ট সব মহলের প্রশংসা কুড়িয়েছে।১৪ মার্চ টাইমস অব ইন্ডিয়া অনলাইনে ওই ইশতেহারটি প্রকাশিত হয়। ‘টাইমস অব ইন্ডিয়ার ইশতেহার: পরবর্তী সরকারের জন্য আমাদের আলোচ্যসূচি’ (মেনিফেস্টো টিওআই: আওয়ার এজেন্ডা ফর দ্য নেক্সট গভর্নমেন্ট) শিরোনামের মূল ইশতেহারে যাওয়ার আগেই পত্রিকাটির সম্পাদক একটি ভূমিকা দিয়েছেন।ওই ভূমিকায় দেশটির সরকারের দায়িত্ব, কর্তব্য, অঙ্গীকার ও বাস্তবতার একটি চিত্র তুলে ধরা হয়েছে। জনগণের মৌলিক অধিকার, অর্থনীতি, সুশাসন, মানবাধিকার, জনসেবাসহ বিভিন্ন ক্ষেত্রে পিছিয়ে পড়ার বিবরণ দেওয়া হয়েছে।দেশটির রাজনৈতিক দলগুলো ইশতেহারটি গুরুত্বসহকারে পর্যালোচনা এবং গ্রহণ করবে বলে সম্পাদকের লেখা ভূমিকায় আশাবাদ ব্যক্ত করা হয়েছে। এ ছাড়া ইশতেহারটি নিয়ে খোলামনে আলোচনা ও তর্ক-বিতর্ক করার জন্য নতুন সরকারের প্রতি আহ্বান জানানো হয়েছে।এ ইশতেহারই চূড়ান্ত কথা নয় বলে জানিয়েছে পত্রিকাটি। তবে জাতীয় স্বার্থে তা যদি সরকার বা রাজনীতিবিদদের মধ্যে গভীর আলোচনার সুযোগ করে দেয়, তবেই ইশতেহারটি প্রকাশের লক্ষ্য অর্জিত হবে বলে এতে জানানো হয়েছে।ইশতেহারে মোটাদাগে অর্থনীতি-ব্যবসা-উদ্যোগ আইনি সংস্কার, বিচার বিভাগীয় সংস্কার, প্রশাসনিক সংস্কার, শিক্ষা, স্বাস্থ্য কৃষি, জাতীয় নিরাপত্তা, পররাষ্ট্রনীতি, নারী জ্বালানি, নগর উন্নয়ন, ক্রীড়া, পরিবেশ ও প্রতিবন্ধী বিষয়ে বিভিন্ন দাবি ও পরামর্শ তুলে ধরা হয়েছে। এর মধ্যে কয়েকটি গুরুত্বপূর্ণ বিষয়ে জনগণের মতামত জানাতে অনলাইন ভোটেরও ব্যবস্থা রাখা হয়েছে।টাইমস অব ইন্ডিয়ার এই উদ্যোগ সর্বস্তরের মানুষের মধ্যে ব্যাপক সাড়া ফেলেছে। পত্রিকাটি বলছে, মানুষের সাড়ায় তারা অভিভূত, বিস্মিত।সাধারণ মানুষ, খ্যাতিমান নাগরিক, রাজনীতিবিদ, শিক্ষাবিদ, ক্রীড়াবিদ, ব্যবসায়ী, আইনজীবী, চিকিত্সক, অধিকার-কর্মী লিখিত বা মৌখিকভাবে এই পদক্ষেপের ভূয়সী প্রশংসা করেছেন।কেউ কেউ একে ‘অসাধারণ উদ্যোগ’, ‘চমত্কার আলোচ্যসূচি’, ‘পথপ্রদর্শক’, ‘আধুনিক ভারতের চমত্কার রূপরেখা’ প্রভৃতি বিশেষণে আখ্যায়িত করেছেন।
টাইমস অব ইন্ডিয়ার ইশতেহার দেখতে ক্লিক করুন
