
উড়োজাহাজের কেবিন ক্রুর গলায় কলম চেপে ধরে জিম্মি করে ফ্লাইটের গতিপথ পরিবর্তনে বাধ্য করেছেন এক ব্যক্তি। গত রোববার এয়ার চায়নার এক উড়োজাহাজে এ ঘটনা ঘটে। তবে ওই ব্যক্তির মানসিক অসুস্থতা রয়েছে বলে জানিয়েছে চীন কর্তৃপক্ষ।
গতকাল সোমবার বিবিসি অনলাইনের খবরে বলা হয়, ফ্লাইটটি অভ্যন্তরীণ রুটে চলছিল। চাংশা থেকে বেইজিংয়ে যাচ্ছিল। তবে উড়োজাহাজের এক যাত্রী মাঝপথে ফাউন্টেন কলম এক ক্রুর গলায় চেপে ধরে ভয় দেখালে ফ্লাইটটি দিক পরিবর্তন করে হেনান প্রদেশে জরুরি অবতরণ করতে বাধ্য হয়। ঘটনার সময় যাত্রী বা ক্রু কারও কোনো ক্ষতি হয়নি।
রোববার চীন কর্তৃপক্ষ ওই ব্যক্তির পরিচয় প্রকাশ করে জানায়, তাঁর নাম সু। বয়স ৪১ বছর। ওই ব্যক্তি এখন পুলিশের হেফাজতে রয়েছেন।
এ ঘটনার একটি ছবি সামাজিক যোগাযোগমাধ্যমে ঘুরে বেড়াচ্ছে। এতে দেখা গেছে, কলমটিকে অস্ত্রের মতো কেবিন ক্রুর গলায় চেপে ধরেছেন ওই ব্যক্তি।
হেনান প্রদেশের জননিরাপত্তা ব্যুরো জানিয়েছে, এয়ার চায়নার ফ্লাইটটিতে এক ক্রুকে জিম্মি করেন মানসিকভাবে অসুস্থ এক ব্যক্তি। ফ্লাইটটিকে রোববার স্থানীয় সময় সকাল নয়টা ৫৮ মিনিটে জরুরি অবতরণ করতে বাধ্য করা হয়। অবতরণের প্রায় এক ঘণ্টা পর ১০টা ৫০ মিনিটে সব যাত্রীকে নিরাপদে উড়োজাহাজ থেকে বের করে আনা হয়। নিরাপত্তা ব্যুরো জানিয়েছে, ওই ব্যক্তি এখন পুলিশের হেফাজতে। ঘটনাটি পুলিশ তদন্ত করছে। তবে কবে তাঁকে ছেড়ে দেওয়া হবে, সে বিষয়ে কিছু জানায়নি।
হাও জানবু নামে বেইজিংভিত্তিক এক আইনজীবী নিউজ আউটলেট বেইজিং মর্নিং পোস্টকে জানান, ঘটনার সময় মানসিক অসুস্থতায় ভুগছিলেন প্রমাণ করতে পারলে ওই ব্যক্তি দোষী হিসেবে সাব্যস্ত হবেন না।
