
ভারতজুড়ে বয়ে যাওয়া প্রচণ্ড দাবদাহে মৃতের সংখ্যা এক হাজার ছাড়িয়েছে। কর্মকর্তাদের বরাত দিয়ে বিবিসি অনলাইনের খবরে আজ বুধবার এ তথ্য জানানো হয়। দেশটিতে চলমান দাবদাহে কোনো কোনো এলাকায় তাপমাত্রা ৫০ ডিগ্রি সেলসিয়াসের কাছাকাছি পৌঁছেছে। দাবদাহে অধিকাংশ প্রাণহানি ঘটেছে দক্ষিণাঞ্চলীয় দুই রাজ্য অন্ধ্র প্রদেশ ও তেলেঙ্গানায়। গত সপ্তাহ থেকে এ পর্যন্ত রাজ্য দুটিতে এক হাজার ১১৮ জন মারা গেছে। এর মধ্যে অন্ধ্র প্রদেশে আট শতাধিক এবং তেলেঙ্গানায় দুই শতাধিক মানুষ মারা গেছে। ওডিশা ও পশ্চিমবঙ্গে মারা গেছে ২৪ জন। আবহাওয়া বিভাগ জানিয়েছে, আগামী কয়েক দিনে দেশটির কোনো কোনো অংশে তাপমাত্রা কমতে পারে। প্রচণ্ড দাবদাহের পরিপ্রেক্ষিতে লোকজনকে ঘরের ভেতর থাকার পরামর্শ দিয়েছে কর্তৃপক্ষ। পানি ও প্রচুর পানীয় পান করার পরামর্শ দেওয়া হয়েছে। প্রতিবছর মে মাসে উত্তর ভারতে প্রবল গরম পড়ে। এবার তা মারাত্মক আকার ধারণ করেছে।
