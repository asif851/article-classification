
 
রাষ্ট্রনায়কদের গার্ড অব অনার দেওয়ার রীতি প্রত্যেক দেশেই আছে। এ ছাড়া মন্ত্রী পর্যায়ের ব্যক্তিদেরও এভাবে অভিবাদন জানিয়ে থাকে আইনশৃঙ্খলা রক্ষাকারী বাহিনী। তবে ভারতের দিল্লি পুলিশ এবার গার্ড অব অনার দেওয়ার ক্ষেত্রে কুকুরকে বেছে নিয়েছে! পুলিশের অপরাধ বিভাগের প্রিমিয়ার ডগ স্কোয়াডকে স্বাগত জানিয়ে এই গার্ড অব অনার দেওয়া হয়।
এনডিটিভির খবরে বলা হয়েছে, দিল্লির ৩নং সেক্টরের পুশ বিহারে গত মঙ্গলবার নতুন বাসস্থানে পা রাখে প্রিমিয়ার ডগ স্কোয়াডের সদস্যরা। আর এই উপলক্ষেই সারমেয় বাহিনীকে দাঁড়িয়ে অভিবাদন জানানো হয়। এ সময় প্রশিক্ষিত কুকুরগুলোর গায়ে ছিল কালো ও লাল রঙের পোশাক। ল্যাব্রাডোর জাতের কুকুরগুলোর নতুন বাসস্থানের উদ্বোধন করেন দিল্লি পুলিশের কমিশনার অমূল্য পট্টনায়ক।
কুকুরগুলোর নতুন বাড়ি বেশ আধুনিক। প্রত্যেক প্রশিক্ষিত কুকুরের জন্য রয়েছে আলাদা কক্ষ। উদ্বোধনের পর নিজেদের নতুন ঘর এক পাক ঘুরেও দেখে সারমেয় বাহিনী।
বর্তমানে দিল্লি পুলিশের মোট ৭০টি কুকুর আছে। এই বাহিনীতে আরও ১০০ কুকুর নেওয়ার কথা ভাবছে সংশ্লিষ্ট কর্তৃপক্ষ।
