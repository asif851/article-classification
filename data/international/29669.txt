
ইরাকের পশ্চিমাঞ্চলে হাদিতা শহরে গুরুত্বপূর্ণ একটি বাঁধের কাছে ইসলামিক স্টেটের (আইএস) জঙ্গিদের বিরুদ্ধে আজ রোববার বিমান হামলা শুরু করেছে যুক্তরাষ্ট্র।মার্কিন প্রতিরক্ষা দপ্তরের এক কর্মকর্তার বরাতে বিবিসি অনলাইনের প্রতিবেদনে এ তথ্য জানানো হয়।এলাকাটিতে এই প্রথম বড় ধরনের বিমান হামলা চালাচ্ছে যুক্তরাষ্ট্র। জঙ্গি গোষ্ঠীটি হাদিতা বাঁধের নিয়ন্ত্রণ নিজেদের দখলে নেওয়ার চেষ্টা করছে। এই অভিযানে যুক্তরাষ্ট্রের সঙ্গে ইরাকি বাহিনীও অংশ নিয়েছে বলে ইরাকের প্রতিরক্ষা দপ্তর নিশ্চিত করেছে।নাম প্রকাশে অনিচ্ছুক ওই মার্কিন কর্মকর্তা বলেন, ইরাক সরকারের অনুরোধ এবং দেশটিতে অবস্থানরত মার্কিন সদস্য ও স্থাপনা সুরক্ষায় হাদিতা বাঁধের কাছে আইএসের জঙ্গিদের অবস্থানে বিমান হামলা শুরু করেছে যুক্তরাষ্ট্র।ওই মার্কিন কর্মকর্তা আরও বলেন, বাঁধ নিয়ন্ত্রণে ইরাকি বাহিনীর প্রতি আইএস জঙ্গিদের হুমকি প্রতিহত করতে এই হামলা চালানো হচ্ছে।দেশটিতে গত আগস্ট থেকে আইএস জঙ্গিদের অবস্থানে সীমিত বিমান হামলা শুরু করে যুক্তরাষ্ট্র।
