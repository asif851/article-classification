
বলিউড তারকাদের কারণে ভারতের মুম্বাই নগরের যেমন সুখ্যাতি, তেমনি কুখ্যাতি যানজটের কারণে। কাজেই বাড়িতে বসে কোনো দোকান থেকে ফরমাশমতো খাবার পেতে লেগে যেতে পারে ঘণ্টার পর ঘণ্টা। এ সমস্যা কাটিয়ে দ্রুততম সময়ে ফরমাশমতো খাবার নির্দিষ্ট ঠিকানায় পৌঁছে দিতে মানবহীন বিমান (ড্রোন) ব্যবহারের কৌশল নিয়েছে মুম্বাইয়ের পিত্জা বিক্রির একটি প্রতিষ্ঠান।গতকাল বুধবার বার্তা সংস্থা পিটিআই প্রকাশিত প্রতিবেদনে জানানো হয়, ভারতে এ রকম ঘটনা এই প্রথম।ফ্রানসেসকোস পিজেরিয়া নামের ওই প্রতিষ্ঠানের প্রধান নির্বাহী মিখেল রজনী। ই-কমার্সের বৈশ্বিক জায়ান্ট আমাজনের কাছ থেকে পিত্জা সরবরাহে ড্রোন ব্যবহারের পরিকল্পনাটি পেয়েছেন তিনি।গত ১১ মে দোকান থেকে প্রায় দেড় কিলোমিটার দূরে অবস্থিত এক ক্রেতার কাছে পরীক্ষামূলকভাবে ড্রোনের সাহায্যে পিত্জা পাঠানো হয়। ওই দিন পিত্জার দোকান থেকে ড্রোনটি আকাশে ওড়ে এবং একটি উঁচু ভবনে গিয়ে পিত্জা সরবরাহ করে। পিত্জার দোকান থেকে ড্রোনটি নিয়ন্ত্রণ করা হয়। পুরো ঘটনার একটি ভিডিওচিত্র তৈরি করেছে প্রতিষ্ঠানটি।রজনী জানান, পিত্জা সরবরাহে ড্রোন ব্যবহারের পরীক্ষামূলক ফ্লাইটটি সফল হয়েছে। তাঁর অটো ইঞ্জিনিয়ার এক বন্ধু ড্রোনটি তৈরিতে সহযোগিতা করেছেন। এ ধরনের ড্রোন তৈরিতে দুই হাজার মার্কিন ডলার খরচ পড়ে। প্রযুক্তিটি সময় ও খরচ বাঁচায়। এ ধরনের কাজে আগামী কয়েক বছরের মধ্যে নিয়মিতভাবে ড্রোন ব্যবহার করা যাবে বলেও আশা প্রকাশ করেন রজনী।
