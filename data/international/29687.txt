
যুক্তরাষ্ট্রের প্রেসিডেন্ট নির্বাচনে রিপাবলিকান দলের প্রার্থী জেব বুশের পক্ষে নির্বাচনী প্রচারে নেমেছেন তাঁর মা সাবেক ফার্স্টলেডি বারবারা বুশ। এতে মহাবিরক্ত দলের আরেক আলোচিত প্রার্থী ডোনাল্ড ট্রাম্প। জেব বুশের উদ্দেশে প্রশ্ন ছুড়ে তিনি বলেছেন, নির্বাচনী প্রচারণায় মাকে নামাতে হবে কেন?গত সপ্তাহে জেব বুশ সিএনএনকে দেওয়া এক সাক্ষাৎকারে ডোনাল্ড ট্রাম্পকে ইঙ্গিত করে তাঁর বিরক্তির কথা বলেছিলেন। তুষারপাতের কারণে ডোনাল্ড ট্রাম্প নিউ হ্যাম্পশায়ারে একটি নির্বাচনী প্রচারণা বাতিল করেন। জেব বুশ তখন বলেছিলেন, সামান্য তুষারপাতের কারণে মাঠে নামতে পারলেন না ট্রাম্প, অথচ তাঁর ৯০ বছর বয়সী মা ঠিকই পেরেছেন। গত শনিবার রাতে দলীয় টিভি বিতর্কে বক্তব্যের সময় ডোনাল্ড ট্রাম্প যখন অনুপস্থিত ছিলেন, তখন দর্শক সারি থেকে ‘দুয়ো’ ধ্বনি ওঠে।পরদিন রোববার ডোনাল্ড ট্রাম্প বলেন, বিতর্কের সময় জেব বুশের সমর্থকেরাই চেঁচামেচি করেছে। প্রচারণায় তাঁর উত্থান দেখেই জেব বুশের তহবিল জোগানদাতা এমনটি করেছে বলে ট্রাম্প মন্তব্য করেন। জেব বুশকে বিদ্রূপ করে তিনি বলেন, সাহায্যের জন্য মায়ের ডাক পড়েছে এখন। বরফ পড়েছে, মা, তুমি এসো, আমার সঙ্গে হাঁটো।ট্রাম্প বলেন, বারবারা বুশকে পছন্দ করলেও এসব ন্যাকামো তাঁর ভালো লাগে না। নিজের কাজ নিজেকেই করতে হবে।
