
প্লুটো অভিযানের সবচেয়ে কাঙ্ক্ষিত সময় পার করছে মার্কিন মহাকাশ সংস্থার (নাসা) মানুষবিহীন মহাকাশযান নিউ হরাইজনস। নভোযানটির গতকাল মঙ্গলবারই বামন গ্রহটির সবচেয়ে কাছ দিয়ে উড়ে যায়। মহাকাশ গবেষণার ইতিহাসে এটি এক বড় ঘটনা। খবর এএফপি ও বিবিসির।আমাদের সৌরজগতের শেষ সীমায় অবস্থিত প্লুটো গ্রহ। এর কাছে গিয়ে গ্রহটির উপরিতলের প্রচুর ছবি তোলার কথা নিউ হরাইজনসের। এ ছাড়া বিজ্ঞানীদের প্রয়োজনীয় বিভিন্ন তথ্য-উপাত্ত সংগ্রহ করবে এটি। আর এতে প্রথমবারের মতো জানা যাবে, প্লুটোর পৃষ্ঠ আসলে কী রকম। গ্রহটির সবচেয়ে কাছ দিয়ে যাওয়ার সময় নিউ হরাইজনস মাত্র সাড়ে ১২ হাজার কিলোমিটার দূরে ছিল।নিউ হরাইজনস যাত্রা শুরু করেছিল প্রায় এক দশক আগে, ২০০৬ সালের ১৯ জানুয়ারি। বলা হয়, এখন পর্যন্ত নির্মিত সবচেয়ে দ্রুতগামী মহাকাশযান। বর্তমানে এটি ঘণ্টায় ৪৯ হাজার ৫৭০ কিলোমিটার বেগে ছুটে চলেছে।
