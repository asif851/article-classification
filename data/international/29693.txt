
উত্তর পূর্ব ভারতের নাগাল্যান্ডে সন্ত্রাসীদের সঙ্গে বন্দুক যুদ্ধে চার জঙ্গি মারা গেছে। ভারতীয় সেনাবাহিনীর এক মেজরও বন্দুকযুদ্ধে মারা গেছেন। আহত হয়েছেন তিন ভারতীয় সেনা। নাগাল্যান্ড পুলিশ সূত্রে এ তথ্য জানা গেছে।
নাগাল্যান্ডের পুলিশ প্রধান এল এল ডঙ্গল জানান, বুধবার সকালে মিয়ানমারের সীমান্তবর্তী মুন জেলার লেপা লেমপাং পাহাড়ের ওটিং গ্রামে অভিযান চালানো হয়। গোয়েন্দা প্রতিবেদনে ভিত্তিতে নিরাপত্তা বাহিনী ওই অভিযান চালিয়েছিল। অভিযানের ভারতীয় সেনা বাহিনীর ১২ প্যারা কমান্ডো এবং টেরিটোরিয়াল সেনা অংশ নেয়। টেরিটোরিয়াল সেনার মেজর ডেভিড মানলুম বন্দুক যুদ্ধে নিহত হয়েছেন। বন্দুকযুদ্ধে নিষিদ্ধ জঙ্গি সংগঠন ন্যাশনাল সোশ্যালিস্ট কাউন্সিল অব নাগাল্যান্ড (এনএসসিএন) ও আসামের সংযুক্ত মুক্তি ফৌজের (আলফা) স্বাধীনতা গোষ্ঠীর চার জঙ্গি প্রাণ হারিয়েছে। জঙ্গিদের পরিচয় শনাক্ত করা যায়নি।এল এল ডঙ্গল জানান, বন্দুকযুদ্ধে তিন প্যারা কমান্ডো জখম হয়েছেন। এঁদের মধ্যে একজনের অবস্থা গুরুতর। তাঁদের চিকিৎসা চলছে। এ ছাড়া ঘন জঙ্গলে ঘেরা দুর্গম গ্রামটিতে তল্লাশি চালানো হচ্ছে।
