
মাদার তেরেসাকে সন্ত ঘোষণার পরপরই পশ্চিমবঙ্গের কলকাতায় তাঁর নামে প্রথম গির্জা হওয়ার ঘোষণা এল। যেটির নাম হবে সেন্ট তেরেসা চার্চ। পশ্চিমবঙ্গের গির্জার এক কর্মকর্তা সংবাদমাধ্যমকে বলেছেন, ক্যান্টনমেন্ট এলাকার লক্ষ্মী নারায়ণ রোডে এই গির্জা হবে।
তেরেসার ১৯তম মৃত্যুবার্ষিকীর আগের দিন রোববার পোপ ফ্রান্সিস তাঁকে সন্ত হিসেবে ঘোষণা করেন। এদিনই ওডিশার মুখ্যমন্ত্রী নবীন পট্টনায়েক তেরেসার সম্মানে আয়োজিত এক সভায় যোগ দিয়ে বলেন, ‘মাদারের প্রতি শ্রদ্ধা জানিয়ে তাঁর স্মৃতির উদ্দেশে ওডিশার কটক-পুরী মহাসড়কের সত্যনগর সংযোগকারী সড়কের নাম এখন থেকে সেন্ট মাদার তেরেসা সরণি’। এ ছাড়া একই দিন ভারতের যোগাযোগ প্রতিমন্ত্রী মনোজ সিনহা মাদারের সন্ত হওয়া উপলক্ষে একটি বিশেষ ডাকটিকিট প্রকাশ করেন।
 
