
অস্ত্রবিরতি কার্যকরের ঘোষণা দিয়েছে কলম্বিয়ার বিদ্রোহী গোষ্ঠী দ্য রেভল্যুশনারি আর্মড ফোর্সেস অব কলম্বিয়া (ফার্ক)। স্থানীয় সময় সোমবার মধ্যরাত থেকে এই অস্ত্রবিরতি কার্যকর হওয়ার ঘোষণা দেন ফার্কের নেতা টিমোলিয়ন জিমেনেজ।
এই অস্ত্রবিরতির মধ্য দিয়ে কলম্বিয়া সরকারের সঙ্গে ফার্কের প্রায় ৫২ বছর ধরে চলা লড়াই অবসানের আশা করা হচ্ছে। এই অস্ত্রবিরতির জন্য দুই পক্ষের মধ্যে কিউবার রাজধানী হাভানায় চার বছর ধরে শান্তি প্রক্রিয়া চলে। যদিও দুই পক্ষের মধ্যে চূড়ান্ত অস্ত্রবিরতির চুক্তি আগামী মাসের শেষ দিকে স্বাক্ষরিত হওয়ার কথা রয়েছে।
হাভানায় গণমাধ্যমের সামনে গতকাল রোববার অস্ত্রবিরতির ঘোষণা দিয়ে ফার্ক নেতা টিমোলিয়ন জিমেনেজ বলেন, ‘আমি আমাদের সব কমান্ডার ও ইউনিটকে এবং প্রতিটি সদস্যকে সোমবার মধ্যরাত থেকে কলম্বিয়া সরকারের বিরুদ্ধে সব ধরনের হামলা বন্ধের জন্য অস্ত্রবিরতির নির্দেশ দিচ্ছি।’ তিনি আরও বলেন, ‘কলম্বিয়ার প্রেসিডেন্ট সেনাবাহিনীকে ফার্কের ওপর হামলা বন্ধের নির্দেশ দিয়েছেন। আমরাও আমাদের বাহিনীকে সরকারের বিরুদ্ধে হামলা বন্ধে একই ধরনের নির্দেশ দিচ্ছি।’
ফার্ক নেতার এই ঘোষণার পর কলম্বিয়ার প্রেসিডেন্ট হুয়ান ম্যানুয়েল সান্তোস টুইটারে এক বার্তায় লিখেছেন, ‘দ্বন্দ্বের অবসান হলো!’ এর আগে গত বৃহস্পতিবার ফার্কের বিরুদ্ধে সামরিক অভিযান বন্ধের জন্য সশস্ত্র বাহিনীকে নির্দেশ দেন সান্তোস।
কলম্বিয়ার লা শাবাবা বিশ্ববিদ্যালয়ের শিক্ষক নিরাপত্তা বিশ্লেষক কার্লোস আলফোনসো ভেলাজকুয়েজ বলেন, ‘দ্বন্দ্ব অবসানে এই অস্ত্রবিরতি সত্যিকার অর্থেই আরেকটি অন্যতম পদক্ষেপ। তবে এটা একটা পরীক্ষাও।’
এই অস্ত্রবিরতির আওতায় ফার্কের প্রায় সাড়ে সাত হাজার সদস্যের জাতিসংঘের তত্ত্বাবধানে অস্ত্র সমর্পণ করার কথা রয়েছে। এ ছাড়া ফার্কের প্রধান নেতা টিমোশেঙ্কোর সঙ্গে প্রেসিডেন্ট সান্তোসের চূড়ান্ত অস্ত্রবিরতির চুক্তি হবে আগামী মাসের ২০ থেকে ২৬ তারিখের মধ্যে।
কলম্বিয়া সরকারের সঙ্গে ফার্কের লড়াই শুরু হয়েছে ১৯৬৪ সালে। বিশ্বের অন্যতম দীর্ঘমেয়াদি এই লড়াইয়ে প্রায় ২ লাখ ২০ হাজার মানুষ প্রাণ হারিয়েছে। বাস্তুচ্যুত হয়েছে প্রায় ৭০ লাখ মানুষ।
