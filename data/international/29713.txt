
‘এমন কোনো ভালো কাজ নেই যার জন্য খেসারত দিতে হয় না’—এই প্রবাদ খেটে গেল অস্ট্রেলিয়ার প্রধানমন্ত্রী ম্যালকম টার্নবুলের বেলায়। এক ভিখিরিকে পাঁচ অস্ট্রেলীয় ডলার দেওয়ার পর তিনি এমন সমালোচনার মুখে পড়লেন যে শেষমেশ তাঁকে দুঃখপ্রকাশ করতে হয়েছে।
ঘটনা গত বৃহস্পতিবারের। মেলবোর্নের একটি অনুষ্ঠানে দেশের অর্থনীতি নিয়ে গুরুত্বপূর্ণ বক্তৃতা দিতে যাচ্ছিলেন টার্নবুল। হঠাৎ থমকে দাঁড়ালেন প্রধানমন্ত্রী। রাস্তার পাশে বসে থাকা এক ভিক্ষুকের দিকে হাত বাড়িয়ে তাঁর সঙ্গে হাত মেলালেন। এরপর ভিক্ষুকের সামনে রাখা কফির কাপে পাঁচ অস্ট্রেলীয় ডলারের (বাংলাদেশি তিন শ টাকা) একটি নোট রাখলেন। এ সময় তাঁর বাঁ হাতে ছিল একতাড়া ডলার। শিগগিরই সামাজিক যোগাযোগমাধ্যমে ছড়িয়ে পড়ল এ ঘটনার ছবি। শুরু হয়ে গেল সমালোচনা আর নিন্দার ঝড়। টার্নবুলের পক্ষেও দুয়েকটি মন্তব্য পাওয়া গেছে।
সামাজিক যোগাযোগমাধ্যমে অনেকে অস্ট্রেলীয় প্রধানমন্ত্রীকে ‘হাড়কিপটে’ বলে আখ্যায়িত করেছেন। ডেইলি মেইল পত্রিকার অস্ট্রেলিয়া সংস্করণ টার্নবুলকে ‘অর্থগৃধ্নু চণ্ডাল’ আখ্যা দিয়েছে। আবার অনেকে বলেন, লোকটিকে ভিক্ষা দিয়ে তিনি ভিক্ষাবৃত্তিকে উৎসাহিত করেছেন। একজন আবার টার্নবুলের পক্ষে সাফাই দিয়ে বলেন, ‘আপনারা দেখেন কে বেশি দিলেন, আর আমি দেখি কে দিলেন।’
এসব আলোচনা-সমালোচনার জবাবে টার্নবুল গতকাল শুক্রবার বলেন, ‘লোকটিকে দেখে আমার খারাপ লেগেছিল। নেহাত মানবিক কারণে আমি কাজটি করেছি। এতে কারও মনে আঘাত লাগলে আমি দুঃখিত।’
