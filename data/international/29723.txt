
দক্ষিণ আফ্রিকার সাবেক প্রেসিডেন্ট নেলসন ম্যান্ডেলা তাঁর বাড়িতে চলা চিকিৎসায় সাড়া দিচ্ছেন। ৯৫ বছর বয়সী ম্যান্ডেলা প্রায় তিন মাস হাসপাতালে থাকার পর এ মাসের শুরুতে তাঁকে বাড়ি পাঠানো হয়।দক্ষিণ আফ্রিকার প্রেসিডেন্ট জ্যাকব জুমা গতকাল বুধবার এক বিবৃতিতে ম্যান্ডেলার এ অবস্থার কথা জানান। তবে ম্যান্ডেলার শারীরিক অবস্থা সম্পর্কে বিস্তারিত কিছু বলেননি। কৃষ্ণাঙ্গদের অধিকার আদায়ের অবিসংবাদিত এ নেতা সম্পর্কে আগে বলা হয়েছিল, তাঁর অবস্থা ‘জটিল তবে স্থিতিশীল’।নতুন করে ফুসফুসের সংক্রমণ হওয়ার পর গত জুন মাসে ম্যান্ডেলাকে প্রিটোরিয়ার এক হাসপাতালে ভর্তি করা হয়েছিল। দীর্ঘ তিন মাস পর হাসপাতাল থেকে ছাড়ার সময় চিকিৎসকেরা ম্যান্ডেলার জোহানেসবার্গ শহরের হাউটন এলাকার বাড়িটিতে নিবিড় স্বাস্থ্য-সেবার সব ব্যবস্থা স্থাপন করেন।প্রেসিডেন্ট জুমার দপ্তর ম্যান্ডেলার পরিবারের পাশাপাশি দেশবাসীকেও আশ্বস্ত করতে চাইছে যে তাঁর নিজ বাড়িতে থাকাটা হাসপাতালে থাকার চেয়ে বেশি ঝুঁকিপূর্ণ নয়। বিবিসি।
