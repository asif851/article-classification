
সোমালিয়ার দক্ষিণাঞ্চলে প্রচণ্ড খরার কারণে সৃষ্ট দুর্ভিক্ষ ও ডায়রিয়া রোগে আক্রান্ত হয়ে গত দুদিনে শতাধিক মানুষের প্রাণহানি হয়েছে।
রয়টার্সের খবরে জানা যায়, দেশটির প্রধানমন্ত্রী হাসান আলী খায়ের গতকাল শনিবার বলেছেন, সেখানে খাদ্যঘাটতি অনেক বেশি।
জাতিসংঘ শিশু তহবিল (ইউনিসেফ) গত ফেব্রুয়ারি মাসে বলেছে, সোমালিয়ায় খরার কারণে এ বছর ২ লাখ ৭০ হাজার শিশু অপুষ্টিতে আক্রান্ত হতে পারে।
প্রধানমন্ত্রী হাসান আলী খায়েরের কার্যালয় এক বিবৃতিতে বলছে, গবাদিপশু ও পশুর লালন-পালনকারীদের জন্য এটি কঠিন সময়। দুর্ভিক্ষ ও ডায়রিয়ায় অনেকে আক্রান্ত হচ্ছে। গত দুদিনে দুর্ভিক্ষ ও ডায়রিয়ায় আক্রান্ত হয়ে ১১০ জন মারা গেছে।
দুর্ভিক্ষ মোকাবিলা কমিটির বৈঠক শেষে প্রধানমন্ত্রী আরও জানান, সোমালীয় সরকার সর্বোচ্চ চেষ্টা করছে। মরতে বসা সোমালীয়দের পাশে দাঁড়াতে সবার প্রতি আহ্বান জানানো হয়েছে।
২০১১ সালে দুর্ভিক্ষে সোমালিয়ায় ২ লাখ ৬০ হাজার মানুষের মৃত্যু হয়।
দারিদ্র্যের পাশাপাশি সে দেশে নিরাপত্তা-সমস্যাও রয়েছে। দেশটির রাজধানী মোগাদিসু এবং অন্য এলাকাগুলোয় আল-কায়েদা সংশ্লিষ্ট আল শাবাব জঙ্গি দল প্রায়ই হামলা করে।
 
