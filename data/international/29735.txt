
সবাই ভেবেছিলেন, হেলিকপ্টারটি জরুরি অবতরণ করছে। তবে ভুল ভাঙতে বেশি সময় লাগেনি। সবাই দেখলেন, হেলিকপ্টার থেকে পাইলট নেমে খাবার সংগ্রহ করে ফের আকাশে উড়লেন!
অস্ট্রেলিয়ার সিডনিতে বিস্ময়কর এই ঘটনা ঘটেছে গত শনিবার। মেইল অনলাইন জানায়, সিডনিতে ম্যাকডোনাল্ডস রেস্তোরাঁর পাশে একটি হেলিকপ্টার অবতরণ করে। এই দৃশ্য দেখে আশপাশের লোকজন বিস্মিত হন। দর্শনার্থীরা অবাক হয়ে দেখেন, হেলিকপ্টার থেকে পাইলট স্বাভাবিকভাবে নেমে আসছেন। হেলিকপ্টারের পাখা তখনো ঘুরছে। পাইলট রেস্তোরাঁর দিকে এগিয়ে যান। একটু পরে খাবারের ব্যাগসহ হেলিকপ্টারে ফিরে আসেন। ফের উড্ডয়ন করেন তিনি।
দর্শনার্থীরা এই দৃশ্য ক্যামেরায় ধারণ করেছেন। এমনই এক দর্শনার্থী বলেন, তিনি ভেবেছিলেন হেলিকপ্টার জরুরি অবতরণ করেছে। পরে দেখেন, খাবার সংগ্রহ করে পাইলট ফের উড্ডয়ন করেন।
অস্ট্রেলিয়ার গণমাধ্যমে বলা হচ্ছে, হেলিকপ্টার অবতরণ বেআইনি নয়। তবে দেশটির বেসামরিক বিমান চলাচল কর্তৃপক্ষ বিষয়টি তদন্ত করছে। তারা বলছে, জমির মালিকের অনুমতি ও নিরাপত্তা থাকলে হেলিকপ্টার অবতরণ করা যাবে।
হেলিকপ্টারটির পাইলট পরিচয় দেওয়া এক ব্যক্তি সিডনির স্থানীয় এক রেডিও নেটওয়ার্ককে বলেছেন, হেলিকপ্টার অবতরণের ক্ষেত্রে ভূমির মালিকের অনুমতি নিয়েছিলেন তিনি।
