
২০১৪ সালের বর্ধমান বিস্ফোরণ কাণ্ডের তদন্তকারী সংস্থা ভারতের জাতীয় তদন্ত সংস্থার (এনআইএ) কর্মকর্তারা জঙ্গিদের খবর ও তৎপরতা জানতে উর্দু, আরবি ও ফারসি ভাষা শিখছেন। জঙ্গিরা সাধারণত এই সব ভাষায় প্রচারপত্র, পুস্তিকা লিখে থাকেন।
বাংলাদেশে নিষিদ্ধঘোষিত জঙ্গি সংগঠন জেএমবি এবং মধ্যপ্রাচ্যভিত্তিক জঙ্গি সংগঠন আইএসের প্রচারপত্র এখন এনআইএর হাতে রয়েছে। এত দিন এই সব প্রচারপত্র বা পুস্তিকা তরজমার জন্য কলকাতা বিশ্ববিদ্যালয়ের ওই ভাষার শিক্ষকদের সাহায্য নেওয়া হতো। কিন্তু দিনে দিনে এই প্রচারপত্রের সংখ্যা বেড়ে যাওয়ায় এনআইএ সব প্রচারপত্রের ভাষা উদ্ধার করতে নিজস্ব একটি দল গড়ার উদ্যোগ নিয়েছে।
কলকাতায় নিয়োজিত এনআইএর পুলিশ সুপার বিক্রম কালাঠে কলকাতা বিশ্ববিদ্যালয়ের সহউপাচার্য (শিক্ষা) সুগত সেনকে চিঠি দিয়ে তাদের কর্মকর্তাদের উর্দু, আরবি ও ফারসি ভাষা শিক্ষা দেওয়ার অনুরোধ জানান। এরপরেই গত মে মাস থেকে কলকাতা বিশ্ববিদ্যালয়ের ইসলামিক সাহিত্য বিভাগ সপ্তাহে দুদিন করে এনআইএর চার কর্মকর্তাকে ওই তিন ভাষা শেখাচ্ছেন। গতকাল রোববার সুগত সেন সাংবাদিকদের এসব কথা জানিয়েছেন।
প্রসঙ্গত, এর আগে কলকাতায় এনআইএর একজন ডিএসপি পদমর্যাদার অফিসার উর্দু ভাষার লিখিত জঙ্গিদের প্রচারপত্র, পুস্তিকা তরজমা করতেন। কয়েক মাস আগে ওই কর্মকর্তা উত্তর প্রদেশের তার নিজ বাসভবনের কাছে আততায়ীর গুলিতে নিহত হন।
