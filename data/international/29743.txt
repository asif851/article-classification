
পাকিস্তানের নারীশিক্ষা আন্দোলনের অকুতোভয় কর্মী মালালা ইউসুফজাই বন্দুকের বদলে বই পাঠানোর আবেদন জানাল যুক্তরাষ্ট্রসহ বিশ্বশক্তিকে। বুধবার নিউইয়র্কে জাতিসংঘ দপ্তরে এক অনুষ্ঠানে এ আহ্বান জানায় সে।বয়সের তুলনায় অনেক পরিপক্ব ভাষায় দেওয়া ভাষণে মালালা বলে, ‘আফগানিস্তানসহ যেসব দেশ সন্ত্রাসবাদের সমস্যায় ভুগছে, সেখানে অস্ত্র ও ট্যাংকের বদলে বই পাঠান। ট্যাংক...নয় কলম দিন।’জাতিসংঘের গ্লোবাল এডুকেশন ফার্স্ট নামে এক শিক্ষাবিষয়ক উদ্যোগের প্রথম প্রতিষ্ঠাবার্ষিকীতে কথা বলছিল মালালা।শান্তিতে নোবেলজয়ী ডেসমন্ড টুটু, বাংলাদেশের প্রধানমন্ত্রী শেখ হাসিনা ও ক্রোশিয়ার প্রধানমন্ত্রী ইভো জোসিপোভিচের উপস্থিতিতে মালালা আরও বলে, ‘সেনা পাঠানোর পরিবর্তে শিক্ষক পাঠান।’নিজের অন্যতম নায়ক মার্টিন লুথার কিং জুনিয়রের ধরনে মালালা বলে, ‘প্রতিটি শিশু শিক্ষিত হবে, এটা আমার স্বপ্ন। সব মানুষের মধ্যে সমতা দেখা আমার স্বপ্ন।’জাতিসংঘের দেওয়া তথ্যমতে, সারা বিশ্বের পাঁচ কোটি ৭০ লাখ শিশু প্রাথমিক শিক্ষা থেকে বঞ্চিত হয়। এর মধ্যে ৫২ শতাংশই মেয়েশিশু।মালালা আরও বলে, ‘আমরা চাই নারীরা স্বাধীন হবে এবং পুরুষের সমান অধিকার পাবে।’ উচ্ছ্বসিত করতালির মধ্যে সে যোগ করে, ‘আমরা সমতায় বিশ্বাস করি এবং নারীকে সমতা দেওয়াই ন্যায়বিচার।’জাতিসংঘের মহাসচিব বান কি মুন মালালাকে সাহস ও সাফল্যের জন্য অভিনন্দন জানান। এএফপি।
