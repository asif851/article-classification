
যুক্তরাষ্ট্রের ক্যানসাস অঙ্গরাজ্যের এক ব্যক্তির বিরুদ্ধে গত বৃহস্পতিবার একজন ভারতীয় নাগরিককে গুলি করে হত্যা ও আরেকজনকে আহত করার অভিযোগ আনা হয়েছে।বুধবার এক পানশালায় সংঘটিত এ ঘটনাকে সম্ভাব্য বিদ্বেষপ্রসূত হামলা হিসেবে তদন্ত করছে ফেডারেল কর্তৃপক্ষ। ক্যানসাসের জনসন কাউন্টির ডিস্ট্রিক্ট অ্যাটর্নি স্টিফেন হাউয়ি বৃহস্পতিবার এক সংবাদ সম্মেলনে বলেন, অ্যাডাম পিউরিনটন নামের এ হামলাকারীর বিরুদ্ধে পূর্বপরিকল্পিতভাবে একজনকে হত্যা ও একইভাবে দুজনকে হত্যাচেষ্টার অভিযোগ আনা হয়েছে। গুলিতে নিহত ভারতীয় হলেন শ্রীনিবাস কুচিভটলা (৩২)। তাঁর আহত বন্ধু অলোক মাদাসানি।
 
