
ইইউ একমত
ইউরোপীয় ইউনিয়নের কূটনীতিকেরা জানিয়েছেন, মঙ্গলবার তাঁরা তুরস্কের সঙ্গে জোটের সদস্যপদের জন্য আলোচনা আবার শুরু করতে একমত হয়েছেন। তবে নতুন দফা আলোচনা শুরুর সুনির্দিষ্ট তারিখ ঘোষণার বিষয়টি অন্তত চার মাসের জন্য স্থগিত রেখেছেন তাঁরা। তুরস্কে কয়েক সপ্তাহ ধরে চলা বিক্ষোভের প্রেক্ষাপটে জার্মানির আপত্তির কারণেই বিষয়টি স্থগিত রাখা হয়েছে। তুরস্ক আলোচনা আবার শুরু করার সিদ্ধান্তকে স্বাগত জানিয়েছে। তবে দেশটির পররাষ্ট্রমন্ত্রী আহমেদ দাভুতোগলু বলেছেন, নতুন করে আলোচনা শুরু করায় তাঁরা কোনো প্রতিবন্ধকতা দেখেন না এবং এ বিষয়ে একটি ইতিবাচক ফলই প্রত্যাশা করেন। রয়টার্স।
 
তিমি শিকার নিয়ে
জাপানের পররাষ্ট্রমন্ত্রী ফুমিও কিশিদা বলেছেন, এ সপ্তাহে তাঁরা জাতিসংঘের সর্বোচ্চ আদালতে নিজেদের তিমি শিকার কর্মসূচির প্রতি জোরালোভাবে যুক্তি তুলে ধরবেন। জাপান ও অস্ট্রেলিয়া ওই কর্মসূচির বৈধতা নিয়ে আইনি লড়াইয়ে নেমেছে। দি হেগে মৌখিক শুনানি শুরুর আগের দিন গতকাল মঙ্গলবার জাপানের পররাষ্ট্রমন্ত্রী বলেন, চাপের মুখে নতি স্বীকারের কোনো ইচ্ছা তাঁর দেশের নেই। ফুমিও কিশিদা বলেন, জাপানের তিমি শিকার একটি বৈজ্ঞানিক কার্যক্রম, যা এ-সংক্রান্ত আন্তর্জাতিক কনভেনশনের আওতায়ই পরিচালিত হয়ে থাকে। নরওয়ে ও আইসল্যান্ডে বাণিজ্যিক তিমি শিকার কর্মসূচি থাকলেও জাপান দাবি করে, তাদের কর্মসূচি একান্তই বিজ্ঞান-সম্পর্কিত। তবে শেষ পর্যন্ত সেই তিমির মাংস যে মানুষের খাদ্যে পরিণত হয়, তা গোপন করে না দেশটি। বিবিসি।
