
জম্মু ও কাশ্মীর এবং তেলেঙ্গানা (হায়দরাবাদ) ভারতের অংশ ছিল না। এ দুটি অঞ্চলকে জোর করে ভারতের সঙ্গে অন্তর্ভুক্ত করা হয়েছে। এ মন্তব্য করে ফেঁসে গেছেন তেলেঙ্গানা রাষ্ট্র সমিতির (টিআরএস) নেতা ও পার্লামেন্টের সদস্য কে কবিতা। তাঁর বিরুদ্ধে রাষ্ট্রদ্রোহের মামলা নিয়েছে পুলিশ। খবর পিটিআই ও ইন্ডিয়া টুডের।সম্প্রতি ইন্ডিয়ান এক্সপ্রেস-এর এক মতবিনিময় কর্মসূচিতে কে কবিতা এ মন্তব্য করেন। সেখানে তিনি বলেন, ‘১৯৪৭-এ আমরা ভারতের অংশ ছিলাম না। আমরা উভয়েই (তেলেঙ্গানা এবং জম্মু ও কাশ্মীর) পৃথক রাষ্ট্র ছিলাম। ১৯৪৭-এর পরেই এ দুটিকে ভারত ইউনিয়নের অন্তর্ভুক্ত করা হয়।কে কবিতা তেলেঙ্গানার মুখ্যমন্ত্রী কে চন্দ্রশেখর রাওয়ের মেয়ে।
