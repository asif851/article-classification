
মিসরে মন্ত্রিসভায় বড় ধরনের রদবদল করেছেন প্রেসিডেন্ট মোহাম্মদ মুরসি। তিনি গতকালমঙ্গলবার নতুন নয়জন মন্ত্রীকে নিয়োগ দিয়েছেন। এর মধ্যে ক্ষমতাসীন মুসলিম ব্রাদারহুড আন্দোলনের দল ফ্রিডম অ্যান্ড জাস্টিস পার্টির (এফজেপি) দুজন রয়েছেন।
মন্ত্রিসভায় স্থান পাওয়া এফজেপির দুজন হলেন কূটনীতি বিশেষজ্ঞ আমর দারাগ ও ইসলামি অর্থনীতি বিশেষজ্ঞ ফাইয়াদ আবদেল মোনেইম। দারাগকে আন্তর্জাতিক যোগাযোগ ও পরিকল্পনামন্ত্রী এবং মোনেইমকে অর্থমন্ত্রী করা হয়েছে। এ ছাড়া একই দলের নেতা ইয়াহিয়া হামেদকে বিনিয়োগ মন্ত্রণালয়ের দায়িত্ব দেওয়া হয়েছে।
আন্তর্জাতিক মুদ্রা তহবিলের (আএমএফ) কাছ থেকে ৪৮০ কোটি ডলার সহায়তা পাওয়ার পথ সুগম করতেই মুরসি মন্ত্রিসভায় এই রদবদল এনেছেন বলে ধারণা করা হচ্ছে। সম্প্রতি বিরোধী দলগুলো প্রধানমন্ত্রী হিসাম কান্দিলের পদত্যাগসহ আগামী পার্লামেন্ট নির্বাচন পর্যবেক্ষণের জন্য নিরপেক্ষ মন্ত্রিসভা গঠনের দাবি জানায়। তবে মুরসি সেই দাবি পূরণে ব্যর্থ হন।
সম্প্রতি মিসর বড় ধরনের অর্থনৈতিক সংকটে পড়েছে। এই সংকট থেকে বেরিয়ে আসতে মিসর আইএমএফের কাছ থেকে ৪৮০ কোটি ডলার সহায়তার আবেদন করে। আইএমএফ এই সহায়তার শর্ত হিসেবে মুরসিকে বেশ কিছু অর্থনৈতিক সংস্কারের সুপারিশ করে। রাজনৈতিক বিশ্লেষকেরা মনে করছেন, সহায়তা পাওয়ার শর্ত হিসেবে সরকার মন্ত্রিসভায় সংস্কার আনলেও এই উদ্যোগ রাজনৈতিক মতৈক্য গঠনে খুব বেশি ভূমিকা রাখবে না।
বিরোধী নেতা আমর মূসা গতকালই এক বিবৃতিতে মুরসির সংস্কার উদ্যোগকে প্রত্যাখ্যান করে বলেন, মুসলিম ব্রাদারহুডকে আরও ক্ষমতাসম্পন্ন করার আরেকটি পদক্ষেপ হচ্ছে এই উদ্যোগ। তিনি বলেন, নিকট ভবিষ্যতেই আরও একটি রদবদলের প্রয়োজন হবে। এএফপি ও রয়টার্স।
