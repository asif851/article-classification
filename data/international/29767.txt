
একের পর এক অদ্ভুত ঘটনার জন্ম দিয়েই চলেছেন মার্কিন প্রেসিডেন্ট ডোনাল্ড ট্রাম্প। আর তাঁর সেসব ঘটনা নিয়ে মুহূর্তেই সরব হয়ে ওঠে সামাজিক যোগাযোগমাধ্যম। ট্রাম্পের পোল্যান্ড সফরেও ঘটেছে তেমন একটি ঘটনা, যা এরই মধ্যে ভাইরাল হয়েছে।
তো ওই ভিডিওতে দেখা যাচ্ছে, বৃহস্পতিবার পোল্যান্ডের ওয়ার্সোতে ট্রাম্প ও তাঁর স্ত্রী মেলানিয়া একটি অনুষ্ঠানে যোগ দেন। সেখানে পোল্যান্ডের প্রেসিডেন্ট আনদ্রেজ দুদা ও ফার্স্ট লেডি আগাতা উপস্থিত ছিলেন। অনুষ্ঠানের পর সৌজন্য হিসেবে ট্রাম্প ও দুদা পরস্পরের সঙ্গে হাত মেলান। এরপর পোল্যান্ডের ফার্স্ট লেডি হাত বাড়িয়ে সামনে এগিয়ে যেতে গেলে ট্রাম্প তাঁর সঙ্গে হাত মেলানোর জন্য হাত বাড়িয়ে দেন। কিন্তু আগাতা ট্রাম্পের সঙ্গে হাত না মিলিয়ে তাঁকে পাশ কাটিয়ে মার্কিন ফার্স্ট লেডি মেলানিয়ার সঙ্গে হাত মেলান।
এনডিটিভির খবরে বলা হয়েছে, এই ভিডিও থেকে বিভিন্ন গণমাধ্যমে খবর প্রকাশিত হয়েছে। এ ঘটনায় ক্ষোভ প্রকাশ করেন পোল্যান্ডের প্রেসিডেন্ট আনদ্রেজ দুদা। সেই সঙ্গে ওই ঘটনার ব্যাখ্যাও দিয়েছেন তিনি। দুদা জানিয়েছেন, মার্কিন ফার্স্ট লেডির সঙ্গে হাত মেলানোর পর আগাতা ট্রাম্পের সঙ্গেও হাত মিলিয়েছেন। কিন্তু সেটি খণ্ডিত করে প্রকাশ করা হয়েছে। তাঁর এ কথার প্রমাণ দিতে ওই ঘটনার পুরো অংশের ভিডিও চিত্রটিও তিনি টুইটারে পোস্ট করেছেন।
 
