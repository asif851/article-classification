
‘উগ্রবাদীরা বই ও কলমকে ভয় পায়,’ বলেছে তালেবান বাহিনীর হামলার শিকার পাকিস্তানী কিশোরী মালালা ইউসুফজাই। জাতিসংঘে দেওয়া এক ভাষণে মালালা আজ শুক্রবার সবার জন্য অবৈতনিক শিক্ষার দাবিও জানায়। বিবিসি জানায়, মালালা আজ তাঁর ১৬তম জন্মদিতে জাতিসংঘে দেওয়া ভাষণে বলেছে তাঁকে স্তব্ধ করার সব প্রচেষ্টা ব্যর্থ হয়েছে। মালালা নারীশিক্ষার বিস্তারে চেষ্টা করছেন—এমন অভিযোগে তালেবান যোদ্ধারা গত বছর অক্টোবর মাসে পাকিস্তানের সোয়াত এলাকায় তার স্কুলবাসে গুলি চালালে সে মাথায় গুলিবিদ্ধ হয়। গুলিবিদ্ধ হওয়ার পর মালালা আজ নিউ ইয়র্কে প্রথমবারের মতো জনসম্মুখে ভাষণ দিলো। নারীশিক্ষার উন্নয়নে বিশ্বের মনোযোগ আকর্ষণের চেষ্টা করে যাচ্ছে মালালা। বিশ্বের এক চতুর্থাংশ নারী এখনো কোনো আনুষ্ঠানিক শিক্ষা গ্রহণ করে না।
 নারী ভীতি
গুলিবিদ্ধ হওয়ার পর মালালাকে চিকিত্সার জন্য যুক্তরাষ্ট্রে নিয়ে যাওয়া হয় এবং এখন সে ওই দেশের বার্মিংহামে বাস করছে।
মালালা আজ জানায়, তালেবানদের হামলা তাঁকে কেবল দৃঢ়প্রতিজ্ঞই করেছে। সে বলে, ‘সন্ত্রাসীরা ভেবেছিল, তারা আমার লক্ষ্য বদলে দিতে পারবে এবং আকাঙ্ক্ষাকে স্তব্ধ করে দিতে সক্ষম হবে। কিন্তু আমার জীবনের কিছুই বদলায়নি, কেবল দুর্বলতা, ভয় ও আশাহীনতা মরে গেছে। শক্তি, সামর্থ ও সাহস জন্ম নিয়েছে।’ সে আরও বলে, ‘তালেবানসহ সব সন্ত্রাসী ও উগ্রবাদীদের ছেলে ও মেয়েদের জন্য আমি শিক্ষার বন্দোবস্ত চাই।’
পাকিস্তানের প্রয়াত নেতা বেনজির ভুট্টোর একটি গোলাপী শাল পড়ে জাতিসংঘে উপস্থিত মালালা তার ভাষণে বলে, ‘উগ্রবাদীরা আগেও যেমন বই ও কলমকে ভয় পেত, এখনও তেমনই ভয় পায়। তারা নারীদের ভয়ে ভীত।’
