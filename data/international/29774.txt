
উত্তর-পশ্চিম আফ্রিকার দেশ মালির পুনর্গঠনে ২৪০ কোটি ডলার সংগ্রহের লক্ষ্যে আজ বুধবার দাতা দেশগুলো ব্রাসেলসে সম্মেলনে বসবে। গতকাল মঙ্গলবার ফ্রান্সের পররাষ্ট্রমন্ত্রী লরাঁ ফ্যাবিউস এ কথা জানিয়েছেন। ইসলামি জঙ্গিদের বিরুদ্ধে লড়াইয়ে মালি ব্যাপকভাবে ক্ষতিগ্রস্ত হয়েছে।
ফ্রান্সের আরটিএল রেডিওকে লরাঁ ফ্যাবিউস বলেন, সবকিছুই ঠিকঠাকমতো চলছে এবং সম্মেলনে প্রায় ১০০ দেশ অংশ নিচ্ছে। এর মধ্যে বেশ কয়েকটি দেশের রাষ্ট্রপ্রধানও থাকবেন। এখন দরকার শুধু অর্থ সংগ্রহ করা।
গত জানুয়ারিতে আল-কায়েদার সঙ্গে যুক্ত যোদ্ধাদের বিরুদ্ধে লড়াই করতে ফ্রান্স তার সাবেক উপনিবেশ মালিতে সেনা পাঠায়। এর আগে দেশটিতে এক অভ্যুত্থানের পর ওই জঙ্গিবাদী যোদ্ধারা দেশটির উত্তরের বিস্তৃত মরু অঞ্চল দখল করে নিয়েছিল।
মালিতে আগামী জুলাইয়ে সাধারণ নির্বাচন হওয়ার কথা। আশা করা হচ্ছে, এই নির্বাচনের মাধ্যমে যুদ্ধবিধ্বস্ত দেশটি সংকট থেকে উত্তরণের পথে এগিয়ে যাবে। এএফপি।
