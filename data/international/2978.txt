
যুক্তরাজ্যের সাবেক প্রধানমন্ত্রী টনি ব্লেয়ার ইরাকে ২০০৩ সালে মার্কিন সামরিক অভিযান শুরু হওয়ার এক বছর আগেই যুক্তরাষ্ট্রের সঙ্গে থাকার প্রতিশ্রুতি দিয়েছিলেন। সংগৃহীত দলিলপত্রের ভিত্তিতে যুক্তরাজ্যের ডেইলি মেইল পত্রিকা গতকাল রোববার এ ইঙ্গিত দিয়েছে। খবর এএফপির।ডেইলি মেইল-এর খবরে বলা হয়, তখনকার মার্কিন পররাষ্ট্রমন্ত্রী কলিন পাওয়েল ২০০২ সালের ২৮ মার্চ প্রেসিডেন্ট জর্জ ডব্লিউ বুশকে একটি লিখিত বার্তা দিয়েছিলেন। এর এক সপ্তাহ পরেই টেক্সাস অঙ্গরাজ্যের একটি খামারবাড়িতে বৈঠক করেন ব্লেয়ার ও বুশ। মেইল পত্রিকায় গতকাল প্রকাশিত স্মারকটি সেই বার্তার অনুলিপি বলে দাবি করা হচ্ছে। এতে পাওয়েল লিখেছেন, ‘ইরাকে সামরিক অভিযান চালানোর প্রয়োজন হলে ব্লেয়ার আমাদের সঙ্গে থাকবেন। দুটি বিষয়ের ওপর গুরুত্ব দিয়ে তাঁকে রাজি করানো হয়েছে: হুমকিটা সত্যিকারের; এবং সাদ্দামের বিরুদ্ধে সফল হলে ওই অঞ্চলে আরও সাফল্য পাওয়া যাবে।’পরে মার্কিন নেতৃত্বাধীন ওই হামলায় ইরাকি নেতা সাদ্দাম হোসেনকে ক্ষমতাচ্যুত করা হয়েছিল।খবরে বলা হয়, কলিন পাওয়েল জর্জ বুশকে এ মর্মে আশ্বাস দেন যে ‘মধ্যপ্রাচ্যে আমাদের নেতৃত্ব মেনে চলবে যুক্তরাজ্য’।
