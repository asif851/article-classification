
অবশেষে এক সন্তান নীতি থেকে সরে এসেছে চীন। এখন থেকে চীনের দম্পতিরা চাইলে দুটি সন্তান নিতে পারবেন। চীনের সরকারি বার্তা সংস্থা সিনহুয়া আজ বৃহস্পতিবার এ বিষয়ে একটি সংবাদ প্রকাশ করেছে। 
বিবিসির খবরে বলা হয়েছে, দেশটির জন্মহার এবং জনসংখ্যা বৃদ্ধির হার কমিয়ে আনার লক্ষ্যে ১৯৭৯ সালে চীন সরকার এক সন্তান নীতি প্রণয়ন করে। এ নীতির আওতায় একের অধিক সন্তান নিতে পারত না চীনের পরিবারগুলো। শুধু এ নীতি করেই থেমে থাকেনি দেশটি। কঠোরভাবে পালন করার জন্য বাধ্য করা হতো জনগণকে। এ জন্য যেসব পরিবার এক সন্তান নীতি ভঙ্গ করত তাদের জরিমানা করা হতো এমনকি চাকরি থেকেও বরখাস্ত করা হতো। ৩৬ বছর পর এক সন্তান নীতি থেকে সরে আসল বিশ্বের সবচেয়ে বেশি জনসংখ্যার দেশটি। ধারণা করা হচ্ছে চীনের এক সন্তান নীতির ফলে দেশটিতে প্রায় ৪০০ মিলিয়ন বা ৪০ কোটি জনসংখ্যা কম হয়েছে এই কয়েক বছরে। তবে দেশটির বয়স্ক মানুষেরা এ নীতি থেকে সরে আসতে অনেক দিন থেকেই চাপ দিয়ে আসছিল সরকারকে। তবে সময়ের সঙ্গে দেশটির কিছু কিছু রাজ্য এ নীতি শিথিল করে। এ ছাড়া বর্তমান কমিউনিস্ট পার্টিও গত দুই বছর ধরে রাষ্ট্রীয়ভাবে এ নীতি শিথিল করে দিয়েছিল। অবশেষে কমিউনিস্ট পার্টির নীতি নির্ধারণী কমিটির সামিটের শেষ দিনে আজ ঘোষণাটি আসল, চীন সরে আসবে এক সন্তান নীতি থেকে।
