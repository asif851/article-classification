
কলকাতায় বাংলাদেশের বইয়ের একটি স্থায়ী কেন্দ্র প্রতিষ্ঠা করা হয়েছে। এখানে বাংলাদেশের বিভিন্ন প্রকাশকের প্রকাশিত নতুন ও পুরোনো বই পাওয়া যাবে।
গতকাল শুক্রবার বিকেলে কলকাতার কলেজ স্ট্রিটের বইপাড়ার রমানাথ মজুমদার স্ট্রিটের ভারতী বুকস্টলে এই বাংলাদেশি বই কেন্দ্রের আনুষ্ঠানিক উদ্বোধন করা হয়। উদ্বোধন করেন প্রখ্যাত কবি শঙ্খ ঘোষ। কবি বলেন, ‘বই আমাদের দুই দেশের মিলনের সেতু হোক।’ ওই কেন্দ্রে কলকাতার বইও পাওয়া যাবে।
প্রতি মাসের প্রথম ও শেষ শনিবারে ওই বই কেন্দ্রে বসবে পাঠক সমাবেশ। পাশে কফির স্টল থাকবে। বইপ্রেমিকদের নিয়মিত আড্ডা বসবে এখানে।
উদ্বোধনী অনুষ্ঠানে আরও বক্তব্য দেন বাংলাদেশের লোকসংস্কৃতিজ্ঞ আবুল আহসান চৌধুরী, অধ্যাপক ইমানুল হক, কলকাতায় নিযুক্ত বাংলাদেশ উপহাইকমিশনের প্রথম সচিব (প্রেস) মো. মোফাখখারুল ইকবাল, প্রথম সচিব (বাণিজ্যিক) মো. সাইফুল ইসলাম, কলকাতার ভারতী বুকস্টলের কর্ণধার প্রদীপ কুমার বারিক, ঢাকার পাঠক সমাবেশের ব্যবস্থাপনা পরিচালক শহীদুল ইসলাম বিজুসহ কলকাতার বইপ্রেমীরা। বাংলাদেশের এই বই কেন্দ্রটি কলকাতার ভারতী বুকস্টল এবং ঢাকার পাঠক সমাবেশ যৌথভাবে প্রতিষ্ঠা করার উদ্যোগ নেয়।
