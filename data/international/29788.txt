
ভারতের উত্তর-পূর্ব রাজ্য ত্রিপুরায় বাম দুর্গ পতনের পদধ্বনি শোনা যাচ্ছে। দুই-তৃতীয়াংশ আসন নিয়ে এ রাজ্যে জয়ের পথে বিজেপি। আজ শনিবার সকালে ভোট গণনা শুরু হওয়ার পর বিজেপির সঙ্গে বামফ্রন্টের প্রার্থীদের হাড্ডাহাড্ডি লড়াইয়ের চিত্র ফুটে ওঠে। বেলা বাড়ার সঙ্গে সঙ্গে বামফ্রন্টের প্রার্থীদের পিছিয়ে পড়ার চিত্র স্পষ্ট হতে থাকে।
এখন দেখা যাচ্ছে, রাজ্যের মন্ত্রীসহ বাম দলের প্রার্থীরা অনেকে আসনে পিছিয়ে আছেন। বিজেপি রাজ্যের রাজধানী আগরতলায় বিজয় উৎসব শুরু করেছে। এ রাজ্যের দায়িত্বে থাকা বিজেপি নেতা রামমাধব বলেছেন, রাজ্যে সরকার গঠনের পথে আছেন তাঁরা।
বেলা দেড়টা পর্যন্ত এ রাজ্যের ফলাফলের প্রবণতা হলো, ৪০টি আসনে এগিয়ে আছে বিজেপি। অর্থাৎ দুই-তৃতীয়াংশ আসন পেতে যাচ্ছে দলটি, যে দল এ রাজ্যে একটি আসনও পায়নি কোনো দিন। বামপন্থীরা ১৯ আসনে এগিয়ে আছে। এ রাজ্যে কোনো আসন পাওয়ার আশা নেই কংগ্রেসের।  ২৫ বছর ধরে ত্রিপুরায় ক্ষমতায় আছে বামেরা। এবারের নির্বাচনে জোর লড়াই হবে, আগেই টের পাওয়া যাচ্ছিল। আজ নির্বাচনী ফলাফল ঘোষণার আগে কেন্দ্রীয় স্বরাষ্ট্র প্রতিমন্ত্রী কিরেন রিজিজুর দাবি করেছিলেন, ‘আমরা দলীয়ভাবে ধারণা করছি, এখানে (ত্রিপুরায়) ৩৬ থেকে ৪২টি আসন পাব।’
রিজিজুর ভবিষ্যদ্বাণী শেষতক সফল হওয়ার পথে।
গত ১৮ ফেব্রুয়ারি ত্রিপুরায় ভোট হয়। এ রাজ্যের ৬০ আসনের মধ্যে ৫৯টিতে ভোট হয়। রাজ্যের চারিলাম আসনের সিপিএম প্রার্থীর মৃত্যুর পর এ আসনে ভোট স্থগিত হয়ে যায়। এখানে বিজেপি লড়ছে আঞ্চলিক সংগঠন ইনডিজিনাস পিপলস ফ্রন্ট অব ত্রিপুরার (আইপিএফটি) সঙ্গে।
ফলাফল প্রকাশের গতিপ্রকৃতি দেখে বোঝা যাচ্ছে, বিজেপি সরকার গড়ছে নাগাল্যান্ডেও। এ রাজ্যে বিজেপি লড়ছে ২০ আসনে। তারা জোট বেঁধেছে আঞ্চলিক দল ন্যাশনালিস্ট ডেমোক্রেটিক প্রোগ্রেসিভ পার্টির (এনডিপিপি) সঙ্গে। জোট-সঙ্গীকে ৪০ আসন দিয়ে দিয়েছে বিজেপি। এখানে ৩০টির মতো আসন পাওয়ার বিষয়ে আশাবাদী রিজিজু। তবে আঞ্চলিক অন্য সংগঠনগুলোও তাঁদের সঙ্গে যোগ দেবে বলে মনে করেন উত্তর-পূর্ব ভারতের আরেক রাজ্য অরুণাচল থেকে নির্বাচিত এই বিজেপি এমপি।
উত্তর-পূর্ব ভারতের আরেক রাজ্য মেঘালয়ে ক্ষমতাসীন কংগ্রেস ২২ আসনে এগিয়ে থাকলেও সেখানেও ত্রিশঙ্কু পার্লামেন্ট হওয়ার ধারণা করা হচ্ছে। বিজেপি এবং তাদের জোট-সঙ্গীরা ২১ আসন পেলেও স্থানীয় দলগুলো ১৪টি আসনে এগিয়ে। এ রাজ্যে কে সরকার গঠন করবে, তা নিয়ে সংশয় দেখা দিয়েছে। কংগ্রেস নেতা কমল নাথ ও আহমেদ প্যাটেল মেঘালয়ের শিলংয়ের পথে রয়েছেন। বিজেপি নেতা হিমন্ত বিশ্বশর্মাও যাচ্ছেন।  আসামে গত বিধানসভা নির্বাচনে জয় পেয়ে সরকার গঠন করে বিজেপি। এভাবেই পাহাড়ি উত্তর-পূর্বে গেরুয়া পতাকা উড়তে শুরু করে। রিজিজুর আশা, এবার তিন রাজ্যের ফলের পর আরও বিস্তার ঘটবে বিজেপির।
