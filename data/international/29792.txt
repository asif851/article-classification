
সাধারণত মানুষের মুখেই সিগারেট দেখা যায়। কিন্তু খরগোশের মুখে সিগারেট! তা-ও আবার জ্বলন্ত অবস্থায় আর জনাকীর্ণ রাস্তায়! এমনই একটি ছবি ছড়িয়ে পড়েছে ইন্টারনেট দুনিয়ায়। মুখে জ্বলন্ত সিগারেট নিয়ে রাস্তা পার হওয়া একটি খরগোশের ছবি ভাইরাল হয়েছে ইন্টারনেটে।
ভারতের এনডিটিভির খবরে বলা হয়েছে, গত রোববার স্কটল্যান্ডের এডিনবরা থেকে লুইস এচেসন নামের এক ব্যক্তি ওই ছবি টুইট করেছেন। এরই মধ্যে ছবিটিতে ১৬ হাজারেরও বেশি লাইক পড়েছে। আর ছবিটি রিটুইট হয়েছে সাড়ে ছয় হাজারেরও বেশি।
লুইস এচেসন লিখেছেন, ‘আমি এটা ভাবতে পারছি না যে, মুখে সিগারেট নিয়ে একটি খরগোশ আমার পাশ দিয়ে চলে যাচ্ছে।’ ছবিটি পোস্ট করার পর থেকেই অসংখ্য মানুষ সেখানে কমেন্টস করেছেন। যথাসময়ে ছবিটি তোলার জন্য তারা এচেসনকে সাধুবাদ জানিয়েছেন।
অনেকে অবশ্য এ ছবির সত্যতা নিয়ে সন্দেহও প্রকাশ করেছেন। তবে তাদের সংশয়ের অবসান ঘটিয়েছেন এচেসন। একজনের মন্তব্যের জবাবে এচেসন বলেন, ‘আমি এটা করতে পেরে খুশি! আমার হাতে ফোন ছিল। তাই সঙ্গে সঙ্গেই আমি ছবি তুলে ফেলি। অন্য এক ব্যক্তিও বিষয়টি দেখেছে। তিনিও এটা বিশ্বাস করতে পারছিলেন না।’
