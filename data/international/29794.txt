
ভারতের মধ্যপ্রদেশের একটি গ্রামে আদিবাসী এক নারীকে একটি কক্ষে তিন দিন আটকে রেখে গণধর্ষণ করা হয়েছে৷ এ ঘটনায় গৃহবধূর স্বামীসহ ১০ জনকে গ্রেপ্তার করেছে পুলিশ৷ খবর পিটিআইর৷পুলিশের বরাত দিয়ে খবরে বলা হয়, জমি নিয়ে মধ্যপ্রদেশের ভিলাই বোরখেদি গ্রামের আদিবাসী ওই গৃহবধূর সঙ্গে তাঁর স্বামীর বিরোধ চলছিল৷ এর জের ধরে কয়েক দিন আগে তাঁকে কুড়াল দিয়ে আঘাত করেন স্বামী৷ এ ঘটনায় গৃহবধূ তঁার স্বামীর বিরুদ্ধে স্থানীয় থানায় মামলা করেন এবং ১০ বছরের ছেলেকে নিয়ে পাশের গ্রামে তাঁর বাবার বাড়ি চলে যান৷ আলোচনার মাধ্যমে বিষয়টি সুরাহার আশ্বাস দিয়ে গত মঙ্গলবার রাতে গৃহবধূকে নিজের বাড়িতে ডেকে আনেন তাঁর স্বামী৷ পরে তাঁকে বেঁধে একটি স্টোর রুমে আটকে রাখা হয়৷ সেখানে স্বামীসহ ১০ জন ওই গৃহবধূকে ধর্ষণ করেন৷ পানি চাইলে তাঁর সঙ্গে পাশবিক আচরণ করা হয়৷ তাঁকে অর্ধনগ্ন করে সারা গ্রামে ঘুরানো হয়৷গত বৃহস্পতিবার ওই গৃহবধূর বাবার বাড়ির লোকজন গিয়ে তালা ভেঙে তাঁকে উদ্ধার করে স্থানীয় হাসপাতালে ভর্তি করেন৷ তাঁর অবস্থা স্থিতিশীল৷ এ ঘটনায় স্থানীয় থানায় গৃহবধূর স্বামীসহ ১০ জনের বিরুদ্ধে মামলা হয়েছে৷ সব আসামিকে গ্রেপ্তার করেছে পুলিশ৷ তবে ধর্ষণের অভিযোগ অস্বীকার করেছেন গৃহবধূর স্বামী৷বাদাউনে গণধর্ষণ: উত্তর প্রদেশের বাদাউন এলাকায় এক নারীকে নির্মাণাধীন ভবনে গত শুক্রবার আটকে রেখে রাতভর গণধর্ষণ করা হয়েছে৷ এ ঘটনায় স্থানীয় এক পুলিশ সদস্যের ছেলেসহ তিনজন জড়িত বলে অভিযোগ উঠেছে৷ বাদাউনে ওই গৃহবধূ (৩২) গত শুক্রবার রাতে তাঁর দুই সন্তানকে নিয়ে স্থানীয় একটি দোকান থেকে ওষুধ কেনার উদ্দেশে বাসা থেকে বের হন৷ পথে হিমাংশু নামের এক পুলিশপুত্র দুই সহযোগীসহ তাঁর গতিরোধ করে৷ একপর্যায়ে দুই সন্তানসহ তাঁকে একটি নির্মাণাধীন ভবনে আটকে রাখা হয়৷ রাতভর ওই গৃহবধূকে গণধর্ষণ করা হয়৷
