
এত বড় শোকের জন্য প্রস্তুত ছিলেন না তিনি। কিন্তু তাঁর প্রিয় ছাগলটি তাঁর পকেট পুরো সাফ করে দিল। আর ছাগলেরই বা কী দোষ! অর্থের মূল্য তো সে বোঝে না। তাই ক্ষুধার্ত অবস্থায় মালিকের পকেটে থাকা ৬২ হাজার রুপি খেয়েই পেট ভরিয়েছে সে। গত সোমবার ভারতের উত্তর প্রদেশের কাননউজ জেলার সিলুয়াপুর গ্রামে এ ঘটনা ঘটে।
গ্রামের কৃষক সারভেশ কুমার পালের ছাগল এ কাণ্ড ঘটিয়েছে। বাড়ি নির্মাণে ইট কেনার জন্য প্যান্টের পকেটে ৬৬ হাজার রুপি রেখেছিলেন কৃষক সারভেশ। হঠাৎ তিনি খেয়াল করলেন ছাগলটি মুচ মুচ করে কিছু চিবাচ্ছে। সঙ্গে সঙ্গে তিনি বিপদটি টের পেলেন। কিন্তু ততক্ষণে পকেটে থাকা ২ হাজার রুপির ৩১টি নোট মানে ৬২ হাজার রুপি পুরোপুরি খেয়ে ফেলেছে ছাগল। মাত্র দুটি নোট অর্থাৎ ৪ হাজার রুপি তিনি কোনো রকমে রক্ষা করতে পেরেছেন।
সারভেশ বলেন, ‘আমি গোসল করছিলাম। রুপি আমার প্যান্টের পকেটে ছিল। আমার কুখ্যাত ছাগলটি সব ধরনের কাগজ খায়। সুযোগ পেয়ে সে তার প্রিয় খাবার খেয়ে নিল।’ একটি বড় হাসি দিয়ে সারভেশ বলেন, ‘কী আর করা! আমার ছাগলটি আমার সন্তানের মতো। মাত্র দুটি নোট উদ্ধার করা গেছে। সে দুটিও ছাগলের লালায় ভিজে খারাপ অবস্থায় রয়েছে।’
ঘটনাটি ছড়িয়ে পড়ার পর সারভেশের প্রতিবেশী এমনকি আশপাশের গ্রাম থেকেও লোকজন ছাগলটিকে এক নজর দেখার জন্য ভিড় করেছেন। অনেকে বিষয়টিতে মজা পেয়েছেন। তাঁরা ছাগলটির সঙ্গে সেলফিও তুলেছেন।
সারভেশ আরও বলেন, ‘এ ঘটনার পর অনেকেই আমাকে পরামর্শ দিয়েছে প্রাণী চিকিৎসকের কাছে নিয়ে যেতে। ওষুধ প্রয়োগে বমি করিয়ে রুপি উদ্ধার করতে বলেছেন। অনেকেই বলেছেন, ছাগলটি আমার জন্য দুর্ভাগ্য বয়ে এনেছে, তাই এটিকে কসাইয়ের কাছে বিক্রি করে দেওয়া হোক। আরেক প্রতিবেশী তো মজা করে বলেছেন, ছাগলটিকে পুলিশে দেওয়া উচিত, কারণ সে অপরাধ করেছে। কিন্তু আমরা আমাদের পোষা প্রাণীর প্রতি এত নিষ্ঠুর হতে পারি না। এটা আমাদের সন্তানের মতো।’সূত্র দ্য টাইমস অব ইন্ডিয়া
