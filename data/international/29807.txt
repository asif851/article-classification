
মিয়ানমারের রোহিঙ্গা শরণার্থীদের পাশে দাঁড়াতে তুরস্ক তৈরি আছে। রোহিঙ্গা মুসলমানদের মানবিক বিপর্যয় প্রতিরোধে মিয়ানমার ও বাংলাদেশ সরকারের সঙ্গে কাজ করতে চায় আঙ্কারা। কাজাখস্তানের রাজধানী আস্তানায় গতকাল শনিবার ওআইসির বিজ্ঞান ও প্রযুক্তিবিষয়ক প্রথম শীর্ষ সম্মেলনে তুরস্কের প্রেসিডেন্ট রিসেপ তাইয়েপ এরদোয়ান এসব কথা বলেন।
তুর্কি প্রেসিডেন্ট বলেন, ‘মিয়ানমারে আমাদের মুসলিম ভাইয়েরা অমানবিক নির্যাতন-নিপীড়ন ভোগ করছে; তাঁদের ঘরবাড়ি ছেড়ে যেতে বাধ্য করা হয়েছে। রোহিঙ্গাদের প্রতি এই অন্যায় কর্মকাণ্ড বন্ধ করতে আমাদের সব ধরনের প্রচেষ্টা চালিয়ে যাওয়া উচিত।’ এরদোয়ান আরও বলেন, ‘রোহিঙ্গাদের জীবন নিয়ে নিষ্ঠুর খেলা বন্ধ করতে আমরা মিয়ানমার ও বাংলাদেশ সরকারের সঙ্গে কাজ করতে চাই। রোহিঙ্গা মুসলমানদের প্রতি সহিংসতা বন্ধে মুসলিম দেশগুলোর সম্মিলিত উদ্যোগ প্রয়োজন।’
মিয়ানমারের রাখাইন রাজ্য থেকে প্রাণভয়ে পালিয়ে আসা রোহিঙ্গা শরণার্থীদের বাংলাদেশে আশ্রয় প্রসঙ্গে তুর্কি প্রেসিডেন্ট বলেন, ‘বাংলাদেশের শরণার্থীশিবিরে আশ্রয় নেওয়া রোহিঙ্গাদের জরুরি ত্রাণ সহযোগিতা প্রয়োজন। রোহিঙ্গা জনগোষ্ঠীর জন্য তুরস্কের ত্রাণ পাঠানোর আগ্রহের কথা আমরা বাংলাদেশের কর্তৃপক্ষকে জানিয়েছি।’ সূত্র: ইতার-তাস
