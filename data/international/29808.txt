
মার্কিন প্রেসিডেন্ট বারাক ওবামা গতকাল বৃহস্পতিবার বলেছেন, যুক্তরাষ্ট্র ইরাকে কট্টরপন্থীদের বিরুদ্ধে ‘সুনির্দিষ্ট ও সংক্ষিপ্ত সামরিক ব্যবস্থা’ গ্রহণ করতে প্রস্তুত রয়েছে৷ প্রয়োজন মনে হলেই ওয়াশিংটন ওই কট্টরপন্থীদের বিরুদ্ধে ব্যবস্থা গ্রহণ করবে৷ তবে তিনি জোর দিয়ে বলেন, মার্কিন বাহিনী আর যুদ্ধ করতে ইরাকে ফিরবে না৷ খবর বিবিসি ও এএফপির৷ওবামা গতকাল হোয়াইট হাউসে এক ব্রিফিংয়ে বলেন, কট্টরপন্থী দমনে ইরাক সরকারকে সহায়তা দিতে ৩০০ সামরিক উপদেষ্টাকে বাগদাদে পাঠানো হতে পারে৷ এ জন্য ওয়াশিংটন সব প্রস্তুতি ইতিমধ্যে সম্পন্ন করেছে৷ ওই উপদেষ্টারা কট্টরপন্থীদের বিরুদ্ধে লড়াই করতে ইরাকি বাহিনীকে কীভাবে প্রশিক্ষণ দেওয়া যায় বা রসদ দেওয়া যায়, তা খতিয়ে দেখবে৷ আর ওয়াশিংটন ইতিমধ্যে ইরাক পরিস্থিতি পর্যবেক্ষণ ও দেশটিতে নিজেদের গোয়েন্দা সামর্থ্য বৃদ্ধি করেছে৷ইসলামিক স্টেট ইন ইরাক অ্যান্ড লেভান্টের (আইএসআইএল) জিহাদি জঙ্গিরা গত কয়েক দিনে মসুলসহ ইরাকের গুরুত্বপূর্ণ কয়েকটি শহর দখল করে নিয়েছে৷ চলতি বছরের শুরুতে তারা ফালুজা দখল করেছে৷ এখন তারা রাজধানী বাগদাদের দিকে অগ্রসর হচ্ছে৷ এই পরিস্থিতিতে দেশটির প্রধানমন্ত্রী নুরি আল মালিকি মার্কিন সহায়তা কামনা করেন৷ মার্কিন প্রেসিডেন্ট বলেন, ইরাকের পরিস্থিতির ‘সামরিক সমাধান নেই’, এই সংকটের রাজনৈতিক সমাধান প্রয়োজন৷ তিনি বলেন, ইরাকের অভ্যন্তরীণ একটি পক্ষ চাইলেও ওয়াশিংটন সেখানে সামরিক হামলা চালাবে না৷ দেশটির অন্য পক্ষগুলো এ ধরনের হামলা চায় না৷
