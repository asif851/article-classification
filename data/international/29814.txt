
ইরাকে জঙ্গি সংগঠন ‘ইসলামিক স্টেটবিরোধী সরকার’ গঠন-প্রক্রিয়া শেষ হয়েছে। গত শনিবার দেশটির শিয়াপন্থী একজন নেতাকে স্বরাষ্ট্রমন্ত্রী এবং সুন্নিপন্থী একজন নেতাকে প্রতিরক্ষামন্ত্রী পদে নিয়োগ অনুমোদনের মধ্য দিয়ে এই সরকার গঠন সম্পন্ন হলো। খবর বিবিসি ও আল-জাজিরার।ইরাকে আইএসবিরোধী মার্কিন বিমান হামলা অব্যাহত থাকলেও সংগঠনটি বেশ কিছু এলাকার নিয়ন্ত্রণ ধরে রেখেছে।আইএসবিরোধী সরকার গঠনের অংশ হিসেবে মতৈক্যের সরকার গঠনের প্রচেষ্টা চালিয়ে যাচ্ছিলেন ইরাকের প্রধানমন্ত্রী হায়দার আল-এবাদি। তিনি সুন্নি নেতা খালেদ আল-ওবায়েদিকে প্রতিরক্ষামন্ত্রী এবং শিয়া নেতা মোহাম্মদ সালেম আল-ঘাবানকে স্বরাষ্ট্রমন্ত্রী নিয়োগ দেন। শনিবার ইরাকি পার্লামেন্ট ওই দুই নেতার মনোনয়ন অনুমোদন করে। এর মধ্য দিয়ে ইরাকে আইএসবিরোধী মতৈক্যের সরকার গঠিত হওয়ায় প্রধানমন্ত্রী এবাদি কিছুটা স্বস্তি পাবেন বলে মনে করা হচ্ছে। কারণ, মন্ত্রিসভার গুরুত্বপূর্ণ এই দুটি পদ পূরণে একমত হতে পার্লামেন্টের এক মাসের বেশি সময় লাগল। গত ৮ সেপ্টেম্বর প্রধানমন্ত্রী এবাদির নেতৃত্বে মতৈক্যের সরকার গঠিত হয়।ইরাকের ভেতরে ও বাইরে এবাদি সরকারের সমর্থকেরা আশা করছেন, এবার ইরাক সরকার কার্যকরভাবে আইএসের চ্যালেঞ্জ মোকাবিলা করতে পারবে।শনিবারই মন্ত্রিসভার আরও কয়েকটি পদ পূরণ করা হয়েছে। অর্থমন্ত্রী করা হয়েছে সাবেক পররাষ্ট্রমন্ত্রী কুর্দি নেতা হোসায়ের জেবারিকে। এ ছাড়া আবদেল ফাহদ আল-শিরশাবকে পর্যটন এবং বায়ান নুরিকে নারীবিষয়ক মন্ত্রণালয়ের দায়িত্ব দেওয়া হয়েছে।দিকে দিকে লড়াই: এদিকে ইরাকের আনবার প্রদেশের রাজধানী রামাদির অদূরে মার্কিন বিমান হামলার সহায়তা নিয়ে ইরাকি ও কুর্দি বাহিনী আইএসের বিরুদ্ধে লড়াই চালিয়ে যাচ্ছে। লড়াই চলছে তিকরিত শহরেও।মার্কিন সামরিক বাহিনী এক বিবৃতিতে জানিয়েছে, গত শুক্রবার ও শনিবার ইরাকে আইএসের লক্ষ্যবস্তুতে ১০ বার বিমান হামলা চালানো হয়েছে। একই সময়ে পাশের দেশ সিরিয়ায় জঙ্গি সংগঠনটির স্থাপনা লক্ষ্য করে বিমান হামলা চালানো হয়েছে ১৫ বার। বিবৃতিতে দাবি করা হয়, এসব হামলায় আইএসের নিয়ন্ত্রণে থাকা কয়েকটি ভবন, তেলসংক্রান্ত স্থাপনা ও সাঁজোয়া যান ক্ষতিগ্রস্ত হয়েছে।আইএসবিরোধী লড়াইয়ে মার্কিন বিমান হামলার তত্ত্বাবধায়ক কমান্ডার জেনারেল লিয়ড অস্টিন বলেন, আইএসবিরোধী জোটের প্রধান অগ্রাধিকার এখনো ইরাক। তিনি বলেন, ‘সিরিয়ায় আইএসের বিরুদ্ধে আমরা যা করেছি, ইরাকে ইতিমধ্যে তাই-ই করেছি। কিন্তু ইরাকি বাহিনী সম্মুখযুদ্ধে আইএসের সঙ্গে পেরে উঠছে না।’
