
ভারতের ছত্তিশগড় রাজ্যের সুকমা জেলার টংপাল এলাকায় মাওবাদী হামলায় পুলিশের ১৬ জন সদস্য নিহত হয়েছেন। তাঁদের মধ্যে ১১ জন দেশটির সেন্ট্রাল রিজার্ভ পুলিশ ফোর্সের (সিআরপিএফ) সদস্য। আজ মঙ্গলবার সকালে এ ঘটনা ঘটে।
পুলিশের (গোয়েন্দা) অতিরিক্ত মহাপরিচালক মুকেশ গুপ্তা জানিয়েছেন, সিআরপিএফের ৮০ জনের একটি ব্যাটালিয়ন টংপালের কাছে সড়ক উদ্বোধনের একটি অনুষ্ঠানে ছিল। এ সময় মাওবাদী জঙ্গিরা শক্তিশালী বিস্ফোরণ ঘটায়। এরপর তারা নির্বিচারে গুলিবর্ষণ শুরু করে। ঘটনাস্থল থেকে পুলিশের ৪৪ জন সদস্য অক্ষত অবস্থায় পালাতে পেরেছেন।
পুলিশের একজন মুখপাত্র টাইমস অব ইন্ডিয়াকে জানিয়েছেন, আহতদের ঘটনাস্থল থেকে নিয়ে আসার জন্য একটি হেলিকপ্টার পাঠানো হয়েছে। ঊর্ধ্বতন পুলিশ কর্মকর্তারা ঘটনাস্থলে পৌঁছেছেন।
প্রাথমিকভাবে জানা গেছে, হামলার সময় মাওবাদীরা সংখ্যায় প্রায় ৩০০ জন ছিল। গত বছরের ২৫ মে ঝিরাম গাথিতে মাওবাদীদের হামলায় কংগ্রেসের জ্যেষ্ঠ কয়েকজন নেতা নিহত হয়েছিলেন। এক বছর পর ঝিরাম গাথির কাছেই টংপালে আবার মাওবাদীদের হামলার ঘটনা ঘটল।
 
