
রক্তের দাগ এখনো শুকায়নি। সব ভুক্তভোগী এখনো শনাক্ত হননি। কিন্তু রাজনীতি ঠিকই শুরু হয়ে গেছে।যুক্তরাষ্ট্রের ফ্লোরিডার অরল্যান্ডোতে সমকামীদের নাইট ক্লাবে বন্দুকধারীর চালানো হত্যাযজ্ঞ নিয়ে রাজনীতি শুরু করেছেন দেশটির রিপাবলিকান দলের সম্ভাব্য প্রেসিডেন্ট প্রার্থী ডোনাল্ড ট্রাম্প। রাজনৈতিক ফায়দা হাসিলের লক্ষ্যে নৃশংস এই ঘটনাকে ব্যবহার করতে কালবিলম্ব করেননি তিনি।গত শনিবার গভীর রাতে অরল্যান্ডো শহরে অবস্থিত সমকামীদের একটি নাইট ক্লাবে আফগান বংশোদ্ভূত মার্কিন নাগরিক ওমর মতিনের গুলিতে ৪৯ জন নিহত হন। আহত হন অর্ধশতাধিক ব্যক্তি। পরে সেখানে পুলিশি অভিযানে হামলাকারীও নিহত হন।যুক্তরাষ্ট্রের সাম্প্রতিক ইতিহাসে কোনো বন্দুকধারীর একক হামলায় এত বেশি মানুষ নিহত হওয়ার ঘটনা আর ঘটেনি।হামলার দায় স্বীকার করেছে জঙ্গিগোষ্ঠী আইএস। তবে মার্কিন প্রেসিডেন্ট বারাক ওবামা বলছেন, হামলাকারী ওমর মতিন যে বৃহত্তর কোনো সন্ত্রাসী নেটওয়ার্কের দ্বারা চালিত হয়েছেন, তার কোনো সুস্পষ্ট প্রমাণ নেই। তিনি হয়তো নিজেই উগ্রবাদে অনুপ্রাণিত হয়েছিলেন। ওমর মতিন স্বদেশি উগ্রবাদের উদাহরণ।হত্যাযজ্ঞের কয়েক ঘণ্টার মাথায় একাধিক টুইটার বার্তা ও বিবৃতি দিয়ে রাজনৈতিক উত্তাপ ছড়ান ট্রাম্প। ওবামাকে আক্রমণের পাশাপাশি আসন্ন প্রেসিডেন্ট নির্বাচনে ডেমোক্রেটিক দলের সম্ভাব্য প্রার্থী হিলারি ক্লিনটনের ওপরও চড়াও হয়েছেন তিনি।হামলার ঘটনায় দুঃখ প্রকাশ করে বিবৃতি দিয়েছেন ওবামা। ওই বিবৃতিকে ‘লজ্জাজনক’ আখ্যায়িত করেছেন ট্রাম্প।
ওবামা তাঁর বিবৃতিতে ‘কট্টরপন্থী ইসলাম’ কথাটি ব্যবহারে বিরত ছিলেন। সে কথা উল্লেখ করে ট্রাম্প বলেছেন, শুধু এই একটি কারণেই ওবামার অবিলম্বে পদত্যাগ করা উচিত।
একই কারণে হিলারির আসন্ন প্রেসিডেন্ট নির্বাচনের লড়াই থেকে সরে দাঁড়ানো উচিত বলে মত ট্রাম্পের।
যুক্তরাষ্ট্রে অস্ত্র নিয়ন্ত্রণের উদ্যোগ নেওয়ার আহ্বান জানিয়েছিলেন হিলারি। অরল্যান্ডো হত্যাযজ্ঞের পর সেই প্রসঙ্গ টেনে ট্রাম্প বলেছেন, মার্কিন নাগরিকদের নিরস্ত্র করে ‘কট্টরপন্থী মুসলিম সন্ত্রাসীদের’ দিয়ে তাদের মেরে ফেলতে চান হিলারি।
ওবামা ও হিলারির তীব্র সমালোচনা করে দুজনকেই দুর্বল নেতা হিসেবে চিত্রায়িত করেছেন ট্রাম্প। তাঁর ভাষ্যমতে, সন্ত্রাসবাদ ইস্যুতে এই দুজনের ওপর আস্থা রাখা যায় না।
অরল্যান্ডোতে হামলায় একজন মুসলমান জড়িত—এ কথা উল্লেখ করে মুসলমানদের ব্যাপারে আগেই সাবধানবাণী উচ্চারণের জন্য ট্রাম্প নিজেই নিজেকে অভিনন্দিত করেছেন।
সবশেষ এই হামলার জেরে যুক্তরাষ্ট্রে মুসলিমদের প্রবেশ নিষিদ্ধের দাবি ফের তুলেছেন ট্রাম্প। এই ইস্যুটিকে সামনে এগিয়ে নেওয়ারও ইঙ্গিত দিয়েছেন তিনি।
ট্রাম্পের অভিযোগ, মুসলিম অভিবাসী ও তাদের সন্তানেরা যুক্তরাষ্ট্রে সন্ত্রাসবাদে জড়িয়ে পড়ছে। আর হিলারি এই অভিবাসীর সংখ্যা আরও বাড়াতে চান।
অরল্যান্ডো হত্যাযজ্ঞে মওকা পেয়েছেন ট্রাম্প। এই ঘটনা তাঁর জন্য সুবিধাই বয়ে এনেছে। তিনি একে কাজে লাগিয়ে রাজনৈতিক ফায়দা লোটার সব চেষ্টা করবেন বলে প্রতীয়মান হয়। তাঁর সেই চেষ্টা ইতিমধ্যে কাজ করতে শুরুও করেছে। টাইমস অব ইন্ডিয়া অনলাইন ও বার্তা সংস্থা রয়টার্স অবলম্বনে
