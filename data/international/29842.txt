
ভারতের হিমাচলের মান্ডি জেলায় ভারী বর্ষণজনিত কারণে ভূমিধসে যাত্রীবোঝাই দুটি সরকারি বাস চাপা পড়ে অন্তত ৪৮ জন নিহত ও বেশ কয়েকজন আহত হয়েছেন।
কর্মকর্তারা বলেন, গতকাল রোববার বড় ধরনের ওই ভূমিধসের ঘটনায় চাপা পড়া বাস দুটিতে অর্ধশতাধিক যাত্রী ছিলেন। নিহত ব্যক্তির সংখ্যা আরও বাড়তে পারে বলে আশঙ্কা করছেন তাঁরা। মান্ডি-পাঠানকোট জাতীয় মহাসড়কের কোটপুরি এলাকায় এ দুর্ঘটনা ঘটে।
এক কর্মকর্তা বলেন, গতকাল সন্ধ্যা পর্যন্ত ৪৮ জনের মৃতদেহ উদ্ধার করা হয়েছে। আজ সোমবার আবার উদ্ধার অভিযান শুরু হবে।
দুর্ঘটনার পরপরই উদ্ধারকাজ শুরু করেন ন্যাশনাল ডিজাস্টার রেসপন্স ফোর্স (এনডিআরএফ), সেনাবাহিনী ও পুলিশ সদস্যরা। 
