
ভারতের ভাবী প্রধানমন্ত্রী নরেন্দ্র মোদির শপথগ্রহণ অনুষ্ঠানে যোগ দেওয়ার আমন্ত্রণে সম্মত হয়েছেন পাকিস্তানের প্রধানমন্ত্রী নওয়াজ শরিফ। আজ শনিবার পাকিস্তানের প্রধানমন্ত্রীর কার্যালয়ের বরাত দিয়ে বার্তা সংস্থা এএফপির খবরে এ কথা জানানো হয়।এর আগে লোকসভার নির্বাচনে জয়ী বিজেপির নেতা নরেন্দ্র মোদি প্রধানমন্ত্রী হিসেবে তাঁর শপথগ্রহণের অনুষ্ঠানে সার্কভুক্ত দেশগুলোর সরকারপ্রধানদের আমন্ত্রণ জানান। ভারতের চিরপ্রতিদ্বন্দ্বী পাকিস্তানের প্রধানমন্ত্রী নওয়াজ শরিফও আমন্ত্রণ পান। ২৬ মে এই শপথগ্রহণ অনুষ্ঠান হবে।
পাকিস্তানের প্রধানমন্ত্রীর মুখপাত্র টেলিফোনে বলেন, ‘প্রধানমন্ত্রী নওয়াজ শরিফ ভারত সফরে যাওয়ার ও মোদির শপথগ্রহণ অনুষ্ঠানে যোগ দেওয়ার সিদ্ধান্ত নিয়েছেন।’
গত ৩০ বছরের মধ্যে ভারতে একক সংখ্যাগরিষ্ঠ দল হিসেবে সবচেয়ে বেশি আসন পেয়ে নির্বাচনে জয়ী হয় ডানপন্থী হিন্দু জাতীয়তাবাদী দল বিজেপি। পাকিস্তানের প্রধানমন্ত্রী নওয়াজের দলও মধ্য ডানপন্থী হিসেবে পরিচিত। মোদির জয়ে নওয়াজ অভিনন্দন জানিয়েছেন। কূটনীতিকদের আশা, এই দুই নেতা দুই দেশের সম্পর্ক উন্নয়নে কার্যকর ভূমিকা পালন করতে পারবেন। 
