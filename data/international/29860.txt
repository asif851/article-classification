
পাকিস্তানের সহিংসতাপীড়িত বন্দরনগর করাচির দায়িত্ব সেনাবাহিনীর হাতে তুলে দেওয়ার দাবি জানিয়েছেন মুত্তাহিদা কওমি মুভমেন্টের (এমকিউএম) প্রধান আলতাফ হোসেন। এর আগে দেশটির নতুন প্রেসিডেন্ট নির্বাচিত মামনুন হুসাইনও একই ইঙ্গিত দিয়েছেন।গতকাল মঙ্গলবার লন্ডন থেকে এক বিবৃতিতে আলতাফ হোসেন বলেন, করাচির অবস্থা দিন দিন খারাপের দিকে যাচ্ছে। প্রধানমন্ত্রী নওয়াজ শরিফের উচিত এই শহরের দায়িত্ব সেনাবাহিনীর হাতে হস্তান্তর করা।সিন্ধু প্রদেশের প্রভাবশালী দল এমকিউএমের প্রধান আরও বলেন, পাকিস্তান পিপলস পার্টির (পিপিপি) নেতৃত্বাধীন সিন্ধু সরকার করাচির বাসিন্দাদের নিরাপত্তা দিতে ব্যর্থ। এখানে সহিংসতা ও সন্ত্রাসী তৎপরতা বেড়েই চলেছে।চলতি মাসের গোড়ার দিকে পাকিস্তানের আগামী প্রেসিডেন্ট নির্বাচিত হওয়া মামনুন হুসাইন এক টেলিভিশন অনুষ্ঠানে ইঙ্গিত দিয়েছেন, করাচিতে শান্তি ফিরিয়ে আনতে সেনাবাহিনীর সহায়তা চাওয়া হতে পারে। তিনি বলেছিলেন, এমকিউএম দেশপ্রেমিক দল হয়ে থাকলে সিন্ধু মহানগরের নিরাপত্তায় সেনাবাহিনী ডাকা হলে তাতে নিশ্চয় আপত্তি করবে না দলটি। প্রেসিডেন্ট বলেন, করাচিতে শান্তি ফিরিয়ে আনতে প্রয়োজনে কঠোর পদক্ষেপ নেওয়া হতে পারে।পাকিস্তানের বাণিজ্যিক রাজধানী করাচি সহিংসতায় জর্জরিত। সন্ত্রাসীদের অন্তঃকোন্দল, জাতিগত দাঙ্গা ও রাজনৈতিক সহিংসতায় নগরের বাসিন্দাদের জীবন দুর্বিষহ হয়ে উঠেছে। ডন।
