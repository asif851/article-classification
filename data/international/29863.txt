
ভারতের পাঞ্জাব রাজ্যের পাঠানকোট বিমানঘাঁটির সন্ত্রাসী হামলাকে ‘জঘন্য’ বলে নিন্দা জানিয়েছে যুক্তরাষ্ট্র। হামলার জন্য কারা দায়ী তা ভারত-পাকিস্তানকে একসঙ্গে খুঁজে বের করার আহ্বান জানিয়েছে দেশটি।এএফপির এক খবরে জানা যায়, দেশটির পররাষ্ট্র বিভাগের মুখপাত্র জন কিরবি এক বিবৃতিতে এই হামলার নিন্দা জানিয়ে বলেন, সন্ত্রাস দমনে ভারত সরকারের পাশে থাকবে যুক্তরাষ্ট্র। এ অঞ্চলের সব দেশকে একসঙ্গে কাজ করতে দেশটি আহ্বান জানায়।ভারতের প্রধানমন্ত্রী নরেন্দ্র মোদির চমক জাগানো পাকিস্তান সফরের এক সপ্তাহ কাটতে না কাটতেই পাঞ্জাবের পাঠানকোটে ভারতীয় বিমানবাহিনীর ঘাঁটিতে গতকাল শনিবার ভোররাতে ভয়াবহ সন্ত্রাসী হামলা হয়। সেনা পোশাক পরা কয়েকজন সন্ত্রাসী ওই ঘাঁটিতে ঢুকে দেদার গুলি চালায়। তাদের মোকাবিলা করেন ভারতীয় নিরাপত্তা বাহিনীর সদস্যরা। দুই পক্ষের লড়াইয়ে চার সন্ত্রাসী ও তিনজন সেনা জওয়ানের মৃত্যু ঘটে।তাৎক্ষণিকভাবে কোনো জঙ্গি সংগঠন হামলার দায় না নিলেও মনে করা হচ্ছে, ‘পাকিস্তানি মদদপুষ্ট’ জয়শ-ই-মহম্মদই এর জন্য দায়ী। এতে করে ভারত-পাকিস্তানের সম্পর্কে নতুন করে বৈরিতা দেখা দেওয়ার আশঙ্কা করা হচ্ছে।
আরও পড়ুন: 
ভারতীয় বিমানবাহিনীর ঘাঁটিতে ভয়াবহ হামলা
