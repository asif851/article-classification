
২০১৪ সালের এপ্রিল মাসে নাইজেরিয়ার চিবক থেকে অপহৃত স্কুলছাত্রীদের নতুন ভিডিওচিত্র প্রকাশ করেছে জঙ্গিগোষ্ঠী বোকো হারাম। রোববার প্রকাশ করা ওই ভিডিওতে দেখা যায়, তাদের কেউ কেউ এখনো বেঁচে আছে। অন্যরা বিমান হামলায় মারা গেছে বলে দাবি করা হয়েছে।
বোকো হারামের নেতা আবুবকর শেকাউয়ের কাছ থেকে সর্বশেষ এই ভিডিও বার্তা এল। এই মাসের শুরুর দিকে তিনি এই জিহাদি গ্রুপের নেতার পদ থেকে সরে দাঁড়িয়েছেন, এমন অভিযোগ প্রত্যাখ্যান করে এই ভিডিও বার্তা প্রকাশ করা হলো।
ইউটিউবে প্রকাশ করা ভিডিওতে পাগড়ি পরা ও মুখ ঢাকা এক ব্যক্তি বলেন, ‘তাদের জানা উচিত যে তাদের সন্তানেরা এখনো আমাদের হাতে বন্দী আছে।’ এগারো মিনিটের ওই ভিডিও বার্তায় তিনি বলেন, ‘এখানে যে মেয়েরা রয়েছে, তাদের মধ্যে ৪০ জনের বিয়ে হয়েছে।’ সেখানে দেখা যায়, ওই মেয়েরা ঘোমটা পড়ে মাটিতে বসে রয়েছে। ​তাদের পেছনে দাঁড়িয়ে আছে অপহৃতদের একাংশ।
ভিডিওবার্তায় বলা হয়, অপহৃত ছাত্রীদের কেউ কেউ বিমান হামলায় মারা গেছে বলে।
নাইজেরিয়ার বোর্নো রাজ্যের চিবুক শহরের একটি সরকারি স্কুলের বো​র্ডিং থেকে বোকো হারাম মোট ২৭৬ স্কুলছাত্রীকে অপহরণ করে। এরপর কয়েক মাসে ৫৭ শিশু নানাভাবে পালিয়ে আসতে সক্ষম হয়। তবে ২১৯ শিশু বোকো হারামের হাতে বন্দী রয়েছে।
২০১৫ সালে নাইজেরিয়ার সামরিক বাহিনী বোকো হারামের কাছ থেকে কয়েক শ মানুষকে উদ্ধারের ঘোষণা দেয়। এদের বেশির ভাগই নারী ও শিশু, যাদের বোকো হারাম অপহরণ করেছিল। তবে তাদের মধ্যে অপহৃত ওই স্কুলছাত্রীরা ছিল না।
