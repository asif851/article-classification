
যুক্তরাষ্ট্রে পরিচালিত এক জরিপে দেখা গেছে, দেশটিতে চলমান অর্থনৈতিক অচলাবস্থার জন্য অধিকাংশ মার্কিন বিরোধী দল রিপাবলিকান পার্টিকে দায়ী করছেন। প্রেসিডেন্ট বারাক ওবামাসহ দেশটির শীর্ষনেতাদের প্রায় সবার জনপ্রিয়তায়ও ধস নেমেছে।বার্তা সংস্থা এপির বরাতে ‘টাইমস অব ইন্ডিয়া’র খবরে বলা হয়, জরিপে অংশগ্রহণকারীদের ৬৮ শতাংশ মনে করছেন, সরকারি জন-উপযোগমূলক সেবার অচলাবস্থা দেশটির প্রধান সমস্যা। রিপাবলিকান পার্টির সদস্যদের ৫৮, ডেমোক্রেটিক পার্টির ৮২ এবং সাধারণ জনগণের ৫৭ শতাংশ উপরোক্ত মত দিয়েছেন।জরিপটি যৌথভাবে চালিয়েছে বার্তা সংস্থা এপি এবং জিএফকে নামের বাজার গবেষণা ইনস্টিটিউট। রিপাবলিকান পার্টির সদস্যসহ ওয়াশিংটনের অধিকাংশ মানুষই বলেছেন, অর্থনৈতিক অচলাবস্থার কারণে পার্টিটি সম্ভবত সবচেয়ে বড় সমালোচনার মুখে পড়তে যাচ্ছে। জরিপে অংশগ্রহণকারীদের ৬২ শতাংশ মনে করছেন, অচলাবস্থার জন্য দায়ী রিপাবলিকানরা। অর্ধেকের বেশি মানুষের মত হলো, ওবামা ও ডেমোক্র্যাটদের উচিত আরও দায়িত্বশীল আচরণ করা।অচলাবস্থার জন্য প্রেসিডেন্ট ওবামা, প্রতিনিধি পরিষদের সংখ্যাগরিষ্ঠ রিপাবলিকান, সিনেটে সংখ্যাগরিষ্ঠ ডেমোক্র্যাট এবং টি পার্টিকে দায়ী করেন কি না, এমন প্রশ্নের জবাবে টেক্সাসের এক নারী বলেন, ‘অবশ্যই, বাজি ধরতে পারো। ওরা সবাই দায়ী।’
কেরভিল এলাকার ৭১ বছর বয়সী মার্থা ব্লেয়ার নামের ওই নারী বলেন, ‘সমস্যার সমাধানের লক্ষ্যে কারও উচিত হবে এসব লোকজনকে তাড়িয়ে দেওয়া।... এটা হতাশার।’
