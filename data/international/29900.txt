
হিমালয় পর্বতারোহী নয় বিদেশি নাগরিককে হত্যা করা হয়েছে। এর দায় স্বীকার করেছে পাকিস্তানি তালেবান জঙ্গিরা। সংগঠনটি গতকাল রোববার বলেছে, মার্কিন চালকবিহীন বিমান (ড্রোন) হামলার প্রতিশোধ হিসেবে তালেবানের নতুন একটি শাখা তৈরি করা হয়েছে। ওই শাখার সদস্যরা তাদের হত্যা করেছে।  পাকিস্তানের স্বরাষ্ট্রমন্ত্রী চৌধুরী নিসার আলী খান বলেন, উত্তরাঞ্চলীয় দুর্গম পার্বত্য এলাকায় জঙ্গিরা পুলিশের পোশাক পরে গতকাল ভোরে হামলা চালিয়ে নয় বিদেশি ও এক পাকিস্তানি নাগরিককে হত্যা করে। নিহত বিদেশিদের পাঁচজন ইউক্রেনের, তিনজন চীনের ও একজন রাশিয়ার নাগরিক। পাকিস্তানি তালেবানের মুখপাত্র এহসানুল্লাহ এহসান টেলিফোনে বলেন, তেহরিক-ই-তালেবানের (টিটিপি) দ্বিতীয় শীর্ষ নেতা মৌলভি ওয়ালি উর-রেহমান গত মাসে মার্কিন ড্রোন হামলায় নিহত হন। ওই হতাকাণ্ডের প্রতিশোধ নিতেই বিদেশি পর্যটকদের হত্যা করা হয়েছে। তালেবান যোদ্ধা জুনুদ উল-হিফসা এই হামলায় নেতৃত্ব দেন। তিনি বিদেশিদের ওপর হামলার জন্য গঠিত তালেবানের একটি নতুন শাখার নেতৃত্ব দিচ্ছেন। প্রতিশোধ গ্রহণের মাধ্যমে বিশ্বের কাছে ড্রোন হামলার বিরুদ্ধে বার্তা পৌঁছে দিচ্ছে তালেবান। পাকিস্তান-আফগানিস্তান সীমান্ত এলাকাকে তালেবান ও আল-কায়েদার শক্তিশালী ঘাঁটি বলে বিবেচনা করা হয়। উত্তর ওয়াজিরিস্তানের সীমান্ত এলাকায় গত ২৯ মে এক ড্রোন হামলায় মৌলভি রেহমান নিহত হন। ঘটনার একদিন পরই প্রতিশোধের অঙ্গীকার ব্যক্ত করে টিটিপি। সংগঠনটি ওই হামলার জন্য পাকিস্তানের সরকারকেই দায়ী করে। এএফপি ও এপি।
