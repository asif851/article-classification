
ভারতের প্রধানমন্ত্রী নরেন্দ্র মোদি বলেছেন, তাঁর শপথ অনুষ্ঠানে সার্ক নেতাদের আমন্ত্রণ নিজ দেশের পররাষ্ট্রনীতির বিষয়ে তিনি ‘সঠিক সময়ে সঠিক পদক্ষেপ’ নিয়েছিলেন৷ এর মধ্য দিয়ে বিশ্বের কাছে ভারতের শক্তি সম্পর্কে বার্তা পাঠিয়েছেন, যে বার্তার ব্যাপারে এখনো আলোচনা চলছে৷ খবর পিটিআইয়ের৷প্রধানমন্ত্রীর দায়িত্ব গ্রহণের পর প্রথমবারের মতো গতকাল রোববার ভারতীয় জনতা পার্টির (বিজেপি) সদর দপ্তরে যান মোদি৷ এ সময় তিনি বলেন, তাঁর সরকারের কাছে জনগণের বিপুল প্রত্যাশা রয়েছে৷ জনগণের এসব প্রত্যাশা পূরণ করা তাঁর কর্তব্য৷মোদি বলেন, দেশের গণতন্ত্রকে আরও শক্তিশালী করা দরকার, যাতে ভারতকে প্রাপ্য সম্মান ও মর্যাদা দেয় সারা বিশ্ব৷ এ লক্ষ্যে প্রথম উদ্যোগ হিসেবে ২৬ মে তাঁর শপথ অনুষ্ঠানে সার্ক নেতাদের অামন্ত্রণের বিষয়টি উল্লেখ করে মোদি বলেন, বিশ্ববাসী একটা বার্তা পেয়েছেন৷ এখনো তাঁরা এ নিয়ে কথা বলছেন৷ ভাবছেন, সে দিন কী ঘটেছিল; কেমন করে ঘটল৷ এতে প্রমাণিত হয়, সঠিক সময়ে সঠিক সিদ্ধান্ত নিলে তা কতটা কার্যকর হয়৷ফেসবুক পাতায় ১১ লাখ লাইক: ভারতের প্রধানমন্ত্রীর কার্যালয়ের নিজস্ব ফেসবুক পাতা খোলা হয়েছে মাত্র চার দিন আগে৷ এ কয় দিনের মধ্যেই ওই পাতায় ১১ লাখ ৫৭ হাজারের বেশি ‘লাইক’ পড়েছে৷ প্রধানমন্ত্রীর কার্যালয়ের এক টুইটার বার্তায় গতকাল এ তথ্য জানানো হয়েছে৷প্রধানমন্ত্রীর কার্যালয়ের ফেসবুক পাতায় ‘কভার ফটো’ হিসেবে ব্যবহার করা হয়েছে ৬৩ বছর বয়স্ক নতুন প্রধানমন্ত্রী মোদির কর্মব্যস্ত একটি মুহূর্তের ছবি৷
