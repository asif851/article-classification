
দক্ষিণ আমেরিকার দেশ চিলির উত্তর উপকূলে গতকাল মঙ্গলবার রাতে ৮ দশমিক ২ মাত্রার শক্তিশালী ভূমিকম্প আঘাত হেনেছে। এতে অন্তত পাঁচজন নিহত হয়েছেন। অনেকেই গুরুতরভাবে আহত হয়েছেন।আজ বুধবার বিবিসি অনলাইনে প্রকাশিত প্রতিবেদনে জানানো হয়, ভূমিকম্পের পরিপ্রেক্ষিতে প্রশান্ত মহাসাগরের তীরবর্তী লাতিন আমেরিকার সব দেশে সুনামি সতর্কতা জারি করা হয়। পরে চিলি ও পেরু ছাড়া বাকি দেশগুলো থেকে সুনামি সতর্কতা প্রত্যাহার করা হয়।চিলির নৌবাহিনী জানিয়েছে, ভূমিকম্পের প্রায় ৪৫ মিনিট পর চিলির উপকূলে ছয় ফুট উচ্চতার বেশ কয়েকটি ঢেউ আছড়ে পড়ে। সুনামি সতর্কতা জারির পরপরই চিলির ভূমিকম্প উপদ্রুত উপকূলীয় এলাকা থেকে হাজার হাজার মানুষকে নিরাপদ স্থানে সরিয়ে নেওয়া হয়েছে। সংশ্লিষ্ট এলাকায় জারি করা হয়েছে জরুরি অবস্থা।মার্কিন ভূতাত্ত্বিক জরিপ সংস্থা জানিয়েছে, স্থানীয় সময় রাত পৌনে নয়টায় ভূমিকম্পটি আঘাত হানে।ভূমিকম্পের কারণে বিভিন্ন স্থানে ভূমিধস, দেওয়াল ধস, ঘর-বাড়ি বিধ্বস্ত, বিদ্যুত্ ও সড়ক বিচ্ছিন্ন ও আগুনে ঘটনা ঘটেছে। রাত হওয়ায় ক্ষয়ক্ষতির পূর্ণাঙ্গ চিত্র জানাতে পারেনি চিলি সরকার। তবে সকাল-নাগাদ পুরো পরিস্থিতি জানানো সম্ভব হবে। দেশটির কর্তৃপক্ষ বলছে, দেয়াল ধস ও হূদরোগে আক্রান্ত হয়ে ওই পাঁচজন মারা গেছেন।
এদিকে ভূমিকম্প ও সুনামি সতর্কতার সুযোগ নিয়ে চিলির উপকূলীয় এলাকার একটি কারাগার থেকে তিন শতাধিক নারী কয়েদি পালিয়েছেন। পরে তাঁদের মধ্যে কয়েকজনকে আটক করা হয়েছে।
২০১০ সালে চিলিতে ভূমিকম্প ও সুনামি আঘাত হানে। এতে পাঁচ শতাধিক লোকের প্রাণহানি ঘটে।
 
