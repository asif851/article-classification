
ভারতে তৈরি মোট ওষুধের ৩ শতাংশই মানসম্পন্ন নয় বলে এক প্রতিবেদনে বলা হয়েছে। ভারতের কেন্দ্রীয় স্বাস্থ্য ও পরিবার কল্যাণ মন্ত্রণালয়ের ওই প্রতিবেদনে বলা হয়েছে, দেশটিতে তৈরি ১ হাজার ৮৫০ ধরনের ওষুধের মান খারাপ। এর মধ্যে ১৩ ধরনের ওষুধ সম্পূর্ণ নকল।
দেশটির কেন্দ্রীয় স্বাস্থ্য মন্ত্রণালয়ের তথ্য অনুযায়ী, নিয়মিত ব্যবহার করা হচ্ছে—এমন ৪৭ হাজার ১২ ধরনের ওষুধের নমুনা পরীক্ষা করে এই তথ্য পাওয়া গেছে। পরীক্ষায় দেখা গেছে, এর মধ্যে মানহীন ওষুধের সংখ্যা প্রায় ১ হাজার ৮৫০। এগুলোর মধ্যে অনেক ওষুধের প্রস্তুতকারক কোম্পানি বিদেশি।
আজ রোববার কলকাতার সংবাদমাধ্যমে প্রকাশিত এই প্রতিবেদনে বলা হয়েছে, দিল্লির অদূরে নয়ডার ন্যাশনাল ইনস্টিটিউট অব বায়োলজিক্যালস এসব ওষুধের নমুনা পরীক্ষা করে। পরীক্ষার আগে দেশের ৩৬টি রাজ্যের ৬৫৪টি জেলা থেকে ওষুধের নমুনা সংগ্রহ করা হয়। তারপর সেই সব ওষুধ ল্যাবরেটরিতে পরীক্ষা করা হয়।
ভারতের কেন্দ্রীয় স্বাস্থ্য ও পরিবার কল্যাণ মন্ত্রণালয় নকল ও মানবিহীন ওষুধ সম্পর্কে সাধারণ মানুষকে সচেতন লক্ষ্যে উদ্যোগ গ্রহণ করেছে।
