
সিরিয়াতে শান্তি চেয়ে আসছে সপ্তাহে এক দিনের উপবাস ও প্রার্থনা দিবসের ডাক দিয়েছেন পোপ ফ্রান্সিস। ‘দ্য গার্ডিয়ান’ বলছে, পোপ ওই অনুষ্ঠানে সব ধর্মাবলম্বীকে অংশ নেওয়ার আহ্বান জানান।আগামী শনিবার সন্ধ্যায় সাধু পিটার চত্বরে ওই প্রার্থনা অনুষ্ঠিত হবে। পোপ বলেন, ওই অনুষ্ঠানের উদ্দেশ্য হবে সিরিয়াসহ মধ্যপ্রাচ্যের অন্যান্য অঞ্চল ও বিশ্বের যেসব স্থানে সংঘাত চলছে, সেখানে শান্তি চাওয়া।পোপ আজ রোববার সাধু পিটার চত্বরে হাজার হাজার মানুষের সামনে দেওয়া ভাষণে ‘আর যুদ্ধ নয়’-এর ডাক দেন।পোপ বলেন, ‘আজ বিশ্ব শান্তির পদক্ষেপ ও বাণী শুনতে চায়।’ তিনি বলেন, সশস্ত্র হামলা নয়, কেবল আলোচনার মধ্য দিয়েই সিরিয়ার গৃহযুদ্ধের সমাপ্তি হতে পারে।আসছে শনিবার সন্ধ্যায় প্রায় পাঁচ ঘণ্টা ধরে প্রার্থনা অনুষ্ঠিত হবে। প্রার্থনা চলবে মাঝরাত পর্যন্ত।
