
মার্কিন রসদবাহী জাহাজকে নিরাপত্তা দিতে জাপান তার সবচেয়ে বড় যুদ্ধজাহাজ পাঠিয়েছে। জাপান তার সামরিক বাহিনীর ভূমিকা বাড়াতে বিতর্কিত আইন পাশ করার পর এই প্রথম এ ধরনের অভিযানে অংশ নিল।
জাপানের হেলিকপ্টারবাহী জাহাজ ইজুমো দেশটির জলসীমার মধ্যে মার্কিন রসদবাহী জাহাজকে পাহারা দেবে। জঙ্গিবিমানবাহী মার্কিন যুদ্ধজাহাজ কার্ল ভিনসনসহ নৌবাহিনীর বহরের রসদ যোগান দিতে ওই জাহাজ পাঠানো হয়েছে।এদিকে ওই অঞ্চলে ক্রমবর্ধমান উত্তেজনার ভেতরে উত্তর কোরিয়া মার্কিন একটি ডুবোজাহাজ ও কার্ল ভিনসনকে ডুবিয়ে দেওয়ার হুমকি দেয় । এদিকে যুক্তরাষ্ট্র বারবার সতর্ক করলেও গতকাল রোববার ক্ষেপণাস্ত্র পরীক্ষা চালায় উত্তর কোরিয়া। যদিও ওই পরীক্ষাটি ব্যর্থ হয়।জাপান টাইমসের প্রতিবেদনে বলা হয়েছে, ২৪৯ মিটার দীর্ঘ ইজুমো নয়টি হেলিকপ্টার বহন করতে পারে। জাপানের বার্তা সংস্থা কিয়োডো বলছে, ইজুমো টোকিওর ইয়োকসুকা ঘাঁটি থেকে যাত্রা করেছে।
 
 
