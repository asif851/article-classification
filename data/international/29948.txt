
রাশিয়ার একটি গির্জায় গোলাগুলির ঘটনায় পাঁচজন নারী নিহত হয়েছেন। গতকাল রোববার স্থানীয় সময় সন্ধ্যায় দাগেস্তান প্রজাতন্ত্র বলে পরিচিত দেশটির গোলযোগপূর্ণ এলাকায় এই হামলার ঘটনা ঘটে।
রুশ কর্মকর্তারা জানান, গোলাগুলির ঘটনায় এক পুলিশ কর্মকর্তা, ন্যাশনাল গার্ডের এক সদস্যসহ পাঁচজন আহত হয়েছেন।
বিবিসি অনলাইনের প্রতিবেদনে জানানো হয়, কিজলাইয়ার শহরে গির্জায় সন্ধ্যাকালীন প্রার্থনা শেষে বের হয়ে আসা মানুষের ওপর এক ব্যক্তি গুলি ছোড়েন। হামলা চালানোর পর পুলিশের গুলিতে ঘটনাস্থলেই ওই হামলাকারী নিহত হন। পরে তাঁর পরিচয় শনাক্ত করা হয়। ২২ বছর বয়সী খলিল খালিলোভ নামের ওই হামলাকারী দাগেস্তানের বাসিন্দা।
ওই ব্যক্তি একটি শিকারি বন্দুক নিয়ে গির্জায় উপস্থিত লোকজনের ওপর গুলি ছোড়েন। গুলিতে ঘটনাস্থলে চার নারী নিহত হন। আহত অপর এক নারী হাসপাতালে চিকিৎসাধীন অবস্থায় মারা যান।
গির্জার এক যাজক বলেন, প্রার্থনা শেষে গির্জা থেকে যখন সবাই বের হচ্ছিলেন, এ সময় এক ব্যক্তি গির্জার দিকে এগিয়ে আসেন এবং গুলি ছুড়তে থাকেন। তাঁর গুলিতে চারজন নিহত হন। ওই যাজক জানান, হামলাকারীর হাতে একটি রাইফেল ও একটি ছুরি ছিল।
জঙ্গিগোষ্ঠী ইসলামিক স্টেট (আইএস) ওই হামলার দায় স্বীকার করেছে। আইএসের মুখপত্র আমাক নিউজ এজেন্সির এক খবরে বলা হয়, তাদের এক যোদ্ধা ওই হামলা চালান। তবে আইএসের এই দাবির সত্যতার বিষয়ে এখনো নিশ্চিত হওয়া যায়নি।
