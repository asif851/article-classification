
ইরাক ও সিরিয়ার জঙ্গিগোষ্ঠী ইসলামিক স্টেট (আইএস) ইরাকের দ্বিতীয় বৃহত্তম শহর মসুলে বিভিন্ন প্রাচীন শিল্পকর্ম ধ্বংস করেছে। তাদের প্রকাশ করা ভিডিওতেই এ দৃশ্য দেখা গেছে। খবর আল-জাজিরার। আইএসের প্রকাশ করা পাঁচ মিনিটের ভিডিওটিতে দেখা যায়, অতি কট্টর সুন্নি সংগঠনটির যোদ্ধারা হাতুড়ি ও ড্রিল মেশিন দিয়ে একটি জাদুঘরের বেশ কয়েকটি বড় বড় প্রাচীন নিদর্শন ভাঙছে। সেগুলোর মধ্যে একটি ছিল অ্যাসিরীয় দেবতার মূর্তি, যেটি খ্রিষ্টপূর্ব নবম শতকের। প্রাচীন কালে ইরাক, সিরিয়া ও তুরস্কের অংশ নিয়ে ছিল অ্যাসিরীয় সভ্যতার বিস্তার।ইরাকের কর্মকর্তারা ভিডিওটির যথার্থতা নিশ্চিত করেছেন। এ ঘটনার পর জাতিসংঘের সংস্কৃতিবিষয়ক সংস্থা ইউনেস্কো নিরাপত্তা পরিষদের জরুরি বৈঠক করার দাবি জানিয়েছে। সাদ্দাম হোসেনের বিরুদ্ধে মার্কিন আগ্রাসনের সময় ও পরের জঙ্গিবিরোধী লড়াইয়ে ইতিমধ্যেই ইরাকের প্রাচীন সভ্যতার অনেক অমূল্য নিদর্শন ধ্বংস হয়ে গেছে।
