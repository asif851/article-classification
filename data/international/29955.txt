
জেরুজালেমের পবিত্র আল-আকসা মসজিদ প্রাঙ্গণে ইহুদিদের প্রবেশের অনুমতি দিয়ে ইসরায়েল ‘ধর্মযুদ্ধ’ উসকে দিচ্ছে বলে অভিযোগ করেছেন ফিলিস্তিনের প্রেসিডেন্ট মাহমুদ আব্বাস। খবর আল-জাজিরার।পশ্চিম তীরের রামাল্লায় মঙ্গলবার ইয়াসির আরাফাতের স্মরণ অনুষ্ঠানে আব্বাস ফিলিস্তিনি এলাকার সাম্প্রতিক উত্তেজনা নিয়ে কথা বলেন। তিনি বলেন, ‘আমরা তোমাদের (ইসরায়েল) বলছি, আল-আকসা মসজিদসহ আমাদের পবিত্র স্থানগুলো থেকে বসতি স্থাপনকারী ও চরমপন্থীদের দূরে রাখ।’আল-আকসা মসজিদ প্রাঙ্গণে কট্টরপন্থী ইহুদিরা প্রার্থনা করার দাবি তোলার পর থেকে সেখানে উত্তেজনা বিরাজ করছে। আল-আকসা মসজিদ ইসলাম ধর্মের তৃতীয় পবিত্রতম স্থান। এর প্রাঙ্গণের মধ্যেই আবার ইহুদিদের পবিত্রতম স্থান টেম্পল মাউন্ট অবস্থিত।উপাসনালয়ে পাল্টাপাল্টি হামলা: এদিকে ফিলিস্তিনি কর্মকর্তারা জানিয়েছেন, ইহুদি বসতি স্থাপনকারীরা গতকাল বুধবার ভোরে রামাল্লার কাছে অবস্থিত একটি গ্রামের মসজিদে আগুন দিয়েছে। মসজিদটি ‘শিলো’ নামের এক ইহুদি বসতির কাছে অবস্থিত। এর আগে গভীর রাতে ইসরায়েলি শহর শাফারামে অবস্থিত একটি প্রাচীন সিনাগগ (ইহুদি উপাসনালয়) লক্ষ্য করে কেউ ককটেল নিক্ষেপ করে।এদিকে গত মে মাসে এক ফিলিস্তিনি কিশোরকে গুলি করে হত্যার অভিযোগে এক ইসরায়েলি সীমান্ত পুলিশকে গতকাল গ্রেপ্তার করা হয়েছে।
