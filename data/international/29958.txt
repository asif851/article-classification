
ইউরোপীয় ইউনিয়ন তার সদস্য দেশগুলোকে সিরিয়া ও ইরিত্রিয়ার ৪০ হাজার আশ্রয়প্রার্থীকে আশ্রয় দেওয়ার কথা বলেছে। গত দুই বছরে গ্রিস ও ইতালিতে আসা এ অভিবাসীদের কোটা পদ্ধতির মাধ্যমে ইউরোপের বিভিন্ন দেশে আশ্রয় দেওয়া হবে। আজ বুধবার বিবিসিতে প্রকাশিত এক সংবাদে এ তথ্য জানা গেছে।ইউরোপীয় কমিশনের সাম্প্রতিক পরিকল্পনা অনুযায়ী, জার্মানি, গ্রিস ও ফ্রান্স এ আশ্রয়প্রার্থীদের অধিকাংশকে গ্রহণ করবে। তবে কোটা পদ্ধতির মাধ্যমে এভাবে অভিবাসীদের গ্রহণ করা নিয়ে কমিশনভুক্ত বেশ কয়েকটি রাষ্ট্রের মধ্যে বিতর্ক দেখা দিয়েছে। যুক্তরাজ্য ইতিমধ্যে বলেছে, তারা এ প্রক্রিয়ায় অংশগ্রহণ করবে না। ফ্রান্সের প্রধানমন্ত্রী ম্যানুয়েল ভালস বলেছেন, আশ্রয় পাওয়া তাদের অধিকার, কিন্তু কোটার বিষয় নয়।এ ছাড়া স্পেন, হাঙ্গেরি, স্লোভাকিয়া ও ইস্তোনিয়াও এ নিয়ে তাদের দ্বিমতের কথা বলেছে। তবে ইউরোপীয় কমিশনের সংসদে ভোটের পর এ বিষয়ে চূড়ান্ত সিদ্ধান্ত গ্রহণ করা হবে।পরিকল্পনা অনুযায়ী ২০১৫ সালের ১৫ এপ্রিলের পর যেসব অভিবাসী গ্রিস ও ইতালিতে এসেছেন, মূলত তাঁদের আশ্রয় দেওয়া হবে। তবে মাল্টার নাগরিকেরাও এ সুবিধা পেতে পারেন।এর আগে এ মাসের শুরুতেও বিভিন্ন দেশে সংঘাতের ফলে পালিয়ে বেড়ানো নাগরিকদের আশ্রয় দেওয়ার ঘোষণা দিয়েছিল ইউরোপীয় ইউনিয়ন। সে সময় এ রকম প্রায় ২০ হাজার নাগরিককে আশ্রয় দেওয়ার ঘোষণা দেওয়া হয়।পরিকল্পনায় বলা হয়েছে, জার্মানি আট হাজার ৭৬৩ জন, ফ্রান্স ছয় হাজার ৭৫২ জন ও স্পেন চার হাজার ২৮৮ জনকে আশ্রয় দেবে। দেশগুলো একজন ব্যক্তিকে আশ্রয় দেওয়ার জন্য ছয় হাজার ইউরো করে পাবে।
এ বছর প্রায় আঠার শত লোক ভূমধ্যসাগর পাড়ি দিতে গিয়ে মারা গেছেন। জাতিসংঘের হিসেব অনুযায়ী, আরও প্রায় ৬০ হাজার লোক ভয়ানক এ পথ পাড়ি দেওয়ার চেষ্টা করেছেন। এদের বেশির ভাগই দেশে চলা সংঘাত এবং দারিদ্র্যের কারণে দেশ থেকে পালানোর চেষ্টা করেন। বিশেষ করে সিরিয়া, ইরিত্রিয়া, নাইজেরিয়া ও সোমালিয়ার নাগরিকেরা।
কমিশনের হিসেব অনুযায়ী বর্তমানে ইতালিতে অভিবাসীদের চাপ স্বাভাবিকের তুলনায় ২৭৭ শতাংশ বেড়েছে, গ্রিসে বেড়েছে ১৫৩ শতাংশ। জাতিসংঘ মহাসচিব বান কি মুনও সম্প্রতি ইউরোপকে অভিবাসীদের আরও সহায়তার কথা বলেছেন।
