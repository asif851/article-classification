
উপমহাদেশের প্রখ্যাত কবিয়াল বিজয় সরকার প্রসঙ্গে ঢাকার বাংলা একাডেমির মহাপরিচালক শামসুজ্জামান খান বলেছেন, ‘বিজয় সরকার ছিলেন আমাদের জনপ্রিয় এক লোককবি। বাংলা সংস্কৃতির জাগরণে তিনি ছিলেন এক অন্যতম সৈনিক।’আজ শনিবার কলকাতার ঐতিহ্যবাহী বঙ্গীয় সাহিত্য পরিষদ মিলনায়তনে বিজয় সরকারের স্মরণে আয়োজিত এক আলোচনা সভায় মূল আলোচকের বক্তব্যে শামসুজ্জামান খান এ মন্তব্য করেন। যৌথভাবে অনুষ্ঠানটির আয়োজন করে লোককবি বিজয় সরকার স্মারক সমিতি ও বঙ্গীয় সাহিত্য পরিষদ ।শামসুজ্জামান খান তাঁর আলোচনায় বিজয় সরকারের জীবন, বাউল গান আর সংগীতজীবনের নানা দিক তুলে ধরেন। এরপর বিজয় সরকারের গানের একটি নতুন সিডির মোড়ক উন্মোচন করেন তিনি। পশ্চিমবঙ্গের নদীয়া জেলার নৈহাটির লালন একাডেমি এই সিডিটি প্রকাশ করেছে।বঙ্গীয় সাহিত্য পরিষদের সভাপতি বারিদবরণ ঘোষের সভাপতিত্বে আলোচনায় আরও অংশ নেন কলকাতায় নিযুক্ত বাংলাদেশের উপহাইকমিশনার আবিদা ইসলাম, পশ্চিমবঙ্গের যতীন্দ্রনাথ রায় ও শক্তিসাধন মুখোপাধ্যায়।
অনুষ্ঠানে বিজয় সরকারের গান পরিবেশন করেন উমা সরকার ও তাপসী রায় চৌধুরী।
১৯০৩ সালের ১৬ ফেব্রুয়ারি বাংলাদেশের নড়াইল জেলায় বিজয় সরকারের জন্ম। তিনি চার শতাধিক গান লিখেছেন।
