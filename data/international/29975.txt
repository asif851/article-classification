

পাকিস্তানের অধিকাংশ প্রেক্ষাগৃহ ভারতীয় চলচ্চিত্রের প্রদর্শনী বন্ধের ঘোষণা দিয়েছে। দেশটির সশস্ত্র বাহিনীর প্রতি সংহতি দেখিয়ে এই পদক্ষেপ নেওয়ার কথা জানিয়েছে প্রেক্ষাগৃহ কর্তৃপক্ষ। আজ শনিবার বিবিসি অনলাইনের প্রতিবেদনে এই তথ্য জানানো হয়।
খবরে বলা হয়, পাকিস্তানের লাহোর, করাচি ও ইসলামাবাদের প্রেক্ষাগৃহে ভারতীয় চলচ্চিত্রের প্রদর্শনী বন্ধের ঘোষণা দেওয়া হয়েছে।
সীমান্তে দুই দেশের সেনাবাহিনী মধ্যে চলমান উত্তেজনাকর পরিস্থিতির ধারাবাহিকতায় পাকিস্তানে ভারতীয় চলচ্চিত্রের প্রদর্শনী বন্ধের ঘোষণা এল।
পাকিস্তানে ভারতীয় চলচ্চিত্র বেশ জনপ্রিয়।
পাকিস্তানে ভারতীয় চলচ্চিত্রের প্রদর্শনী বন্ধের ঘোষণার সঙ্গে সংশ্লিষ্টরা বলছেন, তাঁরা স্বতঃস্ফূর্তভাবে সিদ্ধান্তটি নিয়েছেন। অন্তত কয়েক সপ্তাহ কিংবা দুই দেশের মধ্যকার সম্পর্ক স্বাভাবিক না হওয়া পর্যন্ত সিদ্ধান্তটি বলবৎ হতে পারে। এতে হয়তো তাঁদের ব্যবসায়িক ক্ষতিও হবে।
গত বৃহস্পতিবার ভারতীয় চলচ্চিত্র নির্মাতাদের একটি সংগঠন পাকিস্তানি তারকাদের বলিউডে কাজ করার ওপর নিষেধাজ্ঞা দেয়।
ভারতের একজন ডানপন্থী রাজনীতিবিদ পাকিস্তানি তারকাদের দেশে ফেরত পাঠানোর ঘোষণা দেন।
ভারত-পাকিস্তানের মধ্যকার তিক্ত সম্পর্কের প্রভাব এর আগেও দেশ দুটির সংস্কৃতিজগতে পড়তে দেখা গেছে।
