
যুক্তরাষ্ট্রের প্রেসিডেন্ট হিসেবে ডোনাল্ড ট্রাম্প দায়িত্ব গ্রহণের আগেই অভিবাসীদের অধিকার রক্ষায় উদ্যোগী হয়েছে কয়েকটি অঙ্গরাজ্য। অভিবাসীবহুল ক্যালিফোর্নিয়া অঙ্গরাজ্যের আইনসভায় তো রীতিমতো অবৈধ অভিবাসীদের বিতাড়নে সহায়তা না করতে আইন প্রস্তাবও করা হয়েছে। অঙ্গরাজ্যের সিনেট প্রেসিডেন্ট কেভিন ডি লিওন গত বুধবার বিলটি উপস্থাপন করার সময় বলেন, ‘অবৈধদের বিতাড়নের নামে মায়ের কাছ থেকে ছেলেকে বিচ্ছিন্ন করার প্রয়াসের সঙ্গে আমরা নেই।’
উপস্থাপিত ক্যালিফোর্নিয়া সিনেট বিল ৫৪-এ বলা হয়েছে, স্কুল, কলেজ, হাসপাতাল, আদালত ভবনসহ সেবাদানকারী প্রতিষ্ঠানে অভিবাসন আইনের কড়াকড়ি প্রয়োগ করা হবে না। এসব প্রতিষ্ঠান থেকে কেন্দ্রীয় সরকারের কাছে অবৈধ অভিবাসীদের কোনো তথ্যও দেওয়া হবে না।
কেভিন ডি লিওন আরও বলেন, ‘লাখো অভিবাসী অঙ্গরাজ্যের স্বপ্নপূরণে অবদান রাখছেন। আমাদের স্থানীয় সংস্থাগুলোকে ব্যবহার করে কেন্দ্রীয় সরকারের অভিবাসনবিরোধী কার্যক্রম বাস্তবায়ন করতে দেওয়া হবে না।’
মার্কিন প্রেসিডেন্ট নির্বাচনে রিপাবলিকান পার্টির বিজয়ী প্রার্থী ট্রাম্প তাঁর প্রচারণার সময় থেকেই হুঁশিয়ারি দিয়ে আসছেন, অভিবাসীদের দেশ থেকে বের করে দেবেন তিনি। নির্বাচিত হওয়ার পর আবারও অবৈধ অভিবাসী ও অপরাধীদের দ্রুত বিতাড়ন করবেন বলে ঘোষণা দেন তিনি। শুধু ক্যালিফোর্নিয়াতেই প্রায় ২৩ লাখ অবৈধ অভিবাসীর বাস বলে ধারণা করা হয়। তাঁদের মধ্যে হিস্পানিকের সংখ্যাই বেশি।
এর আগে নিউইয়র্কের গভর্নর এন্ড্রু কোমো এবং সিটি মেয়র বিল ডি ব্লাজিও ঘোষণা দেন, কেন্দ্রীয় সরকারের অভিবাসী বিতাড়ন প্রক্রিয়ায় তাঁরা সহযোগিতা করবেন না।
