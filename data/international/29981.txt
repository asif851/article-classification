
মার্কিন প্রেসিডেন্ট নির্বাচনে জয়ী ডোনাল্ড ট্রাম্প তাঁর বিতর্কিত দাতব্য প্রতিষ্ঠান বন্ধের পরিকল্পনা করছেন। গতকাল শনিবার এক বিবৃতিতে এই ঘোষণা দেন তিনি। বার্তা সংস্থা রয়টার্সের প্রতিবেদনে এ তথ্য জানানো হয়।ডোনাল্ড জে ট্রাম্প ফাউন্ডেশনের কাজের স্বচ্ছতা নিয়ে তদন্ত করছেন নিউইয়র্কের অ্যাটর্নি জেনারেল। এরই মধ্যে ট্রাম্পের কাছ থেকে তাঁর দাতব্য প্রতিষ্ঠানটি বন্ধ করে দেওয়ার পরিকল্পনার বিষয়ে ঘোষণা এল।বিবৃতিতে ট্রাম্প বলেন, তাঁর দাতব্য প্রতিষ্ঠান অনেক ভালো কাজ করেছে। কিন্তু প্রেসিডেন্টের দায়িত্ব পালনকালে স্বার্থের দ্বন্দ্ব দেখা দিতে পারে—এমন যেকোনো বিষয় এড়াতে চান তিনি।নিজের দাতব্য প্রতিষ্ঠান বন্ধের প্রত্যয় ব্যক্ত করেন ট্রাম্প।তবে কবে নাগাদ এই দাতব্য প্রতিষ্ঠান বন্ধ করে দেওয়া হবে, তার কোনো সময়সীমা দেননি তিনি।নিউইয়র্কের অ্যাটর্নি জেনারেলের দপ্তর থেকে বলা হয়েছে, তদন্ত চলাকালে ট্রাম্প তাঁর ফাউন্ডেশন বন্ধ করতে পারবেন না।
আগামী ২০ জানুয়ারি প্রেসিডেন্টে দায়িত্ব নেবেন ট্রাম্প। তিনি বারাক ওবামার স্থলাভিষিক্ত হবেন।
