
যুক্তরাষ্ট্রের প্রেসিডেন্ট নির্বাচনের পর কয়েকটি অঙ্গরাজ্যে ভোট পুনর্গণনার উদ্যোগে চটেছেন ভোটে জয়ী ডোনাল্ড ট্রাম্প। শুক্রবার উইসকনসিন অঙ্গরাজ্যের ভোট পুনরায় গণনার প্রক্রিয়া শুরু হয়েছে। এই পদক্ষেপকে ষড়যন্ত্র হিসেবে আখ্যায়িত করেছেন ট্রাম্প। গত শনিবার এক বার্তায় ট্রাম্প তাঁর বিজয়ের প্রতি ‘শ্রদ্ধা প্রদর্শনের’ দাবি করেছেন। বলেছেন, তাঁর জয়কে ‘চ্যালেঞ্জ এবং কলুষিত’ করা উচিত হবে না।প্রেসিডেন্ট নির্বাচনে গ্রিন পার্টির প্রার্থী জিল স্টেইন উইসকনসিন অঙ্গরাজ্যের ভোট নতুন করে গণনার জন্য দাবি করেন। তিনি এ জন্য যে নির্ধারিত ফি দিতে হয় অনলাইন আবেদনের মাধ্যমে তা-ও সংগ্রহ করেন। এর পরিপ্রেক্ষিতে সেখানে নতুন করে ভোট গণনার উদ্যোগের কথা জানায় নির্বাচনী কর্তৃপক্ষ। এর পরিপ্রেক্ষিতে এক টুইটার বার্তায় ট্রাম্প অভিযোগ করেছেন, গ্রিন পার্টি ভোট পুনর্গণনার ‘অসম্ভব দাবি’ তুলে নিজেদের পকেট ভরার চেষ্টা করছে। আর এতে সায় দিচ্ছেন পরাজিত ও মানসিকভাবে ভেঙে পড়া ডেমোক্র্যাটরা।এক বার্তায় ট্রাম্প বলেন, ‘জনগণ তাঁদের মতামত দিয়েছেন। নির্বাচনের রাতেই হিলারি ফোন করে আমাকে অভিনন্দন জানান এবং হার মেনে নেন। তখন হিলারি বলেছিলেন, “আমাদের এই ফলাফল মেনে নিতে হবে এবং সামনের দিকে এগিয়ে যেতে হবে।”’ট্রাম্প আরও বলেন, ‘এটা উল্লেখ করা প্রয়োজন যে, কয়েক কোটি ভোটারের ভোটে আমরা ৩০৬টি ইলেকটোরাল কলেজ ভোট পেয়েছি। ১৯৮৮ সালের পরে এটা কোনো রিপাবলিকান প্রার্থীর পাওয়া সবচেয়ে বেশিসংখ্যক ইলেকটোরাল ভোট।’প্রেসিডেন্ট নির্বাচনে যান্ত্রিক কৌশলের মাধ্যমে ভোট কারচুপির অভিযোগ ওঠা তিন অঙ্গরাজ্যের মধ্যে প্রথম দফায় উইসকনসিন অঙ্গরাজ্যে ভোট পুনর্গণনার আবেদন জানানো হয়েছে। গত শুক্রবার জিল স্টেইন উইসকনসিনের নির্বাচন কমিশনে আবেদনটি জমা দেন। কারচুপির অভিযোগ ওঠা অপর দুই অঙ্গরাজ্য মিশিগান ও পেনসিলভানিয়ায়ও শিগগিরই ভোট পুনর্গণনার আবেদন করার অঙ্গীকার করেছেন তিনি। হিলারি শিবিরের নির্বাচন-বিষয়ক আইনজীবী মার্ক এলিয়াস বলেছেন, ভোট প্রক্রিয়ায় কোনো ধরনের কারচুপি হয়েছে কি না, তা খতিয়ে দেখার জন্য হিলারি শিবির ও এর বাইরের বিশেষজ্ঞরা ফল বিশ্লেষণ করছেন। নির্বাচনে কারচুপির উদ্দেশ্যে কোনো হ্যাকিং করা হয়েছে এমন প্রমাণ এখনো পাওয়া যায়নি। তবে যে মার্কিনরা হিলারিকে ভোট দিয়েছেন, তাঁদের অনুরোধের কারণে সত্যিই স্বচ্ছতার সঙ্গে ভোট গণনা হয়েছে কি না, তা জানার জন্য পুনর্গণনা প্রক্রিয়ায় অংশ নেবে হিলারি শিবির।
