
এবার দেশের সবচেয়ে জনবহুল নগর নিউইয়র্ক সিটিতে ভোট চাইলেন ডেমোক্রেটিক পার্টির প্রেসিডেন্ট মনোনয়নপ্রার্থী হিলারি ক্লিনটন। গত সোমবার বাংলাদেশি অভিবাসীদের প্রাণকেন্দ্র হিসেবে পরিচিত জ্যাকসন হাইটসে এসেছিলেন হিলারি। ১৯ এপ্রিল নিউইয়র্ক অঙ্গরাজ্যে প্রেসিডেন্ট নির্বাচনের প্রার্থী বাছাইপর্বের পরবর্তী নির্বাচন। তার আগে বিশ্বের সবচেয়ে বহুজাতিক অঞ্চল হিসেবে পরিচিত কুইন্স বরোর বাসিন্দাদের কাছে ভোট চাইলেন হিলারি।ডেমোক্রেটিক পার্টির ও অভিবাসী নাগরিকদের বিভিন্ন সংগঠনের নেতাদের উপস্থিতিতে হিলারি কুইন্সের দীর্ঘদিনের বাসিন্দা, রিপাবলিকান পার্টির শীর্ষস্থানীয় মনোনয়নপ্রার্থী ডোনাল্ড ট্রাম্পের তীব্র সমালোচনা করেন। সাবেক ফার্স্ট লেডি বলেন, এই অঞ্চলে তাঁর (ট্রাম্পের) জন্ম হলে কী হবে, তিনি মোটেই বিভিন্ন জাতিগোষ্ঠীর বৈচিত্র্য সম্মানের সঙ্গে গ্রহণ করেন না। ‘জ্যাকসন ডাইনারস’ নামে এক রেস্তোরাঁয় হিলারি অল্প সময়ের জন্য স্থানীয় জনপ্রতিনিধিদের সঙ্গে মতবিনিময় করেন। বেরিয়ে যাওয়ার মুখে সাংবাদিকদের প্রশ্নের জবাব দেন তিনি। এ সময় হিলারির সঙ্গে ছিলেন মার্কিন কংগ্রেসে বাংলাদেশ ককাসের সহ-প্রধান কংগ্রেসম্যান জোসেফ ক্রাউলি। তিনি উপস্থিত দর্শকদের সঙ্গে হিলারিকে পরিচয় করিয়ে দেওয়ার সময় জানান, এখানে বসবাসকারী অভিবাসীরা প্রতিনিয়ত বৈষম্যের মুখোমুখি হয়ে থাকেন। জবাবে হিলারি বলেন, ট্রাম্প যে রাজনীতির সমর্থক, তা কোনোভাবেই গ্রহণযোগ্য নয়।এদিকে সোমবার বার্তা সংস্থা এপির নেওয়া এক জনমত জরিপের ফলাফল প্রকাশিত হয়েছে। এই জরিপ অনুসারে অধিকাংশ মার্কিন নাগরিক অভিবাসন, স্বাস্থ্যসেবা ও সুপ্রিম কোর্টে সঠিক বিচারক মনোনয়ন প্রশ্নে ট্রাম্পের চেয়ে হিলারির নেতৃত্বের প্রতি বেশি আস্থা পোষণ করেন। তবে অর্থনীতির প্রশ্নে হিলারি ও ট্রাম্পের প্রতি সমর্থন প্রায় সমান।
