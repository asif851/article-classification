
রিপাবলিকান পার্টির প্রার্থী ডোনাল্ড ট্রাম্পকে ঘায়েল করতে গতকাল বুধবার ডেমোক্রেটিক পার্টির হিলারি ক্লিনটন নতুন একটি নির্বাচনী বিজ্ঞাপন প্রকাশ করেছেন। আউটসোর্সিং-বিষয়ক ওই বিজ্ঞাপনে বাংলাদেশের নাম ব্যবহার করা হয়েছে।ট্রাম্পের সঙ্গে একটি পুরোনো সাক্ষাৎকার ব্যবহার করে বিজ্ঞাপনে দেখানো হয়, ট্রাম্পের নামযুক্ত বিভিন্ন পণ্য মোট ১২টি দেশে প্রস্তুত হয়। এর মধ্যে বাংলাদেশে প্রস্তুত হয় ট্রাম্প শার্ট। বিজ্ঞাপনে ‘এই জামা কোথায় তৈরি?’—এমন প্রশ্নে ট্রাম্প প্রথমে বলেন, ‘কী জানি, হবে কোথাও।’ ট্রাম্পকে জামার লেবেল দেখিয়ে বলা হয়, জামা তৈরি হয়েছে বাংলাদেশে।তখন ট্রাম্প ত্বরিত জবাব দেন, ‘খুব ভালো জামা।’দর্শকদের উচ্চ হাস্যরোলের মুখে ট্রাম্প যোগ করেন, ‘আমরা বাংলাদেশের মানুষের কর্মসংস্থান করেছি। সে দেশের মানুষেরও তো কাজের সুযোগ চাই।’
ট্রাম্পের নির্বাচনী প্রচারের অন্যতম স্লোগান ‘সবার আগে আমেরিকা’ (আমেরিকা ফার্স্ট)।
গত সপ্তাহে অনুষ্ঠিত ডেমোক্রেটিক পার্টির জাতীয় সম্মেলনে অনেক বক্তা স্মরণ করিয়ে দেন, মুখে মুখে ‘সবার আগে আমেরিকা’ বললেও ট্রাম্প নিজে আমেরিকায় প্রস্তুত পণ্য বাজারজাতকরণের বদলে বাংলাদেশ ও চীনের মতো দেশ থেকে সেসব পণ্য কিনে আনছেন।  হিলারি গতকাল ডেনভারে টাই প্রস্তুতকারী একটি কারখানা পরিদর্শন করেন। এ সময় তিনি প্রশ্ন করেন, ‘বিদেশ থেকে না কিনে ডেনভারে তৈরি টাই কেন কেনেন না ট্রাম্প?’হিলারি বলেন, ট্রাম্প ওহাইওর বদলে মেক্সিকো থেকে কেনেন স্যুট। পেনসিলভানিয়ার বদলে তুরস্ক থেকে কেনেন আসবাবপত্র। উইসকনসিন থেকে না কিনে ভারত থেকে কেনেন ছবির ফ্রেম।যুক্তরাষ্ট্রের অনেক বৃহৎ ব্যবসা প্রতিষ্ঠান তাদের ব্যবসা গুটিয়ে বিদেশে পুঁজি বিনিয়োগ করছে। ফলে, আমেরিকার শ্রমবাজার সংকুচিত হয়ে আসছে। এই প্রেক্ষাপটে ট্রাম্প বলেছেন, তিনি প্রেসিডেন্ট হলে আমেরিকান কোম্পানিগুলোকে দেশে ফিরে আসতে বাধ্য করবেন।কিন্তু বাস্তবতা হলো, ট্রাম্প নিজেই তাঁর বিভিন্ন বাজারজাত পণ্য আমেরিকায় প্রস্তুত করার বদলে বিদেশে ‘আউট সোর্স’ করে দিয়েছেন। ওই দেশগুলোর একটি বাংলাদেশ। এই সূত্র ধরেই এবার ট্রাম্পকে ঘায়েল করতে নেমে পড়েছে ডেমোক্র্যাট শিবির।
