
২৬ জন শিশুকে ধর্ষণ ও যৌন নিপীড়নের দায়ে চীনের এক সাবেক স্কুলশিক্ষকের মৃত্যুদণ্ড কার্যকর করা হয়েছে। দেশটির রাষ্ট্রীয় গণমাধ্যম সিনহুয়ার খবরে এ তথ্য জানানো হয়।
সিনহুয়ার বরাত দিয়ে আজ শুক্রবার এএফপির খবরে জানানো হয়, গতকাল বৃহস্পতিবার প্রাথমিক স্কুলের সাবেক ওই শিক্ষক লি জিশুনের মৃত্যুদণ্ড কার্যকর করা হয়। চার থেকে ১১ বছরের ২৬ জন শিশুকে ধর্ষণ ও যৌন নিপীড়নের দায়ে তিনি দোষী সাব্যস্ত হয়েছেন। ২০১১ ও ২০১২ সালে এ ঘটনা ঘটে। স্কুলের শিশুদের থাকার ডরমিটরি বা শ্রেণিকক্ষে বিভিন্ন সুযোগে লি জিশুন এসব অপরাধ করতেন।
চীনের উত্তর পশ্চিমাঞ্চলের প্রদেশ গানসুর তিয়ানসুই আদালতে লিকে মৃত্যুদণ্ডাদেশ দেওয়া হয়। গুরুতর অপরাধের জন্য তাঁকে সর্বোচ্চ শাস্তি দেওয়া হয়।
চীনের সুপ্রিম পিপলস কোর্ট বলছে, সম্প্রতি দেশটিতে শিশুদের যৌন নিপীড়নের ঘটনা বাড়ছে। ২০১২ থেকে ২০১৪ সালের মধ্যে সেখানে এ ধরনের সাত হাজারের বেশি ঘটনা ঘটেছে।
