
মিয়ানমারের রাখাইন রাজ্য থেকে প্রাণভয়ে পালিয়ে আসা রোহিঙ্গা শরণার্থীদের আশ্রয় মিলবে মালয়েশিয়ায়। দেশটির সরকার রোহিঙ্গাদের সাময়িকভাবে থাকতে দিতে রাজি হয়েছে। মালয়েশিয়ার মেরিটাইম এজেন্সির পরিচালক জুলকিফলি আবু বাকার শুক্রবার বার্তা সংস্থা রয়টার্সকে এ খবর জানান। 
রুশ বার্তা সংস্থা ইতার-তাস জানায়, নৌপথ দিয়ে অবৈধভাবে মালয়েশিয়ায় প্রবেশকারীদের সাধারণত প্রয়োজনীয় সহযোগিতা দিয়ে ফেরত পাঠানোর ব্যবস্থা করা হয়। কিন্তু, মানবিকতার দিক বিবেচনা করে রোহিঙ্গাদের সঙ্গে তা করা হবে না। তাঁরা সাময়িকভাবে থাকার সুযোগ পাবে। বর্তমানে মালয়েশিয়ায় ১ লাখ রোহিঙ্গা অবস্থান করছে। মালয়েশিয়ার মেরিটাইম এজেন্সির পরিচালক জুলকিফলি আবু বাকার বলেন, পালিয়ে আসা রোহিঙ্গারা বিশেষ অভিবাসন কেন্দ্রে থাকার সুযোগ পাবে। এসব কেন্দ্রে সাধারণত পাসপোর্ট ও ভিসা ছাড়া মালয়েশিয়ায় আসা বিদেশিদের রাখা হয়।গত ২৫ আগস্ট মিয়ানমারের কয়েকটি তল্লাশিচৌকিতে উগ্রবাদীদের হামলার সূত্র ধরে রাখাইনে দমন অভিযান শুরু করে মিয়ানমার সেনাবাহিনী ও পুলিশ। পালিয়ে আসা রোহিঙ্গারা সীমান্তের ওপারে সেনাবাহিনীর হত্যা, ধর্ষণ, ঘরবাড়িতে অগ্নিসংযোগ ও পরিকল্পিত দমন অভিযানের বিবরণ দিচ্ছে। সূত্র: ইতার-তাস।
