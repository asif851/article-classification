
যুক্তরাজ্যের ৬২ বছর বয়সী মারিয়া মার্টিন এক বেডরুমের একটি ফ্ল্যাটে থাকেন। প্রতিবন্ধী এই বিধবা নিজ ফ্ল্যাটে শুধু বিদ্যুত্ ব্যবহার করেন। অথচ গ্যাস ব্যবহার-বাবদ তাঁর কাছে এক কোটি ২৮ লাখ ৮৩ হাজার ৪০০ টাকার বিল আসে। তবে ভুল বিল করার জন্য মারিয়ার কাছে ক্ষমা চেয়েছে কর্তৃপক্ষ।‘ডেইলি মেইল’ পত্রিকায় প্রকাশিত প্রতিবেদনে জানানো হয়, চলতি সপ্তাহে মারিয়ার চিঠির বাক্সে বিলগুলো পাঠায় ব্রিটিশ গ্যাস করপোরেশন। এই বিলের পরিমাণ ছিল এক লাখ চার হাজার ৯৪৮ পাউন্ড প্রায়। বিল দেখে রীতিমতো বিস্মিত হন মারিয়া। কারণ, তিনি তাঁর ফ্ল্যাটে কোনো গ্যাস ব্যবহার করেন না, শুধু বিদ্যুত্ ব্যবহার করেন।মারিয়া জানান, যে পরিমাণ গ্যাসবিল এসেছে, তাঁর ফ্ল্যাটটির দামও এত হবে না। তা ছাড়া, এত গ্যাস একজনের পক্ষে ব্যবহার করাও সম্ভব নয়।ভুতুড়ে এই বিল পাওয়ার পর ব্রিটিশ গ্যাস করপোরেশনের সঙ্গে যোগাযোগ করেন মারিয়া। অভিযোগ যাচাই-বাছাই করে কর্তৃপক্ষ দেখতে পায়, ভুল করে তারা সব ফ্ল্যাটের গ্যাস বিল মারিয়ার নামে পাঠিয়েছে। ভুলের জন্য ক্ষমা চায় কর্তৃপক্ষ।
