
প্রচণ্ড গরম। তাপমাত্রা ৪৬ ডিগ্রি ছুঁইছুঁই। গরমে অতিষ্ঠ হয়ে অদ্ভুত কাণ্ড ঘটালেন এক ব্যক্তি।
ঘটনাটি ভারতের ওডিশা রাজ্যের তিতলাগড় এলাকায়।
এনডিটিভিতে এনএনআইয়ের এক ভিডিওতে দেখা যায়, ওই ব্যক্তি (নাম জানা যায়নি) রাস্তার ধারে বসে একটি কড়াইয়ে ডিম ভাঙলেন। এরপর রোদে উত্তপ্ত রাস্তার ওপর কড়াইশুদ্ধ ডিমটি রাখলেন। উদ্দেশ্য ডিম ভাজা।
অবাক কাণ্ড। চুলা ছাড়াই সেই তাপে এক মিনিট পার হতে না হতেই ডিমটি ভাজাভাজা হয়ে গেল। এই ভিডিও ৫০০ বার টুইট করা হয়েছে। অনেকে ব্যাপারটি বিশ্বাসই করতে চাননি।
আবহাওয়াবিদরা বলছেন, তিতলাগড়ের তাপমাত্রা ৪৫.৫ ডিগ্রি।
