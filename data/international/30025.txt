
যুক্তরাষ্ট্র ও দক্ষিণ কোরিয়ার বিরুদ্ধে ‘সরাসরি ব্যবস্থা’ নেওয়ার হুমকি দিয়েছে উত্তর কোরিয়া। পিয়ংইয়ংয়ের একের পর এক পারমাণবিক ক্ষেপণাস্ত্র পরীক্ষা চালিয়ে যাওয়ার ঘটনায় ওয়াশিংটন ও সিউল ক্ষেপণাস্ত্ররোধী আগাম প্রতিরক্ষাব্যবস্থা মোতায়েনের ঘোষণা দিয়েছে। এর পরিপ্রেক্ষিতে পিয়ংইয়ং এই হুমকি দিয়েছে বলে আজ সোমবার এএফপির খবরে জানানো হয়।সম্প্রতি উত্তর কোরিয়া কয়েকটি ক্ষেপণাস্ত্র ও পারমাণবিক অস্ত্র পরীক্ষা চালায়। এ ঘটনায় যুক্তরাষ্ট্র ও দক্ষিণ কোরিয়া দক্ষিণাঞ্চলে ক্ষেপণাস্ত্ররোধী টার্মিনাল হাই অলটিচুড এরিয়া ডিফেন্স স্থাপন করবে বলে ঘোষণা দেয়। এর মাধ্যমে শত্রুর ছোড়া ক্ষেপণাস্ত্র দূর থেকেই ধ্বংস করা যাবে। অবশ্য এখনো তারা ঘোষণা দেয়নি যে কখন, কোথায় এ ব্যবস্থা মোতায়েন করা হবে। তবে তারা বলেছে, স্থান বাছাইয়ের বিষয়টি এখন শেষ পর্যায়ে। এ ব্যাপারে উত্তর কোরিয়ার সামরিক সূত্রের বিবৃতির বরাত দিয়ে বার্তা সংস্থা কেসিএনএর খবরে জানানো হয়, দক্ষিণ কোরিয়ার ভেতর ওই প্রতিরক্ষাব্যবস্থার অবস্থান ও স্থান সম্পর্কে যখনই জানা যাবে, ওই মুহূর্ত থেকে ওই ব্যবস্থার পুরোপুরি নিয়ন্ত্রণ নিতে পাল্টা কায়িক ব্যবস্থা নেবে তারা।
