
ভারতের পাতিয়ালার সাবেক মহারাজার ফরমাশে তৈরি একটি রুপার ডিনার সেট নিলামে ৩০ লাখ ডলারে বিক্রি হয়েছে। লন্ডনের ক্রিস্টিজ নিলামঘর থেকে নাম উল্লেখ না করা একজন ক্রেতা এক হাজার ৪০০ পিসের সেটটি কিনেছেন। সোনার প্রলেপ দেওয়া প্রতিটি তৈজসপত্রে রয়েছে দৃষ্টিনন্দন নকশা। সেটটির ওজন প্রায় ৫০০ কেজি। ১৯২২ সালে প্রিন্স অব ওয়েলসের পাতিয়ালা সফর উপলক্ষে মহারাজা ভূপিন্দর সিং এটি লন্ডন থেকে ফরমাশ করে তৈরি করিয়েছিলেন। প্রিন্সের তিন দিনের পাতিয়ালা সফরের শেষ দিন ২৪ ফেব্রুয়ারি ছিল একটি রাজকীয় ভোজসভা। সেই প্রিন্স অব ওয়েলসই পরে রাজা অষ্টম এডওয়ার্ড হন।এক বিবৃতিতে ক্রিস্টিজ বলেছে, ‘বিশেষ বিক্রির’ অংশ হিসেবে সেটটি বিক্রি হয়। পাঞ্জাবে অবস্থিত পাতিয়ালা ছিল ব্রিটিশ ভারতের সবচেয়ে ধনাঢ্য দেশীয় রাজ্যগুলোর একটি। শৌখিন ও জাঁকজমকপূর্ণ জীবনযাপনের জন্য বিখ্যাত এ রাজ্যের মহারাজা ভূপিন্দর সিং প্রথম ভারতীয় হিসেবে নিজের জন্য বিমান কেনেন। গাড়ির ব্যাপারেও তাঁর বেশ আগ্রহ ছিল। তাঁর মোটর শোভাযাত্রায় ২০টি পর্যন্ত রোলস রয়েস দেখা গেছে।ভূপিন্দর সিং ভারতীয় ক্রিকেট দলের অধিনায়ক ছিলেন। ইতিহাসবিদেরা লিখেছেন, তিনি বেশ কয়েকবার বিয়ে করেন। প্রণয়ীর সংখ্যাও ছিল অনেক। বেশ কয়েকজন ছেলেমেয়ের বাবা হয়েছিলেন মহারাজা। বিবিসি।
