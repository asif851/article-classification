
একটি মার্কিন হেলিকপ্টারের জানালা খুলে জাপানের ওকিনাওয়ার একটি স্কুলের ওপর পড়েছে। এ ঘটনায় স্থানীয় লোকজনের সঙ্গে নতুন করে উত্তেজনার সৃষ্টি হলো।
জাপানের বার্তা সংস্থা কিয়োডো জানিয়েছে, জানালাটি স্কুলমাঠে বিধ্বস্ত হয়। এ ঘটনায় এক স্কুলছাত্র সামান্য আহত হয়েছে।
জাপানের মধ্যে ওকিনাওয়ার দক্ষিণাঞ্চলীয় দ্বীপে সর্বোচ্চসংখ্যক মার্কিন সেনার উপস্থিতি রয়েছে। কয়েক বছর ধরে বেশ কয়েকটি দুর্ঘটনা এবং অপরাধমূলক ঘটনার পরিপ্রেক্ষিতে মার্কিন ঘাঁটির বিরুদ্ধে স্থানীয় লোকজনের মধ্যে অসন্তোষ বেড়েই চলছে।
বার্তা সংস্থা রয়টার্সের খবরে বলা হয়েছে, জাপানের চিফ ক্যাবিনেট সেক্রেটারি ইয়োশিহাইড সুগা বলেছেন, ‘এ ধরনের দুর্ঘটনা কেবল স্কুল-সংশ্লিষ্ট ব্যক্তিদের মধ্যেই উদ্বেগের জন্ম দেয় না, ওকিনাওয়ার জনগণের মধ্যেও উদ্বেগের সৃষ্টি করে। এ ধরনের ঘটনা কখনোই ঘটা উচিত নয়।’
মার্কিন সামরিক বাহিনী এক বিবৃতিতে ঘটনার সত্যতা নিশ্চিত করে বলেছে, মার্কিন মেরিন কর্পস এয়ার স্টেশন ফুতেনমার বাইরে অবস্থিত একটি প্রাথমিক স্কুলের খেলার মাঠে তাদের একটি হেলিকপ্টারের জানালা খুলে পড়ে। বিবৃতিতে বলা হয়, ‘আমরা ঘটনাটিকে অত্যন্ত গুরুত্বের সঙ্গে দেখছি। স্থানীয় কর্তৃপক্ষের সঙ্গে সমন্বয়ের মাধ্যমে ঘটনার কারণ তদন্ত করা হচ্ছে। আমরা এ ঘটনার জন্য ক্ষমাপ্রার্থী।’
