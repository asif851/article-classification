
প্রেসিডেন্ট বারাক ওবামা এবং সাবেক পররাষ্ট্রমন্ত্রী হিলারি ক্লিনটনের মধ্যে সম্পর্কের টানাপোড়েন নিয়ে যুক্তরাষ্ট্রের রাজনৈতিক অঙ্গন এখন সরগরম। পদ ছাড়ার পর এই প্রথম প্রেসিডেন্ট ওবামার মধ্যপ্রাচ্য নীতির প্রকাশ্য সমালোচনা করেছেন একসময়ের ঘনিষ্ঠ সহযোগী হিলারি।যুক্তরাষ্ট্রে ২০১৬ সালের সম্ভাব্য প্রেসিডেন্ট পদপ্রার্থী হিলারি ক্লিনটনের বক্তব্য নিয়ে ডেমোক্রেটিক দলের মধ্যে তোলপাড় শুরু হয়েছে। বলা হচ্ছে, সেই নির্বাচন মাথায় রেখেই প্রেসিডেন্ট ওবামার নীতির সঙ্গে নিজের অবস্থানকে পৃথক করতে শুরু করেছেন হিলারি।এই প্রেক্ষাপটে গত বুধবার প্রেসিডেন্ট ওবামার সঙ্গে একই অনুষ্ঠানে উপস্থিত ছিলেন হিলারি ক্লিনটন। ম্যাসাচুসেটসের মার্থা’স ভিনিয়ার্ড দ্বীপে সপরিবারে অবকাশ যাপন করছেন প্রেসিডেন্ট। সেখানে ডেমোক্রেটিক দলের উপদেষ্টা ভারনন জর্ডানের স্ত্রীর ৮০তম জন্মদিনের অনুষ্ঠানে তাঁর সঙ্গে দেখা হয় হিলারি দম্পতির।এর আগে সেদিন বিকেলেই নিজের লেখা বই হার্ড চয়েস-এ অটোগ্রাফ দেন হিলারি ক্লিনটন। তখন সাংবাদিকদের প্রশ্নের জবাবে তিনি বলেন, প্রেসিডেন্ট ওবামাকে সাক্ষাতে আলিঙ্গন করা তাঁর পক্ষে মোটেই ‘হার্ড চয়েস’ হবে না। হিলারি বলেন, ‘বন্ধুদের মধ্যে যেমন কোনো বিষয় নিয়ে মতভিন্নতা থাকে, তেমনি আমাদের মধ্যে কোনো কোনো বিষয় নিয়ে মতভিন্নতা রয়েছে মাত্র।’গত সপ্তাহে এক সাক্ষাৎকারে সিরিয়ার বিদ্রোহীদের আরও অনেক আগে সহযোগিতা না দেওয়ায় প্রেসিডেন্ট ওবামার সমালোচনা করেন হিলারি।
