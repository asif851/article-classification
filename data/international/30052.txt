
ভারতের দক্ষিণের শহর চেন্নাইয়ের পুলিশ আজ গাড়ি ভাঙচুরের দায়ে তিনটি ছাগল আটক করেছে। টাইমস অব ইন্ডিয়া জানায়, পুলিশের একটি নতুন টহলযান ভেঙে ফেলার দায়ে ছাগলগুলোকে আটক করা হয়।পুলিশ বলছে, ছাগলগুলোকে ‘নিরাশ্রিত’ হিসেবে চেন্নাই শহরের কিলপক এলাকা থেকে আটক করা হয়েছে। এদের বিরুদ্ধে পুলিশের গাড়ি পায়ে মাড়িয়ে ভচকে দেওয়ার অভিযোগ আছে।কিলপক শহরের পুলিশ ছাগলগুলোর মালিক এক নারীর বিরুদ্ধেও অভিযোগ দাখিল করেছে। আটক করা ছাগলগুলোকে প্রাণীরক্ষা কমিটির (এসপিসিএ) কাছে সোপর্দ করা হয়েছে।
শহরের পুনামাল্লে মহাসড়কের পাশে অবস্থিত কিলপক থানার গাড়িগুলো সাধারণত থানার পাশের একটি পার্কের বড় গাছগুলোর নিচে রাখা হয়। ছাগলগুলোও ওই এলাকায় চড়ে বেড়াত।
পুলিশের দাবি, ছাগলগুলো প্রায়ই এলাকাবাসী ও দোকানদারদের সম্পত্তি নষ্ট করে। ইদানীং তারা সীমা ছাড়িয়ে গেছে। একজন কর্মকর্তা বলেন, ‘মাত্র দুদিন আগে গাড়িটি আমরা পেয়েছি।’
অভিযোগে বলা হয়েছে, প্রায় ১২টি ছাগল গাড়ির ওপরে উঠে ওয়াইপার ও কাচ ভেঙে ফেলেছে এবং পুরো গাড়ির রং চটিয়ে ফেলেছে।
ছাগলের মালিক ম্যারি অ্যারোজিনাথান (৩৭) শহরের শাস্ত্রি নগর এলাকায় বাস করেন। ম্যারি যদি চান যে পুলিশ ছাগলগুলোর বিরুদ্ধে দায়ের করা অভিযোগ প্রাথমিক তদন্ত প্রতিবেদনে পরিণত করুক, তবে তাঁকে মালিকানা দাবি করতে হবে। পুলিশ জানিয়েছে, ম্যারির বিরুদ্ধে গবাদিপশু নিয়ন্ত্রণে অবহেলার অভিযোগ মামলা করা হবে।
