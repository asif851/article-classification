
ফ্রান্সের উত্তরাঞ্চলে একটি যাত্রীবাহী ট্রেনে অস্ত্রশস্ত্রে সজ্জিত এক ব্যক্তিকে ধরে ফেলেছেন ট্রেনটির যাত্রী যুক্তরাষ্ট্রের দুই নাগরিক। আমস্টারডাম থেকে প্যারিসে যাওয়ার পথে গত শুক্রবার বিকেলে ফ্রান্সের উত্তরাঞ্চলের অ্যারাঁসের কাছে হাইস্পিড ট্রেন সার্ভিস থ্যালিসে এ ঘটনা ঘটে। ওই ঘটনায় দুজন আহত হয়েছেন। খবর এএফপি ও বিবিসির। ওই ঘটনার তদন্তে নিয়োজিত কর্মকর্তাদের প্রাথমিক তথ্য অনুযায়ী, ট্রেনের সশস্ত্র ব্যক্তিকে ধরে ফেলা ওই দুই মার্কিন নাগরিক সাবেক সেনাসদস্য। ট্রেনের টয়লেটে বন্দুকধারীর আগ্নেয়াস্ত্র লোড করার শব্দ শুনতে পেয়েছিলেন তাঁরা দুজন। বন্দুকধারী টয়লেট থেকে বের হওয়ার সঙ্গে সঙ্গে তাঁর দিকে ঝাঁপিয়ে পড়েন ওই দুই যাত্রী। ফরাসি গোয়েন্দা সংস্থার কর্মকর্তারা বলছেন, ২৬ বছর বয়সী সশস্ত্র ওই ব্যক্তি মরক্কোর নাগরিক অথবা মরক্কো বংশোদ্ভূত। ফরাসি শহর আরাঁসে ট্রেনটি থামানোর পর ওই ব্যক্তিকে গ্রেপ্তার করে পুলিশ। ওই ব্যক্তির কাছে একটি কালাশনিকভ, একটি স্বয়ংক্রিয় পিস্তল এবং একটি ছুরি পাওয়া যায়। সশস্ত্র ব্যক্তিকে ধরে ফেলা দুই মার্কিন নাগরিক হলেন স্পেনসার স্টোন ও অ্যালেক স্কারলাটোস। তাঁদের সঙ্গের ভ্রমণসঙ্গী অ্যান্থনি স্যাডলার ওই ঘটনার বর্ণনা দিয়ে বলছিলেন, ‘লোকটি গুলি করার চেষ্টা করলে অ্যালেক চেঁচিয়ে ওঠে, স্পেনসার যাও। আর তা শুনে স্পেনসার প্রথমে লোকটিকে ধরে ফেলে। অ্যালেক অস্ত্র কেড়ে নেওয়ার চেষ্টা করতে থাকে। একটি ছুরি দিয়ে বন্দুকধারী স্পেনসারকে আঘাত করে। লোকটি অজ্ঞান না হওয়া পর্যন্ত আমরা ওকে পেটাতে থাকি।’ যুক্তরাষ্ট্র বলেছে, সশস্ত্র লোকটিকে ধরে ফেলার ফলে একটি ভয়াবহ বিপদ এড়ানো গেছে। মার্কিন প্রেসিডেন্ট বারাক ওবামা সশস্ত্র ব্যক্তিকে ধরে ফেলায় দুজনকে অভিনন্দন জানিয়েছেন।সশস্ত্র ব্যক্তির সম্ভাব্য হামলার কারণ সম্পর্কে কিছু জানা যায়নি। ফ্রান্সের সন্ত্রাসবিরোধী তদন্তকারীরা তাঁকে জেরা করছে। প্যারিসে গত জানুয়ারি মাসে ১৭ জন নিহত হওয়ার পর ফ্রান্সে জঙ্গিদের বিরুদ্ধে সর্বোচ্চ সতর্কতা নেওয়া হয়েছে।
