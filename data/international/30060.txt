
মার্কিন সন্ত্রাসবিরোধী অভিযান প্রমাণ করেছে, শত্রুর ওপর নির্ভুল লক্ষ্যে আঘাত হানতে চালকবিহীন খুদে বিমান ড্রোনের জুড়ি নেই। ড্রোনের সুবিধার জন্য যুক্তরাষ্ট্রে কৃষিসহ কিছু কাজে এর ব্যবহার হচ্ছে। এবার মশা মারতে ব্যবহার করা হবে তা।মশা নিধনে অবশ্য ফ্লোরিডা কর্তৃপক্ষ ড্রোন থেকে কোনো কামান দাগা বা ক্ষেপণাস্ত্র ছোড়ার কাজ করবে না। অঙ্গরাজ্যের দ্বীপগুলোর প্রত্যন্ত এলাকায় মশার প্রজনন এলাকা শনাক্ত করা হবে ওই ড্রোনের সাহায্যে।ফ্লোরিডা অঙ্গরাজ্যের সবচেয়ে জনপ্রিয় পর্যটন স্থানগুলোর একটিতে ২৬ আগস্ট পরীক্ষামূলক ড্রোন অভিযান চালানো হবে।ড্রোন যারা চালাবে, সেই কন্ডোর অ্যারিয়েলের প্রধান নির্বাহী কর্মকর্তা ফ্রেড ক্যালবার্টসন বলেছেন, দুই পাউন্ড ওজনের ও আড়াই ফুট লম্বা একটি ড্রোন ওই এলাকার আকাশে ছাড়া হবে। ড্রোনটি ২০০ ফুট ওপর দিয়ে উড়ে যাবে। এ সময় বিশেষ ধরনের ক্যামেরার সাহায্যে মশার ডিম পাড়ার স্থানগুলো শনাক্ত করা হবে।ড্রোনের মাধ্যমে ধারণ করা চিত্রের সাহায্যে ৪২টি দ্বীপে মশার বংশবিস্তারে সহায়ক স্থান চিহ্নিত করা হবে। কর্মকর্তারা ওই স্থান পরিদর্শন করে মশার ডিম পরীক্ষা করবেন। এরপর তা নষ্ট করতে চারটি হেলিকপ্টার থেকে ব্যাকটেরিয়া ছড়ানো হবে। রয়টার্স।
