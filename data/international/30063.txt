
সন্ত্রাসী হামলার আশঙ্কায় ভারতের মুম্বাইয়ে উচ্চ সতর্কতা জারি করা হয়েছে। পাকিস্তানিভত্তিক একটি জঙ্গিগোষ্ঠী মুম্বাইয়ের সিদ্ধিবিনায়েক মন্দিরে হামলা করতে পারে বলে গোয়েন্দা কর্মকর্তারা হুঁশিয়ার করায় এ সতর্কতা জারি করা হয়। আজ বৃহস্পতিবার টাইমস অব ইন্ডিয়া অনলাইনের খবরে এ কথা জানানো হয়।
দেশটির গোয়েন্দা সংস্থা ‘ইন্টেলিজেন্স ব্যুরো (আইবি)’ এবং মুম্বাই ও মহারাষ্ট্র পুলিশের কাছে খবর রয়েছে, পাকিস্তানভিত্তিক জিহাদি গোষ্ঠী জামাত-উদ-দাওয়া, লস্কর-ই-তাইয়েবা, জয়েশ-ই-মোহাম্মদ ও হিজবুল মুজাহিদীন ২৮ জানুয়ারির আগে ভারতে হামলা চালাতে ইতিমধ্যে তাদের চারটি দল পাঠিয়েছে। এ চারটি দলকে মহারাষ্ট্র, রাজস্থান, উত্তর প্রদেশ ও ওডিশার বিভিন্ন জায়গায় হামলা করতে পাঠানো হয়েছে।গোয়েন্দা সংস্থার তথ্য অনুযায়ী, মুম্বাইয়ে আব্দুল্লাহ আল কোরেশির নেতৃত্বে একটি দল আগামী মঙ্গলবার সেখানকার সিদ্ধিবিনায়েক মন্দিরে হামলা চালাতে পারে। মঙ্গলবার ওই মন্দিরটিতে বিপুল লোকের সমাগম হয়। এই দলের অপর তিন সদস্য হচ্ছে নাসির আলী, মবিদ জামান ও শমসের। তাঁদের সবার বয়স ২৫ বছর বছরের মধ্যে।
