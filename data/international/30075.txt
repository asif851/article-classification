
পূর্ব লন্ডনের বাংলাদেশি অধ্যুষিত টাওয়ার হ্যামলেটস কাউন্সিলের মেয়র পদে কাল বৃহস্পতিবার (১১ জুন) পুনর্নির্বাচন অনুষ্ঠিত হবে। কাল সকাল ৭টা থেকে রাত ১০টা পর্যন্ত¯মোট ৮৩টি ভোটে কেন্দ্রে ভোটগ্রহণ অনুষ্ঠিত হবে। শুক্রবার সকাল নাগাদ ফলাফল পাওয়া যাবে বলে আশা করা হচ্ছে।
রাজনীতিতে ধর্মের অপব্যবহার, বর্ণবাদের আশ্রয় গ্রহণ ও ভোট জালিয়াতিসহ নানা অনিয়মের কারণে সমালোচিত এই কাউন্সিলের নির্বাচনকে কেন্দ্র করে বিশেষ ব্যবস্থা নিয়েছে কর্তৃপক্ষ। 
আগের মেয়র বাংলাদেশি বংশোদ্ভূত লুৎফুর রহমান ভোট জালিয়াতিসহ নানা অনিয়ম ও দুর্নীতির দায়ে পদ হারানোর ফলে মাত্র এক বছরের মাথায় এই পুনর্নির্বাচন অনুষ্ঠিত হচ্ছে। এই নির্বাচন নিয়ে টাওয়ার হ্যামলেটসের বাংলাদেশিদের মধ্যে উত্তেজনা ও বিভক্তি প্রকট হয়ে উঠেছে। আদালতের নিষেধাজ্ঞার কারণে লুৎফুর রহমান এবার প্রার্থী হতে না পারলেও ঘুরে ফিরে এবারও তিনি আলোচনার কেন্দ্রে। একদিকে বাংলাদেশি ভোটারদের ওপর তাঁর যেমন প্রভাব রয়েছে, তেমনি কাউন্সিলর রাবিনা খানকে নিজের সমর্থিত প্রার্থী ঘোষণা করে তিনি ভোটের মাঠে সক্রিয়। এবারের নির্বাচনে মেয়র পদে মোট ১০ জন প্রার্থী হয়েছেন। তবে প্রচারণা, উত্তেজনা সবকিছু লেবার দলের প্রার্থী জন বিগস আর রাবিনা খানকে ঘিরেই। লুৎফুর রহমান লেবার দলের রাজনীতিক ছিলেন। ২০১০ সালে মেয়র পদে দলীয় মনোনয়ন নিয়ে বিরোধের জের ধরে তিনি দল থেকে বহিষ্কার হন। ওই নির্বাচনে লুৎফুর রহমান স্বতন্ত্র প্রার্থী হয়ে মেয়র নির্বাচিত হয়েছিলেন। গত বছরের ২২ মে অনুষ্ঠিত পরবর্তী নির্বাচনেও তিনি মেয়র নির্বাচিত হন। কিন্তু আদালতে দোষী সাব্যস্ত হয়ে তিনি গত ২৩ এপ্রিল মেয়র পদ হারান। টাওয়ার হ্যামলেটস কাউন্সিলে মোট ভোটারের সংখ্যা প্রায় এক লাখ ৯০ হাজার। এর মধ্যে বাংলাদেশি বংশোদ্ভূত ভোটার রয়েছেন প্রায় ৬০ হাজার। রাজনীতি নিয়ে উত্তাপহীন শ্বেতাঙ্গরা তেমন একটা ভোট দিতে যান না। যে কারণে এ এলাকার নির্বাচনে বাংলাদেশি ভোটাররাই মূল নিয়ামক। মূলত বাংলাদেশিদের একচেটিয়া ভোট পাওয়ার কারণে লুৎফুর রহমান স্বতন্ত্র প্রার্থী হিসেবে গত দুই দফা নির্বাচিত হয়েছেন বলে মনে করা হয়। কিন্তু লুৎফুর রহমানের বিরুদ্ধে ভোট জালিয়াতিসহ নানা অনিয়ম ও দুর্নীতি প্রমাণিত হওয়ায় এবার প্রার্থী সমর্থন প্রশ্নে বাংলাদেশিদের মধ্যে বিভক্তি লক্ষ্যে করা যাচ্ছে। লুৎফুর রহমানের সমর্থকেরা চাচ্ছেন রাবিনা খানকে বিজয়ী করে মামলায় হারের জবাব দিতে। আবার আগের নির্বাচনে লুৎফুর রহমানের পক্ষে ছিলেন এমন অনেকে এবার লেবার দলের প্রার্থীর পক্ষে প্রচারে নেমেছেন। টাওয়ার হ্যামলেটস কাউন্সিলের সাবেক কাউন্সিলর শাহাব উদ্দিন আহমদ প্রথম আলোকে বলেন, টাওয়ার হ্যামলেটসের বাংলাদেশিরা ঐতিহ্যগতভাবে লেবার পার্টির সমর্থক। গত ৭ মে পার্লামেন্ট নির্বাচনেও তাঁরা লেবার পার্টির পক্ষে ঐক্যবদ্ধ ছিল। কিন্তু মেয়র নির্বাচন নিয়ে বাংলাদেশিরা লেবার সমর্থক আর লুৎফুর সমর্থকে বিভক্ত। ব্যক্তিস্বার্থের রাজনীতির বদলে মূলধারার রজনীতিতে অংশগ্রহণ বাংলাদেশিদের এই বিভক্তি দূর করতে পারে বলে তাঁর মন্তব্য। এদিকে, এই নির্বাচনে ভোট জালিয়াতি ও অনিয়ম ঠেকাতে কঠোর ব্যবস্থা নিয়েছে বলে জানিয়েছে টাওয়ার হ্যামলেটস কাউন্সিল। প্রতিটি ভোট কেন্দ্রে কড়া পুলিশি উপস্থিতি থাকবে। সমর্থক গোষ্ঠীর বিশৃঙ্খলা রোধে প্রতিটি ভোট কেন্দ্রের বাইরে নিরাপত্তা লাইন টেনে দেওয়া হবে। যেখানে ভোটার ছাড়া অন্যদের প্রবেশ নিষেধ থাকবে। অনিয়মের যেকোনো অভিযোগ দ্রুত সুরাহার লক্ষ্যে বিশেষ ব্যবস্থা রাখা হয়েছে। ইতিমধ্যে এই নির্বাচন নিয়ে ১৬টি অভিযোগ উত্থাপিত হয়েছে, যা তদন্ত করছে পুলিশ। 
