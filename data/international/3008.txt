
ডোনাল্ড ট্রাম্পকে একজন নিপাট ‘ভদ্দর লোক’ বলে দাবি করেছেন তাঁর স্ত্রী মেলানিয়া। তিনি জোর গলায় বলেছেন, ট্রাম্পের বিরুদ্ধে যেসব নারী যৌন হয়রানির অভিযোগ তুলেছেন, তাঁরা ‘মিথ্যা’ বলেছেন।মার্কিন সংবাদভিত্তিক টেলিভিশন চ্যানেল সিএনএনকে সাক্ষাৎকারে এমন দাবি করেন মেলানিয়া। আজ মঙ্গলবার বিবিসি অনলাইনের প্রতিবেদনে এই তথ্য জানানো হয়।মেলানিয়া বলেন, ভিডিওটেপে ধরা পড়া তাঁর স্বামী ট্রাম্পের অশ্লীল মন্তব্য অগ্রহণযোগ্য। তবে স্ত্রী হিসেবে তিনি যে ট্রাম্পকে চেনেন, ওই মন্তব্য তাঁকে তুলে ধরে না।ভিডিওতে ট্রাম্পকে বলতে দেখা যায়, তিনি বিখ্যাত বলেই মেয়েদের সঙ্গে যাচ্ছেতাই করতে পারেন।ভিডিওটি প্রকাশ হওয়ার পর তোপের মুখে পড়েন মার্কিন প্রেসিডেন্ট নির্বাচনে রিপাবলিকান পার্টির প্রার্থী ট্রাম্প। নির্বাচন থেকে তাঁর সরে দাঁড়ানোর দাবি ওঠে। দলের অনেক নেতা তাঁকে পরিত্যাগ করেন।ইতিমধ্যে বেশ কয়েকজন নারী ট্রাম্পের বিরুদ্ধে যৌন হয়রানির অভিযোগ এনেছেন। তবে ট্রাম্প যথারীতি এসব অভিযোগ অস্বীকার করেছেন। তাঁর দাবি, বিরোধীদের ইন্ধনে তাঁর বিরুদ্ধে কুৎসা রটানো হচ্ছে।স্বামী ট্রাম্পের পক্ষে সাফাই করতে গিয়ে মেলানিয়া বলেন, তিনি জানেন, ট্রাম্প নারীদের শ্রদ্ধা করেন। অভিযোগকারী নারীরা ট্রাম্পের বিরুদ্ধে মিথ্যা বলছেন।মেলানিয়া বলেন, তিনি তাঁর স্বামীকে বিশ্বাস করেন। ট্রাম্প দয়ালু। তিনি ভদ্রলোক। তিনি ওসব বাজে কাজ কখনো করেননি।ট্রাম্পের মতো তাঁর স্ত্রীও দাবি করেন, রিপাবলিকান প্রার্থীর সুনাম নষ্ট করতে বিরোধীরা সংগঠিতভাবে কুৎসা রটাচ্ছে। প্রতিদ্বন্দ্বী প্রার্থী হিলারি ক্লিনটনের প্রচার শিবির ও গণমাধ্যম এই কাজ করছে।
