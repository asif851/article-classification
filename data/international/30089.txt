
পেশায় তিনি পৌর কর্তৃপক্ষের বন্য প্রাণী নিয়ন্ত্রণ কর্মকর্তা। এ পদের অপব্যবহার করে নিজের বাড়িতে শত শত সাপ পুষছিলেন অবৈধ ব্যবসার জন্য। কিন্তু শেষ পর্যন্ত ধরা পড়ে গেছে তাঁর সাপের কারবার।
ঘটনাটি যুক্তরাষ্ট্রের নিউইয়র্ক অঙ্গরাজ্যের শারলি শহরের। কর্মকর্তারা গত বৃহস্পতিবার এ কথা জানিয়েছেন। আজ সিএনএন খবরটি প্রকাশ করে।
কর্মকর্তারা জানান, সাপ পোষা ওই ব্যক্তির নাম রিচার্ড পারিনেলো। তাঁর বাড়ি থেকে যে ৮৫০টি সাপ উদ্ধার করা হয়েছে, তার মধ্যে ছিল ছয় ফুট লম্বা দুটি বর্মি অজগর। যুক্তরাষ্ট্রে সবগুলো সাপের বাজারমূল্য পাঁচ লাখ ডলার।
মার্কিন আইনে পারিনেলো অন্তত তিন ধরনের অপরাধ করেছেন। প্রথমত, বর্মি অজগরের আক্রমণে মানুষের মৃত্যুর আশঙ্কা থাকায় এটি নিউইয়র্ক অঙ্গরাজ্যে নিষিদ্ধ। এ সাপটি ৩০ ফুট পর্যন্ত দীর্ঘ হতে পারে। দ্বিতীয়ত, পারিনেলো চাকরি থেকে ছুটি নিয়েছিলেন শারীরিক অক্ষমতার কথা বলে। ছুটি নিয়ে তিনি অন্য কাজ করছেন কি না, তা খতিয়ে দেখতে গিয়েই বাড়িতে সাপ পোষার বিষয়টি ধরা পড়ে। তদন্তকারীরা দেখতে পান, পারিনেলো তাঁর বাড়ির গ্যারেজকে সাপ ও কচ্ছপের খামার বানিয়েছেন। তৃতীয়ত, কর্তৃপক্ষের অনুমতি ছাড়া বাড়িতে ব্যবসা চালানোর মাধ্যমে তিনি পৌর আইন ভেঙেছেন।
স্থানীয় পরিবেশ সংরক্ষণ দপ্তর এরই মধ্যে পারিনেলোর বিরুদ্ধে দুটি নোটিশ জারি করেছে। কর্মকর্তারা জানিয়েছেন, অজগর দুটিকে ম্যাসাচুসেটস অঙ্গরাজ্যের একটি প্রাণী সংরক্ষণ কেন্দ্রে নেওয়া হয়েছে। তবে অন্য সাপগুলো কী করা হবে, তা এখনো স্পষ্ট নয়।
