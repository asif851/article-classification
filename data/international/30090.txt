
সিরিয়ায় চার শতাধিক বেসামরিক ব্যক্তিকে অপহরণ করেছে ইসলামিক স্টেটের (আইএস) জঙ্গিরা।
আজ সোমবার বার্তা সংস্থা এএফপির প্রতিবেদনে জানানো হয়, দেশটির দির আল-জোর শহরে এ ঘটনা ঘটে।
খবরে জানানো হয়, জঙ্গিরা শহরে বড় ধরনের হামলা চালিয়ে নতুন ভূখণ্ড দখল করেছে। শহরের প্রায় ৬০ শতাংশ ভূখণ্ড তাদের দখলে গেছে।
হামলা চালিয়ে নতুন ভূখণ্ড দখলের পর বেসামরিক লোকজনকে অপহরণ করেছে আইএস। হামলায় হতাহতের ঘটনাও ঘটেছে।
সিরিয়ায় আইএসের বিরুদ্ধে যুক্তরাষ্ট্রের নেতৃত্বাধীন জোট ও রাশিয়ার বিমান হামলা সত্ত্বেও জঙ্গিগোষ্ঠীটি ইরাক সীমান্তবর্তী সিরিয়ার তেলসমৃদ্ধ এলাকাটিতে ওই হামলা চালাল।
যুক্তরাজ্যভিত্তিক পর্যবেক্ষক সংস্থা সিরিয়ান অবজারভেটরি ফর হিউম্যান রাইটস বলছে, গত শনিবার ওই হামলা শুরু হয়। গতকাল রোববারও যুদ্ধ চলছিল। বহুমুখী হামলা চালিয়ে কমপক্ষে ১৩৫ জনকে হত্যা করেছে আইএস। নিহত ব্যক্তিদের মধ্যে ৮৫ জন বেসামরিক ব্যক্তি। ৫০ জন সরকারি সেনা। আর এই যুদ্ধে আইএসের ৪২ জন যোদ্ধা নিহত হয়েছে।
অবজারভেটরির ভাষ্য, দখল করা ভূখণ্ড থেকে চার শতাধিক বেসামরিক ব্যক্তিকে অপহরণ করেছে আইএস। তারা সবাই সুন্নি। তাদের মধ্যে নারী ও শিশু রয়েছে। রয়েছে সরকারপন্থী সেনাদের পরিবার-পরিজন।
সিরিয়ার রাষ্ট্রীয় সংবাদ সংস্থা সানা বলছে, আইএসের হামলায় অন্তত ৩০০ জন নিহত হয়েছে। তাদের অধিকাংশই নারী, শিশু ও বয়স্ক মানুষ। একে গণহত্যা বলে অভিহিত করেছে সিরিয়া সরকার।
অবজারভেটরির বলছে, রুশ বিমান হামলার সহায়তায় সরকারি সেনারা বেদখল হওয়া ভূখণ্ড পুনরুদ্ধারের চেষ্টা চালিয়ে যাচ্ছে।
