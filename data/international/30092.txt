
মালয়েশিয়া এয়ারলাইনসের নিখোঁজ বিমানটির অনুসন্ধানে নিয়োজিত একটি দল দাবি করেছে, তারা ভিয়েতনামের থো চু দ্বীপের কাছে বিমানের কিছু ধ্বংসাবশেষ পেয়েছে। তাদের ধারণা, এগুলো হারিয়ে যাওয়া বোয়িং ৭৭৭ উড়োজাহাজটিরই ধ্বংসাবশেষ। এর আগে অনুসন্ধান কর্মকর্তারা বলেছিলেন, তাঁদের আশঙ্কা উড়োজাহাজটি ৩৫ হাজার ফুট উচ্চতায় ওঠার পর বিষ্ফোরিত হয়ে থাকতে পারে এবং টুকরো টুকরো ধ্বংসাবশেষ সাগরে ছড়িয়ে পড়তে পারে। ধ্বংসাবশেষ পাওয়ার এই খবরে তাঁদের সেই ধারণা আরও পোক্ত হলো।আজ রোববার সন্ধ্যায় ন্যাশনাল কমিটি ফর সার্চ অ্যান্ড রেসকিউয়ের এক কর্মকর্তা নাম প্রকাশ না করার শর্তে এএফপিকে বলেছেন, থো চু দ্বীপ থেকে ৫০ মাইল দক্ষিণ পশ্চিমে তাঁরা উড়োজাহাজের দুটি ভগ্নাংশ পাওয়া গেছে বলে জানতে পেরেছেন। তবে রাত হয়ে যাওয়ায় বিশদ তল্লাশি চালানো সম্ভব হয়নি। তাঁরা আশা করছেন, আগামীকাল সোমবার দিনের বেলা ভালোভাবে খোঁজ করতে পারবেন। উড়োজাহাজটি গত শুক্রবার দিবাগত গভীর রাতে ২৩৯ জন যাত্রীসহ নিখোঁজ হয়। উড়োজাহাজের খোঁজে ব্যাপক তল্লাশি অব্যাহত রয়েছে। ২২টি বিমান ও ৪০টি জাহাজ অনুসন্ধানের কাজে নিয়োজিত রয়েছে বলে মালয়েশিয়ার সেনাপ্রধান জানিয়েছেন।
 
