
যুক্তরাষ্ট্রের প্রেসিডেন্ট বারাক ওবামা গত বুধবার দেশটির প্রয়াত প্রেসিডেন্ট জন এফ কেনেডির মেয়ে ক্যারোলিন কেনেডিকে জাপানে রাষ্ট্রদূত হিসেবে নিয়োগের জন্য মনোনীত করেছেন। ক্যারোলিন একজন আইনজীবী। তিনি ২০০৮ ও ২০১২ সালে প্রেসিডেন্ট নির্বাচনের প্রচারণার সময় ওবামাকে সমর্থন করেছিলেন। তবে সক্রিয় রাজনীতি থেকে দূরে ছিলেন। তিনি আততায়ীর হাতে নিহত প্রেসিডেন্ট কেনেডি ও জ্যাকুলিন কেনেডি দম্পতির একমাত্র জীবিত সন্তান। সিনেট অনুমোদন দিলে ক্যারোলিনই হবেন জাপানে নিযুক্ত প্রথম নারী মার্কিন রাষ্ট্রদূত। ক্যারোলিনকে কী কারণে মনোনীত করেছেন ওবামা, এ বিষয়ে বিস্তারিত কিছু জানানো হয়নি। রাষ্ট্রদূত হিসেবে মনোনীত হওয়ায় কেনেডি লাইব্রেরি ফাউন্ডেশনের চেয়ারম্যান কেনেথ আর ফাইনবার্গ এক বার্তায় ক্যারোলিনকে শুভেচ্ছা জানিয়েছেন। তিনি বলেছেন, ‘ক্যারোলিনের চেয়ে বেশি সামর্থ্য ও সততার সঙ্গে এ দেশকে অন্য কেউ তুলে ধরতে পারবেন বলে আমি চিন্তা করতে পারি না।’ বিবিসি।
