
ভারতের রাজধানী নয়াদিল্লিতে গতকাল শুক্রবার দিবাগত রাতে চলন্ত গাড়িতে গণধর্ষণের শিকার হয়েছেন নাইজেরিয়ার এক নারী (৩৫)। এ ঘটনায় চার ব্যক্তিকে গ্রেপ্তার করা হয়েছে।
এনডিটিভি অনলাইনের খবরে জানানো হয়, গতকাল দিবাগত রাত ২টা ৪৫ মিনিটে পূর্ব দিল্লির ময়ূর বিহারের কাছে অবস্থিত ডিএনডি টোল প্লাজার কাছে অচেতন অবস্থায় ওই নারী পড়ে ছিলেন। টোল প্লাজার কর্মচারীরা খবর দিলে পুলিশ তাঁকে উদ্ধার করে স্বাস্থ্য পরীক্ষার জন্য দিল্লির এলভিএস হাসপাতালে নিয়ে যায়।
পরে টোল প্লাজার ক্লোজ সার্কিট ক্যামেরায় (সিসিটিভি) ধারণ হওয়া ভিডিও ফুটেজ দেখে পুলিশ জানতে পারে, চারজন লোক একটি হুন্দাই গাড়িতে চড়ে টোল প্লাজার কাছে এসে ওই নারীকে গাড়ি থেকে ফেলে পালিয়ে যায়।
পুলিশ সূত্রে জানা গেছে, নাইজেরীয় ওই নারীকে দক্ষিণ দিল্লির একটি বিপণি কেন্দ্রের সামনে থেকে ওই চারজন লোক তুলে নিয়ে যায়। এ চারজনের বয়স ২২ থেকে ২৫ বছরের মধ্যে।
পুলিশ ওই চার ব্যক্তিকে গ্রেপ্তার করেছে ও ময়ূর বিহারের কাছ থেকে গাড়িটি উদ্ধার করেছে। নাইজেরীয় ওই নারী ভারতে ভ্রমণ ভিসা নিয়ে অবস্থান করছেন।
এর আগে ২০১২ সালের ডিসেম্বর মাসে নয়াদিল্লিতে চলন্ত বাসে এক মেডিকেল ছাত্রী গণধর্ষণের শিকার হয়ে মারা যান। এ ঘটনা সে সময় দিল্লিসহ গোটা ভারতজুড়ে আলোড়ন সৃষ্টি করে।
