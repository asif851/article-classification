
মাঝ-আকাশে উড়ন্ত উড়োজাহাজে ফুটফুটে এক কন্যাশিশুর জন্ম দিয়েছেন এক মা। পাকিস্তানের সরকারি বিমান সংস্থা পাকিস্তান ইন্টারন্যাশনাল এয়ারলাইনসের (পিআইএ) উড়োজাহাজে ওই ফুটফুটে শিশুটির জন্ম দেন এক যাত্রী।
টাইমস অব ইন্ডিয়ার প্রতিবেদনে বলা হয়, গতকাল মঙ্গলবার সৌদি আরবের মদিনা থেকে মুলতান যাওয়ার পথে মাঝ-আকাশেই ফ্লাইট পিকে-৭১৬ উড়োজাহাজে কন্যাশিশুর জন্ম দেন পাকিস্তানের এক যাত্রী।
প্রতিবেদনে বলা হয়, উড়োজাহাজটি ওড়ার সময় যথাসময়ের আগেই এক যাত্রীর সন্তান ভূমিষ্ঠ হওয়ার সম্ভাবনা দেখা দেয়। এরপর উড়োজাহাজের ক্রু সদস্যদের সহায়তায় ওই নারী কন্যাসন্তানের জন্ম দেন।
নিজেদের ফেসবুক পেজে এক বিবৃতিতে পিআইএ কর্তৃপক্ষ বলেছে, ‘আমাদের জীবনে প্রতিদিন অলৌকিক কিছু ঘটে। আজ মদিনা থেকে মুলতান যাওয়ার পথেও অলৌকিক কিছু ঘটে গেছে। উড়োজাহাজেই এই ফুটফুটে শিশুর জন্ম হয়েছে। শিশুটির বাবা-মা ফ্লাইটের কেবিন ক্রুদের প্রতি কৃতজ্ঞতা জানিয়েছেন। কারণ, অমন আপৎকালীন পরিস্থিতিতে কেবল কেবিন ক্রুরা শিশুটির জন্ম দেওয়ার ব্যাপারে সাহসী ভূমিকা পালন করেছেন।’
প্রতিবেদনে বলা হয়, এ ঘটনায় অনেকেই অভিনন্দন জানালেও অধিকাংশ মানুষই প্রশ্ন তুলেছেন। তাঁরা বলেছেন, গর্ভাবস্থার শেষ পর্যায়ে থাকা ওই নারী কীভাবে উড়োজাহাজে ওঠার অনুমিত পেলেন?
এ ব্যাপারে এক টুইট বার্তায় পিআইএ কর্তৃপক্ষ জানিয়েছে, গর্ভাবস্থার শেষ পর্যায়ে থাকা কোনো নারীর উড়োজাহাজে ভ্রমণের অনুমতি দেওয়া উচিত নয়। কারণ, এতে মা ও শিশুর জীবন হুমকির মুখে পড়ার ঝুঁকি রয়েছে।
পিআইএর মুখপাত্র মাসুদ তাজওয়ার বলেন, বেসামরিক বিমান চলাচল কর্তৃপক্ষের চিকিৎসকেরা জানিয়েছেন, নির্দিষ্ট সময়ের আগেই উড়োজাহাজে ওই কন্যাশিশুর জন্ম হয়েছে। ওই নারী যাত্রী গর্ভাবস্থার একদম শেষ পর্যায়ে ছিলেন না।
চলতি বছরের এপ্রিলে তুর্কি এয়ারলাইনসের একটি উড়োজাহাজে এক শিশুর জন্ম হয়। গত জুনে ভারতের বেসরকারি বিমান সংস্থা জেট এয়ারওয়েজের উড়োজাহাজে এক ফুটফুটে সন্তানের জন্ম দেন এক যাত্রী। সৌদি আরব থেকে ভারত যাওয়ার পথে মাঝ-আকাশে শিশুটির জন্ম হয়। আর উপহার হিসেবে ওই নবজাতক পেয়েছে সারা জীবনের ফ্রি ‘এয়ার টিকিট’!
বেশির ভাগ বিমান সংস্থা সাধারণত সর্বোচ্চ ৩৬ সপ্তাহের অন্তঃসত্ত্বা নারীদের ভ্রমণের অনুমতি দিয়ে থাকে। তবে ২৮ সপ্তাহের অন্তঃসত্ত্বা হলেই তারপর থেকে চিকিৎসকের স্বাক্ষরিত একটি চিঠি এয়ারলাইনস কর্তৃপক্ষের কাছে জমা দিতে হয়।
