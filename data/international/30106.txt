
তিন ঘণ্টা ধরে চলল অস্ত্রোপচার। তারপর ওই নারীর পেট থেকে বের হলো কী? দেড় কেজি ওজনের একটা আস্ত বল। আর বলটা হলো চুলের। চুল খেয়ে খেয়ে এই বলটি বানিয়েছেন ভারতের মধ্যপ্রদেশের ইন্দোরের এক নারী।
এনডিটিভি অনলাইনের খবরে জানানো হয়, সরকারি মহারাজা যশবন্তরাও হাসপাতালে ওই নারীর অস্ত্রোপচার চলে।
চিকিৎসক আর কে মাথুরের নেতৃত্বাধীন পাঁচজন চিকিৎসকের একটি দল গতকাল বুধবার এই অস্ত্রোপচার করে। নারীর অবস্থা স্থিতিশীল।
চিকিৎসকেরা বলছেন, ওই নারী মানসিক রোগে আক্রান্ত। তিনি মাথা থেকে চুল ছিঁড়ে চিবিয়ে খেয়ে ফেলতেন। অনেক দিন ধরে পাকস্থলীর মধ্যে থেকে থেকে সেই চুলগুলো বলের মতো হয়ে গেছে।
চিকিৎসক মাথুর বলেন, পেট থেকে চুল বের করা না হলে ওই নারীর স্বাস্থ্যগত গুরুতর সমস্যা হতে পারত।
