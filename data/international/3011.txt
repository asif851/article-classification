
ইরাকে জঙ্গি সংগঠন ইসলামিক স্টেটের (আইএস) বিরুদ্ধে বিমান হামলায় অংশ নেবে যুক্তরাজ্য। গতকাল শুক্রবার এ-সংক্রান্ত একটি প্রস্তাব যুক্তরাজ্যের পার্লামেন্টে অনুমোদিত হয়েছে। প্রধানমন্ত্রী ডেভিড ক্যামেরনের প্রস্তাব নিয়ে প্রায় ছয় ঘণ্টা আলোচনার পর তা ৫২৪-৪৩ ভোটে পাস হয়। তিনটি প্রধান ব্রিটিশ রাজনৈতিক দলই এই প্রস্তাব সমর্থন করে।ইরাক ও সিরিয়ায় মার্কিন নেতৃত্বাধীন বিমান হামলা অব্যাহত আছে। গতকাল মার্কিন সেনা কর্মকর্তারা সিরিয়ায় টানা চতুর্থ রাতের হামলায় আইএসের চারটি ট্যাংক ধ্বংস এবং একটি ক্ষতিগ্রস্ত করার কথা জানিয়েছেন। আইএসের যোদ্ধারা গতকাল সিরিয়ার সীমান্তবর্তী কোবানি শহরের দিকে অগ্রসর হচ্ছিল। খবর বিবিসি, এএফপি ও রয়টার্সের।ব্রিটিশ প্রধানমন্ত্রী ডেভিড ক্যামেরন পার্লামেন্টে তাঁর বক্তব্যে আইএসকে যুক্তরাজ্যের জন্য সরাসরি হুমকি বলে বর্ণনা করেন। তিনি বলেন, সামরিকভাবে এদের মোকাবিলা করা যুক্তরাজ্যের দায়িত্ব। আর ইরাকি সরকারের সুস্পষ্ট সামরিক সহযোগিতার আহ্বানের পরিপ্রেক্ষিতেই তাঁর দেশ এই অভিযানে অংশ নিচ্ছে।আইএসবিরোধী হামলায় নেতৃত্ব দেওয়া যুক্তরাষ্ট্রের অন্যতম প্রধান মিত্র যুক্তরাজ্যের প্রধানমন্ত্রী আরও বলেন, পার্লামেন্টের এই অনুমোদন শুধু ইরাকে অভিযানে অংশ নেওয়ার জন্য, সিরিয়ায় অভিযান চালানোর জন্য নয়। তিনি এটাও নিশ্চিত করে বলেন, এই অভিযানে যুক্তরাজ্যের সেনারা কোনো দেশের মাটিতে পদার্পণ করবে না। তবে এই অভিযান দীর্ঘ সময় ধরে চলতে পারে বলে তিনি সতর্ক করে দেন।গত বছরের আগস্টে সিরিয়ায় সামরিক অভিযান চালানো-সংক্রান্ত একটি প্রস্তাব যুক্তরাজ্যের পার্লামেন্ট নাকচ করে দেয়। সে বিবেচনায় এবারের ভোটের ওপর পর্যবেক্ষকদের নজর ছিল। তবে আইএসের হাতে একজন অপহৃত ব্রিটিশ ত্রাণকর্মীর শিরশ্ছেদের ঘটনা এবং আটক অন্তত আরেকজনকে হত্যার হুমকি এই অভিযানের পক্ষে অন্তত রাজনৈতিক মতৈক্য গঠনে সহায়তা করেছে।যুক্তরাজ্যের অন্তত ছয়টি টর্নেডো যুদ্ধবিমান সাইপ্রাস থেকে উড়ে গিয়ে ইরাকে আইএসের লক্ষ্যবস্তুতে হামলার জন্য প্রস্তুত রয়েছে।লড়াইয়ে অংশ নেওয়ার প্রস্তাবকে সমর্থন করে বিরোধী দল লেবার পার্টির নেতা এড মিলিব্যান্ড বলেন, নিষ্ক্রিয়তা আরও প্রাণহানির কারণ হয়ে উঠতে পারে।তবে ৪৩ জন এমপি এই প্রস্তাবের বিপক্ষে ভোট দিয়েছেন। তাঁরা যুক্তরাজ্যের আইএসের বিরুদ্ধে লড়াইয়ে জড়িয়ে পড়ার পরিণতি নিয়ে উদ্বেগ প্রকাশ করেন।ব্রিটিশ পার্লামেন্টে লেবার পার্টির এমপি বাংলাদেশি বংশোদ্ভূত রুশনারা আলী এই প্রস্তাবে ভোট দেওয়া থেকে বিরত থাকেন। তিনি প্রস্তাবটি পাসের প্রতিবাদে লেবার পার্টির ছায়া মন্ত্রিসভার শিক্ষামন্ত্রীর পদ থেকে পদত্যাগও করেন।ইরাকে আইএসবিরোধী বিমান হামলায় যুক্তরাজ্যের সম্ভাব্য অংশগ্রহণের প্রতিবাদে গত বৃহস্পতিবার ডাউনিং স্ট্রিটে প্রধানমন্ত্রীর কার্যালয়ের কাছে কয়েক শ ব্রিটিশ বিক্ষোভ করেন।আইএসের পক্ষে তিন হাজার ইউরোপীয়: এদিকে ইউরোপীয় ইউনিয়নের (ইইউ) সন্ত্রাসবাদবিরোধী বিভাগের প্রধান জিল দি কেরশভ বলেছেন, ইরাক ও সিরিয়ায় আইএসের পক্ষে তিন হাজারের বেশি ইউরোপীয় যোদ্ধা লড়াই করছে। ইউরোপের শীর্ষ এই সন্ত্রাসবাদ বিশেষজ্ঞ আরও বলেছেন, আইএসের ওপর পশ্চিমা বিশ্বের হামলার কারণে ইউরোপে জঙ্গি সংগঠনটির হামলার আশঙ্কা বেড়ে গেছে। আইএসের পক্ষে যুদ্ধে যাওয়া ইউরোপীয়দের কেউ কেউ ফিরে এসেছে, আবার অনেকে যুদ্ধক্ষেত্রে নিহত হয়েছে।
