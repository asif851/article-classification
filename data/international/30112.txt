
ফিলিপাইনে ছোট আকারের একটি উড়োজাহাজ বিধ্বস্ত হয়ে সাতজন নিহত হয়েছে। শনিবার দেশটির রাজধানী ম্যানিলায় উড়োজাহাজটি একটি বাড়ির ওপর আছড়ে পড়ে।
ফিলিপাইনের বেসামরিক বিমান চলাচল কর্তৃপক্ষ (সিএএপি) ও পুলিশ কর্মকর্তাদের বরাত দিয়ে বার্তা সংস্থা রয়টার্স এ কথা জানিয়েছে।
রয়টার্সের প্রতিবেদনে বলা হয়, দ্য পিপার ২৩ অ্যাপাচি উড়োজাহাজটি ম্যানিলার বিমানবন্দর থেকে উড্ডয়নের একটু পরেই কাছের একটি বাড়ির ওপর আছড়ে পড়ে। এতে উড়োজাহাজটির ছয় আরোহী ও বাড়িটির মালিক নিহত হন।
সিএএপির মুখপাত্র এরিক অ্যাপোলোনিও বলেন, ছোট আকারের উড়োজাহাজটিতে দুজন পাইলটসহ ছয়জন আরোহী ছিলেন। এটি ম্যানিলা থেকে দেশটির সবচেয়ে বড় ও জনবহুল দ্বীপ লুজনের লাওয়াগ শহরে যাচ্ছিল।
পুলিশের মুখপাত্র জন বুলালাকাও বলেন, লাইট এয়ার এক্সপ্রেসের উড়োজাহাজটি উড্ডয়নের কিছুক্ষণের মধ্যেই ৮০ বছর বয়সী এক নারীর বাড়ির ওপর আছড়ে পড়ে। এ সময় শুধু ওই নারীই বাড়িতে ছিলেন। এ দুর্ঘটনায় ঘটনাস্থলে সাতজন নিহত হন। বাড়িটি সম্পূর্ণ পুড়ে গেছে। উড়োজাহাজটিও প্রায় পুরোপুরি বিধ্বস্ত হয়েছে।
গত সোমবার নেপালের ত্রিভুবন আন্তর্জাতিক বিমানবন্দরে উড়োজাহাজ বিধ্বস্ত হয়ে ৪৯ জন নিহত হন। ইউএস–বাংলার উড়োজাহাজটি ৭১ জন আরোহী নিয়ে ঢাকা থেকে কাঠমান্ডু যাচ্ছিল। নিহত ব্যক্তিদের মধ্যে ২৬ জন বাংলাদেশি।
