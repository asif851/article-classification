
জামিনে সদ্য কারামুক্ত রাশিয়ার পুতিনবিরোধী নেতা আলেক্সেই নাভালনি বলেছেন, ৮ সেপ্টেম্বর অনুষ্ঠেয় মস্কোর মেয়র নির্বাচনে তিনি লড়বেন এবং জয়ী হবেন।জামিনে মুক্তি পাওয়ার পরদিন গতকাল শনিবার মস্কোয় সমর্থকদের উদ্দেশে ভাষণে এসব কথা বলেন নাভালনি।গত বৃহস্পতিবার উত্তর রাশিয়ার কিরোভ শহরের একটি নিম্ন আদালত নাভালনিকে সরকারি অর্থ আত্মসাতের মামলায় পাঁচ বছরের কারাদণ্ড দেন। নাভালনি ওই দণ্ডের বিরুদ্ধে আপিল করেন। গত শুক্রবার বিচারক আপিল নিষ্পত্তি হওয়ার আগ পর্যন্ত নাভালনিকে জামিনে মুক্তির আদেশ দেন। পুতিনের প্রধান সমালোচকদের একজন নাভালনির বিরুদ্ধে এ মামলাকে অনেকেই রাজনৈতিক উদ্দেশ্যপ্রণোদিত বলে আখ্যায়িত করেছেন।মুক্তি পাওয়ার পর নাভালনি গতকাল মস্কোয় ফিরে যান। মস্কোর ইয়ারোস্লাভস্কি স্টেশনে সমবেত সমর্থকদের উদ্দেশে তিনি বলেন, ‘আমাদের শক্তি অফুরান। ক্রেমলিনের ক্ষমতার দৌরাত্ম্যের বিরুদ্ধে আন্দোলন করে কেউ কারাগারে যাক, সেটা আমরা আর দেখতে চাই না।’নাভালনি নির্বাচনে প্রতিদ্বন্দ্বিতা করতে পারবেন কি না, তা নিয়ে সন্দেহ রয়েছে। তাঁর জামিনে মুক্তির পেছনেও রাজনীতি আছে বলে মনে করা হচ্ছে। বিবিসি।
