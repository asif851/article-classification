
সৌদি আরবে মাদক চোরাচালানের দায়ে এক সিরীয় ও হত্যার দায়ে এক সৌদি নাগরিকের শিরশ্ছেদ করা হয়েছে। আজ সোমবার ওই দুই ব্যক্তির দণ্ড কার্যকরের মাধ্যমে এ বছর শততম শিরশ্ছেদ করল দেশটি। 
বার্তা সংস্থা এএফপির খবরে জানানো হয়, গত বছর দেশটিতে ৮৭ জনের শিরশ্ছেদ করা হয়েছিল। এ বছরের প্রথম ছয় মাস না পেরুতেই তা ১০০ জনে পৌঁছেছে। তবে সৌদি ১৯৯৫ সালে সবচেয়ে বেশি দণ্ড কার্যকর করা হয়। সে বছর ১৯২ জনের শিরশ্ছেদ করা হয়। সৌদি আরবের স্বরাষ্ট্র মন্ত্রণালয়ের পক্ষ থেকে দেওয়া এক বিজ্ঞপ্তিতে জানানো হয়, সিরিয়ার নাগরিক ইসমাইল আল-তাওম ‘চোরাচালানের মাধ্যমে সৌদিতে বড় পরিমাণ নিষিদ্ধ অ্যাম্ফিটামিন বড়ি এনেছেন।’ তাঁকে জাওফের উত্তরাঞ্চলে শিরশ্ছেদ করা হয়। অপর একটি বিবৃতিতে জানানো হয়, সৌদি নাগরিক রামি আল-খালদিকে অপর এক সৌদি নাগরিককে ছুরিকাঘাত করে হত্যার দায়ে শিরশ্ছেদ করা হয়। পশ্চিমাঞ্চলের প্রদেশ তায়েফে তাঁর দণ্ড কার্যকর করা হয়।
আরও পড়ুন:
পাকিস্তান রোজার মাসে মৃত্যুদণ্ড কার্যকর করবে না
