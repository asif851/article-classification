
ইরানের আধ্যাত্মিক নেতা আয়াতুল্লাহ আল খামেনিকে গত মাসে একটি গোপন চিঠি পাঠিয়েছেন মার্কিন প্রেসিডেন্ট বারাক ওবামা। ওই চিঠিতে ইসলামিক জঙ্গিদের (আইএস) দমনে খামেনির সহায়তা চাওয়া হয়েছে বলে ধারণা করা হচ্ছে। চিঠিতে সুন্নি জঙ্গি সংগঠন আইএসের বিরুদ্ধে যুক্তরাষ্ট্র ও ইরানের অবস্থানকে ‘অভিন্ন লড়াই’ বলে উল্লেখ করেন ওবামা।
গতকাল বৃহস্পতিবার যুক্তরাষ্ট্রের ওয়াল স্ট্রিট জার্নালে প্রতিবেদনের বরাত দিয়ে এএফপির খবরে এ তথ্য জানানো হয়।শিয়া মুসলিম-অধ্যুষিত দেশ ইরানের সঙ্গে ১৯৭৯ সাল থেকে যুক্তরাষ্ট্রের কূটনৈতিক চুক্তি নেই।তবে ওয়াল স্ট্রিট জার্নালে প্রকাশিত ওই খবরের সত্যতা স্বীকার না করে হোয়াইট হাউসের মুখপাত্র জোস আর্নেস্ট বলেন, ‘প্রেসিডেন্টের সঙ্গে বিশ্বের কোনো দেশের নেতার ব্যক্তিগত চিঠির বিষয়ে আলোচনা করার মতো অবস্থানে আমি নেই।’ তিনি বলেন, পারমাণবিক কর্মসূচিতে লাগাম টানার বিনিময়ে ইরানের ওপর বিদ্যমান আন্তর্জাতিক নিষেধাজ্ঞা শিথিল করার বিষয়ে ওয়াশিংটন ও তেহরানের মধ্যে এখন আলোচনা চলছে। এই আলোচনার পাশাপাশি আইএসের বিষয়টি নিয়েও কথাবার্তা চলছে।আর্নেস্ট জানান, ২৪ নভেম্বর ইরানের পারমাণবিক কর্মসূচি নিয়ে ছয় জাতির যে আলোচনা হবে, সেখানে আইএসের বিরুদ্ধে লড়াইয়ে ইরানের যেকোনো সহযোগিতা উল্লেখযোগ্য ভূমিকা রাখবে বলে ওবামা তাঁর চিঠিতে উল্লেখ করেন।ওয়াল স্ট্রিটের ওই খবরে জানানো হয়, ২০০৯ সালে প্রেসিডেন্ট হিসেবে দায়িত্ব নেওয়ার পরে খামেনির কাছে ওবামা চতুর্থবারের মতো চিঠি দিলেন। মার্কিন কর্মকর্তারা জানান, ইরানের নেতারা ব্যক্তিগতভাবে ওই চিঠির বিষয়ে কোনো সাড়া দেননি।
