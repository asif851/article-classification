
ভারতের উত্তরাঞ্চল ও পাকিস্তানের কিছু শহর এখনো ধোঁয়াশায় ঢেকে আছে। বায়ুমণ্ডল নিয়ে কাজ করা যুক্তরাষ্ট্রের একটি সংস্থা জানিয়েছে, ধোঁয়াশার কারণে দুটি দেশের এসব শহরের বাতাসের মান নিচে নেমে যাচ্ছে। বায়ুমণ্ডলে তুষারের আবরণ তৈরি হচ্ছে। এতে এসব শহরে ভয়াবহ স্বাস্থ্য ঝুঁকি সৃষ্টি হচ্ছে।
মার্কিন সংস্থা ন্যাশনাল ওশেনিক অ্যান্ড অ্যাটমসফেরিক অ্যাডমিনিস্ট্রেশন (নোয়া) গতকাল বুধবার এক বিবৃতিতে বলেছে, ‘ভারতের উত্তরাঞ্চল ও পাকিস্তানে ধোঁয়াশার মৌসুম শুরু হয়েছে। মৌসুমি বায়ু বইতে শুরু করেছে। শীত আসার আগ পর্যন্ত তা চলবে। অর্থাৎ, শীত আরও বেশি পড়বে, দূষিত বায়ু আরও গ্যাঁট হয়ে থাকার আশঙ্কাও বাড়বে। এতে শহরগুলোর চারপাশে অস্বাস্থ্যকর তুষারের আবরণ তৈরি হবে। দিন দিন তা অসহনীয় হয়ে উঠবে।’  নোয়া এ সংক্রান্ত কিছু স্যাটেলাইট ছবি প্রকাশ করেছে। ভারত ও পাকিস্তানের শহরগুলোর বায়ুমণ্ডলে এমন দূষিত স্তর তৈরি হওয়ার ব্যাখ্যাও দিয়েছে এই মার্কিন সংস্থা। বলা হচ্ছে, জীবাশ্ম জ্বালানি, ফসল ও আবর্জনা পোড়ানো এবং আগুনের কারণে বায়ুমণ্ডলের স্তর দূষিত হচ্ছে।
নোয়ার বিবৃতিতে বলা হয়, বায়ুমণ্ডলের অপেক্ষাকৃত উষ্ণ স্তরের মাটির কাছাকাছি থাকার কথা। ভারত ও পাকিস্তানের শহরগুলোতে শীতল বায়ু মাটির কাছাকাছি রয়েছে। উষ্ণ বায়ুকে জায়গা দিতে না পেরে শীতল বায়ু একটি ভারী ও দূষিত স্তর তৈরি করেছে।’
স্যাটেলাইট ছবি দেখিয়ে নোয়া বলেছে, বছরের এই সময়ে ভারতের উত্তরাঞ্চলের ফসলি জমিতে আগুন দেওয়া হয়। আর এই ধোঁয়াই ভারত ও পাকিস্তানের শহরে ধোঁয়াশা সৃষ্টি করছে।
ভারতের নয়াদিল্লি ও উত্তরাঞ্চলের আরও কয়েকটি রাজ্যে গত এক সপ্তাহ ধরে ধোঁয়াশার পুরু আবরণ দেখা যাচ্ছে। এ ঘটনায় রাজ্য কর্তৃপক্ষ ওই সব অঞ্চলে নির্মাণকাজ বন্ধ রাখার নির্দেশ দিয়েছে। অন্যদিকে পাকিস্তানে ধোঁয়াশার কারণে উড়োজাহাজের প্রায় ৬০০ ফ্লাইট বিঘ্নিত হয়েছে। দেশটির পাঞ্জাব প্রদেশে ধোঁয়াশার সমস্যা সবচেয়ে বেশি হয়েছে। সেখানে বেশির ভাগ ফ্লাইট হয় বাতিল করতে হয়েছে, নয় দেরি হয়েছে।
