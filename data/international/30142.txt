
সম্প্রতি বাশার আল-আসাদ সরকারের বিরুদ্ধে রাসায়নিক অস্ত্র ব্যবহারের অভিযোগ উঠেছে। সিরিয়ার পূর্ব ঘৌওতা অঞ্চলে ক্লোরিন গ্যাস হামলার পর যুক্তরাষ্ট্রসহ বেশ কিছু দেশ সিরিয়া সরকারের বিরুদ্ধে এ অভিযোগ তোলে। এর দুই দিন পরই যুক্তরাষ্ট্রভিত্তিক গণমাধ্যমগুলো ঢালাওভাবে খবর প্রকাশ করেছে, উত্তর কোরিয়ার সহায়তায় রাসায়নিক অস্ত্র তৈরি করছে সিরিয়া।
যুক্তরাষ্ট্রভিত্তিক গণমাধ্যমের খবরে জানানো হয়, সিরিয়া সরকারকে রাসায়নিক অস্ত্র তৈরিতে সাহায্য করছে উত্তর কোরিয়া। ২০১৬ থেকে ২০১৭ সালে রাসায়নিক অস্ত্র তৈরিতে সহায়ক সরঞ্জাম ও কাঁচামাল সিরিয়ায় পৌঁছায়। জাতিসংঘের নিরাপত্তা পরিষদের একজন কূটনৈতিক সিএনএনকে এসব তথ্য দেন। চীনা একটি ব্যবসায়ী প্রতিষ্ঠানের মাধ্যমে পাঁচবারের শিপমেন্টে এসব সরঞ্জাম পাঠানো হয় বলে ওই কর্মকর্তাকে উদ্ধৃত করে বিবিসির এক প্রতিবেদনে উল্লেখ করা হয়েছে।
নাম প্রকাশ না করার শর্তে জাতিসংঘের ওই কর্মকর্তা সিএনএনকে জানান, উত্তর কোরিয়া অ্যাসিড নিরোধক টাইলস, ভালব, থার্মোমিটার সিরিয়ায় পাঠিয়েছিল। এ বিষয়ে জাতিসংঘের নিরাপত্তা পরিষদ একটি তদন্ত করে। কিম সরকারের পারমাণবিক বোমা বানানোয় সক্ষম ব্যক্তিরা ২০১৬ থেকে ২০১৭ সালে বেশ কয়েকবার সিরিয়া সফর করেন। এ সময় তাঁদের সিরীয় সেনাবাহিনীর সঙ্গেও থাকতে দেখা যায়। জাতিসংঘের অপ্রকাশিত তদন্ত প্রতিবেদনের উদ্ধৃতি দিয়ে তিনি এসব কথা বলেন।
প্রেসিডেন্ট বাশার আল-আসাদ তাঁর সরকারের বিরুদ্ধে তোলা এসব অভিযোগ অস্বীকার করেন। সিরিয়া সরকারের পক্ষ থেকে বলা হয়, উত্তর কোরিয়া থেকে আসা ওই ব্যক্তিরা পারমাণবিক বোমা বানানোর কেউ নন। তাঁরা ক্রীড়া প্রশিক্ষক।
