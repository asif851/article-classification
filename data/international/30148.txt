
সৌদি আরবের বাদশাহ সালমান উত্তরসূরির পদ থেকে নিজের ভাইপো মোহাম্মদ বিন নায়েফকে সরিয়ে ছেলে মোহাম্মদ বিন সালমানকে বসান এ বছরের ২১ জুন। এর এক সপ্তাহ পর সাবেক যুবরাজ মোহাম্মদ বিন নায়েফকে লোহিত সাগরের তীরে জেদ্দায় নিজ বাসভবনে বন্দী করে রাখা হয়েছে বলে খবর প্রকাশিত হয়। যদিও এ খবর অস্বীকার করে রাজপরিবার। তেলসমৃদ্ধ প্রভাবশালী মুসলিম দেশটিতে ক্ষমতায় আকস্মিক এ পরিবর্তন কীভাবে হলো, এতে কার কী ভূমিকা ছিল, এর অনুসন্ধানে গিয়ে নানা সূত্রে নানা তথ্য পেয়েছে বার্তা সংস্থা রয়টার্স। সেদিনের ঘটনা পাঠকের কাছে তুলে ধরা হলো:
প্রাসাদ থেকে বাদশাহর ডাক আসে মোহাম্মদ বিন নায়েফের কাছে। সেদিন তিনি চতুর্থ তলায় গিয়েছিলেন বাদশাহর সঙ্গে দেখা করতে। তখন তিনি ছিলেন রাজসিংহাসনের পরবর্তী উত্তরাধিকারী। এক রাতেই বদলে যায় সবকিছু।
মোহাম্মদ বিন নায়েফের ঘনিষ্ঠ সূত্রটি বলেছে, ‘একটি কক্ষে কেবল বাদশাহ ও মোহাম্মদ বিন নায়েফই ছিলেন। সেখানে আর কেউ ছিলেন না। বাদশাহ নায়েফকে বললেন, “আমি চাই তুমি সরে যাও। এত করে বলার পরও আসক্তি কাটানোর জন্য তুমি কোনো চিকিৎসা করাচ্ছ না, যা তোমার সিদ্ধান্ত গ্রহণে মারাত্মকভাবে প্রভাব ফেলছে।”’
মোহাম্মদ বিন নায়েফ ব্যথানাশক ওষুধ (মরফিন) নিতেন। তবে স্বাধীন কোনো সূত্র থেকে বিন নায়েফের আসক্তির বিষয়ে নিশ্চিত হতে পারেনি বার্তা সংস্থা রয়টার্স। প্রাসাদের কোনো কর্মকর্তাও এ বিষয়ে কিছু বলতে রাজি হননি।
নায়েফের আসক্তির বিষয়টি নাকচ করে সৌদি আরবের একজন কর্মকর্তা বলেন, ‘এ গল্পটির কাছে হলিউডের অলীক কল্পনার ছবিও হার মানবে।’ তবে অপর কর্মকর্তারা বলছেন, বিন নায়েফকে জাতীয় স্বার্থে সরিয়ে দেওয়া হয়েছে এবং ‘চাপ এবং অসম্মানের’ জন্য নয়। তাঁকে সরিয়ে দেওয়ার কারণ ‘গোপনীয়’।
বিভিন্ন সূত্রের খবরে জানানো হয়, বাদশাহ তাঁর সন্তানকে সিংহাসনে বসাতে বদ্ধপরিকর ছিলেন। নায়েফের আসক্তির ব্যাপারটি সামনে এনে তাঁকে দূরে সরিয়ে দেওয়া হয়।
সৌদির রাজনৈতিক সূত্রগুলো এবং বিন নায়েফের ঘনিষ্ঠ সূত্রে জানা গেছে, ‘এটা বিন নায়েফের জন্য একটি বড় আঘাত ছিল। এটি একটি অভ্যুত্থান। তিনি এ ব্যাপারে আদৌ প্রস্তুত ছিলেন না।’
সূত্র জানায়, মোহাম্মদ বিন সালমান মনে করেন, নায়েফ বেশ কয়েকটি ব্যাপারে নীতিগতভাবে ভুল করেছেন। ইয়েমেন সমস্যা এবং বেসামরিক কর্মচারীদের আর্থিক সুবিধা কর্তনের জন্য তাঁকে দোষারোপ করা হয়।
প্রাসাদ ষড়যন্ত্র ২১ জুন রাত ১১টার দিকে দেশটির রাজনৈতিক ও নিরাপত্তা কাউন্সিলের বৈঠক হয়। এর চার ঘণ্টা আগে বাদশাহর ছেলের সালমানের কাছ থেকে ফোন পান মোহাম্মদ বিন নায়েফ। তিনি ভেবেছিলেন, এটা নিয়মিত (রুটিন কল) ফোন। বাদশাহ সালমান নায়েফের সঙ্গে দেখা করতে চান। এর কয়েক ঘণ্টা পরই নায়েফকে সরিয়ে দেওয়া হয়। বাদশাহ ও নায়েফের সংক্ষিপ্ত বৈঠকের খবরটি পরে সবাইকে চিঠি দিয়ে জানিয়ে দেওয়া হয়।
একটি সূত্র জানায়, বাদশাহর নামে ফোন করে একটি চিঠি পড়ে শোনানো হয় সব সদস্যকে। ওই চিঠিতে রাজনৈতিক ও নিরাপত্তা কাউন্সিলের ৩৪ সদস্যের মধ্যে তিনজন বাদে সবাই সই করেন। এর অর্থ হলো ষড়যন্ত্র কাজে দিয়েছে।
ওই চিঠিতে লেখা ছিল নায়েফের আসক্তির কথা। চিঠিতে বলা হয়েছে, ‘আমরা দুই বছর ধরে চেষ্টা করেছি কিন্তু কোনো উপকারে আসেনি।’ চিঠিতে বলা হয়, ‘এই বিপজ্জনক পরিস্থিতি থেকে তাঁর (নায়েফ) মুক্ত হওয়া উচিত এবং মোহাম্মদ বিন সালমানকে তাঁর জায়গায় মনোনীত করা হোক।’
রাজপ্রাসাদের একটি সূত্র জানায়, ওই সময়ে প্রাসাদের একটি কক্ষে বিন নায়েফকে বলতে গেলে আটকেই রাখা হয়। সেখানে আর কেউ ছিলেন না। তাঁর মোবাইল ফোনটি কেড়ে নেওয়া হয়। তাঁর দেহরক্ষীদেরও বদলে ফেলা হয়।
সাবেক স্বরাষ্ট্রমন্ত্রী আহমেদ বিন আবদুল আজিজ, রাজপরিবারের সদস্য আবদুল আজিজ বিন আবদুল্লাহ এবং রিয়াদের সাবেক উপ-গভর্নর যুবরাজ মোহাম্মদ বিন সাদ চিঠিতে সই করেননি। রয়টার্স তাঁদের সঙ্গে অনেক চেষ্টা করেও কথা বলতে পারেনি।
রাজপ্রাসাদের একটি সূত্র জানায়, যাঁরা বাদশাহর সিদ্ধান্তের পক্ষে ছিলেন, তাঁদের সবার ফোন কল রেকর্ড করা হয়। এরপর তা বিন নায়েফকে শোনানো হয়। তাঁকে বোঝানো হয় যে তোমার পক্ষে আর কেউ নেই।
রাতভর চিন্তার পর ভোরের দিকে হাল ছেড়ে দেন বিন নায়েফ। তিনি প্রাসাদের উপদেষ্টাকে বলেন, বাদশাহর সঙ্গে দেখা করতে চান তিনি। খুব সংক্ষিপ্ত বৈঠকেই সব শেষ হয়ে যায়। পদত্যাগে রাজি হওয়ার কথা জানিয়ে কাগজে সই করেন তিনি।
বাদশাহর কক্ষ থেকে বেরিয়েই অবাক বনে যান বিন নায়েফ। কারণ, বাইরে দাঁড়িয়ে মোহাম্মদ বিন সালমান। তিনি (সালমান) তখন নতুন যুবরাজ। তাঁকে আলিঙ্গন করেন বিন নায়েফ, হাত ধরে চুমু খান আনুগত্যের প্রতীক হিসেবে। আর চুমু খাওয়ার এই ছবি পরে মধ্যপ্রাচ্যের গণমাধ্যমে ব্যাপক প্রচার পায়।
এরপর বেরিয়ে যান বিন নায়েফ। ততক্ষণে সালমানের সঙ্গে তাঁর ছবি ও শাহি ফরমান রাজপ্রাসাদ থেকে ছড়িয়ে দেওয়া হয় গণমাধ্যমে। সবাই জেনে যায় বিন নায়েফের বিদায়ের খবর।
নায়েফ গৃহবন্দীওই রাতের সবকিছু শেষ হয়ে যায় নায়েফের। সূর্য ‍ওঠা ভোরে নিজের সূর্য ডুবিয়ে বাড়ি ফেরা নায়েফ তখন কার্যত গৃহবন্দী। তাঁর ঘনিষ্ঠজনেরা জানান, পরিবার নিয়ে সুইজারল্যান্ড বা যুক্তরাজ্যে চলে যেতে চেয়েছিলেন নায়েফ। তবে বাদশাহ সালমান ও তাঁর ছেলে মোহাম্মদ বিন সালমান নায়েফকে জানিয়ে দেন, ‘না, এখন তাঁর ইচ্ছায় আর কোনো কিছুই হবে না।’ পরিবারের সদস্য ছাড়া নায়েফের সঙ্গে অন্য কেউ দেখা করতে পারতেন না।
গত ১৫ বছর ধরে দেশটির সবচেয়ে প্রভাবশালী নিরাপত্তা কর্মকর্তা হিসেবে দায়িত্ব পালন করেছেন বিন নায়েফ। তিনি যুক্তরাষ্ট্র ও যুক্তরাজ্যের সঙ্গে ঘনিষ্ঠ গোয়েন্দা যোগাযোগ রক্ষা করে চলেছেন। এর মধ্য দিয়ে তিনি সৌদি জোটের বিশ্বস্ত ও নির্ভরযোগ্য ব্যক্তিতে পরিণত হয়েছিলেন তিনি।
২০১৫ সালের আগে সৌদি আরবের বাইরে খুব কম লোকই প্রিন্স মোহাম্মদ বিন সালমানের নাম শুনেছিল। ওই বছর তাঁর বাবা সালমান বিন আবদুল আজিজ সৌদি বাদশাহর সিংহাসনে আরোহণ করেন। সেই থেকে নানা তৎপরতার মধ্য দিয়ে ৩১ বছর বয়সী প্রিন্স বিন সালমান বিশ্বের শীর্ষ তেল রপ্তানিকারক দেশটির সবচেয়ে প্রভাবশালী ব্যক্তিতে পরিণত হয়েছেন।
১৯৮৫ সালের ৩১ আগস্ট যুবরাজ বিন সালমানের জন্ম। মা ফাহদাহ বিনতে ফালাহ বিন সুলতান তৎকালীন প্রিন্স সালমান বিন আবদুল আজিজ আল সৌদের তৃতীয় স্ত্রী। রাজধানী রিয়াদের কিং সৌদ ইউনিভার্সিটি থেকে আইন বিষয়ে স্নাতক হওয়ার পর বিন সালমান সরকারি বিভিন্ন প্রতিষ্ঠানে কাজ করেন।
*রয়টার্স অবলম্বনে রাশেদুল অালম রাসেল
আরও পড়ুন...ভাতিজার বদলে ছেলে উত্তরসূরি সৌদি বাদশারকে এই মোহাম্মদ বিন সালমান?
সাবেক সেই যুবরাজ নায়েফ গৃহবন্দী!
