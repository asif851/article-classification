
ভারতের লোকসভা নির্বাচনে গতকাল শনিবার চার রাজ্যের সাতটি আসনে ভোট গ্রহণ করা হয়েছে। নয় দফার এ নির্বাচনের চতুর্থ দফায় গতকাল আসাম, ত্রিপুরা, গোয়া ও সিকিমের সাত আসনে ভোট নেওয়া হয়। পাশাপাশি সিকিমের ৩২টি বিধানসভা আসনের জন্যও গতকাল ভোট দিয়েছেন সেখানকার ভোটাররা।গতকাল স্থানীয় সময় বেলা দুইটা পর্যন্ত ত্রিপুরায় ৫৬ শতাংশ, আসামে ৫৩ শতাংশ, গোয়ায় ৫৩ শতাংশ এবং সিকিমে ৫১ শতাংশ ভোট পড়ে।গতকাল ভোট হওয়া সাতটি আসনে প্রার্থী হিসেবে ছিলেন বিভিন্ন রাজনৈতিক দলের ও স্বতন্ত্র প্রার্থী মিলে ৭৪ জন। গোয়ার দুটি আসনের জন্য প্রার্থী ছিলেন ১৯ জন। ত্রিপুরার পূর্বাঞ্চলীয় যে আসনটিতে ভোট হয়, সেখানে প্রার্থী ছিলেন ১২ জন। এর আগে ৭ এপ্রিল প্রথম দফায় রাজ্যটির পশ্চিমাঞ্চলীয় আসনটিতে ভোট হয়।আসামের তিনটি আসনে প্রার্থী ছিলেন ৩৭ জন। সহিংসতাকবলিত রাজ্যটিতে শান্তিপূর্ণভাবে ভোট চললেও আগের রাতে বিপুল পরিমাণ বিস্ফোরক ও একটি একে-৪৭ রাইফেলসহ অস্ত্রশস্ত্র উদ্ধার করা হয়। এর আগে প্রথম দফায় আসামের পাঁচটি আসনে ভোট হয়। সিকিমের একমাত্র লোকসভা আসনের জন্য প্রার্থী ছিলেন ছয়জন। এনডিটিভি।
