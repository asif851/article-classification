
ভারতের মধ্যপ্রদেশে দাতিয়া জেলার দুর্গামন্দিরে নবরাত্রি উৎসবে যোগ দেওয়ার সময় পদদলিত হয়ে ১১৫ জন পুণ্যার্থীর মৃত্যুর ঘটনায় জেলা প্রশাসক, জেলা পুলিশ সুপারসহ ২১ জন জ্যেষ্ঠ কর্মকর্তাকে বরখাস্ত করা হয়েছে। আজ মঙ্গলবার রাজ্য সরকার এ ঘোষণা দেয়।ওই দুর্ঘটনায় এখন পর্যন্ত ১১৫ জন মারা গেছে। তবে রাজ্য পুলিশের ডিআইজি দিলীপ আর্য বলেছেন, এ সংখ্যা আরও বাড়তে পারে।প্রত্যক্ষদর্শীরা অভিযোগ করেছেন, পদদলিত হওয়া বেশ কয়েকজন পুণ্যার্থীকে পুলিশ নদীতে ফেলে দিয়েছে।গত রোববার দাতিয়া জেলার রতনগড় দুর্গা দেবীর মন্দিরে নবরাত্রি উৎসব উপলক্ষে পুণ্যার্থীরা ভিড় করে। তারা সিন্ধু নদ পার হয়ে মন্দিরে যাওয়ার পথে হঠাৎ গুজব ছড়িয়ে পড়ে নদের ওপরের পুলের একটি অংশ ভেঙে পড়ছে। এ খবর শোনার পর শুরু হয় দৌড়াদৌড়ি। এতে পদদলিত হয়ে মারা যায় ১১৫ পুণ্যার্থী।মধ্যপ্রদেশের মুখ্যমন্ত্রী শিবরাজ চৌহান ঘটনার বিচার বিভাগীয় তদন্তের নির্দেশ দিয়েছেন। নিহত ব্যক্তিদের পরিবারপ্রতি দেড় লাখ, গুরুতর আহতদের পরিবারপ্রতি ৫০ হাজার এবং সামান্য আহতদের পরিবারপ্রতি ২৫ হাজার রুপি আর্থিক অনুদান দেওয়ার কথা ঘোষণা দিয়েছেন তিনি।অন্যদিকে আজ উত্তর প্রদেশের মুখ্যমন্ত্রী অখিলেশ যাদব এই দুর্ঘটনায় নিহতদের পরিবারপ্রতি দুই লাখ রুপি আর্থিক সহায়তা দেওয়ার কথা ঘোষণা দিয়েছেন।
