
গোষ্ঠী দ্বন্দ্বে নিজের ছেলেকে হারিয়েও প্রতিশোধ না নেওয়ার আহ্বান জানিয়ে আলোচিত ইমামের সঙ্গে কথা বলেছেন ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়। গতকাল বুধবার রাজ্যের আসানসোলে সাংবাদিকদের এ কথা জানান ইমাম মাওলানা ইমদাদুল্লাহ রশিদি। তিনি স্থানীয় নুরি মসজিদের ইমাম।রামনবমীর দিন রাজ্যের বর্ধমান জেলার আসানসোল ও রানীগঞ্জে দুই গোষ্ঠীর সংঘর্ষের জেরে উত্তপ্ত আসানসোলকে শান্ত করার অন্যতম কারিগর ছিলেন ইমাম রশিদি। এই সংঘর্ষের মধ্যে ইমামের ১৬ বছরের ছেলে নিখোঁজ হয়। পরে তার লাশ উদ্ধার করা হয়। ছেলেটি এবার মাধ্যমিক পরীক্ষার্থী ছিল।মৃতদেহ উদ্ধার হলে উত্তপ্ত হয়ে ওঠে আসানসোল। আর এ সময়েই আসানসোলের সম্প্রীতি যাতে বিনষ্ট না হয়, সেই লক্ষ্যে এগিয়ে আসেন ইমাম নিজেই। ঘোষণা দেন হত্যার বদলা-প্রতিশোধ নয়; বরং আসানসোলে যুগ যুগ ধরে থাকা সাম্প্রদায়িক সম্প্রীতিকে টিকিয়ে রাখাই তাঁর লক্ষ্য। কেউ প্রতিশোধ নিলে এলাকা ছেড়ে চলে যাওয়ার হুমকি দেন ইমাম। ইমামের এই ভূমিকায় শান্ত হয়ে পড়ে আসানসোল। ইমামও বলেন, ‘হয়তো আমার পুত্রের অতটুকু আয়ু ছিল। তাই চলে গেল অসময়ে।’ইমাম রশিদির এই ভূমিকা শুধু আসানসোল নয়, গোটা দেশে সম্প্রীতির এক নজির সৃষ্টি করে। কংগ্রেস সভাপতি রাহুল গান্ধী ইমামের এই ভূমিকায় ইমামকে কুর্নিশ জানিয়ে বলেন, ‘ইমাম রশিদির বার্তাই প্রমাণ করে, ভারতে ভালোবাসা চিরদিনই ঘৃণাকে হারিয়ে দেবে। কংগ্রেসের ভিতও করুণা আর পারস্পরিক ভ্রাতৃত্বের বন্ধনে টিকে আছে। আমরা ঘৃণা ছড়ানো বিজেপি-আরএসএসের চিন্তাধারাকে জিততে দেব না।’
গতকাল ইমাম সাংবাদিকদের বলেছেন, মুখ্যমন্ত্রী মমতা বন্দ্যোপাধ্যায় তাঁর সঙ্গে কথা বলেছেন। বলেছেন, তাঁর এই অবদানের জন্য তিনি তাঁর পুরস্কার পাবেন। শান্তি প্রতিষ্ঠার জন্য তাঁর উদ্যোগ ইতিহাস হয়ে থাকবে। ইমাম আরও বলেছেন, তাঁর সঙ্গে কথা বলেছেন বিজেপির স্থানীয় সংসদ সদস্য ও কেন্দ্রীয় প্রতিমন্ত্রী বাবুল সুপ্রিয়, রাজ্য বিধানসভার বামদলের পরিষদীয় দলের নেতা, সিপিএম বিধায়ক সুজন চক্রবর্তী। ইমাম মন্ত্রী বাবুল সুপ্রিয়কে বলেছেন, ‘দুই হৃদয়কে আগের মতো জুড়ে দেওয়ার জন্য কাজ করুন। শান্তির জন্য কাজ করুন।’ ইমাম গতকাল বলেন, ‘আমার আসানসোল শহরকে বাঁচানোর বার্তা দিয়েছি। আমি আমার ছেলের খুনিদের বিরুদ্ধে এফআইআর করিনি। আমি আমার কাজ করেছি। এবার প্রশাসন তার কাজ করবে।’
