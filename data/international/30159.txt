
চার কোনা সাদা রঙের সাধারণ একটি ব্যাগ। এক জায়গায় লেখা, ‘লুনার স্যাম্পল রিটার্ন’। দেখতে সাধারণ হলেও ব্যাগটি বিশেষ।
এই ছোট্ট ব্যাগই চাঁদে গিয়েছিল। এতে করে নিয়ে আসা হয়েছিল চাঁদের ধুলোবালু আর পাথর। এবার এই ঐতিহাসিক ব্যাগটিই নিলামে তোলা হচ্ছে। আশা করা হচ্ছে, ৪০ লাখ ডলার দাম উঠতে পারে এটির।
১৯৬৯ সালে অ্যাপোলো-১১-তে চাঁদে অভিযানের সময় মহাকাশচারী নিল আর্মস্ট্রং এই ব্যাগ ব্যবহার করেছিলেন। নিল আর্মস্ট্রংই প্রথম চাঁদে হেঁটেছিলেন। ওই অভিযানের সময়ই চাঁদের ধুলোবালু আর পাথরের নমুনা সংগ্রহ করেছিলেন তিনি। সেগুলো এই ব্যাগে করে নিয়ে আসা হয়েছিল পৃথিবীতে।  রয়টার্সের খবরে বলা হয়েছে, আগামী ২০ জুলাই ব্যাগটি নিলামে উঠবে। নিলামকারী প্রতিষ্ঠান সোথেবিস নিউইয়র্কে এই অনুষ্ঠানের আয়োজন করেছে। এই প্রথম চন্দ্র অভিযানে ব্যবহৃত হওয়া জিনিসপত্রের বৈধ নিলাম অনুষ্ঠিত হচ্ছে। কারণ, এসবের নিলামের ক্ষেত্রে বিভিন্ন আইনি বাধা আছে। তবে এত কড়াকড়ির মধ্যেও অভিযানে ব্যবহৃত কিছু জিনিস কালোবাজারে বিক্রি হয়ে গেছে বলে ধারণা করা হয়।  নিলামকারী প্রতিষ্ঠানের কাছে যাওয়ার আগে ব্যাগটি কিনে নিতে চেয়েছিল নাসা। কিন্তু ব্যাগটির প্রকৃত মালিক তা বিক্রি করতে চাননি। ১৯৬৯ সালে চন্দ্রাভিযানের পরপরই এটি বাজেয়াপ্ত করেছিল যুক্তরাষ্ট্রের বিচার বিভাগ। পরে ভুল করে এক নিলামে তোলা হয় ব্যাগটি এবং বর্তমান মালিক শিকাগোর অ্যাটর্নি ন্যান্সি লি কার্লসন তা কিনে নিয়েছিলেন মাত্র ৯৯৫ ডলারে!
সোথেবিসের এক বিবৃতিতে বলা হয়, নিলামে ব্যাগের বেশ বড় অঙ্কের দাম উঠবে বলে তাঁরা আশাবাদী। কারণ, ব্যাগটিতে এখনো আছে চাঁদের ধূলিকণা। নিলামে পাওয়া অর্থের একটি অংশ মানবকল্যাণে খরচ করা হবে।
