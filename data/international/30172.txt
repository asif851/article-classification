
মধ্যপ্রাচ্য শান্তি আলোচনা এগিয়ে নেওয়ার প্রচেষ্টার অংশ হিসেবে গতকাল বুধবার ইসরায়েলের প্রধানমন্ত্রী বেনিয়ামিন নেতানিয়াহু ও ফিলিস্তিনি প্রেসিডেন্ট মাহমুদ আব্বাসের সঙ্গে বৈঠক করেছেন মার্কিন পররাষ্ট্রমন্ত্রী জন কেরি। নেতানিয়াহুর সঙ্গে বৈঠকের পর কেরি জানান, ইসরায়েল-ফিলিস্তিন চুক্তির ব্যাপারে তিনি ‘খুবই আত্মবিশ্বাসী’।পশ্চিম তীরে ইসরায়েলি বসতি সম্প্রসারণের পরিকল্পনার কারণে ফিলিস্তিনিরা শান্তি আলোচনা বন্ধ করে দেওয়ার হুমকি দেওয়ার কয়েক ঘণ্টার মাথায় কেরি-নেতানিয়াহু বৈঠক হয়। বৈঠকে নেতানিয়াহু অভিযোগ করেন, ফিলিস্তিনিরা ‘কৃত্রিম সংকট’ তৈরি করছে। যুক্তরাষ্ট্র শান্তি আলোচনাকে সঠিক পথে ফিরিয়ে আনতে পারবে বলেও আশা প্রকাশ করেন নেতানিয়াহু।জন কেরি গত মঙ্গলবার রাতে ইসরায়েলে পৌঁছান। মার্কিন মধ্যস্থতায় গত জুলাই মাসে নতুন করে শুরু হওয়া শান্তি আলোচনা ভেঙে পড়ার দ্বারপ্রান্তে—এমন এক পরিস্থিতিতে তিনি সেখানে গেলেন।কেরির সঙ্গে গতকাল জেরুজালেমে অনুষ্ঠিত বৈঠকে নেতানিয়াহু অভিযোগ করেন, ফিলিস্তিনিরা বলিষ্ঠ সিদ্ধান্ত নেওয়া এড়িয়ে চলছে। তিনি আলোচনাকে আবার ‘সঠিক পথে ফিরিয়ে আনার’ ব্যবস্থা নিতে যুক্তরাষ্ট্রের প্রতি আহ্বান জানান।তবে ইসরায়েল ও ফিলিস্তিন একটি সমঝোতায় পৌঁছাতে পারবে, এমন আশাবাদ ব্যক্ত করেছেন কেরি। মার্কিন এই শীর্ষ কূটনীতিক বলেছেন, উভয় পক্ষ যদি ‘প্রকৃত সমঝোতা ও কঠিন সিদ্ধান্ত’ নিতে প্রস্তুত থাকে, তবে তিনি ‘খুবই আত্মবিশ্বাসী’ যে একটি মতৈক্যে পৌঁছানো যাবে।বৈঠক শেষে জন কেরি সাংবাদিকদের বলেন, ‘সব সময়ই সমস্যা রয়েছে, উত্তেজনা রয়েছে। তবে আমি খুবই আত্মবিশ্বাসী যে সেসব সমস্যা ও উত্তেজনার মধ্যেই আমাদের কাজ করার সক্ষমতা রয়েছে।’উভয় পক্ষের মধ্যে শান্তি আলোচনা এগিয়ে নিতে কেরি সাম্প্রতিক মাসগুলোতে জোর কূটনৈতিক তৎপরতা চালিয়েছেন। বিশেষ করে, তিন মাস ধরে তিনি উভয় পক্ষের সঙ্গে অত্যন্ত গোপনীয়তা রক্ষা করে বৈঠক করছেন। তবে এখন পর্যন্ত কোনো সমঝোতা হওয়ার লক্ষণ দেখা যাচ্ছে না।কেরি গত মঙ্গলবার সন্ধ্যায় ইসরায়েলে পৌঁছানোর পর প্রথমেই শ্রদ্ধা নিবেদনের জন্য রাজধানী তেল আবিবের রবিন স্কয়ারে যান। এই স্থানেই ১৮ বছর আগে শান্তি আলোচনার বিরোধী ডানপন্থীদের গুলিতে নিহত হয়েছিলেন তৎকালীন প্রধানমন্ত্রী আইজ্যাক রবিন।কেরি রবিন স্কয়ারে যাওয়ার কয়েক ঘণ্টার মাথায় উভয় পক্ষের আলোচকদের মধ্যে একটি বৈঠকের পর একজন জ্যেষ্ঠ ফিলিস্তিনি কর্মকর্তা শান্তি আলোচনা থেকে নিজেদের প্রত্যাহার করে নেওয়ার হুমকি দেন। ওই কর্মকর্তা বলেন, পশ্চিম তীরে বসতি সম্প্রসারণ করার সর্বশেষ ইসরায়েলি পদক্ষেপের কারণে ক্ষুব্ধ ফিলিস্তিনিদের পক্ষে আলোচনা চালিয়ে যাওয়া সম্ভব হবে না। নাম প্রকাশ না করার শর্তে ওই কর্মকর্তা বলেন, ‘মঙ্গলবার রাতে আলোচনা চলার সময় ফিলিস্তিনি-ইসরায়েল সংলাপ ভেঙে পড়ে। ইসরায়েল তার বসতি সম্প্রসারণ অব্যাহত রাখার সিদ্ধান্তে অনড় রয়েছে।’ এএফপি ও রয়টার্স।
