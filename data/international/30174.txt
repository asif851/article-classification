
উত্তর নাইজেরিয়াতে সেনা পোশাকধারী একদল দুর্বৃত্তের হামলায় মৃতের সংখ্যা বেড়ে ১৪২-এ দাঁড়িয়েছে। সরকারের পক্ষ থেকে আজ রোববার বলা হয়, দুর্বৃত্তেরা অনেকগুলো সেনা চৌকিতে হামলা চালায় এবং মহাসড়ক দিয়ে যাওয়া পথচারীদের গুলি করে হত্যা করে। এএফপির বরাত দিয়ে ‘টাইমস অব ইন্ডিয়া’ বলছে, দেশটির বোরনো প্রদেশে এ হামলা হয়েছে। বোরনোর পরিবেশ সংরক্ষণকারী সংস্থার কর্মকর্তা আব্দুলাজিজ কোলোমি আজ বলেন, ‘গত বুধবার আমরা ৫৫টি মৃতদেহ উদ্ধার করেছি এবং বৃহস্পতিবারে ৮৭টি।’ এর আগে প্রদেশের বেনিশেখ এলাকা থেকে ৮৭টি মৃতদেহ উদ্ধারের খবর নিশ্চিত করেছিল সরকারি কর্মকর্তারা। 
