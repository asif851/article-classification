
চীনের পূর্বাঞ্চলীয় ঝেজিয়াং প্রদেশে আজ শনিবার বিকেলে আঘাত হেনেছে শক্তিশালী টাইফুন ‘চান-হাম’। ঘূর্ণিঝড়টি ঘণ্টায় ১৭৩ কিলোমিটার বেগে সাংহাইয়ের দিকে অগ্রসর হচ্ছে। চীনের জাতীয় আবহাওয়া কেন্দ্রের বরাত দিয়ে বিবিসির অনলাইনের খবরে জানানো হয়, আজ স্থানীয় সময় বিকেল চারটা ৪০ মিনিটের দিকে ঝেজিয়াং প্রদেশের নিংবো শহরের একটি দ্বীপে ‘চান-হাম’ আঘাত হানে। তবে এখনো পর্যন্ত কোনো হতাহতের খবর পাওয়া যায়নি বলে জানিয়েছে দেশটির রাষ্ট্রীয় সংবাদ সংস্থা সিনহুয়া।দেশটির পূর্ব উপকূল থেকে ১০ লাখের বেশি মানুষকে নিরাপদ আশ্রয়ে সরিয়ে নেওয়া হয়েছে। বাতিল করা হয়েছে প্রায় ৪০০ ফ্লাইট। গতকাল শুক্রবার থেকেই ওই অঞ্চলে ১০০ মিলিমিটার পর্যন্ত বৃষ্টিপাত শুরু হয়। এর আগে চলতি সপ্তাহের শুরুর দিকে তাইওয়ান ও জাপানে শক্তিশালী টাইফুন আঘাত হানে। এতে বহু সংখ্যক মানুষ আহত হয়।খবরে বলা হয়, এই টাইফুনের কারণে ঝেজিয়াং প্রদেশের লাইয়াও গ্রামে ৪০০ মিলিমিটার পর্যন্ত বৃষ্টি হচ্ছে। ঝউশান, হ্যাংঝু, নিংবো ও ওয়েনঝুতে প্রায় ৪০০ ফ্লাইট এবং শতাধিক ট্রেন যাত্রা বাতিল ঘোষণা করা হয়েছে। ওই সব এলাকার বাসিন্দাদের ঘর বের না হওয়ার জন্য অনুরোধ জানানো হয়েছে। সাগর উত্তাল রয়েছে। দুর্যোগপূর্ণ আবহাওয়ার কারণে মাছ ধরার প্রায় ২৯ হাজার নৌকাকে বন্দরে ফিরে আসতে বলা হয়েছে।
চীনের জাতীয় আবহাওয়া কেন্দ্র বলছে, অঞ্চলটিতে ১৯৪৯ সালের পর আঘাত হানা সবচেয়ে ধ্বংসাত্মক টাইফুন হতে পারে এই ‘চান-হম’।
