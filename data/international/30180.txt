
রোহিঙ্গা মুসলিমদের ওপর হামলা ও সব ধরনের বৈষম্যমূলক আচরণ বন্ধ করতে মিয়ানমারের প্রতি আহ্বান জানিয়েছেন মালয়েশিয়ার প্রধানমন্ত্রী নাজিব রাজাক। তিনি রোহিঙ্গাদের নিয়ে মানবিক বিপর্যয় অবসানে ইসলামি দেশের নেতাদের পদক্ষেপ নিতে বলেন।
রয়টার্সের খবরে জানা যায়, আজ বৃহস্পতিবার মালয়েশিয়ার কুয়ালালামপুরে রোহিঙ্গা ইস্যুতে ইসলামি সহযোগিতা সংস্থার (ওআইসি) সঙ্গে বৈঠকে মালয়েশিয়ার প্রধানমন্ত্রী নাজিব রাজাক আরও বলেন, শুধু মুসলিম হওয়ার কারণে রোহিঙ্গা হত্যা বন্ধ করতে হবে। নারী ও শিশুদের ওপর সহিংসতা বন্ধ করতে হবে।
ওআইসির মহাসচিব জেনারেল ইউসুফ আল ওথাইমিনও রোহিঙ্গাদের ওপর বৈষম্যমূলক আচরণ বন্ধের জন্য মিয়ানমারের প্রতি আহ্বান জানান।
মিয়ানমারের শরণার্থী, বাসিন্দা ও মানবাধিকার সংস্থাগুলো বলছে, সে দেশের সেনাবাহিনী রোহিঙ্গাদের হত্যা করছে, নারীদের ধর্ষণ করছে, ঘরবাড়ি পুড়িয়ে দিয়েছে।
তবে এসব অভিযোগ প্রত্যাখ্যান করেছে নোবেলজয়ী অং সান সু চির নেতৃত্বাধীন মিয়ানমার সরকার। দেশটির সরকার বলছে, হত্যা ও নির্যাতনের অনেক খবর সাজানো। রাখাইন রাজ্যে অভ্যন্তরীণ কোন্দলকে কেন্দ্র করে এ ধরনের কিছু ঘটনা ঘটেছে বলে তাদের দাবি।
গত ৯ অক্টোবর রাখাইনের সীমান্তচৌকিতে হামলার পর থেকে সশস্ত্র বাহিনী রোহিঙ্গাদের ওপর নির্যাতন চালাচ্ছে। প্রাণ বাঁচাতে বাংলাদেশে পালিয়ে আসছে রোহিঙ্গারা।
মিয়ানমারের পররাষ্ট্রমন্ত্রী অং সান সু চির বিশেষ দূত পররাষ্ট্র প্রতিমন্ত্রী চাও তিনকে সম্প্রতি ঢাকা সফর করেছেন। সে সময় বাংলাদেশ পালিয়ে আসা ৬৫ হাজার রোহিঙ্গাসহ বাংলাদেশে থাকা সব রোহিঙ্গাকেই দ্রুত ফিরিয়ে নেওয়ার দাবি জানায়।
সূত্র বলেছে, আজ ওআইসির বিশেষ সভায় রোহিঙ্গা সমস্যা সমাধানের জন্য তাদের নাগরিকত্ব নিশ্চিত করা, তাদের জীবন ও জীবিকার নিশ্চয়তা দেওয়া এবং বাংলাদেশ থেকে তাদের মিয়ানমারে ফিরিয়ে নেওয়ার আগে রাখাইনে পরিস্থিতি স্বাভাবিক করার ওপর জোর দেবে ঢাকা।
আরও পড়ুনজাতিসংঘের হস্তক্ষেপ দাবি ওআইসির বিশেষ দূতের
