
যুক্তরাষ্ট্র ভ্রমণে নিষেধাজ্ঞা বাস্তবায়ন স্থগিত করায় মার্কিন প্রেসিডেন্ট ডোনাল্ড ট্রাম্প বিচারকের প্রতি ক্ষোভ প্রকাশ করেছেন। তিনি বলেন, যদি কিছু ঘটে, তাহলে মার্কিনরা আদালতকে দোষী করবে।
যুক্তরাষ্ট্রে প্রবেশের সময় নিষেধাজ্ঞার তালিকায় থাকা দেশের নাগরিকদের খুব সতর্কতার সঙ্গে তল্লাশি করতে সীমান্তে দায়িত্ব পালনরত ব্যক্তিদের নির্দেশ দিয়েছেন ট্রাম্প।
আজ সোমবার বিবিসির খবরে জানানো হয়, বিচারক জেমস রবার্টের ওপর বেজায় চটেছেন ট্রাম্প। এক টুইট বার্তায় ট্রাম্প বলেন, ‘যুক্তরাষ্ট্রে ঢোকার সময় সবাইকে খুবই সতর্কতার সঙ্গে তল্লাশি করতে আমি হোমল্যান্ড সিকিউরিটিকে নির্দেশ দিয়েছি। আদালত কাজটাকে কঠিন করে তুলেছেন।’
ট্রাম্প বলেন, ‘আমি বিশ্বাস করতে পারছি না—একজন বিচারক দেশকে এ রকম ভয়ানক বিপদের মুখে ঠেলে দিতে পারেন। যদি কিছু ঘটে, তাহলে তাঁকে এবং বিচারব্যবস্থাকে দোষী করব। জনগণও তা-ই করবে। এটা খুব খারাপ।’
এর আগেও এক টুইটে ট্রাম্প বিচারকের এই স্থগিতাদেশকে ‘হাস্যকর’ বলে চিহ্নিত করেন।
যুক্তরাষ্ট্রের ফেডারেল আদালত গত শনিবার মুসলিমপ্রধান সাত দেশের নাগরিকদের যুক্তরাষ্ট্র ভ্রমণে নিষেধাজ্ঞা কার্যকর করতে ট্রাম্পের আপিল খারিজ করে দেন। গত শুক্রবার সিয়াটলের ফেডারেল আদালত ট্রাম্পের ওই নিষেধাজ্ঞার ওপর সাময়িকভাবে দেশজুড়ে স্থগিতাদেশ দেন।
ট্রাম্পের আপিল খারিজ হওয়ার ফলে ইরাক, সিরিয়া, ইরান, লিবিয়া, সোমালিয়া, সুদান ও ইয়েমেনের ভিসাধারী নাগরিকেরা যুক্তরাষ্ট্রে প্রবেশ করতে পারবেন। যত দিন পর্যন্ত মামলার শুনানি হচ্ছে, তত দিন পর্যন্ত তাঁরা এই সুবিধা পাবেন।
