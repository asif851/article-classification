
পাকিস্তানের খাইবার পাখতুনখাওয়া প্রদেশের মারদান শহরের জেলা আদালতে আত্মঘাতী বোমা হামলায় অন্তত ১১ জন নিহত হয়েছে। আহত ৪০ জন। আজ শুক্রবার সকালে এই হামলা হয় বলে বার্তা সংস্থা এএফপি জানায়।
জ্যেষ্ঠ পুলিশ কর্মকর্তা ফয়সল শেহজাদ বলেন, সকালে আদালতে লোকজনের ভিড় ছিল। এ সময় এক আত্মঘাতী বোমা হামলাকারী হামলা চালায়। হামলাকারী প্রথমে হাত গ্রেনেড ছোড়ে। এরপর আত্মঘাতী বোমার বিস্ফোরণ ঘটায়। এতে দুই পুলিশসহ অন্তত ১১ জন নিহত হয়।
মারদান শহরে হামলার কয়েক ঘণ্টা আগে চারজন আত্মঘাতী বোমা হামলাকারী পেশোয়ারের খ্রিষ্টান কলোনিতে হামলা চালায়। পরে নিরাপত্তা বাহিনীর সঙ্গে গোলাগুলিতে হামলাকারীরা নিহত হয়।
