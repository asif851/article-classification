
আদালতের নির্দেশ না মানায় এবার লন্ডনের টাওয়ার হ্যামলেটসের সাবেক মেয়র লুৎফুর রহমানের সম্পত্তি জব্দের আদেশ দেয়া হয়েছে। একই সঙ্গে তাঁকে গত পাঁচ বছরের আয়-ব্যয়ের হিসাব এবং সাত বছরের আয়কর রিটার্ন দাখিল করতে বলা হয়েছে।গতকাল মঙ্গলবার সেখানকার হাইকোর্ট এই আদেশ দেন।এর আগে ভোট জালিয়াতির অভিযোগে গত ২৩ এপ্রিল একই আদালত লুৎফুর রহমানকে টাওয়ার হ্যামলেটসের মেয়র পদ থেকে বরখাস্ত করেন। পাশাপাশি তাঁকে আইনি খরচ বাবদ বাদীপক্ষকে পাঁচ লাখ পাউন্ড এবং আদালতের খরচ বাবদ দুই লাখ ৫০ হাজার পাউন্ড পরিশোধেরও নির্দেশ দেয়া হয়। কিন্তু আড়াই মাসেও ওই অর্থ পরিশোধ না করায় বাদীপক্ষ তাঁর বিরুদ্ধে আবারও আদালতে যায়। শুনানি শেষে এদিন আদালত লুৎফুর রহমানের সম্পত্তি জব্দের আদেশ দেন এবং তাঁকে গত পাঁচ বছরের আয়-ব্যয়ের হিসাব দাখিলের নির্দেশ দেন। এ ছাড়া লুৎফুর রহমান ৩ লাখ ৫০ হাজার পাউন্ডের বেশি দামের কোনো সম্পত্তি হস্তান্তর বা বিক্রি করতে পারবেন না বলেও আদেশে বলা হয়েছে।অবশ্য লুৎফুর রহমান শুরু থেকে তাঁর বিরুদ্ধে আনা অভিযোগগুলো ঠিক নয়ে বলে দাবি করে আসছেন। তিনি সর্বশেষ নির্বাচনী আদালতের দেওয়া রায়টি তাঁর প্রতি অন্যায় বলেও দাবি করেন।লুৎফুর রহমান ২০১৪ সালে স্বতন্ত্র প্রার্থী হিসেবে টাওয়ার হ্যামলেটস কাউন্সিলের নির্বাহী মেয়র নির্বাচিত হন। ২০১৪ সালে অনুষ্ঠিত পরবর্তী নির্বাচনে তিনি আবারও মেয়র নির্বাচিত হন। কিন্তু স্থানীয় চারজন ভোটার লুৎফুর রহমানের বিরুদ্ধে নির্বাচনে ধর্মের অপব্যবহার এবং অর্থের বিনিময়ে ভোটারদের প্রভাবিত করাসহ নানা অনিয়মের অভিযোগ তুলে আদালতে অভিযোগ দায়ের করেন। এ পরিপ্রেক্ষিতে মেয়র পদ বাতিল ঘোষণা করা ছাড়াও লুৎফুর রহমানকে পাঁচ বছরের জন্য নির্বাচনে নিষিদ্ধ করা হয়।
