
খ্যাতিমান স্প্যানিশ চিত্রকর এল গ্রেকোর চিত্রকর্ম ‘সেন্ট ডোমিনিক ইন প্রেয়ার’ লন্ডনে এক নিলামে রেকর্ড ৯১ লাখ ৫৪ হাজার ৫০০ পাউন্ডে (এক কোটি ৪০ লাখ ডলার) বিক্রি হয়েছে।নিলাম হাউস সাদাবি’জ-এর ওল্ড মাস্টার পেইন্টিং বিভাগের প্রধান অ্যালেক্স বেল জানান, গ্রেকোর এই চিত্রকর্ম নিলামে বিক্রি হওয়া দুটি চিত্রকর্মের একটি। তিনি বলেন, এটি কিনতে দুটি পক্ষের মধ্যে তুমুল দর-কষাকষি হয়।চার শ বছর আগে আঁকা সেন্ট ডোমিনিক ইন প্রেয়ার চিত্রকর্মটিতে দেখা যায়, অন্ধকার আকাশের নিচে ত্রয়োদশ শতাব্দীর খ্রিষ্টীয় সন্ত ডোমিনিক ক্রুশের পাশে হাঁটু গেড়ে প্রার্থনা করছেন।লন্ডনের ওই নিলামে এশিয়া ও মধ্যপ্রাচ্য থেকে রেকর্ডসংখ্যক ক্রেতা অংশ নেন। আর বিক্রির পরিমাণ দাঁড়ায় তিন কোটি ৫০ লাখ ৪৮ হাজার পাউন্ড। এএফপি।
