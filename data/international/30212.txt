
আফগানিস্তানে ইসলামিক স্টেটের (আইএস) তৎপরতা নিয়ে রাশিয়ার সঙ্গে গোয়েন্দা তথ্য বিনিময় কিংবা কোনো ধরনের আলোচনার কথা সরাসরি নাকচ করে দিয়েছে তালেবান। একই সঙ্গে দেশটিতে আইএসের প্রভাব থাকার কথাও অস্বীকার করেছে তারা। খবর এএফপির।আইএস নিয়ে তালেবানের সঙ্গে তথ্য বিনিময় হচ্ছে—গত বুধবার রাশিয়ার পক্ষ থেকে এমন কথা বলার পর গতকাল রোববার এক বিবৃতিতে তালেবান তা উড়িয়ে দেয়। আফগানিস্তানে নিযুক্ত রাশিয়ার জ্যেষ্ঠ কূটনীতিক জামির কাবুলভ গত বুধবার এক বিবৃতিতে বলেন, আইএসের বিষয়ে তাঁর দেশ তালেবানের সঙ্গে তথ্য বিনিময় করছে। তবে গতকাল তালেবান তাদের ওয়েবসাইটে ইংরেজি ভাষায় প্রকাশ করা এক বিবৃতিতে বলেছে, ‘কথিত দায়েশ (আইএসের আরেক নাম) মোকাবিলায় কারও সাহায্য নেওয়ার প্রয়োজন আমাদের নেই। এ নিয়ে আমরা কারও সঙ্গে যোগাযোগও করিনি, কারও সঙ্গে কথাও বলিনি।’আফগানিস্তানের পূর্বাঞ্চলে লড়াইরত যোদ্ধারা সিরিয়া ও ইরাকের বিরাট এলাকা দখল করে নেওয়া আইএসের প্রতি আনুগত্যের ঘোষণা দিয়েছে। তাদের এই ঘোষণা আফগানিস্তানের তালেবানের জন্য বড় ধরনের হুমকি হয়ে দাঁড়িয়েছে বলে মনে করা হচ্ছে। তবে আইএস প্রভাবের কথা উড়িয়ে দিয়ে তালেবান বলেছে, ‘আফগানিস্তানের কিছু লোক দায়েশের নামে মিথ্যা কথা বলে সুবিধা নিচ্ছে এবং দখলদারি প্রলম্বিত করার মতলবে দেশীয় ও আন্তর্জাতিক গোয়েন্দারা তাদের মদদ জুগিয়ে যাচ্ছে।’
