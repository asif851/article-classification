
ভারতের প্রজাতন্ত্র দিবসের কুচকাওয়াজে প্রধান অতিথি হিসেবে উপস্থিত মার্কিন প্রেসিডেন্ট বারাক ওবামা চুইংগাম চিবিয়ে আলোচনায় এসেছেন।টাইমস অব ইন্ডিয়া অনলাইনের প্রতিবেদনে জানানো হয়, আজ ২৬ জানুয়ারি ভারতের ৬৬তম প্রজাতন্ত্র দিবস। প্রধানমন্ত্রী নরেন্দ্র মোদির আমন্ত্রণে সাড়া দিয়ে এ দিবসের কুচকাওয়াজে প্রধান অতিথি হয়েছেন ওবামা। গতকাল রোববার তিন দিনের সফরে ভারতে পৌঁছান তিনি।নয়াদিল্লির ঐতিহাসিক ‘রাজপথে’ প্রজাতন্ত্র দিবসের অনুষ্ঠান হয়। কুচকাওয়াজ চলাকালে ক্যামেরায় ধরা পড়া ছবিতে দেখা যায়, মোদি ও ওবামা পাশাপাশি বসা। ওবামাকে কিছু একটা ব্যাখ্যা করছেন মোদি। এসময় ওবামাকে তাঁর মুখ থেকে চুইংগাম সরাতে দেখা যায়।ওবামার চুইংগাম সরানোর ওই ছবি সামাজিক যোগাযোগের মাধ্যমে বেশ আলোড়ন সৃষ্টি করেছে।গুরুত্বপূর্ণ কোনো অনুষ্ঠানে বসে চুইংগাম চিবানোর ঘটনা ওবামার জন্য নতুন নয়। এর আগেও এমন দৃশ্য দেখা গেছে।
