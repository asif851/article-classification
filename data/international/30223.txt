
নরেন্দ্র মোদির খাসতালুকে দাঁড়িয়ে কংগ্রেস নেতা রাহুল গান্ধীর তোলা প্রশ্নের উত্তর মোদি দিলেন কংগ্রেসের খাসতালুকে।আজ শনিবার গুজরাটে কংগ্রেসের সহসভাপতি রাহুল গান্ধী প্রশ্ন তোলেন ভারতীয় জনতা পার্টির (বিজেপি) প্রধানমন্ত্রী পদপ্রার্থীর সর্দার প্যাটেলের বন্দনার যৌক্তিকতা নিয়ে। আজীবন কংগ্রেস করা ‘লৌহপুরুষ’ সর্দার প্যাটেলের ৫৯৭ ফুট উঁচু মূর্তি তৈরি নিয়ে মোদি যেভাবে প্রচার শুরু করেছেন, তাতে বিস্ময় প্রকাশ করে রাহুল বলেন, মহাত্মা গান্ধী ও সর্দার প্যাটেল কংগ্রেস দলের আদর্শ ঠিক করে দিয়েছিলেন। বিজেপি সেই আদর্শের বিরুদ্ধে গিয়ে দেশকে বিপথে চালিত করছে। আরএসএস গান্ধীকে হত্যা করার পর সর্দার প্যাটেল ওই সংগঠনকে নিষিদ্ধ করার প্রস্তাব রাখেন। আদর্শহীন বিজেপির প্রধানমন্ত্রী পদপ্রার্থী এখন সেই প্যাটেলের মূর্তি গড়ে দেশবাসীকে ভাঁওতা দিতে চাইছে। এটা তাঁর ভণ্ডামি।রাহুলের এই আক্রমণের জবাব মোদি দেন দেড় হাজার কিলোমিটার দূরে আসামে। গুয়াহাটিতে তিনি বলেন, কংগ্রেসের মনটাই শুধু ছোট নয়, তাদের চিন্তাভাবনা, তাদের দৃষ্টিশক্তিও ছোট ও ক্ষীণ হয়ে গেছে। ৬০ বছরেও তারা প্যাটেলকে তাঁর প্রাপ্য মর্যাদা দিতে পারেনি। তিনি বলেন, ‘প্যাটেল আমাদের কাছে নিছক কোনো দলীয় নেতা নন, তিনি রাষ্ট্র নেতা।’গুজরাটে লোকসভা আসনসংখ্যা ২৬, আসামসহ গোটা উত্তর-পূর্বাঞ্চলে রয়েছে ২৫টি। ২০০৯ সালের লোকসভা ভোটে এই ৫১টি আসনের মধ্যে ২৫টি দখল করেছিল কংগ্রেস, বিজেপি পেয়েছিল ১৯টি। গুজরাটে বিজেপি ও কংগ্রেসের ভাগে পড়েছিল যথাক্রমে ১৫ ও ১১টি আসন। এবার প্রধানমন্ত্রী পদপ্রার্থী তাঁর খাসতালুক গুজরাটে কংগ্রেসকে যেমন নিশ্চিহ্ন করতে বদ্ধপরিকর, তেমনই আসামসহ উত্তর-পূর্বাঞ্চলে দলের আসন বাড়াতে সচেষ্ট। তিনি বলেন, উত্তর-পূর্বের আট রাজ্যের মধ্যে শুধু আসামে বিজেপির রয়েছে চারটি আসন। কংগ্রেসের ঝুলিতে আসামের সাতটির সঙ্গে রয়েছে অন্য রাজ্যের আরও সাতটি।রাহুলের আক্রমণের মূল লক্ষ্যই ছিল নরেন্দ্র মোদির উন্নয়নের মডেল ও তাঁর খতিয়ান। তিনি বলেন, ইন্দিরা গান্ধী গরিবি হটাওয়ের ডাক দিয়েছিলেন, মোদি গরিবদেরই শেষ করে দিচ্ছেন। ১৩ হাজার সরকারি স্কুল তিনি বন্ধ করে দিয়েছেন, ৫৫ হাজার ছোট ও মাঝারি উদ্যোগ বন্ধ হয়ে গেছে। সরকারটা হয়ে গেছে স্রেফ বড়লোকদের। ভ্রান্ত প্রচারে তিনি নিজেকেই শুধু তুলে ধরে চলেছেন। মোদিকে কটাক্ষ করে তিনি বলেন, একজন চাওয়ালা, অটোওয়ালা, রিকশাওয়ালাও সম্মাননীয়। কিন্তু ভ্রান্ত প্রচারে নিজের ঢাক পেটানো কোনো লোক শ্রদ্ধা ও সম্মান পাওয়ার যোগ্য হতে পারেন না। রাহুলের এই রাজনৈতিক আক্রমণের উত্তরে আসামের গুয়াহাটি ও মনিপুরের ইম্ফলে দুটি জনসভায় মোদি এই অঞ্চলের অনগ্রসরতা ও অনুন্নয়নের দৃষ্টান্ত টেনে এনে সরাসরি প্রধানমন্ত্রীকে আক্রমণ করেন। তিনি জানতে চান, আসামের প্রতিনিধি হয়ে দেশের প্রধানমন্ত্রী রাজ্যকে কী দিয়েছেন? তাঁর প্রশ্ন, কেন দেশের উত্তর-পূর্বাঞ্চল অবহেলিত, কেন এই রাজ্যগুলির যুব সম্প্রদায় দেশের অন্যত্র চলে যেতে বাধ্য হচ্ছেন? সম্প্রতি দিল্লিতে অরুণাচলের এক ছাত্র খুনের ঘটনার কথা উল্লেখ করে তিনি ইম্ফলের জনসভায় বলেন, ৬০ বছরেও এই অঞ্চলকে কংগ্রেস দেশের মূলস্রোতে আনতে ব্যর্থ।
