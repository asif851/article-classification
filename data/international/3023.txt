
অস্ট্রেলিয়ার প্রধানমন্ত্রী টনি অ্যাবোট ইন্দোনেশিয়ার সঙ্গে কূটনৈতিক সম্পর্ক ছিন্ন করার হুমকি দিয়েছেন। দেশটিতে মাদকসংক্রান্ত অভিযোগে দুই অস্ট্রেলিয়ান নাগরিকের মৃত্যুদণ্ড কার্যকরের প্রক্রিয়াকে কেন্দ্র করে তিনি এই হুমকি দিলেন। ২০০৫ সালের বালি নাইন হিরোইন চোরাচালানে অভিযুক্ত মায়ুরান সুকুমারান (৩৩) ও এন্ড্রু ছান (৩১) নামের দুই অস্ট্রেলিয়ানকে মৃত্যুদণ্ডাদেশ দেওয়া হয়। এই সপ্তাহেই এ দুজনের মৃত্যুদণ্ড কার্যকর করা হতে পারে বলে জানিয়েছেন দেশটির কর্মকর্তারা। গত মাসে মাদক চোরাচালানের অভিযোগে দেশটিতে পাঁচ বিদেশিসহ ছয়জনের মৃত্যুদণ্ড কার্যকর করা হয়। ওই ঘটনায় নিজেদের দুই নাগরিকের মৃত্যুদণ্ড কার্যকরের প্রতিক্রিয়ায় ব্রাজিল ও নেদারল্যান্ডস দেশটি থেকে তাঁদের রাষ্ট্রদূত প্রত্যাহার করে নেয়।
রয়টার্স
