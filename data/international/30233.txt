
সময়মতো স্কুলপোশাকের টাকা জমা দিতে পারেননি দুই ছাত্রীর বাবা। তাই সবার সামনে তাদের স্কুলপোশাক খুলে নেওয়ার অভিযোগ উঠেছে এক শিক্ষিকার বিরুদ্ধে। ভারতের বিহার রাজ্যের বেগুসারাই জেলার বেসরকারি একটি স্কুলে এ ঘটনা ঘটেছে।
হিন্দুস্তান টাইমসের খবরে জানা যায়, লাঞ্ছিত দুই শিক্ষার্থী আপন বোন। তারা বেগুসারাই জেলার সিক্রাউলা গ্রামের বি আর এডুকেশন একাডেমি নামে ওই স্কুলে প্রথম ও দ্বিতীয় শ্রেণিতে পড়ে। এই স্কুলে কর্তৃপক্ষ শিক্ষার্থীদের স্কুল পোশাক সরবরাহ করে। পোশাক বাবদ শিক্ষার্থীদের কাছ থেকে টাকা নেওয়া হয়।
পুলিশ জানিয়েছে, দুই শিশু শিক্ষার্থীর বাবা চুনচুন শাহর অভিযোগের ভিত্তিতে স্কুলের অধ্যক্ষ ও শ্রেণিশিক্ষিকাকে আটক করা হয়েছে।
দুই শিশু শিক্ষার্থীর বাবা চুনচুন শাহর অভিযোগ, গত শুক্রবার তিনি মেয়েদের স্কুল থেকে আনতে গিয়েছিলেন। এ সময় স্কুলের একজন শিক্ষিকা তাঁকে দেখা করতে বলেন। ওই শিক্ষিকার সামনে গেলেই তৎক্ষণাৎ মেয়েদের স্কুলপোশাকের টাকা জমা দিতে বলেন। এ সময় তিনি আরও কয়েক দিন সময় চান। কিন্তু শিক্ষিকা এতে আপত্তি করেন। তিনি বাবা ও অন্য সবার সামনে দুই শিক্ষার্থীর স্কুলপোশাক খুলে ফেলেন। এতে চরম অপমানিতবোধ করে শিশু দুটি।
বাবা চুনচুন শাহ মেয়েদের নিয়ে অধ্যক্ষের কাছে যান। তিনি অধ্যক্ষকে পুরো বিষয়টি জানান। কিন্তু অধ্যক্ষ তাঁর কথায় কোনো গুরুত্ব দেননি। এ কারণে তিনি ওই শিক্ষিকা ও অধ্যক্ষের বিরুদ্ধে থানায় অভিযোগ করেন।
সাবডিভিশনাল পুলিশ কর্মকর্তা রাজেশ কুমার বলেন, শুক্রবার সন্ধ্যায় ওই শিক্ষিকা ও অধ্যক্ষকে আটক করা হয়েছে। অধ্যক্ষ এই অভিযোগ অস্বীকার করেছেন।
রাজ্য শিক্ষামন্ত্রী অশোক চৌধুরী এ ঘটনায় তীব্র নিন্দা জানিয়ে বলেছেন, অপরাধীদের কঠোর শাস্তি দেওয়া হবে।
