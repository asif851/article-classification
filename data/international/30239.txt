
শখের যেন শেষ নেই রাশিয়ার প্রেসিডেন্ট ভ্লাদিমির পুতিনের। গান গাওয়া, ঘোড়ায় চড়া, মাছ ধরা—কোন শখটি তার নেই! এবার জানা গেল তাঁর আরেক শখের কথা। পিয়ানোতে দারুণ সুর তুলতে পারেন এই রুশ প্রেসিডেন্ট।
পিয়ানোতে সুর তুলে নতুন চমক দেখালেন পুতিন। আনাড়ি হাতে নয়—একেবারে প্রশিক্ষিত পিয়ানোবাদকের মতোই সুর তুললেন তিনি।
সিএনএনের খবরে জানা যায়, পুতিন এখন চীনের বেইজিংয়ে রয়েছেন। সেখানে তিনি ‘বেল্ট অ্যান্ড রোড’ ইকোনমিক ফোরামে অংশ নেন। পুতিন গতকাল রোববার বেইজিংয়ের অতিথিশালায় চীনের প্রেসিডেন্ট শি চিন পিংয়ের সঙ্গে বৈঠকের জন্য অপেক্ষা করছিলেন। অতিথিশালায় রাখা ছিল চকচকে কালো রঙের একটি পিয়ানো। সুযোগটি যেন ভালোভাবেই কাজে লাগালেন রুশ প্রেসিডেন্ট! হঠাৎ পুতিন উঠে হেঁটে যান পিয়ানোর দিকে। বসে পড়েন। এরপর খুব স্বতঃস্ফূর্তভাবে দুটি রুশ গানের সুর তোলেন।
রাশিয়ার স্পুতনিক সংবাদ সংস্থার খবরে জানা যায়, পুতিন ‘মস্কো উইনডোজ’ এবং ‘দ্য সিটি অন দ্য ফ্রি নেভা রিভার’ গান দুটির সুর তোলেন পিয়ানোতে। গান দুটি মস্কো এবং সেন্ট পিটার্সবার্গের স্থানীয় সংগীত।
ভ্লাদিমির পুতিনের বার্ষিক ক্যালেন্ডার থেকে প্রেসিডেন্টের অনেক শখ বা পছন্দের কথা জানা যায়। তাতে তাঁকে ঘোড়ায় চড়ে, বৈমানিক, খালি গায়ের জেলে এবং বিড়ালপ্রেমী হিসেবে দেখা গেছে।
