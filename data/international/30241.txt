
যৌনপল্লিতে টহল দিতে গিয়েছিল পুলিশ। গিয়ে তো আক্কেল গুড়ুম! সেখানে তারা চার সহকর্মীকে তো পেলই, পাওয়া গেল খুনে দায়ে দণ্ডিত আসামিকেও। সম্প্রতি ভারতের পশ্চিমবঙ্গ রাজ্যের আসানসোলের এক যৌনপল্লিতে এ ঘটনা ঘটে।
আজ সোমবার এনডিটিভির খবরে জানানো হয়, খুনের আসামির শারীরিক পরীক্ষার জন্য ঝাড়খন্ডের একটি কারাগার থেকে হাসপাতালে নিয়ে যেতে ওই চার কনস্টেবলকে দায়িত্ব দেওয়া হয়। কিন্তু তা না করে, ওই পুলিশ কনস্টেবলরা বরং আসামিকে সঙ্গে নিয়ে ২০৬ কিলোমিটার পথ পাড়ি দিয়ে চলে যান আসানসোলের ওই যৌনপল্লিতে। পরে পুলিশি অভিযানে ধরা পড়েন তাঁরা। অভিযানে ওই চার কনস্টেবলকে আটক করা গেলেও খুনের আসামি পালিয়ে যান। পরে অবশ্য তিনি ঝাড়খন্ডের কোদেরমা জেলখানায় ফিরে যান।
ঝাড়খন্ড রাজ্যের পুলিশের মহাপরিদর্শক ডি কে পান্ডে বলেন, ‘আমরা এ ঘটনা তদন্ত করছি। পরবর্তী নির্দেশ না দেওয়া পর্যন্ত ওই চার পুলিশ সদস্যকে সাময়িক বরখাস্তের নির্দেশ দিয়েছি।’
