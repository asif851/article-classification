
ভারতে ধর্ষণের দায়ে অভিযুক্ত বিতর্কিত ধর্মগুরু গুরমিত রাম রহিম সিং এখন ১৯৯৭ নম্বর কয়েদি। মেঝেতে শুয়ে সারা রাত ঘুম হয়নি রাম রহিমের। গতকাল শনিবার রাত সাড়ে আটটায় হরিয়ানা রাজ্যের রোহতক এলাকার সুনারিয়া কারাগারে নেওয়া হয় রাম রহিম সিংকে।
কারাগার সূত্রে জানা যায়, অন্য কয়েদিদের মতোই রাতে চাপাতি (বিশেষ ধরনের রুটি) ও এক গ্লাস দুধ খেতে দেওয়া হয়েছে স্বঘোষিত এই ধর্মীয় নেতাকে। মেঝেতে ঘুমানোর ব্যবস্থা ছিল। তাঁর কারাকক্ষের সামনে পাহারায় রাখা হয়েছে চারজন রক্ষীকে। আরও জানা গেছে, আজ রোববার ভোর পাঁচটা পর্যন্ত জেগেই কাটান রাম রহিম। এরপর এক ঘণ্টা যোগব্যায়াম করে ঘুমাতে যান তিনি।
টাইমস অব ইন্ডিয়ার খবরে জানা যায়, কারাগারে রাম রহিমের সঙ্গে একজন নারী ভক্ত রাখা হয়েছে—এমন খবর অস্বীকার করেছেন কারা মহাপরিচালক কে পি সিংহ। তিনি বলেন, ‘অন্য কারাবন্দীদের মতোই আছেন রাম রহিম। কোনো বিশেষ সুবিধা তাঁকে দেওয়া হচ্ছে না। এ ছাড়া বিস্তারিত আমরা জানাতে চাই না।’
গতকাল বেলা সাড়ে তিনটার দিকে পঞ্চকুলা থেকে রাম রহিমকে হেলিকপ্টারে করে সুনারিয়া কারাগারে নেওয়া হয়। হেলিকপ্টারে তাঁর সঙ্গে যান পালক মেয়ে হানিপ্রীত ইনসান। বিভিন্ন সূত্র জানায়, কারাগারে ঢোকার আগ পর্যন্ত তিনি রাম রহিমের সঙ্গে ছিলেন।
আরও পড়ুন:রাম রহিমের ডেরা ঘিরে রেখেছে সেনাবাহিনী
 
