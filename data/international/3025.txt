
মাগনা খাবারের লোভ তাঁকে পেয়ে বসেছিল। তা যে-সে খাবার নয়, প্রথম শ্রেণীর টিকিট কাটা বিমান-যাত্রীদের খাবার। তাই একটি টিকিট কেটে ফেললেন তিনি। তারপর ওই এক টিকিটেই একের পর এক চলতে থাকল ভক্ষণ। ধরা পড়ার পরও লাভ ষোলো আনা।
উড়োজাহাজের ফেরতযোগ্য প্রথম শ্রেণীর টিকিট কেটে ৩০০ বার ভ্রমণের তারিখ পরিবর্তন করেছেন চীনের এক নাগরিক। আর তা করা হয়েছে শুধু বিমানবন্দরে বিশেষ লাউঞ্জে বিনা মূল্যে খাওয়ার জন্য!
মালয়েশিয়ায় চীনা ভাষায় প্রকাশিত একটি পত্রিকার খবরে জানানো হয়, ইস্টার্ন চীন এয়ারলাইনে প্রথম শ্রেণীর যাত্রীদের রাতের খাবারের জন্য বাড়তি কোনো অর্থ গুনতে হয় না। আর এই টিকিট ফেরত দিলে পুরো অর্থই ফেরত পাওয়া যায়।
চীনের ওই নাগরিক নির্ধারিত তারিখে তাঁর প্রথম শ্রেণীর টিকিট দেখিয়ে জিয়ান আন্তর্জাতিক বিমানবন্দরের নির্দিষ্ট ওই লাউঞ্জে ঢুকতেন ও রাতের খাবার খেতেন। এরপর বিমান ছাড়ার ঠিক আগ মুহূর্তে তিনি তাঁর ফ্লাইট বাতিল করে অন্য তারিখের জন্য বুকিং দিয়ে চলে আসতেন। পরের দিন তিনি আবার তাঁর নতুন টিকিট দিয়ে লাউঞ্জে গিয়ে একইভাবে খেয়ে টিকিটের তারিখ পরিবর্তন করে চলে আসতেন। এভাবে একবার-দুইবার নয়, ৩০০ বার তিনি একই টিকিটে ভ্রমণের সময় পরিবর্তন করেছেন।
সম্প্রতি ইস্টার্ন চীন এয়ারলাইন কর্মকর্তাদের নজরে পড়ে বিষয়টি। তাঁরা দেখেন, এক বছরে ওই ব্যক্তি তাঁর টিকিট ৩০০ বার পুনরায় বুকিং দিয়েছেন।
নিউইয়র্ক ডেইলি নিউজকে ওই বিমান সংস্থার কর্মকর্তারা জানান, নিয়মিত এই খাবার খাওয়ার বিষয়টি বন্ধ করার কোনো উপায় তাঁদের নেই।
ঝামেলা থেকে রক্ষা পেতে শেষে কর্তৃপক্ষ ওই ব্যক্তির টিকিট ফেরত নিয়ে তাঁকে পুরো অর্থ দিয়ে দিয়েছেন।
 
