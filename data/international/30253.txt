
শিশুদের নিয়ে অশ্লীল ছবি ও ভিডিওচিত্র নির্মাণ এবং প্রচারের অভিযোগে বিশ্বের কয়েকটি দেশ থেকে গতকাল বৃহস্পতিবার ৩৪৮ জন ব্যক্তিকে গ্রেপ্তার করেছে পুলিশ। কানাডার নেতৃত্বাধীন তদন্তের পরিপ্রেক্ষিতে গ্রেপ্তার হওয়া এসব ব্যক্তির মধ্যে শিক্ষক, প্রশিক্ষক ও চিকিত্সক রয়েছেন।রয়টার্সের খবরে জানানো হয়, টরন্টো পুলিশ জানায়, শিশুদের নিয়ে পর্নোগ্রাফির বিরুদ্ধে পুলিশি এই অভিযানে কানাডা থেকে ১০৮, যুক্তরাষ্ট্র থেকে ৭৬ ও স্পেন থেকে অস্ট্রেলিয়া পর্যন্ত কয়েকটি দেশের ১৬৪ জনকে গ্রেপ্তার করা হয়। শিশুদের এসব অশ্লীল ছবি ও ভিডিওচিত্র পরিবেশনে থাকা অ্যাজোভফিল্মস ডটকম বলে পরিচিত টরন্টোর একটি প্রতিষ্ঠানে তিন বছর ধরে তদন্ত চালানোর পর এই গ্রেপ্তার অভিযান চলে।২০১০ সালে পুলিশ অ্যাজোভফিল্মস ডটকম নামের টরন্টোর এক প্রতিষ্ঠান ও এর মালিক ব্রায়ান ওয়ের বিরুদ্ধে তদন্ত শুরু করে। মার্কিন পোস্টাল ইনভেস্টিগেশন সার্ভিস প্রতিষ্ঠানটির প্রক্রিয়া ও পর্নোগ্রাফের গ্রাহকদের চিহ্নিত করার জন্য এর তথ্যভান্ডারে নজর রাখে। তদন্তের সময় শিশুদের যৌন নির্যাতনবিষয়ক ৩৫ হাজার ছবি ও নয় হাজার ভিডিওচিত্র পাওয়া যায়। অ্যাজোভফিল্মস ডটকম ওয়েবসাইটটি বন্ধ করে দেওয়া হয়েছে।
টরন্টোর সেক্স ক্রাইম ইউনিটের প্রধান জোয়ানা বেভেন-ডেসজারদিন জানান, যেসব ব্যক্তিকে গ্রেপ্তার করা হয়েছে, তাঁরা শিশুদের সংস্পর্শে ছিলেন। গ্রেপ্তার হওয়া ব্যক্তিদের মধ্যে ৪০ জন স্কুলশিক্ষক নয়জন চিকিত্সক ও সেবিকা, ৩২ জন শিশুদের স্বেচ্ছাসেবক, ছয়জন আইনশৃঙ্খলা রক্ষাকারী বাহিনীর কর্মকর্তা ও তিনজন পালক পিতামাতা রয়েছেন।
