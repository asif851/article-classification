
জার্মানিতে দুই রোগীকে হত্যার দায়ে যাবজ্জীবন কারাদণ্ড পাওয়া এক সেবিকা ৮৪টি হত্যাকাণ্ডের ঘটনা ঘটিয়েছেন বলে সন্দেহ করা হচ্ছে। দেশটির পুলিশ জানিয়েছে, তারা এসব ব্যাপারে তদন্ত করে দেখছে। তাঁর নাম নিয়েলস এইচ।
বিবিসির খবরে বলা হয়েছে, ৪০ বছর বয়সী নিয়েলস ২০০৬ এবং ২০১৫ সালে দুটি হত্যাকাণ্ডের জন্য আদালতে দোষী সাব্যস্ত হয়েছেন। তিনি একটি হাসপাতালে ওই ভুক্তভোগীদের প্রাণঘাতী ওষুধ দিয়েছিলেন। তিনি অন্য যে হাসপাতালগুলোতে কাজ করেছেন, সেখানেও মারার যাওয়া রোগীদের স্বজনেরা অধিকতর তদন্তের জন্য অনুরোধ করেন। তাঁর অপরাধের মাত্রা অনুসন্ধানের জন্য ২০১৪ সালে একটি কমিশন গঠন করে জার্মানি। ওই কমিশন তাঁকে দ্বিতীয় বিশ্বযুদ্ধ-পরবর্তী জার্মানির সবচেয়ে কুখ্যাত খুনি হিসেবে বর্ণনা করেছে।  নিয়েলস যে হাসপাতালগুলোতে সেবিকা হিসেবে কাজ করেছেন, সেখানে হৃদ্‌যন্ত্রের ক্রিয়া এবং রক্ত চলাচল বন্ধ হয়ে অস্বাভাবিক হারে রোগীদের মৃত্যু হয়েছিল। এ রকম প্রায় ১৩৪টি রোগীর মৃতদেহ শনাক্ত করা হয়েছে। ১৩৪ রোগীদের শরীরে প্রাণনাশক ওষুধ ব্যবহার করা হয় বলে অভিযোগ রয়েছে। দেশটির ওলডেনবার্গ শহরের পুলিশ প্রধান জোহান খুমে বলেছেন, তদন্ত যেকোনো কল্পনাকে অব্যাহতভাবে ছাড়িয়ে যাচ্ছে। কতজনকে খুনকে করা হয়েছে, এটা সহজভাবে বলা সম্ভব নয়। আপাতত যে সংখ্যার কথা জানা যাচ্ছে, তা আরও বাড়তে পারে। এ ব্যাপারে আগামী বছরের শুরু মামলার তদন্ত প্রতিবেদন দাখিল করা হবে বলেও তিনি জানান।
