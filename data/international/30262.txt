
যুক্তরাষ্ট্রে এক কিশোরীকে ধর্ষণ ও হত্যার দায়ে ৩০ বছর ধরে কারাভোগের পর ডিএনএ পরীক্ষায় নির্দোষ প্রমাণিত হয়ে মুক্তি পেয়েছেন দুই ভাই।গতকাল মঙ্গলবার বিবিসি অনলাইনের খবরে জানানো হয়, নর্থ ক্যারোলাইনায় ১১ বছর বয়সী এক কিশোরীকে ধর্ষণ ও হত্যার দায়ে ১৯৮৪ সালে দণ্ডিত হন হেনরি ম্যাককলাম (৫০) ও লিওন ব্রাউন (৪৬) নামের দুই ভাই।ঘটনাস্থল থেকে সংগৃহীত ডিএনএ নমুনার সাম্প্রতিক পরীক্ষায় দেখা যায়, ঘটনায় আরেক ব্যক্তি জড়িত। একই ধরনের অপরাধে তিনিও কারাগারে আছেন।এ ঘটনার পর গতকাল মঙ্গলবার নিরপরাধ দুই ভাইকে তাত্ক্ষণিকভাবে মুক্তির নির্দেশ দেন আদালত। নর্থ ক্যারোলাইনার একটি কমিশনের তদন্তের পরিপ্রেক্ষিতে এ পদক্ষেপ নেন আদালত। ঘটনাস্থল থেকে সংগৃহীত ডিএনএ নমুনা পরীক্ষা করে কমিশন।ব্রাউনের আইনজীবী অ্যান কারবি বলেন, ‘এটি একটি বিয়োগান্তক মামলা। এতে শুধু ওই দুই ব্যক্তির জীবনের চরম ক্ষতিই হয়নি, বরং আমাদের নর্থ ক্যারোলাইনার বিচারব্যবস্থার ওপরও চরমভাবে আঘাত হেনেছে।’মামলার সংক্ষিপ্ত বিবরণ থেকে জানা যায়, কিশোরী ধর্ষণ ও হত্যার সময় দুই ভাইয়ের বয়স ছিল ১৯ ও ১৫ বছর। ঘটনার কয়েক সপ্তাহ পর ম্যাককলাম ও ব্রাউনকে উঠিয়ে নেয় পুলিশ। অপরাধের সঙ্গে তাঁদের সংশ্লিষ্টতার কোনো বাস্তবিক প্রমাণ ছিল না।চাপের মুখে দুই ভাই পুলিশের কাছে স্বীকারোক্তিমূলক জবাবন্দি দেন। তবে আদালতে তা প্রত্যাহার করে নেন। তার পরও তাঁরা দোষী সাব্যস্ত হন। দুই ভাইকেই মৃত্যুদণ্ড দেন আদালত।পরে ব্রাউনের দণ্ড কমিয়ে যাবজ্জীবন করা হয়। কিন্তু ম্যাককলামের মৃত্যুদণ্ড বহাল থাকে। তাঁর দণ্ডের বিষয়টি তিন দশক ধরে ঝুলে ছিল।দুই ভাই নিজেদের নির্দোষ দাবি করে আসছিলেন। একই সঙ্গে একাধিকবার আপিলও করেন।২০১০ সালে নর্থ ক্যারোলাইনার ইনোসেন্স ইনকোয়ারি কমিশন দুই ভাইয়ের মামলাটি তদন্তের জন্য গ্রহণ করে। অবশেষে প্রকৃত সত্য উন্মোচিত হলো। গতকাল তাঁদের মুক্তি দেওয়া হয়।
