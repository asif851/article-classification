
ভারতের ক্রুজ ক্ষেপণাস্ত্র নির্ভয়ের পরীক্ষা গত বুধবার আরেক দফা ব্যর্থ হলো। এর পরীক্ষামূলক চারটি উৎক্ষেপণের তিনটিই ব্যর্থ হয়েছে বলে সংশ্লিষ্ট সূত্র জানায়। ওডিশা রাজ্যের উপকূলে অবস্থিত ইন্টিগ্রেটেড মিসাইল টেস্ট রেঞ্জে এ পরীক্ষা চালানো হয়।নির্ভয়ের আগের পরীক্ষাগুলোও কেবল আংশিক সফল হয়েছিল। শব্দের চেয়ে কম গতির ক্ষেপণাস্ত্রটির প্রথম পরীক্ষা চালানো হয় ২০১৩ সালের মার্চে। সেবার নির্দিষ্ট পথ থেকে সরে যাওয়ায় ক্ষেপণাস্ত্রটির যাত্রা পথেই থামিয়ে দেওয়া হয়। নির্ভয়ের নকশা ও এটি তৈরির কাজ করেছে ভারতের ডিফেন্স রিসার্চ অ্যান্ড ডেভেলপমেন্ট অর্গানাইজেশন (ডিআরডিও)।রাডারে ধরা পড়া এড়াতে নির্ভয় প্রায় গাছের মাথার সমান উচ্চতায় চলতে পারে। খুব জনবহুল এলাকায় নিখুঁতভাবে লক্ষ্যবস্তু চিহ্নিত করে আঘাত হানার লক্ষ্যে এটি নির্মিত। নির্ভয় পরমাণু যুদ্ধাস্ত্র বহনে সক্ষম। এক হাজার কিলোমিটারের চেয়ে বেশি পাল্লার ক্ষেপণাস্ত্রটি যুক্তরাষ্ট্রের টোমাহকের সমতুল্য হবে বলে মনে করা হয়।ভারত ইতিমধ্যে দেশীয় প্রযুক্তিতে ব্যালিস্টিক ক্ষেপণাস্ত্র তৈরি করেছে। রাশিয়ার সঙ্গে মিলে সুপারসনিক (শব্দের চেয়ে বেশি গতির) ক্ষেপণাস্ত্র তৈরি করেছে। তবে এখনো সাবসনিক বা শব্দের চেয়ে কম গতির ক্রুজ ক্ষেপণাস্ত্র তৈরিতে সক্ষম হয়নি। ভারতের প্রতিবেশী পাকিস্তান তা ইতিমধ্যেই তৈরি করেছে।
