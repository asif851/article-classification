
সিরিয়া প্রতিশ্রুতি অনুযায়ী তার সব রাসায়নিক অস্ত্র ও সংশ্লিষ্ট অবকাঠামো পুরোপুরি ধ্বংস করেছে।এক রাসায়নিক অস্ত্র পর্যবেক্ষণকারী সংস্থার বরাত দিয়ে রয়টার্স আজ বৃহস্পতিবার বলেছে, নির্ধারিত সময়ের মধ্যে সিরিয়া তার রাসায়নিক অস্ত্র উত্পাদনের যন্ত্রপাতি ও সরঞ্জাম বিনষ্ট করে উচ্চাভিলাষী নিরস্ত্রীকরণ কর্মসূচির লক্ষ্যমাত্রা পূরণ করছে।রাসায়নিক অস্ত্র নিষিদ্ধকরণ সংস্থা (ওপিসিডব্লিউ) জানিয়েছে, তার পরিদর্শকেরা সিরিয়ার ২৩টি রাসায়নিক অস্ত্রভান্ডারের ২১টি পরিদর্শন করেছেন। বাকি দুটি অস্ত্রাগার বিপজ্জনক স্থানে অবস্থিত বলে সেগুলোতে যাওয়া সম্ভব হয়নি। তবে সেগুলো থেকেও অস্ত্র যে ধ্বংস করা হয়েছে, তা নিশ্চিত হয়েছেন পরিদর্শকেরা।পরবর্তী নির্ধারিত তারিখ হলো ১৫ নভেম্বর। ওপিসিডব্লিউ জানায়, এ সময়ের মধ্যে সিরিয়াকে এক হাজার মেট্রিক টনের মতো বিষাক্ত পদার্থ ও প্রভাবক ধ্বংস করতে হবে। 
