
থাইল্যান্ডের ক্ষমতাচ্যুত সাবেক প্রধানমন্ত্রী ইংলাক সিনাওয়াত্রা দেশ ছেড়ে পালিয়েছেন। চালে ভর্তুকি কর্মসূচিতে অবহেলার মামলার রায় সামনে রেখেই তিনি চলে গেলেন দেশ ছেড়ে। ইংলাকের দলের ঘনিষ্ঠ সূত্রগুলো এ কথা জানিয়েছে। খবর বিবিসি ও রয়টার্সের।
আজ শুক্রবার ওই মামলার রায় হওয়ার কথা ছিল। ইংলাক আদালতে উপস্থিত না হওয়ায় রায়ের তারিখ পেছানো হয়েছে। ইংলাকের দলের সঙ্গে ঘনিষ্ঠ সূত্রগুলো জানিয়েছে, রায় হওয়ার নির্ধারিত সময়ের আগে ইংলাক দেশত্যাগ করেন।
আজ ইংলাক ব্যাংককে সুপ্রিম কোর্টে হাজির হননি। আদালত তাঁর জামিন বাতিল করেন এবং গ্রেপ্তারি পরোয়ানা জারি করেন। ইংলাকের আইনজীবী আদালতকে বলেন, ইংলাক অসুস্থ। তাই তিনি আদালতে হাজির হতে পারেননি। তবে আদালত তা মানতে অস্বীকৃতি জানান এবং ২৭ সেপ্টেম্বর রায়ের নতুন তারিখ ধার্য করেন।
রায়ে ইংলাককে ১০ বছর পর্যন্ত কারাদণ্ড দেওয়া হতে পারে। ইংলাক আজীবনের জন্য রাজনীতিতে নিষিদ্ধ হতে পারেন। দীর্ঘ-বিলম্বিত এই রায়কে কেন্দ্র করে দক্ষিণ-পূর্ব এশিয়ার এই দেশটিতে তীব্র উত্তেজনা সৃষ্টি হওয়ার আশঙ্কা রয়েছে এবং ভবিষ্যতে রাজনৈতিক-বিভক্ত এই দেশটিতে এর সুদূরপ্রসারী প্রভাব পড়তে পারে।
ইংলাকের দল পুয়ে থাই পার্টির সূত্রগুলো রয়টার্সকে বলেছে, তিনি ‘নিশ্চিতভাবেই থাইল্যান্ড ত্যাগ’ করেছেন। তবে ইংলাক পালিয়ে কোথায় গিয়েছেন সে বিষয়ে তারা বিস্তারিত কিছু জানায়নি।
এর আগে প্রধানমন্ত্রী প্রায়ুথ চান-ওচা বলেছিলেন, দেশের সবগুলো রুট নিবিড়ভাবে পর্যবেক্ষণ করা হচ্ছে। আজ সাংবাদিকদের তিনি বলেন, ‘আমি মাত্র জানতে পারলাম তিনি আদালতে উপস্থিত হননি। আমি সীমান্তের তল্লাশিচৌকিগুলোকে প্রয়োজনীয় পদক্ষেপ নেওয়ার নির্দেশ দিয়েছি।’
চালে ভর্তুকির কর্মসূচিটি ছিল ইংলাক প্রশাসনের প্রধান একটি নীতি। ওই কর্মসূচিতে কৃষকদের কাছ থেকে বাজারমূল্যের চেয়ে ৫০ শতাংশ বেশি মূল্যে ধান কেনা হয়। এই কর্মসূচিটি কৃষকদের কাছে জনপ্রিয় ছিল। এই কর্মসূচির কারণে দেশটিতে চালের বিশাল মজুত সৃষ্টি হয় এবং লোকসান হয় ৮০০ কোটি ডলার।
২০১৪ সালের ২২ মে সেনাবাহিনী ক্ষমতা দখল করার মাত্র কয়েক দিন আগে আদালতের এক বিতর্কিত আদেশে ক্ষমতাচ্যুত হন থাইল্যান্ডের প্রথম নারী প্রধানমন্ত্রী ইংলাক সিনাওয়াত্রা। ২০১১ সালে তিনি দেশটির প্রধানমন্ত্রী হন। ইংলাক স্বেচ্ছা-নির্বাসিত সাবেক প্রধানমন্ত্রী থাকসিন সিনাওয়াত্রার বোন।
