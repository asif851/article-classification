
বিভেদের রাজনীতি ও ভাষার জন্য রিপাবলিকান পার্টির প্রার্থী ডোনাল্ড ট্রাম্পের সমালোচনা করেছেন মার্কিন প্রেসিডেন্ট বারাক ওবামা। ভোটারদের তিনি ৮ নভেম্বরের নির্বাচনে ভয়ের বিপরীতে প্রত্যাশা বেছে নেওয়ার আহ্বান জানিয়েছেন।বার্তা সংস্থা পিটিআইয়ের খবরে জানানো হয়, গতকাল শুক্রবার নর্থ ক্যারোলাইনায় এক সমাবেশে হাজারো সমর্থকদের উদ্দেশে এই আহ্বান জানান ওবামা।ওবামা বলেন, ‘আমি আপনাদের ভোট চাই। ভয়কে বেছে নেবেন না। আশা বেছে নিন। ভয়কে বেছে নেবেন না। আশা বেছে নিন। ভোটকেন্দ্রে যান। ভোট দিন। আপনারা যদি সঠিক সিদ্ধান্ত নেন, তাহলে আমার পুরো বিশ্বকে এ কথা মনে করিয়ে দিতে পারব যে আমেরিকা কেন পৃথিবীর সর্বশ্রেষ্ঠ জাতি।’আসন্ন মার্কিন প্রেসিডেন্ট নির্বাচনে নর্থ ক্যারোলাইনা অন্যতম ‘ব্যাটলগ্রাউন্ড’ হিসেবে বিবেচিত হচ্ছে।
ডেমোক্রেটিক পার্টির হিলারি ক্লিনটন ও রিপাবলিকান পার্টির ডোনাল্ড ট্রাম্প—উভয় প্রার্থী প্রেসিডেন্ট নির্বাচিত হওয়ার জন্য এই অঙ্গরাজ্যে জয়ের বিষয়টিকে গুরুত্বপূর্ণ মনে করছেন।
হিলারি ও ট্রাম্পের মধ্যে হাড্ডাহাড্ডি লড়াইয়ের আভাস দিচ্ছে বিভিন্ন জনমত জরিপ।
