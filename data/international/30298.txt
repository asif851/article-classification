
সিরিয়ার আলেপ্পো শহরে নতুন করে যুদ্ধ শুরু হওয়ায় ‘শঙ্কিত’ হয়ে পড়েছেন জাতিসংঘের মহাসচিব বান কি মুন। গতকাল রোববার এক বিবৃতিতে তাঁর মুখপাত্র স্টিফেন ডুজারিক এ কথা জানিয়েছেন।
আলেপ্পোর দখল নিয়ে সিরিয়ার সরকারি বাহিনী ও বিদ্রোহীদের মধ্যে তীব্র লড়াই শুরু হয়েছে। বিবৃতিতে ডুজারিক বলেন, আলেপ্পো দখল নিয়ে সেখানে বিমান হামলায় বাংকার ধ্বংসকারী এবং অগ্নি সৃষ্টিকারী গোলা ব্যবহার করা হচ্ছে। মহাসচিব বান কি মুন এ নিয়ে শঙ্কিত।
ডুজারিক আরও বলেন, দুই দিন আগে সিরিয়ার সেনাবাহিনী আলেপ্পোর পূর্বাঞ্চল দখল করে নেওয়ার ঘোষণা দেয়। এরপর থেকে সেখানে বিমান হামলা শুরু হয়েছে। মহাসচিব এই দিনকে সাধারণ নাগরিকদের সুরক্ষায় বৈশ্বিক যে প্রতিশ্রুতি রয়েছে তার জন্য একটি কালো দিন বলে মনে করেন।
এদিকে আলেপ্পোর ওপর নিয়ন্ত্রণ হারানোর পর রুশ ও সিরিয়ার সরকারি বাহিনী শহরের উত্তরের এলাকাগুলোতে হামলা চালিয়েছে। বিদ্রোহী ও সিরিয়ার সরকারি বাহিনী উভয়েই এ কথা বলেছে। এর পরিপ্রেক্ষিতে আলোচনার জন্য যুক্তরাষ্ট্র, যুক্তরাজ্য ও ফ্রান্সের অনুরোধে গতকাল জাতিসংঘ নিরাপত্তা পরিষদের অধিবেশন বসে। এতে সিরিয়ায় রাশিয়া সন্ত্রাসবিরোধী অভিযান নয়, ‘বর্বরতা’ চালাচ্ছে বলে তিরস্কার করে যুক্তরাষ্ট্র।
সভায় মার্কিন দূত সামান্থা পাওয়ার বলেন, ‘শান্তি প্রতিষ্ঠার চেষ্টা না করে রাশিয়া এবং আসাদ যুদ্ধ করছে। সাধারণ মানুষের জীবন বাঁচাতে সহায়তা করার চেয়ে তারা ত্রাণবাহী গাড়িবহরে, হাসপাতালে এবং জীবন বাঁচাতে সাড়া দিতে কাজ করে যাওয়া ব্যক্তিদের ওপর বোমা ফেলছে।’
রুশ দূত ভিতালি শুরকিন বলেন, ‘সিরিয়ায় বহু সশস্ত্র সংগঠনকে অস্ত্র সরবরাহ করা হয়েছে। সেখানে মুহুর্মুহু বোমা ফেলা হচ্ছে। কাজেই সিরিয়ায় শান্তি প্রতিষ্ঠা এখন অসম্ভব।’
নতুন করে শুরু হওয়া লড়াই প্রসঙ্গে বিদ্রোহীরা বলেছে, হান্দারাত শহরটি দখল করে নেওয়ার চেষ্টায় সরকারি বাহিনী হামলা চালায়। এর কিছু দূরে ফিলিস্তিনি উদ্বাস্তুদের এক শিবির রয়েছে। বিদ্রোহীরা এ-ও বলেছে, রুশ বিমানগুলো আলেপ্পোর আবাসিক এলাকায় গোলা ফেলেছে। তবে সিরিয়ার সরকারি বার্তা সংস্থা দেশটির সামরিক সূত্রকে উদ্ধৃত করে বলেছে, সরকারি বাহিনী হান্দারাতে সশস্ত্র গোষ্ঠীর লক্ষ্যবস্তুতে আঘাত করার চেষ্টা করছে।
সিরিয়ায় যুদ্ধ প্রলম্বিত করার জন্য রাশিয়াকে দায়ী করেছেন ব্রিটিশ পররাষ্ট্রমন্ত্রী বরিস জনসনও। গতকাল বিবিসিকে দেওয়া এক সাক্ষাৎকারে তিনি বলেন, গত সোমবার সিরিয়ায় ত্রাণবাহী ট্রাকের বহরে হামলা করে রাশিয়া যুদ্ধাপরাধ করেছে। ওই হামলায় ২০ জন নিহত হন। তাঁদের সবাই ত্রাণকর্মী।
আইএসবিরোধী হামলায় অংশ নিতে চায় তুরস্ক: তুরস্কের প্রেসিডেন্ট রিসেপ তাইয়েপ এরদোয়ান বলেছেন, সিরিয়ায় জঙ্গি সংগঠন ইসলামিক স্টেটের (আইএস) শক্ত ঘাঁটি রাকায় হামলায় যুক্তরাষ্ট্রের সঙ্গে অংশ নিতে চায় তাঁর দেশ। গতকাল তিনি বলেন, ‘আমাদের পররাষ্ট্রমন্ত্রী ও সামরিক কর্মকর্তারা রাকার বিষয়ে যুক্তরাষ্ট্রের সঙ্গে আলোচনা করছেন। আমরা আমাদের শর্তগুলো তাদের জানিয়েছি।’
