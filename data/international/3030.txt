
ভুটানের রাজা জিগমে খেসার নামগিয়েল ওয়াংচুক (৩৭) আর রানি জেটসুন পেমা (২৭) একসময় হিমালয়ের উইল আর কেট বলে পরিচিত ছিলেন। ব্রিটিশ প্রিন্স উইলিয়াম ও ডাচেস অব কেমব্রিজ কেট মিডলটনের কথা বলা হচ্ছে এখানে। জেটসুন পেমার আরও একটি পরিচয় রয়েছে। বর্তমান বিশ্বের সবচেয়ে কম বয়সী রানি তিনি।ছয় বছর আগে জেটসুনকে বিয়ে করেন ড্রাগন রাজা জিগমে খেসার। দুজনই যুক্তরাজ্যে পড়ালেখা করেছেন। অক্সফোর্ড বিশ্ববিদ্যালয়ের শিক্ষার্থী ছিলেন তরুণ রাজা জিগমে। আর লন্ডনের রিজেন্টস কলেজে আন্তর্জাতিক সম্পর্ক, মনোবিজ্ঞান ও শিল্পকলার ইতিহাস নিয়ে পড়েছেন জেটসুন।২০১১ সালের অক্টোবর মাসে ৩১ বছর বয়সে রাজা বিয়ে করেন। তখন জেটসুনের বয়স ছিল ২১ বছর। রানির আসনে আরোহণের আগে তিনি দাতব্য কাজে সংশ্লিষ্ট ছিলেন।ওয়াশিংটন পোস্ট এক প্রতিবেদনে জানিয়েছে, রাজা জিগমে খেসার ১৭ বছর বয়সে প্রথম দেখেন জেটসুনকে। তখন রানির বয়স ছিল সাত বছর। জেটসুনের শরীরেও বইছে রাজরক্ত। বৈমানিক বাবার এই মেয়ের দাদা ছিলেন ভুটানের পূর্বাঞ্চলীয় প্রদেশ তাশিগংয়ের লর্ড। আর নানা ছিলেন ভুটানের দ্বিতীয় রাজার শ্যালক।সহধর্মিণী সম্পর্কে রাজা জিগমে খেসার একবার সাংবাদিকদের বলেছিলেন, ‘আমি বিয়ে করতে একটু সময় নিয়েছি। তবে সঠিক মানুষকে বিয়ে করার ক্ষেত্রে সময় কোনো ব্যাপার নয়। আমি নিশ্চিত, আমি সঠিক মানুষকেই বিয়ে করেছি। তিনি একজন অসাধারণ বুদ্ধিমতী মানুষ। তাঁর আর আমার মধ্যে সবচেয়ে বড় মিল হলো, ভালোবাসা আর শিল্পকলার প্রতি প্রেম।’গত বছরের ফেব্রুয়ারি মাসে এই দম্পতির কোলজুড়ে এসেছে এক ছেলেসন্তান। নাম রাখা হয়েছে জিগমে নামগিয়েল ওয়াংচুক।
