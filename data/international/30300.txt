
যুক্তরাষ্ট্রের প্রেসিডেন্ট নির্বাচনে হস্তক্ষেপের অভিযোগ পুরোপুরি নাকচ করে দিয়েছেন রাশিয়ার প্রেসিডেন্ট ভ্লাদিমির পুতিন। এই অভিযোগকে ‘অযৌক্তিক’ অভিহিত করেছেন তিনি। ভিয়েতনামে অনুষ্ঠিত অ্যাপেক শীর্ষ সম্মেলনে আজ শনিবার তিনি এ কথা বলেন। অন্যদিকে মার্কিন প্রেসিডেন্ট ডোনাল্ড ট্রাম্প সাংবাদিকদের বলেছেন, এ ঘটনায় অপমানিত বোধ করেছেন পুতিন।
বিবিসির খবরে বলা হয়েছে, চলমান এশিয়া সফরের অংশ হিসেবেই ভিয়েতনামে এশিয়া ও প্রশান্ত মহাসাগরীয় অঞ্চলের এ শীর্ষ সম্মেলনে যোগ দিয়েছেন ট্রাম্প। ওই সম্মেলনে যোগ দিয়েছেন রুশ প্রেসিডেন্টও। সম্মেলনে দুই প্রেসিডেন্টের মধ্যে কিছুক্ষণ কথাবার্তাও হয়। সম্মেলনের সভা শেষে আয়োজিত সংবাদ সম্মেলনে ডোনাল্ড ট্রাম্প বলেন, যুক্তরাষ্ট্রের নির্বাচনে হস্তক্ষেপের অভিযোগে ‘অপমানিত’ বোধ করেছেন পুতিন।
প্রেসিডেন্ট ট্রাম্প বলেন, ‘আপনারা অনেকবার জিজ্ঞেস করতে পারেন। কিন্তু তিনি বলেছেন, আমাদের নির্বাচনে হস্তক্ষেপ করেননি।’ পরে রুশ প্রেসিডেন্টও সংবাদমাধ্যমকে বলেছেন, মার্কিন নির্বাচনে হস্তক্ষেপের অভিযোগ ‘অযৌক্তিক’।
ট্রাম্প বলেন, সম্মেলনের ফাঁকে বার-তিনেক পুতিনের সঙ্গে কথা বলেন তিনি। ট্রাম্প আরও বলেন, ‘তিনি বলেছেন, হস্তক্ষেপ করেননি। আমি তাঁকে এ নিয়ে আবার জিজ্ঞাসা করি। তখনো তিনি বলেছেন যে হস্তক্ষেপ করেননি। আমি মনে করি এ ঘটনায় তিনি খুব অপমানিত হয়েছেন এবং এটি আমাদের দেশের জন্য মোটেই ভালো কিছু নয়।’ অবশ্য নির্বাচনে রাশিয়ার হস্তক্ষেপের বিষয়টি নিজে বিশ্বাস করেন কি না, সেই প্রশ্নের কোনো সরাসরি জবাব দেননি ট্রাম্প।
পরে রুশ প্রেসিডেন্ট পুতিনও সংবাদমাধ্যমের মুখোমুখি হন। তিনি বলেন, ‘এটি উদ্ভট কল্পনা। অভ্যন্তরীণ রাজনৈতিক সংগ্রামের কারণেই মার্কিন নির্বাচনে রাশিয়ার তথাকথিত হস্তক্ষেপের কথা উঠেছে।’
বর্তমানে যুক্তরাষ্ট্রের বিচার বিভাগ ওই রুশ হস্তক্ষেপের অভিযোগের বিষয়ে তদন্ত করছে। এরই মধ্যে ট্রাম্পের সাবেক কয়েকজন সহযোগীর নাম উঠেছে। এর মধ্যে ট্রাম্পের প্রচার দলের সাবেক ব্যবস্থাপক পল ম্যানাফোর্টকে মুদ্রা পাচারের অভিযোগে গৃহবন্দী করা হয়েছে।
