
দিনটি ছিল ২০১৩ সালের ২৩ মে। ওই দিন লন্ডনের ওয়েস্ট লন্ডন পুলিশ স্টেশনে গিয়ে আত্মসমর্পণ করেন এক ব্যক্তি। তিনি দাবি করেন, ব্রিটিশ রাজপরিবারের সদস্য প্রিন্স হ্যারিকে খুন করতে চেয়েছিলেন তিনি।সঙ্গে সঙ্গে তাঁকে গ্রেপ্তার করে পুলিশ। এর দুদিন পর ২৫ মে তাঁর বিরুদ্ধে অভিযোগ গঠন করা হয়। এরই পরিপ্রেক্ষিতে গতকাল মঙ্গলবার তাঁকে তিন বছরের কারাদণ্ডাদেশ দিয়েছেন লন্ডনের এক আদালত।আজ বুধবার টাইমস অব ইন্ডিয়ার অনলাইনের খবরে জানানো হয়, ওই ব্যক্তির নাম আশরাফ ইসলাম (৩১)। উত্তর আয়ারল্যান্ডের রাজধানী বেলফাস্টে জন্মগ্রহণ করেন তিনি। তাঁর নাম ছিল মার্ক ডেভিড টাউনলে। পরে ধর্মান্তরিত হয়ে ইসলাম গ্রহণ করে নাম রাখেন আশরাফ ইসলাম।উত্তর আয়ারল্যান্ডের বাসিন্দা হওয়া সত্ত্বেও তাঁর কোনো স্থায়ী নিবাস ছিল না। যেদিন পুলিশের কাছে আত্মসমর্পণ করেছিলেন, আশরাফ ঠিক ওই দিনই থাইল্যান্ড থেকে লন্ডনে পৌঁছান।|গ্রেপ্তারের পর আশরাফের হোটেলকক্ষ তল্লাশি করে পুলিশ। সেখান থেকে তাঁর ল্যাপটপ জব্দ করা হয়। তবে সেখানে কোনো অস্ত্র পাওয়া যায়নি।
