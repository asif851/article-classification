
রাশিয়ার রাজধানী মস্কোয় গতকাল বুধবার বোমা আতঙ্কে ৫০ হাজারের বেশি মানুষকে সরিয়ে নেওয়া হয়। উড়োফোনে শতাধিক হুমকি পেয়ে বিশ্ববিদ্যালয়, শপিং মল, রেলস্টেশন, বিমানবন্দর ও হোটেল থেকে তাৎক্ষণিকভাবে তাদের সরিয়ে নেয় কর্তৃপক্ষ।
বুধবার কয়েক ঘণ্টার মধ্যে উড়োফোনে শতাধিক বোমা হামলার হুমকি আসে জরুরি সেবা বিভাগে। পরে কর্তৃপক্ষ ৫০ হাজার মানুষকে সরিয়ে নেয় বলে জানিয়েছে রুশ বার্তা সংস্থা ইতর-তাস।
মস্কোর জরুরি সেবা বিভাগের জ্যেষ্ঠ একজন কর্মকর্তা রুশ গণমাধ্যমকে জানান, জরুরি সেবা বিভাগের কাছে বোমার হুমকিসংক্রান্ত প্রায় এক শটি ফোন কল আসে। বোমা নিষ্ক্রিয়কারী দলের বিশেষজ্ঞ ও প্রশিক্ষণপ্রাপ্ত বিশেষ কুকুর দিয়ে তল্লাশি অভিযান চলছে। বিভিন্ন ভবন থেকে ৫০ হাজারের বেশি লোককে নিরাপদ স্থানে সরিয়ে নেওয়া হয়েছে।
গতকাল বুধবার সকাল থেকেই মস্কোর জরুরি সেবা বিভাগের কাছে বোমা হামলার হুমকি দিয়ে ফোন কল আসতে থাকে। এরপর পুলিশ নগরীর রেড স্কয়ারের গুম শপিং মল, সেচেনভ মেডিকেল বিশ্ববিদ্যালয়, মিগিমো আন্তর্জাতিক সম্পর্ক বিশ্ববিদ্যালয়, রাশিয়ার স্টেট সোশ্যাল বিশ্ববিদ্যালয় এবং রাশিয়ার আইন একাডেমিসহ নগরের কসমস, জিভেজদনায়া ও আজিমুত অলিম্পিক হোটেল থেকে সাধারণ মানুষকে নিরাপদ স্থানে সরিয়ে নেয়।
সূত্র: ইতর-তাস
 
