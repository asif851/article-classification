
ভারতনিয়ন্ত্রিত কাশ্মীরের প্রত্যন্ত একটি গ্রামে গতকাল রোববার বিক্ষুব্ধ জনতার ওপর সেনাদের গুলিতে এক কিশোর নিহত হয়েছে। গ্রামবাসী শনিবার রাতে সেনাদের গুলিতে একজনের মৃত্যুর প্রতিবাদ করছিলেন। কাশ্মীরের পুলিশপ্রধান আবদুল গণি মীর এসব তথ্য নিশ্চিত করেন।আবদুল গণি বলেন, একদল ভারতীয় সেনা সন্দেহভাজন জঙ্গিদের পাকড়াও করতে শনিবার রাতে শ্রীনগরের ২৫ কিলোমিটার উত্তরে মারকোন্দাল গ্রামে অভিযান চালায়। এ সময় তাঁদের গুলিতে ১৭ বছর বয়সী এক কিশোর মারা যায়। এ ঘটনায় বিক্ষুব্ধ হয়ে ওঠেন গ্রামবাসী। পরে তাঁরা গতকাল ভোরে সংঘবদ্ধ হয়ে সেনাদের লক্ষ করে ইট-পাথর নিক্ষেপ করেন। জবাবে সেনারা গুলি চালান। এতে একজন নিহত ও তিনজন আহত হয়।কর্মকর্তারা জানান, পুলিশ দুটি ঘটনারই তদন্ত শুরু করেছে। পুলিশ উভয় ঘটনায় সেনাবাহিনীর বিরুদ্ধে মামলা করেছে। নিহত কিশোরের এক চাচা বলেন, গভীর রাতে বাড়ির বাইরে দুটি গাড়ি দেখতে পেয়ে তাঁরা ঘর থেকে বের হন। মনে করেছিলেন, কেউ তাঁদের গবাদিপশু চুরি করতে এসেছে। কিন্তু ঘর থেকে বের হতেই সেনাসদস্যরা তাঁদের লক্ষ্য করে গুলি চালায়। এতে তাঁর ভাইপোর মাথায় গুলি লাগলে সে ঘটনাস্থলেই মারা যায়।সেনাবাহিনীও এ ঘটনায় দুঃখ প্রকাশ করে তদন্ত শুরু করেছে। মেজর জেনারেল আর আর নিমবদকার সাংবাদিকদের বলেন, কোনো সেনাসদস্য দোষী প্রমাণিত হলে তাঁর বিরুদ্ধে কঠোর ব্যবস্থা নেওয়া হবে। এএফপি।
