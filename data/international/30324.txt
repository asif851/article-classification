
এক অনাকাঙ্ক্ষিত অতিথির আগমনে হুলুস্থুল বেধে গেল আগ্রার তাজমহলে। প্রচণ্ড গরমে অতিষ্ঠ হয়ে ছয় ফুট লম্বা একটি সাপ একটু স্বস্তি পেতে ঢুকেছিল তাজমহলের পানি পরিশোধনাগারের শীতলীকরণ অংশে। সেটা দেখে পর্যটকেরা আতঙ্কে ছোটাছুটি করেন এদিক-সেদিক।
তবে এক ঘণ্টার চেষ্টার পর ‘র‍্যাট স্নেক’ জাতের সাপটিকে উদ্ধার করা সম্ভব হয়। এই ‘অতিথি’ অবশ্য কারও কোনো ক্ষতি করেনি। তীব্র গরমে ঠান্ডা জায়গা খুঁজতে খুঁজতে সাপটি আশ্রয় নেয় ১৭ শতকের এই স্মৃতিস্তম্ভের ভেতর। পর্যটকদের আতঙ্ক, চিৎকার-চেঁচামেচিতে এগিয়ে আসে তাজমহলের প্রত্নতাত্ত্বিক দল। তারা তাৎক্ষণিক সাহায্যের জন্য খবর দেয় বন্যপ্রাণী সংরক্ষণ বিভাগে।
তাজমহলের প্রত্নতাত্ত্বিক বিভাগের জ্যেষ্ঠ কর্মকর্তা মুনাজ্জার আলী জানান, পর্যটকদের জন্য পর্যাপ্ত পানি সরবরাহ করতে তাজমহলে চারটি পানির প্ল্যান্ট আছে। তার একটির কাছে ওই সাপ নজরে আসে পর্যটকদের। তাৎক্ষণিকভাবে পর্যটকদের নিরাপত্তার জন্য পদক্ষেপ নেওয়া হয়।
সূত্র: আইএএনএস
 
