
বিস্ফোরণ আর গুলিতে কেঁপে উঠেছে আফগানিস্তানের সবচেয়ে বড় সামরিক হাসপাতাল। জঙ্গিরা চিকিৎসকের বেশে সরদার দাউদ খান হাসপাতালে এ হামলা চালিয়েছে। এখন পর্যন্ত হতাহত হওয়ার সংখ্যা জানা যায়নি। এ হামলার দায়ও কেউ স্বীকার করেনি। 
হাসপাতালের ভেতরে আটকা পড়া এক কর্মী সামাজিক যোগাযোগমাধ্যমে সাহায্য চেয়ে পোস্ট দিয়েছেন। লিখেছেন, ‘হামলাকারীরা হাসপাতালের ভেতরে। আমাদের জন্য দোয়া করবেন।’
হাসপাতাল প্রশাসন এএফপিকে জানিয়েছে, তিনজন বন্দুকধারী ল্যাবরেটরির সাদা পোশাকে হাসপাতালে ঢুকে এ হামলা চালায়। প্রশাসক আবদুল হাকিম টেলিফোনে এএফপিকে বলেন, ‘হামলাকারীরা সবখানেই গুলি করছে। আমরা পরিস্থিতি নিয়ন্ত্রণে আনার চেষ্টা করছি।’কাবুলে এক সপ্তাহ আগে দুটি নিরাপত্তা কম্পাউন্ডে তালেবানের আত্মঘাতী হামলায় ১৬ জন নিহত হয়।
 
