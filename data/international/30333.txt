
সিরিয়ায় জঙ্গিগোষ্ঠী ইসলামিক স্টেট (আইএস) গত প্রায় দুই বছরে চার হাজারের বেশি মানুষকে মৃত্যুদণ্ড কার্যকরের মাধ্যমে হত্যা করেছে। যুক্তরাজ্যভিত্তিক সিরিয়ান অবজারভেটরি ফর হিউম্যান রাইটস এই তথ্য জানিয়েছে। গতকাল শনিবার বার্তা সংস্থা পিটিআইয়ের খবরে এ কথা বলা হয়।সিরিয়ার জনগণের বিরুদ্ধে জঙ্গিগোষ্ঠীটির এই ধরনের অপরাধ ও সহিংসতা বন্ধে জাতিসংঘের প্রতি আহ্বান জানিয়েছেন অবজারভেটরি।অবজারভেটরি বলছে, পর্যবেক্ষকেরা ২০১৪ সালের জুন থেকে আইএসের নৃশংসতার তথ্য সংকলন করেছে। সংকলিত তথ্য অনুযায়ী, আইএস নিয়মিতভাবে শিরশ্ছেদ, গুলি, পাথর নিক্ষেপ, ভবন থেকে ছুড়ে ফেলা, শরীরে আগুন দেওয়াসহ নানা পন্থায় সিরিয়ার লোকজনের মৃত্যুদণ্ড কার্যকর করেছে।
অবজারভেটরির ভাষ্য, আইএসের কথিত খেলাফতের ২২ মাসে সিরিয়ায় ৪ হাজার ১৪৪ জনকে মৃত্যুদণ্ড কার্যকরের মাধ্যমে হত্যা করেছে জঙ্গিগোষ্ঠীটি।
আইএসের হাতে প্রাণ হারানো ব্যক্তিদের বেশির ভাগই বেসামরিক লোকজন। এই সংখ্যা ২ হাজার ২৩০ জন। তাদের মধ্যে নারী ও শিশু রয়েছে।
অবজারভেটরি বলছে, নানা অভিযোগে আইএস যেমন বেসামরিক লোকজন হত্যা করেছে, তেমনি নিজেদের ও শত্রুপক্ষের লোকজনও হত্যা করেছে।
সিরিয়ার জনগণের বিরুদ্ধে আইএসের এই ধরনের অপরাধ ও সহিংসতা বন্ধে জাতিসংঘের নিরাপত্তা পরিষদকে গুরুত্বের সঙ্গে কাজ করতে ফের আহ্বান জানিয়েছে অবজারভেটরি।
