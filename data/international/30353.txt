
 
ইরাকে গত মে মাসে সহিংসতার কারণে এক হাজারেরও বেশি মানুষ নিহত হয়েছে বলে জাতিসংঘ একটি প্রতিবেদন প্রকাশ করেছে।
বার্তা সংস্থা রয়টার্সের খবরে জানা গেছে, আজ শনিবার জাতিসংঘ ইরাক প্রসঙ্গে এই প্রতিবেদন প্রকাশ করেছে। তবে এই প্রতিবেদন প্রকাশের পর আবারও গৃহযুদ্ধ ফিরে আসবে কি না, এ নিয়ে আতঙ্কে আছে দেশটি।
বাগদাদে নিযুক্ত জাতিসংঘের কূটনীতিক মার্টিন কবলার এক বিবৃতিতে বলেছেন, ‘এ প্রতিবেদন খুবই দুঃখজনক। ইরাকের রাজনৈতিক নেতাদের শিগগির এই অসহনীয় রক্তপাত ও হত্যাকাণ্ড বন্ধ করতে হবে।’
প্রতিবেদনে বলা হয়েছে, গত দুই মাসে আল-কায়েদা ও সুন্নিদের বিদ্রোহের কারণেই প্রায় দুই হাজার মানুষ নিহত হয়েছে। আর ২০০৬-০৭ সাল থেকে শুরু হওয়া সাম্প্রদায়িক সহিংসতায় দেশটির কয়েক লাখ মানুষ মারা গেছে।
এ ছাড়া, গত সপ্তাহে ইরাকের রাজধানী বাগদাদে শিয়া ও সুন্নি সম্প্রদায়ের মধ্যে দফায় দফায় বোমা হামলার ঘটনা ঘটেছে। এ ঘটনায় গত সোমবার ৭০ জন ও বৃহস্পতিবার ২৫ জন নিহত হয়েছেন।
গত এপ্রিলে ইরাকের সেনাবাহিনী হাওইজা শহরে সুন্নিদের একটি ক্যাম্পে তল্লাশি চালিয়েছিল। সে সময় ওই ক্যাম্পে সহিংসতার ঘটনায় সাত শতাধিক মানুষ নিহত হয়েছিল। পাঁচ বছরের মধ্যে এপ্রিল মাসেই এই নিহতের সংখ্যা ছিল  সর্বাধিক। কিন্তু মে মাসে নিহতের সেই সংখ্যাও ছাড়িয়ে গেছে।
