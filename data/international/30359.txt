
জাতিসংঘের পরবর্তী মহাসচিব নির্বাচনের লক্ষ্যে সোমবার জাতিসংঘ নিরাপত্তা পরিষদে গৃহীত তৃতীয় অনানুষ্ঠানিক ভোটেও প্রথম হয়েছেন পর্তুগালের সাবেক প্রধানমন্ত্রী ও জাতিসংঘের সাবেক উদ্বাস্তুবিষয়ক হাইকমিশনার আন্তোনিও গুতিরেস। দ্বিতীয় স্থানে রয়েছেন স্লোভাকিয়ার পররাষ্ট্রমন্ত্রী মিরোস্লাভ লাইচাক। আর যৌথভাবে তৃতীয় হয়েছেন ইউনেসকোর চলতি মহাপরিচালক বুলগেরিয়ার ইরিনা বুকোভা ও সার্বিয়ার সাবেক পররাষ্ট্রমন্ত্রী ভুক জেরেমিচ।স্ট্র পোল নামে পরিচিত এই অনানুষ্ঠানিক ভোটে অংশগ্রহণ করে শুধু নিরাপত্তা পরিষদের ১৫ জন সদস্য। এই ভোটের লক্ষ্য মহাসচিব হতে আগ্রহী প্রার্থীদের সংখ্যা দুই বা তিনে কমিয়ে আনা। ২১ জুলাই অনুষ্ঠিত প্রথম স্ট্র পোলে মোট ১২ জন প্রার্থী প্রতিদ্বন্দ্বিতা করেন। সবচেয়ে কম ভোট পেয়ে ইতিমধ্যে ক্রোয়েশিয়ার ভেসনা পুসিচ ও মন্টিনেগ্রোর ইগর লুকসিচ প্রতিদ্বন্দ্বিতা থেকে সরে দাঁড়িয়েছেন।শুধু নিরাপত্তা পরিষদের সদস্যদেরই ভোটের ফল জানতে পারার কথা। কিন্তু এদের কেউ কেউ গণমাধ্যমের কাছে ফলাফল প্রকাশ করে দেওয়ায় বিভিন্ন প্রার্থীর ক্রমিক অবস্থান ফাঁস হয়ে পড়ে।জাতিসংঘে প্রচলিত ‘পর্যায়ক্রমিকতার’ নিয়ম অনুযায়ী পরবর্তী মহাসচিব পূর্ব ইউরোপের কোনো দেশ থেকে নির্বাচিত হওয়ার কথা। কিন্তু এবার সে নিয়ম পুরোপুরি রক্ষিত হচ্ছে না। অনেকে আশা করেছিলেন, এবার প্রথমবারের মতো একজন নারী এই পদে নির্বাচিত হবেন। অথচ তিনটি ভোটের প্রতিটিতেই শীর্ষস্থান দখল করেছেন একজন পুরুষ। অন্যতম প্রার্থী আর্জেন্টিনার পররাষ্ট্রমন্ত্রী সুসানা মালকোরা সমালোচনা করে বলেছেন, পুরুষ প্রতিনিধিরা একজন পুরুষ মহাসচিব নির্বাচনের চেষ্টা চালাচ্ছেন।কোনো কোনো কূটনীতিক ইঙ্গিত করেছেন, রাশিয়া কোনো নারী মহাসচিবের পক্ষে নয়। জাতিসংঘে রাশিয়ার স্থায়ী প্রতিনিধি রাষ্ট্রদূত ভিতালি চুরকিনকে এ ব্যাপারে প্রশ্ন করা হলে তিনি সাংবাদিকদের বলেন, একজন নারী মহাসচিব অবশ্যই হওয়া উচিত এবং এক দিন সে নির্বাচনের সময় আসবে। সেই সময় এখন এসেছে কি না, সে বিষয়ে কথা বলতে অস্বীকৃতি জানান চুরকিন।এ বছরের ৩১ ডিসেম্বর চলতি মহাসচিব বান কি মুনের দায়িত্ব শেষের আগেই বিশ্ব সংস্থার পরবর্তী মহাসচিব নির্বাচিত হওয়ার কথা।
