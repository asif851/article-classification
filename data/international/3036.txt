
১৮ ঘণ্টার ব্যবধানে একই হাসপাতালে জন্ম নিল রোমিও আর জুলিয়েট। যুক্তরাষ্ট্রের সাউথ ক্যারোলাইনার একটি হাসপাতালে প্রথমে জন্ম নেয় রোমিও। তার পরে ওই হাসপাতালেই জন্ম হয় জুলিয়েটের।
ব্রিটিশ অনলাইন পত্রিকা দ্য ইনডিপেনডেন্টের প্রতিবেদনে বলা হয়, গেল সপ্তাহে সাউথ ক্যারোলাইনার ব্লাফটন এলাকার কোস্টাল ক্যারোলাইনা হাসপাতালে মরগ্যান ও এডউইন হার্নান্দেজ দম্পতির কোল জুড়ে আসে একটি পুত্র সন্তান। তাঁরা নবজাতকের নাম রাখেন রোমিও। এর ঠিক ১৮ ঘণ্টা ৮ মিনিট পর ওই হাসপাতালেই আরেক দম্পতি ক্রিশ্চিনা ও অ্যালেন শিফেল্টের ঘরে আসে ফুটফুটে একটি কন্যা সন্তান—তাঁরা নবজাতকের নাম রাখেন জুলিয়েট। তবে মজার ব্যাপার হচ্ছে নবজাতক দুটির বাবা-মা পরস্পরের পরিচিত নন। কাকতালীয়ভাবেই মিলে গেছে তাঁদের শিশুদের এই নাম। এমনকি জুলিয়েটের বাবা-মা জানতেনও না রোমিও নামের কেউ ১৮ ঘণ্টা আগে এই হাসপাতালে জন্মেছে। আর তাই এই ঘটনাকে ‘শেক্‌সপিয়ারিয় কাকতাল’ বলছেন অনেকে।
জুলিয়েটের মা অবশ্য জানালেন শেক্‌সপিয়ারের অমর উপন্যাস রোমিও জুলিয়েট পড়ে তিনি তাঁর মেয়ের নাম রাখেননি। বরং একটি টিভি সিরিয়ালের জুলিয়েট নামের একটি চরিত্রের সঙ্গে মিলিয়েই মেয়ের নাম রেখেছেন তিনি। ।
হাসপাতালের নিজস্ব আলোকচিত্রশিল্পী দুটি শিশুর পাশাপাশি ছবি তুলে বাবা মায়ের অনুমতিতে সামাজিক যোগাযোগ মাধ্যম ফেসবুকে পোস্ট করেন। মুহূর্তেই তা ভাইরাল হয়ে যায়। এরপর বিভিন্ন সংবাদমাধ্যম থেকেও ফেসবুকে পোস্ট করা হয় শিশু দুটির ছবি।
