
সিরিয়ায় চলমান সরকারবিরোধী যুদ্ধের সময় সংঘটিত বর্বরতার বেশকিছু আলোকচিত্র গণমাধ্যমে প্রকাশিত হয়েছে। এ নিয়ে বিশ্বজুড়ে নিন্দার ঝড় বইছে।গতকাল শুক্রবার ‘ডেইলি মেইল’ পত্রিকায় প্রকাশিত প্রতিবেদন ও একটি ঘটনার ছবিতে দেখা যায়, খোলা আকাশের নিচে চোখ ও হাতবাঁধা অবস্থায় এক লোক হাঁটু গেড়ে মাথা নিচু করে বসে আছেন। কালো পোশাক ও টুপি পরা এক যোদ্ধা এসে তরবারি দিয়ে ওই ব্যক্তির শরীর থেকে মাথা বিচ্ছিন্ন করে ফেলেন। ঘটনাস্থলের চারদিকে গোল হয়ে দাঁড়ানো লোকজন নীরবে সে দৃশ্য দেখে। এই দর্শকদের মধ্যে বেশ কিছু শিশুও রয়েছে।শিরশ্ছেদের শিকার ব্যক্তিটি সিরিয়ার প্রেসিডেন্ট বাশার আল আসাদের অনুগত বলে ধারণা করা হচ্ছে। অজ্ঞাতপরিচয় এক ফটোসাংবাদিক শিরশ্ছেদের এই দৃশ্যগুলো তাঁর ক্যামেরায় ধারণ করেন। তবে নিরাপত্তার কারণে ওই ফটোসাংবাদিক তাঁর পরিচয় প্রকাশ করেননি।সিরিয়ার উত্তরাঞ্চলে গত ৩১ আগস্ট চারটি শিরশ্ছেদের ঘটনা ওই ফটোসাংবাদিক দেখেছেন বলে প্রতিবেদনে জানানো হয়েছে।
এই ঘটনাকে সিরিয়ায় সরকারবিরোধী যুদ্ধের সময় সংঘটিত বর্বরতার বহিঃপ্রকাশ হিসেবে দেখা হচ্ছে।
