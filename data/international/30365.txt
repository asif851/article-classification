
মেক্সিকোর দক্ষিণ ও মধ্যাঞ্চলে গতকাল শুক্রবার বড় ধরনের ভূমিকম্প আঘাত হেনেছে। এই ভূকম্পন ব্যাপক ভীতির সঞ্চার করে। তবে এতে বড় ধরনের ক্ষয়ক্ষতি হয়নি।
মেক্সিকোর ন্যাশনাল সিসমোলজিক্যাল সার্ভে ও ইউএস জিওলজিক্যাল সার্ভে উভয়েই জানিয়েছে, রিখটার স্কেলে এ ভূমিকম্পের মাত্রা ছিল ৭ দশমিক ২।
ভূমিকম্প আঘাত হানার সঙ্গে সঙ্গে রাজধানী মেক্সিকো সিটির বিপৎসংকেত বেজে ওঠে। কেঁপে ওঠে নগরের বাড়িঘর। ওয়াক্সাকা, গুয়েরেরো, পিউবলা ও কিওক্যাম রাজ্যেও এ ভূমিকম্প অনুভূত হয়।
ভূমিকম্প শুরু হওয়ার পর হাজার হাজার মানুষ রাস্তায় নেমে আসে। মেক্সিকো সিটির রাস্তা হয়ে ওঠে জনারণ্য। লোকজন গত বছরের সেপ্টেম্বর মাসের ভয়াবহ ভূমিকম্পের কথা স্মরণ করতে শুরু করে। সে সময়ের ভূমিকম্পে প্রাণ যায় ৪৬৫ জন মানুষের। মেক্সিকো সিটির বাসিন্দা ৩৭ বছর বয়সী কেভিন ভালাডোলিড বলেন, ‘বিপৎসংকেত বাজার সঙ্গে সঙ্গে সত্যি আমি কেঁদে ফেলেছিলাম। আমি একেবারে হতাশ হয়ে পড়েছিলাম।’ মেক্সিকোর প্রেসিডেন্ট এনরিক পেনা নিয়েতো ভূমিকম্পের পর টুইট বার্তায় বলেছেন, ভূমিকম্পের মাত্রা বিবেচনা করে দুর্যোগ প্রশমনে নিয়োজিত ন্যাশনাল ইমার্জেন্সি কমিটিকে সক্রিয় করা হয়েছে।
ইমার্জেন্সি কমিটি বলেছে, ভূমিকম্পে বড় ধরনের কোনো ক্ষতির কথা জানা যায়নি।
