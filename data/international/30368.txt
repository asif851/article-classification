
সাততলার থেকে বিলাসবহুল বিএমডব্লিউ গাড়ি রাস্তায় থাকা অপর একটি গাড়ির ওপর আছড়ে পড়ে। কিন্তু সৌভাগ্যক্রমে বেঁচে গেছেন আছড়ে পড়া গাড়ির চালক। গাড়ি আছড়ে পড়ার পুরো ঘটনাটি ধরা পড়েছে সিসিটিভি ক্যামেরার ফুটেজে।
ভিডিওতে দেখা যায়, যুক্তরাষ্ট্রের টেক্সাসের অস্টিন এলাকার একটি ভবনের নিচে একটি গাড়ি এসে প্রবেশ করে। পথ পরিবর্তনের জন্য গাড়িটি ঘুরিয়ে রাস্তায় ওঠে। এমন সময় পাশের ভবনের সাততলা থেকে হঠাৎ বিএমডব্লিউ সেডান গাড়িটি রাস্তায় আছড়ে পড়ে। রাস্তার ওপর দাঁড়িয়ে থাকা অপর গাড়িটির পেছনের অংশে সামান্য আঘাত করলেও চালক ঘটনাস্থল থেকে দ্রুত গাড়ি নিয়ে সটকে পড়েন। পরে আশপাশের কয়েকজন পথচারী ওপর থেকে আছড়ে পড়ে দুমড়ে-মুচড়ে যাওয়া গাড়ির ভেতর থেকে গাড়ির চালককে বের করতে এগিয়ে আসেন।
আমেরিকান স্টেটসম্যান বলছে, দুমড়ে-মুচড়ে যাওয়া গাড়ির নারী চালক ভুলবশত ব্রেক পেডালের পরিবর্তে অ্যাকসেলেটরে চাপ দেন। মুহূর্তের মধ্যে সাততলার গ্যারেজের রেলিং ভেঙে গাড়িটি নিচে পড়ে যায়। গাড়ির পেছনের অংশ মাটিতে আঘাত হানায় সৌভাগ্যক্রমে বেঁচে যাওয়া চালককে হাসপাতালে নেওয়া হয়। চিকিৎসকেরা বলছেন, গাড়ি চালকের আঘাত গুরুতর নয়।
সাততলা গাড়ি পড়ার এ দৃশ্য গত বৃহস্পতিবার প্রকাশ করেছে অস্টিনের পুলিশ কর্তৃপক্ষ। তবে এ ঘটনা গত মাসের ১৩ তারিখে ঘটেছে বলে জানিয়েছে পুলিশ।
এই পার্কিং গ্যারেজে এমন ধরনের দুর্ঘটনা প্রথমবার নয়, আগেও ঘটেছে। কেএক্সএএন ওয়েবসাইটের খবর অনুযায়ী, গত বছরের সেপ্টেম্বরেও গ্যারেজে গাড়ি পার্ক করতে গিয়ে পড়ে যাওয়ার সময় ঝুলে ছিল। ওই গাড়ি ও চালককে পরে বাইরে বের করে আনা হয়েছিল। তথ্যসূত্র: এনডিটিভি এ ফক্স নিউজ।
