
কৃত্রিম উপগ্রহ থেকে পাওয়া ছবি নিয়ে উত্তর কোরিয়ার পারমাণবিক পরীক্ষা চালানোর এলাকা বিশ্লেষণ করেছেন মার্কিন বিশেষজ্ঞরা। তাঁরা বলেছেন, ওই এলাকায় অস্বাভাবিক কর্মকাণ্ডের দেখা মিলেছে। সেখানে ভলিবল খেলা হচ্ছে—এমন চিত্রও তাঁরা দেখেছেন। এই বিশেষজ্ঞরা বলছেন, এটা উত্তর কোরিয়ার সরকারের প্রতারণার পরিকল্পনার একটি অংশ। শত্রুকে ধোঁকা দিতে এই কৌশল নিয়েছে দেশটি।
আজ বৃহস্পতিবার বিবিসির এক প্রতিবেদনে এসব কথা বলা হয়েছে। গত রোববার একটি বাণিজ্যিক কৃত্রিম উপগ্রহ থেকে চিত্রগুলো নেওয়া হয়। যুক্তরাষ্ট্রের সঙ্গে ক্রমবর্ধমান উত্তেজনার ভেতরে পিয়ংইয়ং তাদের ষষ্ঠ পরমাণু পরীক্ষা চালাতে যাচ্ছে—এমন গুজবের মধ্যে কৃত্রিম উপগ্রহের চিত্রগুলো পরীক্ষা করা হলো। এসব ছবি প্রকাশ করেছে মেরিল্যান্ডের জনস হপকিনস ইউনিভার্সিটির ‘৩৮ নর্থ’ নামের উত্তর কোরিয়া পর্যবেক্ষণের একটি প্রকল্প।
অপ্রত্যাশিত ওই কর্মকাণ্ডের বিষয়ে বিশেষজ্ঞরা সম্ভাব্য দুটি কারণের কথা উল্লেখ করেছেন। একটি হলো, উত্তর কোরিয়া হয়তো পরীক্ষা চালানোর জন্য এলাকাটি ইতিমধ্যেই প্রস্তুত করে রেখেছে। অথবা এটা সরকারের প্রতারণার পরিকল্পনার একটি অংশ।
একটি প্রতিবেদনে বিশ্লেষকেরা বলেছেন, ‘যে কোনো সময় পিয়ংইয়ংয়ের নির্দেশ পাওয়া মাত্র পারমাণবিক পরীক্ষা চালানোর এলাকা ‘পুঞ্জি-রি’ ষষ্ঠ পরমাণু পরীক্ষা চালানোর জন্য প্রস্তুত।’
তিনজন বিশেষজ্ঞ বলেছেন, পরীক্ষা চালানোর ওই এলাকাটির বর্তমান অবস্থা পরিষ্কার নয়। তাঁরা বলেন, সেখানে ভলিবল খেলার সম্ভাব্য ব্যাখ্যা হলো, ষষ্ঠ পরমাণু পরীক্ষা চালানোর জন্য এলাকাটি আগে থেকেই প্রস্তুত। তাই বিনোদনের জন্য কর্মকর্তাদের ভলিবল খেলার অনুমতি দেওয়া হয়েছে। অথবা এটি সরকারের প্রতারণার পরিকল্পনার অংশ।
