
যুক্তরাষ্ট্রের লস অ্যাঞ্জেলেসের অদূরেই ফরেস্ট লনের সমাধিতে ঘুমিয়ে আছেন তিনি৷ পাঁচ বছর আগে এই দিনে পৃথিবী ছেড়ে চলে গেছেন তিনি। তবে ভক্তদের কাছে আজও তিনি বেঁচে আছেন স্বমহিমায়। তিনি বিশ্বখ্যাত পপসম্রাট মাইকেল জ্যাকসন৷ আজ ২৫ জুন তাঁর পঞ্চম মৃত্যুবার্ষিকী৷গানে দুনিয়ার সংগীতপ্রেমীদের মাতিয়ে রাখলেও মৃত্যুর আগে জ্যাকসন আর্থিক দুরবস্থায় মানসিকভাবে ভেঙে পড়েছিলেন। অথচ মৃত্যুর পাঁচ বছর পরে আজ সেই মানুষটিরই সম্পদ ফুলে-ফেঁপে উঠেছে৷ খবর এএফপির৷ব্যতিক্রমী গায়কি আর অসাধারণ নৃত্যশৈলীর মিশেলে নিজেকে এক অনন্য উচ্চতায় নিয়ে যাওয়া মাইকেল জ্যাকসনের জীবনের শেষ দিনগুলো ভালো যাচ্ছিল না৷ এমনিতেই তাঁর মাথার ওপর বোঝা হয়ে চেপে ছিল বিপুল পরিমাণ ব্যাংকঋণ৷ তার ওপর ওই বছরের নভেম্বর থেকে লন্ডনে অনুষ্ঠেয় ৫০টি কনসার্টের মহড়া নিয়ে ভীষণ দুশ্চিন্তায় ছিলেন তিনি৷জ্যাকসনের সম্পদ নিয়ে প্রকাশিত নতুন একটি বইয়ে বলা হয়েছে, জ্যাকসনের রেখে যাওয়া ভূ-সম্পত্তির বর্তমান অর্থমূল্য ৭০ কোটি ডলারের বেশি৷ এসব সম্পত্তির দেখাশোনা করছেন তাঁর মা ও তাঁর তিন সন্তান৷ বইটির লেখক জ্যাক গ্রিনবার্গ বলেন, ‘মৃত্যুর পাঁচ বছর পর জ্যাকসন অনেক বেশি অর্থ উপার্জন করছেন, যা তাঁর ক্যারিয়ারের সেরা সময়েও পারেননি৷’শেষ এক বছরে বিলাসিতা আর অর্থ অপচয়ের চূড়ান্ত মাত্রায় পেঁৗছে গিয়েছিলেন জ্যাকসন৷ আর এই বিলাসিতার পেছনে অর্থের জোগান দিতে তিনি ঋণে জর্জরিত হয়ে পড়েছিলেন৷জ্যাক গ্রিনবার্গ বইয়ের শেষে লিখেছেন, ‘একটি কথা সত্যি: জ্যাকসন বেঁচে আছেন ও ভালো আছেন৷’
