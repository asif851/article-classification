
১২ বছর বা এর কম বয়সের কোনো শিশুকে ধর্ষণ করলে এখন থেকে সাজা হিসেবে অপরাধীকে মৃত্যুদণ্ড দেওয়া হবে। আজ সোমবার ভারতে মধ্যপ্রদেশের বিধানসভায় এ–সংক্রান্ত একটি বিল পাস হয়েছে।ইন্ডিয়ান এক্সপ্রেসের প্রতিবেদনে বলা হয়, মধ্যপ্রদেশ বিধানসভায় আজ সর্বসম্মতিক্রমে বিলটি পাস হয়েছে। এখন তা অনুমোদনের জন্য রাষ্ট্রপতির কাছে পাঠানো হবে।মধ্যপ্রদেশের মুখ্যমন্ত্রী শিবরাজ সিং চৌহান বলেন, ‘যারা শিশু ধর্ষণ করে, তারা মানুষ নয়, তারা পিশাচ। তাই তাদের বেঁচে থাকারও কোনো অধিকার নেই।’
মুখ্যমন্ত্রী বলেন, কেউ কোনো মেয়েকে বারবার উত্ত্যক্ত করলে তা নতুন আইনে জামিন অযোগ্য অপরাধ হিসেবে বিবেচিত হবে। আর অপরাধীর শাস্তি হবেই।
প্রতিবেদনে বলা হয়, গত মাসে কোচিং থেকে ফেরার সময় এক শিশু ধর্ষণের শিকার হয়। এ ঘটনায় রাজ্যজুড়ে বিক্ষোভের সৃষ্টি হয়। এ ঘটনার পরেই ধর্ষণ রোধে নতুন এই বিল পাস করল রাজ্য সরকার।
