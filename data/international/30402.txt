
সৌদি আরবে গত চার মাসে ৪৮ জনের শিরশ্ছেদ করা হয়েছে। ২০১৪ সাল থেকে এ পর্যন্ত দেশটিতে প্রায় ৬০০ ব্যক্তির শিরশ্ছেদ করা হয়। আর গত বছর শিরশ্ছেদ করা হয়েছে ১৫০ জনের।বুধবার রাতে এইচআরডব্লিউ এক প্রতিবেদনে এ তথ্য জানিয়েছে। শিরশ্ছেদ হওয়া ব্যক্তিদের মধ্যে অর্ধেকই ছিলেন মাদক পাচারে অভিযুক্ত।মৃত্যুদণ্ড কার্যকরের দিক থেকে সৌদি আরব বিশ্বের অন্যতম শীর্ষ একটি দেশ। অতিরক্ষণশীল এই দেশটির বিচার বিভাগ হত্যা, ধর্ষণ, ডাকাতি, মাদক পাচারসহ নানা সন্ত্রাসী কর্মকাণ্ডে অভিযুক্ত ব্যক্তিদের শিরশ্ছেদের রায় দিয়ে থাকে।
বার্তা সংস্থা এএফপির প্রতিবেদনে বলা হয়, মানবাধিকারকর্মীরা অব্যাহতভাবে কঠোর ইসলামিক নীতির অধীনে পরিচালিত সৌদি আরবের বিচার বিভাগের স্বচ্ছতা নিয়ে প্রশ্ন তুলছেন। তবে সৌদি কর্তৃপক্ষ বলে আসছে শিরশ্ছেদের মতো কঠোর শাস্তি অন্যদের অপরাধ করা থেকে বিরত রাখে।
অবশ্য যুবরাজ মোহাম্মদ বিন সালমান চলতি মাসে টাইম সাময়িকীকে দেওয়া সাক্ষাৎকারে মৃত্যুদণ্ডের ব্যাপারে পরিবর্তন আনার ইঙ্গিত দিয়েছেন।
