
গত বছর মাত্র ৪০০ পাউন্ডে একটি চিত্রকর্ম কিনেছিলেন যুক্তরাজ্যের ডার্বিশায়ারের এক গির্জার যাজক জেমি ম্যাকলিয়ড। শিল্পকর্মটি সপ্তদশ শতকের বিখ্যাত চিত্রকর ভ্যান ডাইকের—এ তথ্য প্রকাশিত হওয়ায় এখন চার লাখ পাউন্ডে বেচতে চান তিনি। ফ্লেমিশ চিত্রশিল্পী স্যার অ্যান্টনি ভ্যান ডাইক (১৫৯৯-১৬৪১) ছিলেন যুক্তরাজ্যের রাজা প্রথম চার্লসের দরবারের শিল্পী। তিনি প্রথম চার্লস ও তাঁর পরিবারের সদস্যদের পাশাপাশি বাইবেলে বর্ণিত ঘটনা ও পৌরাণিক বিষয়বস্তু নিয়ে ছবি এঁকে খ্যাতি পেয়েছিলেন।ফাদার জেমির কাছে থাকা ডাইকের আঁকা ছবিটি ব্রাসেলসের ম্যাজিস্ট্রেটের পোর্ট্রেট। ধারণা করা হচ্ছে, তিনি এটি ১৬৩৪ সালের দিকে আঁকেন। বিবিসির অ্যানটিকস রোডশো নামে শিল্পকর্মবিষয়ক এক অনুষ্ঠানে জেমি ছবিটি নিয়ে আসেন। শুটিংয়ে আসা চিত্রশিল্প বিশেষজ্ঞ ফিলিপ মোল্ড ছবিটি ভ্যান ডাইকের আসল শিল্পকর্ম হতে পারে বলে অনুমান করেন। পরে ভ্যান ডাইকের ওপর অন্যতম বড় বিশেষজ্ঞ হিসেবে স্বীকৃত ক্রিস্টোফার ব্রাউন ব্যাপারটি নিশ্চিত করেন। ফাদার জেমি জানিয়েছেন, তিনি চার লাখ পাউন্ডের নিচে ছবিটি বিক্রি করবেন না। এই টাকা দিয়ে তিনি গির্জার জন্য একটি বড় ঘণ্টা কিনবেন। বিবিসি।
