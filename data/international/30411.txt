
ব্রিসবেন নগরে জি-২০ সম্মেলন শেষ হওয়ার আগেই অস্ট্রেলিয়া ছেড়েছেন রাশিয়ার প্রেসিডেন্ট ভ্লাদিমির পুতিন।আল জাজিরা টেলিভিশনের অনলাইনের প্রতিবেদনে জানানো হয়, গতকাল শনিবার শুরু হওয়া দুই দিনের এই সম্মেলনের আনুষ্ঠানিক ইশতেহার ঘোষণার আগেই আজ রোববার অস্ট্রেলিয়া ছাড়েন পুতিন। সরাসরি সম্প্রচারিত ফুটেজে এ দৃশ্য দেখা গেছে।বিবিসি অনলাইনের প্রতিবেদনে জানানো হয়, ইউক্রেন-সংকট নিয়ে গতকাল শনিবার সম্মেলনের প্রথম দিনেই পশ্চিমাদের তীব্র সমালোচনার মুখে পড়েন পুতিন। এমন প্রেক্ষাপটে আনুষ্ঠানিকভাবে আজ সম্মেলন শেষ হওয়ার আগেই তিনি অস্ট্রেলিয়া ছাড়েন।‘ব্রিসবেন কর্মপরিকল্পনা’ (ব্রিসবেন অ্যাকশন প্ল্যান) ঘোষণার মধ্য দিয়ে আজ জি-২০ সম্মেলন শেষ হবে।আগেভাগে চলে গেলেও গতকাল এক সংবাদ সম্মেলনে পুতিন জি-২০ সম্মেলনকে ‘গঠনমূলক’ ও ‘অর্থপূর্ণ’ বলে অভিহিত করেন।একই সঙ্গে টেলিভিশনে দেওয়া এক সাক্ষাৎকারে পুতিন রাশিয়ার ওপর আরোপ করা নিষেধাজ্ঞা প্রত্যাহারের আহ্বান জানান। তিনি বলেন, এই নিষেধাজ্ঞা রাশিয়া ও বিশ্ব অর্থনীতির ক্ষতি করছে।
