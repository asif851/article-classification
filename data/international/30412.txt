
যুক্তরাষ্ট্রের জর্জিয়ার আটলান্টা থেকে কংগ্রেসম্যান পদে ডেমোক্রেটিক পার্টির প্রার্থী বাংলাদেশি বংশোদ্ভূত আমেরিকান রশিদ মালিকের জন্য তহবিল সংগ্রহ অনুষ্ঠান হলো। গত মঙ্গলবার সন্ধ্যায় বাংলাদেশি অধ্যুষিত জ্যাকসন হাইটসের খাবার বাড়ি রেস্তোরাঁয় এ অনুষ্ঠানের আয়োজন করা হয়। 
এ সময় রশিদ মালিক বলেন, ‘হিলারি ক্লিনটন এবং আমার বিজয় সুনিশ্চিত। আমি নির্বাচিত হলে বাংলাদেশের মর্যাদা বাড়বে আমেরিকার মূলধারার রাজনীতিতে। হিলারি ক্লিনটন প্রেসিডেন্ট হলে সর্বস্তরের নারীরা নিরাপদ এবং আত্মমর্যাদা নিয়ে থাকতে পারবেন যুক্তরাষ্ট্রে।’ রশিদ আরও বলেন, ‘আমরা যেখানে যাচ্ছি, সেখানে তরুণদের পাচ্ছি। এই তরুণেরাই ভবিষ্যৎ যুক্তরাষ্ট্রকে নেতৃত্ব দেওয়ার জন্য প্রস্তুত হচ্ছেন।’ তিনি বলেন, তরুণদের একটাই কথা, এ দেশকে বদলাতে হলে, শান্তি বজায় রাখতে হলে হিলারিকে বিজয় করা ছাড়া বিকল্প কোনো পথ নেই।তহবিল সংগ্রহ অনুষ্ঠানে সভাপতিত্ব করেন আয়োজক কমিটির সভাপতি হাসানুজ্জামান হাসান। এনওআইসি ডেমোক্র্যাট অ্যালায়েন্সের ব্যানারে এই অনুষ্ঠানের প্রধান পৃষ্ঠপোষক ছিলেন আবাসন ব্যবসায়ী আনোয়ার হাসান। সহযোগিতায় ছিল সিঅ্যান্ডটি হোম কেয়ার। অনুষ্ঠানে বক্তব্য দেন মোর্শেদ আলম, দেলোয়ার হোসেন, খন্দকার মাসুদুর রহমান প্রমুখ।
