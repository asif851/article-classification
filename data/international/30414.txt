
লিবিয়ার পূর্বাঞ্চলীয় শহর বেনগাজিতে গতকাল শনিবার থেকে জাতীয়তাবাদী ও ইসলামপন্থী বিদ্রোহীদের মধ্যে তুমুল লড়াই শুরু হয়েছে। রকেট হামলা চালানো হয় বেনগাজির বিমানবন্দরে। লড়াইয়ে কমপক্ষে ১০ জন নিহত হয়েছে বলে হাসপাতাল ও সামরিক সূত্রের বরাত দিয়ে বার্তা সংস্থা রয়টার্স আজ রোববার জানিয়েছে।
ইসলামপন্থী বিদ্রোহীরা বেনিনিনা এলাকা নিজেদের দখলে নেওয়ার চেষ্টা করছে। জাতীয়তাবাদীরা তা প্রতিরোধের চেষ্টা করছে। বর্তমানে এখানকার বেসামরিক লোকের বসতি ও সামরিক বিমানবন্দরের দখল জাতীয়তাবাদীদের কাছে রয়েছে।
সামরিক সূত্র ও বাসিন্দারা জানিয়েছেন, বেসামরিক বিমানবন্দরে রকেট দিয়ে হামলা চালানো হচ্ছে। এক চিকিত্সক জানিয়েছেন, হামলায় জাতীয়তাবাদী পক্ষের কমপক্ষে ১০ জন নিহত এবং ২৫ জন আহত হয়েছে।
লিবিয়ার প্রয়াত নেতা মুয়াম্মার গাদ্দাফির পক্ষ ত্যাগ করে তাঁর বিরুদ্ধে যুদ্ধ করেছিলেন অবসরপ্রাপ্ত সেনা কর্মকর্তা খলিফা হাফতার। বর্তমানে তিনি জিনতান-ভিত্তিক জাতীয়তাবাদী গোষ্ঠীর নেতৃত্ব দিচ্ছেন। আর ইসলামপন্থী গোষ্ঠীটি মিশরাতা-ভিত্তিক। উভয় পক্ষই ত্রিপোলির দখল নিতে লড়াই করছে।
