

যুক্তরাষ্ট্রের নিউইয়র্কের ম্যানহাটনের চেলসি এলাকায় বিস্ফোরণে কমপক্ষে ২৫ জন আহত হওয়ার খবর পাওয়া গেছে। স্থানীয় সময় শনিবার রাতে এ বিস্ফোরণ হয়।
বিবিসির খবরে জানা যায়, বিস্ফোরণস্থলে উদ্ধারকাজ চালাচ্ছে অগ্নিনির্বাপক বাহিনী। আহতদের অ্যাম্বুলেন্সে নিয়ে যাওয়া হচ্ছে। ফায়ার সার্ভিসের বরাত দিয়ে এএফপির খবরে ২৫ জন আহত হওয়ার কথা জানানো হয়েছে। ফায়ার সার্ভিস বলছে, আহতদের কারও অবস্থা আশঙ্কাজনক নয়। বিস্ফোরণের কারণ এখনো অস্পষ্ট।
প্রত্যক্ষদর্শীরা বলছেন, বিস্ফোরণের শব্দ এত জোরে ছিল যে, তাঁদের কানে তালা লেগে গেছে।
স্থানীয় এক কাউন্সিলর জানান, মার্কিন কেন্দ্রীয় তদন্ত সংস্থা (এফবিআই) ও নিরাপত্তাকর্মীরা ঘটনাস্থলে গেছেন।
চেলসি ম্যানহাটনের অন্যতম আধুনিক ও সুসজ্জিত এলাকা। বার, রেস্তোরাঁ ও বিলাসবহুল আবাসিক ভবন রয়েছে সেখানে। ছুটির দিনগুলোতে সেখানে অনেক মানুষের ভিড় জমে।
