
ব্রিটিশ রাজপরিবারের নতুন সদস্যের নাম রাখা হয়েছে লুইস আর্থার চার্লস। ব্রিটিশ সিংহাসনের দ্বিতীয় উত্তরাধিকারী যুবরাজ প্রিন্স উইলিয়ামের তৃতীয় সন্তান লুইস। নতুন এই রাজপুত্র প্রিন্স লুইস অব কেমব্রিজ নামেও পরিচিত হবে।
বিবিসির খবরে বলা হয়, নতুন রাজপুত্রের বাবা ও ভাইয়ের পুরো নামের মাঝের শব্দ হিসেবে লুইস রয়েছে। প্রিন্স উইলিয়ামের দাদা প্রিন্স ফিলিপের চাচা লর্ড মাউন্টব্যাটেনের পুরো নামের প্রথম শব্দও লুইস। আর বর্তমান রানি দ্বিতীয় এলিজাবেথের বাবা ষষ্ঠ জর্জের পুরো নামের মাঝের শব্দ হিসেবে রয়েছে আর্থার। এই শব্দগুলো নিয়ে নতুন রাজপুত্রের নাম রাখা হয়েছে লুইস আর্থার চার্লস।
গত সোমবার প্রিন্স উইলিয়ামের স্ত্রী ‘ডাচেস অব কেমব্রিজ’ কেট মিডলটনের কোলজুড়ে আসে নতুন এই রাজকুমার। লন্ডনের উইং অব সেন্ট মেরি হাসপাতালে তার জন্ম হয়। লুইস আর্থার চার্লস ওই দম্পতির দ্বিতীয় ছেলে।
কেনসিংটন রাজপ্রাসাদ থেকে এক টুইট বার্তায় নতুন রাজপুত্রের নামের বিষয়টি নিশ্চিত করা হয়েছে। লুইস আর্থার চার্লস ব্রিটিশ সিংহাসনের পঞ্চম উত্তরসূরি।
বৃহস্পতিবার প্রিন্স উইলিয়াম সাংবাদিকদের জানিয়েছিলেন, তাঁরা নতুন অতিথির নাম নির্ধারণ নিয়ে ব্যস্ত রয়েছেন। শুক্রবার আনুষ্ঠানিকভাবে তার নাম ঘোষণা করা হলো।
