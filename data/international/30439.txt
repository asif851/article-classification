
যুক্তরাষ্ট্রের প্রতিটি শিশু জানে, সমস্যায় পড়লে পুলিশে ফোন দিতে হবে। তাই বলে অঙ্কের জট ছাড়াবে পুলিশ? এমন ঘটনা ঘটেছে যুক্তরাষ্ট্রের ওহাইও অঙ্গরাজ্যে। বাড়ির কাজ হিসেবে ১০ বছরের শিশু লেনা ড্রাপাকে শিক্ষক যে অঙ্ক কষতে দিয়েছেন, এর সমাধানে পুলিশের সহায়তা চেয়েছে সে। লেনার ভাষ্য, ‘স্কুল থেকে দেওয়া বাড়ির কাজ নিয়ে আমি মহাবিপদে পড়েছি। তোমরা কি আমাকে সাহায্য করতে পারো?’
সঙ্গে সঙ্গে সাড়া দেন পুলিশ কর্মকর্তা বিজে গ্রুবার। জানতে চান—কী হয়েছে। কিন্তু তিনি ভাবতেও পারেননি যে তাঁর জন্য অঙ্কের সমস্যা অপেক্ষা করছে। লেনা কয়েকটি বন্ধনীর মধ্যে অঙ্কের জটিল সমস্যা লিখে দেয়।
বিজে গ্রুবার বিবিসিকে বলেন, ‘আমি যে সমাধান দিয়েছি, তা ঠিক আছে বলে অনেকটাই নিশ্চিত ছিলাম। তবে অনেকেই দ্বিতীয় সমস্যাটির সমাধান ঠিক হয়নি বলে জানিয়েছে।’
অঙ্কের উত্তর না মেলাতে পারলেও পুলিশের প্রতি শিশুদের এ আস্থাকে অনেক বড় অর্জন মনে করছে ওহাইও পুলিশ।
 
