
মারা গেছেন ভারতের রামকৃষ্ণ মিশন ও মঠের অধ্যক্ষ স্বামী আত্মস্থানন্দ। গতকাল রোববার বিকেল সাড়ে পাঁচটায় কলকাতার রামকৃষ্ণ মিশন সেবা প্রতিষ্ঠান হাসপাতালে শেষনিশ্বাস ত্যাগ করেন তিনি। বেশ কিছুদিন ধরে বার্ধক্যজনিত রোগে ভুগছিলেন স্বামী আত্মস্থানন্দ।
স্বামী আত্মস্থানন্দ ছিলেন রামকৃষ্ণ মিশন ও মঠের ১৫তম অধ্যক্ষ। তাঁর জন্ম ১৯১৯ সালের ১০ মে, বাংলাদেশের ঢাকায়।
স্বামী আত্মস্থানন্দের মৃত্যুতে গভীর শোক প্রকাশ করেছেন ভারতের প্রধানমন্ত্রী নরেন্দ্র মোদি। এক টুইটার বার্তায় নরেন্দ্র মোদি বলেন, ‘স্বামী আত্মস্থানন্দজির প্রয়াণ খুব কাছের কাউকে হারানোর সমান। জীবনের একটা গুরুত্বপূর্ণ সময় আমি ওঁর সঙ্গে কাটিয়েছি। কলকাতা গেলেই আশীর্বাদ নিতে তাঁর কাছে যেতাম।’
পশ্চিমবঙ্গের মুখ্যমন্ত্রী মমতা বন্দ্যোপাধ্যায় এক টুইটে শোক জানিয়ে লিখেছেন, ‘সামাজিক এবং ধর্মীয় ক্ষেত্রে ব্যতিক্রমী এক জীবন তাঁর। মানবতার অপূরণীয় ক্ষতি হলো।’
 
