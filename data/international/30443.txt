
যুক্তরাষ্ট্রের ওহাইও অঙ্গরাজ্যের সিনসিনাটি শহরের চিড়িয়াখানায় শিশুকে বাঁচাতে গরিলা হত্যা করার সিদ্ধান্তকে আবারও সমর্থন করেছেন চিড়িয়াখানাটির পরিচালক। গত শনিবার চার বছর বয়সী একটি শিশু দেয়াল টপকে গরিলার বেষ্টনীর মধ্যে পড়ে গেলে একপর্যায়ে সেখানে থাকা গরিলাটিকে গুলি করে হত্যা করা হয়। চিড়িয়াখানার পরিচালক থান মেইনার্ড বলেন, যেহেতু গরিলাটি উত্তেজিত ছিল ও দৃশ্যত শিশুটিকে আঘাত করতে যাচ্ছিল, সে ক্ষেত্রে তিনিও ওই একই অবস্থান নিতেন। উল্লেখ্য, হারাম্বি নামে গরিলাটিকে হত্যা করার ঘটনায় সামাজিক যোগাযোগ মাধ্যমজুড়ে তীব্র ক্ষোভ প্রকাশ করা হচ্ছে। যুক্তরাষ্ট্রের বন্য প্রাণী বিশেষজ্ঞ জেফ করউইন বলেন, প্রাপ্তবয়স্ক একজন পুরুষের চেয়ে ছয় থেকে আট গুণ শক্তিশালী প্রাণীটির সঙ্গে সে সময় অন্য কিছু করা সম্ভবও ছিল না। এদিকে উদ্ধার হওয়া শিশুটির পরিবার এক বিবৃতিতে ত্বরিত পদক্ষেপের জন্য চিড়িয়াখানার কর্মীদের ধন্যবাদ জানিয়েছে।বিবিসি
