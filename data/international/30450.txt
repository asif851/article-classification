
ভেনেজুয়েলার প্রেসিডেন্ট নিকোলা মাদুরোর বিরুদ্ধে অভ্যুত্থানের ষড়যন্ত্রে জড়িত থাকার অভিযোগে দেশটির বিমানবাহিনীর সাবেক এক জেনারেলসহ কয়েকজনকে গ্রেপ্তার করা হয়েছে। সরকারি কর্মকর্তারা জানিয়েছেন, ওই ষড়যন্ত্রে ১০ জনের বেশি লোক জড়িত বলে চিহ্নিত করা হয়েছে। খবর বিবিসির।প্রেসিডেন্ট মাদুরো বলেছেন, ষড়যন্ত্রের সঙ্গে জড়িত দলটি তাঁর সরকারি বাসভবনসহ অন্যান্য ভবনে হামলার পরিকল্পনা করেছিল।ভেনেজুয়েলায় কয়েক মাসব্যাপী সরকারবিরোধী বড় ধরনের বিক্ষোভের বর্ষপূর্তি উপলক্ষে বিরোধী পক্ষের অনুষ্ঠান উদ্যাপনের দিনই মাদুরো এ অভ্যুত্থানচেষ্টার অভিযোগ আনলেন।প্রেসিডেন্টকে ক্ষমতাচ্যুত করার এ চেষ্টা ব্যর্থ করে দেওয়ার ঘোষণা দিয়ে মাদুরো বলেছেন, ‘আমরা গণতন্ত্র এবং দেশের স্থিতিশীলতার বিরুদ্ধে অভ্যুত্থানের চেষ্টাকে ব্যর্থ করে দিয়েছি।’টেলিভিশনে প্রচারিত বক্তব্যে স্পিকার দিওসদাদো কাবেলো বলেন, অবসরপ্রাপ্ত এক জেনারেলসহ ১১ জন সেনা ওই অভ্যুত্থানের ষড়যন্ত্রের সঙ্গে জড়িত। তিনি বলেন, বিরোধী দলের দুজন রাজনৈতিক নেতাসহ বেশ কয়েকজনকে গ্রেপ্তার ও ওই ষড়যন্ত্রে জড়িত বলে চিহ্নিত করা হয়েছে। তিনি বেশ কিছু অস্ত্রের ছবি দেখিয়ে বলেন, সেগুলো জব্দ করা হয়েছে। অভ্যুত্থানের এ ষড়যন্ত্রের তদন্ত অব্যাহত রয়েছে বলে জানান তিনি।তবে বিরোধী দলের লোকজন এবং যুক্তরাষ্ট্র অভ্যুত্থানের ওই ষড়যন্ত্রের কথা বিশ্বাসযোগ্য নয় বলে মন্তব্য করেছে।
