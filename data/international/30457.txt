
সৌদি আরবের পাঁচ বছর বয়সী শিশুকন্যা শাহাদ। এই মেয়েটির গত তিন বছরে হয়েছে ৭০টি অস্ত্রোপচার। ওর বাবার দাবি, এতগুলো অস্ত্রোপচার হলেও কোনো উন্নতিই হয়নি তাঁর মেয়ের।
শাহাদের বাবার নাম হুসেইন আল-খিদাইশ। তিনি এখন চাইছেন, উন্নত চিকিৎসার জন্য তাঁর মেয়েকে বিদেশে পাঠানো হোক। আর এর ব্যয়ভার নিক সরকার।
হুসেইন আল-খিদাইশ বলেন, তাঁর মেয়ে দুই বছর বয়সে থাকতে জ্বলন্ত এক বস্তু গিলে ফেলেছিল। এতে ওর খাদ্যনালী ও পাকস্থলী মারাত্মকভাবে পুড়ে যায়। কিন্তু কী বস্তু ও গিলে ফেলেছিল তা তিনি বলেননি। এরপর থেকেই নাকি আর স্বাভাবিক হয়নি শাহাদ।
হুসেইন বলেন, প্রথমে শাহাদকে নেওয়া হয়েছিল আল-খোবারের সাদ হাসপাতালে। কৃত্রিম শ্বাস-প্রশ্বাস দিয়ে সেখানে ওকে দুই সপ্তাহ রাখা হয়। এরপর একই শহরের আরেক হাসপাতালে ভর্তি করাতে বলা হয়। তারপর শাহাদের খাদ্যনালী ও পাকস্থলী প্রসারিত করতে রিয়াদের কিং ফাহাদ মেডিকেল হাসপাতালে প্রতি দুই সপ্তাহে একবার করে এন্ডোসকপিক অস্ত্রোপচার করা হতো ওর।
দুঃখভারাক্রান্ত স্বরে হুসেইন বলেন, শাহাদকে বাঁচিয়ে রাখতে ওর পাকস্থলীতে একটি টিউব বসানো হয়। এটি দিয়ে ওকে খাবার দেওয়া হতো। এভাবে আড়াই বছর পার হলো। কিন্তু শারীরিক অবস্থার কোনো উন্নতিই হয়নি তার।
 শাহাদের বাবার ভাষ্য অনুযায়ী, কিং ফাহাদ মেডিকেল হাসপাতালে তাঁর মেয়ের প্রায় ৫০টির মতো অস্ত্রোপচার হয়েছে। এরপর রিযাদের কিং খালেদ ইউনিভার্সিটি হাসপাতালে আবারও খাদ্যনালী ও পাকস্থলী প্রসারণের অস্ত্রোপচার করা হয় ওর। কিন্তু অবস্থার কোনো উন্নতিই হয়নি। মেয়ের শারীরিক অবস্থা দিনকে দিন খারাপ হতে থাকায় হুসেইনের এখন একটাই চাওয়া, তা হলো সরকারি খরচে উন্নত চিকিৎসার জন্য তাঁর মেয়েকে বিদেশে পাঠানো। 
