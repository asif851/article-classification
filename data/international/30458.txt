
শত কোটিপতির (বিলিয়নিয়ার) সংখ্যার দিক দিয়ে আবারও যুক্তরাষ্ট্রকে টেক্কা দিল চীন। বর্তমানে চীনে মোট ৫৯৪ জন বিলিয়নিয়ার আছেন। অন্যদিকে যুক্তরাষ্ট্রে এ সংখ্যা ৫৩৫ জন। চীনের গবেষণা প্রতিষ্ঠান হুরুনের এক প্রতিবেদনে এ তথ্য উঠে এসেছে।চলতি বছরের ফেব্রুয়ারিতে, হুরুনের তালিকা অনুযায়ী শত কোটিপতির সংখ্যার দিক দিয়ে যুক্তরাষ্ট্রকে পেছনে ফেলে এগিয়ে আসে চীন। সে সময় চীনে বিলিয়নিয়ারের মোট সংখ্যা ছিল ৫৬৮ জন। অন্যদিকে যুক্তরাষ্ট্রে শত কোটিপতির সংখ্যা ৫৩৫ জনই ছিল। যদিও বিশ্বের শীর্ষ ২০ ধনীর তালিকায় ঠাঁই পাননি চীনের একজন ধনীও।এবারের প্রতিবেদন অনুযায়ী, আবারও চীনের শীর্ষ ধনী ব্যক্তির আসনটিতে আছেন ওয়াং জিয়ালিন। দালিয়ান ওয়ান্দা গ্রুপের এই চেয়ারম্যান বর্তমানে আনুমানিক ৩২ বিলিয়ন মার্কিন ডলারের সম্পদের মালিক। এ ছাড়া দ্বিতীয় শীর্ষ ধনীর আসনে আছেন ই-কমার্স প্রতিষ্ঠান আলিবাবার প্রতিষ্ঠাতা জ্যাক মা। গত বছর থেকে এখন পর্যন্ত তাঁর সম্পদের পরিমাণ বেড়েছে প্রায় ৪১ শতাংশ। বর্তমানে তাঁর সম্পদের পরিমাণ আনুমানিক ৩০ বিলিয়ন ডলার।গত ১৮ বছর ধরে ধনীদের তালিকা প্রকাশ করছে গবেষণা সংস্থা হুরুন। প্রতিবেদনে বলা হয়, চীনের শীর্ষ ধনীদের একটা বড় অংশ বাস করে বেইজিংয়ে।
অন্যদিকে জরিপ অনুযায়ী বিশ্বের শীর্ষ ধনীর আসনটি ধরে রেখেছেন মাইক্রোসফটের সহপ্রতিষ্ঠাতা বিল গেটস।
