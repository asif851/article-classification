
লিবিয়ার সেনাপ্রধান ইউসেফ আল-মাঙ্গুশ গত রোববার পদত্যাগ করেছেন। দেশটির বেনগাজি শহরে বিক্ষোভকারী ও একটি মিলিশিয়া গোষ্ঠীর সদস্যদের মধ্যে রক্তক্ষয়ী সংঘর্ষে ৩০ ব্যক্তি নিহত হওয়ার ঘটনার এক দিন পর তিনি পদত্যাগ করলেন। লিবিয়ার পার্লামেন্ট সূত্রগুলো জানায়, দেশটির সাধারণ জাতীয় পরিষদ (জেনারেল ন্যাশনাল কংগ্রেস) রোববার এক অধিবেশনে সেনাপ্রধানের পদত্যাগপত্র গ্রহণ করেছে।
মিলিশিয়া গোষ্ঠী লিবিয়া শিল্ড ব্রিগেডকে নিষিদ্ধ করার দাবিতে এর সদর দপ্তরের সামনে শনিবার বিক্ষোভকারীরা জড়ো হলে ভয়াবহ ওই সংঘর্ষের সূত্রপাত হয়। ২০১১ সালে লিবিয়ার নেতা কর্নেল গাদ্দাফির মৃত্যুর পর থেকেই সরকার সে দেশে সক্রিয় বিভিন্ন মিলিশিয়া গোষ্ঠীকে নিয়ন্ত্রণের চেষ্টা চালাচ্ছে। বিবিসির সংবাদদাতা রানা জাওয়াদ বলেন, সেনাপ্রধান ইউসেফের স্থানে হয়তো শিগগিরই কাউকে বসানো হবে, তবে পদত্যাগের এ ঘটনাকে বিভিন্ন ক্ষেত্রে সরকারের অক্ষমতা এবং মিলিশিয়াদের কেন্দ্র করে দেশের চলমান নানা সমস্যার জের হিসেবেই দেখা হচ্ছে। একজন পার্লামেন্ট সদস্য জানান, রোববার জাতীয় পরিষদের এক রুদ্ধদ্বার অধিবেশনে ইউসেফ তাঁর পদত্যাগপত্র জমা দেন। নতুন সেনাপ্রধান নিয়োগের আগ পর্যন্ত আল-মাঙ্গুশের সহকারী সালেম আল-গেনাইদি ভারপ্রাপ্ত সেনাপ্রধানের দায়িত্ব পালন করবেন বলে বার্তা সংস্থা রয়টার্স জানিয়েছে। বিবিসি।
