
পরীক্ষামূলক পর্যটন মহাকাশযান স্পেসশিপটু বিধ্বস্ত হওয়ার ঘটনা তদন্ত করতে এক বছর লাগতে পারে। যুক্তরাষ্ট্রের পরিবহন নিরাপত্তা বোর্ডের (এনটিএসবি) ভারপ্রাপ্ত প্রধান ক্রিস্টোফার হার্ট গত শনিবার রাতে এ কথা জানিয়েছেন। খবর এএফপির।সংবাদ সম্মেলনে ক্রিস্টোফার হার্ট বলেন, তদন্ত চলার সময়ও ভার্জিন মহাকাশযানগুলো পরীক্ষামূলকভাবে চালাতে পারবে। ঘটনাস্থল থেকে সংগৃহীত বিভিন্ন ধ্বংসাবশেষের নমুনা চার থেকে সাত দিন ধরে পরীক্ষা করে দেখা হবে। এনটিএসবির একটি দল শনিবার তাদের প্রথম পূর্ণদিবস তদন্ত সম্পন্ন করেছে।এনটিএসবির কর্মকর্তা হার্ট আরও বলেন, বিধ্বস্ত মহাকাশযানটিতে ছয়টি ক্যামেরা ছিল। এটির উড্ডয়নে সহায়তাকারী বিমানে যুক্ত ছিল তিনটি ক্যামেরা।ব্রিটিশ মালিকানাধীন প্রতিষ্ঠান ভার্জিন গ্যালাকটিকের মহাকাশযানটি যুক্তরাষ্ট্রের ক্যালিফোর্নিয়ায় পরীক্ষামূলক উড্ডয়নের সময় গত শুক্রবার বিধ্বস্ত হয়। এতে এক বৈমানিক নিহত এবং তাঁর সহযোগী গুরুতর আহত হন।
