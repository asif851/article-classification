
স্যার রজার ব্যানস্টার। চার মিনিটে দৌড়ে প্রথম এক মাইল দূরত্ব অতিক্রম করে বিশ্বের দ্রুততম মানব হিসেবে ইতিহাস গড়েছিলেন। সেই দ্রুতমানব না-ফেরার দেশে চলে গেলেন। মৃত্যুকালে তাঁর বয়স হয়েছিল ৮৮ বছর। বার্ধক্যজনিত সমস্যা ও পারকিনসন রোগে আক্রান্ত হয়ে তাঁর মৃত্যু হয়।
রজার ব্যানস্টারের পরিবারের বরাত দিয়ে রোববার বিবিসি জানিয়েছে, ইংল্যান্ডের অক্সফোর্ডে শনিবার মারা গেছেন। ২০১১ থেকে তিনি পারকিনসন রোগে ভুগছিলেন।
খবরে বলা হয়, ১৯৫৪ সালের ৬ মে অক্সফোর্ডের ইফলি রোড স্পোর্টস গ্রাউন্ডে রজার ব্যানস্টার ৩ মিনিট ৫৮ দশমিক ৪ সেকেন্ড সময়ে এক মাইল পেরিয়ে রেকর্ড গড়েন। ওই বছরই তিনি কমনওয়েলথ গেমসে একই দূরত্ব অতিক্রম করে সোনা জয় করেন।
১৯৮১ সালে ৩ মিনিট ৪৭ দশমিক ৩৩ সেকেন্ডে এক মাইল দৌড়ে নতুন রেকর্ড করেন ক্রীড়াবিদ লর্ড কো। তিনি বলেন, ‘অ্যাথলেটের সবার জন্য এবং আমাদের জাতির জন্য এই দিনটি বেদনার। আমার প্রজন্মের কোনো ক্রীড়াবিদ নেই, যিনি রজার এবং তাঁর অর্জনে অনুপ্রাণিত হননি।’
যুক্তরাজ্যের প্রধানমন্ত্রী থেরেসা মে রজার ব্যানস্টারকে স্মরণ করে বলেন, ‘ব্রিটিশ ক্রীড়া তারকা রজারের অর্জন আমাদের সবাইকে উৎসাহিত করেছে। তাঁর কথা আমাদের মনে থাকবে।’
