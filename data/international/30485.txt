
মেক্সিকোর সঙ্গে সীমান্তে দেয়াল নির্মাণসহ অভিবাসনবিরোধী অবস্থানের ব্যাপারে মার্কিন প্রেসিডেন্ট ডোনাল্ড ট্রাম্পের সিদ্ধান্তের সমালোচনা করেছেন সামাজিক যোগাযোগের মাধ্যম ফেসবুকের প্রধান নির্বাহী মার্ক জাকারবার্গ। ফেসবুকে গতকাল শনিবার এক স্ট্যাটাসে তিনি এ সমালোচনা করেন।প্রেসিডেন্ট হিসেবে অভিষেকের পর সাত কর্মদিবসের মধ্যেই ট্রাম্প মেক্সিকোর সঙ্গে সীমান্তে দেয়াল নির্মাণ এবং অভিবাসন ও শরণার্থী প্রবেশ বিষয়ে বিধিনিষেধ আরোপ করে নির্বাহী আদেশে স্বাক্ষর করেছেন। তাঁর এসব সিদ্ধান্তের প্রতিবাদ জানিয়ে ফেসবুক স্ট্যাটাসে জাকারবার্গ লেখেন, ‘আপনাদের অনেকের মতোই প্রেসিডেন্ট ট্রাম্পের স্বাক্ষর করা সাম্প্রতিক নির্বাহী আদেশগুলোর প্রতিক্রিয়া নিয়ে আমি উদ্বিগ্ন।’জাকারবার্গ আরও লিখেছেন, ‘আমার প্রপিতামহরা জার্মানি, অস্ট্রিয়া ও পোল্যান্ড থেকে যুক্তরাষ্ট্রে এসেছেন। প্রিসিলার (জাকারবার্গের স্ত্রী) মা-বাবা চীন ও ভিয়েতনাম থেকে অভিবাসী হয়েছেন। যুক্তরাষ্ট্র অভিবাসীদেরই দেশ এবং এ জন্য আমাদের গর্বিত হওয়া উচিত।’ বিশ্বের অন্যতম শীর্ষ ধনকুবের এই তরুণ লেখেন, ‘এই দেশটাকে আমাদের নিরাপদ রাখতে হবে, কিন্তু সে জন্য ওই সব মানুষের ওপরই নজর দিতে হবে, যাঁরা কিনা হুমকি হয়ে উঠতে পারেন।’জাকারবার্গ লেখেন, যারা মা-বাবার সঙ্গে শিশু বয়সে যুক্তরাষ্ট্রে অবৈধভাবে প্রবেশ করেছে, তাদের জন্য প্রেসিডেন্ট ট্রাম্প কিছু একটা করতে চেয়েছেন জেনে তাঁর ভালো লেগেছে। দেশের স্বার্থে মেধাবী লোকজনকে যুক্তরাষ্ট্রে প্রবেশ করতে দেওয়ার ব্যাপারে ট্রাম্পের আগ্রহেরও প্রশংসা করেন তিনি।
