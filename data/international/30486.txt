
ভারতে সারদা গ্রুপের আর্থিক কেলেঙ্কারির অন্যতম অভিযোগ ওঠা তৃণমূল কংগ্রেসের বহিষ্কৃত সাংসদ ও সারদা মিডিয়া গ্রুপের সিইও কুনাল ঘোষ কারাগারে আত্মহত্যার চেষ্টা করেছেন।আজ শুক্রবার টাইমস অব ইন্ডিয়া অনলাইনের প্রতিবেদনে জানানো হয়, কারাকক্ষে বসে ঘুমের ওষুধ সেবন করেছেন কুনাল। আত্মহত্যার চিরকুটে ৫৮টি ঘুমের বড়ি সেবনের দাবি করেছেন তিনি। ঘটনার পর কুনালকে দ্রুত হাসপাতালে নেওয়া হয়। তাঁর পাকস্থলী পরিষ্কার করেছেন চিকিৎসক।এর আগে গত সোমবার আদালতে আত্মহত্যার হুমকি দেন কুনাল। তিনি বলেন, তাঁকে জামিন এবং সারদা কেলেঙ্কারির সঙ্গে জড়িত প্রভাবশালী ব্যক্তিদের গ্রেপ্তার করা না হলে তিন দিনের মধ্যে আত্মহত্যা করবেন তিনি।সারদা কেলেঙ্কারি মামলায় গ্রেপ্তার হওয়াদের মধ্যে কুনালই একমাত্র শীর্ষস্থানীয় রাজনৈতিক ব্যক্তিত্ব। দল থেকে তাঁকে বহিষ্কার করেছে তৃণমূল কংগ্রেস।বহুল আলোচিত এই আর্থিক কেলেঙ্কারিতে তৃণমূলের আরও অনেক শীর্ষস্থানীয় নেতা জড়িত বলে তথ্য দিয়েছেন কুনাল। কিন্তু এখন পর্যন্ত তাঁদের কাউকে জিজ্ঞাসাবাদ বা গ্রেপ্তার করেনি দেশটির কেন্দ্রীয় তদন্ত সংস্থা-সিবিআই।
