
বাড়ির পাশের রাস্তায় খানাখন্দ। সংস্কার জরুরি। কর্তৃপক্ষের দৃষ্টি আকর্ষণ কীভাবে করবেন? দরখাস্ত লিখবেন? ফেসবুকে অভিযোগ জানাবেন? নাকি সেই ভাঙাচোরা রাস্তায় বসে কাদা-পানি দিয়ে গোসল করে প্রতিবাদ জানাবেন?থাইল্যান্ডের মডেল পাম এই কাজই করেছেন। তিনি রাজধানী ব্যাংককের বাসিন্দা। তাক প্রদেশের মায়ে রামাত জেলায় আত্মীয়দের বাড়িতে যাওয়ার বেহাল রাস্তা দেখে দরখাস্ত লিখেছিলেন। কিন্তু কর্তৃপক্ষ নির্বিকার। যারপরনাই বিরক্ত হয়ে পাম এক অভিনব প্রতিবাদের পথ বেছে নিলেন। বসে পড়লেন রাস্তার গর্তে, যান চলাচলে বিঘ্ন ঘটানোর পাশাপাশি দুর্ঘটনারও কারণ হয়ে দাঁড়ায়। পাম শুরু করলেন ‘গোসল বিক্ষোভ’। সেই দৃশ্যের ছবি সামাজিক যোগাযোগের অনলাইন মাধ্যমে ব্যাপকভাবে ছড়িয়ে পড়ে। থাইল্যান্ড ও চীনে শোরগোল হয় অনেক। স্থানীয় রাস্তাঘাট সংস্কারের দাবিতে আরও অনেকে একই রকম প্রতিবাদের আশ্রয় নেন। কেউ কেউ একেবারে দল বেঁধে পথস্নানের ছবি প্রকাশ করলেন।যে রাস্তা গত ৩০ বছরে সড়ক সংস্কার করেনি সরকার, এখন অনলাইনে প্রতিবাদের মুখে তাদের টনক নড়েছে। বর্ষার পরপরই কাজে হাত দেওয়ার প্রতিশ্রুতি দিয়েছে কর্তৃপক্ষ। পামের প্রাদেশিক গভর্নর সংশ্লিষ্ট সংস্থাগুলোকে নির্দেশ দিয়েছেন, শিগগির রাস্তাটা ঠিক করার। ফেসবুকে নতুন কয়েকটি ছবি দেখে বোঝা যায়, সংস্কারকাজ ইতিমধ্যে শুরু করেছে কর্তৃপক্ষ।
