
নিজের কাজ নিজে করাই ভালো। তবে এই তত্ত্ব সব সময় সুখকর না-ও হতে পারে। যেমনটা হয়নি এক চীনা ব্যক্তির ক্ষেত্রে। একা একা ওয়াশিং মেশিন মেরামত করতে গিয়ে তাঁকে মহা ফ্যাসাদে পড়তে হয়েছে। ওয়াশিং মেশিনের মধ্যে তাঁর পুরো মাথাই আটকে গিয়েছিল।
গতকাল বুধবার টাইমস অব ইন্ডিয়া অনলাইনের প্রতিবেদনে জানানো হয়, সম্প্রতি চীনের ফুজিয়ান প্রদেশে এ ঘটনা ঘটে।  চীনের পিপলস ডেইলির প্রতিবেদনে জানানো হয়, ওয়াশিং মেশিনে সমস্যা দেখা দেওয়ায় অজ্ঞাত ওই ব্যক্তি সেটির মধ্যে তাঁর মাথা ঢুকিয়ে দিয়েছিলেন। ওয়াশিং মেশিনের সমস্যা চিহ্নিত এবং তা ঠিক করতে চেয়েছিলেন তিনি। এরপরই ঘটে বিপত্তি।  ওয়াশিং মেশিনের মধ্যে ওই ব্যক্তির মাথা আটকে যায়। শত চেষ্টা করেও মাথা বের করতে পারছিলেন না তিনি। তাঁর এমন ঘোরতর বিপদে সাহায্যের জন্য বন্ধু এগিয়ে আসেন। কিন্তু যথারীতি তিনিও ব্যর্থ হন।  খবরে বলা হয়, নিজেদের সব চেষ্টা ব্যর্থ হওয়ার পর উদ্ধারকাজের জন্য ফায়ার সার্ভিসের সদস্যদের ডাকা হয়। প্রায় ৪০ মিনিটের চেষ্টায় সফলতা আসে। ওয়াশিং মেশিন ভেঙে আটকে পড়া ব্যক্তিকে মুক্ত করা হয়।  উদ্ধার হওয়া ব্যক্তি সুস্থ আছেন। তবে তাঁর শরীরে কয়েকটা আঁচড় পড়েছে।
