
এক সপ্তাহ আগে থার্টি ফাস্ট নাইটে ভারতের কর্ণাটকের রাজধানী বেঙ্গালুরুতে যৌন হয়রানির ন্যক্কারজনক ঘটনায় দেশটিতে তোলপাড় হয়েছিল। তার রেশ না কাটতেই দিল্লিতে এক নারীর যৌন হয়রানির শিকারের ভিডিও ভাইরাল হয়েছে। ভিডিওতে দেখা যাচ্ছে, এক যুবক এক তরুণীকে চুমু দিয়ে পালিয়ে যাচ্ছেন। ওই যুবককে খুঁজছে পুলিশ।
টিএনএনের খবরে বলা হয়েছে, ভিডিওটি গত মাসে ইউটিউবে আপলোড করা হয়েছে। ভিডিওতে দেখা যাচ্ছে, এক যুবক এক নারীকে চুমু দিয়ে দৌড়ে পালিয়ে যাচ্ছেন। সেই ভিডিও এখন সামাজিক যোগাযোগ মাধ্যমে ভাইরাল হয়েছে। পুলিশ বলছে, ভিডিওতে যে যুবককে দেখা যাচ্ছে, তিনি অপরাধ করেছেন। যৌন নিগ্রহের অভিযোগে তিনি অভিযুক্ত হবেন। পুলিশ তাঁকে খুঁজছে।
‘দ্যাক্রেজিসুমিত’ নামে আপলোড করা ওই ভিডিও অনেকে দেখেছেন। ভিডিওতে এক লাখের মতো মতামত হয়েছে।
এ ভিডিও আপলোড হওয়ার পরই এ মাসের প্রথম দিকে আপলোড করা অপর একটি ভিডিওতে দেখা যাচ্ছে, এক যুবক ক্ষমা প্রার্থনা করছেন। ক্ষমা চেয়ে আপলোড করা ভিডিওটির ব্যাপারে তদন্ত করছে পুলিশ। সাইবার সেলসহ বিভিন্ন ইউনিটের সদস্যরা ওই দ্বিতীয় ভিডিও আপলোড করা যুবককে জিজ্ঞাসাবাদ করবেন।
দিল্লি পুলিশের মুখপাত্র দীপেন্দ্র পাঠক বলেছেন, সামাজিক যোগাযোগমাধ্যমগুলোতে আপলোড করা যৌন নিপীড়নের এসব ভিডিও একধরনের বিকৃত মানসিকতার প্রকাশ। পুলিশ কর্মকর্তারা বলছেন, ভিডিওর শ্লীলতাহানির অভিযোগ সত্য হলে তথ্যপ্রযুক্তি আইনে মামলা হবে।
পুলিশ কর্মকর্তারা বলছেন, তাঁরা একটি মামলা দায়ের করবেন। ওই মামলায় অশ্লীলতার অভিযোগ আনা হবে। ইউটিউব ছাড়াও ওই যুবক ফেসবুক ও টুইটারেও ভিডিওটি শেয়ার করেছেন।
যে ভিডিওটি ভাইরাল হয়েছে, সেখানে দেখা যাচ্ছে, দিল্লির কনট প্লেসের কাছাকাছি এক জায়গায় সাদা শার্ট পরা সুমিত নামের এক যুবক একজন নারীকে থামতে বলে কথা বলার আগ্রহ প্রকাশ করেন। এরপরই হঠাৎ করেই ওই নারীর গালে চুমু দিয়ে সুমিত পালিয়ে যান। ওই নারী দৌড়ে পালাতে থাকা যুবককে ধরার জন্য ধাওয়া দেন। কিন্তু ততক্ষণে ওই জায়গা থেকে চম্পট দেন যুবক। এরপরেই ওই যুবক পাশের আর একটি পার্কে এক যুগলকে হেনস্তা করেন। সেখানে পাশাপাশি বসে থাকা এক ছেলের মুখে স্প্রে করে এবং মেয়েটির গালে চুমু দিয়ে পালিয়ে যান সুমিত। তাঁরা তাড়া দিলেও ওই যুবককে ধরতে ব্যর্থ হন। আশপাশে থাকা কেউ একজন ওই ভিডিও করে ইউটিউবে ছেড়ে দিয়েছেন।
পুলিশ ভিডিওতে নিগ্রহের শিকার ওই নারীদের এবং স্থানগুলো চিহ্নিত করার চেষ্টা করছেন। ভিডিওর ওই যুবক যৌন নিপীড়নের শিকার নারীদের কাছে অপরিচিত বলে মনে করছে পুলিশ। পুলিশ বলছে, ইউটিউবে তোলা ভিডিওতে ঘটনা স্পষ্টতই দেখা যাচ্ছে। ঘটনার তদন্তকারীরা এটা ‘কৌতুক’ কি না, তাও যাচাই করে দেখছেন।
প্রথম ভিডিও আপলোড করার কয়েক ঘণ্টার মধ্যেই তা ভাইরাল হয়ে যায়। প্রথম ভিডিও আপলোড করা যুবক দ্বিতীয় ভিডিওতে তাঁর আচরণের জন্য ক্ষমা চেয়েছেন। তাঁর বিরুদ্ধে আইনগত ব্যবস্থা নেওয়া হতে পারে—এই ভয়ে ভীতসন্ত্রস্ত ওই যুবক। তবে পুলিশের অনুরোধে ইউটিউব আপত্তিকর ওই ভিডিও সরিয়ে নিয়েছে।
পুলিশ ওই ভিডিও কোথা থেকে আপলোড করা হয়েছে, তা নির্ধারণের চেষ্টা করছে। তারা ভিডিও আপলোডকারীকে চিহ্নিত করার জন্য গুগলের সাহায্য চাইবে।
