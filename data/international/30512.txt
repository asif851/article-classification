
চরমপন্থী নকশাল সমস্যা মোকাবিলায় প্রয়োজনে আবার পুরোনো কৌশল অনুসরণ করা হবে বলে গতকাল মঙ্গলবার জানিয়েছেন ভারতের স্বরাষ্ট্রমন্ত্রী রাজনাথ সিং। ছত্তিশগড়ে মাওবাদী হামলায় সেন্ট্রাল রিজার্ভ পুলিশ বাহিনীর (সিআরপিএফ) ২৫ সদস্য নিহত হওয়ার ঘটনাকে ‘ঠান্ডা মাথায় খুন’ হিসেবে আখ্যা দিয়ে মন্ত্রী এ কথা জানান।গতকাল স্বরাষ্ট্রমন্ত্রী রাজনাথ সিং বলেন, ‘এটি ঠান্ডা মাথায় খুন। আমাদের জওয়ানদের আত্মত্যাগ বৃথা যাবে না।’মাওবাদী নকশালরা আদিবাসীদের মানব ঢাল হিসেবে ব্যবহার করছে মন্তব্য করে ভারতের স্বরাষ্ট্রমন্ত্রী বলেন, ‘মাওবাদীরা আদিবাসী এলাকায় চলমান উন্নয়ন কর্মকাণ্ডের বিরোধী। কিন্তু আমরা তাদের সফল হতে দেব না।...যদি দরকার হয়, আমরা পুরোনো নকশালবিরোধী কৌশল ফিরিয়ে আনব।’কংগ্রেসের নেতৃত্বাধীন বিগত ইউপিএ জোট সরকারের সময় মাওবাদী সমস্যা মোকাবিলায় সামরিক পন্থায় দমনের পাশাপাশি উন্নয়নের নীতি অনুসরণ করা হয়েছিল। রাজনাথের কথায় ইঙ্গিত, মাঝখানে কঠোর হাতে দমনের পথে চলার পর আবার সেই দমন ও উন্নয়ন পাশাপাশি চালানোর পথে হাঁটতে যাচ্ছে মোদি সরকার।মাওবাদীদের বিরুদ্ধে কৌশল শক্তিশালী করতে আগামী ৮ মে বিভিন্ন রাজ্য সরকারের প্রতিনিধিদের সঙ্গে একটি বৈঠক হবে বলে এ সময় মন্ত্রী জানান।সোমবার ছত্তিশগড় রাজ্যের ঘন জঙ্গলাকীর্ণ সুকমায় মাওবাদী হামলায় সিআরপিএফের ২৫ সদস্য নিহত হন। গতকাল স্বরাষ্ট্রমন্ত্রী ছত্তিশগড় গিয়ে নিহত জওয়ানদের স্মৃতিতে পুষ্পস্তবক অর্পণ করেন।এদিকে সরকারি কর্মকর্তারা বলেছেন, মাওবাদীদের তৎপরতা থাকা অঞ্চলে সড়ক নির্মাণ প্রকল্প জোরদার করায় উগ্রবাদীদের মধ্যে হতাশা ছড়িয়ে পড়ছে। এ থেকে মরিয়া হয়ে তারা সোমবারের রক্তক্ষয়ী হামলা চালিয়ে থাকতে পারে। কেন্দ্রীয় সরকার ছত্তিশগড়সহ নয়টি রাজ্যের নকশালদের কার্যকলাপ থাকা ৪৪টি জেলায় ৫ হাজার ৪১২ কিলোমিটার সড়ক নির্মাণের প্রকল্প নিয়েছে।স্বরাষ্ট্র মন্ত্রণালয়ের চরম বামপন্থাবিষয়ক জ্যেষ্ঠ নিরাপত্তা উপদেষ্টা কে বিজয় কুমার বলেন, এই সড়কগুলো নির্মাণ হলে স্থানীয় বাসিন্দাদের জন্য স্কুল, হাসপাতালসহ সরকারি স্থাপনা হবে এবং তা হলে উগ্রবাদী আদর্শ মুখ থুবড়ে পড়বে।
