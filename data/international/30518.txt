
আফগানিস্তানে ইসলামিক স্টেটের (আইএস) অবস্থান লক্ষ্য করে সবচেয়ে বড় ‘নন-নিউক্লিয়ার’ বোমা হামলা চালিয়েছে যুক্তরাষ্ট্র। আজ বৃহস্পতিবার আফগানিস্তানের নাঙ্গাহার প্রদেশে বোমাটি নিক্ষেপ করা হয়। কোনো যুদ্ধে এই প্রথম এ ধরনের বোমা নিক্ষেপ করা হলো। বার্তা সংস্থা রয়টার্সের এক প্রতিবেদনে এ কথা বলা হয়েছে।
জিবিইউ-৪৩ নামের বোমাটির ওজন ২১ হাজার ৬০০ পাউন্ড (৯৭৯৭ কেজি)। বোমাটিতে বিস্ফোরক ছিল ১১ হাজার টন। বোমাটি যে জায়গায় আঘাত হানে চারপাশের তাঁর চারপাশে ৩০০ মিটারেরও বেশি জায়গা জুড়ে বিস্ফোরিত হয় বলে ধারণা করা হচ্ছে। এই বোমাকে ‘মাদার অব অল বোম্বস’ বর্ণনা করা হয়। এটি ম্যাসিভ অর্ডিন্যান্স এয়ার ব্ল্যাস্ট বা এমওবি নামে পরিচিত।
পেন্টাগন এর সত্যতা নিশ্চিত করে বলেছে, আফগানিস্তানের নাঙ্গাহার প্রদেশে বোমাটি নিক্ষেপ করা হয়। এমসি-১৩০ বিমান থেকে স্থানীয় সময় সন্ধ্যা সাতটায় বোমাটি নিক্ষেপ করা হয় বলে খবর পাওয়া গেছে।
পেন্টাগনের মুখপাত্র অ্যাডাম স্ট্যাম্প বলেন, কোনো যুদ্ধে প্রথমবারের মতো এই বোমা ব্যবহার করা হলো। এই বোমায় রয়েছে ১১ হাজার টন বিস্ফোরক। পাকিস্তানের সীমান্তবর্তী অচিন এলাকায় কয়েকটি গুহায় তৈরি একটি স্থাপনায় এই বোমা নিক্ষেপ করা হয়। ওই স্থাপনাটি আইএস ব্যবহার করত বলে ধারণা করা হয়।
যুক্তরাষ্ট্রের সামরিক বাহিনী এই বোমার আঘাতে সৃষ্ট ক্ষয়ক্ষতি নিরূপণ করছে। আফগানিস্তানে মার্কিন বাহিনীর কমান্ডার জেনারেল জন নিকলসন এই বোমা নিক্ষেপের অনুমোদন দেন।
 
 
