
পশ্চিমবঙ্গের মুখ্যমন্ত্রী মমতা বন্দ্যোপাধ্যায় ফের বলেছেন, রাজ্যের স্বার্থ বিসর্জন দিয়ে তিস্তার পানি দেওয়া যাবে না। তবে তোর্সা ও মানসাই নদীর পানি নিয়ে আলোচনা হতে পারে।
উত্তরবঙ্গ সফরকালে গতকাল সোমবার কোচবিহারে প্রশাসনিক বৈঠক শেষে সাংবাদিকের প্রশ্নের জবাবে এই কথা পুনর্ব্যক্ত করেন মমতা।
তিস্তার পানিবণ্টন নিয়ে এক প্রশ্নের জবাবে মমতা বলেন, ‘আমরা বাংলাদেশকে ভালোবাসি। আগে তো ফারাক্কার পানি দিয়েছি। বাংলার (পশ্চিমবঙ্গ) মানুষ পানি পাওয়ার পর যদি থাকে, তবে নিশ্চয়ই দেব।’
মমতা বলেন, ‘বাংলা যদি পানি না পায়, তাহলে আমরা কী করতে পারি? আমি তো ইতিমধ্যে তিস্তার বদলে তোর্সা, মানসাই নদীর পানির কথা বলেছি।’
রাজ্যের মানুষের অসুবিধা না হলে বাংলাদেশকে পানি দিতে কোনো আপত্তি নেই বলে উল্লেখ করেন মমতা।
চলতি মাসের শুরুর দিকে প্রধানমন্ত্রী শেখ হাসিনার নয়াদিল্লি সফরের সময় তাঁকে তিস্তার বদলে বিকল্প প্রস্তাব দেন পশ্চিমবঙ্গের মুখ্যমন্ত্রী।
ওই সময় শেখ হাসিনাকে মমতা বলেন, ‘তিস্তা নিয়ে আমাদেরই অনেক সমস্যা রয়েছে। আপনারা বরং তোর্সা, ধানসিঁড়ি, মানসিঁড়ির মতো উত্তরবঙ্গের অন্য নদীগুলোর পানি নিন।’
তিস্তা নিয়ে মমতার এই বিকল্প প্রস্তাব দুই দেশের শীর্ষ নেতৃত্ব আমলে নেয়নি; বরং তা উভয় দেশের শীর্ষ পর্যায়ে অস্বস্তি সৃষ্টি করে।
আরও পড়ুন:তিস্তার বদলে তোর্ষামমতার প্রস্তাবে দুই দেশেই অস্বস্তি
 
