
প্রধানমন্ত্রী নরেন্দ্র দামেদারদাস মোদির মন্ত্রিসভায় তিনিসহ ৪৫ জন সদস্য থাকছেন। তাঁদের মধ্যে গুরুত্বপূর্ণ ব্যক্তিদের একটি তালিকা প্রকাশ করেছে ভারতের টেলিভিশন চ্যানেল এনডিটিভি। প্রথম আলোর পাঠকদের জন্য তালিকাটি তুলে ধরা হলো।
মোদির নেতৃত্বাধীন মন্ত্রিপরিষদে দ্বিতীয় গুরুত্বপূর্ণ পদ স্বরাষ্ট্র মন্ত্রণালয়ের দায়িত্ব পাচ্ছেন ভারতীয় জনতা পার্টির (বিজেপি) সভাপতি রাজনাথ সিং। তিনি মোদির পরপরই শপথ নেন।
বিজেপির প্রভাবশালী নেতা সুষমা স্বরাজ হচ্ছেন পররাষ্ট্রমন্ত্রী। পাশাপাশি তাঁকে সহায়তা করবেন রাষ্ট্রমন্ত্রী ও সাবেক সেনাপ্রধান বিক্রম সিং। বিক্রম বর্তমানে বিজেপির গাজিয়াবাদের সাংসদ।
বিজেপির প্রভাবশালী নেতা অরুণ জেটলি অর্থমন্ত্রী হচ্ছেন। বাড়তি হিসেবে তাঁকে পালন করতে হবে প্রতিরক্ষা মন্ত্রণালয়ের দায়িত্ব। তাঁর সহকারী হবেন বিজেপির গুরগাঁওয়ের সাংসদ ও রাষ্ট্রমন্ত্রী রাও ইন্দ্রজিত্ সিং। রাওকে একই সঙ্গে পরিসংখ্যান ও পরিকল্পনা বিভাগের দায়িত্বও পালন করতে হবে।
বিজেপির সাবেক সভাপতি এম ভেঙ্কাইয়া নাইডু সংসদবিষয়ক মন্ত্রী হচ্ছেন।
বিজেপির সাবেক আরেক সভাপতি রাজনাথ সিং পরিবহন মন্ত্রণালয়ের দায়িত্ব পেতে যাচ্ছেন।
সদানন্দ গৌড়াকে রেলপথ মন্ত্রণালয়ের দায়িত্ব দেওয়া হয়েছে।
মধ্যপ্রদেশের সাবেক মুখ্যমন্ত্রী উমা ভারতী পানিসম্পদ মন্ত্রণালয়ের দায়িত্ব পাচ্ছেন।
সংখ্যালঘু-বিষয়ক মন্ত্রণালয়ের দায়িত্ব পাচ্ছেন নাজমা হেপতুল্লাহ।
মহারাষ্ট্রের সাবেক সহকারী মুখ্যমন্ত্রী গোপীনাথ মুণ্ডেকে দেওয়া হতে পারে পল্লি উন্নয়ন মন্ত্রণালয়ের দায়িত্ব।
উত্তর প্রদেশে বিজেপির সাবেক প্রধান কালরাজ মিশ্রকেও পূর্ণমন্ত্রী করা হয়েছে। তবে তিনি কোন মন্ত্রণালয়ের দায়িত্ব পাচ্ছেন, তা জানা যায়নি।
গান্ধী পরিবারের মানেকা গান্ধী নারী ও শিশু উন্নয়নমন্ত্রী হচ্ছেন।
কেমিক্যাল ও সারমন্ত্রী হচ্ছেন অনন্ত কুমার
আইনমন্ত্রী হবেন রবি শঙ্কর প্রাসাদ। পাশাপাশি তাঁকে টেলিযোগাযোগ মন্ত্রণালয়ের দায়িত্ব পালন করতে হবে।
পূর্ণমন্ত্রী হিসেবে স্থান পেয়েছেন মধ্যপ্রদেশ বিজেপির প্রধান নরেন্দ্র সিং তোমার।
আদিবাসী-বিষয়ক মন্ত্রণালয়ের দায়িত্ব পাচ্ছেন জুয়াল ওরাম।
বিহার বিজেপির প্রধান রাধা মোহন সিং কৃষি মন্ত্রণালয়ের দায়িত্ব নেবেন।
বিজেপির জ্যেষ্ঠ মুখপাত্র প্রকাশ জাবাদেকর তথ্য ও সম্প্রচার মন্ত্রণালয়ের দায়িত্ব নেবেন।
বিজেপির সাধারণ সম্পাদক ও দলের দলিত নেতা থাওয়ার চন্দ গেহলটও মন্ত্রিসভায় স্থান পাচ্ছেন।
৩৮ বছর বয়সী স্মৃতি ইরানি মানবসম্পদ উন্নয়ন মন্ত্রী হচ্ছেন।
স্বাস্থ্যমন্ত্রী হচ্ছেন দিল্লি বিজেপির প্রধান হর্ষ বর্ধন। তিনি আম আদমি পার্টির আশুতোষ ও কংগ্রেসের চান্দনি চকের সাবেক কেন্দ্রীয় মন্ত্রী কপিল সিবালকে হারিয়েছেন।
বিজেপির মুখপাত্র নির্মলা সীতারামন বাণিজ্যমন্ত্রী হচ্ছেন।
বিজেপির রাজ্যসভার সদস্য পীযূষ গোয়েলকে বিদ্যুত্ ও কয়লা মন্ত্রণালয়ের দায়িত্ব দেওয়া হচ্ছে।
দলের সাধারণ সম্পাদক ধর্মেন্দ্র প্রধানকে তেল মন্ত্রণালয়ের দায়িত্ব দেওয়া হচ্ছে।
বিজেপির মিত্র বিহারের রাম বিলাস পাসোয়ানকে খাদ্য এবং গণসরবরাহ ও ভোক্তাবিষয়ক মন্ত্রণালয়ের দায়িত্ব দেওয়া হচ্ছে।
টিডিপির নেতা অশোক গজপতি রাজু হচ্ছেন সিভিল এভিয়েশনমন্ত্রী।
শিবসেনা নেতা অনন্ত গীতিও মন্ত্রী হিসেবে শপথ নিয়েছেন।
আকালি দলের নেতা হারশিমরাত কৌর হচ্ছেন খাদ্য প্রক্রিয়াজাতকরণমন্ত্রী। 
