
ভারতের পশ্চিমবঙ্গের আলোচিত সারদা কেলেঙ্কারির ঘটনায় রাজ্যসভায় তৃণমূল কংগ্রেসের সদস্য ও বলিউড অভিনেতা মিঠুন চক্রবর্তীকে জিজ্ঞাসাবাদ করা হতে পারে। চাঞ্চল্যকর ওই চিটফান্ড কেলেঙ্কারির ঘটনার তদন্তকারী সংস্থা কেন্দ্রীয় তদন্ত ব্যুরো (সিবিআই) সূত্র এ কথা জানিয়েছে। খবর হিন্দুস্তান টাইমসের।আলোচিত ব্যবসায়ী সুদীপ্ত সেন প্রতিষ্ঠিত সারদা গ্রুপ ১৭ লাখের বেশি আমানতকারীর কাছ থেকে দুই হাজার ৪৬০ কোটি টাকা তোলে। পরে প্রতারণার শিকার আমানতকারীদের ৪৭৫ কোটি রুপি ফেরত দিলেও বাকি টাকার কোনো হদিস নেই। এরপর এই কেলেঙ্কারির ঘটনা তদন্ত করতে জোর তৎপরতা শুরু করে রাজ্য ও কেন্দ্রীয় সরকারের সংশ্লিষ্ট প্রতিষ্ঠানগুলো। গত মে মাসে মামলাটি তদন্তের দায়িত্ব সিবিআইকে দেন সুপ্রিম কোর্ট।সিবিআই সূত্র জানায়, অভিনেতা মিঠুন সারদার ওই আমানত সংগ্রহ স্কিমের একটা অংশ ছিলেন বলে তদন্তে পাওয়া গেছে। ওই স্কিমের সঙ্গে সম্পৃক্ত সবাইকে ধারাবাহিকভাবে জিজ্ঞাসাবাদ করার সিদ্ধান্ত নিয়েছে সিবিআই।মিঠুনের বক্তব্য রেকর্ড করার জন্য কখন তাঁকে সিবিআই ডাকবে, সে বিষয়ে বিস্তারিত কিছু জানানো হয়নি। এ বিষয়ে প্রতিক্রিয়া জানতে মিঠুনকে খুদে বার্তা পাঠানো হলেও তিনি তাতে সাড়া দেননি।
