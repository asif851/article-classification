
পরীক্ষামূলকভাবে উড্ডয়নের পর জরুরি অবতরণ করেছে বিশ্বের সবচেয়ে বড় বিমান এয়ারল্যান্ডার টেন। গতকাল বুধবার দেড় ঘণ্টা ওড়ার পর উত্তর লন্ডনের এয়ারফিল্ডে নামার সময় বিমানটির সামনের অংশ কিছুটা ক্ষতিগ্রস্ত হয়। মার্কিন বার্তা সংস্থা সিএনএনের এক প্রতিবেদনে এ খবর জানানো হয়। বিমানটির প্রস্তুতকারক ব্রিটিশ কোম্পানি হাইব্রিড এয়ার ভেহিকলসের (এইচএভি) এক বিবৃতিতে জানানো হয়, তাৎক্ষণিকভাবে বোঝা যাচ্ছে, এয়ারল্যান্ডারের ফ্লাইট ডেকের সামনের কিছু অংশ ক্ষতিগ্রস্ত হয়েছে। বিমানটির জরুরি অবতরণের কারণ সম্পর্কে এখনো প্রতিষ্ঠানটির পক্ষ থেকে জানানো হয়নি। তারা বলছে, সব ধরনের পরীক্ষা-নিরীক্ষা করেই উড়েছিল এয়ারল্যান্ডার। ইতিমধ্যে যুক্তরাজ্যের সরকারি বিমান দুর্ঘটনা তদন্ত সংস্থা কারণ খুঁজে বের করতে কাজ শুরু করেছে।৩০২ ফুট দীর্ঘ এ বিমান বিশ্বের সবচেয়ে বড় যাত্রীবাহী বিমানের চেয়েও ৫০ ফুট লম্বা। কম কার্বন নিঃসরণকারী এই বিশেষ বিমানের চারটি ইঞ্জিন রয়েছে। এক টানা পাঁচ দিন উড়তে পারে বিমানটি। সর্বোচ্চ গতিবেগ ঘণ্টায় ৯১ মাইল। গত সপ্তাহে প্রথম পরীক্ষামূলক উড্ডয়ন করে এয়ারল্যান্ডার। ওই সময় বেডফোর্ডের কার্ডিংটন এয়ারফিল্ড থেকে উড্ডয়ন করে ১৫ মিনিটেই দুই হাজার ফুট উচ্চতায় ওঠে এয়ারল্যান্ডার টেন। হাইব্রিড এয়ার ভেহিকলসের এই বিমান নির্মাণে ২৫ মিলিয়ন পাউন্ড ব্যয় হয়েছে।
