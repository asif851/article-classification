
পশ্চিমবঙ্গের বর্ধমানে একটি বাড়িতে গত বৃহস্পতিবার বোমা তৈরির সময় বিস্ফোরণে নিহত দুজন বাংলাদেশি বলে দাবি করেছে হিন্দুস্তান টাইমস। আজ সোমবার পত্রিকাটির অনলাইন খবরে বলা হয়, বাংলাদেশে সন্ত্রাসী হামলা চালানোর জন্য এই বোমা তৈরি করা হচ্ছিল।  ঢাকাকে এ কথা জানিয়ে দিল্লি সতর্কও করেছিল। এ ঘটনায় আহত হয়েছেন তিনজন।
নিরাপত্তা সংস্থার সূত্রের বরাত দিয়ে হিন্দুস্তান টাইমসের খবরে দাবি করা হয়, নিহত দুজন এবং তাঁদের সহযোগীরা নিষিদ্ধ জঙ্গি সগঠন জামাআতুল মুজাহিদীন বাংলাদেশের (জেএমবি) একটি অংশের সদস্য।
হিন্দুস্তান টাইমসের খবরে দাবি করা হয়, নিহত দুজন হলেন শামীম শাকিল আহমেদ ও সোবহান মণ্ডল। শামীমের স্ত্রী রুমি বিবির দেওয়া তথ্যের বরাত দিয়ে নিরাপত্তা সূত্র জানায়, গত তিন মাসে সহযোগীদের মাধ্যমে বাংলাদেশে তাঁরা বোমার চারটি চালান পাঠিয়েছেন। রুমি বিবি ওই সহযোগীদের মধ্যে কাউসার ও রসিকের নাম উল্লেখ করেছেন। বোমাগুলো ভারতে হামলা চালানোর জন্য তৈরি করা হচ্ছিল না বলে তিনি জানিয়েছেন।
এদিকে কলকাতা থেকে প্রকাশিত দৈনিক আজকাল পত্রিকায় প্রকাশিত খবরে বলা হয়েছে, নিহত শাকিলের বাড়ি বাংলাদেশে। তিনি বিয়ে করে এবং শ্বশুরকে ‘বাবা’ সাজিয়ে পশ্চিমবঙ্গের নদীয়া জেলা থেকে ভারতীয় ভোটার পরিচয়পত্র জোগাড় করেন। আর নিহত সোবহানের বাড়ি পূর্ব মেদিনীপুরের উত্তরপাড়ায়।
হিন্দুস্তান টাইমসের খবরে দাবি করা হয়, ভারতের শীর্ষ কর্মকর্তারা এ তথ্য ঢাকায় বাংলাদেশের শীর্ষস্থানীয় গোয়েন্দা সংস্থা জাতীয় নিরাপত্তা গোয়েন্দা সংস্থা (এনএসআই) ও  প্রতিরক্ষা গোয়েন্দা মহাপরিদপ্তরের (ডিজিএফআই) মহাপরিচালককে জানিয়েছিলেন। 
ওই বোমা বিস্ফোরণের ঘটনায় রুমি, আবদুল হাকিম ও তাঁর স্ত্রী আমিনা বিবি আহত হন। প্রথমে তাঁদের আটক করা হলেও গতকাল রোববার গ্রেপ্তার করা হয়। সূত্র জানায়, হাকিমকে বর্ধমান মেডিকেল কলেজ হাসপাতালে চিকিত্সা দেওয়া হচ্ছে। তিনি গোয়েন্দা কর্মকর্তাদের সহযোগিতা করতে অস্বীকৃতি জানান। 
