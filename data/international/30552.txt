
গোটা রাশিয়ায় উৎসবমুখর পরিবেশে প্রেসিডেন্ট নির্বাচনে ভোট দিচ্ছেন রুশরা। এখন পর্যন্ত বড় ধরনের কোনো অনিয়ম ছাড়াই শান্তিপূর্ণ পরিবেশে ভোট গ্রহণ চলছে। ভোটদান শেষে অনেক রুশরা সামাজিক যোগাযোগমাধ্যমে ভোট দেওয়ার ছবি ও ভিডিও শেয়ার করছেন। বলতে গেলে রাশিয়াজুড়ে একটা উৎসবের আমেজ আজ বিরাজ করছে।
এবার প্রেসিডেন্ট ভ্লাদিমির পুতিনের স্লোগান ‘শক্তিমান প্রেসিডেন্ট, শক্তিশালী রাশিয়া’। তিনি নির্বাচন সামনে রেখে কোনো টিভি বিতর্কে তিনি অংশ নেননি। টিভিতে দেখানো হয়নি তাঁর নির্বাচনী প্রচারাভিযানের নতুন কিছু। এরপরও জনমত জরিপগুলো বলছে, ৭০ শতাংশ ভোট পেতে চলেছেন পুতিন। পুতিনের এবারের প্রতিদ্বন্দ্বী সাতজন। তাঁদের মধ্যে রয়েছেন বামপন্থী ধনকুবের পাভেল গ্রুদিনিন, সাবেক টিভি উপস্থাপক কেসেনিয়া সোবচাক। কিন্তু তাঁদের কেউই ৮ শতাংশের বেশি ভোট পাবেন না—জনমত জরিপগুলোর আভাস এমনই।
রাশিয়ার বিভিন্ন অঞ্চলে স্থানীয় সময় সকাল আটটায় ভোট গ্রহণ শুরু হয় এবং তা রাত আটটা পর্যন্ত একটানা চলবে। রাশিয়ার দূরপ্রাচ্যের এলাকাগুলোতে সবার আগে ভোট গ্রহণ শেষ হয়। এরই মধ্যে দেশটির অন্তত ১০টি অঞ্চলে ভোটদান শেষ হয়েছে। মস্কোর স্থানীয় সময় বেলা দুইটা পর্যন্ত ৩৪ দশমিক ৭২ ভাগ ভোট পড়েছে বলে দাবি করছে নির্বাচন কমিশন। মস্কো নগরের নির্বাচন পর্যবেক্ষকদের সামাজিক পরিষদের প্রধান আলেক্সেই ভেনেদিকতোভ সাংবাদিকদের বলেন, ‘দুপুর একটা পর্যন্ত আমরা মস্কো নগরে বড় ধরনের কোনো অনিয়মের খবর পাইনি। দেশটির প্রধান নির্বাচন কমিশনও অবশ্য তাই বলছে।’ নির্বাচন কমিশনার এল্লা পামফিলোভা সাংবাদিকদের বলেন, রুশ পার্লামেন্ট ও ফেডারেল পরিষদের আমন্ত্রণে সাড়া দিয়ে বিশ্বের ৪০টির অধিক দেশের পর্যবেক্ষকেরা রাশিয়ার প্রেসিডেন্ট নির্বাচন পর্যবেক্ষণ করতে ক্রিমিয়া সফর করেন।
নির্বাচন পর্যবেক্ষণ করতে মালয়েশিয়া থেকে আসা সেলভারাজ নেসহান ক্রিমিয়ার বেশ কয়েকটি ভোটকেন্দ্র পর্যবেক্ষণ শেষে সাংবাদিকদের বলেন, ‘আমরা দেখছি সবকিছুই খোলামেলা ও স্বচ্ছ। আমরা ভোটদান প্রক্রিয়ার সবকিছুই পর্যবেক্ষণ করতে পারছি। দেখতে পাচ্ছি, ভোটাররা কীভাবে গোপনে ভোট দিচ্ছেন এবং পরে ব্যালট পেপার বিশেষ একটি যন্ত্রে পাঠিয়ে দিচ্ছেন। এখন পর্যন্ত আমি কোনো ধরনের অনিয়ম দেখতে পাইনি।’
সাধারণ রুশদের পাশাপাশি তারকারাও ভোট দেওয়ার মুহূর্তের অনেক ছবি ও ভিডিও এদিকে রুশ গণমাধ্যমগুলো ও সামাজিক যোগাযোগমাধ্যমে ছড়িয়ে পড়েছে। রুশ শিক্ষা ব্যবস্থাপক ভ্লাদিমির কোৎসারের জন্ম রাশিয়ার সাইবেরীয় শহর ইরকুৎস্কে, ১৯৪১ সালে। অনেক বছর ধরে বাস করছেন মস্কোয়। ৭৭ বছর বয়সী ভ্লাদিমির কোৎসার মস্কোর একটি কেন্দ্রে ভোট দেওয়া শেষে সেই ছবি ফেসবুকে শেয়ার করেন।
