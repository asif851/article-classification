
সংসদীয় রাজনীতি থেকে বিদায় নিলেন ‘লৌহমানবী’ হিসেবে পরিচিত ইরম শর্মিলা চানু।ভারতের মণিপুর রাজ্যের বিধানসভা নির্বাচনে এবারই প্রথম নিজের গড়া দল ‘প্রজা’র হয়ে প্রতিদ্বন্দ্বিতা করেন টানা ১৬ বছর অনশন করে আলোচিত হওয়া চানু।রাজ্যের থাউবাল আসনে টানা ১৫ বছর ধরে কংগ্রেসের মুখ্যমন্ত্রী ওকরাম ইবোবি সিংয়ের বিরুদ্ধে প্রার্থী হয়েছিলেন চানু।জাতীয় ও আন্তর্জাতিক গণমাধ্যমে ব্যাপক প্রচার পেলেও ভোটারদের মন জয় করতে পারেননি এই মানবাধিকারকর্মী।১৬ হাজারে বেশি ভোটে ইবোবি সিংয়ের কাছে হেরেছেন চানু। তিনি মাত্র ৯৬ ভোট পান।ফলাফল প্রকাশিত হতেই মণিপুরের রাজধানী ইম্ফলে চানু সাংবাদিকদের জানিয়ে দেন, তিনি আর সংসদীয় রাজনীতি করবেন না।ভারতীয় সশস্ত্র বাহিনীর বিশেষ অধিকার আইন (আফস্পা) প্রত্যাহারের দাবিতে টানা ১৬ বছর অনশনের পর গত বছরের ৯ আগস্ট আনুষ্ঠানিকভাবে অনশন ভাঙেন চানু। তখনই তিনি ঘোষণা করেন, আফস্পা প্রত্যাহারের জন্য রাজনৈতিক দল গড়ে ভোটে লড়বেন। সেই মতো তিনি প্রজা গড়ে বিধানসভা ভোটে লড়েন। কিন্তু মানুষের মনে কোনো দাগ কাটতে পারেননি তিনি। চানু নিজে হেরেছেন, দলের প্রার্থীদের জেতাতেও ব্যর্থ হয়েছেন। শেষমেশ সংসদীয় রাজনীতি থেকেই বিদায় নিলেন তিনি।
