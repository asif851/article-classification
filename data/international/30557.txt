
ভারতের লোকসভা নির্বাচনে বিজেপির প্রধানমন্ত্রী পদপ্রার্থী নরেন্দ্র মোদি প্রথমবারের মতো স্বীকার করলেন, তিনি বিবাহিত। তাঁর স্ত্রী রয়েছে। ১৭ বছর বয়সে প্রায় সমবয়সী এক তরুণীর সঙ্গে তাঁর বিয়ে হয়েছিল। ওই নারীর নাম যশোদাবেন। লোকসভা নির্বাচনে ভাদোদারা আসনে বুধবার মনোনয়নপত্র জমা দেন মোদি। মনোনয়নপত্রের নির্ধারিত ফরমে স্ত্রীর নাম যশোদাবেন বলে উল্লেখ করেন তিনি।যশোদাবেন অবসরপ্রাপ্ত স্কুলশিক্ষক। তিনি মোদির নিজ শহর ভাদনগর থেকে প্রায় ৩৫ কিলোমিটার দূরে ব্রাহ্মণওয়াদা গ্রামে থাকেন। বিয়ের দুই সপ্তাহ পর তাঁরা আলাদা হয়ে যান। রাষ্ট্রীয় স্বয়ংসেবক সংঘের (আরএসএস) সাবেক কর্মী ৬৩ বছর বয়সী মোদি গত চারটি বিধানসভা নির্বাচনে নির্ধারিত ফরমে স্ত্রীর নামের জায়গা খালি রেখেছিলেন। বিষয়টি নিয়ে কংগ্রেসই প্রথম চ্যালেঞ্জ করে। আইনি পরামর্শ মেনে মোদি এবারই প্রথম নিজের বৈবাহিক অবস্থা স্পষ্ট করলেন। এখন স্ত্রীর অস্তিত্ব স্বীকার করায় নারী ভোটারদের মধ্যে মোদির জনপ্রিয়তা কমে যেতে পারে বলে ধারণা করা হচ্ছে। কারণ, এতে নিঃসঙ্গ যশোদাবেনের প্রতি তাঁদের সহানুভূতি এবং মোদির প্রতি অশ্রদ্ধা বাড়তে পারে। নির্বাচনে প্রত্যেক প্রার্থীকেই নিজ স্ত্রীর আয় ও সম্পদের তথ্য দিতে হয়। মনোনয়নপত্রে মোদি লিখেছেন, যশোদাবেনের আয়সংক্রান্ত কোনো তথ্য তাঁর জানা নেই।নির্বাচনে প্রার্থী হিসেবে অযোগ্য ঘোষিত হওয়ার ঝুঁকি এড়াতে মনোনয়নপত্রের সব ঘর পূরণ করার ব্যাপারে ভারতের নির্বাচন কমিশন এবার বাধ্যবাধকতা আরোপ করে। তাই মোদি এবার বৈবাহিক অবস্থা কী উল্লেখ করবেন, তা নিয়ে জনসাধারণের জল্পনা-কল্পনা ছিল। টাইমস অব ইন্ডিয়া।
 
