
বাসে নিশ্চিন্তে গা এলিয়ে যাচ্ছিলেন যাত্রীরা। হঠাৎ চিৎকার! যা দেখা গেল, এতে যাত্রীদের হাত-পা ভেতরে সেঁধোনোর জোগাড়। বাসের সহযাত্রী হয়েছে দুই মিটার (ছয় ফুটের বেশি) দীর্ঘ একটি বোড়া সাপ।নিকারাগুয়ার স্থানীয় একটি টিভি চ্যানেলের বরাত দিয়ে এএফপির খবরে এ কথা জানানো হয়। সাপটি হঠাৎ করেই যাত্রীদের নজরে আসে। এতে বাসজুড়ে আতঙ্ক ছড়ায়। তবে যাত্রীদের মধ্যে একজন খুব সাহস করে ঠান্ডা মাথায় সাপের মাথা তালুবন্দী করে চেপে ধরে রাখেন। দেখে মনে হচ্ছিল সাপটি তাঁর পোষা। কয়েক ঘণ্টা ধরে সাপটিকে এভাবেই ধরে রাখেন তিনি। তাঁকেই ওই দিনের ‘বোড়া নায়ক’ বলে অভিহিত করেন যাত্রীরা। চার ঘণ্টা পরে সরকারি এক পশু বিশেষজ্ঞ বাসে যান। তিনি বাস থেকে সাপটি নিয়ে পাত্রে ভরে স্থানীয় একটি চিড়িয়াখানায় নিয়ে যান। ঘটনার নায়ক ফ্রান্সিসকো গার্সিয়া বলেন, সাপ আসলে ক্ষতিকর নয়। ক্ষতি না করলে তারা কাউকে কামড়ায় না। নিকারাগুয়ার লিয়েন শহরে অবস্থিত বিশ্ববিদ্যালয়গামী বাসটিতে কীভাবে সাপ এল, তা সে দেশের কর্তৃপক্ষ জানাতে পারেননি।
