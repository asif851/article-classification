
ভারতের মেঘালয়ে চুনাপাথর রপ্তানির দাবিতে সোচ্চার হাজারো মানুষ। তাঁদের দাবি, অবিলম্বে বাংলাদেশে চুনাপাথর রপ্তানির জন্য ট্রানজিট চালান চালু করতে হবে। মেঘালয় মাইনর মিনারেল কনসেশন রুলস ২০১৬ বলে চুনাপাথর রপ্তানি বন্ধ রয়েছে।
জয়েন্ট অ্যাকশন কমিটি অব খাসি জয়ন্তিয়া ল্যান্ড ওনার্স অ্যান্ড কুয়ারি অ্যাসোসিয়েশনের সভাপতি রিবানরোইলিং লিংডো আজ সোমবার শিলংয়ে সাংবাদিকদের সঙ্গে আলাপকালে বলেন, মেঘালয় সরকারের মাইনিং নীতির ফলে হাজার হাজার মানুষ পথে বসতে চলেছে। তাঁর মতে, নতুন আইন মেনে ছোট ছোট খনির মালিকদের পক্ষে চুনাপাথর তোলা সম্ভব নয়। বিকল্প কর্মসংস্থান না থাকায় জয়ন্তিয়া ও খাসি পাহাড়ের মানুষ ব্যাপক দুর্ভোগের মধ্যে দিন কাটাচ্ছেন বলেও লিংডো অভিযোগ করেন।
গত বছর ৩০ জুন রাজ্য সরকারের মাইনিং নিয়ে নির্দেশের কড়া সমালোচনা করেছেন মেঘালয় মিনারেল এক্সপোর্টার্স চেম্বার অব কমার্সও। কমার্সের সভাপতি স্টোডার ডিখরের মতে, ছোট ছোট খনির মালিকেরা সবচেয়ে সমস্যায় পড়েছেন। কারণ, লক্ষাধিক টাকা বেতন দিয়ে তাঁদের পক্ষে বিশেষজ্ঞ নিয়োগ করা সম্ভব নয়। ফলে লাইসেন্সও পাচ্ছেন না তাঁরা। আর লাইসেন্স না থাকলে রপ্তানি করার সুযোগ নেই।
চুনাপাথর রপ্তানির জন্য অবিলম্বে ট্রানজিট চালান চালু করার দাবি উঠছে। কিন্তু রাজ্য সরকার সেই দাবি মেনে নেবে এমন কোনো ইঙ্গিত মেলেনি। রাজ্যের মিনারেল রিসোর্স দপ্তরের অধিকর্তা আর পি মারাক জানিয়েছেন, সরকার আইন মেনে সবদিক বিবেচনা করেই যাবতীয় ব্যবস্থা নেবে। সেই সঙ্গে পরিবেশের ভারসাম্য বজায় রাখার বিষয়টিও তিনি স্মরণ করিয়ে দেন।
