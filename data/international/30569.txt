
ভারতে টুজি (দ্বিতীয় প্রজন্মের) স্পেকট্রাম বরাদ্দসংক্রান্ত মামলায় প্রধানমন্ত্রী মনমোহন সিংকে জিজ্ঞাসাবাদ করার দাবি জানিয়েছে ভারতীয় জনতা পার্টি (বিজেপি)।
গতকাল সোমবার মামলার শুনানির সময় সাবেক টেলিকমমন্ত্রী ও টুজি স্পেকট্রাম মামলার অন্যতম প্রধান আসামি এ রাজা একটি আদালতকে বলেন, ‘প্রধানমন্ত্রীর ঐকমত্যের ভিত্তিতেই সব ধরনের পদক্ষেপ নেওয়া হয়েছিল।’ তাঁর এই বক্তব্যের সূত্র ধরে আজ মনমোহন সিংকে জিজ্ঞাসাবাদ করার দাবি জানান বিজেপির মুখপাত্র প্রকাশ জাভাদেকার।আদালতে এ রাজার অভিযোগকে ‘মর্মান্তিক’ আখ্যা দিয়ে বিজেপির মুখপাত্র বলেন, এখন কেন্দ্রীয় তদন্ত ব্যুরোর (সিবিআই) উচিত প্রধানমন্ত্রী মনমোহন সিংকে জিজ্ঞাসাবাদ করা। তাঁর নাম আদালতে উঠে এসেছে। প্রধানমন্ত্রীকে জিজ্ঞাসাবাদ করা না হলে এই তদন্ত শেষ হবে না। এখন এটা স্পষ্ট যে টুজি স্পেকট্রাম বরাদ্দে প্রধানমন্ত্রীও জড়িত ছিলেন।প্রকাশ জাভাদেকার আরও বলেন, সিবিআই আদালতে সাবেক টেলিকমমন্ত্রী এ রাজা যে অভিযোগ করেছেন, তা খুবই গুরুতর। হাজার প্রশ্নের মধ্যেও তিনি স্পষ্টভাবে জানিয়েছেন, প্রধানমন্ত্রী চূড়ান্ত করার পরই টুজি স্পেকট্রাম বরাদ্দ দেওয়া হয়েছিল। এখন এ ব্যাপারে প্রধানমন্ত্রীর জবাবটা জাতির প্রাপ্য বলে মন্তব্য করেন বিজেপির মুখপাত্র।কংগ্রেস নেতৃত্বাধীন বর্তমান সরকারকে ‘ভারতের ইতিহাসে সবচেয়ে দুর্নীতিগ্রস্ত সরকার’ আখ্যায়িত করেন প্রকাশ জাভাদেকার। কয়লা দুর্নীতির প্রসঙ্গ টেনে বিজেপির মুখপাত্র বলেন, ‘আমার জানা মতে, কয়লা দুর্নীতির সময় মনমোহন সিং মন্ত্রী ছিলেন। আর তাঁর নির্দেশেই সব সিদ্ধান্ত নেওয়া হতো।’সম্প্রতি প্রিয়াঙ্কা গান্ধী অভিযোগ করেন, তাঁর বাবাকে নিয়ে ‘হীন রাজনীতি’ করছেন নরেন্দ্র মোদি। তাঁর ওই বক্তব্যের প্রতিক্রিয়ায় বিজেপির প্রধানমন্ত্রী পদপ্রার্থী মোদি অভিযোগ করেন, তিনি (মোদি) নিম্নশ্রেণির হিন্দু বলেই এ কথা বলেছেন প্রিয়াঙ্কা।প্রিয়াঙ্কার বক্তব্যের জন্য কংগ্রেসের সমালোচনা করে আজ বিজেপির মুখপাত্র বলেন, ‘কংগ্রেসের সত্যিকারের চরিত্র বেরিয়ে আসছে। আমেথিতে হারের মুখে পড়ে ওরা বেসামাল হয়ে গেছে। এ কারণেই মোদিজিকে নিয়ে বাজে মন্তব্য করেছেন প্রিয়াঙ্কা।’ পিটিআই।
