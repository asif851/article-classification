
জম্মু-কাশ্মীরে সরকার গড়া নিয়ে অচলাবস্থা সম্ভবত কাটতে চলেছে। আজ মঙ্গলবার পিডিপি নেত্রী মেহবুবা মুফতির সঙ্গে প্রধানমন্ত্রী নরেন্দ্র মোদির আধা ঘণ্টা বৈঠকের পর আরও একবার জোট সরকার গঠনের সম্ভাবনা উজ্জ্বল হয়ে উঠেছে। 
বৈঠক শেষে অপেক্ষমাণ সাংবাদিকদের প্রশ্নের জবাবে মেহবুবা বলেন, ‘প্রধানমন্ত্রীর সঙ্গে বৈঠক অত্যন্ত ইতিবাচক। বৃহস্পতিবার পরিষদীয় দলের বৈঠক ডেকেছি।’গত জানুয়ারিতে পিডিপি-বিজেপি জোট সরকারের মুখ্যমন্ত্রী মুফতি মুহাম্মদ সাঈদের মৃত্যুর পর থেকে রাজ্যে রাজনৈতিক অচলাবস্থার শুরু। মুফতি-কন্যা মেহবুবা মুখ্যমন্ত্রী হিসেবে শপথ নিতে অস্বীকার করেন। ফলে বিধানসভা না ভেঙে রাজ্যে রাজ্যপালের শাসন জারি করা হয়। মেহবুবার দাবি, জোট সরকার গঠনের সময় কেন্দ্রীয় স্তরে যে প্রতিশ্রুতিগুলি দেওয়া হয়েছিল, তা পালিত হয়নি। এই প্রতিশ্রুতিগুলি নিয়ে (অ্যাজেন্ডা অব অ্যালায়েন্স) কেন্দ্রীয় সরকারের প্রতিশ্রুতি না পেলে তাঁর পক্ষে সরকার গঠন সম্ভব নয়। তিন মাস ধরে এই নিয়েই টালবাহানা চলছে। এই পরিস্থিতিতে রাজ্যপাল এন এন ভোরা সরকার গঠন বিষয়ে বিভিন্ন রাজনৈতিক দলের অভিমত জানতে চান। রাজ্য বিধানসভার ৮৭ সদস্যের অধিকাংশই নতুন নির্বাচনের পক্ষপাতী নন। বিজেপিও নতুনভাবে কোনো প্রতিশ্রুতি দিতে রাজি নয়। গত সপ্তাহে মেহবুবা দিল্লি আসেন। দেখা করেন প্রথমে বিজেপির জাতীয় সাধারণ সম্পাদক রাম মাধব এবং পরে সভাপতি অমিত শাহর সঙ্গে। দুজনের কেউই নতুন কোনো প্রতিশ্রুতি দিতে অস্বীকার করেন। দিল্লি থেকে শ্রীনগর ফিরে যান মেহবুবা। কিন্তু গত সোমবার তিনি ফের দিল্লি আসেন প্রধানমন্ত্রীর সঙ্গে কথা বলতে। সোমবারই কেন্দ্রীয় অর্থমন্ত্রী অরুণ জেটলি জানান, সরকার গঠনের সময় প্রশাসনিক যে সিদ্ধান্তগুলো গৃহীত হয়েছিল সেগুলি রূপায়ণে দল সম্পূর্ণভাবে প্রতিশ্রুতিবদ্ধ। জেটলির এই মন্তব্যের পর মঙ্গলবার মোদির সঙ্গে কথা বলে মেহবুবা সরকার গঠন সম্পর্কে ইতিবাচক ইঙ্গিত দেন। বৈঠক থেকে বেরিয়ে অপেক্ষমাণ সাংবাদিকদের তিনি বলেন, ‘আলোচনা যখন ইতিবাচক হয় তখন রাজ্যের মানুষদের সমস্যা সমাধানের পথও প্রশস্ত হয়।’ বিধানসভায় পিডিপি সদস্য সংখ্যা ২৭, বিজেপির ২৫। বিজেপি সরকারে থাকতে আগ্রহী, ন্যাশনাল কংগ্রেস ও কংগ্রেসের কেউই নতুন করে নির্বাচনের পক্ষে নয়, পিডিপির অধিকাংশেরও অভিমত তাই। কিন্তু বিজেপির সঙ্গে শর্তহীন সরকারে যেতে ঘোর আপত্তি মেহবুবার। তাঁর দলের একটা বড় অংশ আবার সরকারেই থাকতে চাপ সৃষ্টি করে আসছে। এই অচলাবস্থার মধ্যে প্রধানমন্ত্রীর সঙ্গে কথা বলে মেহবুবা আরও একবার জোট সরকার গঠন নিয়ে ইতিবাচক ইঙ্গিতই দিয়ে গেলেন। তবে তা নির্ভর করছে বৃহস্পতিবারের পরিষদীয় দলের বৈঠকের ওপর। সেই বৈঠকেই মেহবুবা পরিষদীয় নেত্রী হিসেবে নির্বাচিত হবেন মনে করা হচ্ছে।
