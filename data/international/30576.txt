
মাত্র ১১ হাজার টাকায় বিক্রি হয়েছে রাম রহিম-হানিপ্রীত। এটুকু শুনেই অবাক হওয়ার কিছু নেই। রাম রহিম ও হানিপ্রীত নামের দুটি গাধা এই দামে বিক্রি হয়েছে ভারতের এক বার্ষিক মেলায়।
ইকোনমিক টাইমসের এক প্রতিবেদনে বলা হয়েছে, ভারতের মধ্যপ্রদেশের এক মন্দিরে বার্ষিক গাধার মেলার আয়োজন করা হয়। সেখানে এক ব্যবসায়ী দুটি গাধা নিয়ে আসেন বিক্রি করতে। আর গাধা দুটির নাম দেন সম্প্রতি আলোড়ন সৃষ্টিকারী ধর্ষণের দায়ে দণ্ডিত কথিত ধর্মগুরু গুরমিত রাম রহিম সিং ও তাঁর ঘনিষ্ঠ শিষ্য হানিপ্রীতের নামে।
আয়োজকদের তরফ থেকে জানানো হয়, মূলত ক্রেতাদের আকর্ষণ করতেই বিক্রেতারা এ ধরনের চিত্তাকর্ষক নাম দেন। এবার আরও অনেক ব্যবসায়ী তাদের পশুর নাম সুলতান, বাহুবলি এবং জিও দিয়ে মেলায় এনেছে। ধর্ষণের দুই মামলায় দণ্ডিত রাম রহিম কারাগারে রয়েছেন। তিনি গ্রেপ্তারের পর সহিংসতার জন্য দায়ী তাঁর পালিত মেয়ে হানিপ্রীত ইনসানও গ্রেপ্তারের পর কারাবন্দী আছেন। এ নিয়ে তুমুল আলোড়ন সৃষ্টি হয়। তাঁদের দুজনের নামেই এক জোড়া গাধা পাঁচ দিনব্যাপী মেলায় নিয়ে আসেন রাজস্থানের এক ব্যবসায়ী।
ওই বিক্রেতার নাম হারিওম প্রজাপত। তিনি গুজরাট থেকে ওই গাধা জোড়া কিনে আনেন। ২০ হাজার টাকায় তিনি গাধা দুটি বিক্রি করতে চেয়েছিলেন। কিন্তু শেষ পর্যন্ত তার চেয়ে কম দামেই বিক্রি করতে হয়। তিনি বলেন, ‘গাধা জোড়ার জন্য ২০ হাজার টাকা দিতে প্রস্তুত ক্রেতাকে পাইনি। অবশেষে ১১ হাজার টাকায় বিক্রি করতে হয়েছে।’
