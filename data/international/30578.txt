
ভবিষ্যতে পাকিস্তানের প্রধানমন্ত্রী হতে চায় সে দেশের নারীশিক্ষা আন্দোলনের কর্মী মালালা ইউসুফজাই। আজ বুধবার বিবিসি অনলাইনে প্রকাশিত এক সাক্ষাৎকারে এমন ইচ্ছার কথা জানিয়েছে মালালা। আজ নরওয়ের অসলোতে আনুষ্ঠানিকভাবে শান্তিতে নোবেল পুরস্কার গ্রহণের প্রস্তুতি নিচ্ছে সে। এ উপলক্ষে তার সাক্ষাৎকারটি প্রকাশিত হয়।ভারতের শিশু অধিকারকর্মী কৈলাস সত্যার্থীর সঙ্গে চলতি বছর যৌথভাবে শান্তিতে নোবেল পেয়েছে মালালা। পুরস্কার গ্রহণের আগে বিবিসির হার্ডটক অনুষ্ঠানের স্টিফেন সাকুর অসলোতে মালালার সঙ্গে কথা বলেন। নারীশিক্ষা আন্দোলনের এই কর্মী জানায়, যুক্তরাজ্যে পড়াশোনা শেষে রাজনীতিতে নাম লেখাতে আগ্রহী সে। হতে চায় পাকিস্তানের প্রধানমন্ত্রী। মালালা বলে, ‘আমি আমার দেশের সেবা করতে চাই। আমার স্বপ্ন উন্নত দেশের, যেখানে প্রতিটি শিশু শিক্ষা পাবে।’ শান্তি পুরস্কার পাওয়া এই কিশোরী জানায়, পাকিস্তানের প্রয়াত প্রধানমন্ত্রী বেনজির ভুট্টো তাকে উদ্বুদ্ধ করেছে। ২০০৭ সালে আততায়ীর হামলায় নিহত হন পাকিস্তানের দুবারের প্রধানমন্ত্রী বেনজির। মালালা বলে, ‘যদি রাজনীতি করা ও প্রধানমন্ত্রী হওয়ার মাধ্যমে দেশের সর্বোচ্চ সেবা করতে পারি, তাহলে আমি অবশ্যই সেটা করব।’২০১২ সালে তালেবানের গুলিতে গুরুতরভাবে আহত হয় মালালা। পরে উন্নত চিকিৎসার জন্য তাকে যুক্তরাজ্যে পাঠানো হয়। সুস্থ হয়ে এখন সেখানেই পড়াশোনা করছে মালালা। নারীশিক্ষা আন্দোলনের প্রতীক হয়ে ওঠা এই কিশোরীর ঝুলিতে ইতিমধ্যে জমা হয়েছে সম্মানজনক অনেক পুরস্কার।
