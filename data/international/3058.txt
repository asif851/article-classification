
ক্ষমতা গ্রহণের তিন দিন না পেরোতেই ভারতের উত্তর প্রদেশের মুখ্যমন্ত্রী যোগী আদিত্যনাথ রাজ্যে কসাইখানা বন্ধ করতে তৎপর হয়েছেন। আজ তিনি রাজ্য পুলিশের পদস্থ কর্মকর্তাদের কসাইখানা বন্ধে কর্মপরিকল্পনা তৈরির নির্দেশ দিয়েছেন। এর পাশাপাশি তিনি এ রাজ্যে গরু চোরাচালান বন্ধেরও নির্দেশ দেন। এ ক্ষেত্রে ‘শূন্য সহনশীলতা’ দেখানোরও নির্দেশ দেন। খবর এনডিটিভির। 
গত দুই দিনে উত্তর প্রদেশের এলাহাবাদ, বারানসি, আগ্রা ও গাজিয়াবাদে অনুমোদনহীন কসাইখানা বন্ধ করে দেওয়া হয়েছে বলে জানা গেছে। রাজ্যজুড়ে কসাইখানা বন্ধে সরকারি কর্মকর্তারা পরিদর্শন শুরু করেছেন। সদ্য শেষ হওয়া বিধানসভা নির্বাচনে বিপুল বিজয় পায় বিজেপি। দলটি তাদের নির্বাচনী ইশতেহারে অবৈধ এবং যন্ত্রচালিত কসাইখানা বন্ধের প্রতিশ্রুতি দিয়েছিল। তবে বিজেপির সর্বভারতীয় সভাপতি অমিত শাহ নির্বাচনী প্রচারণায় সব ধরনের কসাইখানা বন্ধের কথা বলেন। এই দ্বিমুখী অবস্থানের ফলে একধরনের বিভ্রান্তি সৃষ্টি হয়েছে। বিজেপি তার নির্বাচনী ইশতেহারে গরু চোরাচালান বন্ধেরও প্রতিশ্রুতি দিয়েছিল। তাদের বক্তব্য ছিল, এর ফলে এ রাজ্যে দুগ্ধজাত শিল্প হুমকির মুখে পড়েছে। বিগত সমাজবাদী পার্টি সরকারের সময় ‘গরুর সংখ্যা কমে’ যাওয়ার কথাও বলে তারা।
