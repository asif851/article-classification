
কলকাতার ঐতিহ্যবাহী বইমেলা আগামী বছরের ২৭ জানুয়ারি থেকে শুরু হচ্ছে। এবার বইমেলায় বাংলাদেশসহ বিশ্বের বিভিন্ন দেশ অংশ নিচ্ছে। ৭ ফেব্রুয়ারি পর্যন্ত মেলা চলবে। আজ মঙ্গলবার বিকেলে কলকাতায় এক সংবাদ সম্মেলনে এসব তথ্য জানানো হয়।সংবাদ সম্মেলনে বইমেলার আয়োজক সংস্থা পাবলিশার্স অ্যান্ড বুক সেলার্স গিল্ডের সাধারণ সম্পাদক ত্রিদিব চট্টোপাধ্যায় বলেন, নিয়মানুযায়ী একদিন আগে বইমেলার উদ্বোধন করা হয়। এবার ২৬ জানুয়ারি ভারতের প্রজাতন্ত্র দিবস হওয়ায় বইমেলার আনুষ্ঠানিক উদ্বোধন হবে ২৫ জানুয়ারি। এবারের বইমেলা ৪০ বছরে পা দিচ্ছে। বাংলাদেশ থেকে বইমেলায় অংশ নেবে ২৬টি প্রকাশনা সংস্থা। তিন হাজার বর্গফুট জায়গা জুড়ে তৈরি করা হবে বাংলাদেশ প্যাভিলিয়ন।ত্রিদিব বলেন, এইবার প্রথমবারের মতো বইমেলায় যোগ দিচ্ছে গুয়াতেমালা, নরওয়ে ও চীন। এ ছাড়া থাকবে মার্কিন যুক্তরাষ্ট্র, বিট্রেন, ফ্রান্স, পেরু, তুরস্ক, জাপানসহ লাতিন আমেরিকার বিভিন্ন দেশ ও ভারতের বিভিন্ন রাজ্যের প্রকাশনা সংস্থা। এবারের বইমেলার থিম ‘কান্ট্রি বলিভিয়া’। সংবাদ সম্মেলনে বলিভিয়ার লোগো উন্মোচন করেন গিল্ডের কর্মকর্তারা।
