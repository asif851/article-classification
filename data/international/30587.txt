
কিউবার নেতা সাবেক প্রেসিডেন্ট ফিদেল কাস্ত্রো বলেছেন, ইবোলা ভাইরাসের বিরুদ্ধে লড়াইয়ে তাঁর দেশ যুক্তরাষ্ট্রকে সহযোগিতা করতে প্রস্তুত। ‘বিশ্ব শান্তির’ স্বার্থেই সেই সহযোগিতা করা হবে।এদিকে যুক্তরাষ্ট্র ইবোলা আক্রান্ত দেশগুলোর ওপর ভ্রমণ নিষেধাজ্ঞা আরোপ করবে না বলে জানিয়েছেন দেশটির প্রেসিডেন্ট বারাক ওবামা। খবর আল-জাজিরা ও বিবিসির।কিউবার কমিউনিস্ট বিপ্লবের নেতা ৮৮ বছর বয়সী ফিদেল কাস্ত্রো গত শনিবার দেশটির রাষ্ট্রীয় গণমাধ্যমে প্রকাশিত এক লেখায় ইবোলার বিরুদ্ধে লড়াইয়ে যুক্তরাষ্ট্রকে সহযোগিতার আগ্রহ প্রকাশ করেন। কাস্ত্রো লিখেছেন, ‘ইবোলার বিরুদ্ধে যুদ্ধে খুশি মনেই আমরা যুক্তরাষ্ট্রের লোকজনের সঙ্গে সহযোগিতা করব। আর তা দীর্ঘদিন ধরে বৈরিতা থাকা দুই দেশের মধ্যে শান্তি আনার চেষ্টায় নয়, বরং বিশ্বের শান্তির প্রত্যাশাতেই এটা আমরা করব। এটা এমন এক লক্ষ্য যা অর্জনের চেষ্টা অবশ্যই করা উচিত।’কাস্ত্রো আরও বলেন, নিজের জীবন বাজি রেখে জীবনরক্ষার কাজে স্বাস্থ্যকর্মীদের যেকোনো স্থানে ছুটে যাওয়াটা মানুষের সংহতি প্রকাশের সবচেয়ে অনন্য দৃষ্টান্ত। বিশেষ করে যেখানে কোনো বস্তুগত লাভালাভের চিন্তা থাকে না।কিউবা ইতিমধ্যে ইবোলার ভয়াবহ শিকার পশ্চিম আফ্রিকার দেশ সিয়েরা লিওনে ১৬৫ জন চিকিৎসক ও সেবক-সেবিকা পাঠিয়েছে। ইবোলায় বেশি আক্রান্ত অন্য দুই দেশ লাইবেরিয়া ও গিনিতে শিগগির আরও ২৯৬ জন স্বাস্থ্যকর্মী পাঠাবে দেশটি।রাজনৈতিক আদর্শগত বিরোধের কারণে যুক্তরাষ্ট্রের সঙ্গে দীর্ঘদিনের বৈরিতা সত্ত্বেও ইবোলা সংক্রমণ রোধে কিউবার প্রচেষ্টার প্রশংসা করেছেন মার্কিন পররাষ্ট্রমন্ত্রী জন কেরি।আতঙ্কিত না হওয়ার আহ্বান: প্রাণঘাতী ভাইরাস ইবোলায় যুক্তরাষ্ট্রে একজনের মৃত্যু ও তাঁকে পরিচর্যাকারী দুই সেবিকার সংক্রমিত হওয়ার ঘটনায় দেশজুড়ে সৃষ্টি হয়েছে আতঙ্ক। এর প্রশমনে গত শনিবার মার্কিন প্রেসিডেন্ট দেশবাসীকে ‘আতঙ্কগ্রস্ত’ না হওয়ার আহ্বান জানিয়েছেন। ওবামা বলেন, ‘এতে আতঙ্কগ্রস্ত হওয়া চলবে না। তাহলে এর মোকাবিলা করা আরও কঠিন হয়ে পড়বে।’সিয়েরা লিওনের উদ্যোগ: ইবোলা উপদ্রুত সিয়েরালিওনের প্রেসিডেন্ট আর্নেস্ট বাই করোমা এই রোগ প্রতিরোধে নতুন করে একটি ‘সাড়াদানকারী’ দল গঠন করেছেন।
