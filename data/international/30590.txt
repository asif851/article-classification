
যুক্তরাষ্ট্রের প্রেসিডেন্ট হিসেবে ডোনাল্ড ট্রাম্প দায়িত্ব নেওয়ার আগেই অভিবাসীদের অধিকার রক্ষায় উদ্যোগী হয়েছে কিছু অঙ্গরাজ্য।
অভিবাসীবহুল ক্যালিফোর্নিয়া অঙ্গরাজ্য সভায় অবৈধ অভিবাসীদের বিতাড়নে সহায়তা না করার একটি আইন প্রস্তাব উপস্থাপন করা হয়েছে।
গতকাল বুধবার ক্যালিফোর্নিয়া অঙ্গরাজ্য সিনেট প্রেসিডেন্ট কেভিন ডি লিওন অভিবাসী রক্ষায় বিল উপস্থাপন করে বলেন, অবৈধদের বিতাড়নের নামে মায়ের কাছ থেকে ছেলেকে বিচ্ছিন্ন করার প্রয়াসের সঙ্গে তাঁরা নেই।
ক্যালিফোর্নিয়া সিনেট বিল ৫৪-তে বলা হয়েছে, স্কুল, কলেজ, হাসপাতাল, আদালত ভবনসহ সেবাদানকারী প্রতিষ্ঠানে অভিবাসন আইনের কড়াকড়ি প্রয়োগ করা হবে না। এসব প্রতিষ্ঠান থেকে কেন্দ্রীয় সরকারের কাছে অবৈধ অভিবাসীদের কোনো তথ্য প্রদান করা হবে না।
সিনেট প্রেসিডেন্ট কেভিন ডি লিওন আরও বলেছেন, লাখো অভিবাসী অঙ্গরাজ্যের স্বপ্ন পূরণে অবদান রাখছেন। ফলে অঙ্গরাজ্য তাঁদের বিমুখ করতে পারে না।
কেভিন ডি লিওন বলেন, অঙ্গরাজ্যের স্থানীয় সংস্থাগুলোকে ব্যবহার করে কেন্দ্রীয় সরকারের অভিবাসনবিরোধী কার্যক্রম বাস্তবায়ন করতে দেওয়া হবে না।
ট্রাম্প আগেই ঘোষণা দিয়ে রেখেছেন, তিনি অবৈধ অভিবাসী অপরাধীদের দ্রুত বিতাড়ন করবেন।
শুধু ক্যালিফোর্নিয়ায় প্রায় ২৩ লাখ অবৈধ অভিবাসী রয়েছেন বলে ধারণা করা হয়। তাদের মধ্যে হিস্পানিকদের সংখ্যা বেশি। নির্বাচনে এই অঙ্গরাজ্যে ট্রাম্প তেমন ভোট পাননি। এর আগে নিউইয়র্কের গভর্নর অ্যান্ড্রু কোমো এবং সিটি মেয়র বিল ডি ব্লাজিও ঘোষণা দিয়েছেন, কেন্দ্রীয় সরকারের অভিবাসী বিতাড়ন প্রক্রিয়ায় তাঁরা সহযোগিতা করবেন না।
ট্রাম্প মার্কিন প্রেসিডেন্ট নির্বাচিত হওয়ার পর থেকে অভিবাসীদের মধ্যে একধরনের উৎকণ্ঠা বিরাজ করছে।
যুক্তরাষ্ট্রের অভিবাসীবহুল অঙ্গরাজ্যগুলো সচল রাখতে অভিবাসী শ্রমিকদের বিকল্প নেই। এ কারণে ক্যালিফোর্নিয়া ও নিউইয়র্কসহ অভিবাসীবহুল অঙ্গরাজ্যগুলো অভিবাসী বিতাড়নের পদক্ষেপের বিরুদ্ধে সোচ্চার হচ্ছে।
অভিবাসীবহুল মিশিগানের ডেট্রয়েট নগর থেকে অভিবাসীদের নতুন পরিচয়পত্র দেওয়া হচ্ছে। নগরের পরিচয়পত্রের জন্য অভিবাসনের বৈধতা চাওয়া হচ্ছে না। এ ধরনের পরিচয়পত্র না থাকলে ব্যাংক হিসাব খোলা থেকে শুরু করে অনেক ঝক্কি পোহাতে হয় অবৈধ অভিবাসীদের।
ডেট্রয়েট নগরের মেয়র মাইক ডুগান বলেছেন, ডেট্রয়েট আইডি নামে পরিচিত এই পরিচয়পত্র ড্রাইভিং লাইসেন্সের বিকল্প নয়। নগরের এ পরিচয়পত্রের জন্য সংগ্রহ করা তথ্য নগরের কাছেই থাকবে।
