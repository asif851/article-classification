
যুক্তরাষ্ট্রগামী যাত্রীবাহী বিমানে জঙ্গি হামলার আশঙ্কায় নিরাপত্তা তল্লাশি জোরদার করার নির্দেশ দেওয়া হয়েছে। গতকাল বুধবার মার্কিন হোমল্যান্ড সিকিউরিটি বিভাগ হঠাত্ করেই এ সতর্কতামূলক নির্দেশনা জারি করে।
সুনির্দিষ্ট নয় এমন গোয়েন্দা তথ্যের বরাত দিয়ে বলা হয়েছে, যাত্রীবাহী বিমানে বিস্ফোরণের জন্য পাদুকা বোমা ব্যবহার করার আশঙ্কা করা হচ্ছে। যাত্রীবেশে জুতার মধ্যে বিস্ফোরক নিয়ে বিমানে ওঠার চেষ্টা করা হতে পারে বলে সতর্কবার্তায় বলা হয়েছে।
কোন বিমান পরিবহন সংস্থা বা কোন দেশ থেকে আসা ফ্লাইটে এমন চেষ্টা  করা হতে পারে, এ ব্যাপারে কোনো তথ্য সতর্কবার্তায় দেওয়া হয়নি।
২০০১ সালে হ্যারি রিড নামের একজন বিমানযাত্রী মায়ামিগামী ফ্লাইটে জুতার মধ্যে লুকিয়ে রাখা বিস্ফোরক ব্যবহারের চেষ্টা করলে আতঙ্ক ছড়িয়ে পড়ে। এর পর থেকে যুক্তরাষ্ট্রের বিমানবন্দরে যাত্রীদের জুতা খুলে তল্লাশি করা হয়। নতুন করে হোমল্যান্ড সিকিউরিটি বিভাগের সতর্কবার্তার পর যুক্তরাষ্ট্রগামী বিমান যাত্রীদের ডিপার্টিং বিমানবন্দরেও অতিরিক্ত তল্লাশিতে পড়তে হবে বলে মনে করা হচ্ছে।
গতকাল ইউরোপসহ অন্যান্য দেশ থেকে যুক্তরাষ্ট্রে আসা যাত্রীরা জানান, বিমানে ওঠার আগে তাঁদের দীর্ঘ তল্লাশিতে পড়তে হয়েছে। নতুন করে জারি করা এ সতর্কবার্তা ঠিক কত দিনের জন্য বলবত্ থাকবে, তা জানানো হয়নি। 
 
