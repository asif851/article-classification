
পাকিস্তানের বিশিষ্ট আইনজ্ঞ ও মানবাধিকার নেত্রী আসমা জাহাঙ্গীর তাঁর দেশের সংবিধানের ২১তম সংশোধনীকে পার্লামেন্টের ওপর আত্মঘাতী হামলার শামিল বলে আখ্যা দিয়েছেন। সুপ্রিম কোর্ট বার অ্যাসোসিয়েশনের সাবেক সভাপতি আসমা জাহাঙ্গীর বলেন, পাকিস্তানের রাজনীতিতে এর একটি বড় ধরনের প্রভাব পড়বে। খবর ডনের।গত শনিবার লাহোরের বিচার বিভাগীয় কমপ্লেক্সে গণমাধ্যমের সঙ্গে আলোচনার সময় ওই মন্তব্য করেন আসমা জাহাঙ্গীর।পাকিস্তানের পেশোয়ারের স্কুলে গত ১৬ ডিসেম্বরের ভয়াবহ জঙ্গি হামলার প্রেক্ষাপটে সন্ত্রাসবাদীদের বিচারে সামরিক আদালত গঠনের সিদ্ধান্ত হয়। এর জন্যই সংবিধানে ২১তম সংশোধনী আনা হয়। প্রথম দিকে সর্বদলীয় বৈঠকে রাজনৈতিক মতৈক্য হয়েছে বলে জানানো হলেও পরে এই সংশোধনী নিয়ে দলগুলোর মধ্যে বিতর্ক দেখা দেয়।আসমা জাহাঙ্গীর বলেন, এই সামরিক আদালতের বিষয়ে পার্লামেন্টের সদস্যদের চাপ দিয়ে বাধ্য করা হয়েছে। পার্লামেন্ট সদস্যরা এই সন্ত্রাসের নেপথ্যের কারণ সম্পর্কে প্রশ্ন তুলতে ব্যর্থ হয়েছেন। সন্ত্রাসবাদ নির্মূলে একটি যৌক্তিক পথের সন্ধান দিতেও ব্যর্থ হয়েছেন তাঁরা। আসমা জাহাঙ্গীর বলেন, সাবেক সামরিক একনায়ক পারভেজ মোশাররফও সামরিক আদালত প্রতিষ্ঠার চেষ্টা করে সুশীল সমাজের বিরোধিতায় শেষতক সফল হননি। একটি গণতান্ত্রিক সরকার নিজে থেকে পার্লামেন্টের ক্ষমতা সামরিক আদালতের হাতে ছেড়ে দেওয়ায় তিনি দুঃখ প্রকাশ করেন।এ-সংক্রান্ত নতুন আইনের বিরুদ্ধে সুপ্রিম কোর্টে যাওয়া সম্ভব কি না—এমন প্রশ্নের জবাবে আসমা জাহাঙ্গীর বলেন, ‘আইনের ওপর আক্রমণ করা পার্লামেন্টকে অবজ্ঞার শামিল হবে।’
