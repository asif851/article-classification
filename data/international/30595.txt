
জ্ঞান-বিজ্ঞানের পীঠস্থান হিসেবেই পরিচিত যুক্তরাষ্ট্র। শিল্পোন্নত ইতালিরও ইতিহাস-ঐতিহ্যসহ গর্ব করার বিষয় কম নেই। কিন্তু নিজের দেশের খোঁজখবর রাখার ব্যাপারে এ দুটি দেশেরই আমজনতার বেহাল অবস্থা। নতুন একটি জরিপের ফল বলছে সে কথাই। বিশেষ করে মার্কিনরা যেন তাদের বিষয়ে প্রচলিত ধারণাই আরেকবার প্রমাণ করল।জরিপের ফল অনুযায়ী, উন্নত দেশগুলোর আজকের জীবনযাত্রার কিছু মৌলিক বিষয়ে ইতালীয় ও মার্কিনরা সবচেয়ে পিছিয়ে। এসব বিষয়ের মধ্যে রয়েছে দেশে অভিবাসী বা মুসলিমদের সংখ্যা কত অথবা কিশোরীদের কত শতাংশ গর্ভবতী হয়ে পড়ছে—এসব প্রশ্ন। এ ক্ষেত্রে সুইডেন ও জার্মানির নাগরিকেরা সবচেয়ে ভালো অবস্থানে, যদিও কিছু বিষয়ে তারাও ভুল করে থাকে।১৪টি শিল্পসমৃদ্ধ দেশে চালানো এ জরিপের ফল গতকাল বুধবার প্রকাশ করা হয়েছে। জরিপটি পরিচালনা করেছে যুক্তরাজ্যের শীর্ষ বাজার গবেষণা প্রতিষ্ঠান ইপসস মোরি।জরিপের ফলাফলে দেখা যাচ্ছে, অভিবাসীদের সংখ্যা প্রশ্নে প্রতিটি দেশের নাগরিকেরাই বাড়িয়ে বলে থাকে। তবে যুক্তরাষ্ট্রের নাগরিকেরা এ ক্ষেত্রে বাস্তবতা থেকে খুব বেশি দূরে। বাস্তবে দেশটিতে বসবাসকারী মোট মানুষের মধ্যে অভিবাসীর সংখ্যা ১৩ শতাংশ। সেখানে জরিপে অংশগ্রহণকারীদের অনুমানের গড় ৩২ শতাংশ। এ বিষয়ে অতিমূল্যায়নে যুক্তরাষ্ট্রকে ছাড়িয়ে গেছে ইতালির মানুষ। দেশটির মোট জনসংখ্যার মাত্র ৭ শতাংশ অভিবাসী হলেও নাগরিকদের অনুমান তা ৩০ শতাংশ। কিশোরী বয়সে গর্ভধারণ করার বিষয়টি আরেকটা গুরুত্বপূর্ণ ইস্যু, যেখানে ১৪টি দেশের মানুষই হিসাবে ভুল করেছে। যুক্তরাষ্ট্রের লোকজন মনে করে, ১৫ থেকে ১৯ বছরের মেয়েদের ২৪ শতাংশই প্রতিবছর সন্তান জন্ম দেয়। বাস্তবে এটা ৩ শতাংশ। এমনকি সুইডেনের নাগরিকদের অপেক্ষাকৃত বেশি ধীশক্তিসম্পন্ন মনে করা হলেও তাদের মধ্যেও এ বিষয়ে বেশ ভ্রান্ত ধারণা রয়েছে। ইপসস সোশ্যাল রিসার্চ ইনস্টিটিউটের বৈশ্বিক পরিচালক ববি ডাফি বলেন, ‘আসলে লোকজন অঙ্কে খুব একটা ভালো নয়। বিশেষ করে তারা খুব বড় সংখ্যা বা খুব ছোট সংখ্যার কোনো বিষয়ে আন্দাজ করতে সমস্যায় পড়ে।’ধর্ম-পরিচয়ের ভিত্তিতে জনসংখ্যার হার অনুমানেও একই চিত্র দেখা গেছে। এ বিষয়ে বাড়িয়ে দেখার ক্ষেত্রে ফ্রান্সের মানুষ সবচেয়ে এগিয়ে। জরিপের ফল অনুযায়ী ফরাসিদের ধারণা, তাদের দেশের মুসলিম জনগোষ্ঠী মোট জনসংখ্যার ৩১ শতাংশ; বাস্তবে তা মাত্র ৮ শতাংশ। নিজ দেশে মুসলিমদের সংখ্যা নিয়ে ব্রিটিশ ও মার্কিনদের ধারণা, তাদের হার যথাক্রমে ২১ ও ১৫ শতাংশ। অথচ বাস্তবে তা মাত্র ৫ ও ১ শতাংশ। সূত্র: রয়টার্স।অজ্ঞতার সূচক১ম সুইডেন, ২য় জার্মানি, ৩য় জাপান, ৪র্থ স্পেন, ৫ম যুক্তরাজ্য, ৬ষ্ঠ অস্ট্রেলিয়া, ৭ম বেলজিয়াম, ৮ম কানাডা, ৯ম ফ্রান্স, ১০ম হাঙ্গেরি, ১১তম পোল্যান্ড, ১২তম দক্ষিণ কোরিয়া, ১৩তম যুক্তরাষ্ট্র, ১৪তম ইতালি
