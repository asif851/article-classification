
৬০ বছর বয়সে নতুন বাবার খোঁজ পাওয়ার কথা মোটেও ভাবেননি ক্যান্টারবারির আর্চবিশপ জাস্টিন ওয়েলবি। হঠাৎ জানলেন, এত দিন যাঁকে বাবা ডাকতেন, তিনি তাঁর আসল বাবা নন। তিনি যুক্তরাজ্যের সাবেক প্রধানমন্ত্রী উইনস্টন চার্চিলের একসময়ের ব্যক্তিগত সহকারী স্যার অ্যান্টনি মনটেগ ব্রাউনের ঔরসজাত ‘অবৈধ সন্তান’।গতকাল শুক্রবার ডেইলি টেলিগ্রাফ পত্রিকায় এই খবর প্রকাশিত হয়েছে। আর্চবিশপের পিতৃপরিচয় নিয়ে সন্দেহ প্রকাশ করে পত্রিকাটি। পরে ডিএনএ টেস্ট করে নতুন পরিচয় জানতে পারেন আর্চবিশপ। ১৯৫২ থেকে ১৯৬৫ সাল পর্যন্ত চার্চিলের সহকারী ছিলেন মনটেগ।নতুন এই পরিচয় জেনে ভেঙে পড়েননি আর্চবিশপ। জানান, এতে তাঁর কিছু আসে-যায় না।অ্যাঙ্গলিকান সম্প্রদায়ের সর্বোচ্চ নেতা আর্চবিশপের মাও এ খবরে বিস্মিত। তিনি স্বীকার করেছেন, গ্যাভিন ওয়েলবির সঙ্গে বিয়ের আগে তাঁর অ্যান্টনি মনটেগের সঙ্গে ঘনিষ্ঠ সম্পর্ক ছিল।
১৯৭৭ সালে গ্যাভিন ওয়েলবি মারা যান। আর আর্চবিশপের আসল বাবা মনটেগ ২০১৩ সালে মারা যান।
