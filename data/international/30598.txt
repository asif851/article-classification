
বিশ্বে বেশ কয়েকটি প্রজাতির পাখিখেকো মাছ আছে। এরা পানিতে নামা কিংবা কোনো জলাশয়ের কিনারে বসে থাকা ছোট পাখি শিকার করে। কিন্তু বিজ্ঞানীরা এই প্রথম দেখেছেন, আফ্রিকার টাইগার ফিশ নামে স্বাদু পানির মাছ পানিঘেঁষে উড়ে যাওয়া পাখিও শিকার করে। গবেষকেরা দেখেছেন, টাইগার ফিশ পানি থেকে শূন্যে লাফিয়ে উঠে পাখি ধরে খায়। এই মাছগুলোর ছুরির মতো লম্বা আর ধারালো দাঁত আছে।দক্ষিণ আফ্রিকার লিমপোপো প্রদেশের একটি কৃত্রিম হ্রদে টাইগার ফিশের উড্ডীন পাখি শিকারের ভিডিও দৃশ্য ধারণ করেছেন একদল গবেষক। দক্ষিণ আফ্রিকার নর্থ ওয়েস্ট ইউনিভার্সিটির ওই গবেষক দলের গবেষণা প্রতিবেদন ফিশ বায়োলজি সাময়িকীতে প্রকাশ করা হয়েছে। প্রতিবেদনের অন্যতম লেখক নিকো স্মিট বলেন, টাইগার ফিশ আফ্রিকার স্বাদু পানির মাছের সবচেয়ে বিস্ময়কর প্রজাতির একটি। এরা দেখতেও ভারি সুন্দর। এদের লেজ হয় গাঢ় লাল। টাইগার ফিশ সাধারণত ভোরে ও সন্ধ্যায় অন্য ছোট মাছ শিকার করে। আর দিনের বেলায় গভীর পানিতে গিয়ে বিশ্রাম নেয়। তবে গ্রীষ্মের সকালে এরা অন্য রকম আচরণ করে। এ সময় প্রায়ই লাফ দিয়ে পানির অনেক ওপরে ওঠে। কখনো কখনো পানির ওপর দিয়ে উড়ে চলা পাখিদের খপ করে কামড়ে ধরে।টাইগার ফিশের এমন অদ্ভুত আচরণ দেখে গবেষকেরা ‘যারপরনাই বিস্মিত’ বলে জানান স্মিট। তিনি বলেন, পানিতে নামা বা জলাশয়ের কিনারে বসা পাখিদের শিকার করে, এমন অনেক প্রজাতির মাছের কথা আমরা এত দিন জেনে এসেছি। এই প্রথম দেখা মিলল উড়ন্ত পাখি শিকার করা বিরল প্রজাতির টাইগার ফিশের। বিবিসি।
