
জুয়াই বলা যায়। নির্বাচনের কোনো প্রয়োজন ছিল না। কিন্তু প্রধানমন্ত্রী থেরেসা মে ব্রেক্সিট বাস্তবায়নে নিজের ক্ষমতা আরও নিরঙ্কুশ করতে হুট করে মধ্যবর্তী নির্বাচন দিয়েছেন। আত্মবিশ্বাস ছিল। কিন্তু নির্বাচনের ফলাফলের প্রবণতা বলছে, থেরেসা মে সম্ভবত ভুলই করেছেন। জুয়ায় হেরে যেতে পারেন তিনি।
যুক্তরাজ্যের সাধারণ নির্বাচনে ক্ষমতাসীন থেরেসা মের কনজারভেটিভ পার্টি একক সংখ্যাগরিষ্ঠতা পাচ্ছে না বলে পূর্বাভাস দেওয়া হচ্ছে। একক সংখ্যাগরিষ্ঠতা না পেলেও তারা বৃহত্তম দল হবে।
বার্তা সংস্থা রয়টার্সের খবরে জানানো হয়, এখন পর্যন্ত ৬১৬টি আসনের ফল জানা গেছে। প্রাপ্ত ফলাফল অনুযায়ী, কনজারভেটিভ পার্টি পেয়েছে ২৯৯ আসন। লেবার পার্টি পেয়েছে ২৫২ আসন। এসএনপি ৩৪ আসন। লিব ডেম পেয়েছে ১০ আসন। অন্যান্য দল পেয়েছে ২১ আসন।
ব্রিটিশ পার্লামেন্টের নিম্ন কক্ষ হাউস অব কমনসের মোট আসন ৬৫০টি। কোনো দল এককভাবে ৩২৬টি আসন পেলেই মিলবে সংখ্যাগরিষ্ঠতা।
২০১৫ সালে ডেভিড ক্যামেরনের নেতৃত্বে কনজারভেটিভ পার্টি ৩৩০টি আসন পেয়ে এককভাবে ক্ষমতায় ফেরে। আর বিরোধী দল লেবার পার্টি পায় ২২৯টি আসন।
গতবারের ঘটনার পুনরাবৃত্তি অনুযায়ী একক সংখ্যাগরিষ্ঠতা না পেলে থেরেসা মেকে জোট করে সরকার গঠন করতে হবে।
বার্তা সংস্থা রয়টার্স বলছে, কনজারভেটিভ পার্টি সংখ্যাগরিষ্ঠতা হারাতে যাচ্ছে।
বিবিসি অনলাইনের প্রতিবেদনে বলা হচ্ছে, একক সংখ্যাগরিষ্ঠতা অর্জনের ক্ষেত্রে কিছুটা ঘাটতির মুখে পড়তে পারে কনজারভেটিভ পার্টি। তারা ৩১৮টি আসন পেতে পারে।
স্থানীয় সময় গতকাল বৃহস্পতিবার সকাল ৭টা থেকে রাত ১০টা পর্যন্ত ভোট নেওয়া হয়। ভোটার ছিলেন প্রায় ৪ কোটি ৯ লাখ।
ব্রিটিশ পার্লামেন্টের নিম্ন কক্ষ হাউস অব কমনসের মোট ৬৫০ আসনের বিপরীতে এবার মোট ৬৮টি দল ও ১৯১ জন স্বতন্ত্র প্রার্থীসহ ২ হাজার ৩০৪ জন প্রার্থী প্রতিদ্বন্দ্বিতা করেন। এর মধ্যে ইংল্যান্ডে ৫৩৩, স্কটল্যান্ডে ৫৯, ওয়েলসে ৪০ এবং নর্দান আয়ারল্যান্ডে ১৮টি আসন রয়েছে। সব আসনে একযোগে ভোট নেওয়া হয়।
২০১৬ সালের জুনে ইউরোপীয় ইউনিয়নে (ইইউ) যুক্তরাজ্যের থাকা না-থাকা নিয়ে গণভোট হয়। এতে তৎকালীন প্রধানমন্ত্রী ডেভিড ক্যামেরন ইইউতে থাকার পক্ষে ছিলেন। জনগণ বিচ্ছেদের পক্ষে রায় দিলে ক্যামেরন পরাজয় মেনে পদত্যাগ করেন। পরে থেরেসা মে প্রধানমন্ত্রী হন।
