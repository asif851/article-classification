
কিউবা সফররত বিশ্বের ক্যাথলিক খ্রিষ্টান সম্প্রদায়ের ধর্মগুরু পোপ ফ্রান্সিস দেশটির বিপ্লবী নেতা ফিদেল কাস্ত্রোর সঙ্গে দেখা করেছেন। মতাদর্শের ভিত্তিতে একেবারে ভিন্ন পথের এ দুই ব্যক্তিত্ব গত রোববার সাক্ষাৎ করেন। এর আগে রাজধানী হাভানায় লাখো ভক্তের উপস্থিতিতে প্রার্থনায় অংশ নেন পোপ। খবর গার্ডিয়ানের।ফ্রান্সিস-ফিদেলের এই সাক্ষাতের স্থায়িত্ব ছিল আধা ঘণ্টা। রোমান ক্যাথলিক গির্জার সদর দপ্তর ভ্যাটিকান কর্তৃপক্ষের এক বিবৃতিতে বলা হয়, বৈঠকটি ছিল ‘অনানুষ্ঠানিক’ ও ‘বন্ধুত্বপূর্ণ’।কমিউনিস্ট শাসিত দ্বীপরাষ্ট্র কিউবায় পোপ ফ্রান্সিসের এটিই প্রথম সফর। কিউবা সফর শেষ করেই তিনি যাবেন যুক্তরাষ্ট্রের। পাঁচ দশকের বেশি সময় পর সম্প্রতি দুই বৈরী প্রতিবেশী কিউবা ও যুক্তরাষ্ট্র কূটনৈতিক সম্পর্ক পুনঃস্থাপন করেছে। এর পরপরই পোপ কিউবা সফরে গেলেন। দুই দেশের সম্পর্ক উন্নয়নের এ ঐতিহাসিক প্রক্রিয়ায় পোপের একটি গুরুত্বপূর্ণ ভূমিকা ছিল বলে মনে করা হয়।ভ্যাটিকানের মুখপাত্র ফাদার ফেদেরিকো লোমবারদি বলেন, হাভানায় ফিদেল কাস্ত্রোর বাসভবনে হওয়া ওই বৈঠকে পোপ ও কাস্ত্রো পরস্পরকে বই উপহার দেন। পোপের দেওয়া তিনটি বইয়ের মধ্যে আছে জলবায়ু পরিবর্তন নিয়ে পোপের লেখা, ইতালীয় পাদ্রি আলসান্দ্রো প্রোনজাতো এবং স্পেনের ধর্মযাজক আরমান্দো লরেন্টার লেখা বই। এর পাশাপাশি ধর্ম ও হাস্যরসের একটি বইও দেন পোপ।কাস্ত্রো পোপকে দেন তাঁর নিজের ধর্মচিন্তা নিয়ে ব্রাজিলের পাদ্রি ফ্রেই বেতোকে দেওয়া সাক্ষাৎকারের বই।ভ্যাটিকান সূত্র জানায়, দুজনের মধ্যে আলোচ্য বিষয় ছিল মানবতা ও এর সমস্যা এবং বিশ্ব পরিবেশের পরিস্থিতি। সাক্ষাতের সময় কাস্ত্রোর স্ত্রী, নাতি-নাতনি, ভাই কিউবার প্রেসিডেন্ট রাউল কাস্ত্রোসহ ১০-১২ জন উপস্থিত ছিলেন।কাস্ত্রোর সঙ্গে সাক্ষাতের আগে পোপ ফ্রান্সিস হাভানার রেভল্যুশন স্কয়ারে প্রার্থনা ছাড়াও ধর্মীয় বক্তব্য দেন। পোপ এ সময় বলেন, ‘মানুষের সেবা করতে গেলে কেবল তত্ত্ব চর্চা করলে চলে না। আমরা কেবল আমাদের তত্ত্ব তুলে ধরি না। আমরা মানুষের সেবা করি।’
