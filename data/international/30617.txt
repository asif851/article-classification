
ভারতীয় চলচ্চিত্রের ওপর আরোপ করা নিষেধাজ্ঞা তুলে নিতে সম্মত হয়েছে পাকিস্তানের অধিকাংশ সিনেমা হল কর্তৃপক্ষ। আজ রোববার বিবিসি অনলাইনের প্রতিবেদনে এই তথ্য জানানো হয়।
গত সেপ্টেম্বরে কাশ্মীর নিয়ে দুই দেশের সম্পর্কের অবনতি হলে বলিউডের চলচ্চিত্রের ওপর নিষেধাজ্ঞা দেয় পাকিস্তানের অধিকাংশ হল মালিক।  এর আগে ভারতীয় কিছু চলচ্চিত্র নির্মাতা পাকিস্তানি তারকাদের বলিউডে কাজ করার ওপর নিষেধাজ্ঞা দেন। পাল্টা ব্যবস্থা হিসেবে পাকিস্তানে বলিউডের সিনেমার ওপর নিষেধাজ্ঞা আরোপ করা হয়।
পাকিস্তানে বলিউডের চলচ্চিত্র বেশ জনপ্রিয়।
বলিউডের চলচ্চিত্রের প্রদর্শনী বন্ধ করে দেওয়ায় পাকিস্তানি পরিবেশক ও হল মালিকেরা ব্যবসায়িকভাবে ক্ষতিগ্রস্ত হয়েছেন বলে খবর পাওয়া গেছে।
এখন পাকিস্তানের চলচ্চিত্র পরিবেশক ও হল মালিকেরা বলছেন, তাঁরা সোমবার থেকে তাঁদের দেশে ফের ভারতীয় চলচ্চিত্র দেখানো শুরু করবেন।
ভারত ও পাকিস্তানের মধ্যকার তিক্ত সম্পর্কের প্রভাব এর আগেও দেশ দুটির সংস্কৃতিজগতে পড়তে দেখা গেছে।
আরও পড়ুন:পাকিস্তানে ভারতীয় সিনেমা বন্ধ
