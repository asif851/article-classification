
রাস্তায় ডিম ভাজবেন না। যদি ভাজতেই হয়, কড়াই বা অন্য কোনো পাত্র ব্যবহার করুন। কাজ শেষে আবর্জনা ও ডিমের অবশিষ্টাংশ যথাস্থানে (ময়লা ফেলার পাত্রে) ফেলুন। পর্যটকদের প্রতি এমনই অনুরোধ জানিয়েছেন বিশ্বের রেকর্ড উচ্চ তাপমাত্রার স্থান যুক্তরাষ্ট্রের ডেথ ভ্যালি ন্যাশনাল পার্ক কর্তৃপক্ষ।আজ বুধবার ডেথ ভ্যালি ন্যাশনাল পার্কটি বিশ্বের সর্বোচ্চ তাপমাত্রার (৫৭ ডিগ্রি সেলসিয়াস) স্থান অর্জনের স্বীকৃতিপ্রাপ্তির শতবর্ষ উদ্যাপন করবে। এর আগ মুহূর্তে পার্কটির কর্তৃপক্ষ রাস্তায় ডিম না ভাজার এই অনুরোধ জানাল। দর্শনার্থীদের হাত থেকে পার্কের সৌন্দর্য রক্ষায় ও একে পরিচ্ছন্ন রাখতেই তাঁরা এই পদক্ষেপ নিয়েছে।যুক্তরাষ্ট্রের ক্যালিফোর্নিয়া ও নেভাডার মাঝামাঝি অবস্থিত ডেথ ভ্যালি ন্যশনাল পার্কটি সমুদ্রপৃষ্ঠের উচ্চতা থেকে ৮৬ মিটার নিচে অবস্থিত। এটি উত্তর আমেরিকার সবচেয়ে নিচু ও শুকনো অঞ্চল। আর এখানকার তাপমাত্রা বিশ্বের সর্বোচ্চ হিসেবে ইতিমধ্যে স্বীকৃতি পেয়েছে।প্রতিদিন প্রায় কয়েক হাজার দর্শনার্থী পার্কে বেড়াতে আসেন। তাঁরা তাপমাত্রা পরখ করতে রোদে ডিম ভাজেন। সম্প্রতি দেখা যাচ্ছে, রাস্তায় ডিম ভাজার কারণে পরিবেশ নোংরা হয়ে উঠছে। একই সঙ্গে যত্রতত্র ফেলা ডিমের খোসাসহ অবশিষ্টাংশ পরিষ্কার করতে পার্কটির কর্মচারীদের নাভিশ্বাস। এ সমস্যা দূর করতে পার্ক কর্তৃপক্ষ রাস্তায় ডিম না ভেজে কড়াই বা পাত্র ব্যবহার করার পরামর্শ দিচ্ছে। কীভাবে পার্কে রোদে কড়াইতে ডিম ভাজতে হবে, তার একটি ভিডিওচিত্রও পোস্ট করা হয়েছে পার্কের ফেসবুক পেজে। আর একই সঙ্গে নির্দেশ দেওয়া হয়েছে, ডিমের আবর্জনা নির্দিষ্ট স্থানে ফেলতে হবে। টেলিগ্রাফ।
