
তামাকজাত পণ্যের ওপর উচ্চহারে কর আরোপ, এ জাতীয় পণ্যের বিজ্ঞাপন বন্ধ, প্রকাশ্য স্থানে ধূমপান নিষিদ্ধ—এমন নানা পদক্ষেপের মাধ্যমে সারা বিশ্বে কোটি কোটি মানুষের অকাল মৃত্যু রোধ করা সম্ভব। সোমবার বিশ্ব স্বাস্থ্য সংস্থার (ডব্লিউএইচও) প্রকাশ করা নতুন একটি গবেষণায় এ কথা বলা হয়েছে।
গবেষণায় দেখা গেছে, ইতিমধ্যে বিভিন্ন দেশ ধূমপানবিরোধী এসব পদক্ষেপ বাস্তবায়ন করে সফলতা পেয়েছে। গবেষক দলের প্রধান ও ওয়াশিংটনের জর্জটাউন ইউনিভার্সিটি মেডিকেল সেন্টারের অধ্যাপক ডেভিড লেভি ডব্লিউএইচও-এর মাসিক বুলেটিনে লিখেছেন, ‘এভাবে সফলতা আসতে থাকলে...এবং এসব পদক্ষেপ বিশ্বব্যাপী বিস্তৃত হলে কোটি কোটি মানুষের ধূমপানজনিত মৃত্যু রোধ করা সম্ভব হবে।’ তিনি আরও বলেন, এসব পদক্ষেপ গ্রহণের মাধ্যমে চিকিৎসা খরচ কমানো ও নবজাতকের জন্মগত ওজন বাড়ানোও সম্ভব।
গবেষণায় উল্লেখ করা হয়, পাকিস্তান, আর্জেন্টিনা ও ইতালিসহ বিশ্বের ৪১টি দেশে বিভিন্ন তামাকবিরোধী পদক্ষেপ করে দেড় কোটি মানুষকে ইতিমধ্যে ধূমপান থেকে বিরত রাখা গেছে। এর ফলে ২০৫০ সাল নাগাদ এসব দেশে ৭৪ লাখ মানুষের ধূমপানজনিত মৃত্যু রোধ করা সম্ভব হবে। রয়টার্স।
