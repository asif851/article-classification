
উত্তর ভারতের হিমাচল প্রদেশে গতকাল বৃহস্পতিবার তীর্থযাত্রীদের বহনকারী একটি বাস পাহাড়ের খাদে পড়ে ১০ জন নিহত হয়েছে। নিহত ব্যক্তিদের সবাই তীর্থযাত্রী ছিলেন।
হিমাচল প্রদেশের সংবাদমাধ্যমের খবরে বলা হয়, বাসটি পাঞ্জাবের অমৃতসর থেকে ৫৫ জন তীর্থযাত্রী নিয়ে হিমাচল প্রদেশের তীর্থস্থান জ্বালামুখী যাচ্ছিল। হিমাচল প্রদেশের জেলা শহর কাংরার কাছে ধালিয়ারায় বাসটি দুর্ঘটনায় পড়ে। পাহাড়ের বাঁক ঘোরার সময় সামনে পড়া একটি ট্যাক্সিকে বাঁচাতে গিয়ে বাসচালক নিয়ন্ত্রণ হারান। এতে বাসটি পাহাড়ের খাদে পড়ে যায়।
কাংরার পুলিশ সুপার সঞ্জীব গান্ধী জানিয়েছেন, দুর্ঘটনায় ১০ জন নিহত ও ৩০ জন আহত হয়েছেন। আহত ব্যক্তিদের দেহরা ও টান্ডা সরকারি হাসপাতালে ভর্তি করা হয়েছে।
দুর্ঘটনায় নিহত ব্যক্তিদের প্রতি গভীর শোক প্রকাশ করেছেন হিমাচল প্রদেশের মুখ্যমন্ত্রী বীরেন্দ্র সিং। নিহত ব্যক্তিদের পরিবারগুলোকে প্রয়োজনীয় সাহায্যের আশ্বাস দিয়েছেন তিনি।
