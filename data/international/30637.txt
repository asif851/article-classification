
ভারতের মুম্বাইয়ের অদূরে আন্ধেরি এলাকার তরুণী শ্রেয়া নায়েক (১৯)। গত সপ্তাহে কলেজের একটি প্রজেক্টের কাজ সেরে সন্ধ্যা সাড়ে ছয়টার দিকে বাসায় ফিরছিলেন তিনি। এমন সময় লক্ষ্য করেন, হোটেল পরিচারকের পোশাক পড়া এক ব্যক্তি নোংরা দৃষ্টিতে তাঁর দিকে তাকাচ্ছেন। একটু পরেই ওই ব্যক্তি এগিয়ে গিয়ে তাঁর গায়ে হাত দেয়। এতে অন্য মেয়েদের মতো ভয়ে কুঁকড়ে যাননি তিনি। বরং শার্টের কলার ধরে ওই ব্যক্তিকে বেদম পিটিয়ে পুলিশের হাতে তুলে দেন শ্রেয়া। নিজের ছাত্রীর এই সাহসী কাণ্ডে যারপর নাই আনন্দিত বলিউড তারকা অক্ষয় কুমার। লন্ডনে শুটিং শেষে দেশে ফিরেই এই বলিউড তারকা শ্রেয়াকে অভিনন্দন জানাতে যাবেন বলে জানা গেছে। খবর এনডিটিভি অনলাইনের।
ভারতে নির্ভয়া কাণ্ডের পর নারীদের আত্মরক্ষার জন্য আদিত্য থ্যাকারের সঙ্গে যৌথভাবে ওমেনস সেলফ ডিফেন্স সেন্টার (ডব্লিউএসডিসি) নামে একটি মার্শাল আর্ট প্রশিক্ষণ কেন্দ্র খোলেন অক্ষয় কুমার। এই প্রশিক্ষণ কেন্দ্রেই বোনের সঙ্গে মার্শাল আর্ট শেখেন শ্রেয়া নায়েক।শ্রেয়া নায়েক বলেন, ‘বাসায় পৌঁছানোর ৩০ সেকেন্ড আগের দূরত্বে ছিলেন তিনি। এমন সময় ওই ব্যক্তি এগিয়ে এসে আমার গায়ে হাত দেয়। এক হাত দিয়ে তাঁকে পিটুনি দেওয়া শুরু করি, আরেক হাতে মোবাইলে মাকে এখানে ডাকার চেষ্টা করি। এ সময় ওই ব্যক্তি আমার মোবাইল ফোনটিও ছিনিয়ে নেওয়ার চেষ্টা করছিল। আমি তাঁর চুল টেনে ধরে বিশেষ কৌশলে পেটানো শুরু করি। এটা আমি ডব্লিউএসডিসি প্রশিক্ষণ কেন্দ্রে শিখেছিলাম। মার খেয়ে ওই ব্যক্তি অনুনয় করে বলছিল, ‘শুধু তো হাতই দিয়েছি, আর তো কিছু করিনি...’। এ কথা শোনার পর তাঁর শার্টের কলার চেপে ধরে রাস্তার ওপর তাঁকে আছাড় মারি। এ সময় স্থানীয় কয়েকজন ব্যক্তি আমাকে সাহায্য করে। একজন পুলিশকেও খবর দেয়। ১০ থেকে ১৫ মিনিটের মধ্যে পুলিশ এসে ওই ব্যক্তিকে আটক করে নিয়ে যায়।’ঘটনার সত্যতা নিশ্চিত করে ডি এন নগর থানার জ্যেষ্ঠ কর্মকর্তা নালাওদে বলেন, ওই ব্যক্তি স্থানীয় একটি রেস্তোরাঁয় কাজ করেন। তাঁর বিরুদ্ধে ওই তরুণীকে হেনস্তা করার অভিযোগ আনা হয়েছে। মামলা নিয়ে ওই ব্যক্তিকে গ্রেপ্তার করা হয়েছে। শিগগির তাঁকে আদালতে নেওয়া হবে।শ্রেয়া নায়েক বলেন, ‘আমি বরাবরই একজন অপ্রতিবাদী মেয়ে ছিলাম। কেউ আমার গায়ে হাত দিলে অভিযোগ করার সাহসও আমার ছিল না। কিন্তু ডব্লিউএসডিসি প্রশিক্ষণ কেন্দ্রে আমাদের আত্মরক্ষার বেশ কিছু কৌশল শেখানো হয়েছে। এটাই মূলত আমার আত্মবিশ্বাস বাড়িয়ে তুলেছে। অক্ষয় স্যারের কাছে আমি কৃতজ্ঞ যে, তিনি আমাদের এভাবে উৎসাহ দিচ্ছেন। প্রথমে আমার বাবা-মা পুলিশের কাছে অভিযোগ দেওয়ার ব্যাপারে বারণ করেছিলেন। কিন্তু আমি করেছি। আমি চাই প্রত্যেকটি নারী আত্মরক্ষার কৌশল শিখে নিজেদের রক্ষা করুক।’প্রতিবেদনে বলা হয়েছে, অক্ষয় কুমার শ্রেয়ার সাহসী ভূমিকায় যারপর নাই আনন্দিত। তিনি এখন লন্ডনে শুটিংয়ে আছেন। দেশে ফিরেই শ্রেয়াকে অভিনন্দন জানাতে যাবেন এই বলিউড তারকা।
