
রাশিয়ার সেনাসদস্যবাহী একটি বিমান আজ সোমবার ভোরে দুর্ঘটনায় পড়ে। দুর্ঘটনাকবলিত বিমানটির ৩৯ আরোহীর সবাই বেঁচে আছেন। তবে এর মধ্যে ১৬ জন গুরুতর আহত হয়েছেন। দেশটির প্রতিরক্ষা মন্ত্রণালয় এ কথা জানিয়েছে। রাশিয়ার সংবাদ সংস্থাগুলোর বরাত দিয়ে এএফপি এ খবর জানিয়েছে।
ইলুৎসিন-১৮ নামের বিমানটিতে ৩২ যাত্রী ও সাতজন ক্রু ছিলেন। বিমানটি মস্কোর স্থানীয় সময় ভোর পৌনে পাঁচটার দিকে সাইবেরিয়ার পূর্বাঞ্চলের সাখা এলাকায় জরুরি অবতরণ করে।
প্রতিরক্ষা মন্ত্রণালয়ের বরাত দিয়ে আরআইএ নভোস্তি সংস্থা জানিয়েছে, আরোহীদের সবাই বেঁচে আছেন। ১৬ জন গুরুতর আহত হয়েছেন। আরোহীদের মধ্যে কমপক্ষে ২০ জনকে হাসপাতালে ভর্তি করা হয়েছে।
তবে তাৎক্ষণিকভাবে এটি স্পষ্ট নয় যে বিমানটি সশস্ত্রবাহিনীর কি না।
প্রতিরক্ষা মন্ত্রণালয়ের একটি সূত্র ইন্টারফ্যাক্সকে জানিয়েছে, বিমানটি বিপদের মুখে পড়ার কোনো সংকেত দেয়নি। এটি চরম খারাপ আবহাওয়ার মধ্যে চলেছে। সে সময় বিমান বরফের দ্বারা ক্ষতিগ্রস্ত হয়ে থাকতে পারে।
