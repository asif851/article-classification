
মধ্য এশিয়ার দেশ উজবেকিস্তানের প্রেসিডেন্ট স্বৈরশাসক ইসলাম কারিমভ (৭৮) মারা গেছেন। গতকাল শুক্রবার স্ট্রোকে আক্রান্ত হয়ে তিনি মারা যান বলে দেশটির কর্তৃপক্ষ ও তাঁর পরিবারের পক্ষ থেকে জানানো হয়েছে।ইসলাম কারিমভ কোনো উত্তরসূরি নির্বাচন করে না যাওয়ায় দেশটির দায়িত্ব কার ওপর অর্পিত হবে, তা নিয়ে জল্পনা-কল্পনা শুরু হয়েছে। এ নিয়ে মতানৈক্য হলে দেশটিতে সংঘাত দেখা দিতে পারে বলে আশঙ্কা করা হচ্ছে।কারিমভের মৃত্যুর বিষয়টি নিয়ে গতকাল বেশ কয়েক ঘণ্টা ধরে সংশয় ছিল। তাঁর মৃত্যুর খবর ছড়িয়ে পড়লেও সরকার আনুষ্ঠানিকভাবে কিছু জানাচ্ছিল না। একপর্যায়ে সরকারি বিবৃতির বরাত দিয়ে রাষ্ট্রীয় টেলিভিশনের উপস্থাপক ঘোষণা করেন, ‘প্রিয় দেশবাসী, আমরা অত্যন্ত দুঃখের সঙ্গে ঘোষণা করছি, আমাদের প্রিয় প্রেসিডেন্ট আর নেই।’আর বাবার মৃত্যুর খবর দিয়ে কারিমভের ছোট মেয়ে লোলা ফেসবুকে লেখেন, ‘তিনি আমাদের ছেড়ে গেছেন, আমি এটা কিছুতেই বিশ্বাস করতে পারছি না।’তিন দিনের রাষ্ট্রীয় শোক ঘোষণা করে কর্তৃপক্ষ জানিয়েছে, আজ শনিবার কারিমভের নিজের শহর সমরখন্দে তাঁর অন্ত্যেষ্টিক্রিয়া সম্পন্ন হবে।ইসলাম কারিমভ গত শনিবার থেকে হাসপাতালে ভর্তি ছিলেন। তিনি উজবেকিস্তানের ক্ষমতায় আসেন ১৯৮৯ সালে। প্রথমে স্থানীয় কমিউনিস্ট পার্টির প্রধান হিসেবে এবং পরে ১৯৯১ সাল থেকে নব্য স্বাধীন উজবেকিস্তানের প্রেসিডেন্ট হিসেবে একনায়কের মতোই দেশ শাসন করছিলেন তিনি। পশ্চিমা সরকার ও মানবাধিকার সংগঠনগুলো প্রায়ই তাঁর সমালোচনায় মুখর হয়েছে।
উজবেকিস্তানের কূটনৈতিক কয়েকটি সূত্র জানায়, কারিমভ কোনো উত্তরসূরি নির্বাচন করে না যাওয়ায় দেশটির দায়িত্ব কার ওপর অর্পিত হবে, তা নিয়ে জল্পনা-কল্পনা শুরু হয়েছে।
