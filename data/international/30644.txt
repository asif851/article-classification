
মিসরের অন্তর্বর্তী সরকার নতুন করে সংবিধান সংশোধনের কাজ শুরু করেছে। অন্তর্বর্তী প্রেসিডেন্ট আদলি মানসুরের গঠিত ১০ সদস্যের কমিটি গতকাল রোববার এ কাজ শুরু করেছে এবং ৩০ দিনের মধ্যে সুপারিশমালা তৈরি করবে। এই সংবিধান সংশোধনী নতুন পার্লামেন্ট ও প্রেসিডেন্ট নির্বাচনের পথ প্রশস্ত করবে। মিসরের আগের সংবিধানটি প্রণয়ন করেছিল ক্ষমতাচ্যুত প্রেসিডেন্ট মোহাম্মদ মুরসির সরকার। ২০১২ সালের ডিসেম্বরে অনুমোদিত ওই সংবিধান নিয়ে বিতর্কের ঝড় ওঠে। মুরসিবিরোধীদের অভিযোগ, ওই সংবিধানে অতিরিক্ত মাত্রায় ইসলামিকরণ হয়েছে। এতে দেশের মানুষের বাক ও ধর্মীয় স্বাধীনতা রক্ষা হয়নি। ৩ জুলাই সেনাবাহিনী অভ্যুত্থানের মাধ্যমে মুরসিকে ক্ষমতাচ্যুত করার পাশাপাশি ওই সংবিধান স্থগিত করে। আদলি মানসুর গত শনিবার এক ডিক্রি জারির মাধ্যমে সংবিধান সংশোধনের জন্য কমিটি গঠন করেন। কমিটির সদস্যদের মধ্যে চারজন বিশ্ববিদ্যালয়ের শিক্ষক এবং ছয়জন বিচারক। এই কমিটির সুপারিশমালা পাঠানো হবে ৫০ সদস্যের আরেকটি কমিটির কাছে। সেই কমিটিতে থাকবেন দেশের ধর্মীয় নেতা, রাজনীতিক, শ্রমিক সংগঠনের সদস্য এবং সেনা কর্মকর্তারা। দ্বিতীয় এই কমিটির প্রতি পাঁচজনের একজন হবেন রাজপথের বিপ্লবে অংশ নেওয়া তরুণ এবং নারী। এই কমিটি প্রথম কমিটির সুপারিশমালা পর্যালোচনা করে দেখতে ৬০ দিন সময় পাবে। এরপর অন্তর্বর্তী প্রেসিডেন্ট মানসুরকে ৩০ দিনের মধ্যে সংবিধান সংশোধনীর ওপরে গণভোট আহ্বান করতে হবে। এরপর হবে পার্লামেন্ট ও প্রেসিডেন্ট নির্বাচন। ক্ষমতাচ্যুত মুরসির সংগঠন মুসলিম ব্রাদারহুড সংবিধান সংশোধনের পদক্ষেপের নিন্দা জানিয়েছে। মুরসিকে ক্ষমতাচ্যুত করার প্রতিবাদে তাঁর সমর্থকেরা বিক্ষোভ অব্যাহত রেখেছেন। সংলাপের আহ্বান প্রত্যাখ্যান: অন্তর্বর্তী প্রধানমন্ত্রী হাজেম আল-বেবলাউয়ি তাঁর প্রথম টেলিভিশন ভাষণে শনিবার বলেন, ‘দেশ যেখানে বিভক্ত, সেখানে আমরা নতুন সংবিধান লিখতে পারি না। আমাদের সবাইকে আবার ঐক্যবদ্ধ হতে হবে।’ বিভেদ ভুলে দেশের সবাই একটি জাতীয় সংলাপে অংশ নেবে বলে তিনি আশা প্রকাশ করেন। তবে মুসলিম ব্রাদারহুড বেবলাউয়ির এই আহ্বান প্রত্যাখ্যান করেছে। সংলাপের বিষয়ে বেবলাউয়ির বক্তব্যের জবাবে ব্রাদারহুডের মুখপাত্র গেহাদ আল-হাদ্দাদ বলেন, ‘অভ্যুত্থানবিরোধী বিক্ষোভকারীদের দিকে যেখানে বন্দুকের নল তাক করে রাখা হচ্ছে, সেখানে কোনো সংলাপ হতে পারে না।’ এএফপি ও রয়টার্স।
