
রাইফেল নিয়ে শিকারে বেরিয়েছিলেন ষাটোর্ধ্ব এক ফরাসি। সঙ্গে পোষা কুকুর। বনে-জঙ্গলে ঘুরবেন, পশু-পাখি মারবেন—কত শত চিন্তা মনে! কিন্তু ঘটল উল্টোটা। সঙ্গে থাকা কুকুরটির গুলিতেই আহত হলেন ভদ্রলোক।
ঘটনাটি ঘটেছে গত সোমবার ফ্রান্সের দক্ষিণ-পশ্চিমাঞ্চলের বাস্ক কান্ট্রির একটি ছোট শহরের কাছে। খবরটি দিয়েছে বার্তা সংস্থা এএফপি।
মেসপ্লেডের মেয়র রেগিস ক্যাসারোম সংবাদ সংস্থাকে জানান, ‘একটি গাছের সঙ্গে রাইফেলটি হেলানো অবস্থায় রেখে একটি বনমোরগ আনতে যাচ্ছিলেন শিকারি। এর পরই গুলিবিদ্ধ হন তিনি।’
পুলিশের ধারণা, ধাক্কা দিয়ে রাইফেলটি ফেলে দেওয়ার পর কুকুরটি ট্রিগারে পা রেখে গুলি করতে সমর্থ হয়। এতে ৬১ বছর বয়সী ওই শিকারি হাতে ও আঙুলে গুলিবিদ্ধ হন। ঘটনার পর স্থানীয় একটি হাসপাতাল থেকে চিকিৎসা নিয়েছেন তিনি।
