
ভারতের আসন্ন লোকসভা নির্বাচনে এবারও বিভিন্ন নেতা-মন্ত্রীর অন্তত ৫০ পরিজন মনোনয়ন পেয়েছেন। এর মধ্যে যেমন রয়েছে কংগ্রেস, তেমনি বিজেপিও। পিছিয়ে নেই বিভিন্ন আঞ্চলিক দলও। অথচ এক সময় কংগ্রেসের পরিবারতন্ত্রের বিরুদ্ধে মুখ খুলেছিল বিজেপিসহ বিভিন্ন রাজনৈতিক দল।
এবার অবশ্য পরিবার-পরিজনদের প্রার্থী করার ব্যাপারে এগিয়ে আছে জাতীয় কংগ্রেসই। ভারতের রাষ্ট্রপতির ছেলে অভিজিত্ মুখোপাধ্যায় যেমন কংগ্রেসের প্রার্থী হয়েছেন, তেমনি প্রার্থী হয়েছেন কংগ্রেস নেত্রী সোনিয়া গান্ধি এবং তাঁর ছেলে রাহুল গান্ধিও।আবার গান্ধি পরিবারের অপর সদস্য মেনকা গান্ধি ও তাঁর ছেলে বরুণ গান্ধিও প্রার্থী হয়েছেন বিজেপির। কেন্দ্রীয় অর্থমন্ত্রী পি চিদাম্বরম এবার প্রার্থী না হলেও তাঁর ছেলে কার্তিক প্রার্থী হয়েছেন কংগ্রেসের টিকিটে। আবার বিজেপির সাবেক অর্থমন্ত্রী যশোবন্ত সিং প্রার্থী না হলেও প্রার্থী হয়েছেন তাঁর ছেলে জয়ন্ত সিং।কংগ্রেসের আরও উল্লেখযোগ্য প্রার্থীর মধ্যে রয়েছেন প্রয়াত কংগ্রেস নেতা রাজেশ পাইলটের ছেলে শচিন পাইলট, মাধব রাও সিন্ধিয়ার ছেলে জ্যোতিরাদিত্য সিন্ধিয়া, প্রয়াত কংগ্রেস নেতা ও মন্ত্রী জিতেন্দ্র প্রসাদের ছেলে জিতিন প্রসাদ সিন্ধিয়া, সুনীল দত্তের মেয়ে প্রিয়া দত্ত, মুরলী দেওয়ার ছেলে মিলিন্দি দেওয়া, আসামের কংগ্রেস নেতা সন্তোষ মোহন দেবের মেয়ে সুস্মিতা দেব প্রমুখ।অন্যদিকে দিল্লির সাবেক মুখ্যমন্ত্রী শীলা দীক্ষিতের ছেলে সন্দীপ দীক্ষিত, হরিয়ানার মুখ্যমন্ত্রী ভুপেন্দার সিং হুডারের ছেলে দীপেন্দ্র হুডা, আসামের মুখ্যমন্ত্রী তরুণ গগৈর ছেলে গৌরব গগৈ প্রমুখ।অন্যদিকে বিজেপির অন্যদের মধ্যে রয়েছেন রাজস্থানের মুখ্যমন্ত্রী বসুন্ধরা রাজের ছেলে দুস্মন্ত সিংহ, বিজেপির প্রয়াত নেতা প্রমোদ মহাজনের মেয়ে ও উত্তর প্রদেশের সাবেক মুখ্যমন্ত্রী কল্যাণ সিংয়ের ছেলেকে প্রার্থী করা হয়েছে। পিছিয়ে নেই আঞ্চলিক দলও।পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের ভাইয়ের ছেলে অভিষেক বন্দ্যোপাধ্যায়, বিহারের আরজেডি নেতা লালু প্রসাদ যাদবের মেয়ে মিশা ভারতী, এনসিপি প্রধান শারদ পাওয়ারের মেয়ে সুপ্রিয়া সুলেসহ হরিয়ানার সাবেক মুখ্যমন্ত্রী বংশীলালের ছেলেকেও প্রার্থী করা হয়েছে।
