
বিশ্বের সবচেয়ে বয়স্ক নারী মিসাও ওকাওয়া গতকাল বুধবার ১১৬তম জন্মদিন উদ্যাপন করেছেন। জাপানের একটি নার্সিং হোমে কেক কেটে ও মোমবাতি জ্বালিয়ে দিনটি উদ্যাপন করেন তিনি। জাপানের ওসাকা শহরের বাসিন্দা ওকাওয়ার জন্মদিন সামনে রেখে চলতি সপ্তাহের শুরুর দিকে তাঁকে শুভেচ্ছা জানাতে এসেছিলেন শহরের মেয়র টাকিহিরো ওগুরাও। মেয়র তাঁর কক্ষে গিয়ে ফুলের তোড়া উপহার দেন বলে জানিয়েছেন নার্সিং হোমের একজন কর্মকর্তা। প্রতিবেশী ও পরিবারের সদস্যদের নিয়ে অনেক ঘটা করেই ১১৬তম জন্মদিন পালন করেন ওকাওয়া। হাসপাতালের একজন কর্মকর্তা জানান, তিনি শারীরিকভাবে এখনো যথেষ্ট ভালো আছেন। এখনো তাঁর ওজন বাড়ছে! নার্সিয় হোমের ওই কর্মকর্তা জানান, ওকাওয়ার প্রিয় খাবার হচ্ছে সুশি (জনপ্রিয় জাপানি খাবার)। ওকাওয়া সব সময় বলেন, দীর্ঘায়ু হওয়ার গোপন রহস্য হচ্ছে, ভালো খাবার খাওয়া ও বিশ্রাম নেওয়া।ওকাওয়াকে গত বছর বিশ্বের সবচেয়ে বয়স্ক নারীর সনদ দেয় গিনেস কর্তৃপক্ষ। ১৮৯৮ সালের ৫ মার্চ জন্ম হয় তাঁর। এএফপি।
 
