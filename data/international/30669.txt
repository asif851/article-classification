
শিক্ষার্থীদের সঙ্গে শিক্ষকদের যৌন সম্পর্কে জড়ানোর ক্ষেত্রে নিষেধাজ্ঞা আরোপ করেছে বিশ্বখ্যাত হার্ভার্ড বিশ্ববিদ্যালয়। বিদ্যমান যৌন হয়রানি নীতিমালা পর্যালোচনা করে এ নিষেধাজ্ঞা আরোপ করল বিশ্ববিদ্যালয়ের কলা ও বিজ্ঞান অনুষদ কমিটি।
নিষেধাজ্ঞা অনুযায়ী, ফ্যাকাল্টি সদস্যরা (শিক্ষক ও তত্ত্বাবধায়ক) শিক্ষার্থীদের সঙ্গে ‘অন্তরঙ্গ অথবা যৌন সম্পর্কে’ জড়াতে পারবেন না। বিশ্ববিদ্যালয়ে অধ্যয়নরত ‘গ্র্যাজুয়েট ও আন্ডারগ্র্যাজুয়েট’ শিক্ষার্থীরা এ নিষেধাজ্ঞার আওতায় পড়বেন।গত বছরের মে মাসে যুক্তরাষ্ট্রের শিক্ষা বিভাগ যৌন হয়রানি ও যৌন হামলার ঘটনা ঘটে, এমন ৫৫টি কলেজ ও বিশ্ববিদ্যালয়ের তালিকা প্রকাশ করে। হার্ভার্ড বিশ্ববিদ্যালয় এ তালিকায় ছিল। হার্ভার্ডের ঐতিহাসিক প্রতিদ্বন্দ্বী ইয়েল বিশ্ববিদ্যালয়ে ২০১০ সাল থেকেই ফ্যাকাল্টি সদস্য ও আন্ডারগ্র্যাজুয়েট শিক্ষার্থীদের মধ্যে যৌন সম্পর্কের ক্ষেত্রে নিষেধাজ্ঞা রয়েছে।
