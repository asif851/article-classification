
দক্ষিণ আফ্রিকার সাবেক প্রেসিডেন্ট এফ ডব্লিউ ডি ক্লার্ককে গতকাল মঙ্গলবার হাসপাতালে নেওয়া হয়েছে। এদিনই তাঁর শরীরে পেসমেকার বসানোর কথা রয়েছে। হূদ্যন্ত্রের ক্রিয়া স্বাভাবিক রাখতে এই ইলেকট্রনিক যন্ত্র ব্যবহার করা হয়।
দক্ষিণ আফ্রিকার শেষ বর্ণবাদী সরকারের প্রেসিডেন্ট ছিলেন ডি ক্লার্ক। নিন্দিত বর্ণবাদী শাসনের অবসানে তাঁর বড় ভূমিকা ছিল।
৭৭ বছর বয়সী ডি ক্লার্কের ব্যক্তিগত সহকারী ব্রেন্ডা স্টেইন জানান, পেসমেকার স্থাপনের ২৪ ঘণ্টা পরই তিনি হাসপাতাল ছাড়বেন বলে আশা করা হচ্ছে। নেলসন ম্যান্ডেলার সংকটাপন্ন অবস্থার কারণে গত সপ্তাহে ক্লার্ক ইউরোপ সফর পিছিয়ে দেন।
ডি ক্লার্ক ১৯৯০ সালে প্রেসিডেন্ট থাকার সময় নেলসন ম্যান্ডেলাকে কারাগার থেকে মুক্তি দেন। তাঁর সময়েই অবসান হয় চরম বৈষম্যমূলক বর্ণবাদী শাসনের। এর স্বীকৃতি হিসেবে ১৯৯৩ সালে ম্যান্ডেলার সঙ্গে যৌথভাবে নোবেল শান্তি পুরস্কার পান ক্লার্ক। এএফপি ও রয়টার্স।
