
রাশিয়া ২০২০ সালের মধ্যে তার কৃষ্ণসাগরীয় নৌবহরে ৮০টি নতুন যুদ্ধজাহাজ যুক্ত করবে। আর ২০১৬ সালের মধ্যে নভোরসিয়াস্ক শহরের কাছে গড়বে দ্বিতীয় নৌঘাঁটি। কৃষ্ণসাগরে ন্যাটো বাহিনীর নৌঘাঁটি প্রতিষ্ঠার কথিত পরিকল্পনার জবাবেই এ পদক্ষেপ বলে মনে করা হচ্ছে। খবর রয়টার্সের।রাশিয়ার কৃষ্ণসাগর নৌবহরের কমান্ডার ভাইস অ্যাডমিরাল আলেক্সান্ডার ভিতকো গত মঙ্গলবার নতুন পরিকল্পনার কথা বলেছেন। এ নৌবহরের প্রধান ঘাঁটি ক্রিমিয়া উপদ্বীপে অবস্থিত। প্রতিবেশী ইউক্রেনের স্বায়ত্তশাসিত অঞ্চল ক্রিমিয়া গত মার্চ মাসে নিজেদের অংশ করে নেয় রাশিয়া। পূর্ব ইউরোপে মার্কিন নেতৃত্বাধীন সামরিক জোট ন্যাটোর ক্রমবর্ধমান তৎপরতার প্রেক্ষাপটে ক্রিমিয়া অধিকার করে দেশটি।রুশ বার্তা সংস্থা ইন্টারফ্যাক্সের খবরে বলা হয়, মঙ্গলবার প্রেসিডেন্ট ভ্লাদিমির পুতিন ক্রিমিয়া সফরে গেলে কমান্ডার ভিতকো তাঁকে বলেন, ২০২০ সালের আগেই নভোরসিয়াস্কে ৮০টি যুদ্ধজাহাজ ও অন্যান্য জাহাজ পৌঁছাবে বলে আশা করা হচ্ছে। ভিতকো আরও বলেন, ন্যাটোর জাহাজগুলো প্রতিনিয়ত কৃষ্ণসাগরে অবস্থান করছে এবং তারা কৃষ্ণসাগরে একটি নৌঘাঁটি গড়ে তোলার পরিকল্পনা করছে।ন্যাটো কৃষ্ণসাগরে নৌঘাঁটি গড়ে তোলার পরিকল্পনা করছে বলে রুশ কমান্ডার দাবি করলেও জোটটির পক্ষ থেকে এ বিষয়ে এখন পর্যন্ত তেমন কোনো তৎপরতা বা ইঙ্গিত আসেনি। ন্যাটোর একটি সূত্র বলেছে, তারা এ ধরনের কোনো পরিকল্পনার কথা জানে না। তবে সূত্রটি জানায়, কৃষ্ণসাগর উপকূলে ন্যাটোর সদস্য বুলগেরিয়ার নৌঘাঁটি জোটের যুদ্ধজাহাজগুলো ব্যবহার করতে পারে।
