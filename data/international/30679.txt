

টানা টানা কাজল চোখ। মুখটিও লাবণ্যে ভরা। কিন্তু কিশোরী বয়স থেকেই সবাই তাঁকে দেখে হাসত, মজা করত। কারণ তাঁর ছিল ছেলেদের মতো দাড়ি।এনডিটিভিতে প্রকাশিত খবরে বলা হয়েছে, এই মজা আর বিদ্রূপ থেকে বাঁচতে হরনাম কাউর নামে ওই তরুণী প্রথমে হাত দিয়ে মুখ ঢেকে রাখতেন। পরে ওয়াক্স করতেন। কিন্তু এতে এত কষ্ট ছিল যে তিনি শেভ করা শুরু করেন। পরে যে দাড়ির জন্য সবাই তাঁকে নিয়ে বিদ্রূপ করত, সেই দাড়িই বড় করবেন বলে ঠিক করেন।লম্বা দাড়ির জন্য ২৩ বছরের যুক্তরাজ্যের শিখ তরুণী হরনাম কাউর গণমাধ্যমে খবরের শিরোনাম হয়ে ওঠেন। এখন তিনি বিখ্যাত হয়েছেন ছবির জন্য। বলা যেতে পারে তিনি হয়ে উঠেছেন মডেল।স্বেচ্ছাসেবী সংস্থা বেয়ার্ড সিজন প্রকল্পে সুন্দর দাড়ির অধিকারী অল্প কয়েকজন ব্যক্তির নাম তালিকাভুক্ত করা হয়েছে। তাঁদের মধ্যে আছেন হরনাম। লন্ডনে অনুষ্ঠিত হতে যাওয়া একটি চিত্রপ্রদর্শনীতেও হরনামের ছবি পাঠানো হচ্ছে। ওই প্রদর্শনীতে ৬০টি ছবি স্থান পেয়েছে। হরনাম একটি প্রাথমিক বিদ্যালয়ে কাজ করেন।
