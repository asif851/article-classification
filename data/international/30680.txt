
বিশ্বের বর্তমান ধনী শহরের তালিকায় এবার দ্বাদশ স্থানে উঠে এসেছে ভারতের বাণিজ্যিক রাজধানী মুম্বাই শহরের নাম। ‘নিউ ওয়ার্ল্ড ওয়েলথ’-এর এক প্রতিবেদনে এ কথা বলা হয়েছে।
প্রতিবেদনে বলা হয়েছে, প্রথম সারির ১৫টি শহরের তালিকার শীর্ষে রয়েছে যুক্তরাষ্ট্রের নিউইয়র্ক শহরের নাম। এই শহরের মোট সম্পদ ৩ ট্রিলিয়ন মার্কিন ডলার। আর দ্বাদশ স্থানে থাকা মুম্বাইয়ের সম্পদের পরিমাণ ৯৫০ বিলিয়ন ডলার। তালিকায় দ্বিতীয় থেকে চতুর্থ স্থানে থাকা শহরগুলো হলো যথাক্রমে লন্ডন (২ দশমিক ৭ ট্রিলিয়ন ডলার), টোকিও (২ দশমিক ৫ ট্রিলিয়ন ডলার) ও সানফ্রান্সিসকো (২ দশমিক ৩ ট্রিলিয়ন ডলার)।
এরপর রয়েছে বেইজিং (২ দশমিক ২ ট্রিলিয়ন ডলার), সাংহাই (২ ট্রিলিয়ন), অ্যাঞ্জেলেস (১ দশমিক ৪ ট্রিলিয়ন), হংকং (১ দশমিক ৩ ট্রিলিয়ন), সিডনি (১ ট্রিলিয়ন), সিঙ্গাপুর (১ ট্রিলিয়ন) ও শিকাগো (৯৮৮ বিলিয়ন) ডলার।
তবে ওই প্রতিবেদনে বলা হয়েছে, বেইজিং, সানফ্রান্সিসকো, সাংহাই, মুম্বাই, সিডনি ১০ বছর ধরে সম্পদের নিরিখে দ্রুত বদলাচ্ছে। টরন্টো (৯৪৪ মার্কিন বিলিয়ন ডলার), ফ্রাঙ্কফুর্ট (৯১২ বিলিয়ন ডলার) ও প্যারিসের (৮৬০ বিলিয়ন ডলার) মতো শহরকে এবার হারিয়ে দিয়েছে মুম্বাই। বাড়িঘর, অর্থ, বাণিজ্যসহ সব সম্পদের হিসাব করে প্রকাশ করা হয় এই প্রতিবেদনে।
আর এই তালিকা থেকে এবার বাদ পড়েছে হিউস্টন, জেনেভা, ওসাকা, সিউল, সেনজেন, মেলবোর্ন, জুরিখ ও ডালাসের মতো ধনী শহরগুলো। প্রতিবেদনে আরও বলা হয়, বিশ্বের সবচেয়ে বেশি ধনকুবেরের বাস—এমন শহরের তালিকার প্রথম ১০টির মধ্যে রয়েছে মুম্বাইয়ের নাম। মুম্বাইয়ে ২৯ জন বিলিয়নিয়ার রয়েছেন। যাঁদের সম্পদের পরিমাণ এক বিলিয়ন ডলারের বেশি।
