

জানুয়ারির প্রথম সপ্তাহে যুক্তরাষ্ট্রে নতুন যে ১১৪তম কংগ্রেসের অধিবেশন শুরু হতে যাচ্ছে, তাতে আইন পরিষদের উভয় কক্ষই থাকবে রিপাবলিকান পার্টির দখলে। নিম্নকক্ষ অর্থাৎ প্রতিনিধি পরিষদে মোট ৪৩৫ আসনের মধ্যে রিপাবলিকান পার্টির মোট সদস্যসংখ্যা হবে ২৩৪; প্রতিপক্ষ ডেমোক্র্যাটদের থাকবে ২০১। অন্যদিকে সিনেটের ১০০ আসনের মধ্যে রিপাবলিকানদের দখলে ৫৪, ডেমোক্র্যাটদের ৪৪। যে দুজন সিনেটর স্বতন্ত্র হিসেবে নির্বাচিত হয়েছেন, তাঁরা ডেমোক্র্যাটদের সঙ্গে জোট বাঁধলেও কংগ্রেসের এই উচ্চ কক্ষ রিপাবলিকানদেরই পূর্ণ নিয়ন্ত্রণে থাকবে। ছয় বছর আগে বারাক ওবামা যখন যুক্তরাষ্ট্রের প্রথম কৃষ্ণকায় প্রেসিডেন্ট নির্বাচিত হন, সে সময়েই রিপাবলিকান নেতৃত্ব ঘোষণা করেছিল, ওবামা যাতে দ্বিতীয়বার নির্বাচিত না হতে পারেন, তা নিশ্চিত করাই তাঁদের প্রধান লক্ষ্য। সে লক্ষ্য তাঁরা অর্জন করতে পারেননি বটে, কিন্তু গত ছয় বছর তাঁরা কাটিয়েছেন প্রতি পদে ওবামার রাজনৈতিক এজেন্ডা প্রতিহত করতে। আগামী দুই বছর অর্থাৎ ওবামার শেষ দুই বছর এ নিয়মের ব্যতিক্রম হবে, তা ভাবার কোনো কারণ নেই। স্বাভাবিকভাবেই প্রশ্ন ওঠে, নির্বাহী প্রধানের সঙ্গে আইনসভার এ অহিনকুল সম্পর্ক এড়িয়ে ওবামার পক্ষে তাঁর রাজনৈতিক এজেন্ডা পূরণ কি আদৌ সম্ভব?ওবামা বলেছেন, কংগ্রেসের সঙ্গে সহযোগিতাপূর্ণ সম্পর্ক নির্মাণে তিনি আগ্রহী, কিন্তু রিপাবলিকানরা যদি তাঁদের বিরোধিতা অব্যাহত রাখেন, তাহলে তিনি একদিকে নিজের ‘ভেটো কলম’ ব্যবহারে দ্বিধা করবেন না, অন্যদিকে নির্বাহী আদেশের মাধ্যমে নিজের এজেন্ডা এগিয়ে নিতে সর্বতোভাবে চেষ্টা করে যাবেন।গত সপ্তাহে ন্যাশনাল পাবলিক রেডিওর সঙ্গে এক দীর্ঘ সাক্ষাৎকারে ওবামা তাঁর দৃষ্টিভঙ্গি ব্যাখ্যা করেন এভাবে: ‘গত ছয় বছরে আমরা যে অগ্রগতি অর্জন করেছি, আমি তা রক্ষা করে যাব। স্বাস্থ্যবিমা, পরিবেশ, শুদ্ধ বাতাস ও শুদ্ধ পানি রক্ষায় যে অগ্রগতি হয়েছে, আমি তা রক্ষা করব। গত ছয় বছরে আমাকে নিজের “ভেটো কলম” ব্যবহার করতে হয়নি। অনুমান করি, এখন হয়তো কখনো কখনো সে কলম আমাকে হাতে নিতে হতে পারে।’নির্বাচিত হওয়ার পর থেকেই ওবামাকে রিপাবলিকান প্রতিপক্ষের বিরুদ্ধতা হজম করতে হয়েছে। প্রথম দুই বছর তিনি চেষ্টা করেছিলেন ছাড় দিয়ে দিয়ে রিপাবলিকানদের সঙ্গে একটি সমঝোতাপূর্ণ সম্পর্ক নির্মাণে। সে চেষ্টায় তিনি সফল হননি। তৃণমূল পর্যায়ে শ্বেতাঙ্গনির্ভর রিপাবলিকান পার্টি ওবামাকে মার্কিন মূল্যবোধের পরিপন্থী একজন রাজনীতিক হিসেবে দাঁড় করাতে চেষ্টা করে। সে চেষ্টায় তারা বহুলাংশে সফলও হয়। এই দেশের শ্বেতকায়দের দুই-তৃতীয়াংশ এখনো ওবামাকে সন্দেহপূর্ণ চোখে দেখে।২০১৪ সালের শেষ তিন মাসে ওবামা তাঁর নির্বাহী ক্ষমতা ব্যবহার করে রিপাবলিকান বিরোধিতা সত্ত্বেও জলবায়ু-সংকট, বহিরাগমন ও কিউবার সঙ্গে সম্পর্ক পুনঃস্থাপনের মতো গুরুত্বপূর্ণ প্রশ্নে রাজনৈতিক বিজয় অর্জন করেন। ১১৪তম কংগ্রেসে রিপাবলিকান নেতৃত্ব এর প্রতিটি ক্ষেত্রে প্রতিবন্ধকতা সৃষ্টির চেষ্টা করবে। সম্ভবত প্রথম যে খসড়া আইনটি তাঁরা প্রেসিডেন্টের স্বাক্ষরের জন্য পাঠাবেন, তা হলো কিস্টোন পাইপলাইন। এই পাইপলাইনের মাধ্যমে কানাডা থেকে বিতর্কিত ফ্র্যাকিং পদ্ধতিতে আহরিত তেল সরবরাহের কথা। পরিবেশের জন্য ক্ষতিকর এই যুক্তিতে ওবামা প্রশাসন এখন পর্যন্ত এই পাইপলাইন নির্মাণ আটকে রেখেছে। ওবামার স্বাস্থ্যবিমা আইন বাতিলের একাধিক চেষ্টা রিপাবলিকানরা করেছে, হয়তো আবারও করবে। সে ক্ষেত্রে ওবামার ভেটো প্রয়োগ নিশ্চিত। তবে নতুন কংগ্রেস বরাদ্দ বাতিল, কাটছাঁট বা বিলম্বিত করে চাপ সৃষ্টি করতে পারবে।ওবামা অভিবাসন প্রশ্নে সম্প্রতি যে নির্বাহী সিদ্ধান্ত নিয়েছেন, তা বহিরাগত ব্যক্তিদের মধ্যে জনপ্রিয় হলেও রিপাবলিকানদের ক্ষিপ্ত করেছে। একাধিক রিপাবলিকান সিনেটর ঘোষণা দিয়েছেন, তাঁরা ওবামার নির্বাহী আদেশ যাতে কার্যকর না হয়, তার জন্য সম্ভব সবকিছুই করবেন। নিদেনপক্ষে তাঁরা এই খাতে কেন্দ্রীয় সরকারের বরাদ্দ আটকে দিতে পারেন। অর্থনীতির কোন কোন ক্ষেত্রে প্রেসিডেন্ট ও রিপাবলিকানদের অবস্থান অভিন্ন। যেমন চলতি কর আইন সংস্কার। দুটি আন্তর্জাতিক বাণিজ্য চুক্তির ব্যাপারেও তাঁদের সম্মতি রয়েছে। কিন্তু এর বাইরে মতের মিল আছে এমন ক্ষেত্র খুবই কম। ওবামা বলেছেন, যেসব ক্ষেত্রে সম্মতি অর্জিত হবে না, বিশেষত নীতিগত প্রশ্নে, তাতে তিনি ছাড় দিতে প্রস্তুত নন। যেমন, স্বাস্থ্যবিমা আইন রদের যেকোনো চেষ্টায় তিনি ভেটো দেবেন। তিনি অবশ্য এ কথাও বলেছেন, প্রতিনিধি পরিষদের স্পিকার ও সিনেটের নতুন প্রধান—উভয়েই তাঁর সঙ্গে কাজ করতে আগ্রহ প্রকাশ করেছেন। সমস্যা হলো, নতুন বছর শুরু না-হতেই পরবর্তী নির্বাচনের প্রস্তুতি শুরু হয়ে যাবে। রিপাবলিকান পার্টির মনোনয়নপ্রার্থীরা ওবামার প্রতি নমনীয় মনোভাব দেখানো রাজনৈতিকভাবে লাভজনক বিবেচনা করবেন না। এই পরিস্থিতিতে আগামী দুই বছর যদি রিপাবলিকান-নিয়ন্ত্রিত কংগ্রেস ও কৃষ্ণাঙ্গ ডেমোক্রেটিক প্রেসিডেন্টের ঠোকাঠুকি অব্যাহত থাকে, তাতে কোনো পক্ষই বিস্মিত হবে না।
