
ফ্রান্সের রাজধানী প্যারিসে ভয়াবহ সন্ত্রাসী হামলায় দেড় শতাধিক নিহত হওয়ার ঘটনায় বিশ্বনেতারা নিন্দা জানিয়েছেন।আজ শনিবার আল জাজিরার খবরে জানানো হয়, এ হামলাকে ‘ভয়ানক জঘন্য’ উল্লেখ করে মার্কিন প্রেসিডেন্ট বারাক ওবামা বলেছেন, যুক্তরাষ্ট্র সব সময়ই ফ্রান্সের পাশে রয়েছে। তিনি আরও বলেন, ‘আমরা আবারও নিরীহ সাধারণ মানুষদের ওপর ভয়াবহ জঘন্য সন্ত্রাসী হামলা প্রত্যক্ষ করলাম। আমরা ফ্রান্স সরকার ও সেই দেশের নাগরিকদের যেকোনো ধরনের সহযোগিতা করতে প্রস্তুত আছি।’প্যারিসে এ হামলায় গভীর দুঃখ প্রকাশ করে ব্রিটিশ প্রধানমন্ত্রী ডেভিড ক্যামেরন বলেছেন, ‘ফ্রান্সের মানুষদের সাহায্য করতে যা যা করার, আমরা তা করব।’এ হামলার ঘটনায় জার্মান চ্যান্সেলর অ্যাঙ্গেলা মেরকেল প্যারিসে এই সন্ত্রাসী হামলার ঘটনায় তিনি বিস্মিত, হতবাক।রাশিয়াও এই সন্ত্রাসী হামলার নিন্দা জানিয়ে ফ্রান্সের সরকার ও জনগণের প্রতি সমবেদনা জানিয়েছে।জাতিসংঘের নিরাপত্তা পরিষদ এই হামলার নিন্দা জানিয়ে হোতাদের বিচারের মুখোমুখি করার আহ্বান জানিয়েছে। সন্ত্রাসের বিরুদ্ধে লড়াইয়ে ফ্রান্সের পাশে থাকার কথা বলেছে ন্যাটো।
