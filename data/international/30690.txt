
তুরস্কের প্রধানমন্ত্রী রিসেপ তাইয়েপ এরদোয়ান বলেছেন, যুক্তরাষ্ট্রের প্রেসিডেন্ট বারাক ওবামার সঙ্গে তিনি টেলিফোনে আর কথা বলবেন না।সিরিয়া ও গাজায় সহিংসতা বৃদ্ধির পরিপ্রেক্ষিতে গত সোমবার দেশটির সরকারি টেলিভিশন চ্যানেল এটিভিতে দেওয়া এক সরাসরি সাক্ষাৎকারে তিনি এসব কথা বলেন। খবর এএফপির।এরদোয়ান বলেন, ‘অতীতে আমি মার্কিন প্রেসিডেন্ট ওবামাকে সরাসরি ফোন করেছি। কারণ, আমি সিরিয়ার ব্যাপারে কাঙ্ক্ষিত ফল পাচ্ছিলাম না। এখন উভয় দেশের পররাষ্ট্রমন্ত্রীরা কথা বলছেন। আমি ভাইস প্রেসিডেন্ট জো বাইডেনের সঙ্গে কথা বলেছি। তিনি আমাকে ফোন করেছিলেন। আমিও তাঁকে ফোন করেছি।’ওবামা ও এরদোয়ানের মধ্যে সর্বশেষ ফোনালাপ হয় ২০ ফেব্রুয়ারি।সাক্ষাৎকারে এরদোয়ান বলেন, ইসরায়েল ‘রাষ্ট্রীয় সন্ত্রাস’ চালাচ্ছে। তারা ফিলিস্তিনে গণহত্যা চালাচ্ছে। অথচ যুক্তরাষ্ট্র ইসরায়েলের কর্মকাণ্ডে সমর্থন দিয়ে যাচ্ছে। গাজায় ইসরায়েলের আগ্রাসন প্রশ্নে ওয়াশিংটনের অবস্থানের কড়া সমালোচনা করেন এরদোয়ান। ইসরায়েলি হামলায় গাজায় এ পর্যন্ত প্রায় ৬০০ মানুষ নিহত হয়েছে।
