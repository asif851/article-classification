
শ্রীলঙ্কার প্রেসিডেন্ট মাইথ্রিপালা সিরিসেনার ছোট ভাইকে কুপিয়ে হত্যা করেছে এক দুর্বৃত্ত। আজ শনিবার দেশটির একটি হাসপাতালে চিকিৎসাধীন অবস্থায় মারা যান তিনি।বার্তা সংস্থা এএফপির প্রতিবেদনে জানানো হয়, দুই দিন আগে প্রিয়ানথা সিরিসেনা (৪০) নিজ শহর পোলোননারুয়ায় দুর্বৃত্তের হামলার শিকার হন। শহরটি রাজধানী কলম্বো থেকে ২১৫ কিলোমিটার উত্তর-পূর্বে অবস্থিত।পুলিশ জানায়, প্রিয়ানথার ওপর হামলায় কুড়াল ব্যবহার করা হয়। এতে তাঁর মাথা গুরুতরভাবে জখম হয়।চিকিৎসকেরা জানান, হামলার পর প্রিয়ানথাকে রাজধানীতে জরুরি চিকিৎসার জন্য নিয়ে আসা হয়। তাঁর মাথার জখম গুরুতর ছিল। অস্ত্রোপচার করা হলেও তাঁকে বাঁচানো যায়নি।প্রিয়ানথা একজন স্থানীয় ব্যবসায়ী। তাঁকে এমন সময় হত্যা করা হলো, যখন তাঁর বড় ভাই প্রেসিডেন্ট মাইথ্রিপালা চীন সফরে রয়েছেন।পুলিশ জানায়, হামলায় জড়িত থাকার অভিযোগে এক ব্যক্তিকে গ্রেপ্তার করা হয়েছে। ঘটনার তদন্ত চলছে।
