
প্রেসিডেন্ট বারাক ওবামা বলেছেন, তিনি এখনো বিশ্বাস করেন ডোনাল্ড ট্রাম্প যুক্তরাষ্ট্রের প্রেসিডেন্ট হতে পারবেন না। যুক্তরাষ্ট্রের মানুষের প্রতি তাঁর অগাধ বিশ্বাস থেকেই তিনি এমনটা মনে করছেন বলে উল্লেখ করেন। ক্যালিফোর্নিয়ায় দক্ষিণ-পূর্ব এশিয়ার দেশগুলোকে নিয়ে অর্থনৈতিক শীর্ষ সম্মেলনে গতকাল মঙ্গলবার সংবাদকর্মীদের সঙ্গে কথা বলার সময় প্রেসিডেন্ট ওবামা এ কথা বলেন।
যুক্তরাষ্ট্রের প্রেসিডেন্ট একটি গুরুত্বপূর্ণ পদ উল্লেখ করে ওবামা বলেন, ‘প্রেসিডেন্ট হিসেবে দায়িত্ব পালন করা কঠিন কাজ। বিষয়টি টেলিভিশনের টক শো বা রিয়্যালিটি শো নয়, এটি প্রমোশনাল কাজও নয়, মার্কেটিংও নয়। এটি কঠিন। কারও অভিলাষ পূরণের কাজও নয় এটি।’
আসন্ন প্রেসিডেন্ট নির্বাচনের জন্য ডোনাল্ড ট্রাম্প রিপাবলিকান দলের চূড়ান্ত মনোনয়ন পেয়ে যাবেন কি না—এ নিয়ে প্রেসিডেন্ট বারাক ওবামা সাংবাদিকদের প্রশ্নের উত্তর এড়িয়ে যান। প্রেসিডেন্ট ওবামা রিপাবলিকান দলের বিশৃঙ্খল অবস্থার উল্লেখ করে বলেন, বাইরের দেশের পর্যবেক্ষকদের উদ্বেগ বাড়ছে, বিশেষ করে রিপাবলিকান দলের প্রচারণায় জলবায়ু বিষয়ে তাদের অবস্থান এবং মুসলমানদের আমেরিকায় প্রবেশ নিষেধ করার প্রস্তাব এসব উদ্বেগের কারণ বলে তিনি উল্লেখ করেন।
ডোনাল্ড ট্রাম্প সাউথ ক্যারোলাইনায় নির্বাচনী প্রচারণা থেকে প্রেসিডেন্ট বারাক ওবামার সমালোচনার জবাব দিয়েছেন। ট্রাম্প বলেছেন, ‘ওবামা আমাদের অনেক পিছিয়ে দিয়েছেন। এতে তাঁর সমালোচনা আমার জন্য প্রশংসা বলে মনে করছি।’
দলের বাছাইপর্ব নিয়ে রিপাবলিকান দলের প্রার্থীরা চষে বেড়াচ্ছেন এখন সাউথ ক্যারোলাইনায়। একে অন্যকে মিথ্যাবাদী বলছেন। টেড ক্রুজ, জেব বুশ, মারকো রুবিও ডোনাল্ড ট্রাম্পকে আক্রমণ করে প্রচারণা অব্যাহত রেখেছেন। সাবেক প্রেসিডেন্ট জর্জ বুশ তাঁর ভাই জেব বুশের জন্য বিরামহীন প্রচারণায় যোগ দিচ্ছেন। সাউথ ক্যারোলাইনায় জনমত জরিপে ডোনাল্ড ট্রাম্প এগিয়ে আছেন।
ডেমোক্র্যাট প্রার্থীদের সম্পর্কে নিজের সমর্থন এখনো প্রকাশ করেননি প্রেসিডেন্ট ওবামা। যদিও বলেছেন, হিলারি ক্লিনটনের সঙ্গে তাঁর রাজনৈতিক অবস্থানের অনেক মিল রয়েছে। বেশ কিছু বিষয়ে হিলারির সঙ্গে তাঁর মতৈক্য রয়েছে। আবার অপর প্রার্থী বার্নি স্যান্ডার্সও তাঁর বেশ কিছু নীতির সঙ্গে একমত বলে উল্লেখ করেন। বার্নি স্যান্ডার্সের চেয়ে হিলারিকে ঘনিষ্ঠভাবে জানেন উল্লেখ করে প্রেসিডেন্ট ওবামা বলেন, হিলারি ক্লিনটন আমার প্রশাসনে কাজ করেছেন এবং তিনি একজন চমৎকার পররাষ্ট্রমন্ত্রী ছিলেন। জনমত জরিপে হিলারি ক্লিনটন এগিয়ে থাকলেও চরম উদারনৈতিক রাজনৈতিক প্রচারণায় বার্নি স্যান্ডার্স দ্রুত হিলারির সঙ্গে ব্যবধান কমিয়ে আনছেন। এক সময় যারা মনে করেছিলেন, ডেমোক্র্যাট দলের অবশ্যম্ভাবী প্রার্থী তাদের এখন সতর্ক হয়ে হিসাব করতে হচ্ছে। যুব তরুণদের মধ্যে রীতিমতো আলোড়ন তুলেছেন স্বঘোষিত সামাজিক সমাজতান্ত্রিক ডেমোক্র্যাট বার্নি স্যান্ডার্স।
সাউথ ক্যারোলাইনায় রিপাবলিকান দলের বাছাই পর্ব হবে ২০ ফেব্রুয়ারি। একই দিনে নেভাদায় ডেমোক্র্যাট দলের ককাস অনুষ্ঠিত হবে। সাউথ ক্যারোলাইনার পর ২৭ ফেব্রুয়ারিতে রিপাবলিকান লড়াই হবে নেভাদা রাজ্যে। এ দিনটিতে ডেমোক্র্যাট দলের বাছাইপর্ব হবে সাউথ ক্যারোলাইনায়।
