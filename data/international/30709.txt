
পাকিস্তান পিপলস পার্টির (পিপিপি) চেয়ারম্যান বিলাওয়াল ভুট্টোকে লক্ষ্য করে ডিম, টমেটো আর বোতল ছুড়েছে একদল বিক্ষুব্ধ জনতা। গত রোববার লন্ডনে এক বিক্ষোভ কর্মসূচিতে বক্তৃতা দিতে গেলে অপ্রীতিকর এ ঘটনার শিকার হন তিনি। খবর এনডিটিভির।কাশ্মীর বিষয়ে যুক্তরাজ্যভিত্তিক পাকিস্তানপন্থী একটি গোষ্ঠী ট্রাফালগার স্কয়ার থেকে ডাউনিং স্ট্রিট অভিমুখে ‘মিলিয়ন মার্চ’ শিরোনামের ওই বিক্ষোভ অভিযাত্রার আয়োজন করে।আয়োজকদের দাবি, কাশ্মীরে ভারতীয় সেনাদের মানবাধিকার লঙ্ঘনের প্রতিবাদে তাঁরা ওই বিক্ষোভ অভিযাত্রার আয়োজন করেন। কাশ্মীর সমস্যার সমাধানে ভারতকে চাপ দিতে যুক্তরাজ্যের সরকারের কাছে একটি আবেদন জমা দেওয়ারও পরিকল্পনা করেছিলেন তাঁরা। তবে বিরোধীদের দাবি, এই অভিযাত্রা জম্মু ও কাশ্মীরের জনগণের স্বার্থের পরিপন্থী।আইনজীবী সুলতান মাহমুদ চৌধুরীর নেতৃত্বে আয়োজিত ওই অভিযাত্রায় যুক্তরাজ্যের বিভিন্ন এলাকা থেকে হাজারো মানুষ অংশ নেয়। পাকিস্তানি বংশোদ্ভূত ব্রিটিশ আইনপ্রণেতা লর্ড নাজির আহমেদ এতে সমর্থন দেন। কিন্তু বিলাওয়াল অস্থায়ী মঞ্চে উঠে বক্তৃতা দিতে গেলে বিরোধীদের তোপের মুখে পড়েন। তখনই ওই অপ্রীতিকর ঘটনা ঘটে। একদল বিক্ষুব্ধ জনতা দুয়োধ্বনি দিতে শুরু করে। একপর্যায়ে তাঁকে লক্ষ্য করে ডিম, টমেটো ও খালি বোতল ছুড়তে থাকে। এতে ঘটনাস্থল ছেড়ে যেতে বাধ্য হন পিপিপির চেয়ারম্যান। পরে নিরাপত্তা বলয় সৃষ্টি করে তাঁকে সরিয়ে নেওয়া হয়।বিরোধী অংশটি এর আগের দিন শনিবার লন্ডনে বিক্ষোভ করে।ডিম, টমেটো ও বোতল নিক্ষেপের এ ঘটনা ‘ভারতীয় চরদের’ কাজ বলে মন্তব্য করেছেন বিলাওয়ালের বোন আসিফা ভুট্টো।
