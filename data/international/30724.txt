
তিউনিসিয়ার বিরোধী দলের নেতা মোহাম্মদ ব্রাহমি গতকাল বৃহস্পতিবার রাজধানী তিউনিসে নিজ বাড়ির সামনে আততায়ীর গুলিতে নিহত হয়েছেন।ব্রাহমি দেশটির জাতীয়তাবাদী মুভমেন্ট অব দ্য পিপল পার্টির প্রধান। চলতি বছর এ নিয়ে বিরোধী দলের নেতা হত্যার এটা দ্বিতীয় ঘটনা। ব্রাহমিকে হত্যার পর তাঁর জন্মস্থান সিদি বুজিদ ও রাজধানীতে সমর্থকেরা ব্যাপক প্রতিবাদ করেছেন। এ সময় তাঁরা সরকারের পদত্যাগের দাবি জানান। দেশটির সবচেয়ে বড় শ্রমিক ইউনিয়ন আজ শুক্রবার সাধারণ ধর্মঘটের ডাক দিয়েছে। ফেব্রুয়ারিতে সেক্যুলার রাজনীতিক চোকরি বেলাইদ তিউনিসে আততায়ীর গুলিতে নিহত হন। তাঁর মৃত্যুর ঘটনায় সারা দেশে বিক্ষোভের মুখে দেশটির প্রধানমন্ত্রী হামাদি জেবালি পদত্যাগ করতে বাধ্য হন। তিউনিসিয়ায় এক গণ-অভ্যুত্থানে ২০১১ সালের প্রথম দিকে একনায়ক জয়নুল আবেদিন বেন আলি ক্ষমতাচ্যুত হন। পরবর্তী সময়ে ‘আরব বসন্ত’ নামে সেই গণজাগরণ মধ্যপ্রাচ্যের দেশে দেশে ছড়িয়ে পড়ে। বিবিসি।
