
রাতের বেলা হরর সিনেমা দেখতে দেখতে একসময় ভয়ে গা হয়তো অনেকেরই ছমছম করে। তাই বলে মৃত্যু! এমনটা হয়তো বিশ্বাস করতে মন চাইবে না। কিন্তু মন না চাইলেও মেনে নিতে হবে—ভারতে ‘কনজিওরিং ২’ নামের একটি হরর সিনেমা দেখতে দেখতেই মৃত্যু হয়েছে ৫৬ বছর বয়সী এক বৃদ্ধের। ঘটনাটি ঘটেছে তামিলনাড়ুর তিরুবন্নামালাইয়ে। খবর টাইমস অব ইন্ডিয়ার।  পুলিশ জানিয়েছে, গতকাল বৃহস্পতিবার রাতে অন্ধ্র প্রদেশের ওই বাসিন্দা তাঁর আরও দুই প্রতিবেশীর সঙ্গে তামিলনাড়ুর তিরুবন্নামালাইয়ের শ্রী বালাসুব্রামানিয়ার সিনেমা হলে হরর সিনেমা ‘কনজিওরিং ২’ দেখতে যান। সিনেমা দেখতে দেখতে ভয়ে যখন অনেকের গা কাঁটা দিয়ে উঠেছে, ঠিক সেই সময় ওই ব্যক্তি বুকে ব্যথা অনুভব করেন। একপর্যায়ে তিনি জ্ঞান হারিয়ে অচেতন হয়ে পড়েন। সঙ্গীরা দ্রুত তাঁকে ওল্ড গভর্নমেন্ট হাসপাতালে নিয়ে যান। সেখানে কর্তব্যরত চিকিৎসক ওই ব্যক্তিকে মৃত ঘোষণা করেন।
