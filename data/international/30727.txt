
রাশিয়ার একটি সামরিক বিমান ভূপাতিত করার ঘটনায় তুরস্কের প্রেসিডেন্ট রিসেপ তাইয়েপ এরদোয়ান দুঃখ প্রকাশ করেছেন। রুশ প্রেসিডেন্টের দপ্তর ক্রেমলিন এমনটাই বলছে। গতকাল সোমবার বিবিসি অনলাইনের প্রতিবেদনে এই তথ্য জানানো হয়।ক্রেমলিনের এক মুখপাত্র বলেন, রুশ প্রেসিডেন্ট ভ্লাদিমির পুতিনের কাছে এরদোয়ান একটি বার্তা পাঠিয়েছেন। বার্তায় রাশিয়ার ভূপাতিত হওয়া বিমানের নিহত পাইলটের পরিবারের প্রতি সমবেদনা ও গভীর দুঃখ প্রকাশ করেছেন তিনি।ক্রেমলিনের মুখপাত্র দিমিত্রি পেসকভ বলেন, যা ঘটেছে, তার জন্য এরদোয়ান গভীরভাবে অনুতপ্ত। তিনি রাশিয়ার সঙ্গে সম্পর্ক পুনঃস্থাপন করতে চান। পেসকভ বলেন, এরদোয়ানের পত্রে বলা হয়েছে, বিশেষ করে রাশিয়া তুরস্কের একটি বন্ধুরাষ্ট্র। একই সঙ্গে কৌশলগত অংশীদারও। মস্কোর সঙ্গে সম্পর্ক নষ্ট করতে চায় না আঙ্কারা। ক্রেমলিনের ওই বিবৃতির বিষয়ে এখনো তুরস্কের কাছ থেকে কোনো বক্তব্য আসেনি।গত বছরের নভেম্বরে তুরস্ক-সিরিয়া সীমান্তে রাশিয়ার একটি সামরিক বিমান ভূপাতিত করে তুরস্ক। এতে বিমানের এক পাইলট নিহত হন।
ঘটনার পর তুরস্ক দাবি করে, রুশ বিমানটি তাদের আকাশসীমা লঙ্ঘন করেছিল। বিমানটিকে বারবার সতর্কও করা হয়েছিল।
আঙ্কারার দাবি নাকচ করে রাশিয়া বলে, তাদের বিমান তুরস্কের আকাশসীমা লঙ্ঘন করেনি। বিমানটি কোনো সতর্কসংকেতও পায়নি।
বিমান ভূপাতিত করার জেরে মস্কো ও আঙ্কারার মধ্যে সম্পর্কের অবনতি হয়। তুরস্কের ওপর অবরোধ আরোপসহ বেশ কিছু পাল্টা পদক্ষেপ নেয় রাশিয়া।
সে সময় পুতিন বলেছিলেন, বিমান ভূপাতিত করার জন্য তুরস্ককে ক্ষমা চাইতে হবে। ক্ষমা না চাইলে অবরোধ প্রত্যাহার করা হবে না।
পুতিনের এমন কথার জবাবে এরদোয়ান জানিয়ে দেন, তুরস্ক ক্ষমা চাইবে না।
