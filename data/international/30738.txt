
চীনের উত্তরাঞ্চলের বন্দরনগর তিয়ানজিনে বিস্ফোরণের ঘটনাস্থলে সেনাবাহিনীর রাসায়নিক বিশেষজ্ঞ দল পাঠানো হয়েছে। গত বুধবার রাতে তিয়ানজিনের বাণিজ্যিক এলাকায় ভয়াবহ বিস্ফোরণে কমপক্ষে ৫০ জন নিহত হয়। আহত হয়েছে সাত শতাধিক মানুষ। বিস্ফোরণের কারণ এখনো জানা যায়নি। আগুন নিয়ন্ত্রণে আনতে চেষ্টা চলছে।
আজ বিবিসি অনলাইনের খবরে জানানো হয়, বিস্ফোরণের পর সাড়ে তিন হাজার বাসিন্দা খোলা আকাশের নিচে অস্থায়ীভাবে নির্মিত আশ্রয়কেন্দ্রে রাত কাটাচ্ছেন। তেদা হাসপাতাল সূত্রে জানা গেছে, আহত ব্যক্তিদের মধ্যে বেশির ভাগ মাথায় ও হাতে আঘাত পেয়েছে। উদ্ধার কাজ এখনো চলছে।
গতকাল বৃহস্পতিবার তিয়ানজিন স্থানীয় সরকারের পক্ষ থেকে বলা হয়, বাণিজ্যিক এলাকার ওই গুদামে রাসায়নিক দাহ্য পদার্থ ও গ্যাস মজুত করা হতো। বুধবার স্থানীয় সময় রাত সাড়ে ১১টার দিকে বিকট শব্দে একটি বিস্ফোরণ ঘটে। কয়েক মুহূর্ত পরে আরও একটি বিস্ফোরণ ঘটে। এতে হতাহতের এ ঘটনা ঘটে।
ভয়াবহ এই বিস্ফোরণের ফলে ঘটনাস্থল থেকে দেড় কিলোমিটারের মধ্যে অবস্থিত ভবনের দরজা-জানালা উড়ে যায়। এমনকি কয়েক কিলোমিটার দূরের বহুতল ভবন থেকেও এর প্রভাব টের পাওয়া যায়। মহাকাশে পাঠানো কৃত্রিম উপগ্রহ থেকে বিস্ফোরণের দৃশ্য দেখা যায়। ইন্টারনেটে পোস্ট করা ভিডিওচিত্রে দেখা গেছে, দুর্ঘটনাস্থল থেকে আগুনের গোলা আকাশের দিকে ছুটে ছুটে যাচ্ছে।
রাষ্ট্রীয় বার্তা সংস্থা সিনহুয়ার খবরে জানানো হয়, বড় বিস্ফোরণ দুটির পর আশপাশে আরও কয়েকটি বিস্ফোরণ ঘটে। এগুলো পারমাণবিক বোমার বিস্ফোরণ কি না, একজন আরেকজনের কাছে জিজ্ঞেস করেন। আতঙ্কিত অনেকে দিগ্বিদিক ছুটতে থাকেন। এ সময় বিস্ফোরণের ফলে উড়ে আসা কাচে অনেকে রক্তাক্ত হন।
