
যুক্তরাজ্যের একপ্রান্ত থেকে আরেক প্রান্ত সাঁতরে পাড়ি দিলেন অভিযাত্রী শ্যন কনওয়ে। তিনি এ সাফল্য পাওয়া প্রথম ব্যক্তি। এতে সময় লেগেছে চার মাসেরও কিছু বেশি, যা বিশেষজ্ঞদের মতে তুলনামূলকভাবে কমই।কর্নওয়াল থেকে গত ৩০ জুন পশ্চিম উপকূল ধরে সাঁতার শুরু করেন ৩২ বছর বয়সী কনওয়ে। তাঁর লক্ষ্য ছিল যুক্তরাজ্যের মূল ভূখণ্ডের সবচেয়ে উত্তর প্রান্ত জন ও’গ্রোটস। অবশেষে তিনি গত সোমবার সেখানে পৌঁছান।প্রতিবছর হাজার হাজার মানুষ হেঁটে অথবা সাইকেলে দক্ষিণ প্রান্তের ল্যান্ডস এন্ড থেকে জন ও’গ্রোটস পর্যন্ত স্থলপথে মোট এক হাজার ৪০৭ কিলোমিটার দূরত্ব অতিক্রম করে।জিম্বাবুয়েতে জন্মগ্রহণকারী কনওয়ে বর্তমানে দক্ষিণ ইংল্যান্ডে বাস করেন। তিনি ওই সাঁতার অভিযানের মাধ্যমে যুদ্ধশিশুদের সহায়তার জন্য হাজার হাজার পাউন্ড সংগ্রহ করেছেন। অভিযানে তিনি প্রতিদিন প্রায় ১০ মাইল সাঁতার কাটতেন। ইয়ট বা উপকূলের কোনো আশ্রয়ে রাত কাটাতেন তিনি।এক সাক্ষাৎকারে কনওয়ে বলেন, দুই মাসে অভিযান শেষ করার পরিকল্পনা থাকলেও খারাপ আবহাওয়া ও বড় বড় ঢেউয়ের কারণে তাঁর দেরি হয়েছে। শুরুতে তাঁকে অনেকে বলেছিল, এ অভিযান সম্ভব হবে না। তিনি মারাও যেতে পারেন। তবে তিনি সবার ধারণা ভুল প্রমাণ করতে বদ্ধপরিকর ছিলেন। গার্ডিয়ান।
