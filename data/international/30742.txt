
যুক্তরাষ্ট্রের পেনসিলভানিয়া অঙ্গরাজ্যের ফিলাডেলফিয়ায় স্থানীয় সময় গতকাল সোমবার বিশাল নির্বাচনী সমাবেশ করেছেন ডেমোক্র্যাট পার্টির প্রেসিডেন্ট প্রার্থী হিলারি ক্লিনটন। নির্বাচনের শেষ মুহূর্তে অনুষ্ঠিত ওই সমাবেশে হিলারির সঙ্গে ছিলেন মার্কিন প্রেসিডেন্ট বারাক ওবামা। হিলারির জয়ী হওয়ার ব্যাপারে তিনি বাজি ধরেন। দৃঢ়তার সঙ্গে বলেন, তিনি বাজি ধরে বলছেন যে ভোটাররা কাল ঠিকই ভয়কে বর্জন করে প্রত্যাশাকে বেছে নেবেন।সমাবেশে হিলারি ক্লিনটনের সঙ্গে বারাক ওবামা ছাড়াও তাঁর স্বামী ও সাবেক মার্কিন প্রেসিডেন্ট বিল ক্লিনটন, ফার্স্ট লেডি মিশেল ওবামা ছিলেন।এএফপির খবরে জানানো হয়, ইনডিপেনডেন্স হলের কাছে অনুষ্ঠিত হিলারির ওই নির্বাচনী সমাবেশে প্রায় ৪০ হাজার মানুষ জড়ো হয়। হিলারি বলেন, নির্বাচনে বাছাইয়ের ব্যাপারটি খুব স্পষ্ট। মার্কিনদের হয় বিভেদ, নয় ঐক্যকে বেছে নিতে হবে।ডেমোক্রেটিক পার্টির এই প্রার্থী বলেন, জনগণকে ঠিক করতে হবে—তাঁরা সবার স্বার্থরক্ষাকারী অর্থনৈতিক ব্যবস্থা বেছে নেবেন, নাকি শুধু সমাজের শীর্ষ পর্যায়ের সুবিধা এনে দেয়, এমন অর্থনৈতিক ব্যবস্থা বেছে নেবেন। জনগণকে ঠিক করতে হবে, তাঁরা শক্তিশালী ও দৃঢ় নেতৃত্ব বেছে নেবেন, নাকি এমন কাউকে বেছে নেবেন, যিনি সবকিছু ঝুঁকির মধ্যে ফেলবেন।হিলারি ক্লিনটন বলেন, তাঁর লক্ষ্য সব মার্কিনের স্বার্থ রক্ষা করা। আর তাঁর এই মূল্যবোধ পরীক্ষিত। এরপর মঞ্চে যুক্তরাষ্ট্রের বর্তমান প্রেসিডেন্ট বারাক ওবামা আসেন। ওবামা জনগণকে আরও একবার উদ্দীপিত করেন। তিনি বলেন, তাঁর সাবেক পররাষ্ট্রমন্ত্রী জাতিকে নেতৃত্ব দেওয়ার মতো সব ধরনের যোগ্যতা অর্জন করেছেন। তিনি বাজি ধরে বলতে পারেন, নির্বাচনের দিন জনগণ ভয়কে প্রত্যাখ্যান করে প্রত্যাশাকে বেছে নেবেন।ওবামা বলেন, ‘বাজি ধরে বলতে পারি, ভোটের দিন মার্কিন জনগণের জ্ঞান, শিষ্টাচার ও উদারতার জয় হবে। আর এটা এমন বাজি, যেখানে আমি কখনো হারব না।’রকশিল্পী ব্রুস স্প্রিংসটিনও নির্বাচনী সমাবেশে গিয়ে জনগণকে উদ্দীপ্ত করেন।
এর আগে নর্থ ক্যারোলাইনাতে নির্বাচনী প্রচার চালান হিলারি। তাঁর প্রতিদ্বন্দ্বী রিপাবলিকান প্রার্থী ডোনাল্ড ট্রাম্প প্রচার চালান নিউ হ্যাম্পশায়ারে। আর ফিলাডেলফিয়ার মঞ্চে যখন হিলারি, তখন ট্রাম্প পৌঁছেছেন মিশিগানে।
মার্কিন প্রেসিডেন্ট নির্বাচনের এক দিন আগে প্রেসিডেন্ট পদপ্রার্থী হিলারি ক্লিনটনের নতুন পাওয়া ই-মেইলগুলোর বিষয়ে তদন্ত করে অপরাধের কোনো প্রমাণ পাওয়া যায়নি বলে জানিয়েছে যুক্তরাষ্ট্রের কেন্দ্রীয় তদন্ত সংস্থা (এফবিআই)। কয়েক দিন আগে এই তদন্তের আকস্মিক ঘোষণা জনমত জরিপে বরাবর এগিয়ে থাকা হিলারির প্রচারণায় ব্যাপক ধাক্কা দিয়েছিল। চাঙা হয়ে উঠেছিল ট্রাম্প শিবির।
শেষ মুহূর্তে এফবিআই হিলারিকে অভিযোগ থেকে অব্যাহতি দিলে নির্বাচনের ওপর বিষয়টির প্রভাব কী হবে, তা নিয়ে আলোচনা ও বিতর্ক চলে। ট্রাম্প অবশ্য এফবিআইয়ের বিরুদ্ধে পক্ষপাতিত্বের অভিযোগ এনেছেন।
নির্বাচনী প্রচার চলাকালে ট্রাম্পের বিরুদ্ধে একের পর যৌন হয়রানির অভিযোগ তোলেন কয়েকজন নারী। নারীদের নিয়ে আপত্তিকর মন্তব্য ও উল্টোপাল্টা বক্তব্যের কারণে খোদ রিপাবলিকানদের মধ্যেও সমালোচিত হন তিনি।
আরও পড়ুনদীর্ঘ যাত্রার শেষ ধাপে হিলারি ক্লিনটন
সবচেয়ে ব্যয়বহুল নির্বাচন!
