
যুক্তরাষ্ট্রের মিসিসিপি অঙ্গরাজ্যের হ্যাটিসবার্গে গত শনিবার রাতে দুর্বৃত্তদের গুলিতে পুলিশের দুজন কর্মকর্তা নিহত হয়েছেন। এ ঘটনায় জড়িত থাকার অভিযোগে তিনজনকে গ্রেপ্তার করা হয়েছে। খবর নিউইয়র্ক টাইমস, এএফপি ও সিএনএনের।নিহত দুই পুলিশ কর্মকর্তা হলেন বেঞ্জামিন জে ডিন (৩৪) ও লিকুয়োরি ট্যাটে (২৪)। হত্যার উদ্দেশ্য সম্পর্কে কিছু জানাতে পারেনি পুলিশ।পুলিশ কর্মকর্তারা জানান, শনিবার রাতে সড়কে দায়িত্ব পালনের সময় একটি গাড়ি থামানোর চেষ্টা করলে পুলিশ কর্মকর্তাদের লক্ষ্য করে গুলি ছুড়ে পালিয়ে যায় দুর্বৃত্তরা। তাঁদের উদ্ধার করে হাসপাতালে নেওয়া হলেও বাঁচানো সম্ভব হয়নি। মিসিসিপির জননিরাপত্তা বিভাগ গতকাল রোববার জানায়, পুলিশ হত্যার ঘটনায় তিনজনকে গ্রেপ্তার করা হয়েছে। তারা হলো মারভিন ব্যাঙ্কস (২৯), কার্টিস ব্যাঙ্কস (২৬) ও জোয়ান ক্যালোওয়ে (২২)। এদের মধ্যে সন্দেহভাজন প্রথম দুজন সহোদর বলে জানানো হয়েছে।হ্যাটিসবার্গ পুলিশের মুখপাত্র লেফটেন্যান্ট জন ট্রাক্সলার জানান, দুই ভাই মারভিন ও কার্টিস হ্যাটিসবার্গের বাসিন্দা। এর আগেও পুলিশ তাঁদের গ্রেপ্তার করেছিল। তাঁদের বিরুদ্ধে অস্ত্র ও মাদক মামলা ছিল। হ্যাটিসবার্গের মেয়র জনি ডুপ্রি বলেন, ‘যাঁরা প্রতিদিন আমাদের নিরাপত্তা দেওয়ার জন্য বাড়ি থেকে বের হতেন, তাঁরাই শনিবার রাতে নিহত হলেন।’ এর আগে ঘটনাস্থল পরিদর্শন করে হাসপাতালে যান মেয়র ডুপ্রি। তিনি নিহতদের পরিবারের সদস্যদের প্রতি সমবেদনা জানান।সংশ্লিষ্ট ব্যক্তিরা বলছেন, হ্যাটিসবার্গে ৩০ বছর পর পুলিশ হত্যাকাণ্ডের ঘটনা ঘটল।গত সোমবার নিউইয়র্কে দায়িত্ব পালনের সময় সাদাপোশাকের এক পুলিশ কর্মকর্তাকে গুলি করে হত্যা করে দুর্বৃত্তরা। এর আগে গত ডিসেম্বরে নিউইয়র্কেই দায়িত্ব পালনের সময় দুই পুলিশ কর্মকর্তাকে গুলি করে হত্যা করা হয়।
