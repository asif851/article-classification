
মানুষের টেলিফোনে আড়ি পেতে যুক্তরাষ্ট্রের জাতীয় নিরাপত্তা সংস্থা এনএসএর তথ্য সংগ্রহ করাকে অবৈধ বলে রুল দিয়েছেন একটি মার্কিন আপিল আদালত। খবর বিবিসির।ফোনালাপে এনএসএর ওই আড়িপাতাকে অবৈধ বলে রুল দেওয়ার পাশাপাশি আদালত কংগ্রেসকে এ বিষয়ে ব্যবস্থা গ্রহণের নির্দেশ দিয়েছেন। ফোনে এনএসএর আড়িপাতার খবর প্রথম ফাঁস করেন এই সংস্থারই সাবেক কর্মী এডওয়ার্ড স্নোডেন। পরবর্তী সময়ে সরকারি চাপের মুখে রাশিয়ায় গিয়ে আশ্রয় নেন তিনি।ইউরোপীয় বিভিন্ন প্রতিষ্ঠানের টেলিফোন কলেও এনএসএ আড়ি পেতেছিল বলে অভিযোগ রয়েছে। যেসব মানুষের টেলিফোন কলে সংস্থাটি আড়ি পেতেছিল, তাঁদের মধ্যে জার্মান চ্যান্সেলর আঙ্গেলা ম্যার্কেলের মতো বিশিষ্ট ব্যক্তিও রয়েছেন।আদালতের রুলের পরিপ্রেক্ষিতে মার্কিন কংগ্রেসে ইউএসএ ফ্রিডম অ্যাক্ট নামের একটি বিলের ওপর ভোটাভুটি অনুষ্ঠিত হবে আশা করা হচ্ছে। এটি পাস হলে এনএসএ আর এভাবে ফোনে আড়ি পেতে তথ্য সংগ্রহ করতে পারবে না।সারকোজির ফোনালাপ ধারণ বৈধ: এদিকে সাবেক ফরাসি প্রেসিডেন্ট নিকোলা সারকোজির বিরুদ্ধে চলমান একটি দুর্নীতি মামলায় প্রমাণ হিসেবে আইনজীবীর সঙ্গে তাঁর ফোনালাপকে ব্যবহার করা বৈধ হবে বলে রুল দিয়েছেন দেশটির এক আদালত। ওই আলাপ গোপনে ধারণ করা হয়েছিল।
