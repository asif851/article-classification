
ফ্রান্সের একটি বাড়িতে তিন শিশু ও তাদের বাবা-মাকে মৃত অবস্থায় পাওয়া গেছে। দেশটির উত্তরাঞ্চলীয় লিলে শহরের কাছে এ ঘটনা ঘটেছে। গতকাল বুধবার দেশটির স্থানীয় এক আইনজীবী এ তথ্য জানিয়েছেন।
বার্তা সংস্থা এএফপির প্রতিবেদনে জানানো হয়, তিনটি শিশুর বয়স যথাক্রমে ছয় মাস, চার বছর ও ১০ বছর। এর মধ্যে প্রথম দুজন ছেলে শিশু। তাদের মায়ের বয়স ৪০, বাবার বয়স ৪২ বছর।
দোতলা ওই বাড়িতে মা ও তাঁর তিন সন্তানের লাশ বিছানায় পাওয়া যায়।
বাবার লাশ পাওয়া যায় ঝুলন্ত অবস্থায়, গলায় ফাঁস লাগানো ছিল। তিনি একটি চিরকুট রেখে গেছেন। এতে ১৬ অক্টোবর তারিখ লেখা। চিরকুটে তিনি তাঁর এমন কাজের কারণ ব্যাখ্যা করেছেন।  এ প্রসঙ্গে স্থানীয় আইনজীবী ফ্রেদেরিক ফেঁবো বলেন, চিরকুটে ওই ব্যক্তি (পুরুষ) ঋণগ্রস্ত হওয়া এবং বড় ধরনের আর্থিক সমস্যায় পড়ার কথা উল্লেখ করেছেন।
পুলিশ বাড়িটি সিলগালা করেছে। তারা এই মর্মান্তিক ঘটনা তদন্ত করছে।
ক্রিসতেল্লা নামের এক নারী প্রতিবেশীর ভাষ্য, পরিবারটি প্রায় এক বছর ধরে ওই এলাকায় বাস করে আসছে। এলাকাটি খুবই শান্ত ও আবাসিক। ওই পরিবারের শিশুরা প্রায়ই ফুটপাতে সাইকেল ও স্কুটার চালাত।
অন্য একটি সূত্রের ভাষ্য, কয়েক দিন ধরে ওই পরিবারের সদস্যদের দেখা যায়নি।
