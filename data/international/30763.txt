
বেঙ্গালুরুতে দুই মাসের জন্য ঠাকুরদা-ঠাকুরমার কাছে যাওয়ার কথা ছিল সম্ভাবনাময় টিভি তারকা ও মডেল সোনিকা সিংহ চৌহানের। এর আগে দুর্ঘটনার রাতে নাইট ক্লাবে গিয়েছিলেন তিনি। সোনিকার মা ওই দিন রাত সাড়ে দশটার দিকে শেক্‌সপিয়ার সরণির একটি নাইট ক্লাবে মেয়েকে নামিয়ে দিয়ে যান।
সোনিকার মা শ্যারন চৌহান পুলিশকে জানান, ‘আমাদের মেয়ে স্বনির্ভর, স্বাধীন একজন মানুষ। কার সঙ্গে ওর সম্পর্ক ছিল, অথবা ছিল না, কিংবা ভেঙে গিয়েছিল, তা সোনিকার ব্যক্তিগত বিষয়। ওর মৃত্যু নিয়ে আলোচনায় সেসব প্রাসঙ্গিক নয়।’ একই সঙ্গে শ্যারন এটাও জানিয়েছেন, তাঁদের মেয়ে স্বেচ্ছায় কোনো বন্ধুর সঙ্গে যেখানেই যান না কেন, তাঁদের মধ্যে যা-ই সম্পর্ক থাক, মদ্যপানের পরে বেপরোয়াভাবে গাড়ি চালানোর অধিকার তাঁকে তিনি কখনই দেননি।
সোনিকার দুর্ঘটনার সময়ে গাড়ির স্টিয়ারিংয়ে থাকা অভিনেতা-বন্ধু বিক্রম চট্টোপাধ্যায়ের আচরণ নিয়ে এখানেই প্রশ্ন উঠছে। বিক্রমের সঙ্গে সোনিকার মায়ের একবার দেখা হয়েছিল। দুর্ঘটনার পর থেকে বিক্রম একবারও ওদের সঙ্গে যোগাযোগ করেননি।
ভারতের আনন্দবাজার পত্রিকার খবরে জানা যায়, সোনিকার মা-বাবা ঘনিষ্ঠ মহলে জানিয়েছেন, সংবাদ সম্মেলনে বিক্রম চট্টোপাধ্যায়ের হাবভাবে তাঁরা অত্যন্ত কষ্ট পেয়েছেন। ওই রাতে কেন বিক্রম তাঁদের ফোন করে খবর দেননি, তার ব্যাখ্যাও তাঁদের কাছে বিশ্বাসযোগ্য নয়।
তবে সোনিকার মা-বাবা চান পুলিশ ঠিকঠাক বিষয়টি নিয়ে তদন্ত করুক।
২৯ এপ্রিল দক্ষিণ কলকাতায় রাসবিহারী মোড়ের কাছে সড়ক দুর্ঘটনায় অভিনেতা বিক্রম আহত হন। এ সময় গাড়িতে তাঁর পাশে থাকা মডেল সোনিকাও আহত হন। পরে তিনি হাসপাতালে মারা যান।
