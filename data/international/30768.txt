
পানামাভিত্তিক আইনি পরামর্শক প্রতিষ্ঠান মোসাক ফনসেকার প্রধান কার্যালয়ে গতকাল মঙ্গলবার অভিযান চালিয়েছে পুলিশ। আজ বুধবার বিবিসি অনলাইনের প্রতিবেদনে এ তথ্য জানানো হয়।
প্রতিষ্ঠানটির বিপুল পরিমাণ গোপন নথি ফাঁস হওয়ার পরিপ্রেক্ষিতে তাদের প্রধান কার্যালয়ে পুলিশি অভিযানের ঘটনা ঘটল।
সরকারি আইনজীবীরা বলছেন, পানামা সিটিতে মোসাক ফনসেকার প্রধান কার্যালয়ে অভিযানের সময় কোনো অপ্রীতিকর ঘটনা ঘটেনি। আসেনি বাধা-বিপত্তি।
গতকালের ওই অভিযানকালে পুলিশের সঙ্গে অপরাধ ইউনিটের কর্মকর্তারাও ছিলেন।
অভিযানের সময় কর্মকর্তারা মোসাক ফনসেকার প্রধান কার্যালয়ের চারদিক ঘিরে রাখেন। আইনজীবীরা কার্যালয়ের ভেতরে প্রবেশ করে বিভিন্ন কাগজপত্র ও নথির খোঁজে তল্লাশি চালান।
পরে অ্যাটর্নি জেনারেলের কার্যালয় থেকে বলা হয়, যেসব খবর বেরিয়েছে, এর সঙ্গে সংশ্লিষ্ট নথির খোঁজ পেতেই ওই অভিযান চালানো হয়।
প্রতিষ্ঠানটির অধীনস্থ প্রতিষ্ঠানেও অভিযান চালানোর কথা জানিয়েছে অ্যাটর্নি জেনারেলের কার্যালয়।
মোসাক ফনসেকা এক টুইটার বার্তায় লিখেছে, তারা তদন্তে কর্তৃপক্ষকে সহায়তা করছে।
সম্প্রতি মোসাক ফনসেকার ১ কোটি ১৫ লাখ গোপন নথি ফাঁস হয়। এতে বিশ্বজুড়ে আলোড়ন সৃষ্টি হয়।
ফাঁস হওয়া নথিতে বিশেষ কিছু কর রেয়াত অঞ্চলের সুবিধা ব্যবহার করে বিভিন্ন দেশের রাষ্ট্র, সরকারপ্রধানসহ ক্ষমতাধর ব্যক্তি বা তাঁদের আত্মীয়-বন্ধুদের অর্থ পাচারের প্রমাণ উঠে এসেছে।
মোসাক ফনসেকা অন্যায়ের বিষয়টি অস্বীকার করেছে। তাদের দাবি, তারা হ্যাকিংয়ের শিকার। আর তথ্যগুলো ভুলভাবে উপস্থাপন করা হচ্ছে।
নথি ফাঁসের পরপরই পানামা সরকার তদন্তের ঘোষণা দিয়েছে।
তথাকথিত (অফশোর) আর্থিক খাতে স্বচ্ছতার লক্ষ্যে অন্যান্য দেশের সঙ্গে কাজ করার প্রতিশ্রুতি ব্যক্ত করেছেন পানামার প্রেসিডেন্ট হুয়ান কার্লোস ভারেলা।
