
নেপালে সংবিধান নিয়ে নতুন করে বিক্ষোভ শুরু হয়েছে। গতকাল রোববার রাজধানী কাঠমান্ডুতে রাস্তা অবরোধ করে বিক্ষোভ করেছে সংখ্যালঘু মদেশীয়সহ নৃ-গোষ্ঠীর কয়েক শ সদস্য। গতকালের বিক্ষোভে অবশ্য কোনো হতাহতের ঘটনা ঘটেনি। পুলিশ ও বিক্ষোভকারীরা শান্তিপূর্ণ অবস্থানে ছিল।বিক্ষোভকারীরা গতকাল সকালে কাঠমান্ডুর প্রশাসনিক কেন্দ্রের সামনে পতাকা প্রদর্শন করে এবং নতুন সংবিধানবিরোধী স্লোগান দেয়। এ সময় পুলিশ তাদের ঘিরে রাখে। নতুন সংবিধানে সংখ্যালঘু নৃ-গোষ্ঠীকে রাজনৈতিকভাবে কোণঠাসা করা হয়েছে বলে অভিযোগ করেছে বিক্ষোভকারীরা।গত সেপ্টেম্বরে নতুন সংবিধান গৃহীত হওয়ার পর থেকেই বিক্ষোভ করছে মদেশীয়রা। এ নিয়ে সংঘর্ষে কমপক্ষে ৫০ জনের প্রাণহানি হয়েছে।
