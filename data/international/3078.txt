
ভারতে ৫০০ ও ১০০০ রুপির নোট বাতিল ঘোষণা করা হয়েছে। জাতির উদ্দেশে আজ দেওয়া এক ভাষণে এ ঘোষণা দেন প্রধানমন্ত্রী নরেন্দ্র মোদি। আজ মধ্যরাত থেকে এসব নোট বাতিল কার্যকর হবে। ভাষণে মোদি বলেন, ‘কাল থেকে এসব নোট শুধু কাগজ ছাড়া আর কিছুই নয়।’ জাল নোট এবং কালো রুপির বিতরণ রুখতেই এ ব্যবস্থা নেওয়া হয়েছে বলে জানান মোদি। ভাষণে মোদি বলেন, ‘আমরা বিভিন্ন উপায়ে ১ লাখ ২৫ হাজার কোটি রুপি ফিরিয়ে এনেছি।’ সরকারি ঘোষণায় বলা হয়, যাঁদের হাতে এসব নোট আছে, তাঁরা এগুলো জমা দিয়ে ১০ নভেম্বর থেকে ৩০ ডিসেম্বরের মধ্যে সমমূল্যের অর্থ পাবেন। তবে এ জন্য তাঁদের আধার কার্ড, প্যান কার্ড বা ভোটার আইডি দেখাতে হবে। ব্যাংক ও পোস্ট অফিস থেকে নোট জমা দিয়ে অর্থ পাবেন এর বাহকেরা। ৩০ ডিসেম্বরের পর শুধু রিজার্ভ ব্যাংক অব ইন্ডিয়া বাতিল হওয়া এসব নোট নেবে। আজ মধ্যরাত থেকে ১০ ডিসেম্বর পর্যন্ত ভারতের সব এটিএম বুথ বন্ধ থাকবে। আগামীকাল ব্যাংকগুলোও বন্ধ থাকবে। আগামী কয়েক দিন এটিএম বুথ থেকে সর্বোচ্চ ২০০০ রুপি পর্যন্ত তোলা যাবে। পরে এর পরিমাণ বাড়িয়ে চার হাজার রুপি পর্যন্ত করা হবে। হাসপাতাল, সমাধিক্ষেত্রে পুরোনো নোট গ্রহণ করা হবে। ৫০০ ও ১০০০ রুপির নোট বাতিল হলেও অন্য নোটগুলো যেমন ১০০, ৫০, ১০, ৫, ২ ও ১ রুপির নোট চালু থাকবে।
