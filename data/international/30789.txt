
তুরস্কের সাবেক প্রেসিডেন্ট ও দীর্ঘদিনের প্রধানমন্ত্রী সুলেমান ডেমিরেল মারা গেছেন। গতকাল বুধবার সকালে আঙ্কারার গুভেন হাসপাতালে চিকিৎসাধীন অবস্থায় তিনি মারা যান। তাঁর বয়স হয়েছিল ৯০ বছর। তিনি শ্বাস-প্রশ্বাসজনিত অসুস্থতায় ভুগছিলেন। বর্ণাঢ্য রাজনৈতিক জীবনে ১৯৬০ থেকে ১৯৯০-এর দশক পর্যন্ত তিনি সাতবার তুরস্কের প্রধানমন্ত্রী এবং ১৯৯৩ থেকে ২০০০ সাল পর্যন্ত প্রেসিডেন্টের দায়িত্ব পালন করেন। দুবার সেনাবাহিনীর হাতে ক্ষমতাচ্যুতও হন তিনি। ১৯২৪ সালের নভেম্বরে পশ্চিম তুরস্কের স্পার্টা নগরের এক কৃষক পরিবারে জন্মগ্রহণ করেছিলেন সুলেমান ডেমিরেল। দ্য গার্ডিয়ান
