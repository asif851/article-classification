
ভারতের প্রধানমন্ত্রী মনমোহন সিং বলেছেন, গত নয় বছরে তাঁর দেশের প্রতিরক্ষাব্যবস্থা অনেক সংহত হয়েছে। এমনকি সাইবার ও মহাকাশের মতো ক্ষেত্রেও হুমকি মোকাবিলার জন্য যথেষ্ট প্রস্তুত ভারত।
গতকাল বৃহস্পতিবার হরিয়ানা রাজ্যের গুরগাঁওয়ে ইন্ডিয়ান ন্যাশনাল ডিফেন্স ইউনিভার্সিটির ভিত্তিপ্রস্তর স্থাপনের পর মনমোহন এ কথা বলেন। তিনি বলেন, ‘সাইবার নিরাপত্তার জন্য আমরা একটি জাতীয় কাঠামো তৈরি করেছি এবং জাতীয় সাইবার নিরাপত্তা সমন্বয়ের জন্য একটি কার্যালয় স্থাপনের পদক্ষেপ নিয়েছি।’
মনমোহন বলেন, ‘আমরা দেশে এবং দেশের সীমানা পেরিয়ে এই অঞ্চলে শান্তি, স্থিতিশীলতা, বন্ধুত্ব ও পারস্পরিক সহযোগিতা বৃদ্ধির লক্ষ্যে কাজ করছি। দৃঢ়তার সঙ্গে বলতে পারি যে আমাদের সশস্ত্র বাহিনী যেকোনো ধরনের হুমকি মোকাবিলা করতে সক্ষম।’
ভারতের প্রধানমন্ত্রী আরও বলেন, ‘গত কয়েক বছরে আমরা সীমান্তরক্ষীর সংখ্যা বৃদ্ধি করেছি এবং সেনাবাহিনীর সরঞ্জাম আরও বাড়িয়েছি। উপকূলের সম্পদ রক্ষার জন্য আমরা নিজেদের সক্ষমতা অনেক বাড়িয়েছি। নৌবাহিনীকে শক্তিশালী করার জন্য বিশেষ গুরুত্ব দেওয়া হয়েছে।’ টাইমস অব ইন্ডিয়া।
