
ভারতে অনুপ্রবেশের অভিযোগে ছয় বাংলাদেশি যুবককে গ্রেপ্তার করেছে কলকাতা পুলিশ। তাঁদের গন্তব্য ছিল তামিলনাড়ুর রাজধানী চেন্নাই। পরে তাঁদের ব্যারাকপুর আদালতে তোলা হলে বিচারক ১৪ দিনের জেল হেফাজত দিয়ে কারাগারে পাঠানোর নির্দেশ দেন। তাঁদের সবার বাড়ি চট্টগ্রামে।
আটক করা ছয়জন হলেন মো. আশরাফ, মো. রেজাউল করিম, আব্দুল করিম, মো. সোহেল, মো. আরশাদ ও মো. আলাউদ্দিন।
পুলিশ জানায়, বেনাপোল সীমান্ত পেরিয়ে তাঁরা বাংলাদেশে ঢুকে। গতকাল সকালে এই ছয়জন একটি ট্যাক্সি করে কলকাতায় আসছিল। পথে উত্তর ২৪ পরগনা জেলার ব্যারাকপুর-কল্যাণী হাইওয়ের কাঁকিনাড়া-পানপুর মোড়ে পুলিশি তল্লাশির সময় তাঁদের কাছে প্রয়োজনীয় নথিপত্র চাইলে তাঁরা তা দিতে ব্যর্থ হয়। পরে পুলিশ তাঁদের আটক করে। পুলিশ গাড়ির চালককেও গ্রেপ্তার করেছে।
