
ঋণের দায়ে জর্জরিত গ্রিস। ২০১৫ সালের ১ জুলাই নির্ধারিত সময়ে আন্তর্জাতিক মুদ্রা তহবিলের (আইএমএফ) ১৬০ কোটি ইউরো ঋণ পরিশোধে ব্যর্থ হওয়ায় দেশটিকে দেউলিয়া ঘোষণা করা হয়েছিল। উন্নত বিশ্বের প্রথম কোনো দেশ হিসেবে গ্রিস আইএমএফের ঋণ পরিশোধে ব্যর্থ হয়। এমন পরিস্থিতিতে দেশটিতে চরম আর্থিক বিশৃঙ্খলা দেখা দেয়, দেনার পরিমাণ বাড়তে থাকে চারপাশে। এর জেরে দেশটির সর্বাধিক প্রচারিত ও বিক্রীত দৈনিক পত্রিকা ‘তা নিয়া’সহ দুটি খবরের কাগজ বন্ধ হয়ে যাচ্ছে।
গার্ডিয়ানের খবরে আজ রোববার জানানো হয়েছে, দৈনিক তা নিয়া ছাড়া অন্য খবরের কাগজটি হলো সাপ্তাহিক ভিমা। এই খবরের কাগজ দুটি লামব্রাকিস প্রেস গ্রুপ (ডিওএল) থেকে বের হয়। ওই প্রতিষ্ঠানের এক বিবৃতিতে বলা হয়েছে, আর্থিক সংকটের কারণে দৈনিক তা নিয়া ও সাপ্তাহিক ভিমা বন্ধ করে দিতে বাধ্য হচ্ছে প্রকাশনা প্রতিষ্ঠান। আর্থিক সংকটের কারণে ছাপার কার্যক্রম চালিয়ে যাওয়া যাচ্ছে না। তাই এই দুটি খবরের কাগজ ছাপা বন্ধ করে দেওয়ার সিদ্ধান্ত নেওয়া হয়েছে।
ডিওএলের দৈনিক ও সাপ্তাহিক পত্রিকার পাশাপাশি আছে এফএম রেডিও, অনলাইন নিউজ পোর্টাল ও ম্যাগাজিন। প্রতিষ্ঠানটি গত বছরের ডিসেম্বরে নয় কোটি ৯০ লাখ ডলার দেনা পরিশোধে ব্যর্থ হয় বলে জানান ভিমা সংবাদপত্র ও ভিমা এফএম রেডিওর পরিচালক অ্যান্থনিস কারাকাউসিস।
