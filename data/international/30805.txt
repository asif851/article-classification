
ভারতের লোকসভা নির্বাচনে আজ বুধবার অষ্টম দফার ভোট নেওয়া শুরু হয়েছে। সাত রাজ্যের ৬৪ আসনে ভোট হচ্ছে।আজকের ভোটে ভাগ্য নির্ধারিত হবে কাছাকাছি দুই আসনে লড়া গান্ধী পরিবারের দুই প্রতিদ্বন্দ্বী রাহুল ও বরুণের।পশ্চিমবঙ্গের চতুর্থ দফার নির্বাচন আজ। সেখানে ছয়টি আসনে ভোট নেওয়া হচ্ছে। আজকের নির্বাচনে ভাগ্য নির্ধারিত হবে ছয় তারকার। তাঁরা হলেন অভিনেত্রী সন্ধ্যা রায়, মুনমুন সেন, প্রখ্যাত সংগীতশিল্পী বাবুল সুপ্রিয়, রাজনৈতিক ব্যক্তিত্ব বাসুদেব আচারিয়া, প্রবোধ পান্ডা ও শ্রমিক নেত্রী দোলা সেন।আজকের ভোটে সাত রাজ্যের মধ্যে সবচেয়ে বেশি আসন রয়েছে অন্ধ্র প্রদেশে। সেখানে ভোট হচ্ছে সীমান্ধ্র অঞ্চলের ২৫টি লোকসভা আসনে। পাশাপাশি ভোট নেওয়া হচ্ছে ১৭৫টি রাজ্য বিধানসভা আসনেও।সবচেয়ে জনবহুল রাজ্য উত্তর প্রদেশে ভোট হচ্ছে ১৫ আসনে। এগুলোর অন্যতম আমেথি। সেখানে প্রচারণার শেষ দিন সোমবার দলীয় প্রার্থী স্মৃতি ইরানির হয়ে মাঠে নেমে নরেন্দ্র মোদি কঠিন মোকাবিলার মুখে দাঁড় করিয়েছেন কংগ্রেসের সহসভাপতি রাহুল গান্ধীকে। আজকের ভোটের পরে বাকি থাকবে ১২ মে শেষ পর্যায়ের ভোট। ভোট গণনা হবে ১৬ মে।বিহারের সাতটি, জম্মু-কাশ্মীরের দুটি, উত্তরাখন্ডে পাঁচ, হিমাচল প্রদেশে চার ও পশ্চিমবঙ্গের ছয়টি আসনে ভোট হচ্ছে আজ।উত্তর প্রদেশের আমেথিতে রাহুল গান্ধীর মতো আজই নির্ধারিত হবে পাশের কেন্দ্র সুলতানপুরে আরেক গান্ধী বরুণের নির্বাচনী ভাগ্য।
অন্ধ্র প্রদেশের সীমান্ধ্র এলাকার যে ২৫ আসনে আজ ভোট, রাজ্য ভাগের কারণে সেখানে কংগ্রেসের কোনো সম্ভাবনাই প্রায় নেই। এই আসনগুলোতে মূলত লড়াই হবে বিজেপি-তেলেগু দেশমের সঙ্গে জগনমোহন রেড্ডির ওয়াই এস আর কংগ্রেসের।
বিহারে যে সাত আসনে আজ ভোট হচ্ছে, গত নির্বাচনে সেগুলোর মধ্যে পাঁচটি পেয়েছিল জনতা দল (সংযুক্ত), বাকি দুটি কেন্দ্র সারণ ও মহারাজগঞ্জ পেয়েছিল রাষ্ট্রীয় জনতা দল।
পশ্চিমবঙ্গ: পশ্চিমবঙ্গের ছয় আসনে প্রার্থী রয়েছেন ৭২ জন। এর মধ্যে নারী প্রার্থী ১১ জন। সব আসনেই প্রার্থী দিয়েছে তৃণমূল কংগ্রেস, জাতীয় কংগ্রেস, বামফ্রন্ট ও বিজেপি।
নির্বাচন শান্তিপূর্ণ করতে ৩৫০ কোম্পানি কেন্দ্রীয় নিরাপত্তা বাহিনী মোতায়েন করা হয়েছে। বন্ধ করে দেওয়া হয়েছে পার্শ্ববর্তী ওডিশা ও ঝাড়খন্ড রাজ্যের সীমান্ত।
পশ্চিমবঙ্গের ছয় আসন হলো মেদিনীপুর, ঝাড়গ্রাম, পুরুলিয়া, বাঁকুড়া, বিষ্ণুপুর ও আসানসোল।
২০০৯ সালের নির্বাচনে এ ছয়টি আসনে জয়ী হয়েছিলেন বামফ্রন্টের প্রার্থীরা। এবার এই নির্বাচনে ভাগ্য নির্ধারিত হবে অভিনেত্রী সন্ধ্যা রায়, মুনমুন সেন, প্রখ্যাত সংগীতশিল্পী বাবুল সুপ্রিয়, রাজনৈতিক ব্যক্তিত্ব বাসুদেব আচারিয়া, প্রবোধ পান্ডা ও শ্রমিক নেত্রী দোলা সেনের। 
সন্ধ্যা রায় দাঁড়িয়েছেন মেদিনীপুর আসনে তৃণমূলের টিকিটে। এই আসনে তাঁর প্রধান প্রতিদ্বন্দ্বী ৬৮ বছর বয়সী বামফ্রন্টের প্রার্থী ও বর্তমান সাংসদ প্রবোধ পান্ডা। আরও রয়েছেন কংগ্রেসের বিমলকুমার রাজ ও বিজেপির প্রভাকর তিওয়ারি।
মুনমুন সেন দাঁড়িয়েছেন তৃণমূলের টিকিটে বাঁকুড়া আসনে। মুনমুন সেন লড়ছেন সিপিএমের পোড়খাওয়া নেতা ও বর্তমান সাংসদ বাসুদেব আচারিয়ার বিরুদ্ধে। এই আসনে আরও লড়ছেন বিজেপির সুভাষ সরকার এবং কংগ্রেসের নীল মাধব গুপ্ত। বাসুদেব আচারিয়া বর্তমান সাংসদ। ১৯৮০ সাল থেকে তিনি সাংসদ।
বাবুল সুপ্রিয় লড়ছেন আসানসোল আসনে বিজেপির টিকিটে। বাবুল সুপ্রিয়কে কড়া চ্যালেঞ্জ হিসেবেই নিয়েছে শাসক দল তৃণমূল কংগ্রেস। এখানে তৃণমূল থেকে দাঁড় করানো হয়েছে তাদেরই দলের শ্রমিক নেত্রী রাজ্য সভানেত্রী  দোলা সেনকে। আর বামফ্রন্ট দাঁড় করিয়েছে তাদের দলের বর্তমান সাংসদ বংশ গোপাল চৌধুরীকে। আর কংগ্রেসের আছেন ইন্দ্রাণী মিশ্র।
পুরুলিয়ায় মূল লড়াই হবে তৃণমূলের মৃগাঙ্ক মাহাতের সঙ্গে বামফ্রন্টের প্রার্থী ও বর্তমান সাংসদ নরহরি মাহাতের। গত নির্বাচনে এই আসনে জিতেছিলেন বামফ্রন্টের প্রার্থী নরহরি মাহাত।
ঝাড়গ্রামে লড়াই হবে তৃণমূলের উমা সরেনের সঙ্গে বামফ্রন্টের প্রার্থী ও বর্তমান সাংসদ পুলিন বিহারি বাস্কের।
আর বিষ্ণুপুরে লড়াই হবে বামফ্রন্টের প্রার্থী ও বর্তমান সাংসদ সুস্মিতা বাউড়ির সঙ্গে তৃণমূলের সৌমিত্র খানের।
