
ফ্রান্সের বিজ্ঞানীরা সুদানের জেবেল সাহাবায় পাওয়া কিছু মানুষের কঙ্কাল পরীক্ষা-নিরীক্ষা করে দেখছেন। ধারণা করা হচ্ছে, তির-ধনুক ব্যবহার করে এদের হত্যা করা হয়েছে।এরা ১৩ হাজার বছর আগে প্রথম বর্ণবাদী যুদ্ধের শিকার কি না, তা খতিয়ে দেখছেন বিজ্ঞানীরা।এই গবেষণায় ফরাসি বিজ্ঞানীরা যুক্তরাজ্যের জাদুঘরের সঙ্গে যৌথভাবে কাজ করছেন।যুক্তরাজ্যের জাদুঘরের নতুন সংযোজন ‘প্রাচীন মিসর’ গ্যালারিতে স্থায়ীভাবে গতকাল সোমবার থেকে এই কঙ্কালের আনুষ্ঠানিক প্রদর্শনী শুরু হয়েছে। খবর দি ইনডিপেনডেন্টের।সুদানের উত্তরাঞ্চলের জেবেল সাহাবায় নীল নদের পূর্ব তীর থেকে এই কঙ্কালগুলো উদ্ধার করা হয়। এগুলো সবচেয়ে প্রাচীন সশস্ত্র দুই পক্ষের যুদ্ধের শিকার ব্যক্তিদের কঙ্কাল বলে মনে করা হচ্ছে।জাতিসংঘের শিক্ষা, বিজ্ঞান ও সংস্কৃতিবিষয়ক সংস্থা ইউনেস্কোর অর্থায়নে ষাটের দশকে তদন্তের জন্য প্রত্নতাত্ত্বিক স্থাপনা খননের সময় বেশ কিছু কঙ্কাল পাওয়া যায়। ১৯৬৪ সালে মার্কিন প্রত্নতত্ত্ববিদ ফ্রেড ওয়েনডর্ফ একই ধরনের আরও কিছু কঙ্কাল উদ্ধার করেন। নিজের গবেষণাকেন্দ্রে রেখে গবেষণার প্রায় ৩০ বছর পর তিনি সেগুলো যুক্তরাজ্যের জাদুঘরে হস্তান্তর করেন। তবে বর্তমান গবেষণা শুরু হওয়ার আগ পর্যন্ত আধুনিক প্রযুক্তি দিয়ে কঙ্কালগুলো খতিয়ে দেখা হয়নি।ফ্রান্সের বোর্ডেক্স ইউনিভার্সিটির প্রত্নতত্ত্ববিদেরা দুই বছর ধরে গবেষণা চালিয়ে ওই কঙ্কালগুলোতে তিরের আঘাতের চিহ্ন খুঁজে পান।গবেষকেরা পৃথক গবেষণায় হত্যার শিকার ব্যক্তিদের জাতিগত পরিচয় ও বর্ণ খোঁজার চেষ্টা করেন। এই গবেষকদের মতে, কঙ্কালগুলো আধুনিক কৃষ্ণাঙ্গ আফ্রিকানদের পূর্বপুরুষদের একাংশের। হত্যাকারীদের পরিচয় নিশ্চিত হওয়া কঠিন হলেও ধারণা করা যায়, সম্পূর্ণভাবে আলাদা বর্ণ ও জাতিগত গোষ্ঠী এই হত্যাকাণ্ডের জন্য দায়ী।
