
ভারতের পূর্বাঞ্চলীয় দুই রাজ্য বিহার ও ঝাড়খন্ডে ২৪ ঘণ্টার কম সময়ের মধ্যে আলাদা দুটি ঘটনায় দুই সাংবাদিককে গুলি করে হত্যা করা হয়েছে। তাঁদের মধ্যে একজনকে গতকাল শুক্রবার ও আরেকজনকে গত বৃহস্পতিবার হত্যা করা হয়। পুলিশের সন্দেহ, পেশাগত কারণে এই দুজনকে হত্যা করা হয়েছে।
নিহত দুই সাংবাদিক হলেন রাজদিও রঞ্জন ও অখিলেশ প্রতাপ সিং।
হিন্দি ভাষার দৈনিক হিন্দুস্তান পত্রিকার আঞ্চলিক ব্যুরোপ্রধান রাজদিও রঞ্জন গতকাল বিহারে মোটরসাইকেলে করে যাচ্ছিলেন। এ সময় অজ্ঞাতপরিচয় হামলাকারীরা তাঁকে পরপর পাঁচবার গুলি করে।
সিওয়ান এলাকার পুলিশপ্রধান সৌরভ কুমার শাহ এএফপিকে বলেন, খুব কাছ থেকে সাংবাদিক রাজদিওকে গুলি করা হয়। গতকাল রাতেই তাঁকে দ্রুত হাসপাতালে নেওয়া হয়। সেখানে স্থানীয় চিকিৎসক তাঁকে মৃত ঘোষণা করেন।
শাহ বলেন, পুলিশ হত্যার কারণ সম্পর্কে নিশ্চিত নয়। তবে দুজনকে এ ঘটনায় জিজ্ঞাসাবাদ করা হচ্ছে। তিনি বলেন, পেশাগত কারণে ওই সাংবাদিককে হত্যা করা হতে পারে। তিনি যাদের বিরুদ্ধে লিখতেন, তারাও তাঁকে হত্যা করতে পারে।
রাজদিওকে হত্যার এক দিন আগে বৃহস্পতিবার টিভি সাংবাদিক অখিলেশ প্রতাপ সিংকে অজ্ঞাতপরিচয় হামলাকারীরা গুলি করে হত্যা করে। তিনি বিহারের পার্শ্ববর্তী ঝাড়খন্ড রাজ্যে মোটরবাইকে করে যাচ্ছিলেন। এ সময় তাঁকে গুলি করে হত্যা করা হয়।
ঝাড়খন্ড রাজ্যের জ্যেষ্ঠ পুলিশ কর্মকর্তা উপেন্দ্র প্রসাদ ইন্ডিয়ান প্রেস পত্রিকায় বলেন, সাংবাদিক হত্যার ঘটনায় কোনো প্রত্যক্ষদর্শী নেই। তবে পুলিশ সন্দেহ করছে, হামলাকারীরাও তাঁর সঙ্গে মোটরসাইকেলে ছিলেন। তবে ওই সাংবাদিককে কেউ হত্যার জন্য হুমকি দিয়েছিল কি না, তা নিশ্চিত না।
অখিলেশ প্রতাপ সিংয়ের পরিবার ও সমর্থকেরা গতকাল এই হত্যাকাণ্ডের প্রতিবাদে বিক্ষোভ করে। তারা সড়ক অবরোধ করে দ্রুত বিচারের দাবি জানায়।
প্যারিসভিত্তিক রিপোর্টার্স উইদাউট বর্ডারস ২০১৫ সালে এশিয়ার মধ্যে ভারতকে সাংবাদিকদের জন্য সবচেয়ে বিপজ্জনক দেশ হিসেবে চিহ্নিত করেছে। তারা বলছে, ভারতে গণমাধ্যমও স্বাধীন নয়।
ভারতে পুলিশ, রাজনীতিবিদ, আমলা ও অপরাধী চক্রের নির্যাতনের শিকার হন সাংবাদিকেরা। গত অক্টোবর মাসে উত্তর প্রদেশে মোটরসাইকেল আরোহী এক টিভি সাংবাদিককে গুলি করে হত্যা করা হয়। এ সময় তিনি বাজার থেকে বাড়ি ফিরছিলেন। উত্তর প্রদেশে গত জুন মাসে ফ্রিল্যান্স সাংবাদিকের শরীরে পেট্রল ঢেলে আগুনে পুড়িয়ে হত্যা করা হয়।
