
মিসরের ক্ষমতাচ্যুত প্রেসিডেন্ট মোহাম্মদ মুরসির ৫২৯ জন সমর্থককে ফাঁসির আদেশ দিয়েছেন দেশটির একটি আদালত। হত্যাসহ বিভিন্ন অভিযোগে নিষিদ্ধঘোষিত মুসলিম ব্রাদারহুডের ওই সদস্যদের আজ সোমবার এই দণ্ড দেওয়া হয়েছে।আইনজীবীদের বরাত দিয়ে বিবিসি ও আল জাজিরা টেলিভিশনের অনলাইনে প্রকাশিত প্রতিবেদনে জানানো হয়, পুলিশের এক কর্মকর্তাকে হত্যা, অপর দুজনকে হত্যার চেষ্টা, একটি পুলিশ স্টেশনে হামলা এবং বিভিন্ন সহিংস কর্মকাণ্ডের দায়ে মুরসির ৫২৯ জন সমর্থককে ফাঁসির আদেশ দিয়েছেন আদালত। এ ছাড়া ১৬ জনকে খালাস দেওয়া হয়েছে। এই দণ্ডাদেশের বিরুদ্ধে আপিল করার সুযোগ রয়েছে।গত বছরের জুলাইয়ে এক অভ্যুত্থানের মাধ্যমে প্রেসিডেন্ট মুরসিকে ক্ষমতাচ্যুত করে মিসরের সেনাবাহিনী। এরপর মুসলিম ব্রাদারহুডের বিরুদ্ধে অভিযান জোরদার করে কর্তৃপক্ষ।মুরসিকে ক্ষমতায় বহালের দাবিতে কায়রোতে আন্দোলনরত তাঁর সমর্থকদের দুটি শিবির উচ্ছেদ করে নিরাপত্তা বাহিনী। এরপর আগস্টে দেশটির দক্ষিণাঞ্চলে কথিত ওই হামলার ঘটনা ঘটে। নিষিদ্ধঘোষিত মুসলিম ব্রাদারহুডের ৫৪৫ জন সদস্যের বিরুদ্ধে অভিযোগ আনা হয়। এর মধ্যে ৫২৯ জনকে ফাঁসির আদেশ দিয়েছেন আদালত। বাকি ১৬ জনকে খালাস দেওয়া হয়েছে।আসামিদের আইনজীবীরা দাবি করেছেন, তাঁদের মক্কেলেরা ন্যায়বিচার পাননি।
