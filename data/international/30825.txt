
এককালের ‘প্লেবয়’ খ্যাত পাকিস্তানের সাবেক ক্রিকেট তারকা ইমরান খান তৃতীয়বারের মতো বর সেজেছেন। তৃতীয় স্ত্রীর নাম বুশরা মানেকা। তিনি দেশটির পাকপাত্তান এলাকার একটি পীর পরিবারের মেয়ে। পাকিস্তানের অন্যতম বিরোধী দল তেহরিক-ই-ইনসাফ পার্টির (পিটিআই) পক্ষ থেকে দলটির প্রধান ইমরান খানের বিয়ের খবরের সত্যতা নিশ্চিত করা হয়েছে। পিটিআইয়ের মুখপাত্র ফাওয়াদ চৌধুরী বলেন, গতকাল রোববার লাহোরে বুশরার ভাইয়ের বাসায় এক অনাড়ম্বর অনুষ্ঠানে এ বিয়ে হয়। পিটিআইয়ের আরেক নেতা ইনামুল হক জানান, কনের মা, ভাইবোন ও বন্ধুরা বিয়ের অনুষ্ঠানে ছিলেন। তবে ইমরানের বোনেরা ছিলেন না। বিয়ে পড়ান মুফতি সাঈদ। ইমরানের নবপরিণীতা স্ত্রী বুশরার বয়স চল্লিশের ঘরে। তাঁরা ওয়াত্তু গোত্রের। তাঁর আগের স্বামীর নাম খাওয়ার ফরিদ মানেকা। সম্প্রতি বুশরার সঙ্গে খাওয়ার ফরিদের বিবাহবিচ্ছেদ হয়। ক্রিকেটার থেকে রাজনীতিবিদ বনে যাওয়া ইমরানের প্রথম স্ত্রী জেমাইমরা গোল্ডস্মিথ। ব্রিটিশ ধনকুবের পরিবারের জেমাইমার সঙ্গে ইমরানের বিয়ে হয় ১৯৯৫ সালে। ২০০৪ সালে তাঁদের বিচ্ছেদ হয়। ইমরান ২০১৫ সালে রিহাম খানকে বিয়ে করেন। এ বিয়ে টেকে মাত্র ১০ মাস। সূত্র: ডন অনলাইন
