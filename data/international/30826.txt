
নির্বাচনী প্রতিশ্রুতি অনুযায়ী, সরকার গঠনের মাত্র ৪৮ ঘণ্টার মধ্যে দিল্লির আম আদমি পার্টির সরকার আজ সোমবার প্রতিটি বাড়িতে বিনা মূল্যে পানি সরবরাহের ব্যবস্থা করেছে। ভারতের রাজধানী দিল্লির অধিকাংশ এলাকায় পানির জন্য হাহাকার এক নিত্য ঘটনা। এ নিয়ে পূর্ববর্তী সরকারগুলো বারবার প্রতিশ্রুতি দিলেও কার্যকর উদ্যোগ দেখা যায়নি।‘টাইমস অব ইন্ডিয়া’র খবরে বলা হয়, যেসব বাসায় পানির সংযোগ আছে, সেগুলোতে প্রতি মাসে বিনা মূল্যে ২০ কিলোলিটার পানি সরবরাহ করা হবে। ২০১৪ সালের প্রথম দিন থেকে অর্থাত্ ১ জানুয়ারি থেকে এ ব্যবস্থা কার্যকর হবে।দিল্লি জল বোর্ডের সঙ্গে এক বৈঠকে মুখ্যমন্ত্রী অরবিন্দ কেজরিওয়াল এ সিদ্ধান্ত নেন। সভায় আরও সিদ্ধান্ত হয়, আসছে তিন মাস পানি সরবরাহের খবর দেবে দিল্লি জল বোর্ড। অবশ্য সরকার জানিয়েছে, যেসব গ্রাহক দিনে ৭০০ লিটারের বেশি পানি ব্যবহার করবেন, তাঁদের পুরো মূল্যই দিতে হবে।কেজরিওয়াল অসুস্থ থাকায় আজ তাঁর বাসাতেই দাপ্তরিক বৈঠক ও কাজকর্ম সম্পন্ন হয়েছে।
