
ভারতের ছত্তিশগড়ে নন্দন বন সাফারি পার্ক পরিদর্শন করতে গিয়ে বাঘের মুখোমুখি হন দেশটির প্রধানমন্ত্রী নরেন্দ্র মোদি! সাফারি পার্কে ছবি তুলতে গিয়ে খাঁচার ভেতরে থাকা বাঘের খুব কাছে চলে গিয়েছিলেন তিনি। তবে ভয়ের কিছু নেই, কোনো অঘটন ঘটেনি। মোদি সেসব ছবি দিয়েছেন খুদে ব্লগ লেখার ওয়েবসাইট টুইটারে।
ছবিতে দেখা যায়, মোদি লেন্সযুক্ত ক্যামেরা হাতে খাঁচার সামনে দাঁড়িয়ে বাঘের ছবি তুলছেন। তিনি ছত্তিশগড়ের মুখ্যমন্ত্রী রমন সিংয়ের আমন্ত্রণে ওই এলাকা সফর করেন। রমন সিং নয়া রায়পুরকে বিনিয়োগের জন্য একটি নতুন অঞ্চল হিসেবে প্রচারণা চালাচ্ছেন।
মোদি তাঁর টুইট বার্তায় বলেন, ‘আমি ছত্তিশগড়ে পর্যটনের জন্য বিশাল সুযোগ দেখতে পাচ্ছি। এমন একটি দিনে আমি অটল বিহারি বাজপেয়িকে শ্রদ্ধাভরে স্মরণ করছি, যিনি আজকের এই ছত্তিশগড় গড়ে তুলেছেন।’
রমন সিং ‘নিজস্ব প্রকল্প’ হিসেবে ৮০০ একর এলাকাজুড়ে গড়ে তোলা হচ্ছে সাফারি পার্কটি। এখানে বাঘ ছাড়াও সিংহ, হরিণ, শিম্পাঞ্জি, ভালুক এবং অন্যান্য পশু রাখা হবে।
