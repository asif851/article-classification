
ইরাকের সশস্ত্র সংগঠন ইসলামিক স্টেটের (আইএস) সুন্নিপন্থী যোদ্ধাদের ‘ঠেকাতে’ বিমান হামলা শুরু করেছে যুক্তরাষ্ট্র। মার্কিন প্রতিরক্ষা দপ্তর পেন্টাগন বলেছে, ইরাকের উত্তরাঞ্চলের ইরবিল শহরে স্থাপন করা কামান ধ্বংসের জন্য সেখানে বিমান হামলা চালানো হয়েছে। ওই কামান সুন্নি গোলন্দাজেরা কুর্দি যোদ্ধাদের বিরুদ্ধে ব্যবহার করে আসছিল।
আজ শুক্রবার বিবিসির অনলাইনের খবরে জানানো হয়, আজ পেন্টাগনের পক্ষ থেকে পাঠানো এক বিবৃতিতে এসব কথা জানানো হয়।বিবৃতিতে বলা হয়, ইরবিলের কাছের গোলন্দাজ বাহিনীর ওপর বোমা হামলা চালিয়েছে দুটি যুদ্ধবিমান। পেন্টাগনের প্রেস সেক্রেটারি রিয়ার অ্যাডমিরাল জন কিরবি বলেন, আইএসের যোদ্ধারা ইরবিলের যে স্থানে কুর্দি যোদ্ধাদের বিরুদ্ধে ওই গোলন্দাজ বাহিনী ব্যবহার করছিলেন, তার খুব কাছেই মার্কিন কর্মকর্তাদের অবস্থান।
গতকাল ইরাকে বিমান হামলা চালানোর অনুমোদন দেন যুক্তরাষ্ট্রের প্রেসিডেন্ট বারাক ওবামা। তবে তিনি বলেন, দেশটিতে কোনো মার্কিন সেনা পাঠানো হবে না।
