
ভারতের প্রধানমন্ত্রী নরেন্দ্র মোদি ২০২২ সালের মধ্যে দেশকে দুর্নীতিমুক্ত করার অঙ্গীকার করেছেন। অথচ এখনো দেশটির প্রায় ৪৫ শতাংশ মানুষকে ঘুষ দিয়ে কাজ করিয়ে নিতে হয়। সরকারি কাজের ক্ষেত্রেই সবচেয়ে বেশি ঘুষ লেনদেন হয় বলে সম্প্রতি এক সমীক্ষায় উঠে এসেছে।  হিন্দুস্তান টাইমসের প্রতিবেদনে বলা হয়, ট্রান্সপারেন্সি ইন্টারন্যাশনাল ইন্ডিয়া ও ভারতের সামাজিক নেটওয়ার্ক লোকালসার্কেল নামের একটি সংস্থা যৌথভাবে দেশটির ১১টি রাজ্যের ওপর এই সমীক্ষা চালিয়েছে। ‘গত ১২ মাসে দুর্নীতির মাত্রায় পরিবর্তন’ শীর্ষক এই জরিপে ৩৪ হাজার ৬৯৬ জন অংশ নিয়েছেন। এঁদের মধ্যে ৩৭ শতাংশ বা ১২ হাজার ৯৬৪ জন জানিয়েছেন, গত এক বছরে দুর্নীতির মাত্রা অসম্ভব রকম বেড়ে গেছে।
জরিপ প্রতিবেদনে বলা হয়, জরিপে অংশ নেওয়া ৪৫ শতাংশ মানুষ দাবি করেছেন, গত এক বছরে কাজ করিয়ে নিতে তাঁদের ঘুষ দিতে হয়েছে। আর ৪৩ শতাংশ মানুষ বলেছেন, দুর্নীতির মাত্রা গত বছরের মতোই স্থির আছে।
প্রতিবেদনে বলা হয়, পশ্চিমবঙ্গ ও মধ্যপ্রদেশে দুর্নীতির মাত্রা আশঙ্কাজনক। জরিপে অংশ নেওয়া রাজ্য দুটির ৭১ শতাংশ মানুষ দাবি করেছেন, তাঁদের রাজ্যে দুর্নীতি ক্রমে বেড়ে যাচ্ছে। মহারাষ্ট্রের ১৮ শতাংশ মানুষ মনে করেন, সেখানে দুর্নীতি বাড়ছে। আর ৬৪ শতাংশ মানুষ মনে করেন, দুর্নীতি আগের অবস্থানেই স্থির আছে।
প্রতিবেদনে বলা হয়, দিল্লিতে সমীক্ষায় অংশ নেওয়া ব্যক্তিরা মিশ্র প্রতিক্রিয়া জানিয়েছেন। ৩৩ শতাংশ বলছেন, দুর্নীতি ক্রমে বাড়ছে আর ৩৮ শতাংশের দাবি, দুর্নীতি বাড়েনি, বরং স্থির আছে।
ট্রান্সপারেন্সি ইন্টারন্যাশনাল ইন্ডিয়ার কর্মকর্তা পঙ্কজ কুমার বলেন, বেশির ভাগ ক্ষেত্রে ঘুষ নেওয়ার প্রবণতা স্থানীয় প্রশাসনে বেশি। পৌরসভা, পুলিশ, ট্যাক্স, সম্পত্তি নিবন্ধন, টেন্ডার ইত্যাদি কাজ করতে ঘুষ নেন কর্মকর্তারা। এ ধরনের কাজে ৮৪ শতাংশ ঘুষ লেনদেন হয়।
পঙ্কজ কুমার বলেন, জরিপে অংশ নেওয়া ব্যক্তিদের মধ্যে মাত্র ৯ শতাংশ মানুষ বলেছেন, কেন্দ্রীয় সরকার বিভাগের অফিসে কাজ করিয়ে নিতে সবচেয়ে বেশি ঘুষ দিতে হয়। প্রভিডেন্ট ফান্ড, আয়কর, সেবা কর ও রেলওয়েতে এই ঘুষ লেনদেন বেশি হয়। আর বেসরকারি সংস্থাগুলোয় ঘুষ লেনদেনের পরিমাণ সবচেয়ে কম। মাত্র ২ শতাংশ মানুষ বলেছেন, বেসরকারি সংস্থাতেও তাঁদের ঘুষ দিতে হয়েছে।
শুধু তা-ই নয়, বেসরকারি সংস্থা, আদালত ও স্কুলে সন্তানদের ভর্তি করাতেও ঘুষ দিতে হয় বলে জানিয়েছেন পঙ্কজ কুমার।
প্রতিবেদনে বলা হয়, দুর্নীতিমুক্ত ভারত গড়ার প্রতিশ্রুতি দিলেও গত এক বছরে দুর্নীতি রোধে সরকার কোনো পদক্ষেপ নেয়নি বলে জানিয়েছেন ৫১ শতাংশ মানুষ।
