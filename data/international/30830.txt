
যুক্তরাষ্ট্রের লস অ্যাঞ্জেলেসে গতকাল শনিবার একটি রেস্তোরাঁয় গুলিতে কমপক্ষে তিনজন নিহত ও বেশ কয়েকজন আহত হয়েছে।
এএফপির খবরে আইনশৃঙ্খলা রক্ষাকারী বাহিনীর মুখপাত্র লেফটেন্যান্ট চাঙ্ক স্প্রিঞ্জারের বরাত দিয়ে জানানো হয়, লস অ্যাঞ্জেলেসের দক্ষিণ–পশ্চিমাঞ্চলের ওয়েস্ট অ্যাডামসে এ ঘটনা ঘটে। হত্যাকাণ্ডে জড়িত সন্দেহে একজনকে গ্রেপ্তার করা হয়েছে। সন্দেহভাজন আরেকজনকে পুলিশ খুঁজছে।
লস অ্যাঞ্জেলেসের মেয়র এরিক গার্সেটির ভাষ্য, গোলাগুলির মধ্য দিয়ে আজ লস অ্যাঞ্জেলেসের সকাল শুরু হলো।
লস অ্যাঞ্জেলেস পুলিশের মুখপাত্র সার্জেন্ট ফ্রাঙ্ক প্রেসিয়াদো লস অ্যাঞ্জেলেস টাইমসকে বলেছেন, গোলাগুলির সময় ওই রেস্তোরাঁয় ৫০ জনের মতো ছিল। রেস্তোরাঁটিতে জনপ্রিয় জ্যামাইকান খাবার পাওয়া যায়। প্রতি শুক্রবার রাতে সেখানে অনেক লোকের সমাগম ঘটে।
