
উত্তর কোরিয়ার সঙ্গে সম্পৃক্ততার অভিযোগে চীনের কয়েকটি প্রতিষ্ঠানের ওপর নিষেধাজ্ঞা আরোপ করেছে যুক্তরাষ্ট্র। তবে এই পদক্ষেপ চলমান পরমাণু সংকট নিরসন এবং বেইজিং কর্তৃপক্ষের সঙ্গে সম্পর্কোন্নয়নে সহায়ক হবে না বলে সতর্ক করে দিয়েছে চীন।
উত্তর কোরিয়ার পরমাণু কর্মসূচিতে সহযোগিতার অভিযোগে মঙ্গলবার চীন ও রাশিয়ার ১৬ ব্যক্তি ও প্রতিষ্ঠানের ওপর নিষেধাজ্ঞা আরোপ করেছে যুক্তরাষ্ট্রের অর্থ মন্ত্রণালয়। পরমাণু ইস্যুতে চীনকে আরও ভূমিকা রাখার জন্য চাপ দিচ্ছেন মার্কিন প্রেসিডেন্ট ডোনাল্ড ট্রাম্প। এর মাঝে নিষেধাজ্ঞার সিদ্ধান্ত এল।
মার্কিন নিষেধাজ্ঞার প্রতিক্রিয়ায় গতকাল বুধবার সংবাদ সম্মেলনে চীনের পররাষ্ট্র মন্ত্রণালয়ের মুখপাত্র হু চুনইং বলেন, পরমাণু সংকট নিরসনে এবং চীনের সঙ্গে পারস্পরিক ও সহযোগিতার ক্ষেত্রে ইতিবাচক ভূমিকা রাখবে না এই সিদ্ধান্ত। তিনি মার্কিন কর্তৃপক্ষকে এই ভুল সিদ্ধান্ত নেওয়া বন্ধ করা এবং শুধরে নেওয়ার আহ্বান জানিয়েছেন।
পররাষ্ট্র মন্ত্রণালয়ের মুখপাত্র বলেন, কোরীয় উপদ্বীপের ‘চরম উত্তেজনা’ কিছুটা প্রশমিত হওয়ার ইঙ্গিত পাওয়া যাচ্ছে সম্প্রতি। বিভিন্ন পক্ষের উদ্যোগের ফলে পরিস্থিতির উত্তরণ ঘটছে। তবে বিষয়টি ‘জটিল এবং স্পর্শকাতর’ বলে মন্তব্য করেন হু চুনইং।
