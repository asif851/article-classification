
ইতালির প্রধানমন্ত্রী এনরিকো লেত্তার জোট সরকারের বিরুদ্ধে আজ বুধবার পার্লামেন্টে আস্থা ভোট হবে। গতকাল মঙ্গলবার ক্ষমতাসীন জোটের ভরাডুবি ঠেকানোর শেষ চেষ্টা করেন প্রধানমন্ত্রী।সাবেক প্রধানমন্ত্রী সিলভিও বেরলুসকোনির অনুগত পাঁচজন মন্ত্রীকে গত শনিবার জোট থেকে প্রত্যাহার করার ঘোষণায় বেকায়দায় পড়েন লেত্তা। কয়েক সপ্তাহ ধরে তাঁর মধ্য-বাম ও বেরলুসকোনির মধ্য-ডান দলের মধ্যে টানাপোড়েন চলে আসছিল। বেরলুসকোনি তাঁদের সঙ্গে আলোচনা না করেই প্রত্যাহারের ঘোষণা দিয়েছেন বলে ক্ষোভ প্রকাশ করেছেন একাধিক মন্ত্রী। প্রধানমন্ত্রী লেত্তা আশা করছেন শেষ পর্যন্ত আজকের আস্থা ভোটে তাঁর ডেমোক্রেটিক পার্টির (পিডি) নেতৃত্বাধীন জোট সরকার প্রয়োজনীয় সমর্থন আদায়ে সমর্থ হবে। কর ফাঁকির অপরাধে তাঁকে সিনেট থেকে বহিষ্কার করা হলে জোট সরকারকে লন্ডভন্ড করার হুমকি দিচ্ছিলেন বেরলুসকোনি। এএফপি।
