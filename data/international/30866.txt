
গত মাসে নিখোঁজ মিসরীয় উড়োজাহাজের ধ্বংসাবশেষ পাওয়া গেছে ভূমধ্যসাগরে। এই উড়োজাহাজ খোঁজার কাজে নিয়োজিত তদন্ত কমিটি গতকাল বৃহস্পতিবার এ কথা জানান।ইজিপ্টএয়ারের নিখোঁজ বিমান এমএস ৮০৪ গত ১৯ মে প্যারিস থেকে কায়রো আসার পথে দুর্ঘটনায় পড়ে। বিমানে ৬৬ জন যাত্রী ছিল। অনুসন্ধানী জাহাজ জন লেথব্রিজে থাকা সমুদ্রের তলদেশে যাওয়া একটি রোবট বিমানের ধ্বংসাবশেষের সন্ধান পায়। রোবটটি ধ্বংসাবশেষ থাকা ‘বিভিন্ন জায়গার’ চিত্র তুলে ধরেছে বলে ইজিপ্টএয়ারের পক্ষ থেকে জানানো হয়।বিমানটি ধ্বংসের কারণ এখনো রহস্যাবৃত। এটি কোনো সন্ত্রাসী হামলার শিকার হয়েছে বলে জোর আলোচনা আছে। কিন্তু এ পর্যন্ত কোনো সন্ত্রাসী দল এর দায়িত্ব স্বীকার করেনি। বিশ্লেষকদের কেউ কেউ বলেছেন, কারও ভুলে বা কারিগরি ত্রুটি বিমান দুর্ঘটনার কারণ হতে পারে। বিমানটির সঙ্গে যোগাযোগ বন্ধ হয়ে যাওয়ার আগে পর্যন্ত আসা বার্তায় দেখা গেছে, বিমানের টয়লেটে ধোঁয়া শনাক্ত করা হয়েছে। এখন এসব ধ্বংসাবশেষ পরীক্ষা করে বিমান দুর্ঘটনার কারণ অনুসন্ধান করা সম্ভব হতে পারে বলে অনুসন্ধানকারীদের পক্ষ থেকে জানানো হয়েছে। বিমানের যাত্রীদের মধ্যে ৩০ জনই ছিলেন মিসরের নাগরিক।
