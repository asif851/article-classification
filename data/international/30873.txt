
ভারতে আসন্ন লোকসভা নির্বাচনে ভারতীয় জনতা পার্টির (বিজেপি) নেতৃত্বাধীন জোট এনডিএ ২৩৩টি আসনে জয়ী হবে। আর কংগ্রেসের নেতৃত্বাধীন সংযুক্ত প্রগতিশীল মোর্চা (ইউপিএ) পাবে ১১৯টি আসন।ভারতের একটি টেলিভিশন চ্যানেলের উদ্যোগে পরিচালিত জনমত জরিপের ফলাফলে এ রকম সম্ভাবনার ইঙ্গিত দেওয়া হয়েছে।যুক্তরাষ্ট্রভিত্তিক গবেষণা প্রতিষ্ঠান এসি নিয়েলসনের সহায়তায় এবিপি নিউজের ওই জনমত জরিপের ফলাফলে বলা হয়, বিজেপি ও এনডিএ এবার অন্য যেকোনো সময়ের চেয়ে বেশি শক্তিশালী অবস্থানে রয়েছে। বিজেপি এককভাবে ২০৯টি এবং কংগ্রেস ৯১টি আসন পেতে পারে। অন্যান্যের মধ্যে তৃণমূল কংগ্রেস ২৮টি, বামফ্রন্ট ২৩টি, এআইএডিএমকে ২১টি, বহুজন সমাজ পার্টি (বিএসপি) ১৮টি ও বিজু জনতা দল (বিজেডি) ১৭টি আসন পেতে পারে। ফলে পরবর্তী সরকার গঠনে আঞ্চলিক এই ছোট দলগুলো গুরুত্বপূর্ণ হয়ে উঠবে বলে মনে করা হচ্ছে।জরিপের ফলাফলে আরও বলা হয়, ভারতের পশ্চিমাঞ্চলে এনডিএ ভালো ফল করবে। সেখানে তারা মোট ১১৬টি আসনের ৮৬টিতে জয় পাবে। আর উত্তর ভারতের মোট ১৫১টি আসনের মধ্যে বিজেপির দখলে যাবে ৮৭টি। একমাত্র দক্ষিণ ভারতেই এনডিএর চেয়ে ভালো করবে ইউপিএ। সেখানকার মোট ১৩৪টি আসনের মধ্যে ইউপিএ ৩৫ ও এনডিএ ২১টিতে জয় পেতে পারে। তবে এ অঞ্চলে ওই দুই জোটের বাইরের দলগুলোর প্রাধান্য থাকবে। আঞ্চলিক ওই সব দল ৭৯টি আসন পাবে। আর পূর্ব ভারতের মোট ১৪২টি আসনে প্রধান দুই জোটের বাইরের ছোট দলগুলো ৭১টিতে জয় পাবে। সেখানে এনডিএ ৩৯ ও ইউপিএ ৩২টি আসন পেতে পারে।বিজেপির নেতা ও গুজরাটের মুখ্যমন্ত্রী নরেন্দ্র মোদি এবার প্রধানমন্ত্রী পদপ্রার্থী হিসেবে ভালোই এগিয়ে রয়েছেন। তাঁর পক্ষে ৫৪ শতাংশ জনমত পড়েছে। আর প্রতিদ্বন্দ্বী কংগ্রেসের নেতা রাহুল গান্ধীকে প্রধানমন্ত্রী হিসেবে দেখতে চান জরিপে অংশগ্রহণকারীদের ১৮ শতাংশ। একই দলের সোনিয়া গান্ধী ও মনমোহন সিংয়ের পক্ষে জনমত এসেছে মাত্র ৫ শতাংশ করে। ৪ শতাংশ জনমত নিয়ে মুলায়ম সিং ও অরবিন্দ কেজরিওয়ালের চেয়ে মায়াবতী এগিয়ে রয়েছেন। টাইমস অব ইন্ডিয়া।
