
বেলজিয়ামের একটি বাড়িতে এক ব্যক্তিকে জিম্মি করে রেখেছে চারজন বন্দুকধারী। তবে প্রাথমিকভাবে ওই বন্দুকধারীদের সঙ্গে ইসলামপন্থী কোনো জিহাদি গোষ্ঠীর যোগসূত্র পাওয়া যায়নি। অস্ট্রেলিয়ার সিডনির একটি ক্যাফেতে জিম্মিনাটকের মধ্যেই গতকাল সোমবার ঘটল এ ঘটনা। খবর বিবিসি ও রয়টার্সের।
কর্মকর্তারা জানান, উত্তর বেলজিয়ামের ঘেন্ট শহরের ডামপুর্ট এলাকায় অবস্থিত ওই বাড়িতে গতকাল চার বন্দুকধারী ঢুকে পড়ে। এরপর তারা একজন বাসিন্দাকে জিম্মি করে। পুলিশ এলাকাটি ঘিরে ফেলে। গতকাল সন্ধ্যা সাতটা পর্যন্ত বন্দুকধারীদের সঙ্গে কোনো প্রকার যোগাযোগ করতে পারেনি কর্তৃপক্ষ।
ঘেন্টের সরকারি প্রসিকিউটরদের একজন মুখপাত্র বলেন, ‘আমরা এখন পর্যন্ত এমন কোনো ইঙ্গিত পায়নি, যাতে করে এ ঘটনার সঙ্গে সন্ত্রাসবাদের যোগসূত্র আছে বলে মনে করা যায়। কর্তৃপক্ষ এখনো জিম্মিকারীদের সঙ্গে যোগাযোগ করতে পারেনি।’
তবে ঘটনাস্থলে থাকা সাংবাদিকেরা পরে জানান, চার বন্দুকধারীর মধ্যে তিনজন কোনো প্রকার সংঘর্ষ ছাড়াই আত্মসমর্পণ করেছে। তবে তখনো জিম্মি অবস্থা বিরাজ করছিল কি না, তা পরিষ্কার হওয়া যায়নি।
