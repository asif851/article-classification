
যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্পের সঙ্গে সাক্ষাৎ করছেন জাপানের প্রধানমন্ত্রী শিনজো আবে। সাক্ষাৎ শেষে আবে বলেছেন, ট্রাম্পের ওপর তাঁর ব্যাপক আস্থা রয়েছে।
আজ শুক্রবার বিবিসি অনলাইনের প্রতিবেদনে জানানো হয়, এশিয়া-প্রশান্ত মহাসাগরীয় বাণিজ্য সম্মেলনে যোগ দিতে পেরু যাওয়ার পথে গতকাল বৃহস্পতিবার যুক্তরাষ্ট্রের নিউইয়র্কে যাত্রাবিরতির ফাঁকে ট্রাম্পের সঙ্গে আবে সাক্ষাৎ করেন।
ট্রাম্প টাওয়ারে দুই নেতার মধ্যে প্রায় ৯০ মিনিট ধরে বৈঠক হয়। যুক্তরাষ্ট্রের প্রেসিডেন্ট নির্বাচিত হওয়ার পর এই প্রথম কোনো বিদেশি নেতার সঙ্গে ট্রাম্পের মুখোমুখি সাক্ষাৎ হলো।
আবের ভাষ্য, ট্রাম্পের সঙ্গে উষ্ণ পরিবেশে খোলামেলাভাবে আলোচনা হয়েছে।
জাপানের প্রধানমন্ত্রী বলেন, ট্রাম্পের ওপর তাঁর ব্যাপক আস্থা আছে। এ ব্যাপারে তিনি নিশ্চিত।
আবে বলেন, তিনি ও ট্রাম্প একটি বিশ্বাসের সম্পর্ক গড়তে পারবেন বলে মনে করেন তিনি।
এর আগে দেশত্যাগের আগে আবে বলেছিলেন, তিনি ট্রাম্প সরকারের সঙ্গে আস্থা গড়ে তুলতে চান। সমৃদ্ধি ও বিশ্বশান্তির জন্য একসঙ্গে কাজ করতে চান।
৪৫তম প্রেসিডেন্ট হিসেবে যুক্তরাষ্ট্রের দায়িত্ব নিতে চলা ট্রাম্পের সঙ্গে আবের এই বৈঠককে গুরুত্বপূর্ণ বিবেচনা করা হচ্ছে।
আরও পড়ুন:ট্রাম্পের সঙ্গে সাক্ষাৎ করছেন আবে
