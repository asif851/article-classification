
বছরের প্রথম দিন উদ্‌যাপনে তৈরি বিশেষ খাবার খেয়ে জাপানে মারা গেছেন দুজন। অনেকে অসুস্থ হয়ে পড়েছেন। গতকাল সোমবার বর্ষবরণ উদ্‌যাপন উপলক্ষে চাল দিয়ে বিশেষ ধরনের কেক তৈরি হয় জাপানের ঘরে ঘরে। আর এই খাবার খেয়েই মারা গেছেন দুজন।
প্রতিবছরই খ্রিষ্টীয় নববর্ষে এই বিশেষ খাবার করা হয়। ‘মোচি’ নামের ঐতিহ্যবাহী এই খাবার তৈরি হয় নতুন চাল দিয়ে। দেখতে খুবই সাধারণ এই খাবারের বৈশিষ্ট্য হচ্ছে, এটি খেতে হলে প্রচুর চিবোতে হয়। মুখে নিয়ে অল্প নাড়িয়ে খেতে গেলেই বাধে বিপত্তি। গলায় আটকে গিয়ে শ্বাসরোধ হয়ে যায়।
বিবিসি অনলাইনের প্রতিবেদনে বলা হয়, মোচি খেয়ে মৃত্যুর ঘটনা এবারই প্রথম নয়। প্রতিবছরই এই খাবার খেয়ে দু-একজন করে মারা যান। তাই প্রশাসনও প্রতিবছরই সতর্ক করে মানুষকে।
মোচি খুব নরম মসৃণ বনরুটির মতো দেখতে একটি খাবার। চাল সেদ্ধ করে, দলাই-মলাই করে ও মাখিয়ে বেক করে তৈরি হয় এটি। সমস্যা একটাই—খেতে হলে অনেক চিবোতে হবে। বেশি করে না চিবিয়ে খেলে গলায় আটকে যায় খাবারটি। তবে তারপরও থেমে না থাকে মোচি খাওয়ার উৎসব। এই খাবার খেতে গিয়ে মারা যায় বেশি বৃদ্ধ ও শিশুরা। অনেক সময় শিশু ও বৃদ্ধদের এই কেক ছোট ছোট করে কেটে দেওয়া হয়। তবে ঐতিহ্য অনুযায়ী আস্ত কেকই খেতে চান সবাই।
জাপানের গণমাধ্যমের তথ্য অনুযায়ী, নববর্ষের দিন গলায় খাবার আটকে যত মানুষ হাসপাতালে ভর্তি হয়েছেন, তাঁদের ৯০ শতাংশের বয়স ৬৫। ২০১৪ ও ২০১৫ সালে মোচি খেতে গিয়ে মারা যান নয়জন। ২০১৬ সালে একজন। গত বছরের নববর্ষে মারা গেছেন দুজন। এ ছাড়া আশঙ্কাজনক অবস্থায় হাসপাতালে ভর্তি হন বহু মানুষ।
