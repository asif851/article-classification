
পারমাণবিক বোমা দিয়ে পাকিস্তান মাত্র পাঁচ মিনিটেই ভারতের ওপর ‘হামলা’ চালাতে সক্ষম বলে মন্তব্য করেছেন পাকিস্তানে পরমাণুবিজ্ঞানের জনক নামে খ্যাত আবদুল কাদের খান। তিনি বলেন, পাকিস্তানের রাওয়ালপিন্ডির কাহুটা অঞ্চল থেকে মাত্র পাঁচ মিনিটে দিল্লির ওপর হামলা চালানো সম্ভব।
পিটিআইয়ের খবরে বলা হয়েছে, গতকাল রোববার দেশটিতে পারমাণবিক বোমার পরীক্ষার ১৮তম বার্ষিকী উপলক্ষে আয়োজিত এক সমাবেশে তিনি এ মন্তব্য করেন।পাকিস্তান ১৯৯৮ সালে আবদুল কাদেরের তত্ত্বাবধানে প্রথম পারমাণবিক বোমার পরীক্ষা চালায়। সেই দিনের কথা উল্লেখ করে আবদুল কাদের বলেন, ১৯৭৮ থেকে ১৯৮৮ সালের মধ্যকার সময়ে পারমাণবিক পরীক্ষার কথা ছিল। কিন্তু পাকিস্তানের তৎকালীন প্রেসিডেন্ট জেনারেল জিয়ার বিরোধিতায় তা আর সম্ভব হয়নি। জিয়া মনে করতেন, পারমাণবিক পরীক্ষা করলে বহির্বিশ্ব সামরিক হস্তক্ষেপ চালাতে পারে এবং আন্তর্জাতিক সহায়তাও বন্ধ হয়ে যেতে পারে।আবদুল কাদের বলেন, ‘আমার শ্রম ছাড়া পাকিস্তান কখনো বিশ্বে পারমাণবিক শক্তিসম্পন্ন প্রথম মুসলিম দেশ হতো না। আমরা খুব কঠিন সময়ে এ যোগ্যতা অর্জনে সক্ষম হয়েছিলাম।’ তিনি বলেন, রাওয়ালপিন্ডি-সংলগ্ন কাহুটা অঞ্চল থেকে পাকিস্তান মাত্র পাঁচ মিনিটে ভারতের দিল্লির ওপর হামলা চালাতে সক্ষম।
