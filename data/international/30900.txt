
প্রাকৃতিক দুর্যোগে গত ১১৬ বছরে বৈশ্বিক অর্থনীতিতে ক্ষতি হয়েছে সাত ট্রিলিয়ন ডলার। আর এসব দুর্যোগে মৃত্যু হয়েছে ৮০ লাখ মানুষের। সে হিসাবে গড়ে প্রতিবছর প্রায় ৬৯ হাজার মানুষ প্রাণ হারিয়েছে প্রাকৃতিক দুর্যোগে। নতুন এক প্রতিবেদনে এসব তথ্য জানিয়েছেন বিজ্ঞানীরা।ক্ষয়ক্ষতির এ হিসাব বের করতে ১৯০০ থেকে ২০১৫ সাল পর্যন্ত প্রায় ৩৫ হাজার প্রাকৃতিক দুর্যোগের তথ্য বিশ্লেষণ করা হয়েছে। জার্মানির কার্লস্রুহে ইনস্টিটিউট অব টেকনোলজির নেতৃত্বে প্রস্তুত এই প্রতিবেদন ইউরোপীয় জিওসায়েন্সেস ইউনিয়নের বৈঠকে উপস্থাপন করা হয়। গবেষকেরা বলছেন, তাঁদের এই হিসাব পরবর্তী দুর্যোগ মোকাবিলায় বিশ্বব্যাপী সরকারগুলোকে করণীয় নির্ধারণে সহায়তা করবে।প্রতিবেদনে জানানো হয়, ১৯০০ থেকে ২০১৫ সাল পর্যন্ত বৈশ্বিক অর্থনীতি সবচেয়ে বেশি ক্ষতির মুখে পড়েছে বন্যার কারণে। মোট ক্ষতির প্রায় ৪০ শতাংশ হয়েছে বন্যায়। এরপরেই ভূমিকম্পের অবস্থান। এই দুর্যোগে হয়েছে ২৫ শতাংশ ক্ষতি। এ ছাড়া বিভিন্ন ধরনের ঝড়ঝঞ্ঝায় ২০ শতাংশ, খরায় ১২, দাবানলে ২ ও আগ্নেয়গিরির অগ্ন্যুৎপাতে প্রায় ১ শতাংশ ক্ষতি হয়েছে।তবে একেক দেশের ক্ষেত্রে সিংহভাগ ক্ষতির কারণ হয়েছে একেক দুর্যোগ। যেমন, এই ১১৬ বছরে যুক্তরাজ্যে সবচেয়ে বেশি ক্ষতি হয়েছে বন্যার কারণে। চিলি আর নিউজিল্যান্ডে ভূমিকম্প এবং মধ্য আফ্রিকা ও দক্ষিণ আমেরিকায় খরা সবচেয়ে বেশি ক্ষতির কারণ বলে জানানো হয়েছে প্রতিবেদনে।চলতি শতকের চেয়ে গত শতকে বিশ্ব প্রাকৃতিক দুর্যোগে বেশি ক্ষতির শিকার হয়েছে। আর ক্রমেই বন্যার চেয়ে ঝড়ঝঞ্ঝা ও ভূমিকম্প বেশি ক্ষতির কারণ হয়ে উঠছে বলে জানিয়েছেন বিজ্ঞানীরা। কার্লস্রুহে ইনস্টিটিউট অব টেকনোলজির প্রকৌশলবিদ ও ভূপদার্থবিজ্ঞানী জেমস ড্যানিয়েল বলেছেন, ১৯৬০ সালের পর থেকে তথ্য বিশ্লেষণ করলে ঝড়ঝঞ্ঝাকেই ক্ষতির সবচেয়ে বড় কারণ হিসেবে দেখা যাবে। প্রায় ৩০ শতাংশ অর্থনৈতিক ক্ষতিসাধিত হয়েছে এসব ঝড়ের কারণে। আর ভূমিকম্প প্রায় ২৬ শতাংশ ক্ষতি করেছে।শুধু গত বৃহস্পতি ও শনিবারের ভূমিকম্পেই জাপান ১ হাজার ২০০ কোটি ডলারের ক্ষতির মুখে পড়তে চলেছে বলেও জানিয়েছেন জেমস ড্যানিয়েল।
বিবিসি
