
ইসরায়েলি তিন স্কুলছাত্র ও ফিলিস্তিনি এক কিশোরকে অপহরণের পর হত্যার ঘটনায় ইসরায়েল-ফিলিস্তিন উত্তেজনা ক্রমেই তীব্র হচ্ছে। ইসরায়েল গতকাল বুধবার দ্বিতীয় দিনের মতো গাজা উপত্যকায় বিমান হামলা চালিয়েছে। গাজাভিত্তিক ইসলামভিত্তিক সংগঠন হামাসও ইসরায়েল ভূখণ্ডে রকেট ছুড়েছে। দুই দিনের সংঘাতে নিহতের সংখ্যা দাঁড়িয়েছে ২৮ জনে। খবর এএফপি ও বিবিসির।হামাসের স্বাস্থ্য মন্ত্রণালয়ের জরুরি বিভাগের মুখপাত্র আশরাফ আল-কুদরা জানান, গাজার উত্তরাঞ্চলীয় বাইত হানুন এলাকার একটি বাড়িতে মঙ্গলবার গভীর রাতে ইসরায়েলি বিমান হামলায় ছয়জন নিহত হয়। এর মধ্যে হামাসের ইসলামিক জিহাদ শাখা আল-কুদস ব্রিগেডের একজন কমান্ডার, তাঁর বাবা-মা, একজন নারী ও দুই শিশু রয়েছে। গতকাল সকালে রাফাহ এলাকায় বিমান হামলায় নিহত হয় এক তরুণ।ইসরায়েলের সেনাবাহিনী গত মঙ্গলবার স্থানীয় সময় সকালে ‘অপারেশন প্রোটেকটিভ এজ’ নামের অভিযান শুরুর পর মোট ২৮ জন নিহত হলো। এদের মধ্যে চারজন নারী এবং তিন শিশুও রয়েছে। সার্বিক পরিস্থিতি বিবেচনায় চলমান সংঘাতকে ২০১২ সালের সংকটের পর সবচেয়ে মারাত্মক বলে মনে করা হচ্ছে।ইসরায়েলের সেনাবাহিনী বলেছে, তারা মঙ্গলবার রাতে গাজায় ১৬০টি লক্ষ্যবস্তুতে বিমান হামলা চালায়। এ নিয়ে দুদিনে তারা মোট ৪৪০টি লক্ষ্যবস্তুতে বিমান হামলা চালায়। পক্ষান্তরে মঙ্গলবার ১১৭টি রকেট ইসরায়েলে আঘাত হেনেছে। এর মধ্যে ইসরায়েলের ক্ষেপণাস্ত্র প্রতিরক্ষা ব্যবস্থা আয়রন ডোম ২০টি রকেট ভূপাতিত করে। গতকাল সকালে রাজধানী তেল আবিবের আকাশ থেকে আরও দুটি রকেট ভূপাতিত করে আয়রন ডোম।গাজা থেকে ১০০ কিলোমিটার উত্তরে অবস্থিত ইসরায়েলি শহর হাদেরায় ভূমি থেকে ভূমিতে নিক্ষেপযোগ্য একটি এম-৩০২ রকেট আঘাত হানে। এই প্রথম গাজা থেকে ইসরায়েলের এত দূরের শহর আক্রান্ত হলো।ইসরায়েলি প্রধানমন্ত্রী বেনিয়ামিন নেতানিয়াহু হামাসের হুমকি মোকাবিলার প্রত্যয় ব্যক্ত করে মঙ্গলবার রাতে এক বিবৃতিতে বলেন, ‘আমরা হামাস ও অন্যান্য সন্ত্রাসী সংগঠনের বিরুদ্ধে গাজায় অভিযান উল্লেখ সম্প্রসারিত করেছি।’ইসরায়েল হুমকি দিয়েছে, রকেট হামলা বন্ধ করতে তারা গাজায় স্থলবাহিনী পাঠাতে পারে। দেশটি প্রায় ৪০ হাজার রিজার্ভ সেনাসদস্যকে ডেকে পাঠিয়েছে।ফিলিস্তিনি প্রেসিডেন্ট মাহমুদ আব্বাস গাজায় ইসরায়েলি হামলা অবিলম্বে বন্ধের দাবি জানান। তবে হামাস ইসরায়েলের বিরুদ্ধে ২০১২ সালে মিসরের মধ্যস্থতায় করা অস্ত্রবিরতি চুক্তি লঙ্ঘনের অভিযোগ তুলে বলেছে, এর সমুচিত জবাব দেবে।এদিকে গাজায় চলমান ইসরায়েলের বর্বর বিমান হামলা অবিলম্বে বন্ধের দাবি জানিয়েছে জর্ডান। জর্ডানের সরকারি মুখপাত্র মোহাম্মদ মোমানি বলেন, এই ‘বর্বর আগ্রাসন’ গাজা উপত্যাকা এবং পুরো অঞ্চলের জন্য ‘নেতিবাচক প্রতিক্রিয়া’ দেবে বলেও মন্তব্য করেন তিনি।
