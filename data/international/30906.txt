
রাশিয়ার প্রেসিডেন্ট ভ্লাদিমির পুতিন বলেছেন, গত বছর মার্কিন প্রেসিডেন্ট নির্বাচনে যেসব হ্যাকার প্রভাব খাটানোর চেষ্টা চালিয়েছে বলা হচ্ছে, তারা বিশ্বের যেকোনো প্রান্তের হতে পারে। এই হ্যাকাররা যেকোনো জায়গা থেকেই হ্যাকিং চালাতে পারে। কিন্তু মার্কিন গোয়েন্দাদের ধারণা, হ্যাকার দিয়ে এই প্রভাবিত করার চেষ্টার পেছনে রাশিয়ার হাত রয়েছে।
আজ শনিবার বার্তা সংস্থা এএফপির প্রতিবেদনে বলা হয়, গতকাল শুক্রবার আংশিকভাবে প্রকাশ করা এক সাক্ষাৎকারে পুতিন এই মন্তব্য করেন। কাল রোববার এর পুরোটা প্রচার করবে এনবিসি নিউজ।
সাক্ষাৎকারে পুতিন বলেন, ‘হ্যাকাররা যেকোনো জায়গায় থাকতে পারে। তারা রাশিয়ায় থাকতে পারে, এশিয়ায় থাকতে পারে—এমনকি যুক্তরাষ্ট্র ও লাতিন আমেরিকায়ও থাকতে পারে, যারা অপকর্ম করে চাতুর্যের সঙ্গে রাশিয়ার ঘাড়ে দোষ চাপাচ্ছে। কিন্তু যুক্তরাষ্ট্র খুব বাজেভাবে রাশিয়াকেই দোষ দিচ্ছে। কিছু হিসাব-কিতাব করে তারা নিজেদের অনুকূলে এই তথ্য প্রকাশ করেছে।’
প্রতিবেদনে বলা হয়, গত বছর মার্কিন নির্বাচনে ট্রাম্পের পক্ষ নিয়ে হ্যাকিংয়ের মাধ্যমে প্রভাবিত করার নির্দেশ দেওয়ায় মার্কিন গোয়েন্দা সংস্থাগুলো পুতিনকে দায়ী করেছে। এ ঘটনার পর থেকে মস্কোর সঙ্গে ট্রাম্পের সম্পর্ক আরও জোরদার হয়েছে।
মার্কিন নির্বাচনে হস্তক্ষেপ করা নিয়ে মস্কোকে যে অভিযোগ দেওয়া হয়েছে, এর ব্যাপক নিন্দা করেছেন পুতিন। গতকাল সেন্ট পিটার্সবার্গে রাশিয়ার বার্ষিক অর্থনৈতিক ফোরামে পুতিন এই নিন্দা জানান।
রুশ প্রেসিডেন্ট বলেন, ‘এই অহেতুক ও ক্ষতিকর বকবক বন্ধ হওয়া দরকার।’
