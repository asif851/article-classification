
নাইজেরিয়ার উত্তর-পূর্বাঞ্চলে জঙ্গিদের বিরুদ্ধে আক্রমণাত্মক সামরিক অভিযান ‘যত দিন পর্যন্ত প্রয়োজন তত দিন’ অব্যাহত থাকবে। দেশটির সেনাবাহিনীর একজন মুখপাত্র এ কথা জানিয়েছেন।
ব্রিগেডিয়ার জেনারেল ক্রিস ওলুকোলাদে নামের ওই মুখপাত্র বলেন, নাইজেরিয়ার অখণ্ডতা নিশ্চিত করাই তাঁদের মূল লক্ষ্য। দেশের প্রতিটি অংশ থেকে জঙ্গিদের বিতাড়িত করতে যত দিনই লাগুক না কেন, অভিযান চলবে।
নাইজেরিয়ায় সক্রিয় ইসলামপন্থী জঙ্গিগোষ্ঠী বোকো হারামের গুরুত্বপূর্ণ ঘাঁটি হিসেবে পরিচিত মাইদুগুরি শহরে সম্প্রতি ২৪ ঘণ্টার কারফিউ জারি করা হয়। সেখান থেকে ৬৫ জন ‘সন্ত্রাসীকে’ গ্রেপ্তার করা হয় বলে সেনাবাহিনী জানিয়েছে।
প্রেসিডেন্ট গুডলাক জোনাথন দেশটির উত্তর-পূর্বাঞ্চলীয় তিন রাজ্যে জঙ্গিদের অব্যাহত হামলার পর (বোর্নো, আদামাওয়া ও ইয়োব) গত সপ্তাহের শুরুতে জরুরি অবস্থা ঘোষণা করেন। এ ছাড়া বোর্নোর রাজধানী মাইদুগুরি শহরের ১২টি এলাকায় স্থায়ী কারফিউ বহাল থাকবে বলে সেনাবাহিনীর এক বিবৃতিতে জানানো হয়। সরকারি কর্মকর্তারা জানান, উত্তর-পূর্বাঞ্চলে জঙ্গিদের বেশ কয়েকটি প্রশিক্ষণ শিবিরে গত শুক্রবার হামলা চালানো হয়। একটি যুদ্ধবিমানে জঙ্গিরা গুলি করলেও সেটি নিরাপদে ফিরে আসে।
মার্কিন পররাষ্ট্রমন্ত্রী জন কেরি নাইজেরিয়ার সেনাবাহিনীকে সংযত হতে বলেছেন। তিনি জঙ্গি দমন অভিযানে মানবাধিকার লঙ্ঘন থেকে বিরত থাকার আহ্বান জানিয়েছেন।
নাইজেরিয়ায় ২০১০ সাল থেকে সহিংসতায় এ পর্যন্ত অন্তত দুই হাজার মানুষ প্রাণ হারিয়েছে। অধিকাংশ মৃত্যুর জন্য বোকো হারামকে দায়ী করা হয়। সংগঠনটির নামের মানে হচ্ছে ‘পশ্চিমা শিক্ষা নিষিদ্ধ’। নাইজেরিয়ার সরকারকে উৎখাত করে একটি ইসলামি রাষ্ট্র প্রতিষ্ঠা করাই তাদের লক্ষ্য। অন্যান্য দেশে সক্রিয় আল-কায়েদার জঙ্গিদের সঙ্গে বোকো হারামের যোগসাজশ রয়েছে বলে ধারণা করা হয়। বিবিসি।
