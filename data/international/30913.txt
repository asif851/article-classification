
ভারতের প্রধানমন্ত্রী নরেন্দ্র মোদির সঙ্গে আজ বৃহস্পতিবার দেখা করতে গেছেন দিল্লির ভাবী মুখ্যমন্ত্রী অরবিন্দ কেজরিওয়াল।এনডিটিভি অনলাইনের প্রতিবেদেন জানানো হয়, ১৪ ফেব্রুয়ারি রামলীলা ময়দানে শপথ গ্রহণ অনুষ্ঠানে আসার জন্য মোদিকে আমন্ত্রণ জানাতে পারেন কেজরিওয়াল। রাষ্ট্রপতি প্রণব মুখার্জির সঙ্গেও দেখা করতে সময় চেয়েছেন তিনি। প্রধানমন্ত্রীর সঙ্গে সাক্ষাতে দাবিদাওয়া তুলে ধরতে পারেন আম আদমি পার্টির (এএপি) প্রধান। গতকাল বুধবার কেন্দ্রীয় নগর উন্নয়নমন্ত্রী ভেঙ্কাইয়া নাইডু ও স্বরাষ্ট্রমন্ত্রী রাজনাথ সিংয়ের সঙ্গেও দেখা করেন কেজরিওয়াল। তখন রাজ্যের জন্য সহযোগিতা চাওয়ার পাশাপাশি দিল্লিকে পূর্ণ রাজ্যের মর্যাদা দেওয়ার দাবি জানিয়েছেন তিনি। শপথ গ্রহণ অনুষ্ঠানে আসার জন্য সবাইকে আমন্ত্রণ জানাচ্ছেন কেজরিওয়াল। সবাই তাঁর আমন্ত্রণ গ্রহণ করেছেন। কিন্তু আসার ব্যাপারে কেউ প্রতিশ্রুতি দেননি।এএপির জ্যেষ্ঠ নেতা ও বিধায়ক মনীশ সিসোদিয়া গতকাল বুধবার জানান, কেজরিওয়ালের শপথ নেওয়ার অনুষ্ঠানে আমন্ত্রিত অতিথিদের তালিকায় আছে কেন্দ্রের গোটা মন্ত্রিসভা। আছেন রাজধানীতে বিজেপির সাতজন সাংসদ ও দিল্লি বিধানসভা নির্বাচনে কেজরিওয়ালের প্রতিপক্ষ বিজেপির কিরণ বেদি। আগামী শনিবার দুপুরে রামলীলা ময়দানে দিল্লির মুখ্যমন্ত্রী হিসেবে শপথ নেবেন কেজরিওয়াল। এক বছর আগে একই তারিখে দিল্লির মুখ্যমন্ত্রীর পদ ছেড়েছিলেন এএপির প্রধান। ৭ ফেব্রুয়ারি অনুষ্ঠিত দিল্লির বিধানসভা নির্বাচনের ভোট গ্রহণ করা হয়। ১০ ফেব্রুয়ারি গণনা হয়। ৭০ আসনবিশিষ্ট বিধানসভায় এএপি পেয়েছে ৬৭ আসন। বাকি তিনটি আসন পেয়েছে বিজেপি।
