
যুক্তরাষ্ট্রের নিউইয়র্ক শহরে আজ রোববার এক ট্রেন দুর্ঘটনায় শেষ খবর পাওয়া পর্যন্ত অন্তত চার ব্যক্তি প্রাণ হারিয়েছেন। যুক্তরাষ্ট্রের গণমাধ্যম জানায়, শহরটির ব্রংক্স এলাকায় সংঘটিত দুর্ঘটনায় আরও বহু মানুষ আহত হয়েছেন।বিবিসি বলছে, মেট্রো-নর্থ ট্রেনের কয়েকটি বগি লাইনচ্যুত হওয়ায় হতাহতের এ ঘটনা ঘটেছে। তবে ট্রেনের কোনো বগিই পাশের হাডসন ও হারলেম নদীতে গিয়ে পড়েনি বলে নিশ্চিত করেছে নগর পরিবহন কর্তৃপক্ষ বা মেট্রোপলিটন ট্রান্সপোর্ট অথরিটি (এমটিএ)।ট্রেনটি পোকেপ্সি থেকে স্থানীয় সময় সন্ধ্যা পাঁচটা ৫৪ মিনিটে যাত্রা শুরু করে নিউইয়র্কের ম্যানহাটনের গ্র্যান্ড সেন্ট্রাল স্টেশনের দিকে যাচ্ছিল।নিউইয়র্ক অগ্নিনির্বাপণ বিভাগ জানায়, ট্রেনটি সাতটা ২০ মিনিটে স্পাইটেন ডাইভল স্টেশনের কাছে গিয়ে লাইনচ্যুত হয়। ঘটনার পর ১৩০ জন নির্বাপণ কর্মী ঘটনাস্থলে ছুটে যান।নগর পরিবহন কর্তৃপক্ষ বলছে, দুর্ঘটনার পর হাডসন রেলপথটি সাময়িকভাবে বন্ধ রাখা হয়েছে।নিউইয়র্ক অঙ্গরাজ্যের গভর্নর অ্যানড্রু কুয়োমো ঘটনাস্থলে পৌঁছেছেন বলে জানা গেছে।
