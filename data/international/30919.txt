
ভারতের কেন্দ্রীয় মন্ত্রিসভা থেকে পদত্যাগ করেছেন পানি সম্পদ মন্ত্রী উমা ভারতী এবং স্কিল ডেভেলপমেন্ট মন্ত্রী রাজীব প্রতাপ রুডি। কেন্দ্রীয় মন্ত্রিসভায় উল্লেখযোগ্য রদবদলের যে ইঙ্গিত গত কয়েক দিন ধরে পাওয়া যাচ্ছিল, এই পদত্যাগ তারই প্রক্রিয়া বলে ধারণা করছেন অনেকেই।
আজ শুক্রবার এনডিটিভি অনলাইনের প্রতিবেদনে বলা হয়, গতকাল বৃহস্পতিবার উমা ভারতী ও রাজীব প্রতাপ কেন্দ্রীয় মন্ত্রিসভা থেকে পদত্যাগ করেন। আগামীকাল শনিবার আরও কয়েকজন মন্ত্রী পদত্যাগ করতে পারেন।
প্রতিবেদনে বলা হয়, এর আগে মন্ত্রী রাধা মোহন সিং, সঞ্জীব বলিয়ান, গিরিরাজ সিংহ ও নির্মলা সীতারমণও পদত্যাগপত্র জমা দিয়েছেন। এঁদের মধ্যে বাণিজ্যমন্ত্রী নির্মলা সীতারমণকে বিজেপির প্রধান মুখপাত্রের দায়িত্ব দেওয়া হতে পারে। আর রাজীব প্রতাপ রুডিকে দলটির সাংগঠনিক দায়িত্বে আনা হতে পারে। এ ছাড়া মন্ত্রী মহেন্দ্র পাণ্ডেকে উত্তর প্রদেশের বিজেপি সভাপতি করা হয়েছে। তাই এই মন্ত্রীর পদেও আসতে পারে নতুন মুখ। সংশ্লিষ্টরা বলছেন, ২০১৯ সালের সাধারণ নির্বাচনকে সামনে রেখেই মন্ত্রিসভায় এই রদবদল করা হচ্ছে।
প্রতিবেদনে বলা হয়, আজ বিজেপি প্রধান অমিত শাহ দিল্লিতে নিজের বাসভবনে দলের জ্যেষ্ঠ মন্ত্রীদের সঙ্গে এ বিষয়ে বৈঠক করবেন। চীনে ব্রিকস সম্মেলন শেষে শনিবার দেশে ফিরবেন প্রধানমন্ত্রী নরেন্দ্র মোদি। আর রাষ্ট্রপতি রামনাথ কোবিন্দ রোববার তিরুপতি থেকে ফিরবেন। তাঁরা ফিরলেই মন্ত্রিসভায় আরও বড় রদবদল হতে পারে।
