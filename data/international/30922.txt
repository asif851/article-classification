
একই দিনে টানা সাতটি রাজ্যে প্রাইমারি নির্বাচনে জয়লাভ করার দুই দিন পর রিপাবলিকান প্রেসিডেন্ট পদপ্রার্থী ডোনাল্ড ট্রাম্প তাঁর নিজের দলের শীর্ষ নেতাদের তীব্র আক্রমণের মুখে পড়লেন। বৃহস্পতিবার সল্ট লেক সিটিতে এক সভায় ২০১২ সালে রিপাবলিকান দলের প্রেসিডেন্ট পদপ্রার্থী মিট রমনি ট্রাম্পকে একজন ‘প্রতারক’ ও ‘দুষ্কৃতকারী’ হিসেবে বর্ণনা করেন। একই দিনে দলের ২০০৮ সালের প্রেসিডেন্ট পদপ্রার্থী সিনেটর জন ম্যাককেইন ট্রাম্পের মতো ব্যক্তিকে আমেরিকার প্রেসিডেন্ট নির্বাচিত করার বিরুদ্ধে সাবধানবাণী উচ্চারণ করে বলেন, ট্রাম্প বৈদেশিক নীতি বিষয়ে সম্পূর্ণ অজ্ঞ ও জাতীয় নিরাপত্তা বিষয়ে তাঁর কথাবার্তা অত্যন্ত ভয়াবহ।গত দুই সপ্তাহ ধরেই রিপাবলিকান মহলে ট্রাম্পের ব্যাপারে ক্রমেই কঠোর ভাষায় আক্রমণাত্মক বক্তব্য শোনা গেছে। আট মাস আগে নির্বাচনী প্রচারণা শুরুর সময় অধিকাংশ রিপাবলিকান নেতা ট্রাম্পকে গুরুত্বের সঙ্গে গ্রহণ করেননি। যেসব প্রার্থী তাঁর সঙ্গে দলের মনোনয়ন লাভের জন্য লড়াই করছেন, ট্রাম্পের জনসমর্থন লক্ষ করে তাঁরাও ট্রাম্পের প্রতি সতর্কতা অবলম্বন করেছেন। কিন্তু এখন তাঁর মনোনয়ন সম্ভাবনা লক্ষ করে সব মহল থেকেই সাঁড়াশি আক্রমণ শুরু হয়েছে। বৃহস্পতিবার ডেট্রয়েটফক্স নিউজ আয়োজিত রিপাবলিকান প্রার্থীদের মধ্যে অনুষ্ঠিত তাঁদের ১১তম বিতর্কেও সেই আক্রমণ অব্যাহত থাকে।রমনির বক্তব্যের প্রতি সমর্থন জানিয়ে সিনেটর ম্যাককেইন এক লিখিত বিবৃতিতে জানান, বর্তমানে বিশ্বব্যাপী যে জটিল রাজনৈতিক ও সামরিক সংকট সৃষ্টি হয়েছে, সে সময় ট্রাম্পের মতো একজন অজ্ঞ মানুষকে প্রেসিডেন্ট নির্বাচন করা বিপজ্জনক হবে।এদিকে রক্ষণশীল হিসেবে পরিচিত ৬৫ জন নিরাপত্তা বিশেষজ্ঞ এক খোলা চিঠিতে ট্রাম্পের মনোনয়নের বিরুদ্ধে মত রেখেছেন। বিগত দুই রিপাবলিকান প্রেসিডেন্ট, জর্জ বুশ সিনিয়র ও জর্জ ডব্লিউ বুশের প্রশাসনের শীর্ষস্থানীয় এসব কর্মকর্তারা উদ্বেগ প্রকাশ করে বলেন, ট্রাম্প আমেরিকা বিষয়ে যে দৃষ্টিভঙ্গি উপস্থিত করেছেন তা অবাস্তব ও রিপাবলিকান আদর্শের পরিপন্থী। তিনি একই বাক্যে সামরিক অ্যাডভেঞ্চারের প্রস্তাব করেন, আবার আমেরিকাকে অন্য সবার থেকে বিচ্ছিন্ন করার স্বপ্ন দেখেন।তবে সবার দৃষ্টি আকর্ষণ করেছে মিট রমনির বক্তব্য। ২০১২ সালের নির্বাচনে রমনি নিজে তাঁর প্রার্থিতার পক্ষে ট্রাম্পের সমর্থন প্রার্থনা করেছিলেন। সে সময় তিনি ট্রাম্পকে একজন সফল ব্যবসায়ী হিসেবে প্রশংসা করেছিলেন।সল্ট লেক সিটিতে তাঁর বক্তব্যে রমনি সেই ট্রাম্পকে বলেন একজন ‘জাল মানুষ’। এমন লোক প্রেসিডেন্ট হলে দেশ চরম দুর্দশায় নিক্ষিপ্ত হবে। রমনি বলেন, প্রেসিডেন্ট হওয়ার জন্য যে মেজাজ ও বুদ্ধিমত্তা দরকার, ট্রাম্পের তা নেই। রমনির কথার তীব্র সমালোচনা করে ট্রাম্প এক তাৎক্ষণিক প্রতিক্রিয়ায় জানান, রমনি একজন ব্যর্থ রাজনীতিক। চার বছর আগে রমনি কীভাবে তাঁর সমর্থন চেয়েছিলেন, সে কথা স্মরণ করে ট্রাম্প বলেন, ‘আমি যদি তাঁকে বলতাম হাঁটু মুড়ে অনুরোধ জানাও, তিনি তাই করতেন।’
