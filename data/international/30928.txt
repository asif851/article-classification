
জঙ্গি হামলার প্রায় দুই সপ্তাহ পর গতকাল রোববার থেকে ব্রাসেলস বিমানবন্দরে বিমান ওঠানামা শুরু হয়েছে। গতকাল প্রথম দিনে ব্যাপক নিরাপত্তার মধ্য দিয়ে তিনটি উড়োজাহাজ বিমানবন্দর থেকে ছাড়ে।
গত ২২ মার্চ জঙ্গি সংগঠন ইসলামিক স্টেটের (আইএস) দুই আত্মঘাতী বোমা হামলাকারী হামলা চালায় বিমানবন্দর ও ব্রাসেলসের মেট্রো স্টেশনে। এতে নিহত হয় ৩২ জন। হামলায় বিমানবন্দরের বহির্গমন ভবন বেশ ক্ষতিগ্রস্ত হয়। গতকাল সীমিত পরিসরে বিমানবন্দর খুলে দেওয়ায় ভয়াবহ ওই ঘটনা কিছুটা হলেও মানুষকে ভুলতে সহায়তা করবে বলে মনে করা হচ্ছে।
গতকাল তিনটি যাত্রীবাহী বিমান পর্তুগালের দক্ষিণের শহর ফারো, গ্রিসের এথেন্স এবং ইতালির তুরিনের উদ্দেশে ছেড়ে যায়। ব্রাসেলস বিমানবন্দরের প্রধান নির্বাহী আর্নড ফিস্ট বলেন, কাপুরুষোচিত হামলার পর আশার প্রতীক হিসেবেই এ বিমানগুলো ছাড়ছে।
গতকাল বিমানবন্দর খুলে দেওয়ার পর সবচেয়ে বড় পরিবর্তন যেটি দেখা গেছে তা হলো, কেবল টিকিটধারী এবং পরিচয়পত্রধারীরাই বহির্গমন ভবনে ঢুকতে পারবেন।
 
