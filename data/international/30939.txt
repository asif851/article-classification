
যুক্তরাষ্ট্রে প্রতিদিন প্রায় ৩০ লাখ প্রাপ্তবয়স্ক মার্কিন নাগরিক গুলিভর্তি অস্ত্র বহন করে থাকে। আর মাসিকভিত্তিতে এ সংখ্যা ৯০ লাখ। এক গবেষণা সমীক্ষায় এ তথ্য উঠে এসেছে।এই বিপুলসংখ্যক মার্কিনের এক বড় অংশ গুলিভর্তি অস্ত্র বহনের প্রাথমিক যুক্তি হিসেবে নিজেদের সুরক্ষার কথা বলেছেন। গত ২০ বছরের মধ্যে এ ধরনের সমীক্ষা এটাই প্রথম। সমীক্ষায় প্রাপ্তবয়স্ক মার্কিনরা কেন, কত ঘন ঘন ও কোন পদ্ধতিতে গুলিভর্তি আগ্নেয়াস্ত্র বহন করে, তা জানার চেষ্টা করা হয়েছে। গবেষকেরা ১ হাজার ৪৪৪ বন্দুকমালিকের আচরণও পর্যালোচনা করেছেন সমীক্ষায়।এ প্রসঙ্গে ইউনিভার্সিটি অব ওয়াশিংটনের সহযোগী অধ্যাপক আলী রুহানি-রাহবার বলেন, এভাবে জনসমাগমস্থলে আগ্নেয়াস্ত্র বহনে জনস্বাস্থ্য ও জননিরাপত্তার ওপর গুরুত্বপূর্ণ প্রভাব পড়তে পারে। তিনি বলেন, সমীক্ষাটি গুরুত্বপূর্ণ এ জন্য যে আগ্নেয়াস্ত্র ও অপেক্ষাকৃত কম প্রাণঘাতী অস্ত্রের সাহায্যে সংঘটিত অপরাধের প্রায় ৯০ শতাংশই হয়ে থাকে বন্দুকের ব্যবহারে।
 
