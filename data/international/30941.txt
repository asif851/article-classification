
মার্কিন প্রেসিডেন্ট নির্বাচনে জিতবেন রিপাবলিকান পার্টির প্রার্থী ডোনাল্ড ট্রাম্প—এ ভবিষ্যদ্বাণী করেছে চীনের বানর জেদা। একেবারে উড়িয়ে দেওয়া যায় না ‘বানর মহারাজ’ বলে পরিচিত এই বানরের ভবিষ্যদ্বাণীকে। কারণ, এ বছরের গ্রীষ্মে ইউরো ফুটবল চ্যাম্পিয়নশিপে এই বানরটি বেছে নিয়েছিল পর্তুগালকে। জিতে গিয়েছিল দলটি। সন্দেহ নেই, মার্কিন প্রেসিডেন্ট নির্বাচন এখন সারা বিশ্বের সবচেয়ে আলোচ্য বিষয়। হোয়াইট হাউসের দখল কে নিচ্ছেন, এ নিয়ে তুমুল আগ্রহ দুনিয়াজুড়ে। এমন একটা অবস্থায় নিশ্চুপ থাকার পাত্র নয় বানর জেদা। ভবিষ্যদ্বাণী করার জন্য ট্রাম্পের পাশাপাশি ডেমোক্রেটিক পার্টির প্রার্থী হিলারি ক্লিনটনেরও কাট-আউট রাখা হয়েছিল। হলুদ শার্ট পরা জেদা এই শক্ত কাজটি করার আগে সত্যি সত্যিই খানিকটা ভেবে নিয়েছে। তারপর ধরে ফেলে ট্রাম্পের কাট-আউটটি। শুধু ধরেই ক্ষান্ত হয়নি বানর মহারাজ, ট্রাম্পকে অভিনন্দন জানাতে একটুও দেরি করেনি সে। কাট-আউটটিতে ট্রাম্পের ঠোঁটে চুমুও দিয়ে দেয়। জেদার বয়স পাঁচ বছর। নিবাস চীনের শিইয়ানহু ইকোলজিক্যাল টুরিজম পার্কে। এর আগে চীনেরই এক অক্টোপাস পল ২০১০ সালে দক্ষিণ আফ্রিকায় অনুষ্ঠিত বিশ্বকাপ ফুটবলে একের পর এক ভবিষ্যদ্বাণী করে তাক লাগিয়ে দিয়েছিল।
