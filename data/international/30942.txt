
ক্যালিফোর্নিয়া অঙ্গরাজ্যের লস অ্যাঞ্জেলেসে দুর্বৃত্তের গুলিতে মো. আবুল কালাম রহিম (৫৫) নামে এক ব্যক্তি নিহত হয়েছেন। গত ২৪ সেপ্টেম্বর শনিবার মধ্যরাতে লস অ্যাঞ্জেলেসের নর্থ হলিউডে এই ঘটনা ঘটে।
এই ঘটনায় প্রবাসীদের মধ্যে শোকের ছায়া নেমে এসেছে। এ নিয়ে গত দুই মাসের মধ্যে ৪ বাংলাদেশি খুন হলেন যুক্তরাষ্ট্রে। জানা গেছে, আবুল কালাম রহিম একটি লিকার স্টোরে কাজ করতেন। মধ্য রাতে স্টোর বন্ধ করার কিছুক্ষণ আগে এক মহিলা স্টোরে ঢুকে তাকে খুব কাছে থেকে পিস্তল দিয়ে গুলি করলে তিনি ঘটনাস্থলেই মৃত্যুবরণ করেন। ধারণা করা হচ্ছে ডাকাতিতে বাধা দেওয়ার কারণেই তিনি এই হত্যার শিকার হন।পুলিশ ভিডিও ফুটেজ থেকে থেকে হত্যাকারীর ছবি ও গাড়ির লাইসেন্স নম্বর শনাক্ত করেছে। ডিটেকটিভ ব্রাঞ্চ হত্যাকারীর ফিংগার প্রিন্ট উদ্ধার করেছে।রহিমের পারিবারিক ঘনিষ্ঠজন হিসেবে পরিচিত মোহাম্মদ ইকবাল জানান, রহিম গত ১৬ বছর ধরে আমেরিকাতে বসবাস করছেন। তিন মেয়ে ও এক ছেলের জনক রহিম একমাত্র ছেলে ও ছোট মেয়ে নিয়ে আমেরিকাতে থাকতেন। বাকি দুই মেয়ে বিবাহিত এবং তারা বাংলাদেশেই বসবাস করছেন। মাত্র ২ মাস আগে তিনি বাংলাদেশ এসেছিলেন। আমেরিকা প্রবাসী হওয়ার আগে তিনি জাপান প্রবাসী ছিলেন।ভ্যালি কলেজে অধ্যয়নরত একমাত্র ছেলে ফাহীম জানায়, বাবা অত্যন্ত নম্র ও বিনয়ী স্বভাবের ছিলেন। তার এমন মৃত্যু মেনে নেওয়ার মতো নয়। আবুল কালাম রহিম একসময় বাংলাদেশে বিল বোর্ড বিজ্ঞাপনের মডেল হিসেবে কাজ করতেন। তার দেশের বাড়ি ঢাকার খিলগাঁও। পারিবারিক সিদ্ধান্ত অনুসারে তার মরদেহ বাংলাদেশে দাফন করা হবে। আগামী সপ্তাহে তাঁর মরদেহ দেশে পৌঁছতে পারে। এদিকে এক ইমেইল বার্তায় এই সংকটময় মুহূর্তে বাংলাদেশি কমিউনিটির সবাইকে আবুল কালাম রহিম-এর শোকাহত পরিবারে পাশে দাঁড়ানোর আহ্বান জানিয়েছেন প্রবাসের গুরুত্বপূর্ণ কমিউনিটি নেতারা।
