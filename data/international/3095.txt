
ফ্রান্সের কয়েক শ মসজিদ এ সপ্তাহে জনসাধারণের জন্য উন্মুক্ত করা হচ্ছে। এসব মসজিদে জনসাধারণ চা চক্র ও ইসলাম বিষয়ক আলোচনায় অংশগ্রহণের সুযোগ পাবেন। দেশটির শীর্ষস্থানীয় মুসলিম কমিটি ফ্রেঞ্চ কাউন্সিল অব দ্য মুসলিম ফেইথ (সিএফসিএম) এসব অনুষ্ঠানের আয়োজন করবে। বার্তা সংস্থা এএফপির খবরে এসব তথ্য জানানো হয়।
এ আয়োজনের উদ্দেশ্য হলো ইসলাম সম্বন্ধে আলোচনা এবং জাতীয় সংহতি বাড়ানো।
গত বছরের জানুয়ারিতে দেশটির রাজধানী প্যারিসে রম্য সাময়িকী শার্লি এবদো কার্যালয় ও একটি ইহুদি সুপারমার্কেটকে লক্ষ্য করে চালানো সন্ত্রাসী হামলায় ১৭ জন নিহত হওয়ার ঘটনায় দেশটিতে মুসলিম বিদ্বেষ বেড়ে যাওয়ায় এই উদ্যোগ নেওয়া হচ্ছে। পরে নভেম্বরে প্যারিসে সন্ত্রাসী হামলায় ১৩০ জন নিহত হওয়ার পর পুলিশ অন্তত ২০টি মসজিদে তল্লাশি চালায় এবং তিনটি মসজিদ বন্ধ করে দেয়।
সিএফসিএম এর সভাপতি আনুয়ার কেবিবেচ বার্তা সংস্থাকে বলেন, এসব অনুষ্ঠানের উদ্দেশ্য হলো ফ্রান্সে বসবাসকারী মুসলিম সম্প্রদায় ও সাধারণ জনগণের মধ্যে বোঝাপড়া ও একে অপরকে আরও ভালো করে জানার একটি সুযোগ তৈরি করে দেওয়া। গত বছরের ৭ জানুয়ারি শার্লি এবদোতে হামলার পর মুসলিম বিদ্বেষের পরিপ্রেক্ষিতে এসব অনুষ্ঠানে ইসলামের সত্যিকার মূল্যবোধকে তুলে ধরার পাশাপাশি এ ধরনের সহিংসতা ও সন্ত্রাসী কার্যক্রমের ব্যাপারে ইসলামের সুস্পষ্ট অবস্থান পরিষ্কার করা হবে।
প্যারিসের সবচেয়ে বড় মসজিদ এই আয়োজনে অংশ নিলেও সারা দেশের আড়াই হাজার মসজিদের বেশির ভাগই এ আয়োজনের সঙ্গে থাকছে না।
