
সৌদি আরবের বাদশা সালমান বলেছেন, মক্কা নগরে পবিত্র মসজিদুল হারাম বা হারাম শরিফে ক্রেন ভেঙে পড়ার কারণ জানা গেলে তা জনগণকে জানানো হবে। এ ব্যাপারে গতকাল শনিবারই তদন্তের নির্দেশ দেন তিনি।বিবিসির আজকের খবরে জানা যায়, সৌদি সরকারি কর্মকর্তারা প্রাথমিকভাবে বলেছেন, ঝোড়ো বাতাস ও ভারী বৃষ্টির কারণে ক্রেনটি ভেঙে পড়ে। গতকাল শনিবার বাদশা সালমান দুর্ঘটনাস্থল পরিদর্শন করেন। তিনি হাসপাতালে আহতদের সঙ্গে দেখা করেন। হতাহতদের অনেকেই ইরান, তুরস্ক, আফগানিস্তান, মিসর ও পাকিস্তানের নাগরিক।সৌদি আরবের প্রতিরক্ষা সংস্থার প্রধান লেফটেন্যান্ট সুলায়মান বিন আবদুল্লাহ আল আমর বলেন, ক্ষয়ক্ষতি নির্ধারণে কাজ চলছে। ওই জায়গার নিরাপত্তার ব্যাপারেও তাঁদের নজরদারি রয়েছে।ইসলামিক হেরিটেজ রিসার্চ ফাউন্ডেশনের কর্মকর্তা ইরফান আল আলাওয়ি বরাত দিয়ে জানানো হয়, ওই এলাকায় ১৫টি বড় ক্রেন রয়েছে। সেগুলোতে সংস্কারকাজ চলছে। সৌদি আরবকে নিরাপত্তা নিয়ে আরও ভাবতে হবে।
গত শুক্রবারের ভয়াবহ দুর্ঘটনায় নিহত ব্যক্তির সংখ্যা বেড়ে অন্তত ১০৭ জনে দাঁড়িয়েছে। পাল্লা দিয়ে বেড়ে আহত ব্যক্তির সংখ্যাও হয়েছে ২৩৮ জন। গতকাল শনিবার সন্ধ্যা পর্যন্ত পাওয়া সর্বশেষ খবরে এ তথ্য জানা গেছে। তা ছাড়া, যেসব বাংলাদেশি আহত হয়েছেন, তাঁদের আঘাতও গুরুতর নয়।
বিবিসি, এএফপি ও রয়টার্সসহ বিভিন্ন গণমাধ্যমে মৃতের সংখ্যা ১০৭ জন বলা হলেও মক্কার স্থানীয় বাসিন্দাদের কেউ কেউ এ সংখ্যা ১৫০ থেকে ১৮০ বলছেন। আর সৌদি বেসামরিক প্রতিরক্ষা কর্তৃপক্ষ আহত ব্যক্তির সংখ্যা ২৩৮ জন বলে জানিয়েছে। দুর্ঘটনার পরপর নিহত ব্যক্তির সংখ্যা ৮৭ জন বলে জানিয়েছিল কর্তৃপক্ষ।
