
যুক্তরাজ্যের ম্যানচেস্টারে আত্মঘাতী বোমা হামলাকারী সালমান আবেদির ছবি প্রকাশ করেছে পুলিশ। সিসিটিভিতে ধারণ করা ওই ছবিগুলো হামলার রাতের। খবর এএফপির।
২২ মে মার্কিন পপ সংগীতশিল্পী অ্যারিয়ানা গ্র্যান্ডের কনসার্টে চালানো ওই হামলায় ২২ জন নিহত হন। আহত হন ৬৪ জন। এরপর লিবীয় বংশোদ্ভূত ২২ বছরের তরুণ সালমান আবেদিকে হামলাকারী হিসেবে শনাক্ত করে ব্রিটিশ পুলিশ। সালমানের জন্ম ও বেড়ে ওঠা যুক্তরাজ্যেই।
আজ রোববার প্রকাশিত ওই রাতের সিসিটিভি ক্যামেরা ফুটেজে দেখা যায়, হামলার দিন চশমা পরা আবেদির মুখে হালকা গোঁফ ছিল। তাঁর পরনে ছিল জিনস, কালো জামা, টুপি ও ওয়েস্টকোট। পুলিশের দেওয়া বিবৃতি অনুযায়ী, হামলার আগে সিটি সেন্টার ফ্ল্যাটে অবস্থান নেন আবেদি। ওখান থেকেই ম্যানচেস্টারের ওই কনসার্টে যান তিনি।
এখন পর্যন্ত ওই ঘটনায় জড়িত সন্দেহে ১১ জনকে আটক করা হয়েছে। এ ছাড়া লিবিয়াতে অবস্থানরত আবেদির বাবা ও ভাইকে আটক করা হয়েছে।
এই মামলায় ভালো অগ্রগতি হয়েছে জানিয়ে পুলিশ বলছে, আবেদির ছবি প্রকাশের কারণ—১৮ মে যুক্তরাজ্যে আসার পর তাঁর গতিবিধি সম্পর্কে কেউ জানলে তা এখন পুলিশকে জানাতে পারবে।
হামলার দুই ঘণ্টার মধ্যেই সালমান আবেদির পরিচয় শনাক্ত করতে সক্ষম হয় ব্রিটিশ পুলিশ। কিছুদিন আগে যুক্তরাজ্য ছেড়ে যাওয়ার পর ১৮ মে আবার ম্যানচেস্টারে যান তিনি। তবে তিনি কোথায় গিয়েছিলেন বা কোথা থেকে আসছিলেন, তা এখনো নিশ্চিত হওয়া যায়নি।
আবেদির এক আত্মীয় গণমাধ্যমকে বলেন, উত্তর আফ্রিকার কোনো দেশ থেকেই ম্যানচেস্টারে যান তিনি। তুরস্ক ও জার্মানির বিমানবন্দর কর্তৃপক্ষ জানিয়েছে, এই দুই বিমানবন্দরে আবেদিকে দেখা গিয়েছিল।
এই ঘটনার তদন্তে পুলিশ ও কাউন্টার টেররিজম ইউনিটের একটি শক্তিশালী দল কাজ করছে। ইতিমধ্যে ১৪টি স্থানে অনুসন্ধান চালানো হয়েছে। গত পাঁচ দিনে আবেদি সম্পর্কে অনেক তথ্য পেয়েছে পুলিশ। তাঁর সহযোগী, অর্থদাতা, যুক্তরাজ্যে তিনি যেসব জায়গায় গিয়েছেন, কীভাবে ডিভাইসটি তৈরি করা হয়েছিল—এমন সব তথ্য পুলিশের হাতে এসেছে।
