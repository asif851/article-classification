
যুক্তরাষ্ট্রের নিউইয়র্কে ভারতীয় কনস্যুলেটের ডেপুটি কনসাল জেনারেল দেবযানী খোবরাগাডকে গ্রেপ্তার ও হেনস্তার ঘটনায় যুক্তরাষ্ট্র এখনো দুঃখপ্রকাশ করেনি। তবে দেশটি ঘটনা-সংশ্লিষ্ট বিষয় পর্যালোচনা করছে বলে জানিয়েছে। আজ বুধবার এনডিটিভি অনলাইনের খবরে এ কথা জানানো হয়।
মার্কিন পররাষ্ট্র দপ্তরের মুখপাত্র মেরি হার্ফ বলেছেন, ‘বিষয়টি যে ভারতের জন্য স্পর্শকাতর, আমরা তা বুঝতে পারছি। বিচ্ছিন্ন একটি ঘটনা দুই দেশের মর্যাদাপূর্ণ বন্ধুত্বের সম্পর্কের নির্দেশক নয়।’ দেবযানীকে গ্রেপ্তারের ক্ষেত্রে সব ধরনের প্রক্রিয়া অনুসরণ করা হয়েছে কি না, সে বিষয়টি খতিয়ে দেখা হবে বলে মুখপাত্র জানান।
গৃহকর্মীর ভিসায় মিথ্যা তথ্য দেওয়ার অভিযোগে গত বৃহস্পতিবার নিউইয়র্কে ৩৯ বছর বয়সী ভারতীয় কূটনীতিক দেবযানী খোবরাগাডকে সন্তান নিয়ে বিদ্যালয়ে যাওয়ার পথে গ্রেপ্তার করা হয়। পরবর্তী সময়ে যুক্তরাষ্ট্র পুলিশ দেবযানীকে কারাগারে বিবস্ত্র করে তল্লাশি করেছে, মাদকাসক্তদের সঙ্গে একই কক্ষে আটক করে রেখেছে এবং তাঁর ডিএনএ নমুনাও সংগ্রহ করেছে। এ সময় তাঁকে হাতকড়া পরিয়ে নেওয়া হয়।
ভারত বলছে, দেবযানীর সঙ্গে যুক্তরাষ্ট্রের এই আচরণ ভিয়েনা কনভেনশনের ৪১ নম্বর অনুচ্ছেদের লঙ্ঘন। এই অনুচ্ছেদ অনুযায়ী কোনো কূটনীতিকের ‘গুরুতর অপরাধের’ জন্য শুধু গ্রেপ্তার করা যেতে পারে। ভারতের নিরাপত্তা উপদেষ্টা শিবশংকর মেনন বিষয়টিকে ‘ঘৃণ্য ও বর্বর’ বলে অভিহিত করেছেন। গত শুক্রবার ভারতের পররাষ্ট্রসচিব সুজাতা সিং যুক্তরাষ্ট্রের রাষ্ট্রদূত ন্যান্সি পাওয়েলকে তলব করেন এবং ঘটনাকে ‘অগ্রহণযোগ্য আচরণ’ বলে প্রতিবাদ জানান।
গত সোমবার লোকসভার স্পিকার মিরা কুমার ও নিরাপত্তা উপদেষ্টা শিবশংকর মেনন প্রতিবাদের অংশ হিসেবে যুক্তরাষ্ট্রের প্রতিনিধিদলের সঙ্গে পূর্বনির্ধারিত বৈঠক বাতিল করেছেন। গতকাল মঙ্গলবার প্রতিবাদস্বরূপ কংগ্রেসের সহসভাপতি রাহুল গান্ধী, স্বরাষ্ট্রমন্ত্রী সুশীলকুমার সিন্ধে ও গুজরাটের মুখ্যমন্ত্রী নরেন্দ্র মোদিও প্রতিনিধিদলটির সঙ্গে পূর্বনির্ধারিত বৈঠক বাতিল করেন।
এদিকে দেবযানী খোবরাগাডকে গ্রেপ্তার ও হেনস্তার অভিযোগে যুক্তরাষ্ট্রের বিরুদ্ধে কঠোর অবস্থান নিয়েছে নয়াদিল্লি। এর অংশ হিসেবে দিল্লিতে অবস্থানরত মার্কিন কূটনীতিক ও তাঁদের পরিবারের সদস্যদের জন্য বিমানবন্দরের বিশেষ পাস গতকাল প্রত্যাহার করেছে ভারত। মার্কিন দূতাবাসের জন্য আমদানি ছাড়পত্র স্থগিত করা হয়েছে। একই সঙ্গে নয়াদিল্লিতে মার্কিন দূতাবাসের বাইরে ব্যারিকেড তুলে নেওয়া হয়েছে। প্রত্যাহার করা হয়েছে পুলিশ।
ভারতে অবস্থিত মার্কিন বিদ্যালয়গুলোতে কর্মরত শিক্ষকদের ভিসা ও অন্যান্য তথ্য সরবরাহ করতে বলেছে সরকার। এসব শিক্ষাপ্রতিষ্ঠানে কর্মরত ভারতীয়দের বেতন-সংক্রান্ত তথ্য দিতে এবং তাঁদের ব্যাংক হিসাব জানাতেও বলা হয়েছে।
 
