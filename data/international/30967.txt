

লোকসভা নির্বাচনে বিজেপির প্রধানমন্ত্রী পদপ্রার্থী নরেন্দ্র মোদি আজ বুধবার সকালে আহমেদাবাদে নিজের ভোট দেওয়ার পর কালিযুক্ত আঙুলসহ সেলফি (নিজেই নিজের ছবি তোলা) তুলেছেন। পরে তিনি এ ছবি নিজের টুইটারে পোস্ট করেন। সেখানে তিনি লেখেন, ‘ভোট দিলাম। এই আমার সেলফি।’ (ভোটেড! হিয়ার ইজ মাই সেলফি)।
ভোট দেওয়ার পর কেন্দ্রের সামনে এক সংবাদ সম্মেলন করেন মোদি। সেখানে তিনি হাতে দলের প্রতীক পদ্ম ফুলের (কাগজের) নমুনাসহ সেফলি করেন। আজ এনডিটিভির এক প্রতিবেদনে এ তথ্য জানানো হয়। এ ছাড়া তাঁর ভোট দেওয়ার এক ভিডিওতে দেখা যায়, তিনি ভোটকক্ষে ঢুকে একটি শিশুর সঙ্গে করমর্দন করেন। ভোট দেওয়ার পর সেখানে থাকা গণমাধ্যমকর্মীদের তাঁর কালি লাগানো আঙুল দেখান।টুইটারে মোদির পোস্ট দেওয়ার কয়েক মিনিট পরেই আম আদমি পার্টির (এএপি) নেতা আশুতোষ টুইটারে লেখেন, ‘নির্বাচনের দিন বিজেপি ইশতেহার প্রকাশ করেছে। মোদি অন্যান্য নির্বাচনের দিন রোড শো করেছেন এবং আজ দলের প্রতীক নিয়ে সংবাদ সম্মেলন করেছেন। নির্বাচন কমিশন কী এর প্রতিক্রিয়া দেখাবে?’কংগ্রেসও গুজরাটে একই বিষয় নিয়ে নির্বাচন কমিশনে অভিযোগ করেছে। কমিশন সূত্র জানিয়েছে, মোদি নির্বাচনী বিধিমালা লঙ্ঘন করেছেন কি না, তা তারা দেখবে।তবে এত সব বিতর্ক থাকার পরও মোদি অনেকটাই নির্বিকার; বরং তিনি সামাজিক যোগাযোগের মাধ্যমে সমর্থন বাড়ানোর দিকেই নজর তাঁর। তিনি তাঁর সেলফি টুইটারে পোস্ট করে তা মানুষকে শেয়ার করতে বলেন।আজ সকাল থেকে মোদি টুইট করা শুরু করেন। ভোট দিতে যাওয়ার সময় তিনি লেখেন, আমি ভোট দিতে যাওয়ার পথে। আদভানি জির নির্বাচনী এলাকার ভোটার হিসেবে আমি নিজেকে খুবই আশীর্বাদপুষ্ট ও সৌভাগ্যবান মনে করছি।
