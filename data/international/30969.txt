
জঙ্গিগোষ্ঠী ইসলামিক স্টেটের (আইএস) দখলে থাকা সিরিয়ার রাকা শহরে গত রোববার মার্কিন নেতৃত্বাধীন জোটের হামলায় ২৭ জন বেসামরিক লোক নিহত হয়েছে। সিরিয়ান অবজারভেটরি ফর হিউম্যান রাইটস এ তথ্য জানিয়েছে।
যুক্তরাজ্যভিত্তিক এই পর্যবেক্ষণ সংস্থার পরিচালক রামি আবদেল রাহমান গতকাল সোমবার বলেন, রাকার মধ্যাঞ্চলের ঘনবসতিপূর্ণ আল-বারু এলাকায় মার্কিন নেতৃত্বাধীন জোটের হামলাটি হয়। এতে নিহত লোকজনের মধ্যে সাত শিশুও রয়েছে। প্রতিদিনই বেসামরিক মানুষের মৃত্যু হচ্ছে। রোববারের হতাহতের সংখ্যাসহ গত এক সপ্তাহে রাকায় মার্কিন নেতৃত্বাধীন জোটের আইএসবিরোধী অভিযানে অন্তত ১২৫ জন বেসামরিক মানুষ নিহত হয়। 
