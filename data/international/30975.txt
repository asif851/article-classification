
মার্কিন প্রেসিডেন্ট বারাক ওবামা দাবি করেছেন, যুক্তরাষ্ট্রের প্রেসিডেন্ট নির্বাচনের আগে তিনি ই-মেইল হ্যাকিং থেকে বিরত থাকতে রাশিয়ার প্রেসিডেন্ট ভ্লাদিমির পুতিনকে সাবধান করেছিলেন। কথাটি রুশ প্রেসিডেন্টকে তিনি গত সেপ্টেম্বরে বলেছিলেন। গতকাল শুক্রবার ওয়াশিংটনে প্রেসিডেন্ট হিসেবে শেষ নিয়মিত সংবাদ সম্মেলনে তিনি এ কথা বলেন।আজ শনিবার বিবিসি অনলাইনের এক খবরে এ তথ্য উল্লেখ করা হয়েছে।সংবাদ সম্মেলনে ওবামা বলেন, ‘রাশিয়ায় ভ্লাদিমির পুতিনের অগোচরে তেমন কিছু ঘটে না।’ সেপ্টেম্বরে পুতিনকে হুঁশিয়ার করার এক মাস পরই যুক্তরাষ্ট্র অভিযোগ করে, তাদের গণতান্ত্রিক প্রক্রিয়ায় অনধিকার চর্চা করছে রাশিয়া।সংবাদ সম্মেলনের কিছু আগে ওবামা বলেছিলেন, ডেমোক্রেটিক পার্টি এবং দলটির পরাজিত প্রেসিডেন্ট প্রার্থী হিলারি ক্লিনটনের ই-মেইল হ্যাকিংয়ের ঘটনায় রাশিয়াকে ‘সমুচিত জবাব’ দেওয়া হবে। এর প্রতিক্রিয়ায় মার্কিন গোয়েন্দা কর্তৃপক্ষ ও প্রেসিডেন্ট ওবামার হ্যাকিংয়ের অভিযোগ অস্বীকার করে রুশ প্রেসিডেন্টের দপ্তর বলেছে, যুক্তরাষ্ট্রের এই দাবি ‘অশোভন’। তারা নিজেদের দাবির পক্ষে কোনো প্রমাণ থাকলে দেখাক বা এ ধরনের কথাবার্তা বন্ধ করুক।
ওবামা সংবাদ সম্মেলনে বলেন, ‘তারা (রাশিয়া) আমাদের সঙ্গে যা করেছে, আমরাও তাদের প্রতি সে রকম করতে পারি।’ তাঁর এ বক্তব্য থেকে স্পষ্ট, যুক্তরাষ্ট্র এখন রাশিয়ার কথিত সাইবার হামলার পাল্টা জবাব দেবে।
ওবামা তাঁর উত্তরসূরি রিপাবলিকান পার্টির ডোনাল্ড ট্রাম্পের নাম উল্লেখ করে বলেন, রিপাবলিকানরা মার্কিন নির্বাচনে রাশিয়ার জড়িত হওয়ার গুরুত্ব বা ভয়াবহতা উপলব্ধি করতে ব্যর্থ হয়েছে। সাইবার হামলার ঘটনায় রাশিয়ার ‘সম্পৃক্ততা’ নিয়ে দ্বিদলীয় তদন্ত করতে ট্রাম্পের প্রতি আহ্বান জানিয়েছেন ওবামা।
এদিকে শুক্রবার হিলারি ক্লিনটন নিজে তাঁর পরাজয়ের জন্য প্রথমবারের মতো রাশিয়ার হ্যাকিংয়ের ঘটনাকে দায়ী করেছেন।
