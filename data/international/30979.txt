
২০১৮ ফিফা বিশ্বকাপ আয়োজন সামনে রেখে ফুটবল দাঙ্গাবাজদের রুখতে নতুন আইন জারি করেছে রাশিয়া। ফুটবল হুলিগানদের আগাম সতর্কবার্তা দিয়ে এ-সংক্রান্ত একটি কঠোর আইনে সই করেছেন রুশ প্রেসিডেন্ট ভ্লাদিমির পুতিন। সম্প্রতি যুক্তরাজ্যের টেলিভিশনে রুশ ফুটবল দাঙ্গাবাজদের নিয়ে প্রচার হওয়া একটি প্রামাণ্যচিত্রে রাশিয়ার কট্টর সমর্থকদের সমালোচনা করা হয়। এর কিছুদিন পরই ফুটবল দাঙ্গাবাজদের প্রতিরোধে নিজেদের কঠোর অবস্থানের কথা জানাল রাশিয়া।বার্তা সংস্থা রিয়া নোভাসতির এক প্রতিবেদনে এ তথ্য জানানো হয়।প্রতিবেদনে বলা হয়, রাশিয়ার ফুটবল-সমর্থকেরা, যারা ম্যাচ দেখতে মাঠে এসে সংঘর্ষে লিপ্ত হবে, তাদের আনুষ্ঠানিক নিষিদ্ধ ঘোষণা করার পাশাপাশি ৪০ হাজার রুবল (৭১৪ মার্কিন ডলার) জরিমানা গুনতে হবে। আগে এই জরিমানার পরিমাণ ছিল ২০ হাজার রুবল (৩৫৭ মার্কিন ডলার)। জরিমানার অর্থ দিতে অপারগতা জানালে কিংবা ব্যর্থ হলে সর্বোচ্চ ১৫ দিনের কারাদণ্ড ভোগ করতে হবে।
নতুন এই আইনে আরও বলা হয়েছে, সাধারণ দর্শকেরা যদি নিজেদের এবং অন্যদের নিরাপত্তার পক্ষে বিপজ্জনক হয়ে ওঠে তাহলে তাদেরও শাস্তি পেতে হবে। এ ক্ষেত্রে আইনভঙ্গকারীকে ২০ হাজার রুবল জরিমানা এবং সর্বোচ্চ সাত বছর স্টেডিয়ামে প্রবেশের ওপর নিষেধাজ্ঞা আরোপ করা হবে। বিদেশি সমর্থকদের ক্ষেত্রে অনুরূপ অর্থ জরিমানাসহ দেশে ফেরত পাঠানোর কথা বলা হয়েছে। এদিকে ২০১৮ সালে রাশিয়ায় অনুষ্ঠেয় ফুটবল বিশ্বকাপ ঘিরে দাঙ্গাবাজদের নিয়ে মোটেই চিন্তিত নন ফিফা সভাপতি জিয়ান্নি ইনফান্তিনো। গত ফেব্রুয়ারিতে দোহায় একটি অনুষ্ঠানে তিনি বলেন, ‘২০১৮ বিশ্বকাপে এ ধরনের কোনো সমস্যা হবে বলে আমি মনে করি না। তা ছাড়া রুশ কর্তৃপক্ষের প্রতি এ বিষয়ে আমার পূর্ণ আস্থা রয়েছে।’
ফিফার পূর্বনির্ধারিত সময়সূচি অনুযায়ী, ২০১৮ সালের ১৪ জুন থেকে ১৫ জুলাই ফুটবল বিশ্বকাপের জমজমাট আসর বসবে ইউরোপ ও এশিয়াজুড়ে বিস্তৃত বিশ্বের বৃহত্তম দেশ রাশিয়ায়। প্রথমবারের মতো দেশটির ১১টি শহরের মোট ১২টি স্টেডিয়ামে বিশ্বকাপের ম্যাচগুলো অনুষ্ঠিত হওয়ার কথা রয়েছে।
