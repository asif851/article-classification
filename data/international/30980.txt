
ভারতের বিহার রাজ্যে কোনো ব্যক্তির বাড়িতে শৌচাগার না থাকলে তিনি পঞ্চায়েত বা স্থানীয় নগর সংস্থার নির্বাচনে প্রতিদ্বন্দ্বিতা করতে পারবেন না।আজ বুধবার টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, গতকাল মঙ্গলবার বিশ্ব টয়লেট দিবসের এক অনুষ্ঠানে এ ঘোষণা দেন বিহার রাজ্যের মুখ্যমন্ত্রী নিতিশ কুমার।বাড়িতে শৌচাগার থাকার উপকারিতার বিষয়ে সচেতনতা বাড়াতে এমন ঘোষণা দেওয়া হয়েছে জানিয়ে নিতিশ বলেন, এ বিষয়ে বিহারের পঞ্চায়েত রাজ আইনে প্রয়োজনীয় সংশোধনী আনবে রাজ্য সরকার।মুখ্যমন্ত্রী জানান, বিহার রাজ্যে এক কোটি ১১ লাখ শৌচাগার নির্মাণ করবে কেন্দ্রীয় সরকার। কিন্তু সরকারি হিসাব অনুযায়ী রাজ্যে দুই কোটিরও বেশি পরিবারে কোনো শৌচাগার নেই।শৌচাগার নির্মাণে সচ্ছল ব্যক্তিদের এগিয়ে আসারও অনুরোধ জানান নিতিশ।
