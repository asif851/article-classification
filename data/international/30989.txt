
ইউক্রেনের প্রেসিডেন্ট পেত্রো পোরেশেঙ্কো দেশের পূর্বাঞ্চলে রুশপন্থী বিচ্ছিন্নতাবাদীদের বিরুদ্ধে লড়াইয়ে এক সপ্তাহের একতরফা যুদ্ধবিরতি ঘোষণা করেছেন৷ গতকাল শুক্রবার রাতে তাঁর এ ঘোষণা আসে৷ গতকালই এর আগে ১৪ দফা শান্তি পরিকল্পনা প্রকাশ করেন তিনি৷ এতে বিচ্ছিন্নতাবাদীদের অবিলম্বে অস্ত্র ছাড়ার আহ্বান জানিয়ে সাংবিধানিক সংস্কারের মাধ্যমে ক্ষমতার বিকেন্দ্রীকরণের প্রতিশ্রুতি দেন পোরেশেঙ্কো৷ খবর এএফপি, আল-জাজিরা ও বিবিসির৷প্রেসিডেন্টের ১৪ দফা শান্তি পরিকল্পনা প্রকাশের পরিপ্রেক্ষিতে এ যুদ্ধবিরতির ঘোষণা প্রত্যাশিত ছিল৷ তবে বিদ্রোহীরা দৃশ্যত তা প্রত্যাখ্যান করেছে৷ যুদ্ধবিরতি ঘোষণার পরও তারা লড়াই চালিয়ে যাচ্ছিল৷ সাংবাদিকেরা বলছেন, রুশপন্থী এই বিদ্রোহীদের অস্ত্রসমর্পণের কোনো ইচ্ছা আছে বলে এখনো মনে হচ্ছে না৷চলতি সপ্তাহে রাশিয়ার প্রেসিডেন্ট ভ্লাদিমির পুতিনের সঙ্গে দ্বিতীয় দফায় ফোনালাপের পর শান্তি পরিকল্পনার ঘোষণা দিলেন পোরেশেঙ্কো৷ ইউক্রেনের গণমাধ্যম এ পরিকল্পনার বিস্তারিত প্রকাশ করেছে৷রাজধানী কিয়েভভিত্তিক বেসরকারি টেলিভিশন চ্যানেল ইন্টার টিভি জানায়, প্রেসিডেন্ট পোরেশেঙ্কো তাঁর পরিকল্পনায় দেশে সাংবিধানিক সংস্কারের মাধ্যমে ক্ষমতার বিকেন্দ্রীকরণের প্রতিশ্রুতি দিয়েছেন৷ তিনি বিচ্ছিন্নতাবাদীদের অবিলম্বে অস্ত্র ছাড়ার আহ্বান জানিয়ে বলেছেন, বিদ্রোহীদের বিরুদ্ধে অপরাধমূলক কর্মকাণ্ডের অভিযোগগুলো প্রত্যাহার করা হবে৷ অবশ্য যারা কোনো ‘গুরুতর অপরাধ’ করেনি, কেবল তারাই এ সুযোগ পাবে৷ পরিকল্পনায় ইউক্রেন-রাশিয়া সীমান্তে ১০ কিলোমিটারের একটি ‘নিরপেক্ষ অঞ্চল’ প্রতিষ্ঠা এবং আগাম স্থানীয় ও পার্লামেন্ট নির্বাচন অনুষ্ঠানের প্রস্তাবও দেওয়া হয়েছে৷গত বৃহস্পতিবার রাতে রুশ প্রেসিডেন্টের দপ্তরের এক বিবৃতিতে বলা হয়, ‘পোরেশেঙ্কো তাঁর পরিকল্পনার প্রধান দফাগুলো রাশিয়ার প্রেসিডেন্টকে অবগত করেছেন৷ ইউক্রেনের দক্ষিণ-পূর্ব এলাকার পরিস্থিতি নিয়ন্ত্রণে এ পরিকল্পনা নেওয়া হয়েছে৷’ অন্যদিকে পুতিন ইউক্রেনের পূর্বাঞ্চলীয় দোনেৎস্ক ও লুগানস্ক এলাকায় রুশপন্থী বিচ্ছিন্নতাবাদীদের বিরুদ্ধে কিয়েভের চলমান সামরিক অভিযান অবিলম্বে বন্ধ করার ওপর গুরুত্বারোপ করেন৷এদিকে ইউক্রেন সীমান্তের কাছে রাশিয়া নতুন করে সেনা সমাবেশ ঘটাচ্ছে বলে সতর্ক করে দিয়েছেন ন্যাটো বাহিনীর মহাসচিব অ্যান্ডারস ফগ রাসমুসেন৷ গত বৃহস্পতিবার তিনি বলেন, ‘আমি নিশ্চিত করে বলতে পারি, আমরা এখন নতুন রুশ সামরিক আয়োজন দেখতে পাচ্ছি: ইউক্রেন সীমান্তের কাছে অন্তত কয়েক হাজার বাড়তি সেনা মোতায়েন করা হয়েছে৷’
