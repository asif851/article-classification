
দরিদ্র ও আর্ত মানুষের সেবায় সারা জীবন কাজ করে যাওয়া মাদার তেরেসা ‘সন্ত’ হিসেবে স্বীকৃতি পেলেন। বিশ্বের ক্যাথলিক খ্রিষ্টানদের ধর্মগুরু পোপ ফ্রান্সিস রোববার ইতালিতে অবস্থিত ভ্যাটিকান সিটিতে এ স্বীকৃতি দেন।
মাদার তেরেসাকে সন্ত হিসেবে স্বীকৃতিদানের এ অনুষ্ঠানে সেন্ট পিটার্স স্কয়ারে জড়ো হয় লক্ষাধিক মানুষ। পোপ ফ্রান্সিস বলেন, ‘কলকাতার পবিত্র তেরেসাকে আমরা সন্ত হিসেবে ঘোষণা করছি এবং স্বীকৃতি দিচ্ছি। আর অন্য সব সন্তের অন্তর্ভুক্ত হলেন তিনি। সব গির্জায় তিনি সন্ত হিসেবে স্বীকৃত হবেন।’
পোপ বলেন, সন্ত ঘোষণার পরও ক্যাথলিকদের কাছে তিনি মাদার তেরেসা হিসেবেই থাকবেন। পোপ সন্ত তেরেসার কাজকে ‘দরিদ্রতমদের সঙ্গে ঈশ্বরের নিবিড়তম সখ্যের প্রত্যক্ষদর্শীর বর্ণনা’ হিসেবে অভিহিত করেন।
মাদার তেরেসার ১৯তম মৃত্যুবার্ষিকীর আগের দিন সন্ত হিসেবে এই স্বীকৃতি মিলল। অনুষ্ঠানে ১৩টি দেশের রাষ্ট্র ও সরকারপ্রধান উপস্থিত ছিলেন।
আমাদের কলকাতা প্রতিনিধি জানান, মাদার তেরেসাকে সন্ত ঘোষণা করায় কলকাতায় খুশির জোয়ার বয়ে যাচ্ছে। কলকাতা ছিল তাঁর দীর্ঘদিনের কর্মক্ষেত্র।ভ্যাটিকান সিটিতে গতকাল শনিবার মাদার তেরেসাকে আনুষ্ঠানিকভাবে সন্ত উপাধি দেওয়া উপলক্ষে কলকাতা শহরের বিভিন্ন এলাকায় ভক্তরা বিশেষ অনুষ্ঠান ও প্রার্থনা সভার আয়োজন করেন।কলকাতায় গতকাল সব গির্জা সাজানো হয়। বিশেষ প্রার্থনা হয় ‘মাদার হাউস’-এও। ভবনের সামনে বিশাল পর্দায় মাদার-ভক্তদের জন্য সন্ত উপাধি প্রদান অনুষ্ঠানের সরাসরি সম্প্রচার দেখানোর ব্যবস্থা করা হয়। ১৯৯৭ সালের ৫ সেপ্টেম্বর শেষ নিশ্বাস ত্যাগের পর নোবেল শান্তি পুরস্কারজয়ী ও ভারতরত্ন সম্মানে ভূষিত মাদার তেরেসাকে মাদার হাউসেই সমাহিত করা হয়। এদিন তাঁর সমাধিতে পুষ্পমাল্যও অর্পণ করা হয়।ভ্যাটিকান সিটিতে মাদার তেরেসার সন্ত উপাধি প্রদান অনুষ্ঠানে যোগ দেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়।
