
জাপানের উপকূলীয় এলাকায় ফুকুশিমা পারমাণবিক কেন্দ্রে সুনামি আঘাত হেনেছে। এ সময় সাগরের পানির উচ্চতা ছিল এক মিটার (৩ দশমিক ৩ ফুট)। টোকিও ইলেকট্রিক পাওয়ারের কর্মকর্তার বরাত দিয়ে এএফপির খবরে এ তথ্য জানানো হয়।
টোকিও ইলেকট্রিক পাওয়ারের কর্মকর্তা টেলিভিশনে প্রচারিত এক সংবাদ সম্মেলনে বলেন, স্থানীয় সময় আজ মঙ্গলবার ভোর সাড়ে ছয়টার পর সুনামি আঘাত হানে। এর আগেই ৬ দশমিক ৯ তীব্রতার ভূমিকম্প সেখানে আঘাত হানে। সুনামিতে কেউ হতাহত হওয়ার খবর জানা যায়নি।
বিবিসি ও এএফপির খবরে জানানো হয়, স্থানীয় সময় সকাল ছয়টার দিকে জাপানের উত্তর–পূর্বাঞ্চলে ফুকুশিমা পারমাণবিক কেন্দ্রের উপকূলে ভূমিকম্প আঘাত হানে। উৎপত্তিস্থলে রিখটার স্কেলে এ কম্পনের মাত্রা ছিল ৬ দশমিক ৯। ভূমিকম্পের পরই এ অঞ্চলে সুনামি সতর্কতা জারি করা হয়। বাসিন্দাদের নিরাপদে সরে যেতে বলা হয়।
২০১১ সালে জাপানে ভয়াবহ সুনামি হয়। এতে সেখানে ব্যাপক ক্ষয়ক্ষতি হয়। ওই সময় ফুকুশিমায় একটি পারমাণবিক বিদ্যুৎকেন্দ্র বিধ্বস্ত হয়। এ সময় সুনামিতে ১৮ হাজারেরও বেশি মানুষ মারা যায়।
