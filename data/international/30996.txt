
প্রধানমন্ত্রী নরেন্দ্র মোদিকে ‘শ্রদ্ধা’ জানাতে ভুলে যাওয়ায় ভারতীয় সীমান্তরক্ষী বাহিনী বিএসএফের এক জওয়ানকে শাস্তি দেওয়া হয়েছে। তাঁর সাত দিনের বেতন কেটে নেওয়া হয়েছে। আজ বুধবার টাইমস অব ইন্ডিয়ার এক প্রতিবেদনে এ তথ্য জানানো হয়।
গত ২১ ফেব্রুয়ারি পশ্চিমবঙ্গের নদীয়ার মহৎপুরে বিএসএফের ১৫তম ব্যাটালিয়নের সদর দপ্তরে বিশেষ কুচকাওয়াজ চলাকালে এ ঘটনা ঘটে। ওই প্যারেড জওয়ানদের নিয়মিত কসরতের অংশ।
প্যারেডের সময় কনস্টেবল সঞ্জীব কুমার এক প্রতিবেদন দেওয়ার সময় ‘মোদির কর্মসূচি’ বলে উল্লেখ করেন। তিনি মোদির নামের আগে ‘সম্মানিত’ বা ‘শ্রী’ যোগ না করায় এটি অসম্মান প্রদর্শন বলে গণ্য করা হয়।
১৫তম ব্যাটালিয়নের কমান্ডিং কর্মকর্তা কমান্ড্যান্ট অনুপ লাল ভগত সঞ্জীব কুমারের বিরুদ্ধে শাস্তিমূলক ব্যবস্থা নেওয়ার সিদ্ধান্ত নিয়েছেন। সংক্ষিপ্ত বিচারে তাঁকে বিএসএফ আইনের ৪০ ধারায় ‘দোষী’ সাব্যস্ত করা হয়।
