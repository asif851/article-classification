
ভারতের প্রধানমন্ত্রী নরেন্দ্র মোদি বলেছেন, আল-কায়েদা ভারতীয় ভূখণ্ডে কর্মী সংগ্রহ করার চেষ্টা করবে। তবে সেটা তাদের জন্য খুবই অসম্ভব একটা কাজ হবে। কারণ, দেশের প্রতি এখানকার মুসলমানদের আনুগত্য রয়েছে। তাঁরা দেশের জন্য জীবন দিতে পারেন।
সিএনএনকে দেওয়া এক সাক্ষাত্কারে মোদি এ কথা বলেন। সাক্ষাত্কারটি আগামী রোববার সম্প্রচার করা হবে। তবে সাক্ষাত্কারের বিশেষ কিছু অংশ আজ শুক্রবার টেক্সট আকারে প্রকাশ করা হয়েছে।
সাক্ষাত্কারে মোদি বলেন, ভারতীয় মুসলমানেরা দেশের জন্য বাঁচতে পারেন, দেশের জন্য মরতেও পারেন। তারা সর্বোচ্চ ত্যাগ স্বীকারে প্রস্তুত। তিনি বলেন, যদি আল-কায়েদা মনে করে থাকে যে ভারতীয় মুসলমানেরা তাদের তালে তাল দেবে, তাহলে তারা প্রতারণার শিকার হবে।
চলতি মাসের শুরুতে আল-কায়েদার নেতা আয়মান আল-জাওয়াহিরি সংগঠনটির দক্ষিণ এশিয়া শাখা খোলার ঘোষণা দেন। সেখানে তিনি বিশেষ করে কাশ্মীরের মুসলমানদের ওপর চলা পীড়ন বন্ধে আল-কায়েদা সক্রিয় থাকবে বলে ঘোষণা দেন।
ভারতের মোট জনসংখ্যার প্রায় ১৫ শতাংশ অর্থাত্ সাড়ে ১৭ কোটি লোক ইসলাম ধর্মাবলম্বী। পৃথিবীর তৃতীয় বৃহত্ মুসলিম জনসংখ্যার বাস এই দেশের কিছু লোক আল-কায়েদায় যোগ দিয়েছে—এমন প্রসঙ্গে মোদি বলেন, জঙ্গিরা কোনো ধর্ম বা গোত্রে বিশ্বাসী নয়, বরং তাদের যুদ্ধ মূলত মানবতার বিরুদ্ধে।আল-কায়েদার এক বক্তব্যে জানানো হয়েছে, তারা কাশ্মীরের অধিকার আদায়ে লড়াই চালিয়ে যাবে। ১৯৯০ সাল হতেই সেখানে এক রকম সহিংস পরিবেশ বিরাজ করছে।মোদির বিরুদ্ধে অভিযোগ রয়েছে, গুজরাটের মুখ্যমন্ত্রী থাকাকালে ২০০২ সালে সেখানে যে দাঙ্গা হয়, তা থামাতে তিনি কার্যকর পদক্ষেপ নেননি। ওই দাঙ্গায় প্রায় এক হাজার মুসলমান প্রাণ হারায়।আগামী সপ্তাহে নরেন্দ্র মোদির মার্কিন প্রেসিডেন্ট বারাক ওবামার সঙ্গে ওয়াশিংটনে দ্বিপক্ষীয় সম্মেলনে মিলিত হওয়ার কথা রয়েছে। সেখানে আল-কায়েদা ও তাদের এই নতুন শাখা নিয়ে দুই নেতার মধ্যে আলোচনা হবে বলে আশা করা হচ্ছে।
