
একটি টেবিলঘড়ি নিলামে দুই কোটি ১৩ লাখ মার্কিন ডলারে বিক্রি হয়েছে। সুইজারল্যান্ডে গত মঙ্গলবার ওই নিলাম অনুষ্ঠিত হয়। খবর এএফপির।স্বর্ণনির্মিত ঘড়িটি সুইজারল্যান্ডের খ্যাতনামা ঘড়ি প্রস্তুতকারী প্রতিষ্ঠান প্যাটেক ফিলিপ কোম্পানির তৈরি করা। যুক্তরাষ্ট্রের নিউইয়র্কের ব্যাংকার হেনরি গ্রেভস ১৯২৫ সালে অর্ডার দিয়ে এটি তৈরি করিয়েছিলেন। তাঁর নামানুসারে এটির নামকরণ করা হয় ‘হেনরি গ্রেভস সুপারকমপ্লিকেশন’। এ ধরনের নামের কারণ ঘড়িটির নির্মাণকৌশল ও কাজের সূক্ষ্মতা ও জটিলতার শেষ নেই।আধা কেজির বেশি ওজনের হাতে তৈরি ঘড়িটিতে ৯০০টি পৃথক যন্ত্রাংশ রয়েছে। যন্ত্রাংশগুলো ঠিকঠাক লাগিয়ে ঘড়িটি চালু করতে প্যাটেক ফিলিপের সময় লেগেছিল পাঁচ বছর। সব মিলিয়ে এটিকে বলা হচ্ছে বিশ্বের ‘সবচেয়ে জটিলতাপূর্ণ’ ঘড়ি।জেনেভায় নিলামকারী প্রতিষ্ঠান সাদাবি’স ওই নিলামের আয়োজন করে। ঘড়িটি দেড় কোটি ডলারে বিক্রি হবে বলে আশা করা হচ্ছিল। তবে দাম উঠতে উঠতে একপর্যায়ে তা নতুন বিশ্ব রেকর্ড গড়ে।
