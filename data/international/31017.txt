
 
যুক্তরাষ্ট্রকে আরও ‘উপহার’ দেওয়া হতে পারে বলে সতর্ক করেছে উত্তর কোরিয়ার একজন কূটনীতিক। কয়েক মাস ধরেই ক্ষেপণাস্ত্র পরীক্ষা চালাচ্ছে উত্তর কোরিয়া। এতে আন্তর্জাতিক সমালোচনার মুখে পড়েছে দেশটি। তবে সমালোচনা উপেক্ষা করে গতকাল মঙ্গলবার আবারও যুক্তরাষ্ট্রকে ক্ষেপণাস্ত্র ‘উপহার’ দেওয়ার হুমকি দিল তারা।
জেনেভায় উত্তর কোরিয়ার রাষ্ট্রদূত হান তায়ে সং বলেন, ‘আমার দেশের স্বপ্রতিরক্ষাব্যবস্থায় যুক্তরাষ্ট্রের জন্য “উপহার প্যাকেজ” পাঠানো হবে।’ তিনি আরও বলেন, যত দিন পর্যন্ত অযৌক্তিক উসকানি এবং উত্তর কোরিয়ার ওপর নিরর্থক চাপ প্রয়োগ চলবে, তত দিন পর্যন্ত যুক্তরাষ্ট্রকে বিশেষ উপহার পাঠানো হবে।
এদিকে জাতিসংঘে নিযুক্ত যুক্তরাষ্ট্রের রাষ্ট্রদূত নিকি হ্যালি অভিযোগ করেন, উপর্যুপরি ক্ষেপণাস্ত্র পরীক্ষার মাধ্যমে উত্তর কোরিয়ার নেতা কিম জং উন যুদ্ধ ডেকে আনছেন। গত সোমবার নিউইয়র্কে নিরাপত্তা পরিষদের জরুরি বৈঠকে নিকি হ্যালি উত্তর কোরিয়ার বিরুদ্ধে জাতিসংঘের নিরাপত্তা পরিষদকে কঠোর পদক্ষেপ নেওয়ার আহ্বান জানান। জাতিসংঘের নিষেধাজ্ঞা সত্ত্বেও ষষ্ঠবারের মতো উত্তর কোরিয়া ক্ষেপণাস্ত্র পরীক্ষা চালানোয় এ আহ্বান জানান তিনি।
তবে উত্তর কোরিয়ার ওপর আরও নিষেধাজ্ঞা আরোপে দেশটির আচরণগত কোনো পরিবর্তন হবে না স্বীকার করে হ্যালি বলেন, এতে ব্যালিস্টিক ক্ষেপণাস্ত্র এবং পারমাণবিক কর্মসূচির জন্য অর্থায়ন বন্ধ করতে বাধ্য হতে পারে উত্তর কোরিয়া।
গত রোববার হাইড্রোজেন বোমার পরীক্ষা চালায় উত্তর কোরিয়া। এর ফলে উত্তর কোরিয়ার সীমান্তসংলগ্ন চীনের কিছু এলাকাতেও ভূমিকম্প টের পাওয়া গেছে। যুক্তরাষ্ট্রের ভূতাত্ত্বিক জরিপ বিভাগ বলছে, রিখটার স্কেলে এই ভূমিকম্পের মাত্রা ছিল ৬ দশমিক ৩।
দেশটি দাবি করে, তারা সফলভাবে হাইড্রোজেন বোমার পরীক্ষা চালিয়েছে। এই বোমা পারমাণবিক বোমার চেয়ে অনেক গুণ শক্তিশালী, যা দূরপাল্লার ক্ষেপণাস্ত্রে ব্যবহার করা সম্ভব। সূত্র: এনডিটিভি
