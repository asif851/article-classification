
মস্কোয় পুলিশের হাতে একজন মার্কিন কূটনীতিক মারধরের শিকার হয়েছেন এমন অভিযোগ এনে তাঁর প্রতিক্রিয়ায় দুজন রুশ কূটনীতিককে ওয়াশিংটন থেকে বহিষ্কার করেছে যুক্তরাষ্ট্র। মার্কিন পররাষ্ট্র মন্ত্রণালয়ের মুখপাত্র জন কারবি শুক্রবার এক বিবৃতিতে বলেছেন, গত ৬ জুন মস্কোয় তাঁদের একজন কূটনীতিকের ওপর ‘বিনা উসকানিতে’ পুলিশ হামলা চালায়। এর প্রতিক্রিয়া হিসেবে ১৭ জুন দুই রুশ কূটনীতিককে ওয়াশিংটন ছাড়তে বলা হয়। তবে ‘হামলার শিকার’ মার্কিন কূটনীতিক কিংবা বহিষ্কৃত দুই রুশ কূটনীতিকের কারও নামই প্রকাশ করা হয়নি। রাশিয়া বলেছে, গত ৬ জুন মস্কোয় মার্কিন দূতাবাসের কাছে এক মার্কিন কূটনীতিকের কাছে পুলিশ পরিচয়পত্র দেখতে চাইলে তিনি তা না দেখিয়ে উল্টো পুলিশের সঙ্গে বিবাদে জড়িয়ে পড়েন। রাশিয়ার দাবি, ওই কূটনীতিক মার্কিন গোয়েন্দা সংস্থা সিআইএর হয়ে রাশিয়ায় গোপন কার্যক্রম চালাচ্ছিলেন।এএফপি
