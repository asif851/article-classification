
নরেন্দ্র মোদি ভারতের প্রধানমন্ত্রী হওয়ার পর দেশজুড়ে চলছে ‘স্বচ্ছ ভারত’ গড়ার আন্দোলন। এ নিয়ে সংবাদমাধ্যমে প্রচার চলছে বিরামহীন। শৌচাগার ব্যবহারে দেশবাসীকে বারবার আবেদন জানানো হচ্ছে। এই ‘স্বচ্ছ ভারত’ আন্দোলনের মধ্যে হঠাৎ ‘অস্বচ্ছ’ ভারতের একটি ছবি ধরা পড়েছে।
ছবিতে দেখা গেছে, ভারতের এক কেন্দ্রীয় মন্ত্রী একেবারে রাস্তার পাশে দাঁড়িয়ে প্রকাশ্যে হিসু করছেন। ছবিটি ইতিমধ্যে ভাইরাল হয়েছে। এ নিয়ে আলোচনা-সমালোচনায় সরগরম যোগাযোগের সামাজিক মাধ্যম।  ভারতীয় গণমাধ্যমের খবরে বলা হচ্ছে, দেশটির কেন্দ্রীয় কৃষিমন্ত্রী রাধা মোহন সিং সরকারি কর্মসূচিতে যোগ দিতে বিহারের মোতিহারে গিয়েছিলেন। একপর্যায়ে প্রকৃতির ডাক তাঁর ওপর চেপে বসে। তিনি সোজা রাস্তার পাশের একটি দেয়ালের সামনে দাঁড়িয়ে মূত্রত্যাগ করেন।
ছবিতে দেখা যায়, দেয়াল বরাবর দাঁড়িয়ে এই ত্যাগের কাজটি সারছেন মন্ত্রী। পাশেই আছেন তাঁর সশস্ত্র নিরাপত্তারক্ষীরা। ÿতাঁরা মন্ত্রীর দিকে পেছন রেখে দাঁড়িয়ে আছেন। আর কিছুটা দূরেই মন্ত্রীর গাড়ি।
ছবিটি সামাজিক মাধ্যমে ফাঁস হওয়ার পর বিহারের সাবেক মুখ্যমন্ত্রী ও আরজেডি দলের নেতা লালু প্রসাদ যাদব কটাক্ষ করেÿটুইট করেছেন। তিনি লিখেছেন, ‘কড়া নিরাপত্তার বেষ্টনীতে কেন্দ্রীয় কৃষিমন্ত্রী স্বচ্ছ ভারত অভিযানকে আরও চাঙা করলেন। খরাকবলিত রাজ্যে একটি সেচ প্রকল্পের উদ্বোধন করলেন তিনি!’
সমালোচনার মধ্যে কৃষিমন্ত্রীর জামাতা বলেছেন, ‘মূত্রত্যাগ একটি জৈবিক বিষয়। তা নিয়ে অকারণ বিতর্ক করা ঠিক নয়। তা ছাড়া দেশের কি সব জায়গায় শৌচাগার আছে?’
