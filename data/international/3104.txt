
ভারতীয় জনতা পার্টির (বিজেপি) নেতা নরেন্দ্র সিং মোদিকে যাতে কিছুতেই যুক্তরাষ্ট্রের ভিসা দেওয়া না হয় সেজন্য ভারতের ৬৫ জন সাংসদ মার্কিন প্রেসিডেন্ট বারাক ওবামাকে চিঠি দিয়েছেন। মোদীর ভিসা নিশ্চিত করতে বিজেপির সভাপতি রাজনাথ সিং চেষ্টা-তদ্বির অব্যাহত রাখার পরিপ্রেক্ষিতে ওই সাংসদেরা ওবামাকে চিঠি দিয়েছেন বলে মনে করা হচ্ছে। নরেন্দ্র মোদির সাম্প্রদায়িক কর্মকাণ্ডের জন্য যুক্তরাষ্ট্র ২০০২ সাল থেকে তাঁকে ভিসা দিচ্ছে না। মোদির ওপরে আরোপিত নিষেধাজ্ঞা তুলে নিতে যুক্তরাষ্ট্রকে রাজি করাতে রাজনাথ এখন সেদেশে অবস্থান করছেন। ১২টি রাজনৈতিক দলের সাংসদেরা ওবামার উদ্দেশে পাঠানো এক চিঠিতে লিখেছেন, ‘মোদিকে যুক্তরাষ্ট্রের ভিসা না দেওয়ার সিদ্ধান্ত বহাল রাখতে আপনাকে বিনীত অনুরোধ জানাচ্ছি।’ ২৫ জন রাজ্যসভা সদস্যের স্বাক্ষরিত একটি ও ৪০ জন লোকসভা সদস্যের স্বাক্ষরিত আরেকটি চিঠি গত বছর নভেম্বরের ২৬ ও ২৭ তারিখে ওবামার কাছে পাঠানো হয়েছিল। গত রোববার চিঠি দুটি আবারও ফ্যাক্সযোগে পাঠানো হয়েছে।
রাজনাথ যুক্তরাষ্ট্রে যাওয়ার পর সম্প্রতি ইন্ডিয়ান আমেরিকান মুসলিম কাউন্সিল (আইএএমসি) চিঠি দুটির অনুলিপি সংবাদ মাধ্যমের কাছে সরবরাহ করে। যুক্তরাষ্ট্র যাতে মোদির ওপর থেকে নিষেধাজ্ঞা সরিয়ে তাঁকে ভিসা দিতে সম্মত হয়, সেজন্য রাজনাথ দেশটির আইনপ্রণেতা, গবেষক ও সরকারি কর্মকর্তাদের সঙ্গে বৈঠক করছেন।
রাজ্যসভার সদস্য মোহাম্মদ আদিব বলেন, যুক্তরাষ্ট্রে গিয়ে রাজনাথ মোদির পক্ষে যে প্রচারাভিযান চালাচ্ছেন, সেটির পরিপ্রেক্ষিতে তাঁরা মোদির বিরুদ্ধে প্রচারণা চালাচ্ছেন এবং ওবামার প্রতি আবারও চিঠি পাঠিয়েছেন। তিনি বলেন, এসব চিঠি এতদিন গোপন রাখা হয়েছিল, এখন তাঁরা এগুলোকে জনসমক্ষে আনতে চান।
গুজরাটের গোধরা দাঙ্গায় উসকানি দিয়ে মানবাধিকার লঙ্ঘনের অভিযোগে ২০০২ সালে মোদির ওপরে নিষেধাজ্ঞা আরোপ করে যুক্তরাষ্ট্র। সে সময় মোদি গুজরাটের মুখ্যমন্ত্রী ছিলেন। অভিযোগ আছে, তিনি দাঙ্গা থামাতে কোনো পদক্ষেপ নেননি, বরং দাঙ্গা বাঁধাতে হিন্দু উগ্রবাদীদের উসকানি দিয়ে জ্বালাময়ী বক্তৃতা দিয়েছিলেন।
চিঠিতে স্বাক্ষরকারী রাজ্যসভা সদস্যদের মধ্যে কমিউনিস্ট পার্টি মার্ক্সবাদীর নেতা সিতারাম ইয়েচুরি ও কমিউনিস্ট পার্টি ইন্ডিয়ার নেতা এম পি আচুথানও আছেন।
