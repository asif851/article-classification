
মিসরের সাবেক স্বৈরশাসক হোসনি মোবারককে তিন বছরের কারাদণ্ড দিয়েছেন কায়রোর একটি আদালত৷ সরকারি তহবিল থেকে অর্থ আত্মসাতের দায়ে গতকাল বুধবার তাঁকে এই সাজা দেওয়া হয়৷ খবর এএফপি ও রয়টার্সের৷আদালতের বিচারক ওসামা শাহিন বলেন, ‘আদালত মোহাম্মদ হোসনি মোবারককে তিন বছরের জন্য হাজতবাসে পাঠানোর আদেশ দিচ্ছেন৷’ রায় ঘোষণার সময় আদালতে উপস্থিত ছিলেন মোবারক৷ ছিলেন ছেলেরাও৷ একই মামলায় মোবারকের ছেলেদের চার বছর করে সাজা হয়েছে৷আদালত কারাদণ্ড দেওয়ার পাশাপাশি মোবারক ও তাঁর ছেলেদের ২৯ লাখ ৮০ হাজার মার্কিন ডলার জরিমানা করেন৷ পাশাপাশি আত্মসাৎ করা ১২ কোটি ৫০ লাখ মিসরীয় পাউন্ড ফেরত দেওয়ারও নির্দেশ দেওয়া হয়েছে৷এর আগে ২০১১ সালে মোবারকবিরোধী গণ-অভ্যুত্থান চলাকালে বিক্ষোভকারীদের হত্যার ঘটনায় ২০১২ সালে মোবারকের যাবজ্জীবন কারাদণ্ড হয়েছিল৷ অবশ্য, একটি আদালত পরে ওই রায় পাল্টে দেন৷ সিসির কাছে আবেদন: সম্প্রতি গণবিচারে মৃত্যুদণ্ডপ্রাপ্ত ব্যক্তিদের বাঁচাতে তাঁদের স্বজনেরা নির্বাচনে প্রেসিডেন্ট পদপ্রার্থী সাবেক সেনাপ্রধান আবদেল ফাত্তাহ আল–সিসির কাছে আবেদন জানিয়েছেন৷ তাঁরা বলেছেন, সিসি ন্যায়বিচারের বিষয়ে যে প্রতিশ্রুতি দিয়েছেন, তার প্রমাণ দেখাতে হবে৷মিনায়া প্রদেশে একজন পুলিশ সদস্য হত্যার ঘটনায় সম্প্রতি পৃথক রায়ে মুসলিম ব্রাদারহুডের প্রধান মোহাম্মদ বাদিসহ এক হাজার ২১২ জনের মৃত্যুদণ্ডাদেশ দেওয়া হয়৷ ওই গণমৃত্যুদণ্ডের রায় নিয়ে সমালোচনা শুরু হয়৷
