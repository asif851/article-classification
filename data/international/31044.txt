
সন্ত্রাসী হামলার ঘটনায় সবাই যখন সহমর্মিতার হাত বাড়িয়ে দিচ্ছে, পাশে দাঁড়াচ্ছে, তখন মার্কিন প্রেসিডেন্ট ডোনাল্ড ট্রাম্পের এক ছেলে লন্ডনের মেয়র সাদিক খানের সমালোচনায় মুখর। মেয়রের পুরোনো একটি বক্তব্যের খণ্ডাংশ তুলে ধরে সামাজিক যোগাযোগমাধ্যম টুইটারে টুইট করেছেন ট্রাম্পপুত্র ডোনাল্ড ট্রাম্প জুনিয়র। এই দুঃসময়ে ট্রাম্পপুত্রের এমন আপত্তিকর টুইটে ব্রিটিশ পার্লামেন্ট সদস্যসহ অনেকে ক্ষোভ প্রকাশ করেছেন।
বিবিসি অনলাইনের খবরে জানানো হয়, গত বছর যুক্তরাষ্ট্রের নিউইয়র্ক ও আশপাশের কয়েকটি স্থানে বোমা বিস্ফোরণের ঘটনার পর নিউইয়র্কের মেয়র বিল ব্লাসিওর সঙ্গে কথা বলেছিলেন লন্ডনের মেয়র সাদিক খান। তখন তিনি বলেন, নিউইয়র্ক-লন্ডনের মতো বড় বড় শহরে সন্ত্রাসী হামলার মতো ঘটনা ঘটা অস্বাভাবিক না; এটা বরং এখানকার শহরের জীবনের অবিচ্ছেদ্য অংশ। তাই এতে ভয় না পেয়ে পুলিশের প্রতি সহযোগিতার হাত বাড়িয়ে দিয়ে সম্মিলিতভাবে পরিস্থিতি সামাল দেওয়ার জন্য প্রস্তুত থাকতে হবে। খবরটি ইনডিপেনডেন্টসহ নানা গণমাধ্যমে প্রচারিত হয়েছিল।
গতকাল বুধবার লন্ডন হামলার ঘটনার পর ডোনাল্ড ট্রাম্প জুনিয়র সেই বক্তব্য থেকে একটি অংশ তুলে ধরে টুইট করেন। টুইট বার্তায় তিনি লেখেন, ‘আপনি কি মজা করছেন? লন্ডনের মেয়র সাদিক খান বলেছেন, সন্ত্রাসী হামলার ঘটনা বড় শহরে বাস করা জীবনের অংশ।’
যুক্তরাজ্যের পার্লামেন্টের বাইরে গতকালের সন্ত্রাসী হামলায় এ পর্যন্ত পুলিশ কর্মকর্তাসহ চারজন নিহত হয়েছে। আহত হয়েছে অন্তত ৪০ জন। তাৎক্ষণিকভাবে কেউ দায় স্বীকার না করলেও ঘটনাটিকে ‘সন্ত্রাসী হামলা’ বলে বিবেচনা করছে যুক্তরাজ্যের পুলিশ।
হামলার তীব্র নিন্দা জানিয়েছেন ব্রিটিশ প্রধানমন্ত্রী থেরেসা মে। হামলাকে ‘অসুস্থ ও বিকৃতি রুচির’ বলে অভিহিত করেছেন তিনি। থেরেসা মে বলেছেন, এই হামলা স্বাধীনতা, গণতন্ত্র ও বাক্‌স্বাধীনতার মতো মূল্যবোধের ওপর আঘাত। বিশ্বনেতারা যুক্তরাজ্যের পাশে থাকার কথা জানিয়েছেন। আর সেই অবস্থায় যুক্তরাজ্যের ঘনিষ্ঠ মিত্র যুক্তরাষ্ট্রের প্রেসিডেন্টের ছেলের এমন বক্তব্য অনেককে ক্ষুব্ধ করেছে। ব্রিটিশ পার্লামেন্টের সদস্য ওয়েস স্ট্রিটিংসহ অনেকেই টুইট করে ক্ষোভ ঝেড়েছেন।
সাদিক খান লন্ডনের প্রথম মুসলিম মেয়র। মার্কিন প্রেসিডেন্ট নির্বাচনের আগ থেকেই তাঁর সঙ্গে ডোনাল্ড ট্রাম্পের সম্পর্ক তেমন ভালো না। মুসলিম বিদ্বেষের কারণে সাদিক খান প্রকাশ্যেই ট্রাম্পের সমালোচনা করেছেন। ট্রাম্পও ‘ঘিলু কম’সহ বিভিন্ন মন্তব্য করেছেন লন্ডনের মেয়রকে নিয়ে।
