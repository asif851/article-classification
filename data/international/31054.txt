
ইরাকের ফালুজা শহর থেকে ‘সন্ত্রাসীদের’ বিতাড়িত করতে গতকাল সোমবার বাসিন্দাদের প্রতি আহ্বান জানিয়েছেন প্রধানমন্ত্রী নুরি আল-মালিকি। আরেক শহর রামাদিতে বিমান হামলায় সন্দেহভাজন ২৫ জঙ্গির মৃত্যুর খবর পাওয়া গেছে। ইরাকের রাষ্ট্রীয় টেলিভিশনের খবরে বলা হয়, মালিকি ফালুজার জনগণ ও উপজাতি গোষ্ঠীগুলোর উদ্দেশে বলেছেন, ওই এলাকায় সেনা হামলার ভয়াবহতা এড়াতেই তাদের নিজ উদ্যোগে ‘সন্ত্রাসীদের’ বিতাড়িত করতে হবে। তিনি আবাসিক এলাকায় হামলা না করতে সেনাবাহিনীকে নির্দেশ দিয়েছেন।২০০৩ সালে ইরাকে মার্কিন নেতৃত্বাধীন আগ্রাসনের পর ফালুজায় মার্কির সেনাদের সঙ্গে বেশ কয়েকবার জঙ্গিদের লড়াই হয়। মার্কিন সেনারা ইরাক ছাড়ার পর চলতি সপ্তাহের শুরুর দিকে প্রকাশ্যে শহরটির নিয়ন্ত্রণ নিয়েছে আল-কায়েদার সঙ্গে ঘনিষ্ঠ ইসলামিক স্টেট অব ইরাক অ্যান্ড দ্য লিভান্টের (আইএসআইএস) জঙ্গিরা। পাশাপাশি আনবার প্রদেশের রাজধানী রামাদি শহরের কিছু এলাকাও জঙ্গিদের নিয়ন্ত্রণে রয়েছে।পুলিশের একজন কর্মকর্তা জানান, গতকাল খুব সকালে রামাদি শহরের উত্তর, উত্তর-পূর্ব ও দক্ষিণ এলাকায় লড়াই হয়। অন্যদিকে একজন জ্যেষ্ঠ ইরাকি কর্মকর্তা গত রোববার জানান, ফালুজায় বড় ধরনের অভিযানের প্রস্তুতি নিচ্ছে ইরাকি বাহিনী।গত তিন দিনের লড়াইয়ে আনবার প্রদেশে ২০০ জনের বেশি লোকের প্রাণহানির খবর পাওয়া গেছে। কয়েক বছরের মধ্যে প্রদেশটিতে এটাই সবচেয়ে বেশি প্রাণহানির ঘটনা।বিমান হামলায় ২৫ জঙ্গি নিহত: স্থানীয় সরকারি কর্মকর্তারা জানান, রোববার সরকারি বাহিনী রামাদি শহরে জঙ্গিদের লক্ষ্য করে বিমান হামলা শুরু করেছে। এতে সন্দেহভাজন অন্তত ২৫ জন জঙ্গি নিহত হয়েছে।সরকারি কর্মকর্তারা আনবার প্রদেশের উপজাতি নেতাদের সঙ্গে বৈঠকও করেছেন। তাঁরা আল-কায়েদার সঙ্গে ঘনিষ্ঠ জঙ্গিদের উৎখাত করতে উপজাতি নেতাদের কাছে সহায়তা চেয়েছেন।তবে ফালুজা শহরে সরকারের বিরুদ্ধে লড়াইয়ে উপজাতিরা জঙ্গিদের পক্ষ নেওয়ায় পরিস্থিতি বেশি প্রতিকূল হয়ে পড়েছে।ইরানের সহায়তার প্রস্তাব: ইরানের একজন জ্যেষ্ঠ সেনা কর্মকর্তা জানান, তেহরান আল-কায়েদার বিরুদ্ধে লড়াইয়ে প্রতিবেশী ইরাককে সহায়তা করতে প্রস্তুত রয়েছে। সেনাকর্মকর্তা মোহাম্মদ হেজাজি বলেন, বাগদাদ চাইলে তেহরান সামরিক সরঞ্জাম ও উপদেষ্টা পাঠাতে পারে। তবে সেনা পাঠানোর সম্ভাবনা নাকচ করেন তিনি। এএফপি, রয়টার্স ও এপি।
