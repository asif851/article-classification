
কলকাতায় দুই দিনব্যাপী চতুর্থ বিশ্ব বঙ্গ বাণিজ্য সম্মেলন শুরু হচ্ছে কাল মঙ্গলবার। কলকাতার উপশহর রাজারহাটের নিউটাউনে বিশ্ব বঙ্গ কনভেনশন সেন্টার হলে আয়োজন করা হয়েছে এই শিল্প সম্মেলনের।
পশ্চিমবঙ্গ সরকার আয়োজিত এই শিল্প সম্মেলনের উদ্বোধন হবে কাল বেলা ১১টায়। উদ্বোধনী অনুষ্ঠানে উপস্থিত থাকবেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়।
বিশ্ব বঙ্গ বাণিজ্য সম্মেলন বা ‘বেঙ্গল গ্লোবাল বিজনেস সামিট’-এ যোগ দিচ্ছে বাংলাদেশসহ ৩১টি দেশের শিল্প প্রতিনিধিদল। এসব দলে থাকছেন শিল্পপতি, ব্যবসায়ী ও অর্থনীতিবিদেরা।
বাংলাদেশের ব্যবসায়ী ও শিল্প মালিকদের শীর্ষ সংগঠন এফবিসিসিআইয়ের সহসভাপতি শেখ ফজলে ফাহিমের নেতৃত্বে ২৮ সদস্যের একটি শিল্প প্রতিনিধিদল এ সম্মেলনে যোগ দিচ্ছে। এতে যোগ দিচ্ছে চীনের ৩০টি সংস্থা। এ ছাড়া অংশ নিচ্ছে পোল্যান্ড, ইতালি, স্কটল্যান্ড, সিঙ্গাপুর, থাইল্যান্ড, জাপান, আমেরিকা, ব্রাজিল, ফ্রান্স, জার্মানি, জাপান, কোরিয়া, ইতালি, নরওয়ে, কানাডা, যুক্তরাজ্যসহ বিভিন্ন দেশ।
 
