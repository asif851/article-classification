
কলা উত্পাদনের সবচেয়ে বড় খামার গড়ে তুলতে এক হচ্ছে প্রতিদ্বন্দ্বী দুই ফল উত্পাদনকারী প্রতিষ্ঠান চিকিতা (যুক্তরাষ্ট্র) ও ফাইফস (আয়ারল্যান্ড)। নতুন এ খামারের নাম রাখা হবে চিকিতাফাইফস। বৃহত্ এই খামারটি হবে মোট ১০০ কোটি মার্কিন ডলার মূল্যের।
বিবিসির অনলাইনের খবরে জানানো হয়, নতুন এই খামারটি পৃথিবীজুড়ে বার্ষিক ১৬ কোটি বাক্স কলা সরবরাহ করবে, যা অন্য সব প্রতিদ্বন্দ্বীর চেয়ে বেশি। মুনাফার অর্থ দুই প্রতিষ্ঠানের শেয়ারের শতাংশ অনুযায়ী ভাগ করা হবে। এ বছরই প্রতিষ্ঠান দুটির মধ্যে এ-বিষয়ক চুক্তি সই হওয়ার কথা।
চিকিতা প্রধান এড লোনারজান বলেন, দুটি প্রতিষ্ঠান এক হয়ে যাওয়ার ফলে অনেক ব্যয় সাশ্রয় হবে।
জাতিসংঘের তথ্য মতে, বিশ্বে বর্তমানে ফলের বাজার নিয়ন্ত্রণ করছে চারটি প্রতিষ্ঠান। এরা হলো চিকিতা, ডোল ফুড কোম্পানি, ফ্রেশ ডেল মন্টে ও ফাইফস।
 
 
