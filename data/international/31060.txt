
চীনের রাজধানী বেইজিংয়ের আন্তর্জাতিক বিমানবন্দরের তিন নম্বর টার্মিনালে একটি বোমা বিস্ফোরিত হয়েছে। বিবিসি বলছে, সম্ভবত হুইলচেয়ারে বসা এক ব্যক্তি বোমার বিস্ফোরণ ঘটান। চীনের ‘ওয়েইবো’ মাইক্রোব্লগিং সাইটে পোস্ট করা একগুচ্ছ ছবিতে দেখা গেছে, কালোচুলের এক ব্যক্তি একটি সাদা প্যাকেট ওপরে ছুড়ে মারছেন। পরের ছবিতে দেখা যাচ্ছে, বিমানবন্দরের কর্মকর্তারা হুইলচেয়ারের পাশে পড়ে থাকা এক ব্যক্তিকে প্রাথমিক চিকিত্সা দিচ্ছেন। ওই ব্যক্তিটির অবস্থা কী, তা পরিষ্কার নয়। বোমাটি বিস্ফোরিত হওয়ার পর টার্মিনালে ধোঁয়া ছড়িয়ে পড়ে। টার্মিনালের প্রবেশপথের কাছে স্থানীয় সময় সন্ধ্যা সাড়ে ছয়টায় (বাংলাদেশ সময় বিকেল সাড়ে ৪টা) বোমাটি বিস্ফোরিত হয়।
বার্তা সংস্থা সিনহুয়ার প্রকাশিত ছবিতে দেখা যায়, চিকিত্সাকর্মীরা জরুরি সেবা দিতে ছোটাছুটি করছেন। পাশে পুলিশকেও দেখা যায়।
চীনের সংবাদমাধ্যম সিসিটিভিতে বলা হয়, হামলাকারীর নাম জি জংজিং। তিনি উত্তর-পূর্ব চীনের শানদং প্রদেশের বাসিন্দা। সিসিটিভি জানায়, ওই ব্যক্তি একটি বারুদের মোড়ক বিস্ফোরিত করে। পরে তাঁকে হাসপাতালে ভর্তি করা হয়েছে।
তবে হামলায় কতজন মানুষ আহত হয়েছেন বা ক্ষয়ক্ষতির পরিমাণ কত, তা প্রকাশ করেনি চীনা গণমাধ্যমগুলো। এ ব্যাপারে সরকারি কর্তৃপক্ষের ভাষ্যও মেলেনি।
