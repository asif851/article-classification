
রাশিয়া ও যুক্তরাষ্ট্রের মধ্যস্থতায় চুক্তি অনুযায়ী সিরীয় সরকার দেশটির রাসায়নিক অস্ত্রের বিস্তারিত উপাত্ত সরবরাহ করা শুরু করেছে। নেদারল্যান্ডের হেগভিত্তিক রাসায়নিক অস্ত্র নিয়ন্ত্রণ সংস্থা প্রহিবিশন অব কেমিক্যাল ওয়েপনস (ওপিসিডব্লিউ) আজ শুক্রবার এ তথ্য জানিয়েছে।বিবিসির খবরে বলা হয়, ওপিসিডব্লিউ আগামী দিনগুলোতে সিরিয়ার কাছে রাসায়নিক অস্ত্রসংক্রান্ত আরও বিস্তারিত তথ্য চায়। এর আগে আগামীকাল শনিবারের মধ্যে রাসায়নিক অস্ত্রের পূর্ণ তালিকা দিতে সিরিয়াকে সময়সীমা বেঁধে দিয়েছিল সংস্থাটি।ওপিসিডব্লিউর একজন মুখপাত্র বলেন, ‘যাচাইয়ের জন্য আংশিক উপাত্ত পেয়েছি। আমরা আরও বেশি উপাত্ত চাই।’তবে জাতিসংঘের একজন কূটনীতিক রয়টার্সকে বলেন, রাসায়নিক অস্ত্রের বিস্তারিত দেওয়া হয়েছে।যুক্তরাষ্ট্র ও রাশিয়ার মধ্যস্থতার চুক্তি অনুযায়ী, চলতি বছরের নভেম্বরে রাসায়নিক অস্ত্র বিষয়ে মাঠপর্যায়ে পর্যবেক্ষণ করবেন পরিদর্শকেরা। তাঁরা রাসায়নিক অস্ত্র সম্বন্ধে প্রাথমিক যাচাই-বাছাই শেষে এ ধরনের অস্ত্র ধ্বংসের ব্যাপারটি দেখভাল করবেন। ২০১৪ সালের মাঝামাঝির মধ্যে সিরিয়ায় থাকা সব রাসায়নিক অস্ত্র ধ্বংস করা সম্ভব হতে পারে।গত মাসে সিরিয়ায় রাজধানী দামেস্কে ওই রাসায়নিক অস্ত্রের ব্যবহার হয়েছে অভিযোগে দেশটিতে হামলারও হুমকি দিয়েছিল যুক্তরাষ্ট্র। জাতিসংঘ রাসায়নিক অস্ত্রের এ ব্যবহারকে আখ্যায়িত করেছে যুদ্ধাপরাধ হিসেবে।যুক্তরাষ্ট্র ছাড়াও যুক্তরাজ্য ও ফ্রান্স সিরীয় সরকার রাসায়নিক হামলা চালিয়েছে বলে অভিযোগ করেছে। তবে সিরিয়ার প্রেসিডেন্ট বাশার আল-আসাদ বরাবরই সে দাবি নাকচ করেছেন।
