
একাত্তরে বাংলাদেশের মুক্তিযুদ্ধের এক কলমযোদ্ধা প্রবীণ সাংবাদিক সুখরঞ্জন সেনগুপ্ত আর নেই। গতকাল শনিবার সন্ধ্যায় কলকাতার একটি বেসরকারি নার্সিং হোমে চিকিৎসাধীন অবস্থায় তিনি শেষনিশ্বাস ত্যাগ করেন। তাঁর বয়স হয়েছিল ৮৫ বছর। কিছুদিন ধরে তিনি বার্ধক্যজনিত রোগে ভুগছিলেন।গত মঙ্গলবার সুখরঞ্জন সেনগুপ্তর শারীরিক অবস্থার অবনতি হলে তাঁকে দক্ষিণ কলকাতার যাদবপুরের ওই নার্সিংহোমে ভর্তি করানো হয়।সুখরঞ্জন সেনগুপ্ত দীর্ঘ ৬০ বছর সাংবাদিকতা পেশার সঙ্গে জড়িত ছিলেন। কাজ করেছেন আনন্দবাজার পত্রিকা, লোকসেবক, জনসেবক, যুগান্তর পত্রিকায়। লিখেছেন বহু বই। সাংবাদিকতায়ও পেয়েছিলেন বিভিন্ন পুরস্কার।১৯৭১ সালে বাংলাদেশের মুক্তিযুদ্ধ নিয়ে সুখরঞ্জন সেনগুপ্তর প্রচুর লেখা রয়েছে। সে সময় ছুটেও গিয়েছিলেন ঢাকায়। আনন্দবাজার পত্রিকা থেকে তিনি নব্বই দশকে অবসর নেন। একসময় বামপন্থী দল আরএসপির দৈনিক মুখপত্র গণবার্তায় কাজ করেছেন।সুখরঞ্জন সেনগুপ্তর মৃত্যুতে পশ্চিমবঙ্গের মুখ্যমন্ত্রী মমতা বন্দ্যোপাধ্যায় গভীর শোক প্রকাশ করে এক টুইট বার্তায় বলেছেন, ‘সুখরঞ্জন সেনগুপ্তের মৃত্যুতে সাংবাদিকতার জগতের অপূরণীয় ক্ষতি হলো। তাঁর আত্মার শান্তি কামনা করছি।’কলকাতা প্রেসক্লাবও গভীর শোক প্রকাশ করে সুখরঞ্জন সেনগুপ্তর আত্মার শান্তি কামনা করেছে।
