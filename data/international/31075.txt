
বর্ণবাদবিরোধী আন্দোলনের কিংবদন্তি নেতা নেলসন ম্যান্ডেলার ৯৬তম জন্মদিন গতকাল শুক্রবার দক্ষিণ আফ্রিকাসহ বিশ্বের অনেক দেশে যথাযোগ্য মর্যাদায় পালিত হয়েছে। একই সঙ্গে কাল আন্তর্জাতিক ম্যান্ডেলা দিবসও পালিত হয়। তাঁর সম্মানে ২০০৯ সালে জাতিসংঘ এই দিনটিকে ম্যান্ডেলা দিবস ঘোষণা করে। খবর স্কাইনিউজ ও বিবিসির।৯৫ বছর বয়সে গত ডিসেম্বরে মারা যান ম্যান্ডেলা। মৃত্যুর পর এটাই তাঁর প্রথম জন্মদিন। তাই বিশ্বের অন্যান্য দেশের তুলনায় গতকাল দক্ষিণ আফ্রিকাবাসীর আবেগ-উচ্ছ্বাসটা একটু বেশিই ছিল। দেশজুড়ে পরিচ্ছন্নতা অভিযান পরিচালনা করতে নাগরিকদের প্রতি আহ্বান জানান প্রেসিডেন্ট জ্যাকব জুমা। তিনি বলেন, প্রিয় মাদিবার প্রতি সম্মান জানাতেই এই অভিযান।ম্যান্ডেলার নামে ভালো কাজ করার একটি উদ্যোগ ২০০৯ সালে জোহানেসবার্গ থেকে শুরু হয়। চলতি বছর সেই কাজের পরিধি ছড়িয়ে পড়ে ১২৬টি দেশে। ওই উদ্যোগের অংশ হিসেবে গতকাল ম্যান্ডেলা দিবসে সামাজিক গণমাধ্যমগুলোতে নিজেদের ভালো কাজের ছবি প্রকাশ করতে জনগণের প্রতি আহ্বান জানানো হয়।ম্যান্ডেলার জন্মদিনের অনুষ্ঠান হয়েছে ফ্রান্সের প্যারিস, যুক্তরাষ্ট্রের নিউইয়র্ক, যুক্তরাজ্যের লন্ডন ও গ্লাসগো ও অস্ট্রেলিয়ার এডিনবরাসহ বিশ্বের বড় বড় শহরে। চীনে ম্যান্ডেলার জীবন নিয়ে নির্মিত একটি চলচ্চিত্রের প্রদর্শনী হয়।এ ছাড়া দক্ষিণ আফ্রিকার জোহানেসবার্গে ম্যান্ডেলার স্বাক্ষরযুক্ত কিছু জিনিসপত্রের নিলামের আয়োজন করা হয়। নিলাম থেকে পাওয়া অর্থ দাতব্য প্রতিষ্ঠানে দান করা হবে।১৯৯৪ সালে দক্ষিণ আফ্রিকার প্রথম কৃষ্ণাঙ্গ প্রেসিডেন্ট নির্বাচিত হন নেলসন ম্যান্ডেলা। ১৯৯৯ সালে তিনি পদত্যাগ করেন।
