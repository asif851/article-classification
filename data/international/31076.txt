
মার্কিন প্রেসিডেন্ট ডোনাল্ড ট্রাম্প দায়িত্বভার গ্রহণের পর থেকে নানা কারণে আলোচিত। সাতটি মুসলিম দেশের নাগরিকদের যুক্তরাষ্ট্রে প্রবেশে নিষেধাজ্ঞাসহ বিতর্কিত ব্যক্তিদের বিভিন্ন পদে নিয়োগ দিয়ে তিনি বিশ্ব গণমাধ্যমের শিরোনামে। এরই মধ্যে তাঁকে ভোট দেওয়ায় সংসার জীবনের ইতি টেনেছেন এক নারী।
বার্তা সংস্থা রয়টার্স ও ইন্ডিপেনডেন্টের খবরে বলা হয়েছে, গত বছর ডোনাল্ড ট্রাম্পকে ভোট দেওয়ায় দীর্ঘ ২২ বছরের দাম্পত্য জীবনের ইতি টেনেছেন গেইল ম্যাককরমিক নামের ৭৩ বছর বয়সী এক নারী। ক্যালিফোর্নিয়ায় এ ঘটনা ঘটেছে। যুক্তরাষ্ট্রের প্রেসিডেন্ট হওয়ার পর ট্রাম্পের বিষয়ে বিভিন্ন ধরনের বিতর্ক চললেও বিবাহবিচ্ছেদের ঘটনা হয়তো এবারই প্রথম ঘটল। রয়টার্স তাদের এক প্রতিবেদনে বলছে, গেইল ম্যাককরমিক ক্যালিফোর্নিয়ার একজন অবসরপ্রাপ্ত কারারক্ষী।
ম্যাককরমিক বলেন, গত বছর তাঁর স্বামী বন্ধুদের সঙ্গে আড্ডা ও মধ্যাহ্নভোজের সময় ট্রাম্পকে ভোট দেওয়ার পরিকল্পনা করেছেন বলে জানান। স্বামীর মুখে এ কথা শুনে হতবাক হয়ে যান ম্যাককরমিক। কারণ ট্রাম্পের প্রতি স্বামীর সমর্থনকে তিনি ‘চুক্তি ভঙ্গকারী’ হিসেবেই দেখেছেন।
এতগুলো বছর একই সঙ্গে সংসার করার পর এমন অভিজ্ঞতার মুখে পড়া গেইল ম্যাককরমিক বলছেন, ‘ভাবতেই পারছিলাম না যে সে ট্রাম্পকে ভোট দেবে।’ তিনি মনে করেন, রিপাবলিকান পার্টির ট্রাম্পকে ভোট দেওয়া ‘বিশ্বাসঘাতকতা’র শামিল।সাবেক এই কারারক্ষী বলেন, ‘ওই কথায় মনে হচ্ছিল নিজে নিজেকে বোকা বানিয়ে ফেললাম। এটা এমন একটা ব্যাপার যা আগে আমাকে মুখোমুখি হতে হয়নি। ওই সময় আমার উপলব্ধি হলো, বিয়ের পর আসলেই অনেক কিছুই বদলে গেছে। কম বয়সে অনেক কিছু কখনো মেনে নিতাম না অথচ বিয়ের পর সেসব অনেক কিছুই গ্রহণ করে এসেছি আমি! মনে হলো সব বিষয়ে আমার দৃষ্টিভঙ্গি উপস্থাপন করতে হবে। তাই আলাদা থাকার সিদ্ধান্ত নিয়ে নিলাম।’
যুক্তরাষ্ট্রের ইতিহাসে সবচেয়ে আলোচিত প্রেসিডেন্ট নির্বাচনে রিপাবলিকান প্রার্থী ডোনাল্ড ট্রাম্পের জয়ী হওয়ার কারণে দেশটিতে ঘরে ঘরে বিভক্তি তৈরি হয়েছে বলে বলছেন অনেক বিশ্লেষক। অনেক মার্কিন নাগরিকদের মতে, তাঁদের আবেগে এতটা ক্ষত কখনো তৈরি হয়নি।
