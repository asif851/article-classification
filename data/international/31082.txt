
গত বছরের বড় ধরনের দুর্ঘটনার কারণে সর্বোচ্চ পর্বতশৃঙ্গ মাউন্ট এভারেস্টে ওঠার পথ পরিবর্তন করছে কর্তৃপক্ষ। কর্তৃপক্ষ জানায়, গত বছর এভারেস্টে ওঠার সময় বরফ ধসে ১৬ জন গাইড নিহত হন। এক বছরে এত গাইড নিহত হওয়ার ঘটনা এভারেস্টের ইতিহাসে প্রথম। আর এ কারণেই পর্বতে ওঠার পথটা পরিবর্তন করা হচ্ছে। আজ বৃহস্পতিবার বার্তা সংস্থা এএফপির এক খবরে বলা হয়, এভারেস্টে ওঠার জন্য আরোহণকারীদের এখন থেকে আগের পথটি পরিবর্তন করে খুমবু হিমপ্রপাতের পাশ দিয়ে উঠতে হবে। এই পথটি পর্বতের বেসক্যাম্পের একটু ওপর দিয়ে যাবে।নেপালের সাগরমাতা দূষণ নিয়ন্ত্রণ কমিটির মুখপাত্র ইয়াঙ্গি শেরপা জানান, ‘পর্বতে বরফ ধসে বড় ধরনের দুর্ঘটনা যেন আর না ঘটে, সে কারণেই ঝুঁকি কমাতে আমরা বিকল্প একটি পথ তৈরির চেষ্টা করছি। এ ব্যাপারে আমরা মোটামুটি প্রস্তুত। আশা করছি, এ বছরেই নতুন পথ দিয়ে পর্বতারোহীরা এভারেস্টে উঠতে পারবেন।’
