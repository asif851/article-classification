
ইতালীয় চিত্রশিল্পী লেওনার্দো দা ভিঞ্চির চিত্রকর্ম মোনালিসার নিচে লুকানো আরেক নারীর প্রতিকৃতি পাওয়া গেছে বলে দাবি করেছেন ফরাসি বিজ্ঞানী প্যাসক্যাল কত। তিনি বলেছেন, যে মোহনীয় হাসির জন্য মোনালিসা চিত্রকর্মটি জগদ্বিখ্যাত, লুকানো প্রতিকৃতিতে ওই হাসির কোনো রেশ নেই। খবর বিবিসির।বিজ্ঞানী প্যাসক্যাল কত জানান, আলোর প্রতিফলক প্রযুক্তি ব্যবহার করে ১০ বছর ধরে তিনি মোনালিসা চিত্রকর্মটি নিয়ে গবেষণা করছেন। গবেষণায় তিনি পেয়েছেন যে, মোনালিসা চিত্রকর্মের নিচে আগে থেকেই অন্য আরেকটি প্রতিকৃতি লুকানো আছে।প্যারিসের লুমিয়ার প্রযুক্তির সহপ্রতিষ্ঠাতা প্যাসক্যালকে ২০০৪ সালে মোনালিসার চিত্রকর্ম নিয়ে পরীক্ষা-নিরীক্ষার সুযোগ দেয় লুভর জাদুঘর কর্তৃপক্ষ। প্যাসক্যাল লেয়ার অ্যামপ্লিফিকেশন প্রযুক্তির প্রচলন করেছেন এবং ওই প্রযুক্তি দিয়েই মোনালিসা চিত্রকর্মটি পরীক্ষা করেছেন। তিনি বলেন, এই প্রযুক্তিতে চিত্রকর্মটির ওপর আলোর প্রতিফলক দেওয়া হয়। পরে ওই আলোর প্রতিফলকের বিশ্লেষণ করে চিত্রকর্ম এবং এর নিচে কী আছে তা বের করা সম্ভব।ফ্রান্সের লুভর জাদুঘর কর্তৃপক্ষ অবশ্য ওই দাবি নিয়ে কোনো মন্তব্য করতে অস্বীকৃতি জানিয়েছে। কেননা, তাদের কেউ ওই বিজ্ঞানী দলে ছিলেন না। তবে প্যাসক্যালের ওই দাবি নিয়ে পাল্টাপাল্টি মন্তব্য করেছেন লেওনার্দো দা ভিঞ্চি বিশেষজ্ঞরা।অমর চিত্রকর্ম মোনালিসা নিয়ে যুগ যুগ ধরে বিজ্ঞানীরা নানা ধরনের পরীক্ষা-নিরীক্ষা করে আসছেন। তবে প্যাসক্যাল দাবি করেছেন, তাঁর ব্যবহৃত প্রযুক্তি চিত্রকর্মের অনেক গভীর পর্যন্ত বিশ্লেষণ করতে পারে।লেওনার্দো দা ভিঞ্চি ১৫০৩ থেকে ১৫১৭ সালে মধ্যে মোনালিচ চিত্রকর্মটি অঙ্কন করেছিলেন বলে ধারণা করা হয়। মোনালিসার পরিচয় নিয়ে বিতর্ক চলছে বহুকাল ধরে। তবে অধিকাংশ বিশেষজ্ঞ ও শিল্পগবেষক রহস্যময় হাসির এই নারীকে ফ্লোরেন্সের এক কাপড় ব্যবসায়ীর স্ত্রী লিসা গেরারদিনি বলে মনে করেন।
