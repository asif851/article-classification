
সাড়া জাগানো ওয়েবসাইট উইকিলিকসকে তথ্য দেওয়ার অভিযোগে মার্কিন সেনা ব্র্যাডলি ম্যানিংয়ের (২৫) বিচার গত সোমবার সামরিক আদালতে শুরু হয়েছে। সরকারি কৌঁসুলিরা অভিযোগ করেন, গোপন তথ্যভান্ডার থেকে ম্যানিং পরিকল্পিতভাবে লাখ লাখ নথি নিয়ে যুক্তরাষ্ট্রের শত্রুদের হাতে তুলে দিয়েছেন।
বিচারের শুরুতেই সরকারপক্ষের কৌঁসুলি অভিযোগ করেন, আন্তর্জাতিক সন্ত্রাসবাদী সংগঠন আল-কায়েদার প্রতিষ্ঠাতা প্রয়াত ওসামা বিন লাদেনও উইকিলিকসে ফাঁস হওয়া তথ্যের ভান্ডারে সরাসরি প্রবেশের সুযোগ পেয়েছিলেন। তিনি এসব তথ্য ব্যবহারও করেছেন।
ম্যানিংয়ের বিচার চলছে মেরিল্যান্ডের ফোর্ট মিড সামরিক আদালতে। সরকারি কৌঁসুলি ক্যাপ্টেন জো মোরো তথ্য ফাঁসের এই ঘটনাকে ‘উদ্ধত কোনো ব্যক্তি সংরক্ষিত এলাকায় প্রবেশাধিকার পেলে যা হয়, তাই’ বলে উল্লেখ করেন। বিবিসি।
