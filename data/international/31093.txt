
মিয়ানমার সীমান্তের পরিস্থিতি নিয়ে ভারতের কেন্দ্রীয় সরকার উদ্বিগ্ন। দেশটির স্বরাষ্ট্রমন্ত্রী রাজনাথ সিং আজ সোমবার ওই সীমান্তবর্তী চার রাজ্যের মুখ্যমন্ত্রীদের নিয়ে বৈঠকে বসছেন। মিজোরাম রাজ্যের রাজধানী আইজলে গুরুত্বপূর্ণ আলোচনা শেষে হেলিকপ্টারে রাজনাথের ওই সীমান্ত পরিদর্শনেরও কথা রয়েছে।
ইন্দো-বাংলা সীমান্তের প্রায় পুরোটাই এখন কাঁটাতারের বেড়ার আওতায় চলে এলেও ভারতের মিয়ানমার সীমান্তে সে রকম বেড়া নেই। এ বিষয়ে আলোচনার জন্যই স্বরাষ্ট্রমন্ত্রী রাজনাথ আইজলে আসছেন। তাঁর সফরসঙ্গী হিসেবে থাকছেন স্বরাষ্ট্র প্রতিমন্ত্রী কিরণ রিজিজু, স্বরাষ্ট্রসচিব রাজীব মহর্ষি, আসাম রাইফেলসের প্রধান লে. জেনারেল এস চৌহান প্রমুখ। 
