
কলম্বিয়ার নোবেলজয়ী ঔপন্যাসিক গাব্রিয়েল গার্সিয়া মার্কেজ প্রায় এক সপ্তাহ পর হাসপাতাল থেকে মঙ্গলবার মেক্সিকো সিটিতে নিজ বাড়িতে ফিরেছেন। চিকিৎসকেরা বলেছেন, তাঁর শারীরিক অবস্থা এখনো নাজুক। মার্কেজ (৮৭) প্রায় তিন দশক ধরে মেক্সিকোর রাজধানীতে বসবাস করছেন। ফুসফুস ও মূত্রনালির সংক্রমণ নিয়ে গত ৩১ মার্চ তিনি হাসপাতালে ভর্তি হন। মঙ্গলবার একটি অ্যাম্বুলেন্সে করে তাঁকে হাসপাতাল থেকে নিজ বাসভবনে নেওয়া হয়। এর আগে থেকেই গণমাধ্যমকর্মীরা তাঁর বাড়ির বাইরে অপেক্ষা করছিলেন। তবে বিড়ম্বনা এড়াতে বাড়িটিতে পুলিশ পাহারা বসানো হয়েছিল।মেক্সিকোর স্বাস্থ্যমন্ত্রী মেরসেদেস হুয়ান রেডিও ফরমুলাকে জানান, মার্কেজ ফুসফুসের সংক্রমণ থেকে সেরে উঠেছেন। তাঁর বয়স বিবেচনায় বিশেষ চিকিৎসা দেওয়া হচ্ছে। নতুন করে সংক্রমণ ঠেকাতে খ্যাতিমান এই লেখককে তাঁর বাসায় অক্সিজেন থেরাপি দেওয়া হবে।
১৯৮২ সালে সাহিত্যে নোবেল পুরস্কার পান মার্কেজ। তাঁর সবচেয়ে উল্লেখযোগ্য উপন্যাস নিঃসঙ্গতার একশ বছর প্রথম প্রকাশিত হয় ১৯৬৭ সালে। উপন্যাসটি অন্তত ৩৫টি ভাষায় অনূদিত হয়েছে। এএফপি।
