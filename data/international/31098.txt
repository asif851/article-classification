
পশ্চিমবঙ্গের মুখ্যমন্ত্রী এবং তৃণমূল কংগ্রেস নেত্রী মমতা বন্দ্যোপাধ্যায় ‘মোদি হটাও দেশ বাঁচাও’ ডাক দিয়েছেন। আজ বুধবার পশ্চিমবঙ্গের মেদিনীপুর কলেজ মাঠে আয়োজিত দলীয় এক জনসভা থেকে তিনি এ ডাক দেন।
মমতা অভিযোগ করেন, দেশকে ভাগ করার উসকানি দিচ্ছে দিল্লি। ওরা দেশকে ভাগ করতে চাইছে। মানুষকে বন্দুকের নলের সামনে দাঁড় করিয়েছে। ওরা গণতন্ত্রের নামে স্বৈরতন্ত্রের চাবুক চালাচ্ছে। দিল্লির এই শাসকদের হাতে গণতন্ত্র বিপন্ন হয়ে পড়েছে। তাই দেশকে বাঁচাতে ২০১৯ সালে বিজেপিকে ভারত ছাড়ার ডাক দেন।
অনেক রাজনৈতিক দল ওঁদের (বিজেপির) বিরুদ্ধে কথা বলতে পারছে না উল্লেখ করে মমতা বলেন, কারণ সিবিআইয়ের ভয়। তিনি অভিযোগ করেন, দিল্লিতে যাঁরা ক্ষমতায় তাঁরা দেশ ভাগ করতে চাইছে। ‘আমরা দেশ ভাগ করতে দেব না। আমরা দেশ ভাগাভাগির খেলায় বিশ্বাসী নই। আমার এখানে সুদীর্ঘকাল ধরে হিন্দু-মুসলমানেরা একসঙ্গে বাস করে আসছি। আমাদের এই সম্প্রীতির মাঝে আমরা কখনো ফাটল ধরাতে দেব না। কারণ, বহুত্বের মধ্যে ঐক্যবদ্ধতাই ভারতের বৈশিষ্ট্য।’
পশ্চিমবঙ্গের বিভিন্ন সমস্যার কথা তুলে ধরে মুখ্যমন্ত্রী বলেন, আজ পশ্চিমবঙ্গের বন্যায় হাওড়া, হুগলি, বর্ধমান, মেদিনীপুরের বিস্তীর্ণ এলাকা ডুবে গেছে। ভেসে গেছে কৃষিজমি, ঘরবাড়ি। তিনি ‌ক্ষোভের সঙ্গে বলেন, পশ্চিমবঙ্গের এ বন্যা বৃষ্টির জলে হয়নি। এ বন্যা বাঁধের জল ছেড়ে দেওয়ার জন্য হয়েছে। দামোদরের বাঁধের জল ছেড়ে দেওয়ায় এ রাজ্যের বহু এলাকা প্লাবিত হয়েছে।
মমতা বলেন, আঁধার কার্ড নিয়ে খেলা চলছে। তিনি প্রশ্ন করেন, ‘আমরা কোন আধাঁরে বাস করছি? এখন বিদ্যালয়ে মিড ডে মিলে আঁধার, মানুষের শেষকৃত্যে আঁধার। আমরা এখন কোন আঁধারে বাস করছি? আমরাতো এখনো আঁধারে আছি। তিনি বলেন, দিল্লির এই সরকার নোট বাতিল করে দেশের বেকারত্ব বাড়িয়েছে। আবার জিএসটি চালু করে মানুষের ভোগান্তি বাড়িয়েছে। জিএসটির জেরে এখন বহু ওষুধ মেলে না বাজারে। মানুষ কোথায় যাবে বলুন?’ তাই তিনি জোরের সঙ্গে বলেন, ‘বিজেপির সরকার আর নেই দরকার। মোদি হটাও দেশ বাঁচাও’।
 
