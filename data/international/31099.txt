
শিশুশ্রম নিয়ে কাজের স্বীকৃতি হিসেবে শান্তিতে নোবেল পেয়েছিলেন ভারতের কৈলাশ সত্যার্থী। এবার নতুন লড়াই শুরু করতে যাচ্ছেন তিনি। কাজ করবেন শিশু পাচার ও নিপীড়ন বন্ধে।
বার্তা সংস্থা এএফপিকে দেওয়া সাক্ষাৎকারে কৈলাশ সত্যার্থী বলেছেন, তাঁর নতুন লড়াই হবে শিশু ধর্ষণ, যৌন হয়রানি ও পাচারের বিরুদ্ধে। কেননা, এগুলো কোনো তুচ্ছ অপরাধ নয়। সাধারণ উপায়ে এর থেকে পরিত্রাণ পাওয়া সম্ভব নয়। তিনি আরও বলেন, ভারতে গড়ে প্রতি ঘণ্টায় দুটি শিশু যৌন নিপীড়নের শিকার হয়। প্রতি আট মিনিটে একটি শিশু নিখোঁজ হয়। এমন তো নয় যে তারা হাওয়া হয়ে যাচ্ছে।
কৈলাশ সত্যার্থী জানান, তিনি ‘ভারত পদযাত্রা’ শুরু করার পরিকল্পনা করছেন। এ পদযাত্রা দেশের সর্ব দক্ষিণের এলাকা কন্যাকুমারী থেকে শুরু হয়ে ১৬ অক্টোবর রাজধানী নয়াদিল্লিতে গিয়ে শেষ হবে। পথে ২৯টি রাজ্য এবং ৭টি কেন্দ্রশাসিত অঞ্চল প্রদক্ষিণ করবে এই পদযাত্রা।
ভারতের নারী ও শিশুবিষয়ক মন্ত্রণালয়ের হিসাবে, ২০১৬ সালে দেশটিতে ৯ হাজার শিশু পাচারের শিকার হয়েছে, যা আগের বছরের তুলনায় ২৫ শতাংশ বেশি। ন্যাশনাল ক্রাইম ব্যুরোর হিসাবে ২০১৫ সালে দেশটিতে ১৪ হাজার শিশু ধর্ষণ এবং যৌন নিগ্রহের শিকার হয়েছে।
 
