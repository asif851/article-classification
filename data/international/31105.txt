
উত্তর কোরিয়ার নেতা কিম জং-উনের সৎভাই কিম জং-নামের মরদেহ মালয়েশিয়া থেকে ফেরত পাঠানো হবে। পিয়ংইয়ংয়ের অনুরোধে মালয়েশিয়া এ সিদ্ধান্ত নিয়েছে। দেশটির উপপ্রধানমন্ত্রী আহমাদ জাহিদ হামিদি গতকাল বৃহস্পতিবার এ কথা জানিয়েছেন।কুয়ালালামপুরে গত সোমবার নিহত ব্যক্তিটি যে জং-নাম, সেটাও হামিদি নিশ্চিত করেছেন। পুলিশ প্রথমে ওই ব্যক্তিকে ‘একজন কোরীয় পুরুষ’ হিসেবে উল্লেখ করেছিল। হামিদি বলেন, নিহত ব্যক্তি দুটি ভিন্ন পরিচয়পত্র বহন করছিলেন। তবে পাসপোর্টটি আসল বলেই মনে হচ্ছে।দক্ষিণ কোরিয়ার সংবাদমাধ্যম বলছে, ৪৫ বছর বয়সী জং-নাম মালয়েশিয়ায় কিম চোল পরিচয়ে ভ্রমণ করেছিলেন বলে ধারণা করা হচ্ছে। গোয়েন্দা সূত্রগুলো বলছে, ম্যাকাও যাওয়ার পথে তাঁকে উত্তর কোরিয়ার কোনো গুপ্তচর কুয়ালালামপুর আন্তর্জাতিক বিমানবন্দরে বিষ প্রয়োগ করেছে।রয়টার্স জানায়, জং-নাম হত্যাকাণ্ডে জড়িত সন্দেহে মালয়েশীয় পুলিশ গতকাল তৃতীয় ব্যক্তিকে আটক করেছে। সেলানগর রাজ্যের পুলিশপ্রধান আবু সামাহ মাত বলেন, তদন্তের স্বার্থেই তাঁরা ওই ব্যক্তিকে আটক করেছেন। তিনি দ্বিতীয় সন্দেহভাজন নারীর প্রেমিক।সন্দেহভাজন ওই নারীকে গত রোববার পুলিশ গ্রেপ্তার করেছে। তাঁর কাছে ইন্দোনেশীয় পাসপোর্ট মিলেছে। অপর সন্দেহভাজন নারী গত বুধবার ভিয়েতনামের পাসপোর্টসহ গ্রেপ্তার হন। ইন্দোনেশিয়ার পররাষ্ট্র মন্ত্রণালয় গতকাল ওই নারীর গ্রেপ্তারের খবর নিশ্চিত করেছে।
