
ইয়েমেনের দক্ষিণাঞ্চলীয় এডেন নগরে গতকাল রোববার হুতি বিদ্রোহীদের ছোড়া শেলে কমপক্ষে ৪৩ জন নিহত হয়েছে। আহত হয়েছে ১২০ জন। দেশটির কর্মকর্তারা এমন দাবি করেছেন বলে আজ সোমবার বিবিসি অনলাইনের প্রতিবেদনে জানানো হয়।হামলার কথা অস্বীকার করেছেন একজন হুতি নেতা। ইয়েমেনের চিকিৎসা কর্মকর্তারা বলছেন, হুতিরাই হামলা চালিয়েছে।এডেনে সরকার-সমর্থক ও হুতি বিদ্রোহীদের মধ্যে কয়েক মাস ধরে প্রচণ্ড সংঘর্ষ চলছে। নগরের নিয়ন্ত্রণ নিতে সেনাবাহিনীর জোরালো প্রচেষ্টার মধ্যে সবশেষ এই হামলার ঘটনা ঘটল।সৌদি আরবের নেতৃত্বাধীন জোটের বিমান হামলার সহায়তায় দেশটির সরকারপন্থী বাহিনী গত সপ্তাহে বন্দর নগরী এডেনের বিমানবন্দরসহ অধিকাংশ এলাকা পুনরায় দখলে নিয়েছে।
