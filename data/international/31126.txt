
মিসরের সিনাই উপত্যকার পাহাড়ি এলাকায় গতকাল শনিবার বিধ্বস্ত হয়েছে রাশিয়ার একটি যাত্রীবাহী বিমান। এতে বিমানটির ২২৪ আরোহীর সবাই নিহত হয়েছেন। খবর এএফপির।রাশিয়ার বিমান চলাচল কর্তৃপক্ষের এক কর্মকর্তা জানান, কোগালিমাভিয়া এয়ারলাইনসের ভাড়া করা এয়ারবাসটি (এ-৩২১) সিনাইয়ের দক্ষিণের শারম আল-শেখ থেকে স্থানীয় সময় সকাল ৫টা ৫১ মিনিটে উড্ডয়ন করে। গন্তব্য ছিল রাশিয়ার সেন্ট পিটার্সবুর্গ। সিনাই উপত্যকার প্রত্যন্ত পাহাড়ি অঞ্চলে বিধ্বস্ত হওয়ার ২৩ মিনিট আগে নিয়ন্ত্রণকেন্দ্রের সঙ্গে বিমানটির যোগাযোগ বিচ্ছিন্ন হয়ে যায়।ওই কর্মকর্তা আরও জানান, বিমানটিতে যাত্রী ছিলেন ২১৭ জন। এর মধ্যে ১৩৮ জন নারী ও ১৭ জন শিশু। যাত্রীদের বেশির ভাগ পর্যটক। বিমানটিতে ক্রু ছিলেন সাতজন।রাশিয়ার কর্মকর্তারা জানান, বিমানের ২১৭ যাত্রীর মধ্যে ২১৪ জনই রাশিয়ার নাগরিক। বাকি তিনজন ইউক্রেনের। রাশিয়ার প্রেসিডেন্ট ভ্লাদিমির পুতিন আজ রোববার শোক দিবস হিসেবে ঘোষণা করেছেন।মিসরের কর্মকর্তারা জানান, উত্তর সিনাইয়ের এল-আরিশ শহর থেকে প্রায় ১০০ কিলোমিটার দক্ষিণে হাসানা এলাকায় বিমানটির ধ্বংসাবশেষ পাওয়া গেছে। সেখান থেকে কর্মকর্তারা জানান, আরোহীদের মধ্যে একজনও বেঁচে নেই। বিমানটির ‘ব্ল্যাকবক্স’ পাওয়া গেছে।মিসরের একজন কর্মকর্তা বার্তা সংস্থা রয়টার্সকে জানান, বিমানটি বিধ্বস্ত হয়েছে বেশ দুর্গম এলাকায়। সেনাবাহিনী ঘটনাস্থলে পৌঁছে আশপাশ ঘিরে রেখেছে। কমপক্ষে এক শ মৃতদেহ পাওয়া গেছে। প্রায় ৫০টি অ্যাম্বুলেন্স সেখানে পৌঁছেছে।ওই কর্মকর্তা বলেন, ‘বিমান বিধ্বস্ত হওয়ার জায়গাটি আমি দেখেছি। সে এক বীভৎস দৃশ্য। অনেক মৃতদেহ ছড়িয়ে-ছিটিয়ে পড়ে আছে। অনেক যাত্রী মৃত অবস্থায় বিমানের আসনের সঙ্গে আটকে আছে।’ তিনি জানান, বিমানটি দুই ভাগ হয়ে বিধ্বস্ত হয়েছে। এর এক ভাগে আগুন ধরে যায়, অন্য ভাগ পাথরে ধাক্কা খেয়ে চূর্ণবিচূর্ণ হয়ে যায়।বিমানটি কী কারণে বিধ্বস্ত হয়েছে, তাৎক্ষণিকভাবে তা জানাতে পারেনি এর পরিচালন সংস্থা কোগালিমাভিয়া এয়ারলাইনস। তবে মিসরের বিমান চলাচল কর্তৃপক্ষের একজন জ্যেষ্ঠ কর্মকর্তা বলেন, বিধ্বস্ত হওয়ার আগে বিমানটির পাইলটের সঙ্গে তাঁর কথা হয়েছিল। তখন পাইলট বিমানের রেডিও সিস্টেমে সমস্যা হওয়ার কথা জানান।মিসরের বিমান চলাচল মন্ত্রণালয় জানায়, নিয়ন্ত্রণকেন্দ্র থেকে বিচ্ছিন্ন হওয়ার আগ পর্যন্ত বিমানটি ৯ হাজার ৪৫০ মিটার উঁচু দিয়ে উড়ছিল। ফ্লাইটের সরাসরি অবস্থান শনাক্ত করার সংস্থা ‘ফ্লাইট রাডার ২৪’-এর মিখাইল রবার্টসনও ওই তথ্য নিশ্চিত করেছেন। তিনি বিবিসিকে বলেন, রাডারের বাইরে চলে যাওয়ার আগে হঠাৎ করে বিমানটি খুব দ্রুত নিচে নামতে থেকে। এক মিনিটের মধ্যে সেটি দেড় হাজার মিটার নিচে নেমে আসে।বার্তা সংস্থা এপি জানায়, নিয়ন্ত্রণকেন্দ্রের সঙ্গে যোগাযোগ হারানোর আগে পাইলট বিমানে যান্ত্রিক সমস্যার কথা জানিয়েছিলেন।দায়িত্বে অবহেলার অভিযোগে কোগালিমাভিয়া এয়ারলাইনসের বিরুদ্ধে রাশিয়ায় মামলা হয়েছে। তবে কোম্পানিটি বলছে, তাদের কর্মীদের ভুলের কারণে যে এ ঘটনা ঘটেছে, এখনই তা বলা যাবে না।কোগালিমাভিয়া এয়ারলাইনস বর্তমানে মেট্রোজেট নামে ফ্লাইট পরিচালনা করে। ওয়েবসাইটের তথ্য অনুযায়ী, তাদের দুটি এ-৩২০ এবং সাতটি এ-৩২১ বিমান রয়েছে। রাশিয়ার বিমান চলাচল সংস্থা রোসাভিয়েতসিয়ার তথ্য অনুযায়ী, এ বছরের প্রথম নয় মাসে কোগালিমাভিয়া এয়ারলাইনস ৭ লাখ ৭৯ হাজার ৬২৬ যাত্রী বহন করেছে।মিসরে সর্বশেষ বিমান দুর্ঘটনার বড় ঘটনা ঘটেছিল ২০০৪ সালে। শারম আল-শেখ থেকে উড্ডয়নের পর লোহিত সাগরে বিধ্বস্ত হয় ফ্লাশ এয়ারলাইনসের একটি বোয়িং ৭৩৭। এতে ১৪৮ আরোহীর সবাই নিহত হন।আইএসের দায় স্বীকার: জঙ্গি সংগঠন ইসলামিক স্টেট (আইএস) রুশ যাত্রীবাহী বিমান ভূপাতিত করার দাবি করেছে। মিসরে আইএসের সঙ্গে সম্পৃক্ত একটি জঙ্গি গ্রুপ এক টুইটার বার্তায় এই দাবি করে। তবে এ বিষয়ে রুশ পরিবহনমন্ত্রী মাকসিম সোলোলভ বলেন, ‘এই তথ্য সঠিক বলে বিবেচনা করা যায় না। আমরা আমাদের মিসরীয় সহকর্মী ও বিমান কর্তৃপক্ষের সঙ্গে ঘনিষ্ঠ যোগাযোগ রাখছি। বর্তমানে আমাদের কাছে এমন কোনো তথ্য নেই, যা এই দাবিকে নিশ্চিত করতে পারে।’
