
বাণিজ্য ও অভিবাসন নিয়ে মেক্সিকোর সঙ্গে চলমান উত্তেজনা কমাতে দেশটিতে সফরে যাচ্ছেন মার্কিন পররাষ্ট্রমন্ত্রী রেক্স টিলারসন ও হোমল্যান্ড সিকিউরিটি-প্রধান জন ক্যালি। কাল বৃহস্পতিবার তাঁরা মেক্সিকোর প্রেসিডেন্ট এনরিক পেনা নেইতোর সঙ্গে বৈঠক করবেন। আজ বুধবার এএফপির খবরে এ তথ্য জানানো হয়।
মার্কিন পররাষ্ট্র মন্ত্রণালয় এক বিবৃতিতে জানায়, কর্মকর্তারা সীমান্ত নিরাপত্তা, আইনশৃঙ্খলা রক্ষাকারী বাহিনীর সহযোগিতা, বাণিজ্যসহ বিভিন্ন বিষয় নিয়ে আলোচনা করবেন।
মেক্সিকো এ সফর সম্পর্কে গত সপ্তাহে জানায়, দুই দেশের মধ্যে ‘শ্রদ্ধাপূর্ণ, ঘনিষ্ঠ ও গঠনমূলক সম্পর্ক’ গড়ে তোলাই হবে এ সফরের উদ্দেশ্য।
মার্কিন বিবৃতিতে বলা হয়, রেক্স টিলারসন ও জন ক্যালি মেক্সিকোর স্বরাষ্ট্র, পররাষ্ট্র, অর্থ, প্রতিরক্ষা ও নৌমন্ত্রীর সঙ্গে বৈঠক করবেন।
মার্কিন প্রেসিডেন্ট ডোনাল্ড ট্রাম্প ক্ষমতা গ্রহণের পরপরই সীমান্তে দেয়াল নির্মাণের ঘোষণা দিয়ে নির্বাহী আদেশ দেন। এমনকি মেক্সিকোর জন্য বিশেষ সুবিধাপ্রাপ্ত বাণিজ্য সম্পর্কের ইতি টানার আহ্বান জানিয়েছে। এরপরই এনরিক পেনা নেইতো যুক্তরাষ্ট্র সফর বাতিল করেন।
এরই মধ্যে যুক্তরাষ্ট্রে থাকা অবৈধ অভিবাসীদের ধরপাকড় শুরু করেছে দেশটির অভিবাসন কর্তৃপক্ষ। বিশেষ করে লাতিন আমেরিকার নাগরিকদের। গতকাল মঙ্গলবার ক্যালি অভিবাসন কর্তৃপক্ষকে অবৈধ অভিবাসীদের গ্রেপ্তার ও বিতাড়িত করতে নতুন নির্দেশ জারি করেছে।
