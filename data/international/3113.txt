
যুক্তরাষ্ট্রের বোস্টন ম্যারাথনে জোড়া বোমা হামলার ঘটনায় গ্রেপ্তার সন্দেহভাজন জোখার সারনায়েভকে (১৯) গতকাল বৃহস্পতিবার অভিযুক্ত করা হয়েছে।
জোখারের বিরুদ্ধে গণবিধ্বংসী অস্ত্রের ব্যবহার এবং চার ব্যক্তিকে হত্যার অভিযোগ আনা হয়েছে। ফেডারেল কৌঁসুলিরা জানিয়েছেন, অভিযোগ প্রমাণিত হলে তাঁর যাবজ্জীবন বা মৃত্যুদণ্ড হতে পারে।
গত ১৫ এপ্রিল বোস্টনে ম্যারাথন প্রতিযোগিতা চলাকালে ওই হামলায় তিনজন নিহত এবং আড়াই শতাধিক মানুষ আহত হন। পরে আসামি ধরতে পুলিশের চালানো অভিযানের সময় গোলাগুলিতে পুলিশের এক সদস্য নিহত হন। একই ধরনের ঘটনায় জোখারের বড় ভাই তামেরলান সারনায়েভও পুলিশের গুলিতে নিহত হন। গত ১৯ এপ্রিল জোখারকে গুলিবিদ্ধ অবস্থায় গ্রেপ্তার করে পুলিশ। বিবিসি।
