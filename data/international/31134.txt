
পাকিস্তানের গোয়েন্দা সংস্থা আইএসআইয়ের সাবেক প্রধান লেফটেন্যান্ট জেনারেল হামিদ গুল (৭৯) গত শনিবার রাতে মস্তিষ্কের রক্তক্ষরণে মারা গেছেন। ১৯৮৭ থেকে ১৯৮৯ সাল পর্যন্ত আইএসআইপ্রধান ছিলেন তিনি। ভারত ও আফগানিস্তানে জঙ্গিবাদের উত্থানে তাঁর সম্পৃক্ততার অভিযোগ রয়েছে। খবর রয়টার্সের।ক্ষমতাসীন দল পাকিস্তান মুসলিম লিগের (পিএমএল-এন) বিবৃতিতে বলা হয়েছে, (প্রধানমন্ত্রী) নওয়াজ শরিফ হামিদ গুলের মৃত্যুতে হৃদয়গ্রাহী সমবেদনা জানিয়েছেন। তিনি তাঁর বিদেহী আত্মার শান্তি কামনা করেছেন।ভারত ও আফগানিস্তান গুলকে তাদের ভূখণ্ডে জঙ্গিবাদের উত্থানে সহায়তাকারী সবচেয়ে জ্যেষ্ঠ পাকিস্তানি কর্মকর্তা হিসেবে দেখে থাকে।আইএসআইয়ের প্রধান থাকাকালে আফগানিস্তানে সোভিয়েত বাহিনীর বিরুদ্ধে লড়াইয়ে আফগান যোদ্ধাদের শক্তিশালী করতে যুক্তরাষ্ট্র ও সৌদির সঙ্গে নিবিড়ভাবে কাজ করেন গুল। সোভিয়েত বাহিনী হটানোর পর অনেক যোদ্ধাই তালেবানে যোগ দেয়।গুলের মেয়াদের শেষের দিকে পাকিস্তানি কর্মকর্তারা আফগান যুদ্ধে অংশগ্রহণকারী ও অস্ত্রগুলো লস্কর-ই-তাইয়েবার (এলইটি) মতো জঙ্গিগোষ্ঠীগুলোতে ভেড়াতে কাজ শুরু করেন। ভারতশাসিত কাশ্মীরে বিচ্ছিন্নতাবাদী সংগঠন হিসেবে ১৯৯০ সালে গড়ে তোলা হয় এলইটি।আইএসআইপ্রধানের পদ ছাড়ার পর বহুবার টেলিভিশনে সাক্ষাৎকার দিয়েছেন গুল। এসব সাক্ষাৎকারে তিনি তালেবান ও কাশ্মীরি বিচ্ছিন্নতাবাদীদের পক্ষে বক্তব্য দিয়েছেন।
