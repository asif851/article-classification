
পাকিস্তান মধ্যপ্রাচ্যের দেশ জর্ডান থেকে পুরোনো এফ-১৬ যুদ্ধবিমান কেনার কথা ভাবছে। যুক্তরাষ্ট্রের কংগ্রেস আটটি যুদ্ধবিমান কেনার জন্য অর্থায়নে অস্বীকৃতি জানানোর পর দেশটি এ কথা বিবেচনা করছে বলে মনে করা হচ্ছে। পাকিস্তানের সংবাদমাধ্যমে প্রকাশিত খবর থেকে জানা যায়, গত সোমবার দেশটির প্রতিরক্ষাসচিব আলম খাট্টাক সিনেটের প্রতিরক্ষা ও পররাষ্ট্রবিষয়ক কমিটির যৌথ সভায় বলেন, ‘আমরা এফ-১৬ যুদ্ধবিমান কিনতে এখন তৃতীয় পক্ষের কাছে যাব। জর্ডান ওই যুদ্ধবিমান কিনতে আমাদের প্রস্তাব দিয়েছে।’ ডন পত্রিকার খবরে বলা হয়, জর্ডান পাকিস্তানের কাছে ১৬টি পুরোনো এফ-১৬ জেট বিমান বিক্রি করতে চায়। পাকিস্তান এখন যেসব এফ-১৬ যুদ্ধবিমান ব্যবহার করছে, সেগুলোর কিছু কিছু আগামী কয়েক বছরের মধ্যে ব্যবহার-অনুপযোগী হয়ে যাবে।রয়টার্স
