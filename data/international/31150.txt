
দুবাইয়ের মানুষকে স্বাস্থ্য সচেতন করতে এক অভিনব কর্মসূচি নিয়েছে নগর কর্তৃপক্ষ। শারীরিক স্থূলতায় ভুগছেন এমন যে কেউ প্রতি কেজি ওজন কমানোর জন্য পুরস্কার পাবেন এক গ্রাম সোনা। বিবিসির খবরে বলা হয়, পবিত্র রমজান মাস উপলক্ষে দেশটিতে মাসব্যাপী এই কর্মসূচি শুরু হয়েছে। আজ শুক্রবার থেকে চালু হওয়া এই কর্মসূচির নাম ‘সোনার দামে আপনার ওজন’। দুবাই নগর প্রশাসনের পরিচালক জেনারেল হুসেইন নাসের লুতাহ বিবিসিকে বলেন, দুই কেজি পর্যন্ত ওজন যারা কমাবেন, তারাই এই পুরস্কার পাবেন। তিনি বলেন, এক কেজি ওজন কমানোর জন্য এক গ্রাম সোনা দেওয়া হবে যার বাজার মূল্য ৪৫ মার্কিন ডলার। এ ছাড়া সবচেয়ে বেশি ওজন কমাতে পারা তিনজন পাবেন একটি বিশেষ পুরস্কার। তাঁদের মধ্যে একজনকে লটারি করে পাঁচ হাজার ৪০০ ডলার মূল্যের এক স্বর্ণমুদ্রা দেওয়া হবে। এই তিনজনের নাম ঘোষণা করা হবে আগামী ১৬ আগস্ট।
ওজন কমানোর উদ্যোগ প্রসঙ্গে হুসেইন নাসের লুতাহ আরও বলেন, ‘পবিত্র রমজান মাস এ ধরনের একটি উদ্যোগের জন্য সবচেয়ে আদর্শ সময়। কারণ রমজান আমাদের স্মরণ করিয়ে দেয় ওজন কমানোর সুফলগুলোর কথা। অস্বাস্থ্যকর জীবনযাত্রা বদলাতে রমজান আমাদের উত্সাহিত করে।’
উপসাগরীয় দেশগুলোতে মানুষের শারীরিক স্থূলতার সমস্যা দিন দিন বাড়ছে। এ নিয়ে স্বাস্থ্য কর্মকর্তারা যারপরনাই চিন্তিত। যথেষ্ট ব্যায়ামের অভাব ও অতিরিক্ত ফাস্ট ফুড খাওয়ার অভ্যাসকে ওই স্থূলতার জন্য দায়ী করা হয়েছে।
