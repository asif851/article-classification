
ভারতের তামিলনাড়ু রাজ্যের ক্ষমতাসীন দল এআইএডিএমকের প্রধান ভিকে শশীকলা হিসাববহির্ভূত সম্পদ অর্জনের দায়ে চার বছর কারাদণ্ডের শাস্তি ভোগ করছেন। কর্ণাটকের রাজধানী বেঙ্গালুরুর কেন্দ্রীয় কারাগারে তাঁকে রাখা হয়েছে। তিনি দুই কোটি রুপির বিনিময়ে কারাগারে বিশেষ সুবিধা পাচ্ছেন বলে পুলিশেরই এক প্রতিবেদনে জানা গেছে। এই সুবিধার অংশ হিসেবে নিয়ম লঙ্ঘন করে তাঁর খাবারের জন্য কারাগারে একটি বিশেষ রান্নাঘরের ব্যবস্থা করা হয়েছে।
ডি রুপা নামের একজন জ্যেষ্ঠ কারা কর্মকর্তা এক প্রতিবেদনে এ তথ্য প্রকাশ করেছেন বলে এনডিটিভির খবরে বলা হয়েছে। ডি রুপা তাঁর ঊর্ধ্বতন কর্মকর্তাকে জানিয়েছেন, এখানে কারা নিয়মের ব্যত্যয় ঘটেছে। তাঁর প্রতিবেদনে বলা হয়েছে, শশীকলাকে দুর্নীতির দায়ে সুপ্রিম কোর্ট চার বছর কারাদণ্ড দিয়েছেন। কিন্তু কারাগারে গুজব ছড়িয়েছে যে শশীকলাকে বিশেষ সুযোগ দেওয়ার জন্য কারা কর্মকর্তাদের দুই কোটি রুপি দেওয়া হয়েছে। রাজ্য কারাগারের মহাপরিচালক এইচ এন সত্যনারায়ণ রাও-ও এই সুবিধা পেয়েছেন।
রুপা তাঁর প্রতিবেদন কেন্দ্রীয় কারাগারে পাঠিয়েছেন। রাজ্যের পুলিশপ্রধানসহ অন্য শীর্ষস্থানীয় কর্মকর্তাদের কাছেও এর কোনো কপি পাঠিয়েছেন কি না, তা স্পষ্ট নয়। মাত্র কয়েক সপ্তাহ আগে ডিআইজি হিসেবে কারা বিভাগে যোগদানকারী এই কর্মকর্তা গত সোমবার তাঁর প্রতিবেদনের বিস্তারিত তথ্য জানান। প্রতিবেদনে তিনি তাঁর বস এইচ এন রাওয়ের উদ্দেশে বলেন, ‘আপনি (এইচ এন রাও) অবগত থাকা সত্ত্বেও এটি (বিশেষ রান্নাঘর) চালু রাখতে বলা হয়। জানা গেছে, এই সুযোগ দেওয়ার জন্য দুই কোটি রুপি ঘুষ দেওয়া হয়েছে এবং আপনার নাম এর সঙ্গে জড়িত থাকার অভিযোগটি দুর্ভাগ্যজনক।...তবে দোষী কর্মকর্তাকে শাস্তি দেওয়া উচিত।’
এ বিষয়ে সত্যনারায়ণ রাও এনডিটিভিকে বলেন, প্রতিবেদনটি তিনি এখনো পাননি। তিনি দাবি করেন, ওই সব অভিযোগ মিথ্যা ও ভিত্তিহীন বলে মনে হয়েছে।  তবে এনডিটিভির অনুসন্ধানে এর সত্যতা মিলেছে। এ ধরনের ঘটনা এই প্রথম নয় বা শশীকলাই একমাত্র সুবিধাভোগী নন। এমন সুবিধা এর আগেও দেওয়ার অভিযোগ উঠেছিল।
