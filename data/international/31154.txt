
মার্কিন প্রেসিডেন্ট নির্বাচনের লড়াইয়ে জয়ের কাছে পৌঁছে গেছেন রিপাবলিকান দলের প্রার্থী ডোনাল্ড ট্রাম্প। এখন পর্যন্ত পিছিয়ে আছেন ডেমোক্র্যাট প্রার্থী হিলারি ক্লিনটন। এএফপির দেওয়া তথ্যমতে, ট্রাম্প ২৪৫টি ও হিলারি ২১৫টি ইলেকটোরাল কলেজ ভোট পেয়েছেন। রয়টার্স বলছে, এখন পর্যন্ত যেসব অঙ্গরাজ্যের ভোটের প্রাথমিক ফলাফল পাওয়া গেছে, এর মধ্যে ট্রাম্প পেয়েছেন ২৪০টি ইলেকটোরাল কলেজ ভোট। আর হিলারি পেয়েছেন ২১৫টি ইলেকটোরাল কলেজ ভোট।
বিবিসির তথ্যে ট্রাম্প ২৪৪টি ও হিলারি ২১৫টি ইলেকটোরাল কলেজ ভোট পেয়েছেন। সিএনএন বলছে, ট্রাম্প ২৩৮টি ও হিলারি ২১৫টি ইলেকটোরাল কলেজ ভোট পেয়েছেন। প্রেসিডেন্ট হতে হলে ৫৩৮টি ইলেকটোরাল কলেজ ভোটের মধ্যে ২৭০টি পেতে হবে।
হিলারি ক্লিনটন বা ডোনাল্ড ট্রাম্প, যেকোনো একজনকে পরবর্তী প্রেসিডেন্ট হিসেবে বেছে নিতে ভোট দিয়েছেন মার্কিন ভোটাররা। বিভিন্ন সংস্থার জরিপে বলা হয়েছে, ৫৮তম এই নির্বাচনে প্রায় ৫৪ শতাংশ ভোটার ভোট দিয়েছেন। মঙ্গলবার ভোট গ্রহণ শেষে এখন চলছে গণনা। এখন পর্যন্ত প্রাপ্ত প্রাথমিক ফলাফলে বলা যায়, জয়ের কাছে পৌঁছে গেছেন ট্রাম্প।
এএফপির খবরে জানা যায়, রিপাবলিকান প্রার্থী ট্রাম্প অ্যালাবামায় ৯, আরকানসাসে ৬, ফ্লোরিডায় ২৯, আইডাহোতে ৪, ইন্ডিয়ানায় ১১, আইওয়াতে ৬, কানসাসে ৬, কেনটাকিতে ৮, লুইজিয়ানায় ৮, মিসিসিপিতে ৬, মিজৌরিতে ১০, মন্টানায় ৩, নেব্রাস্কায় ৫, নর্থ ক্যারোলাইনায় ১৫, নর্থ ডাকোটায় ৩, ওহাইওতে ১৮, ওকলাহোমায় ৭, সাউথ ক্যারোলাইনায় ৯, সাউথ ডাকোটায় ৩, টেনেসিতে ১১, টেক্সাসে ৩৮, ইউটাহতে ৬, ওয়েস্ট ভার্জিনিয়ায় ৫ ও ওয়াইওমিংয়ে ৩টি ইলেকটোরাল কলেজ ভোট পেয়েছেন।
হিলারি ক্যালিফোর্নিয়ায় ৫৫, নেভাদা ৬, কলোরাডোতে ৯, কানেটিকাটে ৭, ডেলাওয়ারে ৩, হাওয়াইতে ৪, ইলিনয়ে ২০, মেরিল্যান্ডে ১০, ম্যাসাচুসেটসে ১১, নিউজার্সিতে ১৪, নিউ মেক্সিকো ৫, নিউইয়র্কে ২৯, অরেগনে ৭, রোড আইল্যান্ডে ৪, ভারমন্টে ৩, ভার্জিনিয়ায় ১৩, ওয়াশিংটনে ১২ ও ওয়াশিংটন ডিসিতে ৩টি ইলেকটোরাল কলেজ ভোট পেয়েছেন।
মার্কিন প্রেসিডেন্ট নির্বাচনের পদ্ধতি ও প্রক্রিয়া এমন যে সারা দেশে সংখ্যাগরিষ্ঠ ভোটারের সমর্থনও বিজয়ের নিশ্চয়তা দেয় না। মোট ৫৩৮টি ইলেকটোরাল কলেজ ভোট রয়েছে এখানে। দুটি অঙ্গরাজ্য ছাড়া বাকি অঙ্গরাজ্যগুলোতে প্রাপ্ত সংখ্যাগরিষ্ঠতার ভিত্তিতে প্রার্থীরা ইলেকটোরাল কলেজ ভোটে বিজয়ী হন। সংখ্যাগরিষ্ঠ ভোট, অর্থাৎ ২৭০টি পেলেই একজন প্রার্থী নির্বাচিত হতে পারেন।
আরও পড়ুন:হিলারি ৬৮, ট্রাম্প ৬৬টিতে এগিয়ে
হিলারি ও ট্রাম্পের হাড্ডাহাড্ডি লড়াই
লড়াই জমে উঠেছে
