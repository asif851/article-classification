
পশ্চিম আফ্রিকার দেশ বুরকিনা ফাসোর পার্লামেন্ট ভবনে আজ বৃহস্পতিবার আগুন দিয়েছেন ক্ষুব্ধ জনতা। এ ছাড়া রাজধানী ওয়াগাদুগুর সিটি হল ও ক্ষমতাসীন দলের সদর দপ্তরেও আগুন দিয়েছেন তাঁরা।
বিবিসির অনলাইনের খবরে জানানো হয়, ২৭ বছর ধরে ক্ষমতায় আছেন দেশটির প্রেসিডেন্ট ব্লেইস কমপাওরে। ১৯৮৭ সালে অভ্যুত্থানের মধ্য দিয়ে প্রথম ক্ষমতায় আসেন তিনি। এরপর চারটি বিতর্কিত নির্বাচনে তিনি জয়লাভ করেন। আগামী বছর দেশটিতে নির্বাচন হওয়ার কথা। এর আগ পর্যন্ত এক বছরের জন্য কমপাওরের মেয়াদ বাড়াতে পার্লামেন্টে সংবিধান সংশোধনের পরিকল্পনা চলছে। এ খবর ক্ষুব্ধ করে তুলেছে দেশটির সাধারণ মানুষকে। এর প্রতিবাদে আজ পার্লামেন্ট ভবনসহ বিভিন্ন স্থানে আগুন লাগানোর ঘটনা ঘটে।
এদিকে পার্লামেন্টে আগুন লাগানো লোকজনকে লক্ষ্য করে সেনা সদস্যরা গুলি চালিয়েছেন বলে খবর পাওয়া গেছে। এ ছাড়া হেলিকপ্টার থেকে কাঁদানে গ্যাস ছোড়া হয়েছে। তবে এ পর্যন্ত কোনো হতাহতের খবর পাওয়া যায়নি।
সরকারবিরোধী আন্দোলনের নেতা এমিল পারগুই পেয়ার বলেন, ‘আরব বসন্তের মতো ৩০ অক্টোবর হলেঅ বুরকিনা ফাসোর ‘কালো বসন্ত’।
