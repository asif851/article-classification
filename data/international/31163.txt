
ট্যাংক ও ভারী সমরাস্ত্রবাহী যান নিয়ে ৩ হাজারের বেশি মার্কিন সেনা গতকাল বৃহস্পতিবার থেকে পোল্যান্ডে পৌঁছানো শুরু করেছে। রাশিয়ার ‘আগ্রাসী’ হয়ে ওঠা নিয়ে ন্যাটো জোটের উদ্বেগ প্রশমনে মার্কিন প্রেসিডেন্ট বারাক ওবামা সামরিক সহায়তার যে আশ্বাস দিয়েছিলেন একে তার বাস্তবায়ন হিসেবে দেখা হচ্ছে।মস্কোর সঙ্গে সম্পর্কোন্নয়ন ঘটানোয় আগ্রহী ডোনাল্ড ট্রাম্প যুক্তরাষ্ট্রের প্রেসিডেন্ট হিসেবে শপথ নেওয়ার মাত্র দিন কয়েক আগে পোল্যান্ডে এই মার্কিন বাহিনী মোতায়েন করা হচ্ছে। গত কয়েক দশকের মধ্যে ইউরোপে এটিই সর্বোচ্চসংখ্যক সেনা ও সমরাস্ত্র মোতায়েন।ইতিমধ্যেই জার্মানিতে যুক্তরাষ্ট্রের ৮০টির বেশি যুদ্ধ-ট্যাংক এবং কয়েক শ সামরিক যান এসে পৌঁছেছে। সেখান থেকে সড়ক ও রেলপথে সেগুলো পূর্ব ইউরোপের দিকে রওনা হয়েছে।কর্মকর্তারা জানিয়েছেন, ইউক্রেনে রাশিয়ার হস্তক্ষেপের প্রতিক্রিয়া এবং রুশ আচরণে ন্যাটো জোটের বিচলিত হওয়া ঠেকাতে বাল্টিক অঞ্চলে মার্কিন সেনাবহর সামরিক মহড়া দেবে।পরিকল্পনামতে, প্রতি নয় মাস পর এই সেনারা বাল্টিক অঞ্চলের এক জায়গা থেকে অন্য জায়গায় স্থানান্তরিত হবে। তবে বিবিসির পোল্যান্ডে অবস্থানরত প্রতিরক্ষা সংবাদদাতা জোনাথন বেইলি বলেছেন, ডোনাল্ড ট্রাম্প দায়িত্ব নেওয়ার পর যুক্তরাষ্ট্রের এই ‘রুশবিরোধী অবস্থান’ অব্যাহত থাকবে কি না, সে বিষয়ে বড় ধরনের সন্দেহ রয়েছে।
