
মার্কিন গোয়েন্দা তথ্য ফাঁসকারী এডওয়ার্ড স্নোডেন আরও দুই বছর রাশিয়ায় থাকতে পারবেন। রুশ কর্তৃপক্ষ তাঁর সে দেশে থাকার মেয়াদ বাড়িয়েছে। দেশটির পররাষ্ট্র মন্ত্রণালয় আজ বুধবার এ তথ্য জানিয়েছে। খবর এএফপির।যুক্তরাষ্ট্র ও সারা বিশ্বের ওপর মার্কিন গোয়েন্দাদের নজরদারির তথ্য ২০১৩ সালে ব্যাপক আকারে ফাঁস করে দিয়ে আলোচনায় আসেন যুক্তরাষ্ট্রের জাতীয় নিরাপত্তা সংস্থা এনএসএর সাবেক চুক্তিভিত্তিক কর্মী এডওয়ার্ড স্নোডেন।উইকিলিকসের হাতে মার্কিন গোপন নথি তুলে দেওয়ার দায়ে ৩৫ বছরের দণ্ড পাওয়া চেলসি ম্যানিংয়ের সাজা কমিয়ে মঙ্গলবার সাত বছর করেছেন যুক্তরাষ্ট্রের প্রেসিডেন্ট বারাক ওবামা। এর পরপরই স্নোডেনের ব্যাপারে এমন ঘোষণা দিল রাশিয়া। তবে স্নোডেনকে ক্ষমা বা তাঁর সাজা কমানোর কোনো বিষয় প্রেসিডেন্ট ওবামার কার্যতালিকায় নেই।
রাশিয়ার পররাষ্ট্র মন্ত্রণালয়ের মুখপাত্র মারিয়া জাখারোভা তাঁর ফেসবুক পেজে লিখেছেন, ‘স্নোডেনের রাশিয়ায় থাকার অনুমতি আরও দুই বছর বাড়ানো হয়েছে।’
তবে স্নোডেনের আইনজীবী আনাতলি কুচেরেনার কাছ থেকে রুশ পররাষ্ট্র মন্ত্রণালয়ের মুখপাত্রের তথ্যের সত্যতা নিশ্চিত করা যায়নি।
গোয়েন্দা তথ্য ফাঁসের পরপরই ২০১৩ সালে পালিয়ে রাশিয়া যান স্নোডেন। তখন থেকে তিনি রাশিয়াতেই আছেন।
এদিকে, উইকিলিকসের হাতে মার্কিন গোপন নথি তুলে দেওয়ায় দণ্ডিত চেলসি ম্যানিংয়ের সাজা কমানোয় মার্কিন প্রেসিডেন্টকে ধন্যবাদ জানিয়েছেন স্নোডেন।
