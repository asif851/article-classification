
যুক্তরাষ্ট্রের টেক্সাসে ফক্স ৪ টেলিভিশন চ্যানেলের সাংবাদিক হিসেবে কাজ করেন শ্যানন মুরে। সকালে তিনি সংবাদভিত্তিক অনুষ্ঠান ‘গুড ডে’-এর জন্য লাইভে ছিলেন। অনুষ্ঠানটা শুভ দিনের কামনায় হলেও তাঁর সঙ্গে যেটা ঘটে গেছে, সেটা শুভ ছিল না।
এনডিটিভি অনলাইনের খবরে বলা হয়েছে, বুধবার সকালে শ্যানন শ্রমিকদের বিক্ষোভ কর্মসূচির বিষয়ে ঘটনাস্থল থেকে সরাসরি জানাচ্ছিলেন। এ সময় একটি মাকড়সা তাঁর বাঁ হাতে বেয়ে নামতে থাকে। তবে তিনি স্বাভাবিকভাবে কথা বলে গেছেন।
চ্যানেল কর্তৃপক্ষ এ ঘটনার ভিডিও সামাজিক যোগাযোগমাধ্যম ফেসবুকে পোস্ট করে। দুই লাখের বেশি লোক মুহূর্তেই ভিডিওটি দেখে। সবাই যখন বিষয়টি নিয়ে কথা বলাবলি করছে, তখন ওই সাংবাদিক বলেন যে তিনি কিছু একটা টের পেয়েছিলেন।
নিজের ফেসবুকে শ্যানন মুরে লেখেন, ‘যাঁরা জানতে চাচ্ছেন, আমি টের পেয়েছি কি না? তাদের বলছি—হ্যাঁ, টের পেয়েছি। তবে সেটা যে মাকড়সা, একজন দর্শক ফেসবুকে আমাকে সেটা না জানালে বুঝতাম না।’
মাকড়সা শ্যানন মুরের কোনো ক্ষতি করেনি, বরং উপকারই করেছে। ভিডিওটি ভাইরাল হওয়ার পর সামাজিক যোগাযোগমাধ্যমে তাঁর ফলোয়ারের সংখ্যা বেড়েছে।
