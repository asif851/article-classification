
সব মানুষের জীবনেই হতাশা থাকে। তা থেকে মনের কোণে উঁকি দিতে পারে বিষণ্নতা। কিন্তু দুই সপ্তাহ বা তার বেশি সময় ধরে বিষণ্নতায় ডুবে থাকলে চিন্তার কারণ আছে। তখন বুঝতে হবে, এটি রোগে পরিণত হয়েছে। বিশ্বের অনেক বিখ্যাত তারকাও ভুগেছেন বিষণ্নতায়। অনেকে তা থেকে মুক্ত হয়ে স্বাভাবিক জীবনে ফিরেও এসেছেন। আসুন জেনে নিই এমনই কয়েকজন তারকার কথা:
১. লেডি গাগা: পপ তারকা লেডি গাগা ভুগেছেন বিষণ্নতা ও উদ্বিগ্নতা—এ দুই রোগেই। ‘পাপারাজ্জি’ বা ‘পোকার ফেস’-এর মতো বিখ্যাত অ্যালবামের এই সংগীতশিল্পী সেরে উঠতে ওষুধ খেয়েছেন অনেক দিন। ‘বিলবোর্ড’ ম্যাগাজিনের সঙ্গে এক সাক্ষাৎকারে লেডি গাগা বলেছিলেন, বিষণ্নতার ব্যাপারে কথা বলতে বিব্রত হন না তিনি। বরং সব মানুষকে এ নিয়ে আরও বেশি করে জানা উচিত। লেডি গাগার বয়ানে, ‘যদি নিজেদের গল্পগুলো সবাইকে জানানো যায়, তবে এর বিরুদ্ধে আমরা আরও শক্তিশালী হতে পারব।’
২. ক্রিস্টেন বেল: অ্যানিমেটেড ছবি ‘ফ্রোজেন’-এর রাজকুমারী অ্যানার কথা নিশ্চয়ই মনে আছে। অ্যানার কণ্ঠ দিয়ে বিখ্যাত হয়েছিলেন ক্রিস্টেন বেল। তিনি জানিয়েছিলেন, কলেজে পড়ার সময় থেকেই বিষণ্নতায় ভুগতেন তিনি। মোটো নামের ওয়েবসাইটে লেখা একটি নিবন্ধে বেল বলেছেন, ‘মানসিক অসুস্থতার বিরুদ্ধে লড়াই নিয়ে কথা বলতে লজ্জার কিছু নেই।’ তাঁর কথায়, এসব সমস্যার ওপর আরও বেশি আলোচনা প্রয়োজন। এতে করে বিষণ্নতা নিয়ে ভুল ধারণাগুলো ভেঙে যাবে।
৩. জে কে রাওলিং: ‘হ্যারি পটার’-এর স্রষ্টা জে কে রাওলিং লাখ লাখ শিশুকে এক কল্পনার রাজ্য উপহার দিয়েছিলেন নিজের লেখনীর মাধ্যমে। অথচ এই লেখিকা বহুদিন ধরেই বিষণ্নতায় ভুগছেন। আর এটি প্রভাব ফেলেছে তাঁর লেখাতেও। ২০১০ সালে অপরাহ উইনফ্রেকে দেওয়া এক সাক্ষাৎকারে রাওলিং বলেছিলেন, ‘যে এতে ভোগেনি, তাঁকে বিষণ্নতা কী, তা বোঝানো দুঃসাধ্য। এটি কিন্তু শুধু দুঃখবোধ নয়। অনেকটা অনুভূতিশূন্য মানসিক অবস্থা। “হ্যারি পটার”-এর বিভিন্ন উপন্যাসের খল চরিত্রগুলোর মধ্যে আমার বিষণ্নতা ফুটে উঠেছে।’
৪. অ্যাশলি জুড: হলিউড অভিনেত্রী অ্যাশলি জুডের শৈশবটা ভালো কাটেনি। তখন থেকেই কিছুটা বিচ্ছিন্ন ছিলেন তিনি। ভুগতেন নিরাপত্তাহীনতায়। প্রাপ্তবয়স্ক হওয়ার পর সেটিই অন্তহীন বিষণ্নতায় পরিণত হয়। ২০০৬ সাল থেকে নিয়মিত চিকিৎসা নিচ্ছেন ‘কিস দ্য গার্লস’ চলচ্চিত্রের এই অভিনেত্রী। ‘গ্ল্যামার’ ম্যাগাজিনকে দেওয়া এক সাক্ষাৎকারে অ্যাশলি বলেছিলেন, ‘আমি খুব যন্ত্রণায় ছিলাম। আমার সাহায্য প্রয়োজন ছিল।’
৫. বাজ অলড্রিন: বিষণ্নতা থেকে রেহাই পাননি নভোচারীরাও। ১৯৬৯ সালে চন্দ্রজয়ী বাজ অলড্রিন যখন খ্যাতির তুঙ্গে ছিলেন, তখনই বিবাহবিচ্ছেদ হয় তাঁর। পারিবারিক অশান্তি একপর্যায়ে বিষণ্ন করে দেয় এ নভোচারীকে। ‘দ্য নিউইয়র্ক টাইমস’কে দেওয়া এক সাক্ষাৎকারে বাজ অলড্রিন স্মৃতিচারণা করে বলেছিলেন, তাঁর মা ও নানাও একই রোগে ভুগেছিলেন এবং একপর্যায়ে আত্মহত্যাও করেন। তবে নিয়মিত চিকিৎসায় সেরে উঠেছিলেন বাজ।
৬. জিম ক্যারি: পর্দার অভিনয়ে অসংখ্য মানুষকে আনন্দের খোরাক দিয়েছেন তিনি। কিন্তু বাস্তব জীবনে তাঁকে পার করতে হয়েছিল বিষণ্নতার কালো দিন। ‘সিক্সটি মিনিটস’ অনুষ্ঠানে জিম বলেছিলেন, চিকিৎসকের পরামর্শে নিয়মিত ওষুধ খেয়ে সেরে উঠেছিলেন তিনি। তাঁর কথায়, ‘আমি পুরো জীবনাচরণই বদলে ফেলেছিলাম। মদ দূরের কথা, কফিও খেতাম কদাচিৎ। এগুলো ছাড়া জীবন সত্যিই খুব সুন্দর।’
৭. রবিন উইলিয়ামস: ‘গুড উইল হান্টিং’ চলচ্চিত্রে অসাধারণ অভিনয় করে ১৯৯৭ সালে অস্কার জিতেছিলেন তিনি। ওই ছবিতে এক থেরাপিস্টের ভূমিকায় অভিনয় করে এক ছাত্রের মানসিক সমস্যা দূর করেছিলেন রবিন। অথচ নিজের বিষণ্নতা দূর করতে পারেননি এই অভিনেতা। এর সঙ্গে স্মৃতিভ্রম ও পারকিনসনস রোগেও ভুগেছেন তিনি। শেষতক ২০১৪ সালে আত্মহত্যা করেন রবিন উইলিয়ামস।
ওয়েবএমডি অবলম্বনে অর্ণব সান্যাল
