

সব জল্পনা-কল্পনায় নিজেই জল ঢেলে দিয়েছেন মার্কিন কংগ্রেসের স্পিকার পল রায়ান। যুক্তরাষ্ট্রের আসন্ন প্রেসিডেন্ট নির্বাচনে লড়ছেন না তিনি।
গতকাল মঙ্গলবার ওয়াশিংটনে এক সংবাদ সম্মেলনে রায়ান স্পষ্ট করে বলেন, প্রেসিডেন্ট নির্বাচনে তিনি তাঁর দলের মনোনয়ন চান না। সে রকম কোনো মনোনয়ন তিনি গ্রহণও করবেন না।
রিপাবলিকান দলের বিলম্বিত মনোনয়নপ্রত্যাশী হিসেবে রায়ানের নাম শোনা যাচ্ছিল।
ধনকুবের ডোনাল্ড ট্রাম্পকে ঠেকাতে যে অভিযান শুরু হয়েছে, তার পরিপ্রেক্ষিতে রিপাবলিকান দলের অনেক নেতা ও চাঁদাদাতা রায়ানকে সবার কাছে একজন গ্রহণযোগ্য প্রার্থী হিসেবে উপস্থাপন করছিলেন। দলীয় মনোনয়ন গ্রহণের জন্য তাঁর ওপর তাঁরা চাপ সৃষ্টি করছিলেন।
সম্প্রতি রায়ান নিজে দলীয় নীতিমালা ব্যাখ্যা করে একাধিক বিবৃতি দিয়েছেন। এক ভিডিও-বার্তায় দলীয় বিভক্তির বদলে ঐক্যের আহ্বান জানান তিনি। এসব কারণে তাঁকে নিয়ে পত্র-পত্রিকায় জল্পনা-কল্পনার বিস্তার ঘটে।  রায়ান জানান, দলীয় সদস্যদের অনুরোধে স্পিকারের পদ গ্রহণ করেছিলেন তিনি। কিন্তু এখনকার পরিস্থিতি ভিন্ন।
রায়ান জোর দিয়ে বলেন, প্রেসিডেন্ট নির্বাচনে প্রার্থী হতে চান এবং সে জন্য লড়াই করছেন—এমন একজনের মধ্য থেকেই কাউকে বেছে নিতে হবে।
