
মার্কিন বহুজাতিক কোম্পানি মনসান্টো এবং এর উৎপাদিত বিতর্কিত জিনগতভাবে পরিবর্তিত (জিএমও) বীজ ও কীটনাশকের বিরুদ্ধে বিশ্বব্যাপী বিক্ষোভ হয়েছে। গত শনিবার বিশ্বের ৪০টির বেশি দেশের ৪০০ শহরে এই কোম্পানির কর্মকাণ্ডের বিরুদ্ধে বিক্ষোভে হাজারো মানুষ অংশ নেয়। খবর দ্য গার্ডিয়ানের। কৃষি জৈবপ্রযুক্তি-বিষয়ক প্রতিষ্ঠান মনসান্টোর বিরুদ্ধে এ নিয়ে তৃতীয়বারের মতো বিশ্বব্যাপী বিক্ষোভ হলো। এবারের বিক্ষোভ হয় আমেরিকা, আফ্রিকা ও ইউরোপের দেশগুলোতে। সুইজারল্যান্ডের বাসেল এবং মরজেস শহরে মনসান্টোবিরোধী বিক্ষোভে প্রায় আড়াই হাজার মানুষ অংশ নেয়। গ্রিনপিসসহ কয়েকটি পরিবেশবাদী সংগঠনের হাজার তিনেক কর্মী প্যারিসে বিক্ষোভ করে। ফ্রান্সের পশ্চিমাঞ্চলীয় শহর রেনে আয়োজিত বিক্ষোভ সমাবেশে একজন বিক্ষোভকারীর বহন করা প্ল্যাকার্ডে লেখা ছিল, ‘গণ-আত্মহত্যার কথা ভাবছেন? আগাছানাশক রাউন্ড আপ ব্যবহার করুন।’ লস অ্যাঞ্জেলস শহরে বিক্ষোভে পরিবারের বড়দের সঙ্গে অংশ নেয় শিশুরাও। সেখানে এক কিশোরীর হাতের প্ল্যাকার্ডে লেখা ছিল, ‘আমাকে নিয়ে বৈজ্ঞানিক পরীক্ষা হতে পারে না। বিক্ষোভকারী মেগান ক্লিবার্ন বলেন, ‘কী খাচ্ছি, তা জানার অধিকার আমাদের আছে। জানতে চাই, আমাদের শরীরে কী ঢুকছে।’
