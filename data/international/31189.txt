
ফ্রান্সের ভোটাররা কি বারাক ওবামাকে তাঁদের প্রেসিডেন্ট নির্বাচিত করতে পারবেন? নিশ্চয়ই নয়। এই বাস্তবতা জেনেও ফ্রান্সের কিছু ব্যক্তি দেশটির প্রেসিডেন্ট নির্বাচনে ওবামাকে চেয়ে প্রচার চালাচ্ছেন। সিএনএন অনলাইনের প্রতিবেদনে এই তথ্য জানানো হয়।
ওবামাকে ফ্রান্সের প্রেসিডেন্ট নির্বাচনে নামার আরজি জানিয়ে উদ্যোক্তারা একটি আবেদন চালু করেছেন। এই আবেদনে ইতিমধ্যে হাজারো ফরাসি সই করেছেন। ১০ লাখ সাক্ষর প্রত্যাশা করছেন উদ্যোক্তারা।
যুক্তরাজ্যের দ্য ইনডিপেনডেন্ট অনলাইন জানায়, প্যারিসের চার তরুণ অধিবাসী ওবামাকে ফ্রান্সের প্রেসিডেন্ট নির্বাচনে চেয়ে প্রচার শুরু করেন। তাঁরা একটি ওয়েবসাইট খোলেন। জনসাধারণের সইয়ের জন্য আবেদন চালু করেন। উদ্যোক্তারা প্যারিসে ওবামার পোস্টারও সাঁটান।
নাম প্রকাশ না করে এক উদ্যোক্তা বলেন, বন্ধুদের সঙ্গে আলোচনার একপর্যায়ে ধারণাটি তাঁদের মাথায় আসে। আসন্ন প্রেসিডেন্টে নির্বাচনে তাঁরা তাঁদের দেশের কোনো প্রার্থীকেই ভোট না দেওয়ার সিদ্ধান্ত নিয়েছেন। তাঁরা তাঁদের দেশের রাজনীতিবিদদের ওপর বিরক্ত।
উদ্যোক্তা জানেন, তাঁদের চাওয়া বাস্তবসম্মত নয়। কিন্তু তারপরও তাঁরা এ বিষয়ে প্রচার চালিয়ে যাচ্ছেন।
উদ্যোক্তাদের ভাষ্য, বিষয়টি ঠাট্টার। কিন্তু এই ঠাট্টার পেছনে গুরুগম্ভীর উদ্দেশ্য আছে। জনগণ যে বর্তমান রাজনীতিবিদদের ওপর ত্যক্ত-বিরক্ত, এই উদ্যোগ তার জানান দেবে। রাজনীতিতে পরিবর্তনের বিষয়ে মানুষকে চিন্তাশীল করবে। জাগ্রত করবে।
ফ্রান্সে আগামী ২৩ এপ্রিল প্রেসিডেন্ট নির্বাচনের প্রথম দফার ভোট অনুষ্ঠিত হবে। কোনো প্রার্থী ৫০ শতাংশের বেশি ভোট না পেলে আগামী ৭ মে শীর্ষ দুজনের মধ্যে দ্বিতীয় দফার নির্বাচনী লড়াই হবে।
 
