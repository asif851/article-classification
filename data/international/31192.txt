
রবার্ট কেলিকে মনে আছে? গত বছর দক্ষিণ কোরিয়ার পুসান ইউনিভার্সিটির আন্তর্জাতিক সম্পর্ক বিভাগের এই অধ্যাপক যখন তাঁর বাসায় বসে বিবিসিতে দক্ষিণ কোরিয়ার রাজনীতি নিয়ে সরাসরি সাক্ষাৎকার দিচ্ছিলেন, তখন ঘরে ঢুকে পড়ে তাঁর শিশুরা। তাঁর স্ত্রী দ্রুত ছুটে এসে সরিয়ে নেন বাচ্চাদের। তবে ততক্ষণে সরাসরি সম্প্রচারিত হয়ে যায় পুরো ঘটনা। প্রথমে অধ্যাপক কিছুটা অপ্রস্তুত হলেও পরে সামলে নেন। এই ভিডিও সে সময় সামাজিক যোগাযোগমাধ্যমে ঝড় তোলে। লাইকের বন্যা বয়ে যায়।
রবার্ট কেলির মতো দরজা লক না করে একই পরিস্থিতিতে পড়লেন যুক্তরাষ্ট্রের ক্যালিফোর্নিয়ার চলচ্চিত্র বিশ্লেষক ডেনিয়েল স্মিথ রৌসি। বাসায় বসে আল জাজিরা টিভিতে সরাসরি সাক্ষাৎকার দিচ্ছিলেন ডেনিয়েল। ‘বিবিসি ড্যাড মোমেন্টের’ মতো পরিস্থিতিতে পড়লেন তিনি।
এনডিটিভি অনলাইনের খবরে বলা হয়েছে, কর্মক্ষেত্রে যৌন হয়রানি ঠেকাতে ও নারী-পুরুষের বৈষম্য দূর করতে এবারের গোল্ডেন গ্লোব অ্যাওয়ার্ড আসরে সংহতি প্রকাশ করে হলিউড। সে বিষয়ে বক্তব্য দিচ্ছিলেন ডেনিয়েল। এ সময় বাবার পাশে এসে একদম ক্যামেরার সামনে চলে আসে ডেনিয়েলের পাঁচ বছর বয়সী ছেলে।
এ ঘটনায় কিছুটা অপ্রস্তুত হয়ে হেসে উপস্থাপকের সঙ্গে ছেলেকে পরিচয় করিয়ে দেন ডেনিয়েল। বলেন, ‘এটা আমার ছেলে, মাফ করবেন।’
উপস্থাপক সোহাইল রহমান বিষয়টি সহজভাবে নিয়ে বলেন, ‘সে আসতে পারে। এতে কোনো সমস্যা নেই ডেনিয়েল। এমন খুদে অতিথি পেয়ে আমরা খুশি হলাম।’
ছেলেও বেশ গর্বের সঙ্গে পুরো সাক্ষাৎকারে বাবার পাশে বসে থাকে। তার খেলনা মেলে ধরে ক্যামেরার সামনে।
এ ঘটনার পুরো ভিডিও টুইটারে শেয়ার করে আল জাজিরা। সামাজিক যোগাযোগমাধ্যমে ‘বিবিসি ড্যাড’ রবার্ট কেলির মতো ‘আল জাজিরা ড্যাড’ হয়ে গেলেন ডেনিয়েল।
