
ভারতের গুজরাট রাজ্যের ৭৫টি পৌরসভার নির্বাচনে ৪৭টিতেই জিতেছে ক্ষমতাসীন দল ভারতীয় জনতা পার্টি (বিজেপি)। গত শনিবার অনুষ্ঠিত এ নির্বাচনের ফলাফল আজ সোমবার ঘোষণা করা হয়।
এবার প্রধানমন্ত্রী নরেন্দ্র মোদির দল বিজেপি বেশি পৌরসভায় জয় পেলেও ২০১৩ সালের চেয়ে সংখ্যা কমেছে ১২টি। গতবার নির্বাচন হয়েছিল ৭৯টি পৌরসভায়।
আজ প্রকাশিত নির্বাচনের ফলাফলে দেখা যায়, বিজেপির নিকটতম প্রতিদ্বন্দ্বী দল কংগ্রেস ১৬টি পৌরসভায় জয় পেয়েছে। ছয়টি পৌরসভায় কোনো প্রার্থীই সংখ্যাগরিষ্ঠতা অর্জন করতে পারেনি। স্বতন্ত্র প্রার্থীরা জিতেছে ৪টি পৌরসভায়। দুটি পৌরসভায় অন্য দলের প্রার্থীরা জয়লাভ করেছেন।
ভারতীয় সংবাদমাধ্যম এনডিটিভি জানায়, ৭৫টি পৌরসভা ছাড়াও ওই দিন দুটি জেলা পঞ্চায়েত ও ১৭টি তালুকা পঞ্চায়েতে নির্বাচন অনুষ্ঠিত হয়।
এবারের নির্বাচনে ২০১৩ সালের তুলনায় কংগ্রেস পাঁচটি বেশি পৌরসভায় জয় পেয়েছে।
গত ডিসেম্বরে অনুষ্ঠিত গুজরাট বিধানসভা নির্বাচনে কয়েক বছরের মধ্যে হতাশাজনক ফল করে বিজেপি। এ কারণে তারা পৌর নির্বাচনে ভালো ফল করার জন্য বদ্ধপরিকর ছিল। কিন্তু এই নির্বাচনও তাদের হতাশ করেছে। ডিসেম্বরে অনুষ্ঠিত বিধানসভার নির্বাচনে ১৮২ আসনের মধ্যে বিজেপি পেয়েছিল ৯৯ আসন; যা সরকার গঠনের জন্য নির্ধারিত ৯২ আসনের চেয়ে মাত্র ৭টি বেশি। ওই নির্বাচনে কংগ্রেস তুলনামূলক ভালো ফল করে। তাদের আসনসংখ্যা ৭৭। এর আগের নির্বাচনে দলটি পেয়েছিল ৬০টি আসন।
প্রসঙ্গত, গুজরাট বিধানসভা নির্বাচনে বিজেপি টানা পাঁচবারের বিজয়ী দল। তবে দলটি কোনোমতেই নিশ্চিন্ত হতে পারেনি। কারণ সেখানে তাদের সঙ্গে কংগ্রেসের চলছে হাড্ডাহাড্ডি লড়াই। নিকটতম নির্বাচনগুলোর সমীকরণ বলছে, এ লড়াইতে কংগ্রেস তাদের অবস্থান শক্ত করছে। এরপরেও ভারতের রাজনৈতিক অঙ্গনে এখন পর্যন্ত গুজরাট বিজেপির শক্ত ঘাঁটি বলে পরিচিত।
