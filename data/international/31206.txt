
ভারতশাসিত জম্মু ও কাশ্মীরের সাবেক মুখ্যমন্ত্রী এবং সেখানকার রাজনৈতিক দল ন্যাশনাল কনফারেন্সের প্রেসিডেন্ট ফারুক আবদুল্লাহ গতকাল শনিবার বলেছেন, পাকিস্তানশাসিত কাশ্মীর পাকিস্তানেরই। যতই যুদ্ধ হোক না কেন, কাশ্মীর পাকিস্তানেরই থাকবে।
আবদুল্লাহ আরও বলেন, ‘আমি কেবল ভারতের নয়, বিশ্ববাসীকে জানাতে চাই, জম্মু ও কাশ্মীর পাকিস্তানেরই। এর কোনো পরিবর্তন ঘটবে না। কাশ্মীর নিয়ন্ত্রণে নিতে তারা যত যুদ্ধ করতে চায় করুক। লাভ হবে না। কাশ্মীর ইস্যুতে দুই পক্ষেরই আলোচনায় বসা প্রয়োজন, যাতে আমরা শান্তিতে থাকতে পারি।’
এনডিটিভির খবরে জানা যায়, আবদুল্লাহ আরও বলেন, ‘স্বাধীন কাশ্মীর কোনো ভালো ধারণা নয়। কারণ কাশ্মীর উপত্যকা ঘিরে রয়েছে পরমাণু শক্তিধর তিন দেশ—চীন, পাকিস্তান ও ভারত। তিন দেশের কাছেই আণবিক বোমা রয়েছে। আমাদের কাছে আল্লাহর নাম ছাড়া আর কিছুই নেই। যাঁরা কাশ্মীরের আজাদির কথা বলছেন, তাঁরা ভুল করছেন।’
পাকিস্তানের প্রধানমন্ত্রী শহীদ খান আব্বাসি স্বাধীন কাশ্মীরের ধারণা প্রত্যাখ্যান করার পরই আবদুল্লাহ এই বিবৃতি দিলেন।
আবদুল্লাহ আরও বলেন, ‘ভারত আমাদের প্রতি সদয় নয়। ভারত আমাদের সঙ্গে প্রতারণা করেছে। যে ভালোবাসা থেকে আমরা ভারতের সঙ্গে যুক্ত হয়েছিলাম, তারা তার স্বীকৃতি দেয়নি। কাশ্মীরের এখনকার পরিস্থিতির পেছনে এটাই কারণ।’
 
