
বন্ধুর জন্মদিনের পার্টিতে গিয়েছিল ওই কিশোরী। সেখানে তাকে কৌশলে অচেতন করে ধর্ষণ করা হয় বলে অভিযোগ উঠেছে। এ ঘটনায় জড়িত থাকার অভিযোগে কিশোরীর দুই বন্ধুকে গ্রেপ্তার করেছে পুলিশ। অভিযুক্ত দুজনের একজন অপ্রাপ্তবয়স্ক বলে জানা গেছে। ঘটনাটি ঘটেছে ভারতের দিল্লিতে।
আজ শুক্রবার এনডিটিভি অনলাইনের প্রতিবেদনে বলা হয়, ওই কিশোরী পুলিশকে জানিয়েছে, গত মঙ্গলবার তার এক বন্ধুর জন্মদিনের পার্টিতে তাকে দাওয়াত করা হয়েছিল। সেখানে যাওয়ার পর তাকে কোমল পানীয় খেতে দেওয়া হয়। ওই পানীয়র সঙ্গে চেতনানাশক মেশানো ছিল। তা খাওয়ার পরই সে অচেতন হয়ে পড়লে তাকে ধর্ষণ করা হয়।
পুলিশ জানায়, চেতনানাশক মেশানো কোমল পানীয় খাওয়ার পর ওই কিশোরী অচেতন হয়ে পড়ে। এ সময় তাকে দুই বন্ধু ধর্ষণ করে। পরে অভিযুক্ত দুজন ওই কিশোরীকে একটি হাসপাতালের পাশে ফেলে রেখে পালিয়ে যায়।
নাম প্রকাশ না করার শর্তে একজন জ্যেষ্ঠ পুলিশ কর্মকর্তা বলেন, চেতনা ফিরলে ওই কিশোরী পথচারীদের সহায়তায় বাড়ি পৌঁছায়। পরে সে ঘটনাটি মা-বাবাকে জানালে, তাঁরা পুলিশে খবর দেন। এ ঘটনায় ওই দুজনের বিরুদ্ধে ধর্ষণের মামলা হয়েছে। এ ঘটনায় ওই দিন সন্ধ্যায় ১৭ বছর বয়সী একজনসহ দুজনকে গ্রেপ্তার করা হয়েছে।
