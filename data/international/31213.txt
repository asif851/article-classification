
ভারতের মুম্বাইয়ে তাবরিজ মেহাবুব নাগরালি (২৬) নামের এক সফটওয়্যার প্রকৌশলী অনলাইনে আইফোন-৮ এর অর্ডার করেছিলেন। এ জন্য তিনি ৫৫ হাজার রুপি পরিশোধও করেছিলেন। কিন্তু তাঁর কাছে পাঠানো হয়েছে আইফোনের প্যাকেটে আস্ত একটি সাবান। খবর এনডিটিভির।
গত ২২ জানুয়ারি ঘটনাটি ঘটেছে মুম্বাইর বাইকুল্লা এলাকায়। প্রতারণার শিকার ওই ব্যক্তি মুম্বাই পুলিশের দ্বারস্থ হয়ে সংশ্লিষ্ট প্রতিষ্ঠানের বিরুদ্ধে করেছেন প্রতারণার মামলা। আর যে অনলাইন শপিং পোর্টালটি এ গন্ডগোল পাকিয়েছে, তা কিন্তু কোনো আনাড়ি প্রতিষ্ঠান নয়। নামকরা অনলাইন বিক্রয় প্রতিষ্ঠান ফ্লিপকার্ট। নাগরালির ওই অভিযোগ পাওয়ার সত্যতাও নিশ্চিত করেছেন বাইকুল্লা পুলিশ স্টেশনের সিনিয়র ইন্সপেক্টর অভিনাস সিংয়েট। ফ্লিপকার্টের একজন মুখপাত্র জানিয়েছেন, তারা এ ঘটনার তদন্ত করছে।
