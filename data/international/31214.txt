
‘বাহুবলী ২’ সিনেমার উন্মাদনার ঝাপটা বাংলাদেশেও লেগেছে।
দক্ষিণ ভারতের পরিচালক এস এস রাজমৌলির বহুল আলোচিত এই সিনেমা দেখতে ৪০ জনের বেশি বাংলাদেশি ভারতে পাড়ি জমিয়েছেন। গতকাল মঙ্গলবার ইন্ডিয়া টুডের এক প্রতিবেদনে এই তথ্য জানানো হয়।
প্রতিবেদনে জানানো হয়, গত সোমবার ৪০ জনের বেশি বাংলাদেশি একটি ফ্লাইটে ঢাকা থেকে কলকাতায় আসেন। দক্ষিণ কলকাতার একটি হলে ‘বাহুবলী: দ্য কনক্লুশন’ বা ‘বাহুবলী ২’ সিনেমার সন্ধ্যার শো দেখতে ওই বাংলাদেশিরা কলকাতায় আসেন।
ইন্ডিয়া টুডে জানায়, কাটাপ্পা কেন বাহুবলীকে মেরেছে—এর উত্তর জানতে সিনেমাপ্রেমী ওই বাংলাদেশিরা ঢাকা থেকে কলকাতায় উড়ে আসেন।
‘বাহুবলী ২’ দেখতে ঢাকা থেকে কলকাতায় যাওয়া কয়েকজন বাংলাদেশির বক্তব্য আছে ইন্ডিয়া টুডের প্রতিবেদনে। তাঁদের মধ্যে তাসলিন নামের এক বাংলাদেশি বলেন, ‘কাটাপ্পা কেন বাহুবলীকে মেরেছে, তা জানতে আমরা দুই বছর ধরে অপেক্ষা করছি।...কলকাতায় নেমে সিনেমার সান্ধ্য শো দেখতে আমরা সকালের ফ্লাইট ধরেছি।’
ফারজানা নামের এক বাংলাদেশি বলেন, বাহুবলীকে কেন মারা হয়েছে, তার উত্তর জানতে তাঁরা বেশ কৌতূহলী ছিলেন।
প্রতিবেদনে অনুযায়ী, ইবনে হাসান খান নামের ঢাকার এক ব্যবসায়ী তাঁর দুই ছেলেমেয়েকে নিয়ে ‘বাহুবলী ২’ দেখতে কলকাতায় এসেছেন। তিনি বলেন, দক্ষিণের সিনেমা সম্পর্কে তাঁদের যথেষ্ট ধারণা ছিল না। কিন্তু ‘বাহুবলী ১’ সিনেমার হিন্দি সংস্করণ দেখে তাঁরা মুগ্ধ হন।
গত শুক্রবার ভারতসহ বিশ্বের বেশ কয়েকটি দেশে ‘বাহুবলী ২’ মুক্তি পায়।
প্রথম দিনই ১২১ কোটি টাকার ব্যবসা করেছে ছবিটি।
আর মুক্তির প্রথম চার দিনে এই সিনেমার আয় ৬৫০ কোটি রুপি ছাড়িয়ে গেছে।
ছবিটি বলিউডের সব রেকর্ড ভেঙে ইতিহাসের পথে হাঁটছে বলে ভারতীয় গণমাধ্যমে বলা হচ্ছে।
দক্ষিণী সিনেমার মহাতারকা রজনীকান্ত ‘বাহুবলী ২’ সিনেমাকে ‘ভারতীয় ছবির গর্ব’ বলে মন্তব্য করেছেন।
 
