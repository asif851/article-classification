
ভারতের পররাষ্ট্রমন্ত্রী সুষমা স্বরাজ আগামী সপ্তাহে পাকিস্তান সফরে যাচ্ছেন। ভারত সরকারের শীর্ষ পর্যায়ের বিভিন্ন সূত্রের বরাত দিয়ে এনডিটিিভ অনলাইনের প্রতিবেদনে এ কথা জানানো হয়েছে।ফ্রান্সের রাজধানী প্যারিসে চলমান জলবায়ু সম্মেলনের উদ্বোধনী অনুষ্ঠানে গত সোমবার ভারতের প্রধানমন্ত্রী নরেন্দ্র মোদির সঙ্গে পাকিস্তানের প্রধানমন্ত্রী নওয়াজ শরিফের মধ্যে কুশল বিনিময় হয়। পাশাপাশি সোফায় বসে কয়েক মিনিট কথাও বলেন তাঁরা। এর একদিন পরেই ভারতের পররাষ্ট্রমন্ত্রী সুষমার পাকিস্তানের সফরে যাওয়ার খবর প্রকাশ হলো।এনডিটিভি অনলাইনের খবরে বলা হয়, আফগানিস্তান পরিস্থিতি নিয়ে ৭ ও ৮ ডিসেম্বর পাকিস্তানের রাজধানী ইসলামাবাদে ২৭ দেশের প্রতিনিধিরা বৈঠকে বসছেন। ওই বৈঠকে ভারতও যোগ দেওয়ার কথা রয়েছে। সরকারি সূত্রগুলো বলছে, ভারত থেকে কে ওই বৈঠকে যোগ দেবেন, তা গত সোমবার চূড়ান্ত ছিলা না। তবে প্যারিসে মোদি-নওয়াজ বৈঠকের পর পররাষ্ট্রমন্ত্রী সুষমা স্বরাজকে পাকিস্তানে পাঠানোর পরিকল্পনা নেওয়া হয়।দক্ষিণ এশিয়ার চীর প্রতিদ্বন্দ্বী দুই দেশ ভারত ও পাকিস্তানের এই নেতারা সর্বশেষ গত জুলাইয়ে রাশিয়ায় বৈঠক করেন। তখন দুই দেশের মধ্যে শান্তি আলোচনা শুরুর একটা পরিবেশ সৃষ্টি হচ্ছে বলে আশাবাদী হয়ে উঠেছিলেন অনেকে। এরপর দুই দেশের জাতীয় নিরাপত্তা উপদেষ্টা পর্যায়ের বৈঠক হওয়ার কথা থাকলেও শেষ মুহূর্তে তা বাতিল হয়ে যায়। ভারতে নিযুক্ত পাকিস্তানের হাইকমিশনার কাশ্মীরের নেতাদের সঙ্গে বৈঠক করায় নয়াদিল্লির পক্ষ থেকে উপদেষ্টা পর্যায়ের বৈঠক বাতিল করা হয়।সম্প্রতি দুই দেশের সীমান্তে পাল্টাপাল্টি হামলার ঘটনাও ঘটছে। এসব হামলার জন্য পরস্পরকে দায়ী করছে নয়াদিল্লি ও ইসলামাবাদ। ভারতের অভ্যন্তরে সন্ত্রাসবাদী হামলায় পাকিস্তান সরকার সন্ত্রাসীদের মদদ দেয় বলে অভিযোগ নয়াদিল্লির। তবে সে অভিযোগ বারবার অস্বীকার করে আসছে ইসলামাবাদ।
