
আক্ষরিক অর্থেই এখন জ্বলছে যুক্তরাষ্ট্রের ক্যালিফোর্নিয়া অঙ্গরাজ্য। শুকনো মৌসুমের দাবানল নিয়ন্ত্রণে এখন প্রায় সাড়ে সাত হাজার দমকল কর্মী লড়ছেন। আজ শুক্রবার এএফপির খবরে জানানো হয়, স্যাক্রামেন্টো শহরের পূর্বে ছড়িয়ে পড়া তথাকথিত ‘ফায়ার কিং’ নামের এই দাবানল প্রায় তিন হাজার মানুষকে নিরাপদ আশ্রয়ে পালিয়ে যেতে বাধ্য করেছে। এখন এই আগুন যে বিশাল জায়গাজুড়ে জ্বলছে, আয়তনে তা লাসভেগাস নগরের চেয়েও বড়। ক্যালিফোর্নিয়ায় তীব্র খরার কারণে দাবানলের ঘটনা নতুন নয়। কিন্তু পর পর তিন বছরের ঐতিহাসিক এ খরার মধ্যে এবার সবচেয়ে দুরবস্থা দেখা যাচ্ছে। এ বছর শুকনো মৌসুম শুরু হতে না হতেই গাছপালায় ভরা বনাঞ্চলে দাবানল দেখা দিয়েছে। এর মধ্যে বিভিন্ন স্থানে আগুন লাগার ঘটনা ঘটেছে। ক্যালিফোর্নিয়ার বন ও অগ্নি প্রতিরোধ বিভাগের কর্মকর্তা ড্যানিয়েল বারল্যান্ট বলেন, এ বছর ক্যালিফোর্নিয়ায় আগুন লাগার ঘটনা এর মধ্যে গড় হিসাব ছাড়িয়ে গেছে। তিনি জানান, খরার কারণে শুষ্কতা বেড়ে যাওয়ায় ঘন ঘন আগুন লাগার ঘটনা ঘটছে।
