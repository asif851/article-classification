
দুই দিনের এশিয়া-ইউরোপ মিটিং বা আসেম শীর্ষ সম্মেলন গতকাল বৃহস্পতিবার শুরু হয়েছে ইতালির মিলান নগরে। ইউক্রেনকে কেন্দ্র করে ইউরোপ ও যুক্তরাষ্ট্রের সঙ্গে রাশিয়ার টানাপোড়েনের মধ্যে শুরু হওয়া এ সম্মেলনে আলোচনার কেন্দ্রে থাকছেন রুশ প্রেসিডেন্ট ভ্লাদিমির পুতিন। খবর এএফপির।বিশ্বের ৫০টির বেশি দেশের মধ্যে অর্থনৈতিক সহযোগিতার সম্পর্ক জোরদার করা আসেম সম্মেলনের মূল লক্ষ্য। সম্মেলনের দ্বিতীয় দিন আজ শুক্রবার রাশিয়ার প্রেসিডেন্ট ভ্লাদিমির পুতিন ও ইউক্রেনের প্রেসিডেন্ট পেত্রো পোরোশেঙ্কোর বৈঠক হওয়ার কথা রয়েছে।আসেমের এবারের সম্মেলনের আলোচ্যসূচির সামনে চলে আসছে ইউক্রেন সংকটসহ বড় ধরনের কিছু সমস্যা। ইউরোপের অর্থনৈতিক সংকট এর একটি। কেননা, সাম্প্রতিক সময়ে ইউরোপ তার অর্থনৈতিক মন্দা যেভাবে কাটিয়ে উঠতে শুরু করেছিল, তা আবারও থমকে গেছে। আরেকটি সমস্যা চীনকে নিয়ে। বৈশ্বিক প্রবৃদ্ধির শীর্ষ চালিকাশক্তি হয়ে ওঠা দেশটির অর্থনীতিও যেন তার গতি হারাচ্ছে।এসব সমস্যার মধ্যে সম্মেলনে অনেকটাই মনোযোগ পাবে পুতিন-পোরোশেঙ্কোর আজ সকালে অনুষ্ঠেয় বৈঠকের সাফল্য-ব্যর্থতার দিকটি। গত সেপ্টেম্বরের শুরুতে রুশপন্থী ইউক্রেনীয় বিদ্রোহীদের সঙ্গে কিয়েভের সম্পাদিত ভঙ্গুর যুদ্ধবিরতি চুক্তিটি পর্যালোচনা করতে পারেন দুই নেতা। এ বৈঠকের পরিবেশ আন্তরিক রাখার চেষ্টাতেই এ সপ্তাহের শুরুতে পুতিন রাশিয়া-ইউক্রেন সীমান্ত থেকে সেনা প্রত্যাহারের ঘোষণা দেন। ইউরোপীয় ইউনিয়ন ও যুক্তরাষ্ট্র ওই ঘোষণাকে ইতিবাচক হিসেবে দেখলেও পুতিনকে স্মরণ করিয়ে তারা বলেছে, ইউক্রেনে ‘হস্তক্ষেপ’ পুরোপুরি বন্ধ না করা পর্যন্ত মস্কোর ওপর থেকে আরোপিত নিষেধাজ্ঞা উঠবে না।সম্মেলনের আন্তরিকতার সুরে গত বুধবারই এক দফা ভাটা পড়ে। সেদিন রুশ প্রেসিডেন্ট পুতিন মার্কিন প্রেসিডেন্ট বারাক ওবামাকে তীর্যক ভাষায় আক্রমণ করেন। রাশিয়ার প্রতি ওবামা বৈরী মনোভাব পোষণ করেন—এ অভিযোগ তুলে পুতিন ওই দিন মস্কোকে ‘ব্ল্যাকমেলের চেষ্টার’ বিষয়ে হুঁশিয়ার করে দেন যুক্তরাষ্ট্রকে।যুক্তরাষ্ট্রের বিরুদ্ধে পুতিন তাঁর দেশের অভ্যন্তরীণ বিষয়ে নাক গলানোর অভিযোগও করেছেন। তিনি বলেন, যুক্তরাষ্ট্র ইউক্রেনে সংকট উসকে দিয়ে দায় রাশিয়ার ওপর চাপিয়েছে। তিনি আরও বলেন, যদি ওয়াশিংটন মস্কোর স্বার্থকে প্রকৃতই বিবেচনা করে তাহলে মস্কো ওয়াশিংটনের সঙ্গে সম্পর্ক মেরামতে প্রস্তুত।এদিকে অস্ট্রেলিয়ার প্রধানমন্ত্রী টনি অ্যাবট আসছে জি-২০ সম্মেলনে পুতিনের সঙ্গে ‘বোঝাপড়ার’ হুমকি দিচ্ছেন। যদিও রুশ প্রধানমন্ত্রী দিমিত্রি মেদভেদেভ গত বুধবার এ রকম হুমকিকে সহাস্যে উড়িয়ে দিয়ে বলেন, ‘জুডো ব্ল্যাক বেল্ট’ পুতিন সম্ভবত প্রধানমন্ত্রী অ্যাবটকে ভয় পেতে যাচ্ছেন না।ইউক্রেন সংকটকে ঘিরে রাশিয়ার বিরুদ্ধে অবরোধ আরোপ করা নিয়ে মস্কোর ওপর একহাত নিয়েছে জাপানও। তবে আসেমভুক্ত এশিয়ার অধিকাংশ দেশই ওই সংকটের একটা শান্তিপূর্ণ সমাধানের প্রয়োজনীয়তার ওপর গুরুত্বারোপ করছে।বিশ্লেষকেরা বলেছেন, ইউক্রেন সংকট যদি আসেম শীর্ষ সম্মেলনের মূল সুতার কাজ করে, তবে এশিয়ার ভূখণ্ডগত বিরোধের আরও কিছু সমস্যাও এ সম্মেলনের আলোচনার তালিকায় থাকবে।
