
জাপানের দক্ষিণাঞ্চলে গতকাল বৃহস্পতিবার আঘাত হানা ভূমিকম্পে নিহতের সংখ্যা বেড়ে নয়জন হয়েছে। আহত হয়েছে ২৫০ জনের বেশি মানুষ। আজ শুক্রবার বিবিসি অনলাইনের প্রতিবেদনে এই তথ্য জানানো হয়।
শক্তিশালী ওই ভূমিকম্পে বেশ কিছু ভবন বিধ্বস্ত হয়েছে। বিধ্বস্ত ভবনের নিচে কিছু লোকজন আটকা পড়ে থাকতে পারেন বলে আশঙ্কা দেশটির কর্মকর্তাদের।
ভূমিকম্পের পর সংশ্লিষ্ট এলাকায় বিদ্যুৎ ও গ্যাসের সরবরাহ বন্ধ হয়ে যায়। তবে দেশটির কিয়ুসু দ্বীপে অবস্থিত পারমাণবিক চুল্লির কোনো ক্ষতি হয়নি বলে জানা গেছে।
ভূমিকম্প আঘাত হানলে মাশিকি শহরের হাজারো মানুষ ঘরবাড়ি ছাড়েন। অনেকে খোলা আকাশের নিচে রাত কাটিয়েছে।
ঘটনাস্থলে সেনা পাঠানো হয়েছে। তবে ভূমিকম্প-পরবর্তী প্রভাবের কারণে উদ্ধার তৎপরতা ব্যাহত হচ্ছে।
গতকালের ভূমিকম্পের পরিপ্রেক্ষিতে কোনো সুনামি সতর্কতা জারি করা হয়নি।
আরও পড়ুন:জাপানে ভূমিকম্পে দুজন নিহত
