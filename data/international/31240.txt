
ভারতের মহারাষ্ট্রে ব্যক্তিগত নিরাপত্তার জন্য পুলিশের সহায়তা নিতে হলে প্রতি মাসে গুনতে হবে প্রায় এক লাখ রুপি। ভারতের মহারাষ্ট্রের রাজ্য সরকার এই নতুন নীতিমালা করেছে। মুম্বাই হাইকোর্ট গতকাল বৃহস্পতিবার এটি অনুমোদন করেছে।
টিএনএনের খবরে জানানো হয়, রাজ্য সরকার এমনিতেই সব মানুষকে নিরাপত্তা দেবে। তবে যদি কেউ নিরাপত্তা নিয়ে হুমকির মধ্যে থাকে তাহলে তাঁকে এই অর্থব্যয় করতে হবে।
প্রধান বিচারপতি মঞ্জুলা চেল্লুর ও বিচারপতি মহেশ সোনাকের আদালত এর অনুমোদন দেয়।
পুলিশ কমিশনার কুম্বাখানি বলছেন, জনগণকে নিরাপত্তা দিতে বাধ্য থাকে রাজ্য সরকার। তবে আলাদাভাবে ব্যক্তিগত নিরাপত্তা নিতে চাইলে এই অর্থব্যয় করতে হবে।
নিরাপত্তার জন্য কনস্টেবল নিতে চাইলে ৯৫ হাজার ৪১৮ রুপি ও পুলিশের নায়েকের জন্য এক লাখ রুপি দিতে হবে। যদি পুলিশের গাড়ি নিতে হয় তাহলে অতিরিক্ত অর্থ দিতে হবে।

