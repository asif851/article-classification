
মার্কিন প্রেসিডেন্ট বারাক ওবামার সিরিয়া আক্রমণের পরিকল্পনার প্রতি সমর্থন জানিয়েছে যুক্তরাষ্ট্রের বিরোধী দল রিপাবলিকান পার্টির দুজন কংগ্রেস সদস্য। রয়টার্স বলছে, সিরিয়ার প্রেসিডেন্ট বাশার আল-আসাদকে শায়েস্তা করতে দেশটির ওপর সীমিত আক্রমণ বা ভিন্ন কোনো শাস্তিমূলক ব্যবস্থা চাপিয়ে দিতে ওবামা যে প্রস্তাব দিয়েছিলেন, সেটির প্রতি রিপাবলিকান পার্টির নেতারা আজ মঙ্গলবার সমর্থন জানান।ওবামা আজ বলেছেন, আসাদের বিরুদ্ধে যুদ্ধরত সংগঠনগুলোকে সরাসরি সাহায্য দেওয়ার পরিকল্পনাও করছে মার্কিন সরকার। তিনি আজ হোয়াইট হাউসে কংগ্রেসের সদস্যদের সঙ্গে বৈঠক করেন। তিনি উপস্থিত নেতাদের দ্রুত সিদ্ধান্ত নেওয়ার আহ্বান জানান এবং নেতাদের এ বলে আশ্বস্ত করেন, সিরিয়ার যুদ্ধটি ইরাক বা আফগানিস্তানের মতো দীর্ঘ হবে না।বৈঠকের পর যুক্তরাষ্ট্রের পার্লামেন্টের নিম্নকক্ষ হাউজ অব রিপ্রেজেনটেটিভসের স্পিকার জন বোনার ও হাউসের সংখ্যাগরিষ্ঠ দলের প্রধান এরিক ক্যান্টর সিরিয়া আক্রমণ ইস্যুতে ওবামাকে সমর্থনের কথা ঘোষণা করেন। এ দুই নেতাই রিপাবলিকান দলের।আসছে সপ্তাহে সিরিয়া ইস্যুতে হাউসে ভোটাভুটি হওয়ার কথা রয়েছে। পার্লামেন্টের এই নিম্নকক্ষে রিপাবলিকান পার্টিই সংখ্যাগরিষ্ঠ।বৈঠক শেষে ওবামা বলেন, রাসায়নিক অস্ত্র ব্যবহার অপরাধ হিসেবে আসাদের বাহিনীর ওপর হামলা চালিয়ে সেটিকে দুর্বল করে দেওয়া হবে। অপরদিকে আসাদবিরোধীদের সহায়তা করে তাদের শক্তিশালী করা হবে। তবে আসাদ সরকারকে উত্খাত করা এ যুদ্ধের লক্ষ্য হবে কি না, তা এখনো নিশ্চিত নয়। বিশ্লেষকেরা বলছেন, আসাদকে হটানো না গেলে সিরিয়ার গৃহযুদ্ধ শেষ করা সম্ভব নয়।ওবামা বলেন, ‘আমরা সীমিত কিছু করার কথা ভাবছি। অবস্থা বুঝে ব্যবস্থা নেওয়া হবে। এর (হামলার) লক্ষ্য হবে আসাদের সামর্থ্য কমিয়ে দেওয়া।’সিরিয়ার সরকারবিরোধী পক্ষ ও যুক্তরাষ্ট্র দাবি করছে, ২১ আগস্ট আসাদের অনুগত সেনারা সাধারণ জনগণের ওপরে স্নায়ুনাশী সারিন গ্যাস ছড়িয়ে কমপক্ষে এক হাজার ৪০০ মানুষকে হত্যা করেছে। তবে সিরিয়া তা বরাবরই অস্বীকার করে এসেছে।আজ আসাদ বলেছেন, তাঁর লোকেরা যে রাসায়নিক হামলা চালিয়েছে এমন কোনো প্রমাণ যুক্তরাষ্ট্র ও তার মিত্ররা হাজির করতে পারবে না। তিনি আরও বলেন, যদি যুক্তরাষ্ট্র সত্যিই সিরিয়া আক্রমণ করে, তবে তা আঞ্চলিক যুদ্ধে পরিণত হবে।
