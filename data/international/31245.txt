
অপরাধী হাতেনাতে ধরা পড়েছে। নৃশংস অপরাধের দৃশ্য ভিডিওচিত্রে ধারণ করা আছে। কাজেই দেরি না করে খাদিজা বেগমের ওপর হামলাকারী ছাত্রলীগের নেতা বদরুলের দৃষ্টান্তমূলক শাস্তি নিশ্চিত করা হোক।সিলেটে কলেজছাত্রী খাদিজা বেগমের ওপর বর্বর চাপাতি হামলার নিন্দা ও প্রতিবাদ জানিয়ে গতকাল শনিবার লন্ডনে এক মানববন্ধন থেকে এমন দাবি জানানো হয়েছে। ‘আমরা সিলেটবাসী’ নামের একটি সংগঠনের ডাকে গতকাল বিকেলে পূর্ব লন্ডনের আলতাব আলী পার্কের শহীদ মিনার চত্বরে ওই প্রতিবাদী মানববন্ধন করা হয়।মানববন্ধনে বিভিন্ন সামাজিক-সাংস্কৃতিক সংগঠনের নেতাদের পাশাপাশি যুক্তরাজ্য আওয়ামী লীগ ও এর অঙ্গসংগঠনের নেতা-কর্মীরাও অংশ নেন। ছাত্রলীগের নেতা বদরুলের বর্বরোচিত হামলার নিন্দা জানাতে স্থানীয় টাওয়ার হ্যামলেটস কাউন্সিলের স্পিকার খালিদ উদ্দিন আহমদ, ডেপুটি স্পিকার সাবিনা আক্তার, সাবেক স্পিকার আবদুল মুকিত চুন্নু, কাউন্সিলর জশোয়া পেক ও টাওয়ার হ্যামলেটস লেবার পার্টির চেয়ারম্যান ক্রিস উইভার্স মানববন্ধনে শামিল হন।
বক্তারা বলেন, ভিডিওচিত্রে দেখা হামলার নৃশংসতায় তাঁরা হতবাক। এ ঘটনা বাংলাদেশে সামাজিক ও মানবিক মূল্যবোধের অবক্ষয়কে তুলে ধরে বলে মন্তব্য করেন কয়েকজন বক্তা। এ ধরনের হামলার পুনরাবৃত্তি ঠেকাতে বদরুলের দ্রুত বিচার ও দৃষ্টান্তমূলক শাস্তি দিতে হবে বলে মনে করেন তাঁরা।
গত সোমবার খাদিজা বেগমকে কুপিয়ে মারাত্মক আহত করেন শাহজালাল বিজ্ঞান ও প্রযুক্তি বিশ্ববিদ্যালয়ের ছাত্র ও ছাত্রলীগের নেতা বদরুল আলম। ঘটনাস্থল থেকে অচেতন অবস্থায় খাদিজাকে প্রথমে সিলেট ওসমানী মেডিকেল কলেজ হাসপাতাল ও পরে স্কয়ার হাসপাতালে নেওয়া হয়। চিকিৎসকেরা জানিয়েছেন, তিনি এখনো ভেন্টিলেশনে আছেন। মস্তিষ্কে চাপ কমানোর জন্য তাঁকে ভেন্টিলেশনে রাখা হয়েছে।
