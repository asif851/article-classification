
লিবিয়ায় সক্রিয় জঙ্গিগোষ্ঠী ইসলামিক স্টেটের (আইএস) প্রধানকে লক্ষ্য করে বিমান হামলা চালিয়েছে যুক্তরাষ্ট্র। এতে ওই জঙ্গি নেতা নিহত হয়েছে বলে ধারণা পেন্টাগনের।আজ রোববার বিবিসি অনলাইনের প্রতিবেদনে জানানো হয়, গত শুক্রবার ওই হামলা চালানো হয়। লক্ষ্যস্থল ছিল দেশটির দারনায় দালান-কোঠা পরিবেষ্টিত একটি এলাকা।মার্কিন প্রতিরক্ষা দপ্তর পেন্টাগনের ভাষ্য, হামলার লক্ষ্য ছিলেন ইরাকি নাগরিক আবু নাবিল। দীর্ঘ দিন ধরে আল-কায়েদার সঙ্গে জড়িত। উইসাম নাজাম আব্দ জায়েদ আল-জুবায়েদি নামেও পরিচিত তিনি।পেন্টাগনের মুখপাত্র পিটার কুক বলেছেন, চলতি বছরের ফেব্রুয়ারিতে প্রকাশিত এক ভিডিও অনুযায়ী নাবিল সম্ভবত লিবিয়ায় আইএসের মুখপাত্রের দায়িত্ব পালন করছিলেন।ওই ভিডিওতে মিসরীয় খ্রিষ্টান সম্প্রদায়ের সদস্যদের হত্যার দৃশ্য প্রচার করেছিল লিবিয়ার আইএস।
মার্কিন কর্মকর্তাদের বরাত দিয়ে বিভিন্ন সংবাদ সংস্থা বলছে, বিমান হামলায় নাবিল নিহত হওয়ার ব্যাপারে যুক্তরাষ্ট্র নিশ্চিত।
পেন্টাগন বলছে, নাবিলের ওপর হামলা এটাই প্রমাণ করে যে, আইএসের নেতারা যেখানেই থাকুক না কেন, সেখানে হামলা চালাতে সক্ষম যুক্তরাষ্ট্র। একই সঙ্গে নাবিলের মৃত্যু লিবিয়ায় আইএসের লক্ষ্য ও কার্যক্রমকে ব্যাহত করবে।
মার্কিন কর্মকর্তাদের ভাষ্য, ফ্রান্সের রাজধানী প্যারিসে গত শুক্রবার রাতে সন্ত্রাসী হামলার আগেই লিবিয়ায় আইএসের অবস্থান লক্ষ্য করে অভিযান চালানোর বিষয়টি অনুমোদন করা হয়।
গত বছর লিবিয়ায় দেরনার দখল নেয় আইএস। তবে চলতি বছরের জুলাইয়ে শহরের অধিকাংশ স্থান থেকে আইএসকে বিতাড়িত করেন স্থানীয় ইসলামপন্থীরা।
