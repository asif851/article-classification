
জার্মানির দক্ষিণাঞ্চলে আন্সবাহ শহরের কাছে একটি বারে বোমা বিস্ফোরণে হামলাকারী সিরীয় শরণার্থী নিহত হয়েছে বলে সরকারি কর্তৃপক্ষ জানিয়েছে। আহত হয়েছে বেশ কয়েকজন।
স্থানীয় সময় গতকাল রোববার রাত ১০টার দিকে এ ঘটনা ঘটে। হামলার ঘটনাস্থলের কাছেই পপ সংগীতের উৎসব চলছিল। সেখানে দুই হাজারের বেশি মানুষ জড়ো হয়েছিল।
এএফপির খবরে জানানো হয়, আঞ্চলিক স্বরাষ্ট্রমন্ত্রী জোয়াখিম হারম্যান বলেন, ২৭ বছরের ওই শরণার্থীর আশ্রয়ের আবেদন এক বছর আগে প্রত্যাখ্যান করা হয়। বিস্ফোরণের পরেই পপ সংগীতের কনসার্ট থেকে সবাইকে সরিয়ে নেওয়া হয়। সম্ভবত ওই কনসার্টকে লক্ষ্য করেই হামলা চালানো হয়।
পুলিশ হামলাস্থলের চারপাশ অবরুদ্ধ করে দিয়েছে। বোমা বিশেষজ্ঞরা বিস্ফোরণের কারণ অনুসন্ধান করছে। আহত ব্যক্তিদের মধ্যে তিনজনের অবস্থা গুরুতর বলে পুলিশ জানিয়েছে।
আঞ্চলিক স্বরাষ্ট্র মন্ত্রণালয়ের মুখপাত্র মাইকেল সিফনার বলেন, বিস্ফোরণের কারণ জানতে তদন্ত চলছে।
গত এক সপ্তাহের মধ্যে জার্মানির বেভারিয়া রাজ্যে এ নিয়ে তৃতীয়বারের মতো হামলার ঘটনা ঘটল। মিউনিখে গুলিতে নয়জন নিহত হয়। এর আগে ট্রেনে কুঠার নিয়ে হামলায় বেশ কয়েকজন আহত হয়। পরে পুলিশের গুলিতে হামলাকারী নিহত হয়।  ইউরোপে সম্প্রতি বেশ কয়েকটি হামলার দায় স্বীকার করেছে জঙ্গি দল আইএস। ব্রাসেলস ও ফ্রান্সের নিস শহরে হামলার দায় স্বীকার করেছে তারা।
