
ভারতে আসা বিদেশি নারী পর্যটকদের স্কার্ট পরে না ঘুরতে পরামর্শমূলক নির্দেশনা জারি করেছেন দেশটির কেন্দ্রীয় পর্যটন ও সংস্কৃতিমন্ত্রী মহেশ শর্মা। শুধু তা-ই নয়, ওই পর্যটকদের একা একা রাতে ছোট শহরে ঘোরাফেরা না করারও পরামর্শ দিয়েছেন তিনি।
গতকাল রোববার আগ্রায় এক সংবাদ সম্মেলনে মন্ত্রী মহেশ শর্মা এই পরামর্শমূলক নির্দেশনার কথা জানান। তাঁর এই বক্তব্যের পর সামাজিক যোগাযোগের ওয়েবসাইটগুলোতে সমালোচনার মুখে পড়েছেন মন্ত্রী।
আজ সোমবার হিন্দুস্তান টাইমসের এক প্রতিবেদনে বলা হয়েছে, ভারতে আসা বিদেশি নারী পর্যটকেরা ছোট শহরে ভ্রমণ করতে গেলে তাঁরা যেন স্কার্ট বা ওই জাতীয় পোশাক না পরেন। রাতে একা একা ওই এলাকায় ঘোরাফেরাও যেন না করেন। এ ছাড়া বিদেশি নারী পর্যটকদের আরও কিছু বিধিনিষেধের একটি তালিকাও দিয়েছেন তিনি।
বিধিনিষেধের ব্যাপারে মন্ত্রী বলেন, যখন কোনো বিদেশি পর্যটক ভারতের বিমানবন্দরে নামবেন, তখন তাঁদের হাতে ‘কী করবেন আর কী করবেন না’-সংবলিত একটি তালিকা দেওয়া হবে। ওই তালিকায় ছোট ছোট নির্দেশনা রয়েছে। সেখানে বলা হয়েছে, আপনারা কোনো ছোট জায়গায় রাতে একা একা ঘুরবেন না, এমনকি স্কার্টও পরবেন না। তাঁরা যে গাড়িতে করে ভ্রমণ করবেন, সেই গাড়ির নম্বর প্লেটের ছবি তুলে অবশ্যই তা কোনো পরিচিতজনের কাছে পাঠাতে হবে। যাতে ওই গাড়ি-সংক্রান্ত তথ্য পাওয়া যায়। নিরাপত্তার খাতিরেই তা করতে হবে।
