
কাতারের আমির শেখ হামাদ বিন খলিফা আল-থানি তাঁর ছেলে যুবরাজ শেখ তামিম বিন হামাদ আল-থানির কাছে দেশটির ক্ষমতা হস্তান্তর করতে যাচ্ছেন বলে জানা গেছে। আজ সোমবার এ উপলক্ষে আমির শেখ হামাদ দেশটির ঊর্ধ্বতন কর্মকর্তা ও কূটনীতিকদের নিয়ে রাজপরিবারের সঙ্গে আলোচনায় বসবেন।টাইমস অব ইন্ডিয়া অনলাইনের এক খবরে জানানো হয়, আরব বিশ্বের তেলসমৃদ্ধ দেশটির নিয়ন্ত্রণ ছেলের হাতে তুলে দেওয়ার এই সিদ্ধান্তে কাতারের ঊর্ধ্বতন কর্মকর্তা ও কূটনীতিকেরা সম্মতি জানিয়েছেন।৬১ বছর বয়সী আমির শেখ হামাদ বিন খলিফা আল-থানি ১৯৯৫ সালে দেশটির ক্ষমতা গ্রহণ করেন। এর আগে তাঁর বাবা ক্ষমতায় ছিলেন। কাতারকে বিশ্বে একটি শক্তিশালী অবস্থানে নিয়ে যেতে শেখ হামাদের ভূমিকা অপরিসীম।
দেশটির নতুন আমির হতে যাওয়া শেখ তামিমের জন্ম ১৯৮০ সালে। তিনি আমির শেখ হামাদের দ্বিতীয় ছেলে। আমিরের দ্বিতীয় স্ত্রীর ঘরে তাঁর জন্ম। শেখ তামিম কাতার সেনাবাহিনীর যুগ্ম কমান্ডার ও দেশটির অলিম্পিক কমিটির প্রধান হিসেবে দায়িত্ব পালন করছেন।নাম প্রকাশ না করার শর্তে দেশটির একজন ঊর্ধ্বতন কর্মকর্তা বলেন, দেশ পরিচালনায় নতুন প্রজন্মকে উত্সাহ জোগানো উচিত বলে মনে করেন আমির। এ কারণে তিনি সিদ্ধান্ত নিয়েছেন যে যুবরাজ শেখ তামিমের কাছে তিনি ক্ষমতা হস্তান্তর করবেন এবং মন্ত্রিসভা পুনর্বিন্যাস করে নতুনদের এ পদে নিয়ে আসবেন।
