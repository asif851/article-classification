
দক্ষিণ কলকাতায় রাসবিহারী মোড়ের কাছে সড়ক দুর্ঘটনায় অভিনেতা বিক্রম চট্টোপাধ্যায় আহত হয়েছেন। এ সময় গাড়িতে তাঁর পাশে থাকা মডেল সনিকা সিংহ চৌহানও আহত হন। পরে তিনি হাসপাতালে মারা যান।
আজ শনিবার ভোররাত চারটার দিকে লেক মলের সামনে এ দুর্ঘটনা ঘটে। আহত মডেল সনিকাকে হাসপাতালে নেওয়ার পর চিকিৎসকেরা মৃত ঘোষণা করেন।
প্রত্যক্ষদর্শী ব্যক্তিরা বলছেন, গড়িয়াহাট থেকে রাসবিহারীর দিকে বিক্রমের গাড়িটি যাচ্ছিল। চালকের আসনেই ছিলেন বিক্রম। তাঁর পাশেই বসে ছিলেন সনিকা। লেক মলের সামনে হঠাৎই নিয়ন্ত্রণ হারিয়ে ফুটপাতে উঠে পড়ে গাড়িটি। এরপরে সেটি একটি দোকানে ধাক্কা মেরে ছিটকে গিয়ে আবার ধাক্কা মারে সড়কবিভাজকে। গাড়িটি দুমড়ে-মুচড়ে যায়। এরপর দুজনকে উদ্ধার করে কাছের একটি হাসপাতালে নেন এলাকাবাসী।
চিকিৎসকেরা জানান, মাথাসহ দেহের বিভিন্ন জায়গা থেকে মারাত্মক রক্তক্ষরণে মৃত্যু হয়েছে সনিকার। প্রাথমিক চিকিৎসার পর বিক্রমকে ছেড়ে দেওয়া হয়েছিল। কিন্তু ফের অসুস্থ বোধ করায় তাঁকে আবারও হাসপাতালে ভর্তি করা হয়। সূত্র: আনন্দবাজার।
বাংলা টেলিভিশনের জনপ্রিয় মুখ বিক্রম। বেশ কয়েকটি বাংলা ছবিতেও দেখা গিয়েছে তাঁকে। অন্যদিকে, সনিকাও মডেল দুনিয়ায় যথেষ্ট পরিচিত। ২০১০ সালে ‘সানন্দা তিলোত্তমা’র সেকেন্ড রানার্সআপ হয়েছিলেন তিনি। ২০১৩-তে ‘মিস ডিভা’র প্রথম ১৪ জনের মধ্যে জায়গা করে নিয়েছিলেন। এই প্রতিযোগিতাতেই ‘মিস পপুলার’ বিভাগে জয়ী হয়েছিলেন সনিকা। পাশাপাশি প্রো কাবাডি লিগের উপস্থাপক হিসেবেও দেখা গিয়েছিল তাঁকে।
