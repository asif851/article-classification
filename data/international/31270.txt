
ইয়াঙ্গুনে স্থানীয় মুসলমানদের সঙ্গে মারামারির ঘটনার পর সাত বৌদ্ধ জাতীয়তাবাদীর বিরুদ্ধে গ্রেপ্তারি পরোয়ানা জারি করেছে মিয়ানমারের পুলিশ। তাঁদের বিরুদ্ধে সহিংসতা উসকে দেওয়ার অভিযোগ তোলা হয়েছে।স্থানীয় গণমাধ্যমের খবর অনুযায়ী, ইয়াঙ্গুনের মিঙ্গালার তাউঙ্গ নাউন্ত এলাকায় বুধবার ভোরে উগ্র জাতীয়তাবাদী বৌদ্ধ ভিক্ষুদের নেতৃত্বে মুসলমানদের ওপর ওই হামলা চালানো হয়। এ সময় দু পক্ষের মধ্যে মারামারি হয়। হামলায় একজন আহত হওয়ার খবর পাওয়া যায়। হামলাকারী বৌদ্ধদের দাবি, রোহিঙ্গারা সেখানে ‘অবৈধভাবে’ বাস করছে।বৌদ্ধ ও মুসলমানদের মধ্যে সংঘর্ষের সময় ফাঁকা গুলি ছুড়ে পরিস্থিতি নিয়ন্ত্রণে আনে পুলিশ। দুই পক্ষের মধ্যে হাতাহাতি চলার সময় পুলিশ সবাইকে শান্ত থাকার আহ্বান জানান। কিন্তু পরিস্থিতি শান্ত না হলে ফাঁকা গুলি ছোড়া হয়।যে সাতজনের বিরুদ্ধে গ্রেপ্তারি পরোয়ানা জারি করা হয়েছে, তাঁদের মধ্যে দুজন বৌদ্ধ ভিক্ষু রয়েছেন। সহিংসতায় উসকানি দেওয়ার অভিযোগে দোষী সাব্যস্ত হলে তাঁদের দুই বছরের কারাদণ্ড হতে পারে।মিয়ানমারের সরকার সংখ্যালঘু রোহিঙ্গা মুসলিমদের নাগরিক বলে স্বীকার করতে চায় না।
 
