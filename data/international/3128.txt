
সংযুক্ত আরব আমিরাতের রাজধানী আবুধাবি থেকে ওমানের রাজধানী মাসকটের উদ্দেশে আনুষ্ঠানিক যাত্রার মধ্য দিয়ে বিশ্বভ্রমণ শুরু করেছে সৌরশক্তিচালিত বিমান সোলার ইমপালস-টু।আজ সোমবার বিবিসির অনলাইনের খবরে জানানো হয়, আগামী পাঁচ মাসে এ বিমানটি ৩৫ হাজার কিলোমিটার পথ পাড়ি দেবে। এর মধ্যে এক মহাদেশ থেকে আরেক মহাদেশ এবং প্রশান্ত ও আটলান্টিক মহাসাগরও অতিক্রম করবে বিমানটি।বিমানটি বিশ্বের বিভিন্ন স্থানে যাত্রাবিরতি করবে। এ সময় বিশ্রাম ও বিমানটির রক্ষণাবেক্ষণের কাজ করা হবে। এ ছাড়া পরিবেশবান্ধব এ প্রযুক্তির প্রচারও চালানো হবে এসব জায়গায়।সৌরচালিত এ বিমানের পাইলট আন্দ্রে বোর্শবার্গ। তিনি আরেক পাইলট বারট্রান্ড পিকার্ডের সঙ্গে ভাগাভাগি করে এ দায়িত্ব পালন করবেন।আবুধাবি থেকে যাত্রা শুরুর আগে পাইলট আন্দ্রে বোর্শবার্গ বলেন, ‘আমাদের এ উড়োজাহাজটি অত্যন্ত বিশেষ ধরনের এবং এটি আমাদের বড় বড় মহাসাগর পাড়ি দিতে সহায়তা করবে।’
