
বিমান সংস্থা স্পাইসজেট কলকাতা ঢাকার পর কলকাতা-চট্টগ্রাম পথে ফ্লাইট চালু করতে যাচ্ছে। আজ মঙ্গলবার কলকাতায় দুই দিনব্যাপী বিশ্ববঙ্গ বাণিজ্য সম্মেলনের উদ্বোধন অনুষ্ঠানে স্পাইসজেটের চেয়ারম্যান অজয় সিং এ কথা বলেন।
অজয় সিং বলেন, তাঁর সংস্থা শিগগিরই ভারতসহ বিশ্বের আরও কয়েকটি দেশে তাদের বিমান সংস্থার ফ্লাইট বাড়াচ্ছে। কলকাতা-চট্টগ্রামের মধ্যে শিগগিরই ফ্লাইট চালু করতে যাচ্ছে তারা।
সকালে প্রদীপ জ্বালিয়ে বিশ্ববঙ্গ বাণিজ্য সম্মেলনের উদ্বোধন করে প্রধান অতিথি ভারতের শিল্প সাম্রাজ্যের অন্যতম অধিপতি রিলায়েন্স গোষ্ঠীর কর্ণধার মুকেশ আম্বানি। প্রধান অতিথির বক্তব্যে তিনি বলেন, ‘কলকাতা বদলে গেছে। গত বছর যে কলকাতা দেখেছি, সেই কলকাতা এখন নেই। এবার দেখলাম পাল্টে গেছে। কলকাতা এখন দ্রুত এগিয়ে যাচ্ছে শিল্পায়নের লক্ষ্যে। রিলায়েন্স গত দুই বছরে ১৫ হাজার কোটি রুপি পশ্চিমবঙ্গে বিনিয়োগ করেছে। আগামী দুই বছরে আরও পাঁচ হাজার কোটি রুপি বিনিয়োগ করবে। ভবিষ্যতে এই ওয়েস্টবেঙ্গল হবে ‘বেস্ট বেঙ্গল’।
সম্মেলনের উদ্বোধন অনুষ্ঠানে আরও বক্তব্য দেন ইস্পাত সাম্রাজ্যের অন্যতম কর্ণধার লক্ষ্মী মিত্তল, সজ্জন জিন্দল, শিল্পপতি উদয় কোটাক, সঞ্জীব গোয়েংকা, কিশোর বিনানী, অলোক লোহিয়ান, শিল্পপতি নিরঞ্জন হিরানন্দনসহ দক্ষিণ কোরিয়ার গভর্নর, পোল্যান্ডের ডেপুটি পররাষ্ট্রমন্ত্রী ও থাইল্যান্ডের প্রতিনিধিরা।
কলকাতার উপশহর রাজারহাটের নিউটাউনে রাজ্য সরকারের গড়া দক্ষিণ এশিয়ার অন্যতম বৃহত্তম বিশ্ববঙ্গ কনভেনশন সেন্টার হলে আয়োজন করা হয়েছে এই শিল্প সম্মেলনের।
উদ্বোধন অনুষ্ঠানে মুখ্যমন্ত্রী মমতা বন্দ্যোপাধ্যায় দেশ-বিদেশের শিল্পপতিদের কাছে পশ্চিমবঙ্গ সরকারের নানা উন্নয়নমুখী প্রকল্পের দিক তুলে ধরেন। তিনি বলেন, বাংলা এগিয়ে যাচ্ছে। উত্তর-পূর্ব ভারতের প্রবেশদ্বার এই বাংলা। এখানে শিল্প স্থাপনের পরিকাঠামো বর্তমান। মিলছে জমি, বিদ্যুৎ, শ্রম এবং উন্নত যোগাযোগব্যবস্থা। রয়েছে এখানে রাজনৈতিক স্থিতিশীলতা। শিল্প গড়ার অনুকূল পরিবেশ।
শিল্পপতিদের উদ্দেশে মমতা বলেন, ‘আপনারা বাংলায় আসুন। বাংলার অতিথ্য গ্রহণ করুন। বাংলাকে আপনাদের ঘর ভাবুন। এখানে শিল্প স্থাপন করুন। শিল্পে বিনিয়োগ করুন। বাংলাকে এগিয়ে নিন। বাংলাকে সমৃদ্ধ করে তুলুন।’
এই শিল্প সম্মেলনে যোগ দিয়েছে দেশ-বিদেশের নামীদামি শিল্পপতি, ব্যবসায়ী ও অর্থনীতিবিদেরা। এসেছে ৩০টি দেশের শিল্প প্রতিনিধিদল।
এবারের এই শিল্প সম্মেলনের অংশীদার বিশ্বের ৯টি দেশ। দেশগুলো হলো ফ্রান্স, জার্মানি, ইতালি, জাপান, চেক প্রজাতন্ত্র, দক্ষিণ কোরিয়া, পোল্যান্ড, সংযুক্ত আরব আমিরাত ব্রিটেন। এই সম্মেলনে যোগ দিতে বাংলাদেশের এফবিসিসিআইয়ের ভাইস চেয়ারম্যান শেখ ফজলে ফাহিমের নেতৃত্বে ২৮ সদস্যের একটি শিল্প প্রতিনিধিদল এসেছেন। সব মিলিয়ে এবার এই শিল্প সম্মেলনে যোগ দিয়েছেন দেশ-বিদেশের তিন হাজার শিল্পপতি ও প্রতিনিধি। পশ্চিমবঙ্গ সরকারের শিল্প উন্নয়ন করপোরেশনের উদ্যোগে আয়োজিত এই শিল্প সম্মেলন শেষ হবে বুধবার সন্ধ্যায়।
