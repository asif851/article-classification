
ভারতের তামিলনাড়ু রাজ্যের ঐতিহ্যবাহী পোশাক ধুতি পরে এখন থেকে যে কেউ প্রাইভেট ক্লাব বা সোসাইটিতে স্বচ্ছন্দে যেতে পারবেন। শুধু ধুতি পরার জন্য কোনো প্রতিষ্ঠান যদি কাউকে ঢুকতে বাধা দেয়, তবে তাদের জেল ও জরিমানা হবে বলে রাজ্য বিধানসভায় গত বুধবার একটি বিল পাস হয়েছে। ধুতি নিয়ে বিতর্কের সূত্রপাত হয় দিন কয়েক আগে। ধুতি পরে তামিলনাড়ু ক্রিকেট অ্যাসোসিয়েশনের ক্লাবে ঢুকতে গিয়েছিলেন ধুতি পরা দুই আইনজীবীসহ মাদ্রাজ হাইকোর্টের একজন বিচারপতি। কিন্তু ক্লাবের পোশাক রীতির দোহাই দিয়ে তাঁদের ভেতরে ঢুকতে দেয়নি কর্তৃপক্ষ। খবর জানাজানি হলে চেন্নাইয়ের অভিজাত ক্লাবগুলোর বিরুদ্ধে তীব্র সমালোচনা শুরু হয়। বিবিসি বাংলা
