
সোমালিয়ার রাজধানী মোগাদিসুর একটি রেস্তোরাঁয় কয়েকজনকে জিম্মি করে রেখেছে বন্দুকধারীরা। তাদের হামলায় নিহত হয়েছেন বিদেশি নাগরিকসহ ১৭ জন। জিম্মিদশা থেকে এ পর্যন্ত ১০ জনকে উদ্ধার করা হয়েছে। এখনো উদ্ধারকাজ চলছে।
আজ বৃহস্পতিবার ব্রিটিশ গণমাধ্যম দ্য গার্ডিয়ানের প্রতিবেদনে বলা হয়, গতকাল বুধবার রাতে রাজধানীর পশ ট্রিটস নামের নতুন একটি পিৎজা হাউসে এই হামলার ঘটনা ঘটে। জঙ্গিগোষ্ঠী আল-শাবাব এর দায় স্বীকার করেছে।
পুলিশের ক্যাপ্টেন মোহাম্মাদ হোসেইন বলেন, নিরাপত্তাবাহিনীর সদস্যদের গুলিতে দুই বন্দুকধারী নিহত হয়েছে। বন্দুকধারীদের হাতে জিম্মি ১০ জনকে উদ্ধার করা হয়েছে। তবে রেস্তোরাঁর ভেতরে এখনো পাঁচজন বন্দুকধারী কয়েকজনকে জিম্মি করে রেখেছে। রেস্তোরাঁর ভেতরের বিদ্যুতের সংযোগ বিচ্ছিন্ন করে দেওয়া হয়েছে। হামলার শিকার ব্যক্তিরা বেশির ভাগই তরুণ। নিরাপত্তাবাহিনীর সদস্যরা এশিয়া, ইথিওপিয়া, কেনিয়াসহ কয়েকটি দেশের নাগরিকদের উদ্ধার করেছেন। উদ্ধারকাজ চলছে।
নাম প্রকাশ না করার শর্তে ঘটনাস্থলে থাকা অ্যাম্বুলেন্সের এক চালক আজ সকালে বলেন, তাঁরা এ পর্যন্ত ১৭টি লাশ হাসপাতালে নিয়ে গেছেন। এ ছাড়া গুরুতর আহত অবস্থায় ২৬ জনকে হাসপাতালে পাঠানো হয়েছে।
নিহত ব্যক্তিদের মধ্যে একজন সিরিয়ার নাগরিক রয়েছেন বলে জানিয়েছে পুলিশ।
নাম প্রকাশ না করার শর্তে একজন প্রত্যক্ষদর্শী বলেন, বন্দুকধারীরা সেনাবাহিনীর পোশাকে রেস্তোরাঁর ভেতরে ঢুকেছিল। যাঁরা বের হওয়ার চেষ্টা করছিলেন, তাঁদের জোর করে রেস্তোরাঁর ভেতর আটকে রেখেছে।
এর আগে গতকাল রাতে ওই রেস্তোরাঁর ফটকে গাড়িবোমার বিস্ফোরণ ঘটায় হামলাকারীরা। এরপর তারা রেস্তোরাঁর ভেতরে ঢুকে পড়ে।
আল-কায়েদার সঙ্গে সংশ্লিষ্ট সোমালিয়ার জঙ্গিগোষ্ঠী আল-শাবাব প্রায়ই মোগাদিসুর গুরুত্বপূর্ণ এলাকাগুলো লক্ষ্য করে হামলা চালায়।
