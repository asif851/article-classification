
ভারতের অরুণাচল সীমান্তের অদূরে চীনের একটি বিমানবন্দরে দেশটির প্রথম স্টিলথ বিমানের ছবি প্রকাশিত হয়েছে। প্রধানমন্ত্রী নরেন্দ্র মোদির চীন সফরের মাত্র কয়েক দিন আগে এ ঘটনা ঘটল।চীনের স্বশাসিত তিব্বত অঞ্চলের দাওচেং ইয়াদিং বিমানবন্দরে জে-২০ নামের ওই যুদ্ধবিমান থাকার ছবি টুইটার ও দুটি প্রতিরক্ষাবিষয়ক ওয়েবসাইটে প্রকাশ করা হয়েছে। জে-২০ চীনের সবচেয়ে বেশি রাখঢাক করা সামরিক প্রকল্পগুলোর একটি। দাওচেং ইয়াদিং ভারতের অরুণাচল প্রদেশের পূর্বে অবস্থিত। এ প্রদেশটির সীমানা নিয়ে ভারত ও চীনের মধ্যে বিরোধ রয়েছে। অরুণাচলে অত্যাধুনিক ব্রহ্মস ক্ষেপণাস্ত্র মোতায়েনের ব্যাপারে সম্প্রতি চীন প্রতিবেশী ভারতকে সতর্ক করে দেওয়ার পর দেশটির যুদ্ধবিমান মোতায়েনের এ খবর এল।ছবিতে দেখা যায়, তিব্বতের দাওচেং ইয়াদিং বিমানবন্দরে ত্রিপল দিয়ে জে-২০ বিমানটি ঢাকা রয়েছে। এ বিমানবন্দরটি সমুদ্রপৃষ্ঠ থেকে ১৪ হাজার ফুটের বেশি উঁচুতে অবস্থিত। এ ছবি প্রমাণ করে জে-২০ বিমান অতি উঁচু স্থানের প্রতিকূল পরিবেশে ব্যবহারযোগ্য।
