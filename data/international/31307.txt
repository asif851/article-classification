
ফিলিপাইনে টাইফুন হাইয়ানের আঘাতে ধ্বংসস্থলকে ‘পাগলাগারদ’ বলে উল্লেখ করেছেন রেডক্রসের প্রধান রিচার্ড গর্ডন। গত শুক্রবার ভোরে স্মরণকালের প্রলয়ংকরী এই টাইফুনের আঘাতে শুধু একটি অঞ্চলেই ১০ হাজারের বেশি মানুষের মৃত্যু হয়। এখনো কয়েক হাজার মানুষ নিখোঁজ রয়েছে। ধ্বংসস্তূপের নিচে আটকা পড়ে আছে আরও অনেকে।গতকাল সোমবারও উদ্ধার তৎপরতা অব্যাহত ছিল। কিন্তু যোগাযোগ বিচ্ছিন্ন থাকায় অনেক এলাকায় উদ্ধার ও ত্রাণ তৎপরতা চালানো সম্ভব হচ্ছে না। পাওয়া যাচ্ছে না ধ্বংসযজ্ঞের সার্বিক চিত্র।ক্ষতিগ্রস্ত অন্তত ৪০ লাখ মানুষের অধিকাংশই আশ্রয়, খাদ্য, ওষুধ ও বিশুদ্ধ পানির অভাবে ভয়াবহ মানবিক সংকটের মুখে পড়েছে। ত্রাণ সরবরাহে হিমশিম খাচ্ছেন কর্মীরা।ফিলিপাইনের রেডক্রসের প্রধান রিচার্ড গর্ডন বলেন, হতাহতের সঠিক সংখ্যা বলা মুশকিল। এ সংখ্যা অনেক বাড়তে পারে। ভয়াবহ ধ্বংস্তূপে পরিণত হওয়া সব কটি এলাকায় অসংখ্য মানুষের মৃত্যু হয়েছে। হাইয়ানের তাণ্ডবে ওই সব অঞ্চল যেন ‘পাগলাগারদ’-এ পরিণত হয়েছে। চারদিকে শুধুই ধ্বংসস্তূপ।এ বছর সারা বিশ্বের সবচেয়ে শক্তিশালী এই ‘সুপার টাইফুন’-এর তাণ্ডবে লেইতি ও সামার প্রদেশের ঘরবাড়ি, শিক্ষাপ্রতিষ্ঠান ও বিমানবন্দর গুঁড়িয়ে গেছে। লেইতির রাজধানী তাকলোবান শহরে লুটপাটের খবর পাওয়া গেছে। আইনশৃঙ্খলা পরিস্থিতি স্বাভাবিক রাখতে শত শত পুলিশ ও সেনা মোতায়েন করা হয়েছে। বিমান ও হেলিকপ্টারে করে সেনারা উদ্ধার ও ত্রাণ তৎপরতা অব্যাহত রেখেছেন। তবে অনেক দুর্গম অঞ্চলে ক্ষয়ক্ষতি ও হতাহতের বিষয়ে সঠিক চিত্র পাওয়া যাচ্ছে না।তাকলোবান শহরেই ১০ হাজারের বেশি মানুষের মৃত্যু হয়েছে। গতকালও পথেঘাটে ইতস্তত লাশ পড়ে থাকতে দেখা যায়। অনেককে গণকবর দেওয়া হয়। নিঃস্ব হয়ে পড়া লাখো মানুষ সামান্য খাবার ও পানির জন্য হাহাকার করছে। শহরের বিমানবন্দর ও অস্থায়ী হাসপাতালে ছুটছে মানুষ।বিমানবন্দরে জোয়ান লামব্রে উইলসন নামের এক নারী বলেন, ‘আমরা চাই খাওয়ার পানি ও প্রয়োজনীয় ওষুধ। কর্তৃপক্ষ তাঁদের তাড়িয়ে দিতে চাইছে। কিন্তু নিজেদের ধ্বংস হয়ে যাওয়া ভিটেমাটিতে গিয়ে কী করবেন! আবার তো কাল (আজ) সকালে একটু খাওয়ার আর পানির আশায় এখানে আসতে হবে।গত রোববার শহরের বিভিন্ন এলাকায় লুটপাটের ঘটনা ঘটে। এ ঘটনায় উদ্বেগ প্রকাশ করেছেন প্রেসিডেন্ট বেনিগনো অ্যাকুইনো। সেনা মুখাপাত্র লে. কর্নেল রামন জাগালা বলেন, আইনশৃঙ্খলা পরিস্থিতি স্বাভাবিক রাখতে পুলিশের পাশাপাশি শহরে সেনা মোতায়েন করা হয়েছে।মুখ্য তত্ত্বাবধায়ক এলমার সোরিয়া বলেন, তাকলোবান শহরের অন্তত ৮০ শতাংশ ভবন ধসে পড়েছে। উপগ্রহের মাধ্যমে পাওয়া ছবিতে দেখা যায়, ফিলিপাইনের বহু এলাকায় ঘরবাড়ি, গাছপালা, বিদ্যুতের খুঁটি মাটির সঙ্গে মিশে গেছে।মার্কিন প্রেসিডেন্ট বারাক ওমাবা অসংখ্য মানুষ হতাততের ঘটনায় গভীর শোক প্রকাশ করেছেন। পাশাপাশি ফিলিপাইনে ত্রাণ ও উদ্ধারকাজে সহায়তা দিতে মার্কিন সামরিক বিমান ও জাহাজ পাঠানোর নির্দেশ দিয়েছেন। অস্ট্রেলিয়া, নিউজিল্যান্ডসহ অনেক দেশ সহায়তা দিচ্ছে।এদিকে মার্কিন জয়েন্ট টাইফুন ওয়ার্নিং সেন্টার (জেটিডব্লিউসি) থেকে গতকাল বলা হয়েছে, টাইফুন হাইয়ান ঘণ্টায় প্রায় ১২০ কিলোমিটার বেগে ভিয়েতনামের রাজধানী হ্যানয়ে আঘাত হেনেছে। তবে এর আগে অন্তত ছয় লাখ মানুষকে নিরাপদ আশ্রয়ে সরিয়ে নেওয়া হয়। এএফপি ও রয়টার্স।
