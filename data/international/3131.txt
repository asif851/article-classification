
ভারতের নরেন্দ্র মোদির সরকার গরুর পরিচয়পত্র চালু করছে। আধার কার্ডের মতো ইউআইডি বা ইউনিক আইডেনটিটি কার্ড পাবে গরুরা।
ভারত সরকার প্রথমে গোটা ভারতবাসীর জন্য চালু করেছিল ভোটার পরিচয়পত্র। এর আগে মানুষের পরিচয়পত্র হিসেবে ব্যবহার করা হতো রেশন কার্ড ও প্যান কার্ড। ২০১৪ সালে ক্ষমতায় আসার পর মোদি সরকার চালু করে আধার কার্ড। পরিচয়ের প্রধান দলিলই হচ্ছে এই আধার কার্ড।
এবার গরুর জন্য কার্ড তৈরিতে সরকার প্রথম পর্যায়ে ৫০ কোটি রুপি বরাদ্দ করেছে। প্রথম পর্যায়ে এই কার্ড দেওয়া হবে চার কোটি গবাদিপশুকে। সেই কার্ডে আধার কার্ডের মতো প্রতিটি গবাদিপশুর পরিচয় থাকবে। অর্থাৎ, গবাদিপশুর উচ্চতা, লিঙ্গ, শারীরিক চিহ্ন ইত্যাদি।
ভারতের কৃষি মন্ত্রণালয় এই কার্ড দেওয়ার ব্যবস্থা নিয়েছে। একেকটি কার্ডের খরচ পড়ছে ৮ থেকে ১০ রুপি। গবাদিপশুর এই কার্ডের নাম দেওয়া হয়েছে ‘পশু সঞ্জীবনী’।
