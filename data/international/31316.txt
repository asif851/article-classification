
আর কয়েক দিন পরেই পবিত্র ঈদুল ফিতর। তাই চলছে কেনাকাটার ধুম। জমে উঠছে বিভিন্ন জায়গার ঈদের বাজার। তীব্র গরম উপেক্ষা করে কলকাতাসহ গোটা পশ্চিমবঙ্গের ঈদের বাজারও জমে উঠেছে। বিশেষ করে ইফতারের পরই ভিড়টা বেশি লক্ষ করা যায় বাজারে। তবে নতুন মাসের বেতন ও বোনাস হাতে পেলে আগামী জুলাইয়ের শুরুর দিকে এই ভিড় আরও বাড়বে বলে আশাবাদী বিক্রেতারা।
কলকাতার ঐতিহাসিক নিউমার্কেটের পাশাপাশি ধর্মতলা থেকে গড়িয়াহাট, শিয়ালদহ থেকে রাজাবাজার বা বেলগাছিয়া-পার্ক সার্কাস থেকে এন্টালি-খিদিরপুর সবখানেই জমজমাট ঈদের বাজার। ঈদকে সামনে রেখে বিভিন্ন কোম্পানিও পণ্যে নানা ছাড়ের ঘোষণা দিয়েছে। শুধু মুসলিম-অধ্যুষিত এলাকাতেই নয়, কলকাতার অন্যত্রও একই চিত্র। কেউ পার্ক স্ট্রিট, রাজাবাজার, চিৎপুর, মেটিয়াবুরুজ, খিদিরপুর, বেলগাছিয়া, ধর্মতলার বাজারের ভিড় ছেড়ে হাজির হচ্ছেন গড়িয়াহাট, বালিগঞ্জ, টালিগঞ্জসহ শহরের বিভিন্ন শপিং মলে। পার্ক সার্কাস, মল্লিকবাজার, খিদিরপুর, রাজাবাজার, বেলগাছিয়া এলাকায় ঈদ উপলক্ষে বিশাল তোরণ নির্মাণ করা হয়েছে। এ ছাড়া কলকাতার উপশহর নিউ টাউন, কৈখালী ও রাজারহাটের বড় বড় সড়কে তোরণ নির্মাণ করা হয়েছে। ঈদের দিন এখানে বিশেষ অনুষ্ঠানেরও আয়োজন করা হয়েছে।চিৎপুরের জাকারিয়া স্ট্রিটের ঐতিহ্যবাহী নাখোদা মসজিদের পাশেই কলকাতার বৃহৎ পাইকারি বাজার। মসজিদের আশপাশে রয়েছে টুপি-আতর থেকে নানা ধরনের সেমাইয়ের দোকান। এর সবখানেই কেনাকাটা করতে আসা মানুষের ভিড়। একই দৃশ্য ধর্মতলার টিপু সুলতান মসজিদ চত্বর এলাকারও। কলকাতায় রাজাবাজার, পার্ক সার্কাস, মেটিয়াবুরুজ, খিদিরপুর, পার্ক স্ট্রিট, মল্লিকবাজার, বেলগাছিয়া, নিউমার্কেট, চিৎপুর, টালিগঞ্জ, এন্টালি, আনোয়ার শাহ রোড এলাকায় মুসলিম সম্প্রদায়ের বেশির ভাগ মানুষের বসবাস। এখানকার ছোট-বড় সব বাজারে ঈদের ভিড় লেগেই আছে। তৈরি পোশাকের সঙ্গে নানা প্রসাধনী, স্বর্ণালংকার থেকে কাচের চুড়িও বিক্রি হচ্ছে এখানে। আবার শ্রী লেদারস ও খাদিম থেকে ঈদ উপলক্ষে ঘোষণা করা হয়েছে মূল্যের ওপর বিশেষ ছাড়।
