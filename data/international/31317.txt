
মিসরের ক্ষমতাচ্যুত প্রেসিডেন্ট মোহাম্মদ মুরসির পরিবারের সদস্যরা অভিযোগ করেছেন, সাবেক প্রেসিডেন্টকে সেনাবাহিনী ‘অপহরণ’ করেছে। তাঁর বেঁচে থাকা ও নিরাপত্তার জন্য সেনাবাহিনীই দায়ী থাকবে।গতকাল সোমবার মিসরের রাজধানী কায়রোতে সংবাদ সম্মেলন করে মুরসির পরিবারের পক্ষ থেকে এক বিবৃতিতে এসব অভিযোগ করা হয়। সাবেক প্রেসিডেন্ট মুরসির মেয়ে শাইমা সংবাদ সম্মেলনে লিখিত বক্তব্য পড়ে শোনান। সেনাবাহিনী কর্তৃক ৩ জুলাই ক্ষমতাচ্যুত হওয়ার পর এই প্রথম মুরসির পরিবারের পক্ষ থেকে কোনো বক্তব্য দেওয়া হলো।সেনাবাহিনীর হস্তক্ষেপে ক্ষমতাচ্যুত হওয়ার পর থেকেই মুরসিকে অজ্ঞাত স্থানে আটকে রাখা হয়েছে। মিসরের সরকারি কর্মকর্তাদের পক্ষ থেকে জানানো হয়, মুরসি সুস্থ আছেন এবং তাঁর নিজের নিরাপত্তার জন্যই অজ্ঞাত স্থানে আটকে রাখা হয়েছে।মুরসির মুক্তির দাবিতে তাঁর দল মুসলিম ব্রাদারহুড ও শরিক অন্যান্য ইসলামি দল প্রায় প্রতিদিনই রাজধানী কায়রোর রাস্তায় এবং সারা মিসরজুড়ে বিক্ষোভ করছে। এপি।
