

রাশিয়ার বিরোধীদলীয় নেতা অ্যালেক্সি নাভালনিকে ৩০ দিনের দণ্ড দিয়েছেন দেশটির একটি আদালত।
আজ মঙ্গলবার বিবিসি অনলাইনের প্রতিবেদনে জানানো হয়, সভা আয়োজনের ক্ষেত্রে বারবার আইন লঙ্ঘনের দায়ে ৩০ দিনের প্রশাসনিক গ্রেপ্তারি দণ্ড পেয়েছেন নাভালনি।
দণ্ড দেওয়ার আগে গতকাল সোমবার মস্কোয় নিজ বাড়িতে আটক হন রাশিয়ার এই বিরোধী নেতা।
মস্কোয় দুর্নীতিবিরোধী জমায়েতের ডাক দিয়েছিলেন নাভালনি। ওই জমায়েতে যোগ দেওয়ার আগেই তাঁকে আটক করা হয়।
নাভালনি আটক হওয়ার পরও মস্কো, সেন্ট পিটার্সবার্গসহ দেশটির বিভিন্ন শহরে বিক্ষোভ করে বিরোধীরা। এ সময় কয়েক শ ব্যক্তিকে আটক করা হয়।
মস্কোর কেন্দ্রস্থলে বিক্ষোভের সময় যাকে পাওয়া যায়, তাকেই তুলে নেয় দাঙ্গা পুলিশ।
গতকাল মস্কোর একটি আদালত নাভালনির ব্যাপারে দণ্ড ঘোষণা করেন।
শুনানিতে নাভালনির আইনজীবী তাঁর মক্কেলের বিরুদ্ধে আনা অভিযোগ নাকচ করার জন্য আদালতের কাছে আরজি জানিয়েছিলেন। এই আরজি খারিজ করেন আদালত।
আগামী বছর রাশিয়ায় অনুষ্ঠেয় প্রেসিডেন্ট নির্বাচনে প্রতিদ্বন্দ্বিতা করতে আগ্রহী নাভালনি।
