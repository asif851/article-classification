
পশ্চিমবঙ্গের বর্ধমান মেডিকেল কলেজ হাসপাতালে গত সোমবার এক বাংলাদেশি বন্দী মারা গেছেন। 
ওই বাংলাদেশি বন্দীর নাম বাদশা শেখ। বাবার নাম মোহাম্মদ হোসেন। তাঁর বাড়ি খুলনার রেলওয়ে কলোনিতে।
পুলিশ জানিয়েছে, ২০১৪ সালে বর্ধমানের পানাগড় এয়ারফোর্সের ক্যাম্পের কাছ থেকে বাদশা শেখ গ্রেপ্তার হন। তিনি ভারতে আসার কোনো বৈধ কাগজপত্র দেখাতে পারেননি। তাঁর বিরুদ্ধে অবৈধ অনুপ্রবেশের দায়ে মামলা করা হয়। বাদশাকে রাখা হয় বর্ধমানের দুর্গাপুর সংশোধনাগারে।
গত রোববার বাদশা অসুস্থ হয়ে পড়লে তাঁকে নিয়ে আসা হয় বর্ধমান মেডিকেল কলেজ হাসপাতালে। এর এক দিন পর সোমবার রাতে তিনি মারা যান।
পুলিশ জানিয়েছে, অসুস্থতার কারণে বাদশার মৃত্যু হয়েছে। মৃত্যুর খবর জানানো হয়েছে কলকাতার বাংলাদেশ উপহাইকমিশন এবং খুলনা থানাকে।
আজ বুধবার কলকাতা উপহাইকমিশনে যোগাযোগ করা হলে এক কর্মকর্তা প্রথম আলোকে জানান, তাঁরা এ বিষয়ে একটি চিঠি পেয়েছেন। খুলনায় বাদশার পরিবারের সঙ্গে যোগাযোগ করা হচ্ছে। বাদশার আত্মীয়স্বজন এলেই উপহাইকমিশন প্রয়োজনীয় আইনি কাজ শেষ করে মৃতদেহ হস্তান্তর করবে।
