
মুসলিমদের অধিকার রক্ষা করতে চান সামাজিক যোগাযোগের মাধ্যম ফেসবুকের প্রতিষ্ঠাতা মার্ক জাকারবার্গ। ফেসবুকে পোস্ট দিয়ে এ কথা জানিয়েছেন তিনি। এদিকে বক্সিং কিংবদন্তি মোহাম্মদ আলী বলেছেন, যাঁরা ব্যক্তিগত স্বার্থ হাসিলের জন্য ইসলাম ধর্মকে ব্যবহার করছেন, তাঁদের বিরুদ্ধে মুসলিমদের জেগে ওঠা উচিত। বিবিসি ও এএফপির খবরে এ কথা জানানো হয়।যুক্তরাষ্ট্রের প্রেসিডেন্ট নির্বাচনে রিপাবলিকান পার্টির মনোনয়নপ্রত্যাশী ডোনাল্ড ট্রাম্প সম্প্রতি বলেন, মুসলিমদের যুক্তরাষ্ট্রে প্রবেশ নিষিদ্ধ করা উচিত। যুক্তরাষ্ট্র ও যুক্তরাষ্ট্রের বাইরে ট্রাম্পের এই বক্তব্যের ব্যাপক সমালোচনা হচ্ছে। এর মধ্যে জাকারবার্গ ও মোহাম্মদ আলী মুসলিমদের বিষয়ে নিজেদের অবস্থানের কথা জানালেন।জাকারবার্গ মুসলিমদের অধিকার রক্ষা করতে চান জানিয়ে বলেন, ‘অন্যের অপরাধে মুসলিমদের নির্যাতিত হওয়া বা ভয় পাওয়া উচিত নয়।’ ফেসবুকে দেওয়া এক পোস্টে তিনি বলেন, ‘প্যারিসে হামলার ঘটনায় মুসলমানদের বৈষম্যের মুখোমুখি হওয়া কিংবা চরমপন্থীদের সঙ্গে তাঁদের মিলিয়ে দেখা উচিত হবে না।’ ফেসবুকে তিনি লিখেছেন, ‘প্যারিস হামলার পর আমি দেখেছি, মুসলিমরা অন্যের অপরাধের ফলে নিজেদের শাস্তি পাওয়ার আশঙ্কায় কী পরিমাণ আতঙ্কিত হয়েছে। ইহুদি হিসেবে আমার বাবা-মা আমাদের সব ধরনের সম্প্রদায়ের ওপর হামলার বিরুদ্ধে দাঁড়াতে শিক্ষা দিয়েছেন।’জাকারবার্গ লিখেছেন, ‘আপনি যদি মুসলিম সম্প্রদায়ের কেউ হন, ফেসবুকের দলপতি হিসেবে আমি জানাতে চাই, এখানে সব সময় আপনাদের স্বাগতম এবং আমরা আপনাদের অধিকার রক্ষা করব; শান্তিপূর্ণ ও নিরাপদ পরিবেশ সৃষ্টি করব।’
এদিকে কিংবদন্তি বক্সার মোহাম্মদ আলীও ডোনাল্ড ট্রাম্পের বক্তব্যের তীব্র সমালোচনা করেছেন। ট্রাম্পের নাম উল্লেখ না করে মোহাম্মদ আলী বলেন, ‘যাঁরা ব্যক্তিগত স্বার্থ হাসিলের জন্য ইসলাম ধর্মকে ব্যবহার করছেন, তাঁদের বিরুদ্ধে মুসলিমদের জেগে ওঠা উচিত।’আইএসের প্রসঙ্গ উল্লেখ করে মোহাম্মদ আলী বলেন, ‘সত্যিকারের মুসলিমরা ভালো করেই জানেন ইসলামের পক্ষে জিহাদের নামে এসব নিষ্ঠুর হামলা আমাদের ধর্মের একেবারেই পরিপন্থী।’মোহাম্মদ আলী ১৯৬৪ সালে ইসলাম ধর্ম গ্রহণ করেন। পরে ‘ক্যাসিয়াস ক্লে’ নাম পরিবর্তন করে মোহাম্মদ আলী নামে পরিচিত হন।
