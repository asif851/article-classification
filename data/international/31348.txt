
মঙ্গলের প্রতি মানুষের আগ্রহটা অনেক আগের। আর পৃথিবীর বাইরে প্রাণের অস্তিত্ব থাকার সম্ভাবনাটাও সেখানে সবচেয়ে বেশি। সেখানে যেতে চলছে নানান গবেষণা, অভিযান। কিন্তু এসব আয়োজন সফল হলে কত দিনই বা মানুষ সেখানে থাকতে পারবে?যুক্তরাষ্ট্রের ম্যাসাচুসেটস ইনস্টিটিউট অব টেকনোলজির (এমআইটি) একদল গবেষক বেলছেন, মঙ্গলে গেলে মানুষ সেখানে ৬৮ দিনের বেশি বেঁচে থাকতে পারবে না। কারণটা অবশ্য মঙ্গলের আবহাওয়া নয়, বর্তমান প্রযুক্তির সীমাবদ্ধতা। সেখানে নভোযানের ভেতর দুই মাস থাকার পরই অক্সিজেন বিপজ্জনক পর্যায়ে পৌঁছাতে পারে। তাই স্থায়ী বসতি স্থাপনের আগেই দরকার নতুন প্রযুক্তি। এমআইটির পাঁচজন গবেষকের দলটি মঙ্গলে বসতি স্থাপনের লক্ষ্যে অভিযান পরিচালনাকারী নেদারল্যান্ডসভিত্তিক বেসরকারি প্রতিষ্ঠান মার্স ওয়ানের গবেষণার তথ্য বিশ্লেষণ করে। তাঁরা মঙ্গলের আবহাওয়ায় মানুষের বেঁচে থাকা ও এর সময়সীমার বিষয়ে ৩২ পৃষ্ঠার একটি প্রতিবেদন তৈরি করেছেন।মার্স ওয়ান ২০২৪ সালের মধ্যে মঙ্গলে মানুষ পাঠানোর পরিকল্পনা নিয়েছে। এ লক্ষ্যে প্রতিষ্ঠানটি মঙ্গলে যেতে আগ্রহী দুই লাখ আবেদনপত্র থেকে এক হাজারের একটি সংক্ষিপ্ত তালিকা তৈরি করেছে। তাঁদের মঙ্গলের উদ্দেশে অভিযান হবে একমুখী। অর্থাৎ সেখানে একবার পৌঁছানো কোনো ব্যক্তি আর ফিরে আসতে পারবে না। গবেষকেরা বলছেন, অভিযাত্রীদের জন্য খাবারের ব্যবস্থা নভোযানেই রয়েছে। তবে খাদ্য উৎপাদনকারী গাছ যে পরিমাণ অক্সিজেন তৈরি করবে তা ‘অনিরাপদ’। তাই অক্সিজেন নিষ্কাশনের আলাদা ব্যবস্থা প্রয়োজন। মার্স ওয়ানের সহপ্রতিষ্ঠাতা ও প্রধান নির্বাহী কর্মকর্তা বাস ল্যান্সড্রপ অবশ্য অতিরিক্ত যন্ত্রপাতি মঙ্গল অভিযানে সমস্যা তৈরি করতে পারে বলে স্বীকারও করেছেন। তবে তাঁর দাবি, গবেষকেরা অসম্পূর্ণ তথ্য নিয়ে গবেষণা করেছেন। মঙ্গলে মানুষের বসতি স্থাপনের প্রযুক্তির তৈরি প্রায় সম্পন্ন। পৃথিবী থেকে মঙ্গলের দূরত্ব কমপক্ষে পাঁচ কোটি ৫০ লাখ কিলোমিটার। আর সেখানে মনুষ্যবিহীন নভোযান যেতে সর্বনিম্ন সময় নেয় সাত মাস। সূত্র: এনডিটিভি
