
রাশিয়ার সামরিক বিমান বিধ্বস্ত হওয়ার ঘটনায় আরোহীদের লাশ উদ্ধারে কৃষ্ণসাগরে ব্যাপক তল্লাশি অভিযান চলছে।বিবিসি অনলাইনের প্রতিবেদনে জানানো হয়, রাশিয়ার দক্ষিণাঞ্চলীয় শহর সোচির কাছে এই তল্লাশি অভিযানে তিন হাজারের বেশি উদ্ধারকর্মী অংশ নিচ্ছেন।তল্লাশি অভিযানে একাধিক জাহাজ, বিমান, হেলিকপ্টার ও ডুবোযান নিয়োজিত করা হয়েছে।রুশ সামরিক বিমানটি গতকাল রোববার কৃষ্ণসাগরে বিধ্বস্ত হয়। বিমানটিতে সেনাসদস্য, শিল্পী, সাংবাদিকসহ ৯২ জন আরোহী ছিলেন। আরোহীদের কারও বেঁচে থাকার কোনো চিহ্ন মেলেনি।
টুপোলেভ-১৫৪ উড়োজাহাজটি সোচি থেকে সিরিয়ার লাতাকিয়া যাচ্ছিল। উড়াল দেওয়ার দুই মিনিট পরই উড়োজাহাজটি যোগাযোগবিচ্ছিন্ন হয়।
সাগরে বিমানটির কিছু ধ্বংসাবশেষ ও বেশ কয়েকটি মৃতদেহ পাওয়া গেছে।
দুর্ঘটনার জন্য আজ জাতীয় শোক ঘোষণা করেছেন রুশ প্রেসিডেন্ট ভ্লাদিমির পুতিন।
দেশটির প্রতিরক্ষা মন্ত্রণালয়ের মুখপাত্র মেজর জেনারেল ইগর কোনাশেঙ্কোভ বলেন, বিমান বিধ্বস্ত হওয়ার এলাকায় বিরামহীনভাবে তল্লাশি অভিযান চলছে। রাতভর চলা তল্লাশি অভিযানে শক্তিশালী প্রযুক্তি ব্যবহার করা হয়েছে।
দেশটির প্রতিরক্ষা মন্ত্রণালয় এক বিবৃতিতে জানিয়েছে, সোচি উপকূল থেকে দেড় কিলোমিটার দূরে সাগরে উড়োজাহাজটির অংশবিশেষ পাওয়া গেছে।
ঘটনাটি সন্ত্রাসী হামলা কি না, জানতে চাইলে রুশ পরিবহনমন্ত্রী মাকসিম সোলোলভ বলেন, বিমানটি বিধ্বস্ত হওয়ার সম্ভাব্য সব কারণ সবিস্তারে অনুসন্ধান করছেন তদন্তকারীরা। এ বিষয়ে এখনই কোনো উপসংহার টানা ঠিক হবে না।
আরও পড়ুন:কৃষ্ণসাগরে রুশ সামরিক বিমান বিধ্বস্ত
