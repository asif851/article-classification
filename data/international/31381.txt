
মার্কিন প্রতিরক্ষামন্ত্রী অ্যাশ কার্টার জঙ্গি গোষ্ঠী ইসলামিক স্টেটকে (আইএস) দমনে তুরস্কের আরও সহায়তা চেয়েছেন। গতকাল মঙ্গলবার তুরস্কের দক্ষিণাঞ্চলে গুরুত্বপূর্ণ এক বিমানঘাঁটিতে সফরকালে তিনি এ ব্যাপারে আঙ্কারার বর্তমান ভূমিকার প্রশংসা করে এ আহ্বান জানান। কার্টার বলেন, সিরিয়ার সঙ্গে সীমান্ত আরও ভালোভাবে নিয়ন্ত্রণ করা উচিত তুরস্কের। বিশেষ করে আইএসের অবৈধ বাণিজ্য ও বিদেশি যোদ্ধাদের চলাচলের জন্য ব্যবহৃত প্রায় ৬০ মাইল এলাকা নিয়ন্ত্রণের ওপর জোর দেন তিনি। গত সোমবার পেন্টাগনে প্রেসিডেন্ট বারাক ওবামা ও জাতীয় নিরাপত্তা কাউন্সিলের বৈঠক শেষে আইএসবিরোধী মার্কিন জোটের শক্তি বাড়াতে সফরে বের হন প্রতিরক্ষামন্ত্রী কার্টার। ওবামা বলেছেন, কার্টারের এ সফর আইএসবিরোধী অভিযানে মিত্রদের অধিকতর সামরিক সহায়তা অর্জনের জন্য। রয়টার্স
