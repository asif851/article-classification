
 
বাংলাদেশের প্রধানমন্ত্রী শেখ হাসিনা আগামী ৭ এপ্রিল তিন দিনের রাষ্ট্রীয় সফরে ভারতে আসছেন। থাকবেন ভারতের রাষ্ট্রপতি ভবনের অতিথিশালায়। হাসিনার সম্মানে ভারতের রাষ্ট্রপতি প্রণব মুখার্জির দেওয়া নৈশভোজে ইতিমধ্যে আমন্ত্রণ জানানো হয়েছে পশ্চিমবঙ্গের মুখ্যমন্ত্রী মমতা ব্যানার্জিকে। নৈশভোজে মমতা উপস্থিত থাকবেন কি না, তা নিয়ে রাজনৈতিক মহলে চর্চা শুরু হয়েছে। এর নেপথ্য কারণ হচ্ছে তিস্তা চুক্তি।
বাংলাদেশের সঙ্গে তিস্তার পানিবণ্টন চুক্তি নিয়ে ভারতের কেন্দ্রীয় সরকারের সঙ্গে মমতা এখনো একমত হননি। ভারতের প্রধানমন্ত্রী নরেন্দ্র মোদি বাংলাদেশের সঙ্গে তিস্তা চুক্তি সম্পাদনে সবুজসংকেত দিলেও আপত্তি তুলেছেন মমতা ব্যানার্জি। চুক্তির পক্ষে থাকার কথা তিনি জানিয়েছেন। তবে পশ্চিমবঙ্গের স্বার্থ বিসর্জন দিয়ে তিনি চুক্তি করতে চাইছেন না। তিনি বলেছেন, শেখ হাসিনার সঙ্গে তাঁর ব্যক্তিগত সম্পর্ক অটুট রয়েছে। তবে রাজ্যের স্বার্থহানি হয়, এমন কোনো কাজ তিনি করবেন না। এতে রাজনীতির এই আবহে রাষ্ট্রপতির দেওয়া নৈশভোজে মমতা উপস্থিত থাকবেন কি না, এখনো তা নিশ্চিত হয়নি।
সূত্রমতে, নৈশভোজের আগে ইতিবাচক কিছু ঘটলে পশ্চিমবঙ্গের মুখ্যমন্ত্রী নিজের অবস্থান বদলাতে পারেন। তবে মমতা ব্যানার্জির অভিযোগ রয়েছে, তাঁকে এড়িয়ে কেন্দ্রীয় সরকার বাংলাদেশের সঙ্গে তিস্তা চুক্তি করতে চাইছে। তবে অপর এক সূত্র বলছে, তিস্তা নিয়ে এখনই কোনো চূড়ান্ত পদক্ষেপ নেওয়া না হলেও কেন্দ্রীয় সরকার চাইছে শেখ হাসিনার সঙ্গে মমতা ব্যানার্জি একবার আলোচনায় বসুক।
শেখ হাসিনার সফরের সময়ে বাংলাদেশ-সংলগ্ন ভারতের পাঁচ রাজ্যের মুখ্যমন্ত্রীকেও আমন্ত্রণ জানানোর কথা ভাবছে কেন্দ্রীয় সরকার।
