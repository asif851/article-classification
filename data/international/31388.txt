
আফগানিস্তানের কান্দাহারে আজ শনিবার বন্দুকধারীর গুলিতে বিমানবন্দরের পাঁচ নারী কর্মী ও তাঁদের গাড়ির চালক নিহত হয়েছেন। এ ঘটনায় কেউ দায় স্বীকার না করলেও ধারণা করা হচ্ছে, তালেবান এই হামলার সঙ্গে জড়িত থাকতে পারে।
কান্দাহারের প্রাদেশিক মুখপাত্র শামীম খেপলাক এএফপিকে বলেন, ওই পাঁচ নারী একটি গাড়িতে করে বিমানবন্দরের দিকে যাচ্ছিলেন। পথে মোটরসাইকেল আরোহী অন্তত তিনজন বন্দুকধারী গাড়িটি লক্ষ্য করে গুলি চালিয়ে চলে যায়। এতে ওই গাড়িতে থাকা বিমানবন্দরের পাঁচ নারী কর্মী ও চালক নিহত হন। দুর্বৃত্তরা হামলা চালিয়েই পালিয়ে যায়। এ ব্যাপারে তদন্ত চলছে।
কান্দাহার আন্তর্জাতিক বিমানবন্দরের পরিচালক আহমদউল্লাহ ফাইজি বলেন, এই পাঁচ নারী কর্মী একটি বেসরকারি প্রতিষ্ঠানের হয়ে বিমানবন্দরে নারী যাত্রীদের ব্যাগ ও দেহ তল্লাশির কাজ করতেন। এখানে কাজ করার কারণে এই নারী কর্মীরা হুমকি পেয়েছিলেন আর বিষয়টা নিয়ে তাঁরা সতর্ক ছিলেন বলে তিনি জানান।
তাৎক্ষণিকভাবে কেউ এ হামলার দায় স্বীকার করেনি। তবে কান্দাহারে যেসব নারী ঘরের বাইরে কাজ করতে যান, তাঁদের ওপর তালেবানের হামলার ঝুঁকি অনেক বেশি।
