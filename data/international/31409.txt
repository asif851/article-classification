
ভিন্ন ভিন্ন ধর্মে বিশ্বাসী মানুষকে একসঙ্গে কাজ করার তাগিদ দিয়ে রোমান ক্যাথলিক চার্চের প্রধান পোপ ফ্রান্সিস বলেছেন, নাস্তিকদের মধ্যে যাঁরা ভালো কাজ করেন, যিশু তাঁদের উদ্ধার করবেন। বিশ্বের ১২০ কোটি রোমান ক্যাথলিকের নেতা গতকাল শুক্রবার নিজ বাসভবনে সকালের জমায়েতে এ কথা বলেন। পোপ তাঁর বাড়িতে প্রতিদিন সকালে আগত লোকজনের সঙ্গে  অনানুষ্ঠানিক কথাবার্তা বলেন।ডেইলি মেইলের খবরে বলা হয়, সকালের জমায়েতে পোপ একজন ক্যাথলিক খ্রিষ্টানের গল্প বলছিলেন। পোপ বলেন, ওই ক্যাথলিক এক যাজককে জিজ্ঞেস করছিলেন, যিশু নাস্তিকদেরও পরিত্রাণ করবেন কি না। তখন পোপ বলেন, ‘হ্যাঁ তাদেরও, এবং প্রত্যেকের জন্যই করবেন।...আমাদের সবার কাজ হলো ভালো কাজ করা।’ভ্যাটিক্যান রেডিও জানায়, পোপ উপস্থিত লোকজনের উদ্দেশে বলেন, ‘ভালো কাজ করলেই শুধু মুক্তি মিলবে।’গত বুধবার নাস্তিক ও ধর্মে অবিশ্বাসী এমন ব্যক্তিদের সঙ্গে দেখা করেন পোপ। তাঁর এ দৃষ্টিভঙ্গি সাবেক পোপ ষোড়শ বেনেডিক্টের আচরণের বিপরীত। বেনেডিক্ট ক্যাথলিক নন, এমন লোকজনকে দ্বিতীয় শ্রেণীর বিশ্বাসী বলে মনে করতেন।
হাফিংটন পোস্টের সঙ্গে কথা বলার সময় ফাদার জেমস মার্টিন পোপ ফ্রান্সিসের হিতোপদেশের ব্যাখ্যা দেন। তিনি বলেন, ‘পোপ ফ্রান্সিস আগের যেকোনো সময়ের চেয়ে পরিষ্কারভাবে বলেছেন, যিশু সবার জন্য আত্মত্যাগ করেছেন...এত প্রবলভাবে, আনন্দচিত্তে খুব কম ক্যাথলিককেই এ ধরনের কথা বলতে দেখা গেছে।’
জেমস মার্টিন আরও বলেন, ‘ধর্ম নিয়ে বিতর্কের এই যুগে ঈশ্বরকে ক্ষুদ্র বিবেচনায় আটকে না রাখাই সময়োচিত।’
