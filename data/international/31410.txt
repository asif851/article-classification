
দিল্লিতে চলন্ত বাসে মেডিকেল ছাত্রী ধর্ষণের শিকার হওয়ার পরের ঘটনা আমরা জানি। এ ঘটনার পর পুরো ভারতজুড়ে আন্দোলনও হয়েছে বেশ। সম্প্রতি পুলিশের এক হিসেবে বলা হয়েছে, প্রতিদিন চারজন নারী ভারতের রাজধানী দিল্লিতে ধর্ষণের শিকার হয়েছেন। এ হিসেবে প্রতি ৬ ঘণ্টায় দেশটির রাজধানীতে ১ জন নারী ধর্ষণের শিকার হন। এ হিসাব গত চার বছরের।
পিটিআইয়ের বরাত দিয়ে হিন্দুস্তান টাইমসের খবরে আজ রোববার খবরে বলা হয়েছে, নয়াদিল্লিতে নারীর বিরুদ্ধে অপরাধ সংক্রান্ত একটি চিত্র তুলে ধরেছে পুলিশ। ২০১২ থেকে ২০১৫ সালে থানায় নিবন্ধিত মামলার হিসেবে পুলিশ এ চিত্র তুলে ধরেছে। গত চার বছরে প্রতিদিন চারজন নারী ধর্ষণের শিকার হয়েছেন। একই সময়ে নয়জন নারী মর্যাদাহানি বা হয়রানির শিকার হয়েছেন।
এই চার বছরে ধর্ষণের মামলার সংখ্যা বেড়েছে প্রায় তিনগুণ। ২০১২ সালে থানায় হওয়া ধর্ষণের মামলার সংখ্যা ছিল ৭০৬টি। চার বছরে এ সংখ্যা তিন গুন বেড়েছে। ২০১৫ সালে থানায় মামলায় হয় ২ হাজার ১৯৯টি। ২০১৩ সালে ১ হাজার ৬৩৬টি, এর পরের বছরে ধর্ষণের মামলায় সংখ্যা দাঁড়ায় ২ হাজার ১৬৬টি।
পুলিশের তথ্য থেকে জানা গেছে, গত ১৫ বছরে ধর্ষণের মামলার সংখ্যা বেড়েছে ছয় গুন। ২০০১ সালে থানায় মামলা হয়েছে ৩৮১, ২০১৫ সালে মামলা হয়েছে ২ হাজার ১৯৯। ২০১৫ সালে জানুয়ারি থেকে মধ্য জুলাই পর্যন্ত থানায় নিবন্ধিত মামলা ছিল ১ হাজার ১২০টি। এ বছরের জানুয়ারি থেকে মধ্য জুলাই পর্যন্ত ওই সংখ্যা আরও ৬৬টি বেড়ে দাঁড়ায় ১ হাজার ১৮৬টি।
পুলিশের তথ্য মতে, কিছু কিছু ক্ষেত্রে নারীরা তাদের ঘর-বাড়িতে কিছুটা অনিরাপদ। দিন দিন বাড়ছে যৌতুকের মামলার সংখ্যা। যৌতুকের কারণে নারীরা শ্বশুরবাড়িতে নির্যাতনের শিকার হচ্ছেন। ২০১২ থেকে ২০১৬-এর জুলাইয়ের মাঝামাঝি সময় পর্যন্ত যৌতুকের বলি হয়েছেন ৬৯১ নারী। এ ক্ষেত্রে গত চার বছরে (২০১২ থেকে ২০১৬) স্বামী এবং শ্বশুরবাড়ির লোকজনের বিরুদ্ধে নারীদের দায়ের করা মামলার সংখ্যা ছিল ১৩ হাজার ৯৮৪টি।
২০১২ সালে থানায় যৌতুক সংক্রান্ত মামলা হয়েছে ২ হাজার ৪৬টি। পরের বছরে এ সংখ্যা বেড়ে গিয়ে দাঁড়ায় ৩ হাজার ৪৫। পরের বছরও এ সংখ্যা বেড়ে যায়। ওই বছর অর্থাৎ ২০১৪ সালে যৌতুকের কারণের নির্যাতনের শিকার হওয়া নারীরা থানায় ৩ হাজার ১৯৪ মামলা করেন। সব মিলিয়ে ২০১৫ সালে ৩ হাজার ৫৩৬টি মামলা থানায় রেকর্ড করা হয়। এ বছরের জুলাই পর্যন্ত থানায় মামলা হয়েছে ২ হাজার ১৬৩টি।
