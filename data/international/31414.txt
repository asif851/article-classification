
পশ্চিম আফ্রিকায় ইবোলা ভাইরাসের সংক্রমণে আক্রান্ত ৭০ শতাংশ রোগীরই মৃত্যু হয়েছে। এই হার আগের তুলনায় বেশি। জাতিসংঘের আওতাভুক্ত বিশ্ব স্বাস্থ্য সংস্থা (ডব্লিউএইচও) গত মঙ্গলবার এ কথা জানিয়েছে। খবর বিবিসি ও রয়টার্সের।ডব্লিউএইচও হুঁশিয়ার করে দিয়ে বলেছে, ইবোলার বিস্তার রোধে পর্যাপ্ত পদক্ষেপ না নিলে আক্রান্ত মানুষের সংখ্যা আগামী নভেম্বরের মধ্যে তিন গুণ বেড়ে ২০ হাজারে ওঠার আশঙ্কা রয়েছে। দ্য নিউ ইংল্যান্ড জার্নাল অব মেডিসিন সাময়িকীতে প্রকাশিত সংস্থাটির বিজ্ঞানীদের ভাষ্যে এ কথা জানা গেছে। এতে বলা হয়েছে, আক্রান্ত মানুষের মৃত্যুর হার আগে ছিল ৫০ শতাংশ। কিন্তু এখন তা প্রায় ৭০ শতাংশে পৌঁছে গেছে।এদিকে, যুক্তরাষ্ট্রের সেন্টার ফর ডিজিজ কন্ট্রোল অ্যান্ড প্রিভেনশনের (সিডিসি) এক হিসাব অনুযায়ী, আগামী জানুয়ারির মধ্যে ইবোলা ভাইরাস দুই দেশের ১৪ লাখ মানুষের মধ্যে সংক্রমিত হওয়ার আশঙ্কা রয়েছে। তবে সিডিসির ওই অনুমান ‘কিছুটা নৈরাশ্যবাদী’ বলে অন্য বিশেষজ্ঞরা মন্তব্য করেছেন।ইবোলা সংক্রমণে এ পর্যন্ত দুই হাজার ৮০০ জনের মৃত্যু হয়েছে। গিনি, লাইবেরিয়া ও সিয়েরা লিওনে মৃতের সংখ্যা সবচেয়ে বেশি। এই তিন দেশে আক্রান্ত মানুষের সংখ্যা নাটকীয়ভাবে বৃদ্ধির আশঙ্কা করা হচ্ছে। ডব্লিউএইচও জানিয়েছে, সেনেগাল ও নাইজেরিয়ায় রোগটির বিস্তার নিয়ন্ত্রণ করা অনেকটা সম্ভব হয়েছে।
