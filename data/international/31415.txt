
সীমান্তের কৌশলগতভাবে গুরুত্বপূর্ণ ও দুর্গম সিয়াচেন হিমবাহ অঞ্চল সফর করেছেন ভারতের প্রধানমন্ত্রী নরেন্দ্র মোদি। গতকাল বৃহস্পতিবার সকালে সেখানে মোতায়েন ভারতীয় সেনাদের সঙ্গে কিছু সময় কাটান তিনি। খবর এনডিটিভি ও টাইমস অব ইন্ডিয়ার।গত দশ বছরের মধ্যে সিয়াচেন সফর করা প্রথম ভারতীয় প্রধানমন্ত্রী মোদি। জম্মু-কাশ্মীরের রাজধানী শ্রীনগর যাওয়ার আগে সেখানে যান তিনি। হিন্দু সম্প্রদায়ের দীপাবলি উৎসবের দিনটিতে তিনি জম্মু-কাশ্মীরে কাটাবেন বলে আগে থেকে নির্ধারিত ছিল। তবে সিয়াচেনে যাওয়ার ব্যাপারে আগে থেকে ঘোষণা দেওয়া হয়নি।ভারতের বিমানবাহিনীর বিশেষ বিমানে মোদি সিয়াচেনে পৌঁছেন। এরপর একটি হেলিকপ্টারে করে তাঁকে ১২ হাজার ফুট উঁচুতে অবস্থিত বেসক্যাম্পে নিয়ে যাওয়া হয়। সেখানকার সামরিক কর্মকর্তা ও জওয়ানদের উদ্দেশে মোদি বলেন, ‘প্রধানমন্ত্রী হিসেবে প্রথম দেওয়ালি উৎসব উদ্যাপন করতে এসেছি আপনাদের সঙ্গে। সীমান্তরক্ষীদের অতন্দ্র প্রহরার কারণেই আজ ভারতের ১২৫ কোটি মানুষ নির্বিঘ্নে দেওয়ালি উদ্যাপন করতে পারছে।’কারাকোরাম পর্বতে বিশ্বের সবচেয়ে ‘উঁচু যুদ্ধক্ষেত্র’ বলে কথিত সিয়াচেনে ভারত ও পাকিস্তানের সেনারা কার্যত মুখোমুখি অবস্থায় সতর্ক প্রহরায় মোতায়েন।এর আগে গতকাল সকালে টুইটার বার্তায় মোদি লেখেন, ‘বন্ধুরা, আমি সিয়াচেনে যাচ্ছি। আমার সৌভাগ্য, এই বিশেষ দিনে আমাদের সবচেয়ে সাহসী সেনাদের সঙ্গে কাটাতে পারব।... এই উচ্চতা, প্রচণ্ড শীত কোনো কিছুই আমাদের সৈন্যদের নিবৃত্ত করতে পারে না দায়িত্ব পালন থেকে।’এ মুহূর্তে সিয়াচেন হিমবাহের বেশির ভাগ ভারতের নিয়ন্ত্রণে। শত্রুপক্ষের সঙ্গে যুদ্ধে নিহত হওয়ার চেয়ে এখানে কঠিন আবহাওয়া ও তুষারধসে বেশির ভাগ মারা যায়। ১৯৮৪ সাল থেকে ওই অঞ্চলে প্রায় নয় শ ভারতীয় সেনা মারা গেছে। সাম্প্রতিক সময়ে ভারত সেখানে কিছু উন্নতমানের অবকাঠামো নির্মাণ করায় মৃত্যুর সংখ্যা অনেক কমে গেছে। তবে এই অঞ্চলে থাকা পাকিস্তানি সেনাদের মৃত্যুর সংখ্যা আরও বেশি।
