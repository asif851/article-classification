
বাংলাদেশ থেকে ২ হাজার ৪১৫ জন নাগরিকে ফেরত নেবে মিয়ানমার। পররাষ্ট্র মন্ত্রণালয়ের মহাপরিচালক কিয়া জায়ার বরাত দিয়ে আজ শুক্রবার বার্তা সংস্থা রয়টার্স এ কথা জানিয়েছে। ২০১৭ সালের মধ্যেই মিয়ানমার সরকার তাদের ২ হাজার ৪১৫ জন নাগরিককে ফেরত নেওয়ার চিন্তা করছে। 
বিভিন্ন সময় মিয়ানমার থেকে আসা কয়েক লাখ রোহিঙ্গা দীর্ঘদিন ধরে বাংলাদেশে বসবাস করছেন। বাংলাদেশ বলছে এই সংখ্যা তিন লাখ।
মিয়ানমারের সশস্ত্র বাহিনী দেশটির রাখাইন রাজ্যে সংখ্যালঘু রোহিঙ্গাদের ওপর গত অক্টোবর থেকে দমন-পীড়ন ও নিধন শুরু করে। এতে তারা বাংলা​দেশে ঢোকার চেষ্টা করে। অনুপ্রবেশ ঠেকাতে সীমান্তে বিজিবি পাহারা জোরদার করে বাংলাদেশ। এরপরও অন্তত ৫০ হাজার রোহিঙ্গা বাংলাদেশে ঢুকে পড়েছে। জাতিসংঘ বলেছে, এ সংখ্যা ৩৪ হাজার।
মিয়ানমারের পররাষ্ট্র মন্ত্রণালয়ের মহাপরিচালক কিয়া জায়া রয়টার্সকে বলেছেন, ‘আমাদের কাছে থাকা তথ্য অনুযায়ী মাত্র দুই হাজার ৪১৫ জন মিয়ানমারের নাগরিক সেখানে (‍বাংলাদেশ) আছেন।’ তিনি বলেন, ‘আমরা সব সময় আমাদের এ সংখ্যার ব্যাপারে দৃঢ়।’ তবে তিন লাখ মিয়ানমারের নাগরিকের বাংলাদেশে থাকার যে হিসাব দেওয়া হয়েছে সে বিষয়ে ‘কোনো ধারণা’ নেই বলে মন্তব্য করেন কিয়া জায়া। আগামী বছর (২০১৭ সাল) দুই হাজার ৪১৫ জনকে ফিরিয়ে নেওয়ার পরিকল্পনা মিয়ানমার সরকারের রয়েছে বলেও জানান তিনি।
বাংলাদেশে থাকা মিয়ানমারের সব নাগরিককে শিগগির ফেরত নিতে গতকাল বৃহস্পতিবার দেশটির রাষ্ট্রদূতের কাছে দাবি জানানো হয়।
আরও পড়ুন:জাতিসংঘের হস্তক্ষেপ চাইলেন ১৩ নোবেলজয়ী ও ১০ বিশিষ্টজনরোহিঙ্গা নির্যাতনের ধরন পাল্টেছে
