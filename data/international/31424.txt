
যুক্তরাষ্ট্রের ক্যালিফোর্নিয়ায় একটি আবাসিক এলাকায় ছোট আকারের উড়োজাহাজ বিধ্বস্ত হয়ে অন্তত চারজন নিহত হয়েছে। গতকাল সোমবার এ দুর্ঘটনা ঘটে।
কেন্দ্রীয় বিমান চলাচল প্রশাসনের মুখপাত্র ইয়ান গ্রেগোর বার্তা সংস্থা এএফপিকে বলেন, লস অ্যাঞ্জেলেসের রিভারসাইড মিউনিসিপ্যাল বিমানবন্দর থেকে আধা মাইল দূরে সেসনা ৩১০ উড়োজাহাজটি বিধ্বস্ত হয়। কী কারণে ​উড়োজাহাজ বিধ্বস্তের ঘটনা ঘটেছে, তা জানা যায়নি। স্থানীয় সময় বিকেল ৪টা ৪০ মিনিটে দুর্ঘটনাটি ঘটে। শহরের ফায়ার সার্ভিসের প্রধান মাইকেল মোর সাংবাদিকদের বলেন, ছোট আকারের উড়োজাহাজটিতে আরোহী ছিলেন পাঁচজন। উড়োজাহাজটি আবাসিক এলাকার দুটি বাড়ির ওপর আছড়ে পড়ে। উড়োজাহাজের আরোহী এক কিশোরীকে বিধ্বস্ত বিমান থেকে উদ্ধার করা হয়েছে। সে সামান্য আহত হয়েছে। উড়োজাহাজ বিধ্বস্তের পর দুটি বাড়িতে আগুন ধরে যায়। সেখানকার একজন বাসিন্দা গুরুতর দগ্ধ হয়েছেন। তাঁর অবস্থা আশঙ্কাজনক। ওই বাড়ি দুটির বাসিন্দা আরও অন্তত পাঁচজনের খোঁজ মিলছে না। কর্তৃপক্ষ তাদের খোঁজে তল্লাশি চালাচ্ছে বলে জানিয়েছে।
শহরের ফায়ার সার্ভিস প্রধানের তথ্যমতে, উড়োজাহাজটি রিভারসাইড থেকে সান হোসের দিকে যাচ্ছিল। যাত্রীরা চিয়ারলিডিং সম্মেলনে যোগ দিতে যাচ্ছিলেন।
