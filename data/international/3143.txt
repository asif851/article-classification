
লিবিয়ার পূর্বাঞ্চলীয় শহর বেনগাজিতে শনিবার স্থানীয় অধিবাসীদের সঙ্গে মিলিশিয়া বাহিনীর সংঘর্ষে অন্তত ২৮ জন নিহত হয়েছেন। স্থানীয় হাসপাতালের কর্মকর্তারা এ তথ্য জানান।
স্থানীয় সূত্রে জানা যায়, মিলিশিয়া বাহিনী লিবিয়া শিল্ড ব্রিগেডের ওপর ভীষণ ক্ষুব্ধ ছিল স্থানীয় মানুষ। ওই ব্রিগেড নিষিদ্ধ করার দাবিতে গতকাল রোববার তারা এর সদর দপ্তরের সামনে বিক্ষোভ শুরু করে। এর একপর্যায়ে দুই পক্ষের মধ্যে সংঘর্ষ শুরু হয়। ভয়াবহ ওই সংঘর্ষে ২৮ জন নিহত হন। আহত হন অনেকে। প্রত্যক্ষদর্শীরা জানান, অন্তত ২০০ মানুষ জড়ো হয়ে বিক্ষোভ শুরু করেন। তাঁদের বেশির ভাগই নিরস্ত্র ছিলেন। কয়েকজনের হাতে এ কে-৪৭ রাইফেল ছিল। তবে সংঘর্ষের সময় তাঁরা সেগুলো ব্যবহার করেননি। লিবিয়ার সেনাবাহিনীর মুখপাত্র আবদুল্লাহ আল-সাফি বলেন, স্থানীয় মানুষ লিবিয়া শিল্ড ব্রিগেড নিষিদ্ধ করার দাবিতে বিক্ষোভ শুরু করলে দুই পক্ষের মধ্যে সংঘর্ষে এই হতাহতের ঘটনা ঘটে। এরপর ঘটনাস্থলে বিশেষ বাহিনী মোতায়েন করা হয়েছে। লিবিয়ার সেনাপ্রধানের মুখপাত্র আলী আল-শেখি বলেন, লিবিয়া শিল্ড ব্রিগেড লিবিয়ার সামরিক বাহিনীর অধীনে সংরক্ষিত বাহিনী হিসেবে রয়েছে। ২০১১ সালে বিদ্রোহের পরিপ্রেক্ষিতে কর্নেল মুয়াম্মার গাদ্দাফির পতন ও মৃত্যু হওয়ার পর থেকে সরকার দেশটির বিভিন্ন সশস্ত্র গোষ্ঠীকে নিয়ন্ত্রণে আনার চেষ্টা করছে। গাদ্দাফির বিরুদ্ধে লড়াইয়ের উদ্দেশে এগুলো গড়ে ওঠে। লিবিয়া শিল্ড ব্রিগেড গাদ্দাফিকে ক্ষমতাচ্যুত করতে লড়াই করা অন্যতম দল। গাদ্দাফির পতনের পর এই মিলিশিয়া বাহিনী অস্ত্র সমর্পণ করতে অস্বীকৃতি জানায়। তাদের দাবি, প্রতিরক্ষা মন্ত্রণালয়ের অনুমোদন নিয়েই তাদের কার্যক্রম চলছে। বিবিসি, এএফপি।
