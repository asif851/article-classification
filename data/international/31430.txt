
রোববার ছুটির দিনেই ভারতের কনিষ্ঠতম মুখ্যমন্ত্রী হিসেবে শপথ নিলেন পেমা খান্ডু। অরুণাচল প্রদেশের রাজধানী ইটানগরে রাজ্যপাল তথাগত রায় তাঁকে শপথবাক্য পাঠ করান। গতকালই পেমা সর্বসম্মতিক্রমে অরুণাচল প্রদেশ কংগ্রেস পরিষদীয় দলনেতা নির্বাচিত হন।উত্তর-পূর্ব ভারতের আটটি রাজ্যের মধ্যে চার রাজ্যেরই শাসনক্ষমতা রইল কেন্দ্রে বিরোধী দল কংগ্রেসের হাতে। বিজেপি রয়েছে শুধু আসামে। তবে নাগাল্যান্ড ও সিকিম সরকারের ওপর তাঁদের সমর্থন রয়েছে। বামরা রয়েছে শুধু ত্রিপুরায়।সুপ্রিম কোর্ট কংগ্রেসের পদচ্যুত মুখ্যমন্ত্রী নাবুম টুকিকে গদি ফেরত দিলেও প্রয়োজনীয় সমর্থক জোগাড় করতে ব্যর্থ হওয়ায় গতকাল স্পষ্ট হয়ে যায় প্রয়াত মুখ্যমন্ত্রী দোরজি খান্ডুর ছেলে তথা টুকি মন্ত্রিসভার পানিসম্পদ বিকাশ ও পর্যটনমন্ত্রী পেমা খান্ডুই হচ্ছেন রাজ্যের মুখ্যমন্ত্রী। গতকাল সাপ্তাহিক ছুটির দিনেই দুপুর ১২টায় শপথ নেন চীন সীমান্তের মুক্তাকেন্দ্র থেকে বিনা প্রতিদ্বন্দ্বিতায় জয়ী ৩৭ বছরের পেমা খান্ডু। এর মধ্য দিয়ে অরুণাচলে ক্ষমতায় ফিরল কংগ্রেস। বিধানসভা নির্বাচন দুই বছর পর। দলবদলে অভ্যস্ত অরুণাচল। তবু ৪৫ জন বিধায়ক সঙ্গে থাকায় আপাতত নিরাপদ কংগ্রেস দুর্গ।
