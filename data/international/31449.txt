
পৃথিবীর সুখী দেশের তালিকায় বাংলাদেশের অবস্থান ১১৫তম। সবচেয়ে সুখী দেশ ফিনল্যান্ড। আর তালিকায় সবার নিচে আছে বুরুন্ডির নাম। জাতিসংঘের সাসটেইনেবল ডেভেলপমেন্ট সলিউশনস নেটওয়ার্কের (এসডিএসএন) বিশ্ব সুখবিষয়ক প্রতিবেদনে গতকাল বুধবার এসব তথ্য জানানো হয়। ভ্যাটিকান সিটিতে প্রতিবেদনটি প্রকাশ করা হয়।
১৫৬টি দেশের মাথাপিছু জিডিপি, সামাজিক সমর্থন, সুস্থভাবে বেঁচে থাকার প্রত্যাশিত আয়ু, সামাজিক সহায়তা, সামাজিক স্বাধীনতা, উদারতা ও দুর্নীতির অনুপস্থিতির ভিত্তিতে এই তালিকা করা হয়। তালিকায় ভারত ও পাকিস্তানের অবস্থান যথাক্রমে ১৩৩ ও ৭৫তম। দক্ষিণ এশিয়ার অন্য দেশগুলোর মধ্যে নেপাল, ভুটান, শ্রীলঙ্কা ও আফগানিস্তানের অবস্থান যথাক্রমে ১০১,৯৭, ১১৬ ও ১৪৫তম।
ফিনল্যান্ড বাদে শীর্ষ দশের অন্য দেশগুলো হলো যথাক্রমে নরওয়ে, ডেনমার্ক, আইসল্যান্ড, সুইজারল্যান্ড, নেদারল্যান্ডস, কানাডা, নিউজিল্যান্ড, সুইডেন ও অস্ট্রেলিয়া। ধনী রাষ্ট্র হলেও সুখী দেশের তালিকায় যুক্তরাষ্ট্রের অবস্থান ১৮তম। আগে ছিল ১৪তম অবস্থানে। যুক্তরাজ্য ও সংযুক্ত আরব আমিরাত আছে যথাক্রমে ১৯ ও ২০তম অবস্থানে। ১১ থেকে ১৭তম অবস্থানে আছে যথাক্রমে ইসরায়েল, অস্ট্রিয়া, কোস্টারিকা, আয়ারল্যান্ড, জার্মানি, বেলজিয়াম ও লুক্সেমবার্গ।
