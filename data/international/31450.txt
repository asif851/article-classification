
অং সান সু চির নাম সরিয়ে ফেলেছে যুক্তরাজ্যের অক্সফোর্ড বিশ্ববিদ্যালয়ের অধীন সেন্ট হিউস কলেজ। রোহিঙ্গা ইস্যুতে সু চির অবস্থানের পরিপ্রেক্ষিতে গত বৃহস্পতিবার স্থানীয় সময় সন্ধ্যায় কলেজটির শিক্ষার্থীরা নিম্নশ্রেণির শিক্ষার্থীদের কমনরুম থেকে তাঁর নাম অপসারণের পক্ষে ভোট দেয়। তাৎক্ষণিকভাবে এ সিদ্ধান্ত কার্যকর করা হয়।স্নাতক ডিগ্রি অর্জনের আগে এই কলেজের শিক্ষার্থী ছিলেন সু চি। তাঁর নামানুসারেই ওই কমনরুমের নামকরণ করা হয়েছিল।সংখ্যালঘু রোহিঙ্গা মুসলিমদের ওপর সেনাবাহিনীর চালানো নিপীড়নের পরিপ্রেক্ষিতে সু চির নীরবতার সমালোচনাও করেছে সেন্ট হিউস কলেজের শিক্ষার্থীরা। তাঁদের সিদ্ধান্তে বলা হয়েছে, ‘রাখাইনে গণহত্যা, গণধর্ষণ ও মানবাধিকারের ব্যাপক লঙ্ঘনের নিন্দা জানানোয় অং সান সু চির অক্ষমতা অমার্জনীয় ও অগ্রহণযোগ্য। একসময় সততার সঙ্গে তিনি যে নীতি ও আদর্শকে সমুন্নত করার চেষ্টা করেছেন, তাঁর বিপরীতে অবস্থান নিয়েছেন তিনি।’এর আগে গত সেপ্টেম্বর মাসে সেন্ট হিউস কলেজের মূল প্রবেশপথ থেকে সু চির ছবি অপসারণের সিদ্ধান্ত নেয় কলেজটির পরিচালনা পর্ষদ।
