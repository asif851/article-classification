
মন চাইছে না, কিন্তু বিয়ের পিঁড়িতে বসতেই হবে। এমন পরিস্থিতি থেকে পার পেতে যুক্তরাজ্যের দক্ষিণ এশীয় তরুণীরা বেছে নিচ্ছে এক ধরনের কৌশল। ইংরেজিতে তা ‘স্পুন ট্রিক’ বলে পরিচিতি পেয়েছে। বাংলা করলে দাঁড়ায় ‘চামচ চালাকি’। চালাকি আর কি, অন্তর্বাসের ভেতর ধাতব চামচ লুকিয়ে রাখা। এ কৌশল এখন অল্প বয়সী তরুণীদের বিয়ে রোধে মোক্ষম দাওয়াই হিসেবে কাজ করছে।
দেশটির একটি দাতব্য সংস্থার বরাত দিয়ে বার্তা সংস্থা পিটিআইয়ের প্রতিবেদনে জানানো হয়, দক্ষিণ এশীয় বংশোদ্ভূত অল্প বয়সী তরুণীদের পরিবার প্রায়ই যা করে, তা হচ্ছে ছুটির সময় মেয়েকে যুক্তরাজ্যের বাইরে নিয়ে বিয়ে দেওয়া।
ওই দাতব্য সংস্থার মুখপাত্র করমা নির্ভানা জানান, অনেক ভুক্তভোগী তাঁদের কাছে সহায়তা চেয়ে ফোন করে। এ ক্ষেত্রে তাঁরা সংশ্লিষ্ট ভুক্তভোগীকে অন্তর্বাসের নিচে একটি চামচ লুকিয়ে রাখার পরামর্শ দেন। এতে বিমানবন্দর পার হওয়ার সময় নিরাপত্তা তল্লাশি যন্ত্রে ধরা পড়ার পর ১৬ বা তার বেশি বয়সী তরুণীকে নিরাপদ জায়গায় নিয়ে যাওয়া হয়। এ সময় তারা তাদের বিপদের কথা কর্তৃপক্ষকে জানিয়ে বিয়ে করতে বাধ্য করার চেষ্টার কথা জানায়। একে আইনি পদক্ষেপের ফলে এসব অল্প বয়সী মেয়ে বিয়ে থেকে রক্ষা পায়।
করমা নির্ভানা বলেন, এটি জোর করে বিয়ে থেকে বাঁচার একটা নিরাপদ উপায়। এই কৌশল অবলম্বন করে অনেকে রক্ষা পেয়েছে বলে ভুক্তভোগীরা আমাদের জানিয়েছেন।
শিক্ষাপ্রতিষ্ঠানে চলমান অবকাশের সময় জোর করে বিয়ে দেওয়ার চেষ্টা রোধে সম্প্রতি যুক্তরাজ্য সরকার দেশব্যাপী শিক্ষক, চিকিত্সক ও বিমানবন্দরের কর্মীদের অতিরিক্ত নজরদারি করার নির্দেশ দিয়েছে।
গত বছরের জুন থেকে আগস্টে দেশটির কর্তৃপক্ষ কিশোরীদের বলপূর্বক বিয়ে দেওয়ার প্রচেষ্টার প্রায় ৪০০টি অভিযোগ পেয়েছে।
২০১২ সালের পরিসংখ্যান অনুযায়ী, জোর করে বিয়ে দেওয়া থেকে রক্ষা পেতে সর্বোচ্চ ৪৭ দশমিক ১ শতাংশ ফোন এসেছে পাকিস্তানি বংশোদ্ভূত নাগরিকদের কাছ থেকে। বাংলাদেশি বংশোদ্ভূত নাগরিকদের কাছ থেকে ১১ শতাংশ ও ভারতীয় বংশোদ্ভূতদের কাছ থেকে ৮ শতাংশ ফোন এসেছে।
