
ভিসামুক্ত ভ্রমণের ক্ষেত্রে অনলাইনে যাচাইয়ের পরিকল্পনা করছে ইউরোপীয় ইউনিয়ন (ইইউ)। এ পরিকল্পনা বাস্তবায়িত হলে পর্যটক এবং ব্যবসায়ীদের ইউরোপ পৌঁছার আগে অনলাইনে ৫ ইউরো (৫ দশমিক ৩৫ ডলার) খরচ করে নিরাপত্তা যাচাই প্রক্রিয়া সম্পন্ন করতে হবে।ইইউর নির্বাহী বিভাগ ইউরোপীয় কমিশনে গতকাল বুধবার পরিকল্পনাটি পাস হওয়ার কথা। এই নিরাপত্তা যাচাই প্রক্রিয়ার আওতায় ভ্রমণ-ইচ্ছুক ব্যক্তিকে নিজের পরিচয় ও বসবাসের বিস্তারিত তথ্য অনলাইনে জানাতে হবে। ইইউর নিরাপত্তা ও অপরাধবিষয়ক ডেটাবেইসে সংরক্ষিত তথ্যের ভিত্তিতে প্রাপ্ত তথ্য যাচাইয়ের পরই ভ্রমণের অনুমতি দেওয়া হবে।ফ্রান্স ও বেলজিয়ামে জঙ্গিগোষ্ঠী ইসলামিক স্টেটের (আইএস) হামলা এবং অভিবাসীদের চাপ সামলাতে ইউরোপীয় কমিশন এ কঠোর পদক্ষেপ নেওয়ার পরিকল্পনা করছে। কমিশনের আশা, অনলাইনে যাচাইয়ের এ পরিকল্পনা বাস্তবায়িত হলে গ্রিসের সীমান্তে অভিবাসীদের চাপ, ইউরোপে অপরাধী ও জঙ্গিদের সহিংসতা এবং অবৈধ অভিবাসী সৃষ্টির হার কমে যাবে।পরিকল্পনাটি বাস্তবায়িত হলে ইউরোপের শেঙ্গেন অঞ্চলে যে ৬০টি দেশের নাগরিকেরা ভিসামুক্ত ভ্রমণের সুবিধা পেয়ে আসছিলেন, তাঁদের ওপর প্রভাব পড়বে।এমনকি ব্রেক্সিটের কারণে যুক্তরাজ্য ইইউ জোট থেকে বেরিয়ে যাওয়ার পর দেশটির নাগরিকেরাও বিপাকে পড়বেন বলে আশঙ্কা করা হচ্ছে। সেই সঙ্গে ভিসামুক্ত ভ্রমণের ব্যাপারে তুরস্ক ও ইউক্রেনের দাবি বাস্তবায়নও ঝুলে যাবে।ইউরোপীয় কমিশনে প্রস্তাবটি পাসের পর অনুমোদনের জন্য ইউরোপীয় পার্লামেন্ট এবং সদস্যদেশগুলোর সরকারের কাছে পাঠানো হবে। অনুমোদনের পর এই পরিকল্পনা বাস্তবায়নের জন্য ২০ কোটি ইউরো খরচ করতে হবে। এ ছাড়া বার্ষিক ব্যয় ধরা হয়েছে প্রায় সাড়ে ৮ কোটি ইউরো।
