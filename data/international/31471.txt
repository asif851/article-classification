
আগামী পাঁচ বছরে, অর্থাৎ, ২০২০ সালের মধ্যে চীন জনসংখ্যা সাড়ে চার কোটি বাড়ানোর পরিকল্পনা করেছে। দেশটির কর্তৃপক্ষের বরাত দিয়ে এএফপির খবরে আজ শনিবার এ কথা জানানো হয়।
দীর্ঘদিনের এক সন্তান নীতি থেকে সরে এসেছে চীন। উদ্যোগ নিয়েছে জনসংখ্যাগত সংকট কাটানোর। এরই অংশ হিসেবে দেশটির কমিউনিস্ট-নিয়ন্ত্রিত পার্লামেন্টে জনসংখ্যা বাড়ানোর ব্যাপারে নতুন পরিকল্পনার কথা বলা হয়েছে। ন্যাশনাল পিপল’স কংগ্রেসের উদ্বোধনী অধিবেশনে এ ব্যাপারে পাঁচ বছর মেয়াদি একটি খসড়া পরিকল্পনা প্রকাশ করা হয়েছে। এখানে বলা হয়, এর ফলে ২০২০ সালের মধ্যে দেশটির জনসংখ্যা হবে ১৪২ কোটি।
খসড়ায় বলা হয়েছে, ‘আমরা পরিবার পরিকল্পনার মৌলিক জাতীয় নীতির ব্যাপারে অবিচল থাকব। ধীরে ধীরে দম্পতিদের দুই সন্তান নেওয়ার নীতিটি বাস্তবায়ন করা হবে।’
তবে এক সন্তান নীতিতে অভ্যস্ত হয়ে পড়া চীনের অনেক দম্পতিই বাড়তি খরচের কারণে দ্বিতীয় সন্তান নেওয়ার ব্যাপারে অনাগ্রহী।
সত্তরের দশকের শেষের দিক থেকে চীনে এক সন্তান নীতি চালু করা হয়। ছেলে সন্তানের আশায় তাই দেশটিতে কন্যাশিশুর ভ্রূণ হত্যার প্রবণতা অনেক বেশি। এতে নারী ও পুরুষের অনুপাতে ভারসাম্যহীনতার সৃষ্টি হয়েছে। দেশটির তিন কোটির বেশি পুরুষকে বউ ছাড়া জীবন কাটানোর ঝুঁকিতে পড়তে হয়েছে।
