
চলতি সপ্তাহেই কয়েকটি নির্বাহী আদেশ জারি করতে যাচ্ছেন মার্কিন প্রেসিডেন্ট ডোনাল্ড ট্রাম্প। এর মধ্যে যুক্তরাষ্ট্র ও মেক্সিকো সীমান্তে দেয়াল তোলার ঘোষণা ছাড়াও মধ্যপ্রাচ্য ও আফ্রিকার সাতটি মুসলিম দেশের নাগরিকদের ওপর যুক্তরাষ্ট্রে আসার বিধিনিষেধ থাকবে বলে ধারণা করা হচ্ছে। শরণার্থীদের প্রবেশেও কড়াকড়ি আরোপ করা হবে।ট্রাম্প এক টুইট বার্তায় বলেছেন, ‘জাতীয় নিরাপত্তার প্রশ্নে আগামীকাল হবে একটি বিশাল দিন। আরও অনেক কিছুর মতো আমরা দেয়াল তুলবই।’মেক্সিকো সীমান্তে দুই হাজার মাইল দীর্ঘ দেয়াল তোলার বিষয়টি ট্রাম্পের নির্বাচনী প্রতিশ্রুতিতে ছিল। যুক্তরাষ্ট্র ও মেক্সিকো সীমান্তের কিছু অংশে আগে থেকেই দেয়াল রয়েছে।নির্বাচনী প্রচার অভিযান চলাকালে ট্রাম্প বলেছিলেন, ওই দেয়াল নির্মাণে ৮০০ কোটি ডলার ব্যয় হবে। মেক্সিকোকে ওই অর্থ দিতে হবে। তবে মেক্সিকোর প্রেসিডেন্ট ও জ্যেষ্ঠ কর্মকর্তারা বলেছেন, দেয়াল তোলার জন্য তারা কোনো অর্থ দেবেন না।অবৈধ অভিবাসীদের বিরুদ্ধে ব্যবস্থা নেওয়ার কিছু ঘোষণাও আসতে যাচ্ছে বলে ধারণা করা হচ্ছে। এর মধ্যে অভিবাসীদের জন্য নিরাপদ আশ্রয়স্থল হিসেবে পরিচিত শহরগুলোকে কেন্দ্রীয় কর্তৃপক্ষকে সহায়তা করতে বাধ্য করার মতো উদ্যোগ রয়েছে। এসব শহরে অবৈধ অভিবাসীদের গ্রেপ্তার বা আটক করা হয় না।সিরিয়া, ইয়েমেন, ইরাকসহ মধ্যপ্রাচ্য আর আফ্রিকার কয়েকটি মুসলিম সংখ্যাগরিষ্ঠ দেশের বাসিন্দাদের প্রবেশে কড়াকড়ি আরোপ করবেন ট্রাম্প। এ সপ্তাহের শেষের দিকে এ ঘোষণা আসতে যাচ্ছে।
