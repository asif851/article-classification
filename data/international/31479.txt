
ব্রিটিশ পার্লামেন্টের বাংলাদেশি বংশোদ্ভূত তিন এমপি রুশনারা আলী, টিউলিপ সিদ্দিক ও রূপা হক আবারও জয় পেতে যাচ্ছেন। বুথ ফেরত জরিপে এসব এমপি নিজ নিজ আসনে জয়ী হবেন বলে পূর্বাভাস দেওয়া হয়েছে। ভোট গণনার সর্বশেষ খবরও একই ইঙ্গিত দিচ্ছে। তিনজনই লেবার দলীয় প্রার্থী। 
রুশনারা আলী বেথনাল গ্রিন অ্যান্ড বো আসনে, বঙ্গবন্ধু শেখ মুজিবুর রহমানের নাতনি টিউলিপ রেজওয়ানা সিদ্দিক হ্যাম্পস্টেড অ্যান্ড কিলবার্ন আসনে ও রূপা ইলিং সেন্ট্রাল অ্যান্ড অ্যাকটন আসন ধরে রাখতে লড়ছেন। রুশনারা ২০১০ সালে প্রথম কোনো বাংলাদেশি বংশোদ্ভূত হিসেবে ব্রিটিশ পার্লামেন্টে এমপি নির্বাচিত হয়েছিলেন। তিনি আসনটি তৃতীয় মেয়াদে ধরে রাখার জন্য লড়ে যাচ্ছেন। অন্যদিকে রূপা ও টিউলিপ দ্বিতীয় মেয়াদে আসন ধরে রাখার জন্য লড়ছেন। শিগগিরই এসব আসনের ফলাফল জানা যাবে।
এবারের নির্বাচনে স্বতন্ত্র ৫ প্রার্থীসহ মোট ১৪ জন বাংলাদেশি বংশোদ্ভূত প্রার্থী রয়েছেন। এদের মধ্যে উল্লেখিত তিনজনের জয় প্রত্যাশিত।
এদিকে যুক্তরাজ্যের নির্বাচনের ভোট গ্রহণ শেষে বুথ ফেরত জরিপ বলছে, প্রধানমন্ত্রী থেরেসা মে সংসদে একক সংখ্যাগরিষ্ঠতা হারাতে যাচ্ছেন। কনজারভেটিভ পার্টি মোট ৩১৪টি আসন পাবে বলে আভাস দিয়েছে জরিপ। এর আগে গত তিনটি নির্বাচনে বুথ ফেরত জরিপের আভাস সত্য বলে প্রমাণিত হয়।
লেবার পার্টি এই নির্বাচনে আসন হারাবে বলে মনে করা হলেও বুথ ফেরত জরিপ বলছে, দলটি অনন্ত ৩৪টি আসন বেশি পাবে। তাদের মোট আসন হবে ২৬৬। স্কটিশ জাতীয়তাবাদী দল এসএনপি ৩৪টি এবং লিবারেল ডেমোক্র্যাটস দল ১৪টি আসন পাবে বলে আভাস দিচ্ছে বুথ ফেরত জরিপ।
৬৫০ সদস্যবিশিষ্ট ব্রিটিশ হাউস অব কমন্সে একক সংখ্যাগরিষ্ঠতার জন্য প্রয়োজন ৩২৬ আসন।
