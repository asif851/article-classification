
ভারতের আলোচিত রাজনীতিবিদ অরবিন্দ কেজরিওয়ালের ওপর এ পর্যন্ত পাঁচটি হামলা হয়েছে। এ ধরনের হামলা তাঁর দল আম আদমি পার্টির (এএপি) জন্য আশীর্বাদ বয়ে আনছে। অন্তত দলের তহবিলে দানের অঙ্ক সে কথাই বলে। কেজরিওয়ালের ওপর পাঁচটির মধ্যে চারটি হামলার পর এএপির তহবিলে দানের পরিমাণ তাত্পর্যপূর্ণভাবে বেড়ে যাওয়ার নজির পাওয়া গেছে। এমনকি গত মঙ্গলবার কেজরিওয়াল চড় খাওয়ার পর দলটি প্রায় ৮৫ লাখ রুপি অর্থ পেয়েছে। আজ বৃহস্পতিবার টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, গত বছরের ১২ ডিসেম্বর থেকে ২৪ কোটি ৫৩ লাখ রুপি তহবিল পেয়েছে এএপি। ১১১টি দেশ থেকে ৮৬ হাজার ৬৪৯ জন এই সহায়তা দিয়েছেন। গত দুই মাসে দেশজুড়ে নির্বাচনী প্রচারের সময় কেজরিওয়ালের ওপর পাঁচটি হামলা হয়েছে। কেজরিওয়ালের মুখে কালি ছিটানো হয়েছে। ডিম ছোড়া হয়েছে। ঘুষি ও চড়ও খেয়েছেন তিনি। গত ২৫ মার্চ বারানসিতে কেজরিওয়ালের মুখে কালি ছুড়ে মারা হয়। এ ছাড়া তাঁকে ডিমও ছোড়া হয়। ওই ঘটনার পর দলের তহবিলে দানের পরিমাণ ১৯ লাখ রুপি থেকে বেড়ে ৪৮ লাখ রুপি হয়।গত ২৮ মার্চ হরিয়ানায় কেজরিওয়ালের ঘাড়ে এক ব্যক্তি ঘুষি মারেন। ওই দিন তাঁর দল ৪২ লাখ রুপি তহবিল সংগ্রহ করে। এর আগের দিন এই সংগ্রহের পরিমাণ ছিল ৩৯ লাখ রুপি। ৪ এপ্রিল দক্ষিণ দিল্লিতে ঘুষি ও থাপড় খান কেজরিওয়াল। ওই দিন অনলাইনে এক কোটি ৩৫ লাখ রুপি সংগ্রহ করে দলটি। এর আগের দিন দলের সংগ্রহ ছিল ৩৫ লাখ ১৩ হাজার রুপি।সর্বশেষ গত মঙ্গলবার নয়াদিল্লিতে নির্বাচনী প্রচারণা চালানোর সময় এক অটোরিকশাচালকের থাপড় খান কেজরিওয়াল। এ ঘটনায় এএপির তহবিলে দানের পরিমাণ উপচে পড়ে। দলের এক নেতা জানান, এ ঘটনার পর দলের ওয়েবসাইটে দাতাদের হিট ব্যাপকভাবে বেড়ে যায়। এতে ওয়েবসাইটে প্রযুক্তিগত সমস্যা পর্যন্ত দেখা দেয়।৮ এপ্রিল কেজরিওয়াল থাপড় খাওয়ার পর দলটির তহবিলে ৮৫ লাখ রুপিরও বেশি অর্থ জমা হয়েছে। এর আগের দিন এএপির সংগ্রহ ছিল ২৯ লাখ রুপি।কেজরিওয়ালের ওপর হামলার পর দলের তহবিল বাড়ার এই প্রবণতার মধ্যে একমাত্র ব্যতিক্রম ছিল ৮ মার্চ আহমেদাবাদের ঘটনাটি। ওই দিনও দিল্লির সাবেক এই মুখ্যমন্ত্রীর ওপর হামলা হয়। তনে সেদিন দলের তহবিল না বেড়ে বরং তা ১৬ দশমিক ৪৬ লাখ রুপি থেকে কমে ১৩ লাখে নেমে আসে।লোকসভা নির্বাচন উপলক্ষে ১০০ কোটি রুপি সংগ্রহের লক্ষ্যমাত্রা ঠিক করেছে এএপি। এখন পর্যন্ত সংগৃহীত হয়েছে ২৪ কোটি ৫৩ লাখ রুপি। তহবিল গঠনে ধীর গতিতে দলটির নেতারা বেশ চিন্তিত। তবে কেজরিওয়ালের ওপর হামলার পর এএপির তহবিলে দানের পরিমাণ তাত্পর্যপূর্ণভাবে বেড়ে যাচ্ছে।
