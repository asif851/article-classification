
যুক্তরাজ্যের গোয়েন্দা সংস্থা এমআই-ফাইভ সেনাসদস্য লি রিগবির হত্যাকাণ্ডে অভিযুক্ত মাইকেল আদেবোলাজোকে তাদের জন্য কাজ করার প্রস্তাব দিয়েছিল বলে দাবি করা হয়েছে।
আবু নুসাইবা (৩১) নামের আদেবোলাজোর ওই বন্ধু বিবিসিকে দেওয়া এক সাক্ষাৎকারে এ দাবি করেন। বিবিসি কার্যালয় থেকে নুসাইবাকে গ্রেপ্তার করা হয়েছে।
নুসাইবা সাক্ষাৎকারে দাবি করেন, যুক্তরাজ্যের অভ্যন্তরীণ গোয়েন্দা সংস্থা এমআই-ফাইভ তাঁর বন্ধু মাইকেল আদেবোলাজোকে দলে ভেড়ানোর চেষ্টা করেছিল। এ সাক্ষাৎকার দেওয়ার পরই নুসাইবাকে আটক করা হয়। বৃহত্তর লন্ডন পুলিশের সদর দপ্তর স্কটল্যান্ড ইয়ার্ড থেকে বলা হয়েছে, সন্ত্রাসবাদ প্রতিরোধ কর্মকর্তারা নুসাইবাকে সন্ত্রাসে উসকানি ও প্রস্তুতিতে সহায়তা দেওয়ার জন্য গ্রেপ্তার করেছে।
শুক্রবার বিবিসি টেলিভিশনকে দেওয়া সাক্ষাৎকারে নুসাইবা বলেন, এমআই-ফাইভ তাঁর বন্ধু আদেবোলাজোকে জিজ্ঞাসা করেছিল, তিনি ওই সংস্থায় যোগ দিতে চান কি না। আদেবোলাজো তাদের প্রস্তাব প্রত্যাখ্যান করেন।
নুসাইবা বলেন, ২০০২ সালে আদেবোলাজোর সঙ্গে তাঁর পরিচয় হয়। মাস ছয়েক আগে আদেবোলাজো তাঁকে যেসব কথা বলেছেন, তা তাঁকে বিস্মিত করে। 
নুসাইবা দাবি করেন, আদেবোলাজো তাঁকে বলেছিলেন, তিনি কেনিয়ায় থাকাকালে সেখানকার নিরাপত্তা বাহিনীর সদস্যরা তাঁকে অকারণে তুলে নিয়ে যায় এবং আটকে রেখে নির্দয়ভাবে পেটায়। কেনিয়া থেকে যুক্তরাজ্যে আসার পর এমআই-ফাইভের এজেন্টরা বারবার তাঁর বাড়িতে আসতে থাকে। 
স্কটল্যান্ড ইয়ার্ডের কর্মকর্তারা বলেছেন, নুসাইবাকে দক্ষিণ লন্ডনের একটি থানায় জিজ্ঞাসাবাদ করা হচ্ছে। তাঁর দুটি আবাসিক ঠিকানা পাওয়া গেছে, সেখানে তল্লাশি চালানোর প্রস্তুতি চলছে।
লন্ডনের উলউইচে এক সেনা ব্যারাকের কাছে গত বুধবার রিগবিকে কুপিয়ে হত্যা করেন আদেবোলাজোসহ দুই সন্দেহভাজন মুসলিম হামলাকারী। বিবিসি ও এএফপি।
