
চলে গেলেন ভারতের পশ্চিমবঙ্গের বিশিষ্ট লেখক ও গবেষক চিত্রা দেব। আজ সোমবার সকালে দক্ষিণ কলকাতার একটি বেসরকারি হাসপাতালে তিনি শেষ নিশ্বাস ত্যাগ করেন। মৃত্যুকালে তাঁর বয়স হয়েছিল ৭৪ বছর।
বেশ কিছুদিন ধরে চিত্রা দেব ক্যানসারে ভুগছিলেন। তিনি জন্মেছিলেন বিহারের পূর্ণিয়ায় ১৯৪৩ সালের ২৪ নভেম্বর। কলকাতা বিশ্ববিদ্যালয় থেকে তিনি বাংলায় এমএ ও পিএইচডি ডিগ্রি অর্জন করেন। চিত্রা দেব কর্মজীবনের অধিকাংশ সময় আনন্দবাজার পত্রিকার গ্রন্থাগারের দায়িত্বে ছিলেন। এখান থেকেই তাঁর মূল কর্মজীবন শুরু হয়। আর এখান থেকেই তিনি অবসর নেন। তিনি অনেকগুলো বই লিখেছেন, অনুবাদ করেছেন ও সম্পাদনা করেছেন। তাঁর উল্লেখযোগ্য বইয়ের মধ্যে আছে ‘ঠাকুরবাড়ির অন্দরমহল’, ‘ঠাকুরবাড়ির বাহির মহল’, ‘অন্তঃপুরের আত্মকথা’, ‘বুদ্ধদেব দেখতে কেমন ছিলেন’ ইত্যাদি। তিনি মুন্সী প্রেম চাঁদের ‘গো দান’ এবং ‘নির্মলা’র হিন্দি থেকে বাংলায় অনুবাদ করেন। সম্পাদনা করেন ‘সরলা বালা রচনা সমগ্র’। এ ছাড়া তিনি কবি চন্দ্রের মহাভারত, বিষ্ণুপুরী রামায়ণ হিন্দি থেকে বাংলায় অনুবাদ করেন।
আজ বিকেলে দক্ষিণ কলকাতার কেওড়াতলা মহাশ্মশানে চিত্রা দেবের শেষকৃত্য সম্পন্ন হয়।
