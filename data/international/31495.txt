
চিড়িয়াখানায় পশু–পাখি দেখতে দেখতে গরিলার ডেরায় পড়ে যায় তিন বছরের একটি শিশু। এ সময় শিশুটিকে ধরে টানাহেঁচড়া শুরু করে দেয় গরিলাটি। এমন টানাহেঁচড়া চলে ১০ মিনিট। কোনোভাবেই বাগে আনা যাচ্ছিল না গরিলাকে। বাধ্য হয়ে শিশুটিকে বাঁচাতে গরিলাকে গুলি করে হত্যা করে চিড়িয়াখানা কর্তৃপক্ষ। পরে শিশুটিকে হাসপাতালে পাঠানো হয়।
যুক্তরাষ্ট্রের ওহাইও অঙ্গরাজ্যের সিনসিনাতি চিড়িয়াখানায় গতকাল শনিবার বিকেলে এ ঘটনা ঘটে।
আজ রোববার দ্য টেলিগ্রাফের এক প্রতিবেদনে বলা হয়েছে, গতকাল বিকেলে শিশুটি তার অভিভাবকের সঙ্গে চিড়িয়াখানায় যায়। বিকেল চারটার দিকে শিশুটি হামাগুড়ি দিতে দিতে ১০ ফুট নিচে গরিলার ডেরায় থাকা পানির মধ্যে পড়ে যায়। ১৮০ কেজি ওজনের ১৭ বছর বয়সী হারাম্বে নামের গরিলাটি শিশুটিকে ধরে টানাহেঁচড়া শুরু করে। ১০ মিনিট চেষ্টা করেও গরিলার হাত থেকে শিশুটিকে উদ্ধার করা যাচ্ছিল না। পরে বাধ্য হয়ে চিড়িয়াখানার বিপজ্জনক প্রাণী নিয়ন্ত্রণকারী দলের সদস্যরা গরিলাটিকে গুলি করে শিশুটিকে উদ্ধার করেন। শিশুটিকে সিনসিনাতি চিলড্রেনস হাসপাতাল মেডিকেল সেন্টারে পাঠানো হয়েছে।
এ ব্যাপারে সিনসিনাতি চিড়িয়াখানার পরিচালক থানে মায়নার্ড বলেন, শিশুটির জীবন বাঁচাতেই বিপজ্জনক প্রাণী নিয়ন্ত্রণকারী দলের সদস্যরা গরিলাটিকে গুলি করেন। এ চিড়িয়াখানায় গরিলাকে গুলি করে হত্যার ঘটনা এটাই প্রথম। চিড়িয়াখানার জন্য এ দিনটা খুবই বেদনাদায়ক।
মায়নার্ড বলেন, গরিলাটিকে কোনোভাবেই শান্ত করা যাচ্ছিল না বলেই এটিকে গুলি করার সিদ্ধান্ত নেওয়া হয়। তা ছাড়া যেসব গরিলা নিচু ভূমিতে থাকে, তারা বেশ হিংস্র হয়।শিশুটি সম্পর্কে এখন পর্যন্ত কোনো তথ্য প্রকাশ করেনি চিড়িয়াখানা ও হাসপাতাল কর্তৃপক্ষ। তবে শিশুটি আশঙ্কামুক্ত বলে জানিয়েছেন মায়নার্ড।থানে মায়নার্ড বলেন, চিড়িয়াখানায় প্রতি রোববার গরিলা প্রদর্শনীর জন্য ফটক উন্মুক্ত করা হয়। কিন্তু শনিবার কীভাবে শিশুটি গরিলার ডেরায় পড়ে গেল তা খতিয়ে দেখা হচ্ছে।তবে কর্তৃপক্ষ বলছে, শিশুটি হামাগুড়ি দিতে দিতে একটি ছোট বেড়া পেরিয়ে গরিলার ডেরায় পড়ে যায়।গত সপ্তাহে চিলিতে একটি চিড়িয়াখানায় সিংহের খাঁচায় আত্মহত্যা করতে ঢুকে পড়েছিলেন এক ব্যক্তি। পরে তাঁকে বাঁচাতে দুটি সিংহকে গুলি করে হত্যা করা হয়।
