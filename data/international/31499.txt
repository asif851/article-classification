
তুরস্কের রাজধানী আঙ্কারা ও বৃহত্তম শহর ইস্তাম্বুলে দুই দিনের সহিংস বিক্ষোভের পর গতকাল রোববার পরিস্থিতি শান্ত হয়ে এসেছে। ঘটনাস্থল থেকে পুলিশ সরে গেছে, যাকে বিক্ষোভকারীরা তাদের বিজয় বলে দাবি করছে।
গত শনিবার রাতেও বিক্ষোভকারীদের সঙ্গে পুলিশের থেমে থেকে সংঘর্ষ হয়। তবে গতকাল সকাল থেকেই পরিস্থিতি শান্ত হয়ে আসে।
গতকাল স্থানীয় ব্যবসায়ী ও পৌর কর্তৃপক্ষের পরিচ্ছন্নতাকর্মীরা রাস্তাঘাট পরিষ্কারের কাজ শুরু করেন।
ইস্তাম্বুলের তাকসিম স্কয়ারে উদ্যানের কিছু অংশ ধ্বংস করে বিপণিবিতান নির্মাণের পরিকল্পনার প্রতিবাদে শুক্রবার বিক্ষোভ শুরু হয়। পরে প্রধানমন্ত্রী রিসেপ তাইয়েপ এরদোয়ান ও তাঁর ইসলামপন্থী জাস্টিস অ্যান্ড ডেভেলপমেন্ট পার্টির (একেপি) বিরুদ্ধেও বিক্ষোভ ছড়িয়ে পড়ে। রয়টার্স।
