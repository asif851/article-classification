
আফ্রিকার দেশ নাইজেরিয়াকে ইবোলা ভাইরাসমুক্ত বলে ঘোষণা করেছে বিশ্ব স্বাস্থ্য সংস্থা (ডব্লিউএইচও)। প্রাণঘাতী ইবোলার প্রকোপ থেকে সুরক্ষায় বৈশ্বিক তৎপরতাও চলছে। খবর রয়টার্স ও বিবিসির।ছয় সপ্তাহ ধরে ইবোলা সংক্রামিত কোনো রোগী শনাক্ত না হওয়ায় ডব্লিউএইচও গতকাল সোমবার নাইজেরিয়াকে ইবোলামুক্ত বলে ঘোষণা দেয়। ইবোলা রোগী শনাক্ত হওয়ার পর দ্রুত কার্যকর ব্যবস্থা নেওয়ায় ফলেই নাইজেরিয়ার এই সাফল্য পেল। গত শুক্রবার পশ্চিম আফ্রিকার আরেক দেশ সেনেগালকেও ইবোলামুক্ত ঘোষণা করে ডব্লিউএইচও।গত জুলাই মাসে ইবোলার ভয়াবহ শিকার লাইবেরিয়া থেকে আফ্রিকার সবচেয়ে জনবহুল দেশ নাইজেরিয়ায় আসা প্যাট্রিক সওয়্যার নামের কূটনীতিকের দেহে ইবোলা ভাইরাস ধরা পড়ে। এর ফলে সওয়্যারের সংস্পর্শে আসা ব্যক্তি এবং তাঁকে যে হাসপাতালে রাখা হয়েছিল সেখানকার স্বাস্থ্যকর্মীদেরও ইবোলায় আক্রান্ত হওয়ার আশঙ্কা দেখা দেয়। তবে নাইজেরিয়া সাফল্যের সঙ্গে সেই সম্ভাব্য ভয়াবহতা থেকে রক্ষা পায়।ইবোলার প্রকোপ প্রতিরোধে আরও জোরালো ব্যবস্থা নেওয়ার বিষয়ে ইউরোপীয় ইউনিয়নের পররাষ্ট্রমন্ত্রীদের গতকাল লুক্সেমবার্গে বৈঠকে বসার কথা। ইইউভুক্ত দেশগুলো ইবোলা প্রতিরোধে ৫০০ মিলিয়ন ইউরো দেওয়ার প্রতিশ্রুতি দিয়েছে।যুক্তরাষ্ট্রের স্বাস্থ্য বিভাগের সূত্রে বলা হয়েছে, ইবোলায় সংক্রমণে নিহত টমাস এরিক ডানকানের সাহচর্যে আসা ৫০ জনের দেহে পরীক্ষা করে ইবোলার কোনো লক্ষণ খুঁজে পাওয়া যায়নি। ২১ দিন ধরে পর্যবেক্ষণে রাখা হয় এসব ব্যক্তিকে।
