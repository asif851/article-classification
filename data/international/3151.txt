
ক্যাথলিক সম্প্রদায়ের প্রধান ধর্মগুরু পোপ ফ্রান্সিসের সঙ্গে সেলফি তুলে পাকিস্তানের এক চিকিৎসক অনলাইনে তারকা হয়ে গেছেন। ২৬ বছর বয়সী দানিয়েল বশির নামের ওই চিকিৎসক দেশটির খ্রিষ্টান সম্প্রদায়ের একজন সদস্য। পোপের সঙ্গে তাঁর সেলফি সামাজিক যোগাযোগমাধ্যমে ব্যাপক হারে ছড়িয়ে পড়েছে।
দানিয়েল বশির গত মাসে একটি যুব সম্মেলন অংশ নিতে ভ্যাটিকান সিটিতে যান। ওই সময় তিনি পোপের সঙ্গে সেলফি তোলেন। পোপের সঙ্গে তাঁর সেই সেলফি শেয়ার দিচ্ছেন অনেকে।
বার্তা সংস্থা এএফপিকে দানিয়েল বশির বলেন, গত মার্চ মাসে ভ্যাটিকান সিটিতে একটি যুব সম্মেলন অংশ নেওয়ার সময় তিনি ওই সেলফি তুলেছেন। তিনি পোপকে সিন্ধু প্রদেশের ঐতিহ্যবাহী আজরাখ শাল উপহার দিয়েছেন। পোপ শালটি শরীরে জড়িয়ে হাসি দিয়ে তার সঙ্গে সেলফি তোলেন।
ফেসবুকে ওই ছবির ক্যাপশনে বশির লিখেছেন, ‘আমার হৃদয়টা সুখে পরিপূর্ণ হয়ে গেছে।’
এএফপিকে বশির বলেন, ‘পোপের সঙ্গে দেখা করে শালটি উপহার হিসেবে দিয়েছি। পোপ শালটি দেখে খুবই খুশি হয়েছেন। পোপ বলেছেন, তিনি প্রতিদিনই পাকিস্তানে শান্তির জন্য প্রার্থনা করেন।’
বশির বলেন, ‘ছবিটি ফেসবুকে দেওয়ার পরই ব্যাপকভাবে ছড়িয়ে পড়ে। আমার কাছেও অনেক ফোন আসতে শুরু করে। গণমাধ্যমগুলো আমার সাক্ষাৎকার নিতে যোগাযোগ শুরু করে।’
বশির আরও বলেন, পোপের সঙ্গে তিনি পাকিস্তানের সংখ্যালঘুদের ওপর যে বৈরী আচরণ করা হয়, তা নিয়ে কথা বলেছেন।
এ মাসের শুরুতে পাকিস্তানের কোয়েটায় মধ্যপ্রাচ্যভিত্তিক জঙ্গি সংগঠন আইএসের গুলিতে চার খ্রিষ্টান নাগরিক নিহত হয়েছেন। এর আগে গত বছর একটি গির্জায় আইএসের আত্মঘাতী হামলায় নিহত হয়েছিলেন আটজন।
করাচিতে নিজেকে অনেকটা নিরাপদ মনে করেন বশির। তবে বিভিন্ন অঞ্চলে খ্রিষ্টানদের ওপর যে আচরণ করা হচ্ছে, তা দেখে তিনি শঙ্কিত। বশীর বলেন, ‘সংখ্যালঘুদের ওপর যে হামলা করা হয়, তাতে আমি ব্যথিত। কিন্তু পাকিস্তানে বাস করতে পেরে আমি সুখী।’
