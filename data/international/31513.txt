
নির্বাচনী সমাবেশে প্রতিপক্ষ দল ও প্রার্থীদের তুলধুনো করছেন৷ এর পরও প্রিয়াঙ্কা গান্ধী গতকাল সোমবার জোর দিয়ে বললেন, রাজনীতিতে তিনি ঢুকছেন না৷ভারতের ক্ষমতাসীন দল কংগ্রেসের সভানেত্রী সোনিয়া গান্ধীর মেয়ে প্রিয়াঙ্কা৷ তাঁর ভাই রাহুল গান্ধী দলের সহসভাপতি৷ তবে কংগ্রেসের কোনো পদে নেই বিখ্যাত নেহরু-গান্ধী পরিবারের সদস্য প্রিয়াঙ্কা৷ তিনি বরাবরই জোর দিয়ে বলে এসেছেন, রাজনীতিতে সক্রিয়ভাবে ঢুকতে চান না তিনি৷চলমান লোকসভা নির্বাচনে উত্তর প্রদেশের রায়বেরিলি আসনে নির্বাচন করছেন সোনিয়া৷ পাশের আমেথি আসনে লড়ছেন রাহুল৷ সোনিয়া-রাহুল দলের হয়ে প্রচারণার জন্য ছুটে বেড়াচ্ছেন দেশজুড়ে৷ তাই আমেথি-রায়বেরিলিতে মা-ভাইয়ের আসনে প্রচারণার দায়িত্ব নিয়েছেন প্রিয়াঙ্কা৷তবে মা-ভাইয়ের দুই আসনের বাইরে কোথাও নির্বাচনী প্রচারণায় যাবেন না বলে আগেই জানিয়ে দিয়েছেন প্রিয়াঙ্কা৷ এর পরও রায়বেরিলি ও আমেথিতে বসে একটার পর একটা সুতীক্ষ্ণ িতরে প্রতিপক্ষ বিজেপির প্রধানমন্ত্রী পদপ্রার্থী নরেন্দ্র মোদি এবং তাঁর দলের অন্য নেতা ও প্রার্থীদের ঘায়েল করছেন তিনি৷ আর এতেই চারদিকে এমন ধারণা ছড়িয়ে পড়তে শুরু করেছে, প্রিয়াঙ্কা বুঝি রাজনীতি থেকে আর দূরে থাকতে পারলেন না৷অনেকে এরই মধ্যে প্রিয়াঙ্কার মধ্যে তাঁর দাদি ইন্দিরা গান্ধীর ছায়া দেখতে শুরু করেছেন৷ ভারতের সবচেয়ে বেশি সময়ের প্রধানমন্ত্রী ছিলেন ইন্দিরা৷ তাঁর অনেক কিছুই পেয়েছেন প্রিয়াঙ্কা৷ তেমন রূপ আর হাসি, তেমনই ব্যক্তিত্ব৷ ভাষণও দেন দারুণ, প্রতিপক্ষকে তীব্র আক্রমণে৷ তাই সারা দেশে কংগ্রেসের যখন বেহাল অবস্থা, তখন প্রিয়াঙ্কাকে মাঝে রেখে স্বপ্ন দেখতে শুরু করেছেন দলের নেতা-কর্মীদের অনেকেই৷প্রিয়াঙ্কা-ইরানি বাহাস: গত রোববার আমেথিতে এক নির্বাচনী সমাবেশে আগত জনতার উদ্দেশে একটি প্রশ্ন রেখেছিলেন, ‘কে?’ কে লড়ছেন আমেথিতে তাঁর ভাই রাহুলের বিরুদ্ধে৷ ওই আসনে বিজেপির প্রার্থী স্মৃতি ইরানিকে খোঁচা দিয়েই তিনি ওই ‘কে’ প্রশ্নটি করেছিলেন৷প্রিয়াঙ্কাকে জবাব দিয়ে গতকাল স্মৃতি ইরানি বলেন, ‘খবরের শিরোনাম হওয়ার জন্যই প্রিয়াঙ্কা আমাকে আক্রমণ করেছেন৷ কিন্তু আমি কেন এমন কারও কথার জবাব দেওয়ার জন্য সময় নষ্ট করব, যিনি এমনকি কোনো দলের প্রার্থীও নন৷’ জি নিউজ, এনডিটিভি৷
