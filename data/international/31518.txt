
বিচিত্র ও ব্যয়বহুল জিনিস আর কার্যকলাপের জন্য সুপরিচিত দুবাইতে এবার আসছে উড়ন্ত ট্যাক্সি। আকাশপথে একজন যাত্রীর উপযোগী এ ড্রোনজাতীয় যানকে বলা হচ্ছে হোভার ট্যাক্সি। যান্ত্রিকভাবে আগে থেকে ঠিক করা নির্ধারিত গন্তব্যে আরোহীকে পৌঁছে দেবে চীনের তৈরি স্বয়ংক্রিয় এই যান।একেকবারে ৩০ মিনিট পর্যন্ত চলতে পারবে হোভার ট্যাক্সি। আর গতি হবে ঘণ্টায় ১০০ কিলোমিটার। সংযুক্ত আরব আমিরাতের দুবাইতে এটিকে পরীক্ষামূলকভাবে চালানোও হয়েছে। দুবাইয়ের পরিবহন কর্তৃপক্ষ গত সোমবার জানিয়েছে, আগামী জুলাই মাসের মধ্যে এটি পুরোদস্তুর নামানোর পরিকল্পনা রয়েছে তাদের।পারস্য উপসাগরীয় অঞ্চলের অন্যতম জনপ্রিয় পর্যটনকেন্দ্র দুবাই ২০৩০ সালের মধ্যে এর যানবাহনের এক-চতুর্থাংশকেই স্বয়ংক্রিয় করার কথা ভাবছে। এর অংশ হিসেবে চালু করা হচ্ছে হোভার ট্যাক্সি।
চীনের ড্রোন প্রস্তুতকারী প্রতিষ্ঠান ইহাং খুদে আকাশযানটি তৈরি করেছে। তারা এক বিবৃতিতে বলেছে, এই ট্যাক্সি ৩০০ মিটার উঁচু দিয়ে ঘণ্টায় ১০০ কিলোমিটার গতিতে উড়ে আরোহীকে নির্ধারিত গন্তব্যে পৌঁছে দিতে সক্ষম। এর গতিবিধি নিয়ন্ত্রণ করা হবে মাটিতে থাকা নিয়ন্ত্রণকেন্দ্র থেকে। এই ট্যাক্সির আটটি পাখা ও অতি উন্নতমানের সেন্সর রয়েছে। আর একে নতুন করে চার্জ করতে লাগবে দুই ঘণ্টা।
দুবাই পরিবহন কর্তৃপক্ষের প্রধান মাত্তার আল-তায়ের গত সোমবার বলেন, ‘ইহাং ১৮৪ মডেলের আকাশযানটি ওয়ার্ল্ড গভর্নমেন্ট সামিটে প্রদর্শন করা হয়েছে। এটি কেবল মডেল নয়। দুবাইয়ের আকাশে এটি চালিয়েই দেখা হয়েছে। যানজট কমাতে এই ট্যাক্সি-সেবা এ বছরের জুলাইতে চালু করার সর্বাত্মক চেষ্টাও করা হচ্ছে।’
