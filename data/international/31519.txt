
ভারতের রাজধানী নয়াদিল্লির বাওয়ানা শিল্প এলাকায় বাজি তৈরির বারুদের গুদামে ভয়াবহ অগ্নিকাণ্ডে ১৭ জন নিহত হয়েছে। গুরুতর আহত দুজনকে দিল্লির বাবা সাহেব ভিমরাও হাসপাতালে ভর্তি করা হয়েছে। এর মধ্যে একজন পুরুষ ও একজন নারী।
গতকাল শনিবার সন্ধ্যা ছয়টা ২০ মিনিটের দিকে বাজির বারুদের গুদামের নিচতলায় আগুন লাগে। আগুন লাগার কারণ জানা যায়নি। আগুন লাগার পর খবর পেয়ে দিল্লির দমকল বাহিনীর ২০টি ইউনিট ঘটনাস্থল গিয়ে আগুন নিয়ন্ত্রণে আনার চেষ্টা করে।
দিল্লির দমকল বিভাগের পরিচালক জিসি মিশ্র টুইট বার্তায় জানান, ইতিমধ্যে ১৭ জনের মৃতদেহ উদ্ধার করা হয়েছে।
দিল্লি নগর উন্নয়ন মন্ত্রী সত্যেন্দ্র জৈন বলেছেন, অগ্নিকাণ্ডের ঘটনা তদন্তের জন্য কমিটি করা হয়েছে। উত্তর দিল্লি পৌরসভার মেয়র প্রীতি আগরওয়াল রাতেই ঘটনাস্থল পরিদর্শন করেছেন।
বাজির গুদামের এক মালিক মনোজ জৈনকে পুলিশ আটক করেছে। এই বাজির বারুদের গুদামের অন্য মালিক ললিত গোয়েলকে পুলিশ আটক করতে পারেনি।
প্রধানমন্ত্রী নরেন্দ্র মোদি এই ঘটনায় গভীর দুঃখ প্রকাশ করে শোকসন্তপ্ত পরিবারের প্রতি সমবেদনা জানিয়েছেন। সংবাদমাধ্যমের খবরে বলা হয়েছে, একই দিন সন্ধ্যার পর এই বাওয়ানা শিল্প এলাকার আরও দুটি জায়গায় আগুন লাগার ঘটনা ঘটে। একটি সেক্টর-১-এর প্লাস্টিক কারখানা এবং অন্যটি সেক্টর-৩-এর তেলের গুদাম। তবে সেখানে কোনো হতাহতের খবর পাওয়া যায়নি।
