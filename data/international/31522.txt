
বিদেশি শিক্ষার্থীদের আকৃষ্ট করতে কোর্স পরবর্তী কাজের সুযোগ ফিরিয়ে আনার প্রস্তাব করেছিল স্কটল্যান্ডের প্রাদেশিক সরকার। কিন্তু থেরেসা মের কেন্দ্রীয় সরকার সেই প্রস্তাব নাকচ করে দিয়েছে। আজ শুক্রবার বিবিসির এক প্রতিবেদনে এ কথা জানানো হয়।
যুক্তরাজ্যে পড়াশোনা করতে আসা বিদেশি শিক্ষার্থীরা স্নাতক বা স্নাতকোত্তর পর্যায়ের কোর্স সম্পন্ন করার পর দুই বছর কাজ করার অনুমতি পেতেন। এটা পোস্ট স্টাডি ওয়ার্ক পারমিট (পিএসডব্লিও) নামে পরিচিত। ২০১০ সালে কনজারভেটিভ পার্টি ক্ষমতায় আসার পর অভিবাসন নিয়ন্ত্রণে নানা কড়াকড়ি আরোপ করে। তারই অংশ হিসেবে ২০১২ সালের এপ্রিল থেকে পোস্ট স্টাডি ওয়ার্ক পারমিট বা পড়াশোনা পরবর্তী কাজের ওই সুযোগ বন্ধ হয়ে যায়।
স্কটল্যান্ড বিষয়ক কমিটির (স্কটিশ অ্যাফেয়ার্স কমিটি) এক প্রতিবেদনে বলা হয়, কাজের সুযোগ বন্ধ করে দেওয়ার পর থেকে স্নাতক সম্পন্ন করা বিদেশি শিক্ষার্থীদের যুক্তরাজ্যে অবস্থানের হার প্রায় ৮০ শতাংশ কমে গেছে। এতে বলা হয়, স্কটল্যান্ডের স্বাস্থ্য ও আর্থিকসহ বিভিন্ন খাতে দক্ষ লোকবলের যে খাটতি তৈরি হয়েছে, তা মোকাবিলায় বিদেশি শিক্ষার্থীদের শিক্ষা পরবর্তী কাজের সুযোগ ফিরিয়ে আনা উচিত।দ্য ইউনিভার্সিটি অব এডিনবরার পক্ষ থেকেও সতর্ক করে দিয়ে বলা হয় যে, ভিসা নীতির কারণে স্কটল্যান্ড আন্তর্জাতিক অঙ্গন থেকে মেধাবীদের আকর্ষণ করতে ব্যর্থ হচ্ছে। এমন প্রেক্ষাপটে স্কটল্যান্ডে পড়তে আসা বিদেশি শিক্ষার্থীদের জন্য পিএসডব্লিও ফিরিয়ে আনার প্রস্তাব করা হয়।
তবে যুক্তরাজ্যের কেন্দ্রীয় সরকার সেই প্রস্তাব নাকচ করে দিয়ে বলেছে, পিএসডব্লিও ভিসায় অনেক গলদ ছিল। ওই ভিসার সুযোগ নিয়ে বিদেশি শিক্ষার্থীদের বেশির ভাগই অদক্ষ কাজে লিপ্ত হতেন। অনেকে যুক্তরাজ্যে স্থায়ী হওয়ার জন্য এই ভিসাকে ব্যবহার করত। যারা প্রকৃত মেধাবী তাদের জন্য বর্তমান নিয়মেও পড়াশোনা শেষে কাজ করার সুযোগ রয়েছে বলে সরকারের পক্ষ থেকে দাবি করা হয়। স্কটল্যান্ডের জন্য অভিবাসনের আলাদা নিয়ম করা হলে তা সার্বিক অভিবাসন নিয়ন্ত্রণ ব্যবস্থাকে জটিল করে তুলবে বলেও জবাবে বলা হয়। এ ছাড়া সরকারের পক্ষ থেকে বলা হয়, অক্সফোর্ড, ক্যামব্রিজ, বাথ এবং ইম্পিরিয়াল কলেজে বর্তমানে একটি পাইলট প্রকল্প চালু রয়েছে। এর মাধ্যমে স্নাতকোত্তর পর্যায়ের কোর্স সম্পন্ন করা বিদেশি শিক্ষার্থীদের মেধাভিত্তিক দক্ষ কাজ খুঁজে নিয়ে ছয় মাসের বাড়তি ভিসা দেওয়া হচ্ছে।
স্কটিশ অ্যাফেয়ার্স কমিটির প্রধান স্কটিশ ন্যাশনালিস্ট পার্টির এমপি পিট উইশর্ট সরকারের দেওয়া জবাব চরম হতাশাজনক বলে মন্তব্য করেন।
