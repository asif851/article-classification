
নৃশংস হত্যাযজ্ঞের নতুন একটি ভিডিওচিত্র প্রকাশ করেছে জঙ্গি সংগঠন ইসলামিক স্টেট (আইএস)। আজ সোমবার বিবিসি অনলাইনের প্রতিবেদনে জানানো হয়, ওই ভিডিওচিত্রের দৃশ্য অনুযায়ী আইএস লিবিয়ায় অন্তত ৩০ জন ইথিওপীয় খ্রিষ্টানকে হত্যা করেছে। ২৯ মিনিটের ওই ভিডিও ফুটেজে দেখা যায়, একটি সৈকতে একদল লোকের শিরশ্ছেদ করা হচ্ছে। অন্য একটি দৃশ্যে দেখা যায়, মরুভূমিতে একদল লোকের মাথায় গুলি করা হচ্ছে। হত্যাযজ্ঞের শিকার ব্যক্তিরা লিবিয়ায় আইএস-সংশ্লিষ্ট জঙ্গিদের দখলে যাওয়া ইথিওপীয় গির্জার সদস্য বলে ধারণা করা হচ্ছে। গত ফেব্রুয়ারিতে ২১ জন মিসরীয় খ্রিষ্টানকে শিরশ্ছেদ করে হত্যা করে আইএস। পরে জঙ্গি সংগঠনটি ওই ঘটনার ভিডিও প্রকাশ করে। সর্বশেষ প্রকাশিত ভিডিওটি একই ধরনের। ভিডিওতে আইএসের গণমাধ্যমের লোগো রয়েছে। ভিডিওটির বিশ্বাসযোগ্যতা নিরপেক্ষ কোনো সূত্র থেকে যাচাই করা যায়নি। ইথিওপিয়ার তথ্যমন্ত্রী রেদওয়ান হুসেইন বলেছেন, ভিডিওতে যাঁদের দেখা গেছে, তাঁদের নাগরিকত্ব যাচাইয়ের চেষ্টা করছে সরকার। একই সঙ্গে এই হত্যাযজ্ঞের নিন্দা জানিয়েছেন ইথিওপিয়ার তথ্যমন্ত্রী। এ ঘটনাকে মানবতাবিরোধী অপরাধ বলে অভিহিত করেন তিনি।
