
চলতি বছরের ১ ডিসেম্বর মধ্যরাত পর্যন্ত সারা বিশ্বে ২৫৯ জন সাংবাদিক কারাগারে আছেন। এর মধ্যে তুরস্কেই অন্তত ৮১ জন। ১৯৯০ সাল থেকে কমিটি টু প্রটেক্ট জার্নালিস্ট (সিপিজে) এ-সংক্রান্ত বার্ষিক শুমারি শুরু করার পর থেকে এ সংখ্যা সর্বোচ্চ। সংস্থাটি এক বিবৃতিতে এ তথ্য জানায়। স্বাধীন ও অলাভজনক এই সংস্থাটি বিশ্বজুড়ে গণমাধ্যমের স্বাধীনতা রক্ষায় কাজ করে। 
সিপিজের হিসাবে এই প্রথম কোনো দেশে একসঙ্গে এতজন সাংবাদিককে কারাগারে আটকে রাখা হয়েছে এবং এঁদের প্রত্যেকের বিরুদ্ধে রাষ্ট্রবিরোধী অভিযোগ আনা হয়েছে। এ ছাড়া তুরস্কে অন্যান্য অভিযোগে আরও বেশ কয়েকজনকে কারাগারে রাখা হয়েছে। তবে তাঁদের বিরুদ্ধে সরাসরি কী অভিযোগ তা সিপিজে নিশ্চিত করতে পারেনি।
২০১৪ ও ১৫ সালে যে চীন সাংবাদিকদের জন্য বিশ্বের নিকৃষ্ট কারাগার ছিল, সেই দেশ এবার দ্বিতীয় অবস্থানে নেমে এসেছে। এ বছর দেশটিতে ৩৮ জন সাংবাদিক কারাগারে রয়েছেন। আর মিসর, ইরিত্রিয়া ও ইথিওপিয়া যথাক্রমে তৃতীয়, চতুর্থ ও পঞ্চম স্থানে রয়েছে। পুরো বিশ্বের যত সাংবাদিক কারাগারে বন্দী, তাঁদের তিন ভাগের দুই ভাগই এই পাঁচটি দেশের।
সিপিজের নির্বাহী পরিচালক জোয়েল সিমন বলেন, সাংবাদিকেরা তথ্য সংগ্রহ ও আদান-প্রদান করে থাকেন, যা মূলত জনগণের সেবা করা। আর আন্তর্জাতিক আইনে তাঁদের এসব অধিকারকে সুরক্ষা দেওয়া হয়েছে। কিন্তু দুঃখের বিষয়, বিভিন্ন দেশের সরকার সাংবাদিকদের কারাগারে পাঠিয়ে ও সমালোচনাকে দমনের মধ্য দিয়ে তাদের আন্তর্জাতিক প্রতিশ্রুতি ভঙ্গ করছে।
তুরস্কের বিষয়ে তিনি বলেন, এই কর্তৃত্ববাদী প্রবণতা সবচেয়ে বেশি তুরস্কে। প্রতিদিনই নিজস্ব আইন ভঙ্গ করার অভিযোগে তুরস্কের সাংবাদিকদের কারাগারে প্রেরণ করা হচ্ছে। বিশ্বে তুরস্কের অবস্থান ম্লান হচ্ছে।
সিপিজের হিসাবে ২৫৯ জন সাংবাদিকের তিন-চতুর্থাংশ রাষ্ট্রবিরোধী অভিযোগের মুখোমুখি। এর প্রায় ২০ শতাংশ সাংবাদিক ফ্রিল্যান্সার। আর বেশির ভাগ সাংবাদিকই অনলাইনে বা প্রিন্টে কাজ করেন এবং প্রায় ১৪ শতাংশ সম্প্রচার সাংবাদিক।
শুধু সরকারি হিসাবে যাঁদের আটক করার তথ্য রয়েছে, তাঁদেরই এই শুমারিতে আনা হয়েছে। যাঁরা নিখোঁজ বা বেসরকারি কোনো সংস্থা ধরে নিয়ে গেছে বলে অভিযোগ আছে, তাঁদের এই গণনায় আনা হয়নি। সিপিজে জানায়, মধ্যপ্রাচ্য ও উত্তর আফ্রিকাতে অন্তত ৪০ জন সাংবাদিক নিখোঁজ বা অপহরণের শিকার হয়েছেন।
