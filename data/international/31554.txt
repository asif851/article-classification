
পাকিস্তানের জাতির পিতা কায়েদ-ই-আজম মোহাম্মদ আলী জিন্নাহর একমাত্র মেয়ে দিনা ওয়াদিয়া আর নেই। পাকিস্তানের সংবাদমাধ্যম জিও নিউজ, এনডিটিভি ও টাইমস অব ইন্ডিয়ার খবরে বলা হয়েছে, বৃহস্পতিবার ৯৮ বছর বয়সে তিনি যুক্তরাষ্ট্রের নিউইয়র্কে মারা যান।
১৯১৯ সালের ১৪ আগস্ট মধ্যরাত পেরিয়ে ১৫ আগস্ট লন্ডনে দিনার জন্ম। ওই দিন লন্ডনে একটি থিয়েটার হলে জিন্নাহ ও তাঁর স্ত্রী রতনবাই সিনেমা দেখছিলেন।তিনি জিন্নার দ্বিতীয় স্ত্রী রতনবাই ওরফে মরিয়ম জিন্নাহর একমাত্র সন্তান। তাঁদের পূর্বপুরুষেরা বর্তমান ভারতের গুজরাটের বাসিন্দা ছিলেন। ১৮৭০ সালে তাঁরা ব্যবসাসূত্রে বর্তমান পাকিস্তানের করাচিতে চলে যান। সেখানেই জিন্নাহর জন্ম।
দিনা ওয়াদিয়া ১৯৪৮ সালে তাঁর বাবার মৃত্যুর পর প্রথম পাকিস্তানে যান। এরপর ২০০৪ সালে ভারতীয় ক্রিকেট দলের ঐতিহাসিক সফরের সময় পাকিস্তানের তৎকালীন প্রেসিডেন্ট জেনারেল পারভেজ মোশাররফের আমন্ত্রণে শেষবার সে দেশে গিয়েছিলেন।
মুম্বাইয়ের শিল্পপতি নেভিল ওয়াদিয়াকে বিয়ে করেছিলেন দিনা। নেভিল ওয়াদিয়াকে বিয়ে করতে চাইলে বাবা জিন্নাহর সঙ্গে দিনার মতবিরোধ তৈরি হয়। নুসলি ওয়াদিয়া এবং ডায়না ওয়াদিয়া তাঁরই সন্তান। দিনার ছেলে নুসলি ওয়াদিয়া ভারতের একজন সফল ব্যবসায়ী এবং পার্সি কমিউনিটিরও একজন প্রভাবশালী ব্যক্তিত্ব। নেভিলের সঙ্গে বিয়ে দীর্ঘস্থায়ী হয়নি। দিনা বহু বছর ধরে নিউইয়র্কে বসবাস করছিলেন। মুম্বাইয়ে কায়েদ-ই-আজম মোহাম্মদ আলী জিন্নাহর যে বাড়ি সম্প্রতি ভেঙে ফেলার দাবি উঠেছে, সেই বাড়িতেই ছিলেন দিনা। তাঁর দাবি ছিল, বাড়িটা আইনত তাঁরই প্রাপ্য।
 
