
১০ বছর আগের কথা। বর্তমান মার্কিন প্রেসিডেন্ট বারাক ওবামা তখন সিনেটে লড়ছেন। নিউইয়র্কের ম্যানহাটনে একটি বইয়ের প্রকাশনা উত্সবে যোগ দিয়েছিলেন তিনি। সেখানে উপস্থিত একজন খ্যাতিমান লেখক ওবামাকে পরিচারক ভেবে পানীয় নিয়ে আসার আদেশ দিয়েছিলেন। ওয়াল স্ট্রিট জার্নালের এক সাংবাদিকের বরাত দিয়ে সম্প্রতি ওই ঘটনা গণমাধ্যমে প্রকাশিত হয়েছে বলে বার্তা সংস্থা এএনআই জানিয়েছে। সম্প্রতি প্রেসিডেন্ট বারাক ওবামা বলেছেন, একজন আফ্রিকান-আমেরিকান হিসেবে অতীতে তাঁকে বিব্রতকর নানা পরিস্থিতির মুখোমুখি হতে হয়েছে। ওবামার এ কথার প্রেক্ষাপটে ওয়াল স্ট্রিট জার্নালের সাংবাদিক কেটি রাসমন ২০০৩ সালের একটি ঘটনা প্রকাশ্যে এনেছেন। সিডনি ব্লুমনথালের ‘দ্য ক্লিনটন ওয়াস’ নামের একটি বইয়ের উত্সব উপলক্ষে ব্রিটিশ সাংবাদিক টিনা ব্রাউন একটি পার্টির আয়োজন করেছিলেন। ওই অনুষ্ঠানে নিউইয়র্কের খ্যাতিমান লেখক ও ব্যক্তিত্বরা আমন্ত্রিত হয়ে উপস্থিত হয়েছিলেন। অনুষ্ঠানে ওবামাসহ অল্পসংখ্যক কৃষ্ণাঙ্গ অতিথি ছিলেন। তবে ওবামাকে কেউ পাত্তা দিচ্ছিলেন না। এটা দেখে সাংবাদিক রাসমন উদীয়মান রাজনীতিবিদ ওবামার দিকে এগিয়ে যান এবং তাঁর সঙ্গে কথাবার্তা বলেন।
রাসমনের দাবি, সেখান থেকে চলে আসার পর ওই অনুষ্ঠানে আমন্ত্রিত একজন প্রতিষ্ঠিত লেখক তাঁর কাছে পার্টিতে আলাপরত ব্যক্তির সম্পর্কে জানতে চান। তখন ওই লেখক স্বীকার করেন, তিনি ওবামাকে পাচক ভেবে পানীয় নিয়ে আসার আদেশ দিয়েছিলেন।
