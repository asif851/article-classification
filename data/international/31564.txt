
মিয়ানমারের রাখাইন রাজ্যে রোহিঙ্গাদের সঙ্গে সেনাবাহিনীর সংঘর্ষের ঘটনায় আটজন নিহত হয়েছে। এ ঘটনার পর গ্রেপ্তার করা হয়েছে অন্তত ৩৬ জনকে। গতকাল রোববার দেশটির রাষ্ট্রীয় সংবাদমাধ্যম এ তথ্য জানায়। এ ঘটনার মধ্য দিয়ে রাজ্যটিতে মাসব্যাপী চলা উত্তেজনা আরও বাড়ল।রাষ্ট্রীয় সংবাদমাধ্যম জানায়, গত শনিবার দিনভর রাখাইনের গ্রামগুলোতে বিক্ষিপ্ত সংঘর্ষ চলে। এতে একজন কর্মকর্তা ও এক সৈন্য মারা যান। পরে ঘটনাস্থল থেকে ছয়জন হামলাকারীর লাশ পাওয়া যায়।মিয়ানমারের তথ্য মন্ত্রণালয় কর্তৃক প্রকাশিত গ্লোবাল নিউ লাইট অব মিয়ানমার পত্রিকা জানায়, শনিবার সকালে বন্দুক, ছুরি ও বর্শা-বল্লম নিয়ে প্রায় ৬০ জনের মতো হামলাকারী সরকারি সেনাদের ওপর অতর্কিত হামলা চালায়। সেনারা গুলি ছুড়ে এর পাল্টা জবাব দেয়। হামলাকারীরা রাখাইনের সংখ্যালঘু রোহিঙ্গা মুসলিম সম্প্রদায়ের সদস্য।কয়েকটি সীমান্ত ফাঁড়িতে হামলার পরিপ্রেক্ষিতে গত ৯ অক্টোবর থেকে রাখাইন রাজ্যের বাংলাদেশ সীমান্তবর্তী এলাকায় প্রচুর সেনা মোতায়েন করে রেখেছে মিয়ানমার সরকার। সেখানে সাংবাদিক ও ত্রাণকর্মীদেরও যেতে দিচ্ছেন না সামরিক বাহিনীর কর্মকর্তারা। এলাকবাসী ও মানবাধিকার কর্মীদের অভিযোগ, সৈন্যরা সেখানে নারীদের ধর্ষণ করছে এবং বিভিন্ন বাড়িঘরে আগুন লাগিয়ে দিচ্ছে। তবে সরকার ও সেনাবাহিনী এ অভিযোগ প্রত্যাখ্যান করেছে।
