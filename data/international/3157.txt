
কয়েক মাস ধরে চতুর্থ শ্রেণির এক শিশুকে পর্নো ছবি দেখিয়ে ধর্ষণ করার অভিযোগে ৭২ বছর বয়সী এক বৃদ্ধকে গ্রেপ্তার করেছে পুলিশ। ঘটনাটি ঘটেছে ভারতের হায়দরাবাদের বনস্থালিপুরমের ইনজাপুর এলাকায়।
আজ বৃহস্পতিবার টাইমস অব ইন্ডিয়ার অনলাইনের এক প্রতিবেদনে বলা হয়েছে, কৃষ্ণ নামের ওই বৃদ্ধ পেশায় কাঠমিস্ত্রি। গতকাল বুধবার তাঁকে গ্রেপ্তার করা হয়েছে।
পুলিশ জানায়, সর্বশেষ গত ২৮ জানুয়ারি কৃষ্ণ ১১ বছর বয়সী ওই শিশুটিকে ধর্ষণ করেন। ধর্ষণের আগে তিনি শিশুটিকে পর্নো দেখিয়েছিলেন। তাঁর বিরুদ্ধে ধর্ষণ ও শিশু যৌন নির্যাতনের অভিযোগে মামলা হয়েছে।  প্রতিবেদনে বলা হয়, ধর্ষণের শিকার ওই শিশুটির মা-বাবা দিনমজুর। এ কারণে স্কুল থেকে ফিরে শিশুটি বাসায় একাই থাকত। অভিযুক্ত কৃষ্ণও পাশের বাসায় একা থাকতেন। তিনি শিশুটিকে নানা বাহানায় তাঁর বাড়িতে ডেকে যৌন নির্যাতন করতেন। যৌন নির্যাতন করার বিষয়ে শিশুটি তার মা-বাবাকে আগেই জানিয়েছিল। কিন্তু তাঁরা ছোট্ট মেয়ের এই কথা বিশ্বাস করেননি। সম্প্রতি ধর্ষণের বিষয়ে শিশুটি মা-বাবাকে জানায়। বারবার একই অভিযোগ করায় তাঁরা মেয়ের কথা বিশ্বাস করেন। এ বিষয়ে তাঁরা কৃষ্ণর সঙ্গে কথা বললে, কৃষ্ণ অভিযোগ অস্বীকার করেন। তবে পরে ওই বৃদ্ধ তাঁর বিরুদ্ধে আনা অভিযোগ স্বীকার করেন। এরপর শিশুটির বাবা-মা বিষয়টি পুলিশকে জানান।
