
ঢাকার হজরত শাহজালাল আন্তর্জাতিক বিমানবন্দরে পুলিশ ও আনসার সদস্য কর্তৃক বিদেশফেরত প্রবাসীদের ‘কামলা’ বলে গালি দিয়ে অপমান করার প্রতিবাদে সংবাদ সম্মেলন করেছেন কাতারপ্রবাসীরা। তাঁদের অভিযোগ, বাংলাদেশে বিমানবন্দরের কর্মকর্তা-কর্মচারীরা অকারণে প্রবাসীদের লাগেজ খোলা, বৈধ জিনিসকে অবৈধ বলে টাকা আদায়, পছন্দের জিনিস লাগেজ থেকে ছিনিয়ে নেওয়াসহ নানা ধরনের অপরাধ করে যাচ্ছেন।
কাতারের সিলিয়ায় আল মাহান্নাদী গ্রুপ এ সংবাদ সম্মেলনের আয়োজন করে। এ সময় প্রবাসীরা অভিযুক্ত পুলিশ ও আনসার সদস্যদের বিচার ও দৃষ্টান্তমূলক শাস্তি দাবি করেন।সংবাদ সম্মেলনে লিখিত বক্তব্য পাঠ করে শোনান আল মাহান্নাদী গ্রুপের স্বত্বাধিকারী মোহাম্মদ এনাম। নাসির উদ্দিন চৌধুরীর সঞ্চালনায় এতে সভাপতিত্ব করেন আব্দুল মান্নান।
