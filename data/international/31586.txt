
একটা নুডল কতটুকু লম্বা হতে পারে? ইনস্ট্যান্ট নুডলসের যুগে বেশির ভাগ নুডলসই হয় টুকরো টুকরো ও লম্বায় ছোট। এবার সবচেয়ে লম্বা একটি নুডল বানিয়ে বিশ্ব রেকর্ড গড়েছে চীনের একটি খাবারের কোম্পানি। গিনেস বুক অব ওয়ার্ল্ড রেকর্ডে ঠাঁই পেয়েছে এই উদ্যোগ। তৈরি নুডলটির দৈর্ঘ্য ১০ হাজার ১০০ ফুট। এই একটি বিশেষ নুডলের ওজন ৬৬ কেজির বেশি।
এনডিটিভি অনলাইনের খবরে বলা হয়েছে, এই একটি নুডল বানাতে লেগেছে ৪০ কেজি ময়দা, প্রায় ২৭ লিটার পানি ও ৬০০ গ্রাম লবণ। নুডলটি পুরোপুরি হাতে বানানো হয়েছে। কোনো যন্ত্র এতে ব্যবহার করা হয়নি। ময়দা মাখানোর পর কয়েকজনে মিলে তা দিয়ে খামি বানান। পরে তা থেকে সরু নুডলের আকৃতি দেওয়া হয়। এই কাজ করতে সময় লাগে ১৭ ঘণ্টা। চীনের হেনান প্রদেশে নুডল বানানোর এই কর্মযজ্ঞ করা হয়। নুডলটি তৈরির পুরো কাজটি স্বচক্ষে দেখেছেন গিনেস ওয়ার্ল্ড রেকর্ডসের কর্মকর্তা জন গারল্যান্ড। ১০ হাজার ১০০ ফুট লম্বা নুডলটি রান্নায় ব্যবহার করা হয় রসুন, ডিম, ও টমেটো সস। রান্নার পর চীনের ওই প্রতিষ্ঠানের ৪০০ কর্মচারী ও তাঁদের পরিবারের সদস্যদের সামনে তা পরিবেশন করা হয়। বেশ চেটেপুটেই ওই নুডল খেয়েছেন তাঁরা।
এর আগেও লম্বা নুডল তৈরি করার উদ্যোগ নেওয়া হয়েছিল। ২০০১ সালে জাপানে এক হাজার ৮০০ ফুট লম্বা একটি নুডল তৈরি করা হয়েছিল। এত দিন এটিই ছিল লম্বা নুডলের রেকর্ড। এবার সেটিই ভেঙে দিয়েছে চীনের ১০ হাজার ফুটের নুডল।
চীনের বিশেষ দিবস ‘সিনিয়রস ডে’ সামনে রেখে লম্বা নুডল তৈরির আয়োজন করা হয়েছিল। প্রস্তুতকারী প্রতিষ্ঠানের এক কর্মকর্তা বলেন, চীনে লম্বা নুডলকে ঐতিহ্যের অংশ মনে করা হয়। মূলত দীর্ঘ ও স্বাস্থ্যকর জীবন কামনা করেই রেকর্ড পরিমাণ লম্বা নুডল তৈরির উদ্যোগ নেওয়া হয়।
