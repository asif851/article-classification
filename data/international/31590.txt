
অবশেষে মিলল যুক্তরাষ্ট্রের ইতিহাসের সবচেয়ে আলোচিত জ্যাকপট লটারির তিন বিজয়ী। এখনো নাম না জানা গেলেও এটুকু নিশ্চিত হয়েছে, তাঁরা ক্যালিফোর্নিয়া, ফ্লোরিডা ও টেনেসি অঙ্গরাজ্যের তিন সৌভাগ্যবান। তিনজনে মিলে পাবেন প্রায় ১৬০ কোটি ডলার। দেশটির ইতিহাসে এটিই সবচেয়ে বেশি মূল্যমানের লটারির ড্র। খবর এএফপির।পাওয়ারবল লটারি জ্যাকপট নামে পরিচিত এই লটারির ড্র গত বুধবার টেলিভিশনের পর্দায় দেখেছেন লাখো মানুষ। এ থেকে বোঝা যায়, এই ড্র ঘিরে কী বিপুল উন্মাদনা ছিল দেশটিতে। ড্রতে বিজয়ী নম্বরগুলো ছিল ৪, ৮, ১৯, ২৭ ও ৩৪। এর সঙ্গে কথিত পাওয়ারবল নম্বর ছিল ১০।বুধবার দিনটা এককথায় লটারি-জ্বরে ধরেছিল যুক্তরাষ্ট্রকে। টিকিট বিক্রির দোকানগুলোতে সারা দিনই ছিল লম্বা লাইন। সময় যত গড়াচ্ছিল, আরও লম্বা হচ্ছিল তা। এরপর ড্রয়ের ফল ঘোষণার পর সবাই অনেকটা পাগলের মতো ছুটছিল নিজের দুই ডলার মূল্যের টিকিটগুলোর পরিণতি জানার উচ্ছ্বাসে। শেষ পর্যন্ত দেখা গেল, বিজয়ী হয়েছে তিনটি নম্বর। বুধবারের এই জ্যাকপটের যাত্রা শুরু গত ৭ নভেম্বরে। তখন এর মূল্যমান ছিল চার কোটি ডলার। এর মধ্যে ২০টির মতো ড্র হলেও কোনো বিজয়ী নম্বর পাওয়া যায়নি। গত শনিবারও এই লটারির ড্র হয়। তখন এর মূল্যমান ছিল ৯০ কোটি ডলার। আর বুধবার ড্রয়ের দিন বেশির ভাগ সময়ই এর মূল্যমান ছিল ১৫০ কোটি ডলার। কিন্তু টিকিট বিক্রির ধুম পড়ে যাওয়ায় শেষ পর্যন্ত তা ১৫৯ কোটি ডলারে গিয়ে ঠেকে, যা যুক্তরাষ্ট্রের ইতিহাসে রেকর্ড গড়ে।এনবিসি টেলিভিশন জানায়, এই বিরাট অঙ্কের অর্থ এখন বিজয়ী তিন সৌভাগ্যবান ভাগ করে নেবেন। প্রত্যেকে পাবেন ৫২ কোটি ৮৮ লাখ ডলার। যদিও শিগগিরই তাঁরা মার্কিন কর কর্মকর্তাদের কাছ থেকে ডাক পাবেন। প্রাপ্ত অর্থের ওপর কড়ায়-গন্ডায় কর পরিশোধ করতে হবে তাঁদের।
