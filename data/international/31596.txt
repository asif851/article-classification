
সিরিয়ার বিদ্রোহী-নিয়ন্ত্রিত পূর্ব আলেপ্পোর সবচেয়ে বড় জেলা পুনর্দখল করেছে দেশটির সরকারি বাহিনী। রাষ্ট্রীয় গণমাধ্যমে এমনটাই দাবি করা হয়েছে। আজ রোববার বিবিসি অনলাইনের প্রতিবেদনে এই তথ্য জানানো হয়।
পুনর্দখলে নেওয়া জেলাটির নাম মাসাকেন হানানো। ২০১২ সালে জেলাটি দখলে নিয়েছিল বিদ্রোহীরা।
সিরিয়ার সরকারি বাহিনীর ভাষ্য, মাসাকেন হানানোর পূর্ণ নিয়ন্ত্রণ এখন তাদের হাতে।
জেলাটির পুনর্দখল সরকারি বাহিনীর জন্য তাৎপর্যপূর্ণ হিসেবে বিবেচনা করা হচ্ছে।
পূর্ব আলেপ্পোর নিয়ন্ত্রণ নিতে প্রেসিডেন্ট বাশার আল-আসাদের সরকার গত ১৫ নভেম্বর নতুন করে অভিযান শুরু করে।
অভিযানের ফলে এলাকাটিতে প্রায় তিন লাখ মানুষ অবরুদ্ধ হয়ে পড়েছে। সেখানে খাদ্য ও ওষুধের সংকট দেখা দিয়েছে।
যুক্তরাজ্যভিত্তিক সিরিয়ান অবজারভেটরি ফর হিউম্যান রাইটসের ভাষ্য, সরকারি বাহিনীর এই অভিযানে দুই শতাধিক বেসামরিক মানুষ নিহত হয়েছে। নিহত ব্যক্তিদের মধ্যে নারী ও শিশুরা রয়েছে।  পুরো আলেপ্পোর নিয়ন্ত্রণ নিতে পারলে তা হবে আসাদ সরকারের জন্য একটা বড় বিজয়।
সিরিয়ায় গত সাড়ে ছয় বছর ধরে গৃহযুদ্ধ চলছে।
