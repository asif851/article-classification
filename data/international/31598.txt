
মালয়েশিয়া এয়ারলাইনসের নিখোঁজ উড়োজাহাজের সম্ভাব্য ধ্বংসাবশেষ থেকে সাগরতলে আরও দুটি নতুন সংকেত পাওয়া গেছে। এতে নতুন আশা সঞ্চারিত হয়েছে। দিন কয়েকের মধ্যেই কিছু একটা খুঁজে পাওয়ার ব্যাপারে আশাবাদী অনুসন্ধানকারীরা।
অস্ট্রেলীয় অনুসন্ধান দলের প্রধান অ্যাংগাস হিউস্টন আজ বুধবার অনেকটা আশাবাদী কণ্ঠে এ-সংক্রান্ত ঘোষণা দেন।
এ নিয়ে শব্দতরঙ্গের মাধ্যমে সাগরতল থেকে প্রবাহিত চারটি সংকেত পাওয়ার কথা দাবি করেছে অনুসন্ধানকারী দল।
এর আগে মার্কিন নৌবাহিনী দুটি সংকেত পাওয়ার দাবি করে। গতকাল মঙ্গলবার বিকেল ও রাতে আরও দুটি সংকেত পাওয়ার দাবি করেছে অস্ট্রেলীয় নৌবাহিনীর জাহাজ ওশেন শিল্ড।
ধারণা করা হচ্ছে, উড়োজাহাজটির ককপিটের তথ্য-উপাত্ত সংরক্ষণে ব্যবহূত ‘ব্ল্যাক বক্স’ থেকে শব্দগুলো ভেসে আসছিল। ব্ল্যাক বক্সের ব্যাটারির মেয়াদকাল এক মাস। দুর্ঘটনার পর ইতিমধ্যে এক মাস পেরিয়ে গেছে।
আজ সাংবাদিকদের হিউস্টন বলেন, ‘আমি বিশ্বাস করি, আমরা সঠিক এলাকায় অনুসন্ধান চালাচ্ছি। আমি এখন আশাবাদী যে, আমরা ধ্বংসাবশেষ খুঁজে পাব। কয়েক দিনের মধ্যেই ধ্বংসাবশেষ খুঁজে পাওয়ার ব্যাপারে আমরা আশাবাদী।’
বার্তা সংস্থা রয়টার্সে প্রকাশিত প্রতিবেদনে জানানো হয়, নতুন পাওয়া ওই সংকেতের সূত্র ধরে ভারত মহাসাগরের দূরবর্তী অংশে বিমানের ধ্বংসাবশেষ শনাক্তের কাজটি সহজ হবে না বলেও সতর্ক করেছেন অস্ট্রেলিয়ার ওই কর্মকর্তা।
সংশ্লিষ্ট এলাকায় আজ ১১টি সামরিক বিমান, চারটি বেসামরিক বিমান ও ১৪টি জাহাজ অনুসন্ধানের কাজে অংশ নিচ্ছে।
কুয়ালালামপুর থেকে ২৩৯ জন আরোহী নিয়ে গত ৮ মার্চ রাতে বেইজিংয়ের পথে রওনা হওয়ার পর নিখোঁজ হয় উড়োজাহাজটি।
কৃত্রিম উপগ্রহের (স্যাটেলাইট) মাধ্যমে সংগৃহীত তথ্য-উপাত্তের ভিত্তিতে মালয়েশিয়ার সরকারি কর্মকর্তারা বলছেন, উড়োজাহাজটি ভারত মহাসাগরের দক্ষিণ অংশে ধ্বংস হয়েছে। দুর্ঘটনাস্থল অস্ট্রেলিয়ার পার্থ শহর থেকে কয়েক হাজার কিলোমিটার পশ্চিমে।
