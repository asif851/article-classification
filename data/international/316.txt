
মার্কিন অভিনেত্রী মেগান মার্কলকে বিয়ে করতে যাচ্ছেন ব্রিটিশ রাজপরিবারের পঞ্চম উত্তরসূরি প্রিন্স হ্যারি। আগামী বসন্তে তাঁদের বিয়ে হবে। আজ সোমবার ব্রিটিশ রাজপরিবার থেকে আনুষ্ঠানিকভাবে এ ঘোষণা দেওয়া হয়েছে।
বিবিসির এক প্রতিবেদনে রাজপরিবারের বিবৃতির বরাত দিয়ে এ কথা জানানো হয়। ২০১৬ সাল থেকে হ্যারি ও মেগান চুটিয়ে প্রেম করে আসছেন। চলতি মাসের শুরুতে গোপনে তাঁদের বাগদান হয়।
প্রিন্স হ্যারির বাবা প্রিন্স চার্লস আজ ওই বিবৃতিতে বলেন, তিনি তাঁর সন্তানের বিয়ের খবর সবাইকে ‘জানাতে পেরে আনন্দিত’। রানি দ্বিতীয় এলিজাবেথ ও তাঁর ‘পরিবারের ঘনিষ্ঠ সদস্যরা’ প্রাথমিকভাবে বাগদানের বিষয়টি জানতেন। লন্ডনে তাঁদের বাগদান অনুষ্ঠিত হয়। বিয়ের তারিখ পরে আনুষ্ঠানিকভাবে ঘোষণা করা হবে।
আজ সোমবার বিকেলে ছবি তোলার জন্য প্রিন্স হ্যারি ও মেগান মার্কল কেনিংসটন রাজপ্রাসাদের বাইরে বের হবেন এবং রাতে তাঁরা সাক্ষাৎকার দেবেন।
বাকিংহাম প্যালেসের একজন মুখপাত্র জানিয়েছেন, রানি এলিজাবেথ ও প্রিন্স ফিলিপ শুভকামনা জানিয়েছেন হ্যারি-মেগানকে।
হ্যারির বড় ভাই প্রিন্স উইলিয়াম ও তাঁর স্ত্রী ডাচেস অব কেমব্রিজ কেট মিডলটন বলেছেন, ‘হ্যারি ও মেগানের জন্য তাঁরা আনন্দিত।’ প্রধানমন্ত্রী থেরেসা মে মেগানকে ‘উষ্ণ অভিনন্দন’ জানিয়েছেন।
মেগানের বাবা থোমাস মার্কল ও মা দোরিয়া রাগল্যান্ড বলেছেন, এ বিয়েতে তাঁরা ‘অবিশ্বাস্য রকমের আনন্দিত’।
গত সেপ্টেম্বরে প্রিন্স হ্যারি ও মেগানকে প্রথম জনসমক্ষে দেখা যায়। ২০১৬ সালের নভেম্বরে হ্যারি প্রথম তাঁদের সম্পর্কের বিষয়টি নিশ্চিত করেন।
এর আগে ৩৩ বছর বয়সী রাজকুমার হ্যারি অভিনেত্রী মেগান মার্কলকে প্রকাশ্যে চুমু খেয়ে আলোচনার জন্ম দেন। ৬ মে ইংল্যান্ডের এসকটে দাতব্য কাজের তহবিল গঠনের জন্য পোলো ম্যাচের আয়োজন করা হয়। নাম অডি পোলো চ্যালেঞ্জ। সেটা দেখতে কোওয়ার্থ পার্ক পোলো ক্লাবের মাঠে যান হ্যারি ও মেগান। খেলা চলাকালে দুজনকে খুব উৎফুল্ল দেখা যায়। তাঁরা বেশ আনন্দ করছিলেন। পছন্দের দলকে উজ্জীবিত করতে তাঁদের চেষ্টার কোনো কমতি ছিল না। খেলা শেষে প্রিন্স হ্যারি প্রকাশ্যে চুমু খান মেগানকে। ক্যামেরায় ধরা পড়া দুজনের এই অন্তরঙ্গ মুহূর্তের ছবি ছড়িয়ে পড়ে। মূলধারার গণমাধ্যমের পাশাপাশি সামাজিক যোগাযোগমাধ্যমেও ছবিগুলো ভাইরাল হয়।
