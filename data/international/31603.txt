
অন্তঃসত্ত্বা সেজে মাদক পাচারকালে কানাডার এক নারীকে গ্রেপ্তার করেছে কলম্বিয়া কর্তৃপক্ষ।কলাম্বিয়া পুলিশের মাদকবিরোধী শাখার কর্মকর্তাদের বরাত দিয়ে বিবিসি অনলাইনে প্রকাশিত প্রতিবেদনে জানানো হয়, অন্তঃসত্ত্বা সেজে পেটে মাদক পাচারের সময় ২৮ বছর বয়সী কানাডার নাগরিক তাবিথা লেহ হূদসিকে দেশটির বোগোটা আন্তর্জাতিক বিমানবন্দরে গ্রেপ্তার করা হয়।কলাম্বিয়া পুলিশের মাদকবিরোধী শাখার উপপরিচালক কর্নেল এস্তেবান অ্যারিস মেলো জানান, গত ৬ আগস্ট ওই নারী কলম্বিয়া আসেন। তিনি নিজেকে সমাজকর্মী হিসেবে পরিচয় দিয়েছেন।টরেন্টোগামী একটি বিমানে কানাডা যাওয়ার সময় বিমানবন্দরে দায়িত্বরত পুলিশের এক নারী সদস্য হূদসিকের কাছে জানতে চান, তিনি কতদিন ধরে অন্তঃসত্ত্বা এবং এই অবস্থায় একা কেন।পুলিশের এমন প্রশ্নে ওই নারী কড়া প্রতিক্রিয়া দেখিয়ে জবাব দেন, কানাডার মানুষ এই ধরনের প্রশ্ন পছন্দ করে না।এতে ওই নারীর ব্যাপারে পুলিশের নারী সদস্যের সন্দেহ আরও বেড়ে যায়। তিনি ওই নারীর পেটে হাত রাখেন। মাত্রাতিরিক্ত শক্ত ও ঠান্ডা পেট অনুভব করেন তিনি। এরপর কানাডার ওই নারীর শরীর তল্লাশি করলে তাঁর অন্তঃসত্ত্বা সাজার বিষয়টি ধরা পড়ে। নকল পেট থেকে দুটি ব্যাগ উদ্ধার করে পুলিশ। ওই ব্যাগ থেকে দুই কেজি কোকেন উদ্ধার করা হয়। কলাম্বিয়া পুলিশের মাদকবিরোধী শাখা থেকে জানানো হয়েছে, ওই নারীর বিরুদ্ধে মাদক পাচার আইনে মামলা করা হবে। দোষী প্রমাণিত হলে তাঁর পাঁচ থেকে আট বছর কারাদণ্ড হতে পারে।
