
ভারতের ত্রিপুরায় শাসকজোট মনোনয়ন–প্রক্রিয়া প্রায় শেষ করে ফেললেও বিরোধীরা এখনো প্রার্থী বাছাইয়ে অথই জলে। কংগ্রেস ও তৃণমূল জোটের বিষয়ে সিদ্ধান্ত নিতেই পারে না। বিজেপি জোট চূড়ান্ত করলেও এখনো পূর্ণাঙ্গ প্রার্থীতালিকা প্রকাশ করতে পারেনি। গত বুধবার ছিল মনোনয়নপত্র জমা দেওয়ার শেষ দিন।
তৃণমূলের সঙ্গে জোটের সম্ভাবনা জিইয়ে রেখেই ত্রিপুরায় প্রথম দফায় ৬০ এর মধ্যে ৫৬টি আসনে প্রার্থীতালিকা ঘোষণা করল কংগ্রেস। অন্যদিকে, তৃণমূলও এককভাবে পাল্টা ১৪টি আসনে লড়াই করার ঘোষণা দিল শনিবার। ওই দিন রাতেই দিল্লি থেকে ঘোষিত হলো বিজেপির প্রার্থীতালিকা। তবে তাঁরা মাত্র ৪৪টি আসনের প্রার্থীতালিকা ঘোষণা করে।
দিল্লিতে কংগ্রেস নেতা অস্কার ফার্নান্ডেজ এবং আগরতলায় দলের রাজ্য মুখপাত্র হরেকৃষ্ণ ভৌমিক প্রার্থীতালিকা প্রকাশ করেন। একই সঙ্গে কংগ্রেস জানিয়ে দেয়, রাহুল গান্ধীর সঙ্গে মমতা বন্দ্যোপাধ্যায়ের জোট নিয়ে আলোচনা চলছে। তাই বদল হতেই পারে প্রার্থীতালিকায়।
কংগ্রেসের কিছু পরেই তৃণমূলের পর্যবেক্ষক সব্যসাচী দত্ত পৃথক সংবাদ সম্মেলনে ঘোষণা করেন ১৪টি কেন্দ্রে লড়াই করার কথা। একই সঙ্গে তাঁর দাবি, আদিবাসীদের সংগঠন আইএনপিটি ও এনসিটির সঙ্গে তাঁদের জোট হয়েছে। তাঁদের জন্যও ১৬টি আসন ছেড়ে দিয়েছেন তাঁরা। এখন জোট করলে কংগ্রেসকে ৩০টি আসনে লড়তে হবে। তবে মমতা-রাহুল বৈঠকে কোনো সিদ্ধান্ত বদলের সম্ভাবনা জিইয়ে রাখেন।
সিপিএম অবশ্য আগেই সব আসনের প্রার্থীতালিকা ঘোষণা করেছে। আটজন বাম প্রার্থী ইতিমধ্যে মনোনয়ন পেশ করেছেন। শনি ও রোববার ছুটি থাকায় আগামীকাল সোমবার থেকে ফের শুরু হবে মনোনয়ন দাখিল।
সোমবারই ধনপুর কেন্দ্রের প্রার্থী মুখ্যমন্ত্রী মানিক সরকারও মনোনয়নপত্র দাখিল করবেন। বুধবার মনোনয়নপত্র দাখিলের শেষ দিন। ভোট আগামী ১৮ ফেব্রুয়ারি। গণনা আগামী ৩ মার্চ।
