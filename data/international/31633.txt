
সৌদি আরবে শিয়াদের মসজিদে আত্মঘাতী বোমা হামলার ঘটনায় মৃত্যুর সংখ্যা ২০ এর কাছাকাছি হতে পারে। এ হামলায় অন্তত ৫০ জন আহত হয়েছে। স্থানীয় বাসিন্দা ও হাসপাতালের একজন কর্মকর্তার বরাত দিয়ে বার্তা সংস্থা রয়টার্স এ খবর জানিয়েছে।
আজ শুক্রবার দুপুরে জুমার নামাজের সময় দেশটির পূর্বাঞ্চলে শিয়া অধ্যুষিত এলাকার ওই মসজিদে এই হামলা হয়। তাৎক্ষণিকভাবে কেউ এ ঘটনার দায়িত্ব স্বীকার করেনি। গত বছরের নভেম্বরেও ওই অঞ্চলে আট শিয়া মুসলমানকে গুলি করে হত্যা করা হয়।
সৌদিতে শিয়া মসজিদে বোমা, নিহত ৪
হামলার একজন প্রত্যক্ষদর্শী কামাল জাফর হাসান রয়টার্সকে বলেন, আল কাদেহ নামের ওই মসজিদে দেড় শর বেশি ব্যক্তি জুমার নামাজ আদায় করছিলেন। নামাজ চলার সময়ই বিরাট আকারের ওই বিস্ফোরণ হয়।
সৌদি কর্মকর্তারা এ ঘটনার হতাহতদের সংখ্যা সম্পর্কে আনুষ্ঠানিকভাবে কিছু বলেননি। তবে স্থানীয় হাসপাতালের একজন কর্মকর্তা রয়টার্সকে বলেন, এ বিস্ফোরণে নিহতের সংখ্যা ২০ এর কাছাকাছি হতে পারে। ৫০ জনের বেশি ব্যক্তি আহত অবস্থায় হাসপাতালে ভর্তি আছেন। তাদের মধ্যে অনেকে মারাত্মকভাবের আহত। এ ছাড়া বেশ কিছু লোককে চিকিৎসা দিয়ে ছেড়ে দেওয়া হয়েছে বলেও জানান তিনি।
ধারণা করা হচ্ছে, এ হামলা উপসাগরীয় অঞ্চলে সুন্নি ও শিয়াদের মধ্যে সম্পর্কের অবনতি ঘটাতে পারে। এমনিতেই ইয়েমেনে হুতি যোদ্ধাদের বিরুদ্ধে সৌদি আরবের নেতৃত্বাধীন যৌথ বাহিনীর অভিযানের ফলে উপসাগরীয় অঞ্চলে উত্তেজনা বিরাজ করছে।
