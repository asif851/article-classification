
জাতিসংঘ মহাসচিব বান কি মুন গাজা সংকট উত্তরণে ইসরায়েল ও ফিলিস্তিনকে অনতিবিলম্বে উদ্যোগ নেওয়ার আহ্বান জানিয়েছেন। জাতিসংঘের মহাসচিবকে উদ্ধৃত করে আজ সোমবার আইএএনএসের খবরে এ কথা জানানো হয়।বান কি মুন বলেন, দুই পক্ষের স্বার্থেই উদ্যোগ নেওয়া জরুরি। সহিংসতার মাত্রা আরও বাড়ার যে আশঙ্কা তা দূর হবে, যদি এখনই যথাযথ উদ্যোগ নেওয়া যায়।জাতিসংঘের মহাসচিব বলেন, তিনি শঙ্কিত বোধ করছেন। কারণ, জাতিসংঘের নিরাপত্তা পরিষদে যুদ্ধবিরতির দাবি উঠলেও গাজার পরিস্থিতি আগের চেয়ে ভয়াবহ হয়েছে। বিপর্যয়ের মুখে পড়েছে দুই পক্ষের সাধারণ মানুষ।
বান কি মুন বলেছেন, ইসরায়েলি সামরিক বাহিনীর হামলায় ফিলিস্তিনের সাধারণ মানুষের যে দুর্গতি, তাতে তিনি গভীরভাবে উদ্বিগ্ন। তিনি বলেন, ফিলিস্তিনের বহু সাধারণ মানুষ নিহত হয়েছেন। ইসরায়েল যদি হামলা অব্যাহত রাখে, তাহলে নিহতের সংখ্যা আরও বাড়বে, দুর্দশা বাড়বে সাধারণ মানুষের।
জাতিসংঘের হিসাবে গাজার চলমান সহিংসতায় যত প্রাণহানি ঘটেছে তার ৮০ শতাংশই সাধারণ মানুষ। এই প্রেক্ষাপটে গত শনিবার জাতিসংঘের নিরাপত্তা পরিষদ সাধারণ মানুষের স্বার্থে ইসরায়েল ও ফিলিস্তিনের মধ্যে যুদ্ধবিরতির পক্ষে একটি বিবৃতি দেয়।
