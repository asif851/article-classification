
বর-কনের জন্য বিয়ের উপহার এসেছিল পার্সেলযোগে। সেই উপহার খুলতেই বিস্ফোরণ। ঘটনাস্থলেই মারা যান বরের দাদি। গুরুতর জখম হন বর-কনে। হাসপাতালে নেওয়া হলে মারা যান বরও।
গত শুক্রবার পশ্চিমবঙ্গের পার্শ্ববর্তী রাজ্য ওডিশার বলাঙ্গি জেলার পাটনাগড়ে এ ঘটনা ঘটে। ১৮ ফেব্রুয়ারি বিয়ে হয়েছিল সৌম্য শেখর ও রিমা সাহুর। ২১ ফেব্রুয়ারি ছিল তাঁদের বউভাত। বউভাতে পাওয়া উপহারসামগ্রী শুক্রবার খুলে দেখতে বসেছিলেন তাঁরা। হঠাৎই এক অপরিচিত লোকের পাঠানো উপহারের প্যাকেটটি খুলতে গেলে এ বিস্ফোরণ ঘটে। বুরলা সরকারি হাসপাতালে কনে এখন মৃত্যুর সঙ্গে লড়ছেন। পাটনাগড়ের মহকুমা পুলিশ কর্মকর্তা শেষাদেব বারিহা বলেছেন, আসলে এটি ছিল পার্সেল বোমা। এটিতে প্রেরকের ঠিকানাও ছিল না। পুলিশ বিস্ফোরকের নমুনা সংগ্রহ করে তদন্ত শুরু করেছে।
