
যুক্তরাষ্ট্রের ফ্লোরিডার অরলান্ডোতে কনসার্টে গুলির ঘটনায় ক্রিস্টিনা গ্রিমি নামের ২২ বছর বয়সী এক গায়িকা নিহত হয়েছেন। অজ্ঞাত এক বন্দুকধারী ওই গায়িকাকে হত্যার পর নিজেও আত্মঘাতী হন। এনবিসির ‘দ্য ভয়েস’ অনুষ্ঠান দিয়ে তারকাখ্যাতি পান গ্রিমি। পুলিশের বরাত দিয়ে বার্তা সংস্থা এএফপি গতকাল শুক্রবার এ খবর জানায়।অরলান্ডো পুলিশ বিভাগ তাদের টুইটার অ্যাকাউন্টে বলেছেন, ‘অত্যন্ত দুঃখের সঙ্গে জানাচ্ছি যে গুলিবিদ্ধ ক্রিস্টিনা গ্রিমি মারা গেছেন।’পুলিশ বলছে, গ্রিমি অরলান্ডো প্লাজায় ‘বিফোর ইউ এক্সিট’ দলের সঙ্গে লাইভ কনসার্টে অংশ নিতে যান। তিনি ভক্তদের অটোগ্রাফ দিচ্ছিলেন। এমন সময় দুটি বন্দুক নিয়ে এক বন্দুকধারী গ্রিমির দিকে এগিয়ে যান এবং তাঁকে গুলি করেন। গ্রিমির ভাই সঙ্গে সঙ্গে সন্দেহভাজন বন্দুকধারীকে চিহ্নিত করেন। কিন্তু ওই বন্দুকধারী আত্মঘাতী হন। গ্রিমিকে দ্রুত অরলান্ডো রিজিওনাল মেডিকেল সেন্টারে নেওয়া হয়।
কী কারণে গ্রিমিকে গুলি করে হত্যা করা হলো, তা এখনো পুলিশের কাছে স্পষ্ট নয়।
পুলিশের মুখপাত্র ওয়ান্ডা মিগলিও এক সংবাদ সম্মেলনে বলেন, ‘আমরা জানি না ওই বন্দুকধারী গ্রিমির পাগল ভক্ত কি না। ওই ব্যক্তি তাঁকে টুইটার বা সামাজিক যোগাযোগমাধ্যমে অনুসরণ করতেন কি না, তাও আমরা জানি না। এটি খুবই দুঃখজনক ঘটনা। আনন্দ মুহূর্তেই পরিণত হলো বিষাদে।’
গ্রিমি ২০১৪ সালে ‘দ্য ভয়েজ’ প্রতিযোগিতার ষষ্ঠ আসরে প্রতিদ্বন্দ্বিতা করেন। ২০১১ সালে তাঁর প্রথম গানের অ্যালবাম বের হয়।
