
উগান্ডার প্রেসিডেন্ট উয়োবেরি মুসেভেনি বলেছেন, তিনি যুক্তরাষ্ট্রের প্রেসিডেন্ট ডোনাল্ড ট্রাম্পকে ভালোবাসেন। কারণ তিনি আফ্রিকানদের সঙ্গে ‘খোলামেলা’ কথা বলেন। উগান্ডার রাজধানী কামপালায় ইস্ট আফ্রিকান লেজিসলেটিভ অ্যাসেম্বলিতে গত মঙ্গলবার বক্তব্য দেওয়ার সময় তিনি ওই কথা বলেন।
হাইতি ও আফ্রিকার দেশগুলোকে ‘জঘন্য (শিট হোল)’ বলে ট্রাম্প মন্তব্য করার পর মুসেভেনি এ কথা বললেন। চলতি মাসের শুরুর দিকে হোয়াইট হাউসে অভিবাসন বিষয়ে এক বৈঠকে ট্রাম্প মন্তব্যটি করেছিলেন বলে এক সিনেটর জানিয়েছেন। তবে ট্রাম্প এ বিষয়টি অস্বীকার করেছেন।
ট্রাম্পের ওই মন্তব্য করেছেন বলে অভিযোগ ওঠার পর আফ্রিকার দেশগুলোয় প্রতিবাদের ঝড় ওঠে। ঘানার প্রেসিডেন্ট নানা আকুফো-আদ্দো তো বলেই বসেছেন, তিনি এমন অপমানকর মন্তব্য কিছুতেই মেনে নেবেন না। এ ক্ষেত্রে মন্তব্যকারী নেতা বন্ধু বা শক্তিশালী কোনো রাষ্ট্রের সরকার বা রাষ্ট্রপ্রধান কি না, তা বিবেচনা করবেন না তিনি।
তবে উগান্ডার মুসেভেনি তাঁর বক্তব্যে বলেন, ‘যুক্তরাষ্ট্র সর্বকালের সেরা প্রেসিডেন্ট পেয়েছে। আমি ট্রাম্পকে ভালোবাসি, কারণ তিনি আফ্রিকানদের সঙ্গে খোলামেলা কথা বলেন। আফ্রিকানদের নিজেদের সমস্যা সমাধান করা জরুরি। তাদের শক্তিশালী হয়ে ওঠা প্রয়োজন। দুর্বল হলে এই বিশ্বে টিকে থাকা সম্ভব নয়।’ এ সময় মুসেভেনি ট্রাম্পকে ‘সৎ ব্যক্তি’ বলেও মন্তব্য করেন।
