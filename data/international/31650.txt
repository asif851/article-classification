
সিরিয়ায় যুক্তরাজ্যের হামলার তীব্র নিন্দা জানিয়ে এই হামলাকে ‘অবৈধ’ বলে আখ্যা দিয়েছেন দেশটির প্রেসিডেন্ট বাশার আল-আসাদ। যুক্তরাজ্যের এই হামলার কারণে ‘সন্ত্রাসবাদ’ আরও ছড়িয়ে পড়বে বলে দাবি করেন তিনি।আজ রোববার যুক্তরাজ্যের দ্য সানডে টাইমস সংবাদপত্রে প্রকাশিত এক সাক্ষাৎ​কারে বাশার এসব কথা বলেন। বার্তা সংস্থা এএফপির খবরে এসব তথ্য জানানো হয়।বাশার বলেন, এই হামলা ক্ষতিকর ও অবৈধ। এই হামলা সন্ত্রাসবাদকেই সহায়তা দেবে। যেমনটি হয়েছিল এক বছর বা তারও আগে মার্কিন নেতৃত্বাধীন জোটের হামলার কারণে। তিনি বলেন, ‘সন্ত্রাস অনেকটা ক্যানসারের মতো। ক্যানসারে একটি অংশ কেটে ফেলে দিলে হবে না, এটাকে পুরোপুরি নিশ্চিহ্ন করতে হবে। এ ধরনের হামলা শুধুমাত্র ক্যানসারের একটি অংশ কেটে ফেলার মতো। এ ক্ষেত্রে ‘সমন্বিত’ কৌশলের মাধ্যমে সন্ত্রাসবাদ দমন করা প্রয়োজন ছিল।বাশার বলেন, ‘মাঠে সেনাবাহিনীর সহায়তা ছাড়া একা শুধু বিমান হামলা চালিয়ে সন্ত্রাসীদের প্রতিহত করা যাবে না। সাধারণ জনগণ ও সরকারের সমর্থন ছাড়া আপনারা সন্ত্রাসীদের পরাজিত করতে পারবেন না। আপনারা আবারও ব্যর্থ হতে যাচ্ছেন।’সিরিয়ায় গত বৃহস্পতিবার থেকে যুক্তরাজ্য বিমান হামলা শুরু করে।৩২ আইএস সদস্য নিহত: মার্কিন নেতৃত্বাধীন জোটের বিমান হামলায় জঙ্গি গোষ্ঠী ইসলামিক স্টেটের (আইএস) কমপক্ষে ৩২জন নিহত হয়েছে।যুক্তরাজ্য ভিত্তিক সিরিয়ান অবজারভেটরি ফর হিউম্যান রাইটস আজ রোববার জানায়, সিরিয়ার উত্তরাঞ্চলের রাকা প্রদেশে ১৫টি স্থানে হামলায় কমপক্ষে ৩২ জন জঙ্গি নিহত হয়েছে।
