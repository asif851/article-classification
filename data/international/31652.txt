
স্বাস্থ্যের উন্নতি হচ্ছে—এ সুখবরের মধ্য দিয়ে গতকাল বৃহস্পতিবার হাসপাতালের শয্যায় ৯৫তম জন্মদিন পার করেছেন নেলসন ম্যান্ডেলা। সারা দেশে প্রার্থনা ও স্বেচ্ছায় ৬৭ মিনিট জনসেবামূলক কর্মসূচির মধ্য দিয়ে উদ্যাপন করা হলো এই কিংবদন্তির জন্মদিন। দক্ষিণ আফ্রিকার প্রেসিডেন্টের কার্যালয়ের এক বিবৃতিতে গতকাল বলা হয়, চিকিৎসকেরা নিশ্চিত করেছেন, মাদিবার (ম্যান্ডেলার গোত্র নাম) শারীরিক অবস্থার ক্রমেই উন্নতি হচ্ছে।ম্যান্ডেলার নাতনি এন্ডিলেকা ম্যান্ডেলা জানিয়েছেন, মাদিবা এখন অনেক বেশি সাড়া দিচ্ছেন। ডাকলে চোখ মেলে তাকাচ্ছেন। গতকাল দক্ষিণ আফ্রিকার প্রথম কৃষ্ণাঙ্গ প্রেসিডেন্টের সম্মানে ঘোষিত আন্তর্জাতিক ম্যান্ডেলা দিবসও উদ্যাপন করা হয়। নোবেল বিজয়ী এ রাষ্ট্রনায়কের সম্মানে ২০১০ সালে তাঁর জন্মদিনটিকে আন্তর্জাতিক ম্যান্ডেলা দিবস ঘোষণা করে জাতিসংঘ। ফুসফুসে মারাত্মক সংক্রমণের শিকার ম্যান্ডেলা প্রিটোরিয়ার মেডি ক্লিনিক হার্ট হাসপাতালে ভর্তির পর গতকাল ৪১ দিন পার করেছেন। তাঁর জন্মদিন উপলক্ষে গতকাল হাসপাতালের বাইরে হাজারো ভক্ত জড়ো হয়। মাদিবার আরোগ্য কামনা করে প্রার্থনায় যোগ দেয় তারা। সেখানে অ্যাজনেস শিলোওয়ানে নামের বিশ্ববিদ্যালয়ের এক শিক্ষার্থী বলেন, ‘আজ টাটা (বাবা) আমাদের মাঝে রয়েছেন। আবারও প্রমাণ করেছেন, তিনি কত বড় বীর।’ শান্তিতে নোবেলজয়ী ম্যান্ডেলাকে তাঁর দেশের অনেকেই শ্রদ্ধাভরে টাটা বলে ডাকেন। হাসপাতালের বাইরে সমবেত হয় বিভিন্ন স্কুলের হাজারো শিক্ষার্থী। তারা কবিতা আবৃত্তি করে। সেবিকাদের হাতে তুলে দেয় মাদিবাকে লেখা শুভেচ্ছাবার্তা। সারা বিশ্ব থেকেও আসে শুভেচ্ছাবার্তা। এমনকি মহাকাশে থাকা আন্তর্জাতিক গবেষণাকেন্দ্র থেকেও নভোচারীরা তাঁকে শুভেচ্ছাবার্তা পাঠান। যুক্তরাষ্ট্রের প্রেসিডেন্ট বারাক ওবামা নিজ দেশের নাগরিকদের গতকাল ম্যান্ডেলার জন্মদিন উপলক্ষে স্বেচ্ছাসেবামূলক কাজ করার আহ্বান জানান। এক বার্তায় ওবামা বলেন, ‘আমরা চিরকাল তাঁর (ম্যান্ডেলার) কাছ থেকে নৈতিক সাহসিকতা, দয়া ও মানবিকতার অনুপ্রেরণা পাব।’ তিব্বতের ধর্মীয় নেতা দালাই লামা, যুক্তরাষ্ট্রের সাবেক প্রেসিডেন্ট বিল ক্লিনটন ও তাঁর স্ত্রী হিলারি ক্লিনটন, মার্কিন অভিনেতা মরগ্যান ফ্রিম্যান এবং দক্ষিণ আফ্রিকার সাবেক প্রেসিডেন্ট এফ ডব্লিউ ডি ক্লার্ক প্রমুখও শুভেচ্ছাবার্তা পাঠিয়েছেন। শান্তিতে ম্যান্ডেলার সঙ্গে যৌথভাবে নোবেলজয়ী ডি ক্লার্ক এক বার্তায় বলেন, দক্ষিণ আফ্রিকার ইতিহাসে ম্যান্ডেলার স্থান চিরভাস্বর হয়ে থাকবে। মাদিবার দুঃসাহস, অধ্যবসায় ও মহানুভবতা সারা বিশ্বের মানুষকে যুগ যুগ ধরে অনুপ্রেরণা জুগিয়ে যাবে। ম্যান্ডেলা তাঁর জীবনের ৬৭ বছর সক্রিয়ভাবে দেশের সেবা করে গেছেন। তাই গতকাল তাঁর জন্মদিন উপলক্ষে ৬৭ মিনিট স্বেচ্ছাসেবামূলক কাজের আহ্বান জানানো হয়েছিল। দক্ষিণ আফ্রিকাজুড়ে মানুষ এতে সাড়া দেয়। প্রেসিডেন্ট জ্যাকব জুমা বলেন, ‘উন্নততর মানবসমাজ গঠনের লক্ষ্যে নিঃস্বার্থ কাজের মধ্য দিয়ে আমরা যেন আমাদের প্রিয় মাদিবার আত্মত্যাগ ও অবদানকে স্মরণ করি।’ গতকাল ম্যান্ডেলার তৃতীয় স্ত্রী গ্রাসা ম্যাশেলসহ পরিবারের সদস্যরা হাসপাতালেই মধ্যাহ্নভোজে অংশ নেন। এএফপি।
