
নিজের পিকআপ ট্রাকের নিচে একটা অদ্ভুত আওয়াজ হচ্ছিল। বিষয়টা কী দেখতে গিয়ে চাপা পড়েন তরুণ স্যাম রে। জ্যাক ভেঙে গিয়ে দুই টনের বেশি ওজনের ট্রাকটি চেপে বসে তাঁর শরীরে। একটা পা ভেঙে যাচ্ছে বলে মনে হচ্ছিল স্যামের। বুকের ওপরও চেপে আছে বিশাল ভার। এ রকম মারাত্মক বিপদ থেকে স্যাম প্রাণে বেঁচে গেছেন তাঁর আইফোনের ‘সিরি’র বদৌলতে।সিরি অ্যাপল আইফোনের কণ্ঠস্বরচালিত সহকারী। স্যাম পা নাড়ানোর চেষ্টা করলে প্যান্টের পেছনের পকেটে থাকা আইফোনে সিরি সক্রিয় হয়ে ওঠে। সিরির মাধ্যমে সাহায্য চেয়ে জরুরি বিভাগে খবর দেন স্যাম। এরপর উদ্ধারকর্মীরা ঘটনাস্থলে গিয়ে তাঁকে ট্রাকের নিচ থেকে টেনে বের করে দ্রুত হেলিকপ্টারে করে হাসপাতালে পাঠান। গত জুলাইয়ের ওই দুর্ঘটনায় স্যাম গুরুতর আহত হন। তাঁর পাঁজরের কয়েকটি হাড় ভেঙে যায়। এ ছাড়া কিডনি, একটি হাতসহ শরীরের নানা জায়গা জখম হয়। তবে তিনি সেরে উঠেছেন। এ ঘটনা যুক্তরাষ্ট্রের টেনেসি অঙ্গরাজ্যের।আইফোন ব্যবহারকারীদের যান্ত্রিক সহযোগী হিসেবে সিরি বেশ সাড়া জাগিয়েছে। এটি মানুষের কণ্ঠস্বরের নির্দেশনা অনুযায়ী কাজ করে। সূত্র: বিবিসি।
