
আফগানিস্তানের রাজধানী কাবুলের কূটনৈতিক পাড়ায় আজ বুধবার শক্তিশালী গাড়িবোমা বিস্ফোরণের ঘটনা ঘটেছে। এতে ৮০ জন নিহত এবং কয়েক শ আহত হয়েছে। দেশটির স্বাস্থ্য মন্ত্রণালয়ের একজন কর্মকর্তার বরাত দিয়ে বার্তা সংস্থা রয়টার্স এ খবর জানায়।
তবে এএফপি জানায়, দেশটির স্বরাষ্ট্র মন্ত্রণালয় এখন পর্যন্ত ৬৪ জন নিহত হওয়ার কথা জানিয়েছে।
দেশটির স্বাস্থ্য মন্ত্রণালয়ের মুখপাত্র ওয়াহিদ মোজরহ অন্য কর্মকর্তা ও গণমাধ্যমের বরাত দিয়ে এর আগে জানিয়েছিলেন, হামলায় ৪৯ জন নিহত এবং ৩২০ জন আহত হয়েছে। নিহত ব্যক্তির সংখ্যা আরও বাড়তে পারে বলে আশঙ্কা করা হচ্ছে। কয়েক শ লোককে আহত অবস্থায় কাবুলের বিভিন্ন হাসপাতালে ভর্তি করা হয়েছে।
কাবুলের যে স্থানটিতে এই গাড়িবোমা বিস্ফোরণের ঘটনা ঘটেছে, তার আশপাশে বিভিন্ন দেশের দূতাবাস। প্রেসিডেন্টের বাসভবনও খুব বেশি দূরে নয়।
কাবুল পুলিশের মুখপাত্র বসির মুজাহিদ বলেন, জার্মান দূতাবাসের প্রবেশপথের কাছে এ বিস্ফোরণ হয়। এটি গাড়িবোমা বিস্ফোরণ। এখানে অনেকগুলো গুরুত্বপূর্ণ কার্যালয় আছে। ঠিক কোনটিকে লক্ষ্য করে এই হামলা, তা বোঝা যাচ্ছে না।
হামলায় ফ্রান্স ও জার্মানির দূতাবাস ক্ষতিগ্রস্ত হয়েছে বলে প্রাথমিক তথ্যের ভিত্তিতে জানিয়েছেন ইউরোপ-বিষয়ক ফরাসি মন্ত্রী মেরিলে দ্যঁ সার্নেজ।
কেউ এখনো এই হামলার দায় স্বীকার করেনি।
