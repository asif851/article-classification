
তুরস্কের দক্ষিণ-পূর্বে কুর্দি-অধ্যুষিত একটি এলাকায় জোড়া বোমা হামলায় অন্তত আটজন নিহত হয়েছে। আহত হয়েছে অনেকে। আজ বৃহস্পতিবার বিবিসি অনলাইনের প্রতিবেদনে এই তথ্য জানানো হয়।
দেশটির কর্মকর্তাদের ভাষ্য, পুলিশের যানবাহন লক্ষ্য করে পিকেকে বিদ্রোহীরা এই হামলা চালায়।  খিজিলতেপি শহরে একটি বিস্ফোরণে তিনজন নিহত ও ২৫ জন আহত হয়েছে।
দায়ারবাকিরে একটি গাড়িবোমা হামলায় পাঁচজন নিহত হয়েছে। আহত হয়েছে ১২ জন।
খিজিলতেপিতে একটি হাসপাতালের কাছে সড়কের পাশে রাখা বোমা দূরনিয়ন্ত্রণ যন্ত্রের মাধ্যমে বিস্ফোরণ ঘটানো হয়।
দায়ারবাকিরে একটি নিরাপত্তা তল্লাশিকেন্দ্রে হামলা চালানো হয়।
গত বছর তুরস্কের নিরাপত্তা বাহিনী ও পিকেকের মধ্যে ফের সংঘর্ষ শুরু হয়। এর মধ্য দিয়ে যুদ্ধবিরতির অবসান ঘটে। এরপর থেকে তুরস্কের দক্ষিণ-পূর্বাঞ্চলে সহিংসতা লেগেই আছে।
