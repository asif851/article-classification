
পাকিস্তানের রাজধানী ইসলামাবাদের একটি বাজারে আজ বুধবার বোমা হামলায় কমপক্ষে ১৭ জন নিহত হয়েছে। আহত হয়েছে প্রায় ৫০ জন।দেশটির পুলিশ ও হাসপাতালের কর্মকর্তাদের বরাত দিয়ে এএফপি এ খবর জানায়। তালেবানের সঙ্গে সরকারের শান্তি আলোচনা চলাকালে এ হামলার ঘটনা ঘটল।স্থানীয় সময় সকাল আটটার দিকে ফল ও সবজির পাইকারি বাজারে এ হামলার ঘটনা ঘটে। শত শত ক্রেতা-বিক্রেতা কেনাবেচার জন্য এ সময় বাজারে ছিলেন।২০০৮ সালে ম্যারিয়টে বোমা হামলার ঘটনার পর পাকিস্তানের রাজধানীতে এটিই সবচেয়ে ভয়াবহ বোমা হামলার ঘটনা। এ হামলাটি এমন সময়ে ঘটল, যখন দেশটির সরকার তেহরিক-ই-তালেবান পাকিস্তানের (টিটিপি) সঙ্গে সহিংসতা বন্ধের ব্যাপারে আলোচনা চালিয়ে যাচ্ছে। গত ফেব্রুয়ারি থেকে এ আলোচনা শুরু হলেও একের পর এক হামলার ঘটনায় আলোচনা কতটা ফলপ্রসূ হবে, তা নিয়ে প্রশ্ন উঠেছে।পাকিস্তান ইনস্টিটিউট অব মেডিকেল সায়েন্সের মুখপাত্র আয়েশা ইসানি ইসলামাবাদে বলেন, ‘হামলায় কমপক্ষে ১৭ জন নিহত ও অর্ধশত আহত হয়েছে।’ আহত ব্যক্তিদের মধ্যে দুজনের অবস্থা আশঙ্কাজনক বলে তিনি জানান।স্থানীয় পুলিশ কর্মকর্তা তেহজাব হুসেইন জানান, হামলার খবর পেয়ে বোমা নিষ্ক্রিয়কারী দল ঘটনাস্থলে গেছে এবং তথ্য সংগ্রহ শুরু করেছে।
