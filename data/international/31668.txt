
ডেমোক্রেটিক দলের প্রেসিডেন্ট পদপ্রার্থী হিলারি ক্লিনটনের সঙ্গে প্রচার মঞ্চে উঠে তাঁর জন্য ভোট চেয়েছেন প্রেসিডেন্ট বারাক ওবামার স্ত্রী ফার্স্ট লেডি মিশেল ওবামা। মিশেল এতে বলেছেন, মার্কিন প্রেসিডেন্ট নির্বাচনে তাঁর আগে কোনো ফার্স্ট লেডি এতটা জড়িয়ে পড়েননি। কিন্তু এবারের নির্বাচন ‘একেবারে ভিন্ন ধরনের হওয়ায়’ তিনি মাঠে নেমেছেন।নর্থ ক্যারোলাইনা অঙ্গরাজ্যের ওয়েক ফরেস্ট বিশ্ববিদ্যালয়ে আয়োজিত যৌথ প্রচারণায় মিশেল ওবামা এ কথা বলেন।মিশেল ওবামা ও হিলারির এই যৌথ প্রচারণা সবার দৃষ্টি আকর্ষণ করেছে। এটি ছিল মিশেল ওবামা ও হিলারির প্রথম যৌথ নির্বাচনী সভা। ফার্স্ট লেডি হিসাবে মিশেল ওবামা এই মুহূর্তে যুক্তরাষ্ট্রের সবচেয়ে জনপ্রিয় ব্যক্তিত্ব। তাঁর জনসমর্থনের পরিমাণ ৬২ শতাংশ (ওবামার ৫৭ শতাংশ)।হিলারির নির্বাচন সুনিশ্চিত করতে ওবামা ও মিশেল উভয়েই নির্বাচনী অভিযানে জড়িয়ে পড়েছেন। সে জন্য অবশ্য তাঁরা দুজনেই রিপাবলিকানদের কাছে সমালোচিত হয়েছেন। নর্থ ক্যারোলাইনার ভাষণে মিশেল ওবামা স্বীকার করেন, আগের কোনো ফার্স্ট লেডি প্রচারণায় এতটা জড়িয়ে পড়েননি। তিনি বলেন, ‘কিন্তু এবারের নির্বাচন আগের অন্য কোনো নির্বাচনের সঙ্গে তুলনীয় নয়, আর সে কারণেই আমি মাঠে নেমেছি।’
ফার্স্টলেডি ও হিলারি ক্লিনটনের এ যৌথ প্রচারণার জন্য নর্থ ক্যারোলাইনাকে বিশেষভাবে বেছে নেওয়ার কারণ এই অঙ্গরাজ্যের উল্লেখযোগ্য সংখ্যক ভোটার কৃষ্ণকায় ও নারী। এখানে এই মুহূর্তে ট্রাম্পের তুলনায় হিলারি আড়াই পয়েন্টে এগিয়ে, তিনি এই সুবিধাজনক অবস্থা ধরে রাখতে চান। মিশেলের উপস্থিতি আফ্রিকান-আমেরিকান অর্থাৎ কৃষ্ণাঙ্গ ও নারী ভোটারদের বিশেষভাবে অনুপ্রাণিত করবে, হিলারি পক্ষ সেই আশা করছে।
 কোনো কোনো গ্রুপকে ভোট দিতে নিরুৎসাহিত করতে ট্রাম্পের নির্বাচনী শিবিরের তৎপরতার নিন্দা করেন মিশেল ওবামা। ব্লুমবার্গ বিজনেস উইক অজ্ঞাতনামা সূত্রের উদ্ধৃতি দিয়ে জানিয়েছে, ভোট দেওয়া ঠেকাতে ট্রাম্প প্রচারণা শিবির নারী, কৃষ্ণাঙ্গ ও উদারপন্থী শ্বেতকায় ভোটারদের মধ্যে বিশেষ প্রচারণা শুরু করেছে। হিলারি কৃষ্ণাঙ্গদের নিয়ে যে কটু কথা বলেছেন, বিল ক্লিনটন ক্ষমতায় থাকার সময় নারীঘটিত যেসব কেলেঙ্কারি করেছেন এবং হিলারি উদারনৈতিক সিনেটর বার্নি স্যান্ডার্সকে পরাস্ত করতে যে সব ‘আপত্তিকর পথ’ অনুসরণ করেছেন, এই প্রচারণায় তার সবিস্তার বিবরণ থাকছে।
নর্থ ক্যারোলাইনায় ফার্স্টলেডি ভোট ঠেকানোর এই তৎপরতার তীব্র নিন্দা করেন। ট্রাম্পের নাম উল্লেখ না করে তিনি বলেন, ‘হিলারির প্রতিপক্ষ চায় আমরা যেন ভোট কেন্দ্র না যাই, সেটাই তাদের নির্বাচনী কৌশল। তাঁরা নোংরা ও কদর্য উপায়ে হিলারির বিজয় ঠেকাতে চায়।’
মিশেল বলেন, ‘এই দেশে ভোটাররাই ঠিক করে কে জিতবে, কে হারবে।’
