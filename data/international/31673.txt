
ইসলামিক স্টেট বা আইএসের হয়ে প্যারিসে গত নভেম্বরের রক্তক্ষয়ী হামলা চালানোয় বড় ধরনের ভূমিকা রেখেছিলেন সালাহ আবদেসালাম। হামলার সময় তাঁর ভাই ব্রাহিম আবদেসালাম শরীরে বাঁধা বোমার বিস্ফোরণ ঘটিয়ে নিজেকে উড়িয়ে দিয়েছিলেন।কিন্তু ফরাসি গোয়েন্দাদের নথিপত্র বলছে, ইসলামিক স্টেটের সমর্থক হলেও হামলার আগে আবদেসালাম ভাইয়েরা মোটেও ইসলামের ধর্মীয় অনুশাসন মেনে চলতেন না। বেলজিয়ামের ব্রাসেলসের কাছে মলেনবিক এলাকায় তাঁদের একটি মদের দোকান ছিল। প্রত্যক্ষদর্শী ও পরিচিতজনেরা বলেছেন, দুই ভাই-ই সেখানে আড্ডার সময় হরহামেশাই পান করতেন। তাঁরা ফুর্তিবাজ যুবক ছিলেন। গোয়েন্দা তথ্যমতে, সম্পূর্ণ পশ্চিমা জীবনযাপনে বেড়ে ওঠা সালাহ আবদেসালাম জুয়াতে আসক্ত ছিলেন। একবার ডাকাতি করতে গিয়ে ধরাও পড়েছিলেন।গোয়েন্দা তথ্য অনুযায়ী, মরক্কোর বংশোদ্ভূত ২৬ বছর বয়সী সালাহ আবদেসালাম সিরিয়ায় গিয়ে আইএসের সংস্পর্শে আসেন। সেখান থেকে মলেনবিকে ফিরে আসেন। তবে তাঁর পশ্চিমা জীবনযাপন পরিবর্তিত হয়নি। ১৩ নভেম্বর প্যারিসে হামলা চালানোর মাত্র দুই সপ্তাহ আগে সালাম ভাইদের পানশালায় অবৈধ মাদকদ্রব্য বিক্রির অভিযোগ ওঠে। তখন পুলিশ পানশালাটি বন্ধ করে দেয়।হামলার পরপরই ইউসুফ নামের মলেনবিকের একজন বাসিন্দা এএফপিকে বলেছিলেন, সালাহ ও ব্রাহিম দুই ভাই-ই তাঁর বন্ধু ছিলেন। ইউসুফ বলেন, দুই ভাই-ই প্রচুর ধূমপান ও মদ্যপান করতেন। তাঁরা কট্টরপন্থী মুসলিম ছিলেন না।তবে তদন্তকারীরা বলেছেন, মলেনবিকের বাসিন্দা আবদেলহামিদ আবাউদের সঙ্গে একসময় সালাহ আবদেসালামের সখ্য হয়। আবাউদ গাঁজায় আসক্ত ছিলেন। ২০১১ সালে তাঁর সঙ্গে ডাকাতি করতে গিয়ে ধরা পড়ে কিছুদিন জেল খাটেন সালাহ। এই আবাউদকেই প্যারিস হামলার মূল পরিকল্পনাকারী হিসেবে মনে করা হয়।প্যারিস হামলার প্রস্তুতি হিসেবে ২০১৫ সালে সালাহ গ্রিস, অস্ট্রিয়া ও হাঙ্গেরি যান। কৌঁসুলিরা বলেছেন, ব্রাসেলসে বসে প্যারিস হামলার ছক কষা হয়। আর এই হামলার অস্ত্র, আনুষঙ্গিক সরঞ্জাম জোগাড় ও সরবরাহের দায়িত্ব ছিল সালাহ আবদেসালামের ওপর।
