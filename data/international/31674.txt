
যুক্তরাষ্ট্রে মুসলমানদের প্রবেশ নিষিদ্ধের দাবি করায় দেশটির প্রেসিডেন্ট নির্বাচনে রিপাবলিকান পার্টির মনোনয়নপ্রত্যাশী ডোনাল্ড ট্রাম্পের নিন্দায় এবার সরব হয়েছেন নোবেল বিজয়ী পাকিস্তানের নারীশিক্ষা আন্দোলনের কর্মী মালালা ইউসুফজাই। মালালার মতে, ট্রাম্পের বক্তব্য ‘ঘৃণায় ভরপুর’। সন্ত্রাসবাদের জন্য মুসলিমদের দোষারোপ করলে তা কেবল ‘সন্ত্রাসীদের আরও উগ্রপন্থী’ করবে। খবর বিবিসির।পাকিস্তানের পেশোয়ারের একটি স্কুলে তালেবান হামলায় দেড় শ জন নিহত হওয়ার এক বছর পূর্তি উপলক্ষে গত মঙ্গলবার ইংল্যান্ডের বার্মিংহামে আয়োজিত অনুষ্ঠানে মালালা এসব মন্তব্য করেন। পেশোয়ারের ওই হামলায় নিহত ব্যক্তিদের বেশির ভাগই ছিল শিশু। ওই ঘটনার স্মরণে পাকিস্তানে কয়েকটি প্রদেশের স্কুল ও কলেজ বন্ধ রাখা হয়।মালালা ইউসুফজাই বলেন, ‘এটা অত্যন্ত দুঃখজনক যে ঘৃণায় পরিপূর্ণ এসব মন্তব্য আপনি শুনছেন।... সন্ত্রাসবাদকে বন্ধ করাই যদি আপনার উদ্দেশ্য হয়, তাহলে পুরো মুসলিম জনগোষ্ঠীকে এর জন্য দায়ী করার চেষ্টা করবেন না। কারণ, এভাবে সন্ত্রাস দমন করতে পারবেন না।’সম্প্রতি সাউথ ক্যারোলাইনায় নির্বাচনী সভায় ডোনাল্ড ট্রাম্প সন্ত্রাসবাদ নির্মূলের লক্ষ্যে সাময়িকভাবে হলেও যুক্তরাষ্ট্রে মুসলিমদের প্রবেশ নিষিদ্ধ করার দাবি জানান। ট্রাম্পের ওই বক্তব্যের ইতিমধ্যে নিন্দা করেছেন মার্কিন প্রেসিডেন্ট বারাক ওবামা, মুষ্টিযোদ্ধা মোহাম্মদ আলী, রিপাবলিকান পার্টির আরেক মনোনয়নপ্রত্যাশী জেব বুশ ও ডেমোক্রেটিক পার্টির মনোনয়নপ্রত্যাশী হিলারি ক্লিনটন, ফেসবুকের প্রধান নির্বাহী মার্ক জাকারবার্গ প্রমুখ।
