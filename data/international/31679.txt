
রাশিয়ায় কাজ করতে চাইলে যুক্তরাষ্ট্রসহ বাইরের দেশের গণমাধ্যমগুলোকে বিদেশি এজেন্ট হিসেবে নিবন্ধন করতে হবে। নিবন্ধনের মাধ্যমে বিদেশি গণমাধ্যমগুলোকে স্পষ্ট করতে হবে, নিজের দেশের জন্যই তারা সংবাদ পরিবেশন করবে।
আজ রোববার বিবিসির খবরে জানা যায়, রাশিয়ার প্রেসিডেন্ট ভ্লাদিমির পুতিন এ–সংক্রান্ত একটি আইনে সই করেছেন।
যুক্তরাষ্ট্রে রাশিয়ার সম্প্রচারমাধ্যম আরটিকে বিদেশি এজেন্ট হিসেবে নিবন্ধন করতে বলা হয়েছে। এর পাল্টা ব্যবস্থা হিসেবে রাশিয়া এই পদক্ষেপ নিল।
রাশিয়ার এই পদক্ষেপে যুক্তরাষ্ট্রের ভয়েস অব আমেরিকা, রেডিও ফ্রি ইউরোপ, রেডিও লির্বাটিসহ বেশ কয়েকটি সম্প্রচারমাধ্যমের কাজে প্রভাব পড়বে।
 আরটির বিরুদ্ধে যুক্তরাষ্ট্রের নির্বাচনে মধ্যস্থতা করার অভিযোগ রয়েছে। তবে আরটি বরাবরই এই অভিযোগ অস্বীকার করে আসছে।
রাশিয়ায় স্বেচ্ছাসেবী এবং অন্যান্য সমাজকল্যাণ সংস্থার জন্য এ ধরনের আইন রয়েছে। রাশিয়ার বিচারবিষয়ক মন্ত্রী বিদেশি গণমাধ্যমগুলোকে বিদেশি এজেন্ট হিসেবে নিবন্ধিত করার ব্যাপারে সিদ্ধান্ত নেবেন।
আরটি বলছে, গত সপ্তাহে যুক্তরাষ্ট্রের বিচার বিভাগের অনুরোধে বিদেশি এজেন্ট হিসেবে তারা নিবন্ধন করেছে।
