
ভারতের পশ্চিমবঙ্গের মেদিনীপুর জোড়া মসজিদে ১১৬তম পবিত্র বার্ষিক ওরস শরিফে যোগ দিতে আজ মঙ্গলবার রাত ১০টায় রাজবাড়ীর আঞ্জুমান-ই-কাদেরিয়ার ‘মেদিনীপুর ওরস স্পেশাল ট্রেন’ যাচ্ছে। বাংলাদেশ ও ভারত সরকার যৌথ উদ্যোগে ১৯০২ সাল থেকে এই ট্রেনটি চলছে।
আঞ্জুমান-ই-কাদেরিয়া রাজবাড়ীর সভাপতি কাজী ইরাদত আলী জানান, আগামী বৃহস্পতিবার ভারতের মেদিনীপুরে ১১৬তম বার্ষিক ওরস শরিফ জোড়া উদ্‌যাপিত হবে। ওই ট্রেনে রাজবাড়ী এবং আশপাশ জেলা থেকে আগত পাসপোর্টধারী ২ হাজার ২০১ জন সেখানে যাবেন। ১৮ ফেব্রুয়ারি শনিবার রাতে বিশেষ ট্রেনটি ফিরে আসবে। ট্রেনটি দেখতে আঞ্জুমান-ই-কাদেরিয়ার কয়েক হাজার ভক্ত-অনুসারী রাজবাড়ী স্টেশনে এসেছেন।মেদিনীপুর ওরস স্পেশাল ট্রেনটির পরিচালক মো. আফজাল হোসেন প্রথম আলোকে বলেন, কাল বুধবার দুপুরের পর ভারতে গিয়ে পৌঁছাবে ট্রেনটি। সোমবার রাতে ঈশ্বরদী থেকে ট্রেনটি মঙ্গলবার সকালে রাজবাড়ী স্টেশনে এসে পৌঁছায়। তিনিসহ ট্রেনটি পরিচালনার জন্য দুজন পরিচালক, দুজন সহকারী পরিচালক, দুজন চালক ও দুজন সহকারী চালক থাকবেন।
