
গত বছরের ৮ নভেম্বর বিশ্বের সবচেয়ে আলোচিত মার্কিন প্রেসিডেন্ট নির্বাচন অনুষ্ঠিত হয়। ভোট গ্রহণ শেষে ফল প্রকাশের শুরুর দিকেই মোটামুটি বোঝা যায় যে কে হতে যাচ্ছেন পরবর্তী মার্কিন প্রেসিডেন্ট। ওই রাতে ডেমোক্রেটিক পার্টির প্রার্থী দেশটির সাবেক পররাষ্ট্রমন্ত্রী হিলারি ক্লিনটন ফোন করেছিলেন তখনকার হোয়াইট হাউসের বাসিন্দা বারাক ওবামাকে। ফোন করছিলেন রিপাবলিকান প্রার্থী ডোনাল্ড ট্রাম্পকেও। ওবামা ও ট্রাম্পকে ফোনে কী বলেছিলেন, তা নিয়ে একটি প্রতিবেদন ছাপিয়েছে নিউইয়র্ক পোস্ট।
প্রকাশিত হতে যাওয়া ‘শ্যাটারড: ইনসাইড হিলারি ক্লিনটন’স ডুমড ক্যাম্পেইন’ বইয়ে হিলারি ক্লিনটন ওই রাতের ঘটনার বর্ণনা দিয়েছেন।
নির্বাচনের রাতে হিলারি ক্লিনটন পাই (মাংস, ফল প্রভৃতির পুর দেওয়া বড়া বা পিঠাবিশেষ) খাচ্ছিলেন। কিছুক্ষণের মধ্যই তিনি বুঝে যান যে কী হতে যাচ্ছে। ওই রাতেই হিলারি ওবামাকে ফোন করেন। ফোনে পরাজয়ের জন্য দুঃখ প্রকাশ করেন। ওই রাতে ফোনে কথা বলেন ট্রাম্পের সঙ্গেও। ফোনে ডোনাল্ড ট্রাম্পকে অভিনন্দন জানান তিনি।‘শ্যাটারড: ইনসাইড হিলারি ক্লিনটন’স ডুমড ক্যাম্পেইন’ বইটি যুক্তরাষ্ট্রের স্থানীয় সময় আজ মঙ্গলবার প্রকাশ হওয়ার কথা রয়েছে। ওয়াশিংটন পোস্ট বইয়ের রিভিউ প্রকাশ করেছে।
নির্বাচনের রাতে দুটি পাই খেতে খেতে হিলারি বারাক ওবামাকে ফোন করে দুঃখ প্রকাশ করেন। ওবামাকে হিলারি বলেন, ‘মিস্টার প্রেসিডেন্ট, আমি দুঃখিত।’
ওবামা হিলারিকে ভোট পুনর্গণনার জন্য আবেদন করতে বলেছিলেন। হিলারিকে ওবামা বলেন, ভালোর জন্য ‘আপনাকে অবশ্যই স্বীকার করে নিতে হবে।’ এই একই কথা বারাক ওবামা হিলারির প্রচার দলের চেয়ারম্যান জন পডেসাকেও বলেছিলেন।
হিলারি ক্লিনটন নির্বাচনের পরদিন ফল মেনে নেওয়ার ঘোষণা দেন।
