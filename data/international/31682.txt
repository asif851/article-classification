
যুক্তরাষ্ট্রের ক্যালিফোর্নিয়া অঙ্গরাজ্যে সানফ্রান্সিসকোর অদূরে ওকল্যান্ডের একটি ভবনে অগ্নিকাণ্ডের ঘটনায় ৪০ জনের মৃত্যুর আশঙ্কা করা হচ্ছে। এর আগে কর্তৃপক্ষ নয়জনের মৃত্যুর খবর নিশ্চিত করে।
ওকল্যান্ডের ফায়ার সার্ভিসের প্রধান তেরেসা ডেলোচ-রিড বলেন, ভবনটির ভেতরে ৫০ থেকে ১০০ জন লোক ছিল বলে ধারণা করা হচ্ছে।
গত শুক্রবার স্থানীয় সময় রাত সাড়ে ১১টায় ভবনটিতে আগুনের সূত্রপাত ঘটে। এর আগে ওই দিন সকালে ফেসবুকে ঘোষণা দেওয়া হয়েছিল, ওই ভবনে কনসার্ট হবে।
তেরেসা ডেলোচ-রিড বলেন, ভবনটিতে কোনো অগ্নিনির্বাপণ ব্যবস্থা ছিল না। ফায়ার সার্ভিসের কর্মীরা সেখানে পৌঁছার পর কোনো জরুরি সংকেত শুনতে পাননি। আসবাবসহ বিভিন্ন বস্তুতে ভবনটি পূর্ণ ছিল। এ কারণে আগুন নিয়ন্ত্রণে আনতে ফায়ার সার্ভিসের কর্মীদের বেগ পেতে হয়। তিনি বলেন, ‘ভবনটির কানায় কানায় আসবাবসহ বিভিন্ন জিনিসপত্রে ঠাসা ছিল। এটা ছিল প্রায় ধাঁধার মতো।’
তদন্তকারীরা বলছেন, নির্মাণ বিধি মেনে ভবনটি তৈরি করা হয়েছিল কি না, তা তারা খতিয়ে দেখতে চান।
