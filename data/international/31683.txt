
জাপানি তরুণী আনা। সফল নির্বাহী হিসাবরক্ষক। সুন্দরী। বন্ধুদের সঙ্গে বেড়ানো, নৈশক্লাবে আড্ডা—সবই উপভোগ্য আনার কাছে। তবে যৌনতায় তাঁর আগ্রহ নেই।
২৬ বছরের জাপানি তরুণ আনো মাতসুয়ি। তিনি ও তাঁর বন্ধুরা নারীদের এড়িয়ে চলেন। প্রেমের বদলে বিভিন্ন শখের চর্চা করে সময় কাটান।
কেবল আনা বা মাতসুয়ি নন। নতুন জরিপ বলছে, ৪৩ শতাংশ জাপানি তরুণ-তরুণীর যৌন অভিজ্ঞতা নেই। ৬৪ শতাংশের কোনো প্রেমের সম্পর্ক নেই। ৩০ বছর বয়সেও যৌন অভিজ্ঞতা নেই—এমন জাপানি তরুণ-তরুণীর সংখ্যা বাড়ছে। তাঁদের বেশির ভাগই কোনো শারীরিক সম্পর্ক ছাড়াই জীবন যাপন করছেন।
জাপানে ভালোবাসা ও যৌনতার সংস্কৃতি দীর্ঘদিনের। যৌনতা নিয়ে একধরনের ফ্যান্টাসি রয়েছে জাপানিদের মধ্যে। জাপানেই প্রথম প্রেমিক-প্রেমিকাদের ভালোবাসার সুযোগ দেওয়ার জন্য প্রচলন হয় ‘লাভ হোটেলে’র। প্রশ্ন হলো, হঠাৎ কী হলো প্রেমিক জাপানিদের?
এসবের উত্তর খোঁজার চেষ্টা করেছেন বিবিসির টোকিও প্রতিনিধি রুপার্ট উইংফিল্ড হায়েস।
ফেরা যাক মাতসুয়ি ও আনার কথায়। ২৪ বছরের আনো মাতসুয়ি কৌতুক অভিনেতা। রুপার্টের প্রশ্নের উত্তরে জানালেন, নারীরা তাঁকে পছন্দ করেন না। তাই তাঁর আত্মবিশ্বাসের অভাব রয়েছে। একবার এক নারীকে তিনি ডেট করার প্রস্তাব দিয়েছিলেন। কিন্তু প্রত্যাখ্যাত হন। এতে তাঁর মন আরও ভেঙে যায়।
সাংবাদিক রুপার্ট উইংফিল্ড আনুমাৎসো ও তার বন্ধুদের সম্পর্কে জানতে চান। উত্তরে আনুমাৎসো বলেন, অনেক বন্ধুর অবস্থা তাঁর মতোই। তাঁরা নারীদের ভয় পান। নারীদের কাছ থেকে প্রত্যাখ্যাত হওয়ার ভয়ে থাকে। প্রেমের বদলে তাই বিভিন্ন শখের চর্চা করে তাঁরা সময় কাটান। অনেক সময় নিজের জন্য দুঃখ হয়। কিন্তু কিছু করার নেই।
কথা হয় শিল্পী নকু দেনাসিকোর সঙ্গে। তিনি থ্রিডি ইমেজ শিল্পী। এ জগতে খুবই জনপ্রিয়। তাঁকে নিয়ে আরও দুই নারীর সঙ্গে আলোচনায় বসেন রুপার্ট। পরিস্থিতি শুনে ওই নারীরা বিস্মিত। কারণ, তাঁদের কাছে সঙ্গীর সঙ্গে যৌন সংসর্গ অত্যন্ত গুরুত্বপূর্ণ। দেনাসিকোর কাছে তাঁরা যৌনতায় অনাগ্রহ সম্পর্কে জানতে চান।
নকু দেনাসিকো বলেন, একটা সম্পর্ক গড়ে তোলা সহজ নয়। সম্পর্কের শুরুতেই একজন তরুণ ডেট করার প্রস্তাব দেয় তরুণীকে। এটি করতে গিয়ে অনেকে বিব্রতবোধ করেন। পুরুষেরা পর্নোগ্রাফি দেখেন। এভাবেই তাঁরা যৌনতৃপ্তি পান। বোঝা গেল, জাপানি তরুণেরা ইন্টারনেটে পর্নোগ্রাফি দেখেন। তাহলে জাপানি তরুণীরা কী করেন?
২৪ বছরের আনা যথেষ্ট সুন্দরী। তিনি নির্বাহী হিসাবরক্ষক। যৌনতার বদলে খেতে ও ঘুমাতে পছন্দ করেন আনা। যৌনতা তাঁর কাছে প্রয়োজনীয় বিষয় নয়। এ ব্যাপারে তাঁর আগ্রহ নেই। আনার মা-বাবা কড়া শাসনে বড় করেছেন তাঁকে। বিশ্ববিদ্যালয়ে পড়ার সময় তিনি স্বাধীনতা পান। বন্ধুদের সঙ্গে অনেক রাত পর্যন্ত বাইরে ঘুরে বেড়ানো, পান করা—এসবই উপভোগ্য আনার কাছে। এসবের মধ্যেই একজন ছেলেবন্ধু তাঁকে ডেট করার প্রস্তাব দেয়। কিন্তু আনা তা চাননি।
জাপানের তরুণ প্রজন্মের যৌনতায় অনাগ্রহের কারণ হতে পারে পর্নোগ্রাফি, আত্মবিশ্বাসের অভাব অথবা অনাগ্রহ। কারণ যা-ই হোক, বাস্তবতা হলো, ৩০ বছরে পা রাখা জাপানিদের যৌনতার কোনো অভিজ্ঞতা নেই।
ভিডিও লিংক- http://www.bbc.com/news/av/world-asia-40511655/
