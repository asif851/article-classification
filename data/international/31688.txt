
মার্কিন গোপন কূটনৈতিক ও সামরিক নথি ফাঁস করে হইচই ফেলে দেওয়া উইকিলিকসের প্রতিষ্ঠাতা জুলিয়ান অ্যাসাঞ্জ দাবি করেছেন, ভারত তাঁকে আশ্রয় দেওয়ার আবেদন উপেক্ষা করেছে। বুধবার টাইমস অব ইন্ডিয়াকে দেওয়া এক একান্ত সাক্ষাৎকারে অ্যাসাঞ্জ এই দাবি করেন।বিশ্বব্যাপী বহু মানুষের ফোনালাপের রেকর্ড এবং তাঁদের অনলাইন যোগাযোগের তথ্য সংগ্রহে মার্কিন সরকারের তৎপরতা ফাঁস করে দেওয়া এডওয়ার্ড স্নোডেনকে ভারতের রাজনৈতিক আশ্রয় দেওয়া উচিত বলেও মন্তব্য করেছেন অ্যাসাঞ্জ।গত বছরের ১৯ জুন থেকে লন্ডনে ইকুয়েডরের দূতাবাসে আশ্রয় নিয়ে থাকা জুলিয়ান অ্যাসাঞ্জ দাবি করেন, যেসব দেশের কাছে প্রথম তিনি আশ্রয় প্রার্থনা করেছিলেন, ভারত তাদের একটি। টেলিফোন সাক্ষাৎকারে উইকিলিকস প্রতিষ্ঠাতা আক্ষেপ করে বলেন, ‘মানবাধিকার সমুন্নত রাখার জন্য পরিচিত দেশ ভারতের কাছে আমাকে আশ্রয় দিতে কয়েকবার অনুরোধ জানানো সত্ত্বেও সাড়া না পেয়ে আমি হতাশ ও মর্মাহত হয়েছি। ভারতীয় হাইকমিশনারের মাধ্যমে আমি দেশটির পররাষ্ট্র দপ্তরের সঙ্গে যোগাযোগ করি। আমি তাদের চিঠি লিখেছি। কিন্তু তারা সাড়া দেয়নি।’ টাইমস অব ইন্ডিয়া বলেছে, যোগাযোগ করলে ভারতের পররাষ্ট্র দপ্তরের কর্মকর্তারা বলেছেন, অ্যাসাঞ্জের আশ্রয় চাওয়ার ব্যাপারে কোনো দলিলপত্র তাঁদের কাছে নেই।
অ্যাসাঞ্জ বলেন, ‘ইকুয়েডরের মতো একটা ছোট দেশ যদি তাঁকে আশ্রয় দেওয়ার সাহস দেখায় তবে শত কোটির বেশি জনসংখ্যা অধ্যুষিত ভারতের স্নোডেনকে আশ্রয় দিতে ভয় পাওয়া ঠিক নয়। প্রস্তাব পেলে আমি এখনো ভারতে আশ্রয় নিতে ইচ্ছুক।’ টাইমস অব ইন্ডিয়া।
