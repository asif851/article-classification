
যুক্তরাষ্ট্রের শিকাগো শহরে সাবেক রাষ্ট্রপতি জিয়াউর রহমানের নামে একটি সড়কের নামকরণ করা নিয়ে প্রবাসী আওয়ামী লীগ ও বিএনপির নেতা-কর্মী এবং সমর্থকেরা পাল্টাপাল্টি কর্মসূচি দিয়েছেন। ইলিনয় অঙ্গরাজ্যের শিকাগো শহরে একটি রাস্তার নাম ‘জিয়াউর রহমান ওয়ে’ করার উদ্যোগ নেওয়া হয়েছে। আগামী রোববার দুপুরে সড়কের ওই নামফলক উন্মোচন করার কথা। অনুষ্ঠানে মেয়র রাম ম্যানুয়েল থাকবেন। এ উপলক্ষে যুক্তরাষ্ট্রে বসবাসরত বিএনপির নেতা-কর্মীরা বিভিন্ন রাজ্য থেকে শিকাগোতে জড়ো হচ্ছেন। এই নামকরণের প্রতিবাদে যুক্তরাষ্ট্র আওয়ামী লীগের পক্ষ থেকে শিকাগোতে বিক্ষোভ সমাবেশ ডাকা হয়েছে। আজ শুক্রবার দুপুরে ওই বিক্ষোভ সমাবেশ হওয়ার কথা। সমাবেশে যোগ দিতে আওয়ামী লীগের নেতা-কর্মীরা শিকাগোতে গেছেন।যুক্তরাষ্ট্র আওয়ামী লীগের সভাপতি সিদ্দিকুর রহমান এবং সাধারণ সম্পাদক সাজ্জাদুর রহমান ‘সামরিক স্বৈরাচার’-এর নামে সড়কের নামকরণ করার প্রতিবাদে অনুষ্ঠিত বিক্ষোভে যোগ দিতে প্রবাসীদের প্রতি আহ্বান জানিয়েছেন। আওয়ামী লীগের নেতা কাজী কয়েস এবং শাহিন আজমল প্রথম আলোকে বলেন, বঙ্গবন্ধু শেখ মুজিবুর রহমানের নামে শহরে একটি সড়কের নাম রয়েছে। এর পাল্টা হিসেবে জিয়াউর রহমানের নামে সড়কের নামকরণ করা হচ্ছে। এতে করে নোংরা রাজনীতির বহিঃপ্রকাশ ঘটছে। আওয়ামী লীগের নেতা আবদুর রহিম বাদশাহ বলেন, সিটি কাউন্সিলকে প্রভাবিত করে, লবিস্ট নিয়োগ করে এবং বিপুল অর্থ ব্যয় করে এই নামকরণের উদ্যোগ নেওয়া হয়েছে। শিকাগো শহরের রাজনীতিবিদদের জিয়াউর রহমান এবং তাঁর দল বিএনপি সম্পর্কে সঠিক ধারণা দিতে বিক্ষোভসহ অন্যান্য কর্মসূচি পালন করা হবে।শিকাগোতে বঙ্গবন্ধু শেখ মুজিবুর রহমানের নামে একটি সড়কের নামকরণ করা হয়েছে। সম্প্রতি শহরের সিটি কাউন্সিলের সভায় নর্থ ক্লার্ক সড়কের একটি অংশের নামকরণ ‘জিয়াউর রহমান ওয়ে’ করার প্রস্তাব গৃহীত হয়। রোববার নামফলক দেওয়া হবে। অনুষ্ঠানে মেয়রসহ শিকাগোর নির্বাচিত প্রতিনিধিদের আমন্ত্রণ জানানো হয়েছে। লন্ডন থেকে বিএনপির সিনিয়র ভাইস চেয়ারম্যান তারেক রহমান অনুষ্ঠানে উপস্থিত থাকবেন বলে প্রথমে জানানো হয়। পরে বিশেষ কারণে তিনি উপস্থিত থাকতে পারছেন না বলে নিশ্চিত করা হয়।ইলিনয় অঙ্গরাজ্যের সেক্রেটারি অব স্টেটের অ্যাডভাইজারি কমিটির সদস্য ছাত্রদলের সাবেক নেতা মোজাম্মেল নান্টু ও জাতীয়তাবাদী সামাজিক-সাংস্কৃতিক সংস্থার (জাসাস) সাবেক নেতা মোসাদ্দেক মিন্টু জানান, নামফলক উন্মোচন অনুষ্ঠানকে বর্ণাঢ্য করতে সর্বাত্মক উদ্যোগ নেওয়া হয়েছে।
