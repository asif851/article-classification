
আবার বর্ণবাদী আচরণের অভিযোগ উঠল ইংলিশ ফুটবল ক্লাব চেলসির কয়েকজন সমর্থকের বিরুদ্ধে। লন্ডনের ব্যস্ত সেন্ট প্যানক্রাস রেলস্টেশনে গত বুধবার সন্ধ্যায় একজন কৃষ্ণাঙ্গ ব্যক্তি বর্ণবাদী আচরণের শিকার হয়েছেন। গত মঙ্গলবারই চেলসির কয়েকজন সমর্থক প্যারিসের পাতালরেলে এক বর্ণবিদ্বেষমূলক ঘটনার জন্ম দেন। খবর বিবিসির।প্যারিসের সেন্ট জার্মেইন ফুটবল ক্লাবের সঙ্গে চেলসির মঙ্গলবারের খেলা ১-১ গোলে ড্র হয়। অভিযোগ করা হয়েছে, চেলসির কয়েকজন সমর্থক ওই ম্যাচ দেখে ফেরার পথে সেন্ট প্যানক্রাস রেলস্টেশনে এক কৃষ্ণাঙ্গ ব্যক্তিকে উদ্দেশ করে বর্ণবাদী মন্তব্য করেন। পুলিশ বিষয়টির তদন্ত করছে। ভিডিও ফুটেজ অনুযায়ী মঙ্গলবার প্যারিসে বর্ণবাদী আচরণে জড়িত ব্যক্তিদের তিনজন লন্ডনে বুধবারের ঘটনায়ও জড়িত।চেলসির কয়েকজন সমর্থক মঙ্গলবার প্যারিসের পাতালরেলে বর্ণবাদী আচরণ করেন। ওই ঘটনার ভিডিও ফুটেজে দেখা যায়, ট্রেনে ওঠার সময় একজন কৃষ্ণাঙ্গ ব্যক্তিকে ধাক্কা মেরে বের করে দেওয়া হচ্ছে। ধাক্কা দেওয়ার পর কয়েকজন নিজেদের বর্ণবাদী বলেও দাবি করেন। ওই ঘটনার পর চেলসি ক্লাব কর্তৃপক্ষ পাঁচজন সমর্থককে নিজের মাঠ স্ট্যামফোর্ড ব্রিজে নিষিদ্ধ ঘোষণা করে।চেলসির ম্যানেজার হোসে মরিনহো বলেছেন, ঘটনায় তিনি ‘লজ্জিত’। ব্রিটিশ ট্রান্সপোর্ট পুলিশের সুপার গিল মারে এ ঘটনার তদন্ত চলছে জানিয়ে বলেন, এ ধরনের বর্ণবাদী আচরণ মোকাবিলায় তাঁরা ফুটবল ক্লাবগুলোর সঙ্গে কাজ করছেন।
