
ভারতের বিমানবাহিনী তাদের বহরের সুখোই-৩০ এমকেআই যুদ্ধবিমান নিয়ে উদ্বিগ্ন। একসময় তাদের বাহিনীর গুরুত্বপূর্ণ ও নির্ভরযোগ্য অঙ্গ হিসেবে পরিচিত রাশিয়ার তৈরি এ যুদ্ধবিমানটি ভারতে পঞ্চমবারের মতো দুর্ঘটনায় পড়েছে। পঞ্চম বিমানটি বিধ্বস্ত হয় গত মঙ্গলবার। খবর এনডিটিভির।সুখোই যুদ্ধবিমানটি বিধ্বস্ত হলেও দুই পাইলটই নিরাপদে বিমান থেকে নেমে যেতে সক্ষম হন। পুনার এক বিমানঘাঁটি থেকে উড্ডয়ন করার পর ২০ কিলোমিটার দূরে গিয়ে বিমানটি বিধ্বস্ত হয়।সুখোই ভারতীয় বিমানবাহিনীতে যুক্ত হয় ১৯৯৭ সালে। এর পর থেকে এটি নিরাপদ ও ভরসা করার মতো যুদ্ধবিমান হিসেবে বিবেচিত হতো।ভারতের বিমানবাহিনীর বহরে রুশ নির্মিত এ যুদ্ধ বিমানের সংখ্যা এখন ২০০। এর মধ্যেই আবার রাশিয়া থেকে ৭০টি বিমান কেনার প্রক্রিয়া চলছে। গত কয়েক মাস ধরে এটি কতটুকু নিরাপদ তা নিয়ে প্রশ্ন উঠেছে। কেননা এর মধ্যে বেশ কয়েকটি বিমানের ইঞ্জিনে ত্রুটি ধরা পড়েছে।
