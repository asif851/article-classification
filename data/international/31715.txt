
ভারতের ছত্তিশগড়ের মুখ্যমন্ত্রী রমন সিং বলেছেন, তাঁর রাজ্যে গরু হত্যাকারীদের ফাঁসি দেওয়া হবে।গতকাল শনিবার সাংবাদিকের প্রশ্নে রমন সিং ওই মন্তব্য করেন। আজ রোববার টাইমস অব ইন্ডিয়া অনলাইনের প্রতিবেদনে এই জানানো হয়।রমন সিংয়ের ওই মন্তব্যের এক দিন আগেই গত শুক্রবার গুজরাটের বিধানসভা গো-সুরক্ষা আইন সংশোধনের মাধ্যমে আগের চেয়ে কঠোর শাস্তির ব্যবস্থা করেছে। ফলে রাজ্যটিতে ‘গো-হত্যা’ করলে ১৪ বছর কারাদণ্ড হতে পারে।উত্তর প্রদেশের নতুন হিন্দুত্ববাদী মুখ্যমন্ত্রী যোগী আদিত্যনাথও তাঁর রাজ্যে ‘অবৈধ’ কসাইখানা বন্ধের নির্দেশ দিয়েছেন।এমন প্রেক্ষাপটে ‘গো-হত্যা’ রোধে কোনো কঠোর আইন প্রণয়নের কথা ছত্তিশগড় রাজ্য সরকার ভাবছে কি না, তা রমন সিংয়ের কাছে জানতে চান এক সাংবাদিক।জবাবে পাল্টা প্রশ্ন ছুড়ে দেন ছত্তিশগড়ের মুখ্যমন্ত্রী। তিনি বলেন, ‘রাজ্যের কোথাও কি গো-হত্যা হচ্ছে? গত ১৫ বছরে আমাদের রাজ্যে কি কোনো গো-হত্যা হয়েছে?’এরপর একটু হেসে রমন সিং বলেন, গরু হত্যাকারীদের ফাঁসি দেওয়া হবে।২০০৩ সালের ডিসেম্বরে ক্ষমতায় আসার পর রাজ্যে গো-হত্যা বন্ধের উদ্যোগ নেন বিজেপির রমন সিং।
