
ফ্লোরিডার মিয়ামিতে বৃহস্পতিবার রাতে অনুষ্ঠিত রিপাবলিকান প্রেসিডেন্ট পদপ্রার্থীদের দ্বাদশ বিতর্কের সবচেয়ে উল্লেখযোগ্য দিক ছিল এর সুশীল চরিত্র। এর আগে ৩ মার্চ অনুষ্ঠিত একাদশ বিতর্কে তাঁরা চরম গালমন্দে লিপ্ত হন। মার্কো রুবিও ডোনাল্ড ট্রাম্পকে ‘প্রতারক’ বলে অভিযুক্ত করেন, ট্রাম্প গর্ব প্রকাশ করেন নিজের বিশেষ অঙ্গ নিয়ে। টেড ক্রুজ বলেন সত্যের সঙ্গে ট্রাম্পের সম্পর্ক বড়ই ক্ষীণ আর জবাবে ট্রাম্প ক্রুজকে বলেছিলেন জন্মের মিথ্যুক।সিএনএন আয়োজিত বিতর্কের পরিবেশ ছিল সম্পূর্ণ ভিন্ন। রিপাবলিকান দলের চার প্রেসিডেন্ট মনোনয়ন প্রার্থীর কেউ কারও সম্বন্ধে একটি মন্দ কথা বলেননি। পুরো ব্যাপারটা এতটা বিস্ময়কর মনে হচ্ছিল যে ডোনাল্ড ট্রাম্প বলতে বাধ্য হলেন, ‘আমি বিশ্বাস করতে পারছি না যে আমরা সবাই এত ভদ্র হয়ে গেছি।’বিতর্কে অংশ নেওয়া সবার চোখ ছিল আগামী মঙ্গলবার, ১৫ মার্চ, তাঁদের পরবর্তী প্রাইমারি ভোটের ওপর। ওই প্রাইমারি খুব গুরুত্বপূর্ণ। কারণ, এর আগের প্রাইমারি ও ককাসগুলোতে যে যেমন ভোট পেয়েছেন, সেই অনুপাতে ডেলিগেট ভাগাভাগি করে নিয়েছেন। কিন্তু মঙ্গলবারের প্রাইমারিতে ফ্লোরিডা, ইলিনয়, ওহাইও এবং নর্থ ক্যারোলাইনার মতো জনবহুল অঙ্গরাজ্যে এবং নর্দান ম্যারিয়ানা আইল্যান্ডে যে ভোট গ্রহণ হবে, তাতে মোট ভোটে বিজয়ী প্রার্থী একাই সব ডেলিগেট লাভ করবেন।সহপ্রার্থীদের কাছ থেকে না হলেও বিতর্কের সঞ্চালকদের কাছ থেকে কঠিন প্রশ্নের সম্মুখীন হন ট্রাম্প। ইতিপূর্বে ট্রাম্প এক সাক্ষাৎকারে ‘ইসলাম আমাদের ঘৃণা করে’ বলে যে মন্তব্য করেছিলেন, সে কথা উল্লেখ করে জিজ্ঞেস করা হয়, তিনি কি কিছু কিছু মুসলমান, না সব মুসলমানের কথা বলেছেন? জবাবে ট্রাম্প বলেন, ‘অনেকে হয়তো জানে না, কিন্তু আমি বলছি তারা (অর্থাৎ মুসলমানেরা) আমাদের ঘৃণা করে।’ মার্কো রুবিও এই মন্তব্যের কঠোর সমালোচনা করে বলেন, এই জাতীয় বক্তব্য বিদেশে যুক্তরাষ্ট্রের ভাবমূর্তি ক্ষুণ্ন করবে।ফ্লোরিডার বিপুলসংখ্যক কিউবান অভিবাসীর কথা মনে রেখে মার্কো রুবিও ও টেড ক্রুজ কিউবার সঙ্গে সম্পর্ক পুনঃস্থাপনে ওবামা প্রশাসনের সিদ্ধান্তের তীব্র বিরোধিতা করেন। প্রেসিডেন্ট নির্বাচিত হলে হাভানায় মার্কিন দূতাবাস বন্ধ করে দেওয়ার অঙ্গীকার করেন তাঁরা। একমাত্র ট্রাম্প কিউবার সঙ্গে সম্পর্ক পুনঃস্থাপন সমর্থন করেন। ওবামার সঙ্গে একমত পোষণ করে তিনিও বলেন, দীর্ঘ ৫০ বছর সম্পর্ক ছেদের নীতি অনুসরণ করে কোনো লাভ হয়নি। তবে যে চুক্তির ভিত্তিতে সম্পর্ক পুনঃপ্রতিষ্ঠা করা হয়েছে, তাকে খুব দুর্বল বলে অভিহিত করেন ট্রাম্প।রিপাবলিকান প্রার্থীদের মধ্যে ভোটের লড়াইয়ে ট্রাম্প ও ক্রুজ এগিয়ে থাকায় তাঁরা উভয়েই নিজেকে সম্ভাব্য ডেমোক্রেটিক প্রার্থী হিলারি ক্লিনটনকে পরাজিত করতে সক্ষম বলে দাবি করেন।
