
জঙ্গিগোষ্ঠী আল-কায়েদা ভারতীয় উপমহাদেশে আরও সক্রিয় হচ্ছে। চলতি বছর পর্যন্ত তারা কয়েক শ সদস্য দলে ভিড়িয়েছে। আল-কায়েদার অধিকাংশ সেল আফগানিস্তানে। তবে বাংলাদেশেও তাদের তৎপরতা বাড়ছে। সন্ত্রাসবাদবিরোধী এক বিশেষজ্ঞ মার্কিন আইনপ্রণেতাদের কাছে এমনটাই বলেছেন।
ভারতের বার্তা সংস্থা পিটিআই আজ শুক্রবার জানায়, কৌশলগত বিশেষজ্ঞ সেথ জি জোনস গতকাল বৃহস্পতিবার যুক্তরাষ্ট্রের সন্ত্রাসবাদবিরোধী ও গোয়েন্দাবিষয়ক হাউস হোমল্যান্ড সিকিউরিটি সাবকমিটির শুনানিতে আল-কায়েদা নিয়ে কথা বলেন।
সেথ জি জোনস বলেন, আল-কায়েদার ভারতীয় উপমহাদেশ শাখা চলতি বছর পর্যন্ত কয়েক শ সদস্য দলে নিয়েছে। আফগানিস্তানের বিভিন্ন প্রদেশে তাদের সেল আছে। গত ৫ বা ১০ বছরের মধ্যে এখন আফগানিস্তানে তাদের উপস্থিতি বেশি।
সেথ জি জোনসের ভাষ্য, বাংলাদেশে আল-কায়েদা বিশেষভাবে সক্রিয়। আল-কায়েদার ভারতীয় উপমহাদেশ শাখা নিজেদের গণমাধ্যম আস-সাহাবের মাধ্যমে ক্রমাগত প্রচারণা চালাচ্ছে।
২০১৪ সালের সেপ্টেম্বরে আল-কায়েদার নেতা আয়মান আল জাওয়াহিরি সংগঠনটির ভারতীয় উপমহাদেশ শাখা খোলার ঘোষণা দেন। তিনি ভারত উপমহাদেশে জিহাদের পতাকা তুলে ইসলামি শাসন প্রতিষ্ঠার কথা বলেন। একই সঙ্গে অঞ্চলটির মুসলমানদের এক করতে সব কাল্পনিক সীমানা মুছে দেওয়ারও ঘোষণা দেন।
বাংলাদেশ সরকার অবশ্য বলছে, দেশে আল-কায়েদা বা আইএসের কোনো অস্তিত্ব নেই।
