
মার্কিন প্রেসিডেন্ট বারাক ওবামার বড় মেয়ে মালিয়া ২০১৭ সাল থেকে হার্ভার্ড বিশ্ববিদ্যালয়ে পড়াশোনা শুরু করবে। তবে চলতি বছরটা সে পড়াশোনা থেকে বিরতি নিয়েছে। হোয়াইট হাউস রোববার এ তথ্য জানিয়েছে।গতকাল রোববার এএফপির খবরে জানানো হয়, মালিয়া তার মা-বাবার পদাঙ্ক অনুসরণ করছে। তার বাবা মার্কিন প্রেসিডেন্ট বারাক ওবামা ও মা ফার্স্টলেডি মিশেল ওবামা হার্ভার্ড ল স্কুলে পড়েছেন।ফার্স্টলেডি মিশেল ওবামার কার্যালয় থেকে দেওয়া এক বিবৃতিতে এসব কথা জানানো হয়েছে। তবে এটা জানানো হয়নি, মালিয়া পড়াশোনা থেকে নেওয়া বিরতির এই সময়টায় কী করবে। সাধারণত ভ্রমণ, কাজ বা শ্রেণিকক্ষের বাইরে কোনো কাজের অভিজ্ঞতা অর্জনে শিক্ষার্থীরা অনেক সময় স্বেচ্ছায় শিক্ষা বিরতি দেয়।২০১৭ সালের শরৎকালীন সেশনে হার্ভার্ডে পড়াশোনা শুরু করবে মালিয়া। সেই হিসাবে ২০২১ সালে স্নাতক ডিগ্রি অর্জনের কথা রয়েছে মালিয়ার।
১৭ বছর বয়সী মালিয়া কোথায়, কী বিষয়ে পড়াশোনা করবে, তা নিয়ে সবার মাঝে বেশ আগ্রহ আছে। নিউইয়র্ক টাইমস এক খবরে বলেছে, মালিয়া বেশ কয়েকটি আইভি লিগ ও শিল্পকলাসংক্রান্ত প্রতিষ্ঠান ঘুরে দেখেছে।
ওবামা দম্পতি জানিয়েছেন, আগামী বছর প্রেসিডেন্ট হিসেবে মেয়াদ শেষ হবে বারাক ওবামার। তখন হোয়াইট হাউস ছেড়ে তাঁরা ওয়াশিংটনেই থাকবেন, যাতে ছোট মেয়ে সাশা উচ্চমাধ্যমিকের পড়াশোনাটা সেখান থেকেই শেষ করতে পারে।
