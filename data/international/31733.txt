
ভারতের বিহার রাজ্যের খাগারিয়া জেলায় গতকাল সোমবার রেললাইন পার হওয়ার সময় ট্রেনে কাটা পড়ে অন্তত ৩৫ জন তীর্থযাত্রীর মৃত্যু হয়েছে। পরে বিক্ষুব্ধ স্থানীয় লোকজন ও তীর্থযাত্রীরা হামলা চালিয়ে ট্রেনটির ছয়টি বগি পুড়িয়ে দেন। তাঁরা ট্রেনের চালককে বেধড়ক মারধর করেন ও ট্রেনের কয়েকজন কর্মীকে জিম্মি করে রাখেন।পুলিশের অতিরিক্ত মহাপরিচালক এস কে ভরদ্বাজ ৩৫ জন হিন্দু তীর্থযাত্রীর মৃত্যুর বিষয়টি নিশ্চিত করে বলেন, ইস্ট সেন্ট্রাল রেলওয়ের (ইসিআর) সার্সা-মানসি রুটের ধামারা রেলওয়ে স্টেশনে এ দুর্ঘটনা ঘটে। তীর্থযাত্রীরা রেললাইন পার হওয়ার সময় দ্রুতগামী ট্রেন রাজ্য রানি এক্সপ্রেস তাঁদের চাপা দেয়। এতে হতাহতের ঘটনা ঘটে। তিনি আরও জানান, আহত অনেকের অবস্থা গুরুতর হওয়ায় নিহতের সংখ্যা আরও বাড়তে পারে বলে আশঙ্কা করা হচ্ছে।প্রত্যক্ষদর্শীরা জানান, রাজ্য রানি এক্সপ্রেস ট্রেনটি সার্সা থেকে পাটনা যাচ্ছিল। ধামারা স্টেশনে ট্রেনটির নির্ধারিত যাত্রাবিরতি ছিল না। সকাল সোয়া আটটার দিকে ট্রেনটি ধামারা স্টেশন পার হচ্ছিল। এর কিছুক্ষণ আগে ওই স্টেশনে একটি লোকাল ট্রেন যাত্রাবিরতি করে। সেই ট্রেন থেকে তীর্থযাত্রীরা নেমে রেললাইন পার হচ্ছিলেন। এমন সময় দ্রুতগামী রাজ্য রানি এক্সপ্রেস ট্রেনটি স্টেশনে ঢুকে পড়ে। এতে অনেক তীর্থযাত্রী ট্রেনের নিচে পড়লে হতাহতের ঘটনা ঘেটে। পরে ট্রেনটি থামানো হয়।কিছুক্ষণের মধ্যেই বিক্ষুব্ধ জনতা ও অন্য তীর্থযাত্রীরা ট্রেনটিতে হামলা চালান। বিভিন্ন বগিতে আগুন দেন তাঁরা। এতে শীতাতপনিয়ন্ত্রিত একটি বগিসহ ছয়টি বগি পুড়ে যায়।একজন পুলিশ কর্মকর্তা জানান, বিক্ষুব্ধ লোকজন ট্রেনের চালককে বেধড়ক মারধর করেন ও রেলের কর্মীদের ওপর হামলা চালান। তাঁরা কয়েকজন রেলকর্মীকে জিম্মি করে রেখেছেন। আইএএনএস।
