
কথা ছিল আজ শুক্রবার ইসলামাবাদে ভারত ও পাকিস্তানের পররাষ্ট্রসচিবরা বৈঠকে বসবেন। শেষ পর্যন্ত তা হলো না। তবে দেশ দুটি বলছে, আলোচনা একেবারে ভেস্তে যাচ্ছে না। গতকাল বৃহস্পতিবার দুই দেশ ‘সমঝোতা’ করে ঠিক করেছে ‘খুব শিগগির’ আলোচনা হবে।এ ছাড়া ভারতের পাঞ্জাব রাজ্যের পাঠানকোটের যে বিমানঘাঁটিতে হামলা হয়েছে, সেখানে পাকিস্তানের প্রতিনিধি পাঠানোর সিদ্ধান্তকে স্বাগত জানিয়েছে ভারত। গতকাল ভারতের পররাষ্ট্র মন্ত্রণালয়ের মুখপাত্র বিকাশ স্বরূপ এসব কথা জানিয়েছেন। ভারতের টাইমস অব ইন্ডিয়া ও পাকিস্তানের ডন পত্রিকা এ খবর জানিয়েছে।গতকাল বিকাশ স্বরূপ সাংবাদিকদের জানান, ভারতের জাতীয় নিরাপত্তা উপদেষ্টা অজিত দোভাল প্যারিস থেকে দিল্লি ফিরেই পাকিস্তানের জাতীয় নিরাপত্তা উপদেষ্টা নাসির খান জানজুয়াকে ফোন করেন। ফোনে দুই উপদেষ্টার মধ্যে বৈঠকের বিষয়ে কথা হয়।বৈঠকের তারিখ একপক্ষীয়ভাবে পেছানো হলো কি না—সাংবাদিকদের এমন প্রশ্নের জবাবে স্বরূপ বিকাশ বলেন, দুই পক্ষ আলোচনা করেই এই সিদ্ধান্ত নেওয়া হয়েছে। তবে আলোচনার পরবর্তী তারিখ সুনির্দিষ্ট করে ঠিক করা হয়নি।পাকিস্তানের প্রধানমন্ত্রীর দপ্তর জঙ্গি সংগঠন জইশ-ই-মুহাম্মদের নেতা মাওলানা মাসুদ আজহারকে গ্রেপ্তার করার যে ঘোষণা দিয়েছে, সেটিকে অত্যন্ত ইতিবাচক বলে উল্লেখ করেন স্বরূপ বিকাশ। তবে মাসুদ আজহারকে গ্রেপ্তার করা নিয়ে ধোঁয়াশা তৈরি হয়েছে। ঘোষণার পরপরই ভারত জানায়, পাকিস্তান মাসুদ আজহারকে গ্রেপ্তার করার বিষয়ে আনুষ্ঠানিকভাবে কিছু জানায়নি। পরে গতকাল খোদ পাকিস্তানের পররাষ্ট্র মন্ত্রণালয় জানায়, মাসুদ আজহারকে গ্রেপ্তারের বিষয়ে তারা কিছু জানে না। পাঠানকোট হামলার পর ভারতের প্রধানমন্ত্রী নরেন্দ্র মোদি পাকিস্তানের প্রধানমন্ত্রী নওয়াজ শরিফকে ফোন করে জানান, এই হামলায় পাকিস্তানের জঙ্গিদের সম্পৃক্ততা রয়েছে। পাকিস্তান যদি তাদের বিরুদ্ধে ভারতের কাছে গ্রহণযোগ্য ও দৃশ্যমান কোনো ব্যবস্থা নেয় তাহলে আলোচনার পথ খোলা থাকবে। এ বিষয়ে নওয়াজ শরিফ সর্বাত্মক সহযোগিতা দেওয়ার আশ্বাস দেন। এর ধারাবাহিকতায় বুধবার পাকিস্তানের দুই সরকারি কর্মকর্তা জানান, মাসুদ আজহার, তাঁর এক ভাই ও শ্যালককে গত সোমবার ইসলামাবাদ থেকে গ্রেপ্তার করা হয়।ডন পত্রিকার খবরে বলা হয়, বুধবার নওয়াজ শরিফ তাঁর সরকারের কর্মকর্তাদের সঙ্গে বৈঠকে করেন। সেখানে তিনি বলেন, তিনি পাঠানকোটের হামলাস্থল পরিদর্শন করার জন্য কয়েকজন প্রতিনিধি পাঠাতে চান। নওয়াজ শরিফের ওই সিদ্ধান্তের ব্যাপারে গতকাল বিকাশ স্বরূপ বলেন, পাকিস্তানের প্রতিনিধিদের তাঁরা স্বাগত জানাবেন এবং সব ধরনের সহযোগিতা দেবেন। ডন জানিয়েছে, সন্দেহভাজন হামলাকারীদের বিষয়ে ভারত যেসব তথ্য দিয়েছে তার কিছু সত্যতা নিয়ে পাকিস্তান প্রশ্ন তুলেছে। বিশেষ করে হামলাকারীদের সহায়তাকারীদের ব্যবহৃত ফোন নম্বর হিসেবে যে নম্বরগুলো পাকিস্তানকে দেওয়া হয়েছে, সেগুলোর ব্যাপারে ইসলামাবাদ জানিয়েছে, এসব নম্বর পাকিস্তানে ব্যবহৃত হয় না।গত ২৫ ডিসেম্বর নরেন্দ্র মোদি আকস্মিক সফরে লাহোরে গিয়ে নওয়াজ শরিফের সঙ্গে বৈঠক করেন। সেখানে দুই নেতা পররাষ্ট্রসচিব পর্যায়ে শান্তি আলোচনার জন্য আজ ১৫ জানুয়ারি শুক্রবার তারিখ ঠিক করেন। তবে এর কয়েক দিন পরই পাঠানকোট বিমানঘাঁটিতে সন্ত্রাসী হামলা হয়।
