
ভারতের স্বরাষ্ট্রমন্ত্রী রাজনাথ সিং বলেছেন, পাঞ্জাবের গুরুদাসপুরে গত সোমবারের হামলায় অংশ নেওয়া তিন ব্যক্তি পাকিস্তান থেকেই এসেছিল। ভারতের পার্লামেন্টে গতকাল বৃহস্পতিবার দেওয়া বক্তব্যে এ কথা বলেন রাজনাথ। এ হামলার ‘উপযুক্ত জবাব’ দেওয়া হবে বলেও হুঁশিয়ারি দেন তিনি। খবর এনডিটিভি ও টাইমস অব ইন্ডিয়ার।নিরাপত্তা সূত্রের তথ্য উদ্ধৃত করে পার্লামেন্টে দেওয়া ভাষণে রাজনাথ বলেন, হামলাকারীদের কাছে গ্লোবাল পজিশনিং সিস্টেম (জিপিএস) যন্ত্র পাওয়া গেছে। জিপিএসে পাওয়া তথ্যে এটা পরিষ্কার যে তারা পাকিস্তান থেকে রাভি নদী পাড়ি দিয়ে ভারতে পৌঁছেছিল।হামলাকারীদের কাছে জিপিএস পাওয়ার দাবি করে ঘটনার পরের দিন ভারতীয় নিরাপত্তা বাহিনী বলেছিল, হামলার স্থান চিহ্নিত করার জন্য ওই প্রযুক্তি ব্যবহার করা হয়েছিল। তখন বলা হয়, তিনটি জিপিএস সেটে পাওয়া তথ্য অনুসারে তিন সন্ত্রাসী ২১ জুলাই রাতে অথবা পরদিন ভোরে পাকিস্তানি সীমান্ত অতিক্রম করে ভারতে ঢুকেছিল। জিপিএসে পাওয়া তথ্যে এর বাহকদের ২১ জুলাই রাত ১০টা ৫১ মিনিটে পাকিস্তানের নারোট-জাইমাল সীমান্তে থাকার রেকর্ড আছে। গুরুদাসপুর জেলার এসপি বলজিৎ সিংসহ চারজন পুলিশ সদস্য এবং চারজন সাধারণ পথচারী সোমবারের ওই সন্ত্রাসী হামলায় নিহত হয়। ভারতের পাঞ্জাব রাজ্যে এটি ছিল এক দশকের বেশি সময়ের মধ্যে সবচেয়ে বড় হামলা। এর ঘটনাস্থল গুরুদাসপুর পাকিস্তানের সীমান্ত থেকে মাত্র ১৮ কিলোমিটার দূরে। সোমবার ভোর থেকে শুরু হয়ে হামলা চলে ১২ ঘণ্টা ধরে। সামরিক বাহিনীর পোশাক পরে আসা তিন হামলাকারীর হাতে চীনে তৈরি গ্রেনেড এবং একে-৪৭ ছিল। নিরাপত্তা বাহিনীর গুলিতে তিনজন হামলাকারীর সবাই নিহত হয়। ভারতের প্রধানমন্ত্রী নরেন্দ্র মোদি এবং পাকিস্তানের প্রধানমন্ত্রী নওয়াজ শরিফের আলোচিত শীর্ষ বৈঠকে দুই দেশের মধ্যে আলোচনা আবার শুরুর সিদ্ধান্ত হওয়ার কয়েক সপ্তাহের মধ্যেই রাজনাথের এ হুঁশিয়ারি এল। রাশিয়ায় একটি শীর্ষ সম্মেলনের পাশাপাশি অনুষ্ঠিত ওই বৈঠকে দুই দেশের সম্পর্ক উন্নয়নে বেশ কিছু পদক্ষেপের সিদ্ধান্ত হয়।এদিকে গতকালই ভারতের সরকারি সূত্রের বরাত দিয়ে টাইমস অব ইন্ডিয়ার প্রতিবেদনে বলা হয়েছে, আলোচনার জন্য আগামী আগস্ট মাসের তৃতীয় সপ্তাহে দিন-তারিখ ঠিক করার চেষ্টা করছে ভারত। আলোচনার জন্য পাকিস্তানের জাতীয় নিরাপত্তা উপদেষ্টা সারতাজ আজিজ ভারত যাবেন।
