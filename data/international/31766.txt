
সৌদি আরবের একটি বিশ্ববিদ্যালয়ে ঘোষণা দিয়েছে যে তাদের প্রতিষ্ঠানের নারী শিক্ষার্থীরা পুরুষের মতো ছোট চুল রাখতে পারবেন না। দেশটির স্থানীয় একটি সংবাদমাধ্যমে আজ মঙ্গলবার এ তথ্য প্রকাশ করা হয়েছে।
দেশটির ওকাজ পত্রিকার প্রতিবেদনে বলা হয়েছে, রিয়াদের ইমাম মোহাম্মদ বিন সৌদ ইসলামি বিশ্ববিদ্যালয় গতকাল সোমবার এ নির্দেশনা জারি করেছে। আগামী মাস থেকেই এ নিষেধাজ্ঞা কার্যকর হবে। ওই প্রতিবেদনের বরাত দিয়ে চীনের বার্তা সংস্থা সিনহুয়া জানিয়েছে, কেউ এ নিষেধাজ্ঞা অমান্য করলে তাকে তাৎক্ষণিকভাবে বিশ্ববিদ্যালয় থেকে বহিষ্কার করা হবে।
সৌদি আরবে রক্ষণশীল মুসলিম সমাজে নারীদের পুরুষের মতো করে চুল ছোট রাখাকে পাপ হিসেবে গণ্য করা হয়। এমন ধারণার আলোকেই এমন সিদ্ধান্ত নেওয়া হয়েছে বিশ্ববিদ্যালয়টির তরফ থেকে।
সৌদি আরবে সব ক্ষেত্রেই নারী-পুরুষ লিঙ্গবৈষম্য প্রকটভাবে অনুসরণ করা হয়। শিক্ষাক্ষেত্রেও বিভিন্ন পর্যায়ে নারী-পুরুষের জন্য আলাদা ভবনে শিক্ষা দেওয়া হয়। বিশ্ববিদ্যালয়গুলো ছাড়া নারী শিক্ষার্থীদের জন্য পুরুষ শিক্ষকের পরিবর্তে নারী শিক্ষক দিয়েই পড়ানো হয়। অন্যথায় তাদের পর্দা দিয়ে আড়াল করে রাখা হয়।
