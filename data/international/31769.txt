
দীর্ঘ অচলাবস্থার অবসান হয়েছে। ইরানের পারমাণবিক কর্মসূচি নিয়ে জেনেভায় তেহরানের সঙ্গে ছয় বিশ্বশক্তির আলোচনা আজ রোববার একটি সমঝোতায় পৌঁছেছে।বার্তা সংস্থা রয়টার্সে প্রকাশিত প্রতিবেদনে জানানো হয়, ইরান ও ফ্রান্সের পররাষ্ট্রমন্ত্রী এ তথ্য নিশ্চিত করেছেন।সমঝোতার বিষয়ে প্রাথমিকভাবে বিস্তারিত তথ্য জানা যায়নি। ইরানের ইউরেনিয়াম সমৃদ্ধকরণ কর্মসূচি বন্ধের বিনিময়ে তার ওপর আরোপিত আন্তর্জাতিক ও মার্কিন কিছু নিষেধাজ্ঞা তুলে নেওয়া হতে পারে।ইরানের পারমাণবিক কর্মসূচি নিয়ে গত বুধবার জেনেভায় আলোচনা শুরু হয়। আলোচনার পঞ্চম দিনে তেহরান ও অপর ছয়টি দেশ সমঝোতায় পৌঁছেছে।জেনেভা আলোচনায় ছয় জাতির মধ্যে রয়েছে জাতিসংঘ নিরাপত্তা পরিষদের স্থায়ী সদস্য রাষ্ট্র যুক্তরাজ্য, যুক্তরাষ্ট্র, ফ্রান্স, রাশিয়া ও চীন এবং অপর রাষ্ট্র জার্মানি।ছয় জাতির পক্ষে আলোচনায় অংশ নিয়েছেন ইউরোপীয় ইউনিয়নের (ইইউ) পররাষ্ট্র নীতিবিষয়ক প্রধান ক্যাথেরিন অ্যাশটন। ইরানের পক্ষে আলোচনায় প্রতিনিধিত্ব করেছেন দেশটির পররাষ্ট্রমন্ত্রী জাভেদ জারিফ।ইরানের পররাষ্ট্রমন্ত্রী জাভেদ জারিফ তাঁর টুইটারে ঘোষণা দিয়েছেন, ‘আমরা একটি সমঝোতায় পৌঁছেছি।’
ফ্রান্সের পররাষ্ট্রমন্ত্রী লঁরা ফ্যাবিয়াসও সমঝোতার বিষয়টি নিশ্চিত করেছেন।
জেনেভা আলোচনার চতুর্থ দিনে গতকাল শনিবার দুপক্ষ সমঝোতার খুব কাছাকাছি পৌঁছে। এমন প্রেক্ষাপটে ছয় বিশ্বশক্তির পররাষ্ট্রমন্ত্রীরা আজ জেনেভা আলোচনায় যোগ দেন। তাঁরা হলেন মার্কিন পররাষ্ট্রমন্ত্রী জন কেরি, রাশিয়ার পররাষ্ট্রমন্ত্রী সের্গেই লাভরভ, জার্মানির গুইডো ভেস্টারভেলে, ফ্রান্সের লঁরা ফ্যাবিয়াস, চীনের ওয়াং য়ি ও ব্রিটিশ পররাষ্ট্রমন্ত্রী উইলিয়াম হেগ। ছয় দেশের পক্ষে আলোচনায় নেতৃত্ব দেন ইউরোপীয় ইউনিয়নের (ইইউ) পররাষ্ট্র নীতিবিষয়ক প্রধান ক্যাথেরিন অ্যাশটন।
এর আগে ইউরোপীয় একজন কূটনীতিক সাংবাদিকদের বলেন, ছয় দেশের পররাষ্ট্রমন্ত্রীরা তখনই জেনেভায় আসবেন, যখন ইরানের সঙ্গে সমঝোতা চুক্তিতে পৌঁছার প্রয়োজন হবে।
