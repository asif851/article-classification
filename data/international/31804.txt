
শ্রীলঙ্কার সংখ্যালঘু তামিলদের সমানাধিকার, মর্যাদা ও ন্যায়বিচার নিশ্চিত করতে দেশটির সরকারের প্রতি আহ্বান জানিয়েছেন ভারতের প্রধানমন্ত্রী নরেন্দ্র মোদি। গতকাল শনিবার শ্রীলঙ্কার প্রধান তামিল রাজনৈতিক দল তামিল ন্যাশনাল অ্যালায়েন্সের (টিএনএ) ছয় সদস্যের একটি দল নয়াদিল্লিতে মোদির সঙ্গে সাক্ষাৎ করেন। এর প্রেক্ষাপটে ওই আহ্বান জানান মোদি। খবর এনডিটিভির।এক বিবৃতিতে মোদি বলেন, শ্রীলঙ্কায় চলমান রাজনৈতিক সংকট সমাধানে সব পক্ষকে গঠনমূলক ভূমিকা রাখতে হবে। আর তা হতে পারে দেশটির সংবিধানের ত্রয়োদশ সংশোধনী অনুযায়ী। তামিলদের স্বায়ত্তশাসনের ক্ষমতা দেওয়ার জন্য ১৯৮০-র দশকে ভারত-সমর্থিত সংশোধনীর দিকে ইঙ্গিত করে এ কথা বলেন মোদি।উত্তর-পূর্ব শ্রীলঙ্কার তামিলদের ত্রাণ সরবরাহ করা, পুনর্বাসন ও অবকাঠামো নির্মাণকাজে ভারতের সহায়তা অব্যাহত রাখা হবে বলে টিএনএ প্রতিনিধিদলটিকে আশ্বস্ত করেন মোদি। ওই অঞ্চলে স্বাধীনতাকামী তামিল টাইগার গেরিলাদের (এলটিটিই) সঙ্গে সরকারি বাহিনীর দীর্ঘদিনের লড়াইয়ের সময় হাজারো তামিল আশ্রয়হীন হয়ে পড়ে। তাদের পুনর্বাসন ও কর্মসংস্থান এবং শিক্ষা, চিকিৎসা ও অবকাঠামো নির্মাণসংশ্লিষ্ট প্রকল্পের ওপর নয়াদিল্লি জোর দেবে বলে উল্লেখ করেন ভারতের প্রধানমন্ত্রী। বিবৃতিতে আরও বলা হয়, শ্রীলঙ্কার সরকার ও রাজনৈতিক দলগুলোর সঙ্গে ভারত সরকারের অব্যাহত যোগাযোগের অংশ হিসেবেই মোদির সঙ্গে টিএনএ প্রতিনিধিদলটির এ সাক্ষাৎ হয়। বহু বছর টিএনএকে এলটিটিইর রাজনৈতিক শাখা হিসেবে বিবেচনা করা হতো।দক্ষিণ ভারতের তামিলনাড়ুর সংখ্যাগরিষ্ঠ অধিবাসী তামিল। তাদের সঙ্গে শ্রীলঙ্কার সংখ্যালঘু তামিলদের ঐতিহাসিক সম্পর্ক রয়েছে। এ কারণে ভারতের অভ্যন্তরীণ রাজনীতিতে শ্রীলঙ্কার তামিলদের ইস্যুটি প্রায়ই গুরুত্বপূর্ণ হয়ে ওঠে।এদিকে পিটিআই জানায়, গত বছর পাটনায় বিজেপির তখনকার প্রধানমন্ত্রী পদপ্রার্থী নরেন্দ্র মোদির নির্বাচনী সভায় উপর্যুপরি বিস্ফোরণের ঘটনায় আদালতে ১০ জনের বিরুদ্ধে অভিযোগপত্র দাখিল করেছে জাতীয় তদন্ত সংস্থা (এনআইএ)। এঁদের মধ্যে নিষিদ্ধঘোষিত মুসলিম ছাত্রসংগঠন এসআইএমআইয়ের সন্দেহভাজন কর্মী হায়দার আলীও রয়েছেন। এনআইএর অভিযোগ, হায়দার আলী অন্যদের সঙ্গে ষড়যন্ত্র করে মোদিকে নিশানা করেছিলেন।
