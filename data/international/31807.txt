
অস্ট্রেলিয়ায় একটি সভায় ভাষণ দেওয়ার কথা ছিল মিয়ানমারের স্টেট কাউন্সিলর অং সান সু চির। দেশটিতে সফরে গেলেও অসুস্থতার কথা বলে ওই ভাষণের কর্মসূচি বাতিল করে দিয়েছেন তিনি। এর কয়েক ঘণ্টা আগেই অস্ট্রেলিয়ার প্রধানমন্ত্রী ম্যালকম টার্নবুলের সঙ্গে সাক্ষাৎ করেন সু চি। ওই বৈঠকে মানবাধিকারের বিষয়টি তোলার কথা ছিল টার্নবুলের।
আজ মঙ্গলবার সিডনির লওই ইনস্টিটিউটে এক সভায় সু চির ভাষণ দেওয়ার কথা ছিল। অস্ট্রেলিয়ার দৃষ্টিকোণ থেকে আন্তর্জাতিক রাজনীতি, কৌশল ও অর্থনৈতিক বিষয়গুলো গবেষণাকারী এই প্রতিষ্ঠান গতকাল সোমবার এক বিবৃতিতে বলেছে, অসুস্থতাবোধ করায় সু চি তাঁর কর্মসূচি বাতিল করেছেন। ওই সভায় বক্তব্য দেওয়ার পর উপস্থিত শ্রোতা-দর্শকদের প্রশ্নের উত্তর দেওয়ার কথা ছিল তাঁর।
পরে মিয়ানমার সরকারের মুখপাত্র জ এইচত গতকাল বলেন, আকাশপথে দীর্ঘ ভ্রমণের ক্লান্তি এবং শারীরিক দুর্বলতা অনুভব করায় সু চি ওই ভাষণ বাতিল করেছেন। এই মুখপাত্র আরও বলেন, তবে স্টেট কাউন্সিলর বিকেলের দিকে কিছুটা সুস্থ অনুভব করেন এবং অস্ট্রেলিয়ায় মিয়ানমারের নাগরিক সমাজের সঙ্গে সময় কাটান। আসিয়ানের (দক্ষিণ-পূর্ব এশিয়ার দেশগুলোর জোট) বিশেষ সম্মেলনে যোগ দিতে গত শুক্রবার অস্ট্রেলিয়ায় গেছেন সু চি। গতকাল স্থানীয় সময় সকালে তিনি অস্ট্রেলিয়ার প্রধানমন্ত্রী টার্নবুলের সঙ্গে সাক্ষাৎ করেন।
সু চির অস্ট্রেলিয়া সফর সামনে রেখে সে দেশে বিক্ষোভ হয়েছে। এমনকি মানবাধিকার নিয়ে কাজ করা মেলবোর্নের কয়েকজন আইনজীবী তাঁর বিরুদ্ধে মানবতাবিরোধী অপরাধের অভিযোগে মামলাও দায়ের করেছেন। তবে অস্ট্রেলিয়ার অ্যাটর্নি জেনারেল বলেছেন, তিনি ওই মামলাকে এগিয়ে নিতে দেবেন না, কারণ সু চির কূটনৈতিক ছাড় রয়েছে।
 
মিয়ানমার ফিরতে চায় না রোহিঙ্গারা
মিয়ানমারের সংবাদমাধ্যম মিজ্জিমা জানায়, বাংলাদেশ-মিয়ানমার সীমান্তের শূন্যরেখায় অবস্থানরত রোহিঙ্গারা নিজেদের দেশে ফিরে যেতে অস্বীকৃতি জানিয়েছে বলে স্থানীয় এক নেতা গত রোববার জানিয়েছেন। ওই রোহিঙ্গাদের আশঙ্কা, ফিরে গেলে তারা দীর্ঘসময়ের জন্য বন্দিদশায় পড়বে।
মিয়ানমারের আরেক সংবাদমাধ্যম ইলেভেন মিয়ানমার জানায়, রোববার সকালে স্থানীয় ও বিদেশি সাংবাদিকদের সঙ্গে কথা বলে শূন্যরেখায় অবস্থানরত রোহিঙ্গারা। ওই সাংবাদিকেরা বাংলাদেশের সীমান্তবর্তী মিয়ানমারের তংপিয়োলেতওয়েল নগরে প্রত্যাবাসন-প্রক্রিয়ায় ফেরা রোহিঙ্গাদের জন্য নির্মিত শিবিরের পরিস্থিতি এবং বাংলাদেশ-মিয়ানমার মৈত্রী সেতু পরিদর্শন করেন।
