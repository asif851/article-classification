
মিয়ানমারের সংখ্যালঘু মুসলিম রোহিঙ্গাদের নৃতাত্ত্বিকভাবে নিশ্চিহ্ন করার চেষ্টা চলছে বলে মন্তব্য করেছে মালয়েশিয়া। কুয়ালালামপুরে সংহতি মিছিলকে সামনে রেখে আজ শনিবার এক বিবৃতিতে এই মন্তব্য করল দেশটি। ওই মিছিলে নেতৃত্ব দেবেন দেশটির প্রধানমন্ত্রী নাজিব রাজাক।
রয়টার্সের খবরে জানা যায়, গতকাল শুক্রবার মিয়ানমারের পক্ষ থেকে বলা হয়, মালয়েশিয়ার সার্বভৌম বিষয়গুলোর প্রতি শ্রদ্ধা রাখা উচিত। মালয়েশিয়াকে আসিয়ান নীতি মেনে চলতে হবে এবং সদস্য দেশগুলোর অভ্যন্তরীণ ব্যাপারে নাক গলানো থেকে দূরে থাকতে হবে।
মিয়ানমারের এই বার্তার পরেই মালয়েশিয়ার পররাষ্ট্র মন্ত্রণালয় এক বিবৃতিতে জানায়, মিয়ানমারে কেবল একটি নৃগোষ্ঠীকেই তাড়ানো হচ্ছে। আর এটি নৃতাত্ত্বিক নিশ্চিহ্নকরণের শামিল। বিবৃতিতে আরও বলা হয়, দক্ষিণ-পূর্ব এশীয় অঞ্চলের নিরাপত্তা ও স্থিতিশীলতা রক্ষার জন্য মিয়ানমারের এই আচরণ অবশ্যই বন্ধ করতে হবে।
মিয়ানমারের উত্তরাঞ্চলে রাখাইন রাজ্যে সংখ্যালঘু রোহিঙ্গা মুসলিম সম্প্রদায়ের বিরুদ্ধে অভিযান চালাচ্ছে সেনাবাহিনী। এরই কড়া সমালোচনা করেছে মুসলিম সংখ্যাগরিষ্ঠ দেশ মালয়েশিয়া। ২০১২ সালে রাখাইনে সাম্প্রদায়িক সহিংসতায় শতাধিক নিহতের পর এটি বড় ধরনের সহিংসতার ঘটনা।
আরও পড়ুন:রোহিঙ্গাদের চারটি নৌকা ফেরত পাঠাল বিজিবিমালয়েশিয়াকে কঠোর বার্তা দিল মিয়ানমার
