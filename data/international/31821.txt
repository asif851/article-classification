
আফগানিস্তানের উপজাতীয় বিভিন্ন গোত্রের নেতাদের সর্বোচ্চ পরিষদ লয়া জিরগায় গতকাল রোববার যুক্তরাষ্ট্রের সঙ্গে গুরুত্বপূর্ণ একটি নিরাপত্তা চুক্তি অনুমোদন করেছে। চুক্তিটি অবিলম্বে সই করতে প্রেসিডেন্ট হামিদ কারজাইয়ের প্রতি আহ্বান জানিয়েছে পরিষদ।দ্বিপক্ষীয় নিরাপত্তা সমঝোতা (বিএসএ) চুক্তির মূল বিষয় হচ্ছে, ২০১৪ সালে আফগানিস্তান থেকে মার্কিন নেতৃত্বাধীন ন্যাটো বাহিনী প্রত্যাহার করে নেওয়া হলে ওই দেশে যুক্তরাষ্ট্রের সামরিক ভূমিকা কেমন হবে, তা নির্ধারণ করা। এ চুক্তির আওতায় ন্যাটো বাহিনী চলে গেলেও মার্কিন সেনারা থাকতে পারবে। এর আগে কারজাই বলেছিলেন, আগামী বছর প্রেসিডেন্ট নির্বাচন না হওয়া পর্যন্ত ওই চুক্তির জন্য অপেক্ষা করতে হবে।বৃহস্পতিবার শুরু লয়া জিরগার বৈঠকে অংশ নেন আফগানিস্তানের বিভিন্ন গোত্রের দুই হাজারের বেশি নেতা। চার দিনব্যাপী বৈঠক গতকাল শেষ হয়। পরে বৈঠকে গৃহীত সিদ্ধান্ত পড়ে শোনানো হয়।২০১৩ সাল শেষ হওয়ার আগেই চুক্তিটিতে সইর করতে প্রেসিডেন্টকে অনুরোধ করছে লয়া জিরগা। এর আগে লয়া জিরগায় সমাপনী ভাষণে কারজাই বলেন, নিরাপত্তাসংক্রান্ত ওই চুক্তিতে তাঁর সইয়ের আগে আফগানিস্তানে শান্তি আনতে হবে যুক্তরাষ্ট্রকে। এএফপি ও রয়টার্স।
