
মার্কিন প্রেসিডেন্ট বারাক ওবামা তাঁর বিদায়ী ভাষণে যুক্তরাষ্ট্রের গণতন্ত্রের ওপর গুরুত্বারোপ করেছেন। দেশের মানুষকে তিনি গণতন্ত্র রক্ষার আহ্বান জানিয়েছেন। বিবিসি অনলাইনের প্রতিবেদনে এই তথ্য জানানো হয়।
শিকাগোতে গতকাল মঙ্গলবার ওবামা তাঁর বিদায়ী ভাষণ দেন। হাজারো সমর্থকদের উদ্দেশে ওবামা বলেন, আট বছর আগের তুলনায় এখন প্রায় সবদিক দিয়েই যুক্তরাষ্ট্র ভালো অবস্থানে থাকা শক্তিশালী দেশ।
যুক্তরাষ্ট্রের গণতন্ত্রের হুমকির বিষয়ে সবাইকে সতর্ক করেন ওবামা। দেশের মানুষকে গণতন্ত্র রক্ষা করার আহ্বান জানান তিনি।
নিজের আট বছরের শাসনামলের সফলতার কথা উল্লেখ করতে গিয়ে ওবামা যুক্তরাষ্ট্রের অর্থনৈতিক পরিস্থিতি পুনরুদ্ধার, ইরানের সঙ্গে পারমাণবিক চুক্তি, কিউবার সঙ্গে সম্পর্ক পুনঃস্থাপন, জঙ্গিবাদের বিরুদ্ধে লড়াইসহ বিভিন্ন প্রসঙ্গ টানেন।
যুক্তরাষ্ট্রে এখনো বর্ণবাদ আছে বলে অকপটে স্বীকার করেন ওবামা। এ প্রসঙ্গে তিনি বলেন, বর্ণবাদের বিরুদ্ধে সবার আরও অনেক কিছু করার আছে।
ওবামার উত্তরসূরি রিপাবলিকান পার্টির ডোনাল্ড ট্রাম্প। ২০ জানুয়ারি দায়িত্ব নেবেন তিনি। এ ব্যাপারে ওবামা বলেন, মার্কিন প্রেসিডেন্টদের মধ্যে শান্তিপূর্ণভাবে ক্ষমতা হস্তান্তরের বিষয়টি এ দেশের গণতন্ত্রের এক স্বতন্ত্র বৈশিষ্ট্য।
যেকোনো বিষয় পারস্পরিক দৃষ্টিকোণ থেকে দেখার জন্য মার্কিন নাগরিকদের প্রতি আকুল আবেদন জানান ওবামা। এ প্রসঙ্গে তিনি বলেন, ‘আমাদের মনোযোগ দেওয়া ও শোনা উচিত।’
আমেরিকার প্রথম কৃষ্ণাঙ্গ প্রেসিডেন্ট ওবামা। তাঁর বয়স এখন ৫৫ বছর। আশা ও পরিবর্তনের ডাক দিয়ে ২০০৮ সালে প্রথমবার প্রেসিডেন্ট নির্বাচিত হন তিনি। এই শিকাগোতেই বিজয়ী সমাবেশ করেন ওবামা। দ্বিতীয় দফা প্রেসিডেন্টের মেয়াদকালের শেষবেলায় বিদায়ী ভাষণ দেওয়ার জন্য হোয়াইট হাউসের বদলে সেই শিকাগোকেই বেছে নিলেন ওবামা। শেষ ভাষণে সবাইকে ধন্যবাদ জানান তিনি।
আরও পড়ুন :এবার ধন্যবাদ বলার পালা: ওবামা
 
