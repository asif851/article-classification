
ফ্রান্সের রাজধানী প্যারিসে গত সোমবার বামপন্থী সংবাদপত্র লিবারেশন-এর কার্যালয় ও একটি ব্যাংকের সদর দপ্তর লক্ষ্য করে গুলি চালান অজ্ঞাত এক বন্দুকধারী। এ ঘটনায় একজন ফটোসাংবাদিক গুরুতর আহত হয়েছেন। ওই হামলাকারীকে পাকড়াও করতে জোরদার তল্লাশি চালাচ্ছেন পুলিশসহ নিরাপত্তা কর্তৃপক্ষের কর্মীরা।ঘটনার পর থেকে মানুষ উৎকণ্ঠায় থাকায় প্যারিসজুড়ে নিরাপত্তা জোরদার করা হয়েছে। প্যারিসের বিভিন্ন সংবাদপত্র অফিসের বাইরে, পাতাল রেলস্টেশনগুলোর বিভিন্ন প্রবেশপথ, প্রেসিডেন্ট প্রাসাদের অদূরের শাঁজেলিজে অ্যাভিনিউসহ গুরুত্বপূর্ণ বিভিন্ন এলাকায় সতর্ক অবস্থান নিয়েছেন নিরাপত্তা বাহিনীর কর্মীরা।লিবারেশন পত্রিকার কর্মকর্তারা জানিয়েছেন, হামলাকারীর মাথায় টুপি এবং হাতে একটি বন্দুক ছিল। সকাল ১০টা ১৫ মিনিটে তিনি পত্রিকাটির কার্যালয়ে গিয়ে ব্যাগ থেকে বন্দুক বের করে গুলি ছুড়তে শুরু করেন। লিবারেশন-এর ২৭ বছর বয়সী একজন ফ্রিল্যান্স ফটোসাংবাদিককে সামনে পেয়ে তাঁকে লক্ষ্য করে তিনি দুটি গুলি ছোড়েন। বুক ও পেটে গুলিবিদ্ধ হন ওই সাংবাদিক। তাঁকে গুরুতর আহত অবস্থায় হাসপাতালে নেওয়া হয়। অস্ত্রোপচারের পর তাঁকে নিবিড় পরিচর্যা কেন্দ্রে রাখা হয়েছে।স্থানীয় কর্মকর্তারা জানান, পত্রিকা অফিস থেকে বের হওয়ার পর সম্ভবত একই হামলাকারী প্যারিসের লা ডিফেন্স এলাকায় যান। বাণিজ্যিক ওই এলাকায় গিয়ে তিনি ফ্রান্সের সোসাইটি জেনারেল ব্যাংকের প্রধান কার্যালয় লক্ষ্য করে কয়েকটি গুলি ছোড়েন। তবে এতে কেউ আহত হয়নি। এরপর তিনি গাড়ি ছিনতাই করেন এবং বন্দুকের মুখে চালককে শাঁজেলিজে অ্যাভিনিউ এলাকায় নিয়ে গিয়ে নিজে গাড়ি থেকে নেমে যান।পুলিশ বলছে, হামলাকারীর উদ্দেশ্য পরিষ্কার নয়। ঘটনার পর ওই বন্দুকধারীকে পাকড়াও করতে সাঁড়াশি অভিযান চালানো হয়। শেষ খবর পাওয়া পর্যন্ত তদন্তকারীরা তাঁকে ধরতে বা তাঁর পরিচয় শনাক্ত করতে পারেননি। তবে নিরাপত্তা ক্যামেরায় ধরা পড়া ছবি বিশ্লেষণ করে পুলিশ মনে করছে, গত শুক্রবার প্যারিসের সংবাদভিত্তিক টেলিভিশন চ্যানেল বিএফএমটিভি কার্যালয়ে ঢুকে যে বন্দুকধারী একজন জ্যেষ্ঠ সাংবাদিককে হুমকি দিয়েছিলেন, তিনিই সোমবারের ঘটনা ঘটিয়েছেন।প্যারিসের সরকারি অভিযোক্তা ফ্রাঁসোয়া মলাঁ বলেন, নগরের বিভিন্ন স্থানে চারটি ঘটনার মিল থাকায় তাঁরা মনে করছেন যে হামলাকারী একজনই। আনুমানিক ৩৫-৪৫ বছর বয়সী সন্দেহভাজন হামলাকারীর যে ছবি নিরাপত্তা ক্যামেরায় ধরা পড়েছে, তা-ও প্রকাশ করেছেন অভিযোক্তা মলাঁ।ইসরায়েল সফররত ফরাসি প্রেসিডেন্ট ফ্রাঁসোয়া ওলাঁদ হামলাকারী আবার যেকোনো দিন হামলা চালাতে পারে বলে সতর্ক করে দিয়েছেন। এ ঘটনাকে ‘একটি প্রকৃত বিপদ’ হিসেবে বর্ণনা করেন স্বরাষ্ট্রমন্ত্রী মানুয়েল ভল। এএফপি ও বিবিসি।
