
জাপানে ভারী বৃষ্টিতে নদীগুলোর পানি ফুঁসে উঠে বন্যা দেখা দিয়েছে। এর প্রভাবে ভূমিধসে একজন নিখোঁজ রয়েছেন। উদ্ভূত পরিস্থিতিতে হাজারো মানুষকে নিরাপদে আশ্রয় নিতে বলা হয়েছে। আজ বৃহস্পতিবার বার্তা সংস্থা এএফপির প্রতিবেদনে এ তথ্য জানানো হয়।  জাপানি টিভি চ্যানেল এনএইচকের খবরে বলা হয়, বন্যাদুর্গত ৯০ হাজারের বেশি মানুষকে নিরাপদ স্থানে সরিয়ে নেওয়ার নির্দেশ দেওয়া হয়েছে। আর ৮০ হাজার মানুষকে নিরাপদ স্থানে চলে যেতে বলা হয়েছে। জাপানের তোচিগি ও ইবারাকি এলাকায় প্রচুর বৃষ্টি হতে পারে বলে বিশেষভাবে সতর্ক করেছে আবহাওয়া দপ্তর। একই সঙ্গে বন্যা ও ভূমিধসের ব্যাপারে গ্রামবাসীকে সতর্ক থাকতে বলা হয়েছে।  জরুরি সংবাদ সম্মেলনে আবহাওয়াবিদ তাকুয়া দেশিমারু বলেন, ‘এমন বৃষ্টি আগে দেখিনি। ভয়াবহ বিপদ আসন্ন।’
তোচিগির মধ্যাঞ্চলের অংশবিশেষ দুই ফুট পানিতে ডুবে গেছে। পরিস্থিতি গুরুতর হওয়ায় আজ তোচিগির কর্তৃপক্ষ হাজারো অধিবাসীকে ঘরবাড়ি ছেড়ে নিরাপদে আশ্রয় নিতে বলেছে।
সংশ্লিষ্ট এলাকার নদীতে মাত্রাতিরিক্ত পানি প্রবাহিত হচ্ছে।
এদিকে তোচিগিতে ভূমিধসের ঘটনা ঘটেছে। ভূমিধসে এক নারী নিখোঁজ রয়েছেন। স্থানীয় কর্মকর্তারা জানিয়েছেন, নিখোঁজ নারীকে খুঁজে পেতে অভিযান চলছে।
