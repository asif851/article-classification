
মালয়েশিয়া এয়ারলাইনসের নিখোঁজ উড়োজাহাজের সম্ভাব্য ধ্বংসাবশেষ থেকে সাগরতলে আর কোনো সংকেত (শব্দ) পাওয়া যাচ্ছে না। ভারত মহাসাগরে অনুসন্ধানকারীরা বলছেন, উড়োজাহাজটির ককপিটের তথ্য সংরক্ষণে ব্যবহূত ‘ব্ল্যাক বক্সের’ ব্যাটারি সম্ভবত একেবারেই ফুরিয়ে গেছে।নতুন কোনো শব্দতরঙ্গ না পাওয়া সত্ত্বেও ভারত মহাসাগরের ৫৭ হাজার ৫০৬ বর্গকিলোমিটার এলাকাজুড়ে অনুসন্ধানী দলের অভিযান গতকাল রোববার অব্যাহত ছিল। তবে এতে দীর্ঘ সময় লাগতে পারে বলে অস্ট্রেলীয় অনুসন্ধানী দলটির পক্ষ থেকে জানানো হয়েছে। মহাসাগরের গভীরে ঠিক কোন জায়গায় বোয়িং উড়োজাহাজটি নিমজ্জিত হয়ে থাকতে পারে, তা শনাক্ত করার চেষ্টা চলছে।এদিকে, হারিয়ে যাওয়ার আগে উড়োজাহাজটির ককপিট থেকে ফোন করা হয়েছিল বলে দাবি করা হলেও মালয়েশিয়ার কর্তৃপক্ষ গতকাল তা নাকচ করে দিয়েছে। এ ধরনের কোনো ফোনের ব্যাপারে তথ্য পাওয়া যায়নি বলে দেশটির পরিবহনমন্ত্রী হিশামুদ্দিন হুসেইন জানিয়েছেন।নিউ স্ট্রেইটস টাইমস পত্রিকার প্রতিবেদনে অজ্ঞাত সূত্রের বরাত দিয়ে গত শনিবার বলা হয়, উড়োজাহাজের সহযোগী পাইলট ফারিক আবদুল হামিদ একটি টেলিফোন কল করেছিলেন এবং সেটি আকস্মিক শেষ হয়ে গিয়েছিল।কুয়ালালামপুর থেকে ২৩৯ জন আরোহী নিয়ে বেইজিং যাওয়ার পথে গত ৮ মার্চ রাতে উড়োজাহাজটি নিখোঁজ হয়। এপি ও এএফপি।
