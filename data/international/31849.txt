
পৃথিবীর সর্বোচ্চ পর্বতশৃঙ্গ এভারেস্ট জয় করার জন্য মানুষ কত না প্রাণান্ত চেষ্টা করেন। কেউ জয় করেন, কেউ বা ব্যর্থ হয়ে ফিরে আসেন অর্ধেক পথ থেকে। এবার এই এভারেস্ট জয় করার গৌরব অর্জন করতে যাচ্ছে  ‘রুপি’ নামের একটি কুকুর।এভারেস্টের চূড়ায় (৮৮৪৮ মিটার) উঠতে না পারলেও পাঁচ হাজার ৩৬৪ মিটার বা ১৭ হাজার ৫৯৮ ফুট পর্যন্ত শেষ বেস ক্যাম্পে উঠেছে রুপি। আর রুপির এই শেষ বেস ক্যাম্প পর্যন্ত ওঠাকেই কুকুরের প্রথম এভারেস্ট জয় বলে গতকাল মঙ্গলবার সংবাদের শিরোনাম করেছে টাইম অনলাইন।এতে অবশ্য অবাক হওয়ার কিছু নেই। কারণ, ভুলে গেলে চলবে না যে, মানুষেরও আগে মহাশূন্যে গিয়েছিল ‘লাইকা’ নামের একটি কুকুর।প্রতিবেদনে বলা হয়, রুপি নামের কুকুরটির মালিক দক্ষিণ আফ্রিকার সাবেক গলফ খেলোয়াড় জোয়ান লেফসন। তিনি একদিন ভারতের একটি আবর্জনার স্তূপে অসুস্থ অবস্থায় কুকুরটিকে পান। পরে তিনি  সেটিকে বাড়ি নিয়ে যত্নে লালনপালন করতে থাকেন। প্রতিদিন তিনি কুকুরটিকে ভাত ও সেদ্ধ ডিম খেতে দিতেন।
জোয়ান লেফসন বলেন, তিনি যখন সিদ্ধান্ত নেন, তিনি এভারেস্টে উঠবেন; তখন তিনি রুপিকেও সঙ্গে নেওয়ার চিন্তা করেন। কিন্তু এভারেস্টে কুকুরটির উচ্চতাজনিত রোগের সম্ভাবনার কথা ভেবে এক ধাপ পিছিয়ে পড়েন তিনি। এরপর তিনি যোগাযোগ করেন পশুচিকিত্সকের সঙ্গে। তিনি জানান, কুকুরটির জন্মই হলো হিমালয়ের পাদদেশে। তা ছাড়া কুকুরটির শারীরিক অবস্থাও বেশ ভালো বলে উচ্চাতাজনিত রোগে ভোগার কোনো কারণ নেই এটির। এই কথায় বেশ স্বস্তি খুঁজে পান জোয়ান। সাহস করে রুপিকে সঙ্গে নিয়েই শুরু করেন এভারেস্ট যাত্রা।  মোট ১০ দিন এভারেস্টে ট্রেকিং করে তাঁরা শেষ বেসক্যাম্প পর্যন্ত উঠতে পারেন।লেফসন বলেন, ‘রুপি তুষার খুব পছন্দ করে। সে বরফ খেতে পারে ও এর ওপর দিয়ে সারাক্ষণ মনের আনন্দে খেলা করে বেড়িয়েছে। এমনকি আমি যখন বিশ্রাম নিয়েছি, রুপি তখন বরফের ওপর দিব্যি ঘুমিয়ে পড়েছিল।’
