
পশ্চিমবঙ্গে শীর্ষ ধনী সাংসদ হলেন তৃণমূলের সাংসদ ও অভিনেতা দেব। সম্প্রতি অ্যাসোসিয়েশন ফর ডেমোক্রেটিক রিফর্মসের (এডিআর) এক সমীক্ষা প্রতিবেদনে ভারতের সবচেয়ে কম সম্পদশালী মুখ্যমন্ত্রী হিসেবে ত্রিপুরার মানিক সরকারের নাম উঠে আসে। এরপরে কম সম্পদশালী মুখ্যমন্ত্রী হিসেবে উল্লেখ করা হয় মমতা বন্দ্যোপাধ্যায়ের নাম।
তবে এবার এডিআরের আরেক সমীক্ষা বলছে, মমতা বন্দ্যোপাধ্যায়ের পশ্চিমবঙ্গেই রয়েছে সবচেয়ে ধনী সাংসদ। ভারতের আইনসভার নিম্নকক্ষ লোকসভা এবং উচ্চকক্ষ রাজ্যসভা মিলিয়ে রয়েছে পশ্চিমবঙ্গের ৫৭ জন সাংসদ। এই ৫৭ জন সাংসদের মধ্যে ৩৫ জনই কোটিপতি। আর এর মধ্যে তৃণমূলের ২৯ সাংসদই কোটিপতি। পশ্চিমবঙ্গের সাংসদদের তালিকায় সবচেয়ে ধনী সাংসদ হলেন দেব। তাঁর সম্পত্তির পরিমাণ ১৫ কোটি রুপি। তৃণমূলের সবচেয়ে কম সম্পদশালী সাংসদ হলেন ঝাড়গ্রামের উমা সোরেন। তাঁর সম্পত্তির পরিমাণ মাত্র ৪ লাখ ৯৯ হাজার রুপি।
রাজ্যসভায় তৃণমূলের কোটিপতি সাংসদ হলেন শিল্পপতি কেডি সিং। তাঁর সম্পত্তির পরিমাণ ৮৩ কোটি রুপি। আর সবচেয়ে কম সম্পত্তির মালিক সাংসদ নাদিমুল হক। তাঁর মোট সম্পত্তির পরিমাণ মাত্র ৩ লাখ ১৯ হাজার রুপি।
সাংসদদের মধ্যে সবচেয়ে বেশি ফৌজদারি মামলা রয়েছে কংগ্রেস সাংসদ অধীর চৌধুরীর বিরুদ্ধে। তাঁর বিরুদ্ধে রয়েছে ১৬টি মামলা। দ্বিতীয় স্থানে তৃণমূলের ইদ্রিস আলি। তাঁর বিরুদ্ধে রয়েছে ৯টি ফৌজদারি মামলা। আর তৃণমূল সাংসদ ও অভিনেতা তাপস পালের বিরুদ্ধে রয়েছে ৪টি ফৌজদারি মামলা।
নির্বাচনের আগে মনোনয়নপত্রের সঙ্গে দেওয়া সম্পদের তালিকা এবং অন্যান্য বিষয় পর্যালোচনা করে এই সমীক্ষা প্রতিবেদন তৈরি করেছে এডিআর।
