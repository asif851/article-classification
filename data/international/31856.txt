
প্রায় তিন বছর ধরে মাথায় একটি টিউমার নিয়ে ঘুরছিলেন সন্তুলাল পাল। বড় হতে হতে টিউমারটির ওজন হয়েছিল ১ কেজি ৮০০ গ্রাম। এই টিউমারের কারণে তাঁর দৃষ্টিশক্তিও কমে যাওয়াসহ নানা জটিলতার সৃষ্টি হচ্ছিল।
তবে ১৪ ফেব্রুয়ারি সন্তুলালের এই যন্ত্রণার অবসান হয়েছে। ভারতের মুম্বাইয়ে নাইর হাসপাতালে অস্ত্রোপচার করা হয় সন্তুলাল পালের। মস্তিষ্ক থেকে অপসারণ করা হয়েছে টিউমারটি। চিকিৎসকেরা দাবি করছেন, মানবমস্তিষ্ক থেকে এটাই সবচেয়ে বড় আকারের টিউমার অপসারণের ঘটনা।
আট দিন আগে সন্তুলালের অস্ত্রোপচার করা হলেও আজ বৃহস্পতিবার বিষয়টি প্রকাশ করা হয়। জটিল এই অস্ত্রোপচারের সফলতা নিয়ে শঙ্কিত ছিলেন চিকিৎসকেরা। চিকিৎসক ত্রিমূর্তি নাদকার্নি বিবিসিকে বলেন, তিনি সুস্থ হয়ে উঠছেন, এখন তিনি বিপদমুক্ত। চিকিৎসকেরা বলছেন, সন্তুলালের দৃষ্টি ফিরে আসার ব্যাপারে এখন আশাবাদী তাঁরা।
ভারতের উত্তর প্রদেশ রাজ্যের উত্তরাঞ্চলে ব্যবসা করতে সন্তুলাল পাল। তবে টিউমারটি বাড়তে থাকায় চোখের দৃষ্টি হারান তিনি। ভারতীয় দৈনিক হিন্দুতে দেওয়া এক সাক্ষাৎকারে সন্তুলালের স্ত্রী জানান, উত্তর প্রদেশের তিনটি হাসপাতাল তাঁদের ফিরিয়ে দিয়েছিল। তারা জানিয়েছিল, এর অস্ত্রোপচার করা যাবে না।
নাইর হাসপাতালের চিকিৎসকেরাও বলছেন, এ ধরনের অস্ত্রোপচার অত্যন্ত জটিল। তবে সন্তুলাল আপাতত বিপদমুক্ত।
