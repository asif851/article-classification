
যুক্তরাষ্ট্রের তিনটি অঙ্গরাজ্য ওয়াশিংটন, আলাস্কা ও হাওয়াইতে আসন্ন প্রেসিডেন্ট নির্বাচনে ডেমোক্রেটিক পার্টির প্রার্থী বাছাইপর্বের নির্বাচন অনুষ্ঠিত হলো গত শনিবার। তিন রাজ্যেই বড় ধরনের ব্যবধানে সিনেটর বার্নি স্যান্ডার্স পরাস্ত করেছেন সাবেক পররাষ্ট্রমন্ত্রী ও ফার্স্টলেডি হিলারি ক্লিনটনকে। তবে এই ফলাফল বড় কোনো বিস্ময়ের সৃষ্টি করেনি। শ্বেতাঙ্গপ্রধান এই তিনটি রাজ্যে স্যান্ডার্স বরাবরই জনমত জরিপে এগিয়ে ছিলেন।বিজয়ের সম্ভাবনা কম জেনে হিলারি ক্লিনটন এই তিন রাজ্যে কার্যত কোনো প্রচার চালাননি। অন্যদিকে, স্যান্ডার্স তিন রাজ্যেই নির্বাচনী প্রচারণায় বিস্তর অর্থ ব্যয় করেন।যাঁরা স্যান্ডার্সকে আগ থেকেই খরচের খাতায় লিখে রেখেছিলেন, এই ফলাফলে তাঁদের মত বদলাবে তা মনে হয় না। ছাত্র, তরুণ, অধিক শিক্ষিত, শহুরে ও শ্বেতকায়দের মধ্যে স্যান্ডার্স বিপুল জনপ্রিয়তা অর্জন করেছেন। তাঁদের সমর্থনেই তিনি চাঁদা সংগ্রহের ক্ষেত্রে আগের সব রেকর্ড ভেঙে ফেলেছেন। কিন্তু অশ্বেতকায়, বিশেষ করে আফ্রিকান-আমেরিকান ও হিস্পানিকদের মধ্যে হিলারি ক্লিনটনের জনপ্রিয়তায় তিনি আঁচড় বসাতে পারেননি।তবে এই অবস্থা পরিবর্তনের আভাস মিলেছে। শনিবারের নির্বাচনে চমৎকার ফল পাওয়া ছাড়াও স্যান্ডার্সের জন্য আরেকটি সুখবর এসেছে। ব্লুমবার্গের নেওয়া এক জনমত জরিপে তিনি হিলারির চেয়ে সামান্য ব্যবধানে এগিয়ে গেছেন। এত দিন পর্যন্ত প্রায় প্রতিটি জনমত জরিপে হিলারি স্যান্ডার্সের তুলনায় জাতীয় পর্যায়ে স্বস্তিজনক ব্যবধানেই এগিয়ে ছিলেন।স্যান্ডার্সের জন্য ভালো খবর রয়েছে আরও একটি। সিনএনএনের নেওয়া এক জনমত জরিপ অনুসারে, এই মুহূর্তে প্রেসিডেন্ট নির্বাচন অনুষ্ঠিত হলে তিনি সম্ভাব্য রিপাবলিকান প্রতিদ্বন্দ্বী ডোনাল্ড ট্রাম্পকে প্রায় ২০ পয়েন্টে পরাস্ত করবেন। জরিপ বলছে, হিলারিও ট্রাম্পকে পরাস্ত করবেন, তবে মাত্র ১২ পয়েন্টে।আগামী মাস থেকে বাছাই পর্বের নির্বাচন তাঁর সবচেয়ে গুরুত্বপূর্ণ চক্রে প্রবেশ করবে। এই পর্বের প্রথম নির্বাচন হবে উইসকনসিনে। এই রাজ্যের ডেমোক্রেটিক সমর্থকেরা তাঁদের উদারনৈতিক দৃষ্টিভঙ্গির জন্য পরিচিত। স্যান্ডার্স আশা করছেন, এখানেও তিনি ভালো করবেন। হিলারির আশা, তিনিও এখানে আফ্রিকান-আমেরিকান ও নারী সমর্থকদের পিঠে সওয়ার হয়ে বিজয় ছিনিয়ে নেবেন। এই এপ্রিল মাসেই নিউইয়র্ক, পেনসিলভানিয়াসহ পূর্বাঞ্চলের বেশ কয়েকটি রাজ্যে ভোট হবে।বাছাই ভোটে স্যান্ডার্স তাঁর সঙ্গে সমানে সমান পাল্লা দিলেও সুপার ডেলিগেটদের সমর্থনে হিলারি এখন পর্যন্ত ভালো অবস্থায় রয়েছেন। নির্বাচিত প্রতিনিধি ও দলীয় কর্মকর্তারা, যাঁরা সুপার ডেলিগেট হিসেবে জুলাই মাসের দলীয় কনভেনশনে নিজের পছন্দমতো প্রার্থীকে ভোট দিতে পারবেন, তাঁদের অধিকাংশই হিলারির পক্ষে। স্যান্ডার্স ডেমোক্রেটিক পার্টির এই সুপার ডেলিগেট ব্যবস্থাকে অগণতান্ত্রিক আখ্যা দিয়ে তা বাতিলের দাবি জানিয়েছেন। পর্যবেক্ষকদের ধারণা, স্যান্ডার্স যদি তাঁর জয়ের ধারা অব্যাহত রাখেন এবং নিউইয়র্ক-ক্যালিফোর্নিয়ার মতো বড় রাজ্যে বিজয় অর্জন করেন, তাহলে সুপার ডেলিগেটরা তাঁদের ঘোষিত অবস্থান বদলাতেও পারেন।
