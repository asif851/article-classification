
ভারতনিয়ন্ত্রিত কাশ্মীরে সীমান্তবর্তী এলাকায় গতকাল শনিবার ভারত-পাকিস্তান গোলাগুলিতে সাতজন নিহত হয়েছেন বলে উভয় পক্ষের কর্মকর্তারা জানিয়েছেন। কাশ্মীরে ভারতীয় সেনাদের অভিযানে হিজবুল কমান্ডার বোরহান ওয়ানি নিহত হওয়ার এক বছর পূর্তি উপলক্ষে অনুষ্ঠানের আয়োজন নিয়ে পুলিশের সঙ্গে বিক্ষোভকারীদের সংঘর্ষের মধ্য দিয়ে ঘটনার সূত্রপাত।
বোরহান ওয়ানির মৃত্যুবার্ষিকীকে কেন্দ্র করে কাশ্মীরে যাতে কোনো ধরনের অস্থিরতার সৃষ্টি না হয়, সে জন্য আগাম প্রস্তুতি নিয়ে রেখেছিল ভারত। গত শুক্রবার এই অঞ্চলে ইন্টারনেট বন্ধ করে দেওয়া হয় এবং বোরহানের নিজের শহর পুরোপুরি নিরাপত্তার চাদরে ঢেকে ফেলা হয়।
এক প্রত্যক্ষদর্শী জানান, বিক্ষোভকারীদের মুখোশ পরে শ্রীনগরের কেন্দ্রীয় এলাকায় গতকাল পুলিশকে লক্ষ্য করে পাথর ছুড়তে দেখা যায়। জবাবে পুলিশ টিয়ার গ্যাসের শেল ও পাথর ছোড়ে।
বিক্ষোভকারীদের সঙ্গে আইনশৃঙ্খলা রক্ষাকারী বাহিনীর এ সংঘর্ষের মধ্যেই ভারত-পাকিস্তানের মধ্যে সীমান্তে গোলাগুলির ঘটনা ঘটে। ভারতীয় কর্তৃপক্ষের দাবি, গতকাল পাকিস্তানি সেনাদের গোলার আঘাতে দুই ব্যক্তি নিহত হন। ওই সেনা ছুটি কাটাতে বাড়ি গিয়েছিলেন। গোলার আঘাতে আরও কয়েকজন বেসামরিক লোক আহত হন। ভারতীয় সেনাবাহিনীর এক মুখপাত্র দাবি করেছেন, পাকিস্তানি সেনাদের গোলায় দুজন নিহত হওয়ার পর ভারতীয় সেনারা এর জবাব দিয়েছে।
এদিকে পাকিস্তানের স্থানীয় পুলিশ কর্মকর্তারা দাবি করেছেন, ভারতীয় সেনাদের গোলায় তাঁদের অংশে ৫ জন নিহত ও ১০ জন আহত হয়েছেন। এ ঘটনায় পাকিস্তান সরকার সে দেশে ভারতের ডেপুটি হাইকমিশনার জে পি সিংকে তলব করেছে। তাঁর কাছে ‘বিনা উসকানিতে যুদ্ধবিরতি ভঙ্গের’ কারণ জানতে চাওয়া হবে বলে জানা গেছে।
১৯৪৭ সালে স্বাধীন হওয়ার পর দক্ষিণ এশিয়ার পারমাণবিক ক্ষমতাধর দুই প্রতিবেশী দেশ ভারত ও পাকিস্তান কাশ্মীরকে কেন্দ্র করে দুটি যুদ্ধে জড়িয়েছে। হিমালয়ের পাদদেশের মুসলিম সংখ্যাগরিষ্ঠ এই উপত্যকার পুরোটাই দাবি করে উভয় দেশ। ভারতের বরাবরের অভিযোগ, পাকিস্তাননিয়ন্ত্রিত কাশ্মীরের অংশ থেকে ভারতনিয়ন্ত্রিত অংশে জঙ্গিবাদের অনুপ্রবেশ ঘটাচ্ছে পাকিস্তান। তবে এ অভিযোগ ইসলামাবাদও বরাবর অস্বীকার করে এসেছে।
 
