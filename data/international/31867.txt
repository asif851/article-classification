
এক ব্যক্তি এটিএম বুথে গেছেন অর্থ তুলতে। পিন নম্বর টিপলেন। অর্থের পরিমাণও লিখলেন। বের হয়ে এল অর্থ। এরপর বের হওয়ার কথা অর্থ উত্তোলনের রসিদ। কিন্তু তার বদলে বের হয়ে এল হাতে লেখা চিরকুট। লেখা—‘দয়া করে সাহায্য করুন। আমি এখানে আটকে আছি। আমার কাছে ফোন নেই। আমার বসকে ফোন দিন।’
ঘটনাটি যুক্তরাষ্ট্রের টেক্সাসের করপাস ক্রিস্টি শহরের ব্যাংক অব আমেরিকার এটিএম বুথের। গত বুধবারের। ঘটনাটা বেশ কয়েকজনের ক্ষেত্রে ঘটেছে। কিন্তু তাঁরা পাত্তা দেননি।
নিউইয়র্ক টাইমসের খবরে বলা হয়েছে, একজন ব্যক্তি ব্যাপারটাকে গুরুত্ব দিয়ে পুলিশে খবর দেন। পুলিশ গিয়ে এটিএম বুথ সংলগ্ন ঘর থেকে এক ব্যক্তিকে উদ্ধার করে। তিনি প্রায় দুই ঘণ্টা সেখানে আটকা ছিলেন। আর মোবাইল ফোনটি রেখে গিয়েছিলেন বুথের সামনে পার্কিং করা গাড়িতে।
পুলিশ বলছে, ঘটনা শুনে প্রথমে তারা ভেবেছিল কেউ মজা করছেন। তবে ঘটনাস্থলে পৌঁছে তারা দেখল, ভেতরে একজন আটকা পড়েছে। দরজা ভেঙে পুলিশ তাঁকে উদ্ধার করে।
