
রাশিয়ার প্রেসিডেন্ট ভ্লাদিমির পুতিনকে আবারও কড়া ভাষায় আক্রমণ করেছেন সাবেক মার্কিন পররাষ্ট্রমন্ত্রী হিলারি ক্লিনটন। রুশ প্রেসিডেন্টকে ‘পাতলা চামড়ার শক্ত নেতা’ বলে অভিহিত করেছেন তিনি। মাত্র এক দিন আগেই পুতিনকে নাৎসি নেতা হিটলারের সঙ্গে তুলনা করেছিলেন তিনি।আজ বৃহস্পতিবার এনবিসি নিউজে প্রকাশিত এক প্রতিবেদনে জানানো হয়, গতকাল বুধবার লস অ্যাঞ্জেলেসের ক্যালিফোর্নিয়া বিশ্ববিদ্যালয়ে দেওয়া এক ভাষণে এমন মন্তব্য করেন হিলারি।হিলারিকে ২০১৬ সালের সম্ভাব্য মার্কিন প্রেসিডেন্ট প্রার্থী হিসেবে বিবেচনা করা হচ্ছে। ইউক্রেনের ক্রিমিয়া অঞ্চলে রুশ হস্তক্ষেপের প্রসঙ্গ টেনে পররাষ্ট্রমন্ত্রী থাকা অবস্থায় রুশ প্রেসিডেন্টের সঙ্গে কাজ করার অভিজ্ঞতা সম্পর্কে হিলারি বলেন, ‘আমি জানি, আমরা একজন পাতলা চামড়ার শক্ত মানুষের সঙ্গে কাজ করছি।’ইউক্রেনে আগ্রাসী পদক্ষেপের মধ্য দিয়ে পুতিন রাশিয়ার সম্ভাবনা নষ্ট করছেন বলেও মন্তব্য করেন হিলারি।এর আগে গত মঙ্গলবার এক অনুষ্ঠানে পুতিন সম্পর্কে কড়া মন্তব্য করেছিলেন মার্কিন সাবেক এই পররাষ্ট্রমন্ত্রী। তিনি বলেছিলেন, নািস আমলে চেকোস্লোভাকিয়া ও  রোমানিয়ায় যে ঘটনা ঘটেছিল, ইউক্রেনের ক্রিমিয়া অঞ্চলের পুতিনের সামরিক হস্তক্ষেপও একই ধরনের।
 
