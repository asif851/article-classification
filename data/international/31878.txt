
মুসলিম সংখ্যাগরিষ্ঠ সাত দেশের নাগরিকদের যুক্তরাষ্ট্র ভ্রমণে নিষেধাজ্ঞা সাময়িকভাবে স্থগিতের আদেশ দেওয়া বিচারককে ‘তথাকথিত’ বিচারক বলে আখ্যা দিলেন প্রেসিডেন্ট ডোনাল্ড ট্রাম্প। শুক্রবার আদালত ওই স্থগিতাদেশ দেওয়ার পর এই প্রতিক্রিয়া জানালেন তিনি। একই সঙ্গে তিনি এই স্থগিতাদেশের বিরুদ্ধে আইনি প্রক্রিয়ায় এগিয়ে যাওয়ার অঙ্গীকার করেছেন।
ট্রাম্প প্রেসিডেন্ট হিসেবে শপথ নেওয়ার এক সপ্তাহের মধ্যেই নির্বাহী আদেশে যুক্তরাষ্ট্রের শরণার্থী গ্রহণ কর্মসূচি ১২০ দিনের জন্য রদ করেন। সিরীয় শরণার্থী প্রবেশে অনির্দিষ্টকালের নিষেধাজ্ঞা জারি করেন। এ ছাড়া ইরাক, ইরান, লিবিয়া, সোমালিয়া, সুদান ও ইয়েমেনের নাগরিকদের ভিসা ৯০ দিন পর্যন্ত রদ করেন।
যুক্তরাষ্ট্রের ফেডারেল জজ জেমস রবার্ট প্রেসিডেন্ট ট্রাম্পের ওই নি​র্বাহী আদেশকে অসাংবিধানিক উল্লেখ করে তা স্থগিতের আদেশ দেন। এই​ স্থগিতাদেশের ফলে আপাতত ওই সাতটি দেশের নাগরিকদের যুক্তরাষ্ট্রে ঢুকতে আর কোনো বাধা থাকল না।
আদালতের এই আদেশের প্রতিক্রিয়ায় টুইটারে নিজের ক্ষোভ প্রকাশ করলেন ট্রাম্প। টুইট বার্তায় তিনি লেখেন, ‘এটা তথাকথিত একজন বিচারপতির মতামত...এটা হাস্যকর এবং এই আদেশ উল্টে যাবে।’
সাত দেশের নাগরিকদের যুক্তরাষ্ট্রে প্রবেশে ট্রাম্পের নিষেধাজ্ঞার প্রতিবাদে গত সপ্তাহে ব্যাপক বিক্ষোভ চলে। দেশটির পররাষ্ট্র মন্ত্রণালয় বলছে, এসব দেশের নাগরিকদের ৬০ হাজার ভিসা বাতিল করা হয়েছে।
