
পাকিস্তানে জয়নব আনসারি ধর্ষণ ও হত্যা মামলা নিয়ে টেলিভিশন উপস্থাপক শহীদ মাসুদের করা মন্তব্যের সত্যতা উদ্‌ঘাটনে একটি নতুন যৌথ তদন্ত দল (জেআইটি) গঠন করেছেন সুপ্রিম কোর্ট। প্রধান বিচারপতি মিয়া সাকিব নিসারের নেতৃত্বে সুপ্রিম কোর্টের তিন বিচারপতির বেঞ্চে গতকাল রোববার ওই মামলার এক শুনানিতে যৌথ তদন্ত দল গঠনের ওই নির্দেশ দেওয়া হয়েছে। সেই সঙ্গে প্রধান বিচারপতি নতুন যৌথ তদন্ত দলের সামনে শহীদ মাসুদকে হাজির থাকারও নির্দেশ দিয়েছেন। গতকাল মাসুদ আদালতে উপস্থিত ছিলেন। নতুন তদন্ত দলের নেতৃত্বে রয়েছেন পাকিস্তানের কেন্দ্রীয় তদন্ত সংস্থার (এফআইএ) মহাপরিচালক বশির আহমেদ। তদন্ত দলকে শহীদ মাসুদের দাবির পক্ষে তথ্যপ্রমাণ উপস্থাপন করতে বলা হয়েছে। উপস্থাপক মাসুদ এক নৈশকালীন টিভি শোতে দাবি করেছেন, শিশু জয়নবের সন্দেহভাজন ধর্ষক ও হত্যাকারী একটি পর্নোগ্রাফি নির্মাণ চক্রের সদস্য। এ চক্রে পাঞ্জাবের একজন মন্ত্রীও রয়েছেন।
ডন
 
