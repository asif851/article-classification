
ফেসবুকে হুমকি দেওয়া যুক্তরাষ্ট্রের পেনসিলভানিয়ার এক ব্যক্তির দণ্ড বাতিল করেছেন দেশটির সুপ্রিম কোর্ট।
দ্য নিউইয়র্ক টাইম পত্রিকার প্রতিবেদনে জানানো হয়, গতকাল সোমবার ওই রায় দেন সুপ্রিম কোর্ট। এতে ফেসবুকসহ সামাজিক যোগাযোগের মাধ্যমে হুমকি দেওয়ার অভিযোগে কাউকে বিচারের মুখোমুখি করা আইনশৃঙ্খলা রক্ষাকারী বাহিনীর জন্য দুরূহ হয়ে উঠবে।
দ্য ওয়াল স্ট্রিট জার্নাল জানিয়েছে, বিবাদীর নাম অ্যান্থনি এলোনিস। তাঁর বিরুদ্ধে অভিযোগ ছিল, তিনি তাঁর বিচ্ছেদ হওয়া স্ত্রী ও অন্যদের সহিংস ভাষায় ফেসবুকে হুমকি দিয়েছেন। ফেসবুকে সংশ্লিষ্টদের ধারাবাহিকভাবে হুমকি দেওয়ার দায়ে ২০১১ সালে দণ্ডিত হন তিনি। তাঁকে ৪৪ মাসের কারাদণ্ড দেওয়া হয়। কিন্তু সুপ্রিম কোর্টের একটি বেঞ্চ সংখ্যাগরিষ্ঠের মতে ওই দণ্ড বাতিল করেছেন।
প্রধান বিচারপতি জন জি. রবার্টস জুনিয়র সংখ্যাগরিষ্ঠ মতের রায়ে লিখেছেন, অপরাধমূলক হুমকি দেওয়ার দায়ে দণ্ড দেওয়ার ক্ষেত্রে কেবল সামাজিক মাধ্যম বা অন্য কোথাও পোস্ট হওয়া বক্তব্য আমলে নেওয়া উচিত নয়। বিচারকদের অবশ্যই বক্তার উদ্দেশ্যকে আমলে নিতে হবে। বিবাদীকে তখনই দণ্ড দেওয়া যাবে, যদি তিনি সত্যিই কাউকে হুমকি দেন, অথবা তাঁর বক্তব্য হুমকি হিসেবে বিবেচিত হয়। এ ধরনের অভিযোগের বিচারের ক্ষেত্রে বিবাদীর মানসিক অবস্থা বিবেচনায় নিতে হবে।
রায়ে আদালত বলেন, বিবাদী যখন ফেসবুকে পোস্ট দিয়েছিলেন, তখন তাঁর মানসিক অবস্থা এই মামলায় বিবেচনা করা হয়নি। তাই তাঁকে দেওয়া দণ্ড টিকতে পারে না।
