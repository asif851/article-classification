
পাকিস্তান যদি তালেবানকে তার জঙ্গী কার্যক্রম বন্ধ করতে বলে দেয়, তবে আফগানিস্তানে সংঘাত কয়েক সপ্তাহের মধ্যেই থেমে যাবে। আফগানিস্তানের সেনাবাহিনীর প্রধান জেনারেল শের মোহাম্মদ করিমি এ মন্তব্য করেছেন। তাঁর অভিযোগ, পাকিস্তানই তালেবানকে নিয়ন্ত্রণ করে এবং আশ্রয়-প্রশ্রয় দেয়। পাকিস্তান তাঁর এই বক্তব্যের প্রতিবাদ জানিয়েছে।
বিবিসির জনপ্রিয় হার্ডটক অনুষ্ঠানকে দেওয়া এক সাক্ষাৎকারে জেনারেল করিমি বলেন, ‘তালেবান (পাকিস্তানের) নিয়ন্ত্রণের আওতায় রয়েছে। তাদের নেতৃত্ব পাকিস্তানে আছে।’ তিনি আরও বলেন, ‘মাদ্রাসাগুলো বন্ধ করে দেওয়া হয়েছে এবং সব তালেবানকে আফগানিস্তানে লেলিয়ে দেওয়া হয়েছে।’
যদি যুক্তরাষ্ট্র ও পাকিস্তান চায়, তবেই আফগানিস্তানে শান্তি প্রতিষ্ঠিত হবে বলে মন্তব্য করেন করিমি। তিনি বলেন, ‘(পাকিস্তান) যদি (তালেবানের) নেতৃত্বকে চাপ দেয় অথবা কী করতে হবে সে বিষয়ে বোঝায়, তবে সেটা ব্যাপকভাবে সাহায্য করতে পারে।’
গত এপ্রিল মাসে ন্যাটো বাহিনীর একটি প্রতিবেদন ফাঁস হয়। তাতে দেখা যায়, তালেবান নেতারা যে পাকিস্তানের সীমানার ভেতরে রয়েছেন, সে বিষয়ে দেশটি অবগত রয়েছে। প্রতিবেদনে বলা হয়েছে, নাসিরউদ্দিন হাক্কানির মতো জ্যেষ্ঠ তালেবান নেতারা ইসলামাবাদে পাকিস্তানের গোয়েন্দা সংস্থা আইএসআইয়ের সদর দপ্তরের কাছাকাছি অবস্থিত কোনো বাড়িতে রয়েছেন। ধরা পড়া ২৭ হাজার তালেবান, আল-কায়েদা ও বিদেশি যোদ্ধাদের পাশাপাশি বেসামরিক লোকজনকে জিজ্ঞাসাবাদের মাধ্যমে পাওয়া তথ্যের ভিত্তিতে ওই প্রতিবেদন তৈরি করা হয়।
পাকিস্তান তালেবানকে নিয়ন্ত্রণ করার অভিযোগ বরাবর অস্বীকার করে আসছে। যদিও ১৯৯৪ সালে আফগানিস্তানে তালেবান বাহিনী প্রতিষ্ঠা থেকে শুরু করে ২০০১ সালে তাদের সরকারের পতন হওয়া পর্যন্ত সংগঠনটির অন্যতম প্রধান সমর্থক ছিল পাকিস্তান। মার্কিন নেতৃত্বাধীন ন্যাটো বাহিনীর অভিযানে তালেবান সরকারের পতন ঘটার পর সংগঠনটির অধিকাংশ নেতা পাকিস্তানে পালিয়ে যান বলে দাবি করা হয়। এখনো তাঁরা বেশ কিছু ক্ষেত্রে দেশটির সহায়তার ওপরে ব্যাপকভাবে নির্ভরশীল।
জেনারেল করিমির মন্তব্য, এমন এক স্পর্শকাতর সময়ে এল, যখন যুক্তরাষ্ট্র তালেবানের সঙ্গে শান্তি আলোচনায় বসার চেষ্টা করছে এবং ন্যাটো বাহিনী তার সেনাদের আফগানিস্তান থেকে সরিয়ে নেওয়া অব্যাহত রেখেছে। আগামী বছরের মধ্যে এই প্রক্রিয়া সম্পন্ন হওয়ার কথা।
পাকিস্তানের অস্বীকৃতি: আফগানিস্তানের সেনাপ্রধান করিমির মন্তব্যকে ‘সুনিশ্চিতভাবে প্রত্যাখ্যান’ করেছে পাকিস্তান। দেশটির পররাষ্ট্র মন্ত্রণালয় গতকাল বুধবার এক বিবৃতিতে বলেছে, ‘পাকিস্তান তালেবানকে নিয়ন্ত্রণ করে এবং তাদের আফগানিস্তানে লেলিয়ে দেয় এ অভিযোগের কোনো ভিত্তি নেই। আমরা সুনিশ্চিতভাবে এই অভিযোগ প্রত্যাখ্যান করি।’ বিবিসি ও এএফপি।
