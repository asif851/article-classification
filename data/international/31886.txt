
নেপালে এক বছর পর আজ মঙ্গলবার দ্বিতীয়বারের মতো সাংবিধানিক পরিষদ নির্বাচনে ভোট নেওয়া চলছে। এই পরিষদ দেশটির সংবিধান লেখার কাজ করবে। আজ বিবিসি অনলাইনের এক প্রতিবেদনে এ তথ্য জানানো হয়।
নেপালি সংবাদমাধ্যমের খবরের বরাত দিয়ে টাইমস অব ইন্ডিয়া ও বিবিসির খবরে জানানো হয়, আজ সকাল থেকে কড়া নিরাপত্তার মধ্যে শান্তিপূর্ণ পরিবেশে ভোট নেওয়া চলছে। রাজধানী কাঠমান্ডুর ভোটকেন্দ্রগুলোতে ভোটারদের দীর্ঘ লাইন দেখা যায়। তবে সকাল ১০টার দিকে একটি ভোটকেন্দ্রের ৫০ মিটার দূরে রাস্তার পাশে পুঁতে রাখা একটি বোমা বিস্ফোরণে ঘটনায় ভোট নেওয়া কিছুক্ষণের জন্য ব্যাহত হয়। বোমা বিস্ফোরণে তিনজন আহত হয়েছে।
এর আগে ২০০৮ সালে সাংবিধানিক পরিষদের নির্বাচন হয়। এ সময় নির্বাচিত সদস্যদের ওপর শত বছরের রাজতন্ত্র বর্জন করে নতুন করে খসড়া সংবিধান প্রণয়ন করার দায়িত্ব ছিল। কিন্তু রাজনৈতিক দলগুলোর মধ্যে অনৈক্যের কারণে তারা খসড়া সংবিধান প্রণয়নে ব্যর্থ হয়।
এ বছরের গোড়ার দিকে নির্বাচনের তত্ত্বাবধানের উদ্দেশে নেপালের প্রধান রাজনৈতিক দলগুলো নিয়ে সুপ্রিম কোর্টের প্রধান বিচারক খিলরাজ রেগমির নেতৃত্বে একটি অন্তর্বর্তীকালীন সরকার গঠন করা হয়।
নির্বাচনের প্রাক্কালে খিলরাজ নেপালের বিভিন্ন অঞ্চলে বিক্ষিপ্ত সহিংসতার নিন্দা করেন ও দেশটির আইনশৃঙ্খলা রক্ষাকারী বাহিনী একটি অবাধ ও নিরপেক্ষ নির্বাচন নিশ্চিত করবে বলে আশ্বাস দেন।
