
আলোচিত পাকিস্তানি মডেল ও ফেসবুক তারকা কানদিল বালুচ নিজের ভাইয়ের হাতে খুন হয়েছেন। এ ঘটনাকে ‘পারিবারিক সম্মান রক্ষায় হত্যা’ বলে ধারণা করছে পুলিশ। খুনের ঘটনায় সন্দেহভাজন কানদিলের ভাই পলাতক রয়েছেন।সম্প্রতি কানদিল বালুচ ঈদের ছুটিতে পরিবারের সঙ্গে করাচি শহর থেকে পাঞ্জাব প্রদেশের মুজাফ্ফারাবাদ গ্রামে যান। পুলিশকে তাঁর পরিবার জানায়, গত শুক্রবার রাতে এ ঘটনা ঘটে।নিরাপত্তা নিয়ে আশঙ্কার কথা বলে ঈদের পর দেশ ছাড়বেন বলে জানিয়েছিলেন উঠতি ‘ফেসবুক তারকা’ কানদিল বালুচ।উল্লেখ্য, পাকিস্তানে প্রতিবছর ‘পারিবারিক সম্মান রক্ষা’র নামে কয়েক শ নারীকে তাঁদের স্বজনেরা হত্যা করেন।জ্যেষ্ঠ পুলিশ কর্মকর্তা আজহার আকরাম বলেন, শুক্রবার রাতে খুন হওয়া তরুণীটির ভাইও সেখানে ছিলেন। তাঁদের পরিবারের অন্য সদস্যরা জানিয়েছেন, ভাই-ই বোনকে শ্বাসরোধে হত্যা করেন।‘আমাকে কেমন লাগছে’ শিরোনামে কানদিল বালুচের একটি ভিডিও ব্যাপক প্রচার পেলে ২০১৪ সালে সামাজিক যোগাযোগমাধ্যমে পরিচিত হয়ে যান তিনি। সম্প্রতি দেশটির এক ধর্মীয় ব্যক্তিত্বের সঙ্গে তাঁর সেলফি প্রকাশের পর হইচই পড়ে যায়।
