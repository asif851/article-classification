
আফগানিস্তানে একজন নারী আইনপ্রণেতাকে অপহরণ করেছে তালেবান। তিন মেয়ে নিয়ে তিনি রাজধানী কাবুলের দক্ষিণে প্রত্যন্ত এলাকায় ঘুরতে গিয়েছিলেন। আজ বুধবার দেশটির কর্তৃপক্ষের বরাত দিয়ে বিবিসি অনলাইনের খবরে এ কথা জানানো হয়।
পুলিশ জানায়, অপহূত ওই আইনপ্রণেতার নাম ফারিবা আহমদি কাকার। মেয়েদের নিয়ে তিনি গজনিতে ঘুরতে গেলে বন্দুকধারীরা তাঁদের অপহরণ করে। কোনো নারী সাংসদকে অপহরণের ঘটনা দেশটিতে এটিই প্রথম।
পুলিশ জানায়, অপহরণকারী তালেবান কাকারের মুক্তিপণ হিসেবে চার তালেবান সদস্যের মুক্তি চেয়েছে। ন্যাটো সেনা ও আফগান গোয়েন্দাদের যৌথ অভিযানে কাকারের তিন মেয়েকে উদ্ধার করা গেলেও কাকারের সন্ধান মেলেনি। তাঁকে অন্য স্থানে বন্দী করে রাখা হয়েছে বলে পুলিশ জানায়।
গত মাসে হেলমান্দ প্রদেশের জ্যেষ্ঠ নারী পুলিশ কর্মকর্তাকে গুলি করে হত্যা করা হয়েছে। গত সপ্তাহে গজনিতে আফগান সিনেটর রোহ গুল ও তাঁর স্বামী ভয়াবহ হামলা থেকে রক্ষা পেলেও তাঁদের মেয়ে মারা যায়। 
   
