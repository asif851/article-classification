
ইন্দোনেশিয়া থেকে সিঙ্গাপুরগামী এয়ার এশিয়ার একটি উড়োজাহাজ আজ রোববার নিখোঁজ হয়েছে। উড়োজাহাজটিতে ১৬২ জন আরোহী ছিলেন বলে জানিয়েছেন ইন্দোনেশিয়ার পরিবহন মন্ত্রণালয়ের মুখপাত্র জে এ বারাতা। খবর এএফপি, বিবিসির।
জাভা সাগরের ওপরে থাকার সময় নিয়ন্ত্রণকক্ষের সঙ্গে উড়োজাহাজটির যোগাযোগ বিচ্ছিন্ন হয়। ইন্দোনেশিয়ার নিয়ন্ত্রণকক্ষের কর্মকর্তা হাদি মোস্তফা জানান, জাভা ও কালিমান্টান দ্বীপের মধ্যবর্তী ওই জায়গায় বিমানটির সঙ্গে যোগাযোগ বিচ্ছিন্ন হয়। যোগাযোগ বিচ্ছিন্ন হওয়ার আগে বিমানটি নির্ধারিত পথে ছিল না। ওই সময় আকাশ মেঘলা ছিল। এদিকে টাইমস অব ইন্ডিয়ার অনলাইনের খবরে জানানো হয়, প্রাথমিকভাবে ধারণা করা হচ্ছে, ইন্দোনেশিয়ার পূর্ব দিকের বেলিটাং দ্বীপে উড়োজাহাজটি বিধ্বস্ত হয়েছে। সেখানে উড়োজাহাজের ধ্বংসাবশেষ দেখতে পাওয়া গেছে। তবে কর্তৃপক্ষ নিশ্চিতভাবে কিছু জানায়নি। এর আগে পরিবহন মন্ত্রণালয়ের মুখপাত্র জে এ বারাতা এএফপিকে জানান, স্থানীয় সময় সকাল সাতটা ৫৫ মিনিটে জাকার্তার নিয়ন্ত্রণকক্ষের সঙ্গে এয়ার এশিয়া কিউজেড৮৫০১ ফ্লাইটির যোগাযোগ বিচ্ছিন্ন হয়ে যায়। বিবিসি ও এএফপির খবরে জানানো হয়, উড়োজাহাজটিতে সাতজন ক্রু ও ১৫৫ জন যাত্রী ছিলেন। যাত্রীদের মধ্যে ১৩৮ জন প্রাপ্তবয়স্ক, ১৭ শিশু রয়েছে।
রয়টার্সের খবরে জানানো হয়, নিখোঁজ যাত্রীদের মধ্যে ১৪৯ জন ইন্দোনেশিয়ার নাগরিক। নিখোঁজ বাকি ছয় যাত্রীর মধ্যে তিনজন কোরিয়ার নাগরিক। এ ছাড়া মালয়েশিয়া, ব্রিটেন ও সিঙ্গাপুরের একজন করে নাগরিক রয়েছেন।
ইন্দোনেশিয়ার পূর্ব জাভার সুবাবায়া এলাকার জুয়ানদা আন্তর্জাতিক বিমানবন্দর থেকে স্থানীয় সময় ভোর পাঁচটা ২০ মিনিটে উড়োজাহাজটি ছেড়ে আসে। এয়ার এশিয়ার কিউজেড ৮৫০১ ফ্লাইটটি সকাল সাড়ে আটটায় সিঙ্গাপুরে পৌঁছানোর কথা ছিল।
মালয়েশিয়ার এয়ার এশিয়া এয়ারলাইনস কর্তৃপক্ষ জানায়, নিখোঁজ উড়োজাহাজটির সন্ধান ও উদ্ধারকাজ শুরু হয়েছে। আরোহীরা কোন অবস্থায় আছেন, সে ব্যাপারে এখনো কিছু জানা যায়নি।
