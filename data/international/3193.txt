
মানুষের ওপর গাড়ি উঠিয়ে দিয়ে সন্ত্রাসী হামলার যে প্রবণতা চালু হয়েছে, তা ঠেকাতে হামলাকারীর চলন্ত গাড়িতে গুলি চালানোর নির্দেশ দিয়েছে যুক্তরাজ্যের পুলিশ। এত দিন চলন্ত কোনো গাড়িতে গুলি চালানোর অনুমোদন ছিল না।
খালেদ মাসুদ নামের এক হামলাকারী গত মাসে লন্ডনের ওয়েস্ট মিনস্টার ব্রিজে পথচারীদের ওপর গাড়ি উঠিয়ে দিয়ে চারজনকে হত্যা করে। এর আগে ফ্রান্সের নিস ও জার্মানির বার্লিনে একই কায়দার সন্ত্রাসী হামলার ঘটনা ঘটে। যুক্তরাজ্যের জাতীয় পুলিশ কাউন্সিলের প্রধান সায়মন চেস্টারম্যান বিবিসিকে বলেন, আগে পুলিশ হামলাকারীকে চিহ্নিত করার পর নিবৃত্ত করার কৌশল নিত। এখন চিহ্নিত করার পর সঙ্গে সঙ্গে মোকাবিলা করবে। ২০১৮ সালের মধ্যে ইংল্যান্ড ও ওয়েলসে অস্ত্রধারী পুলিশের সংখ্যা ১৫০০ থেকে বাড়িয়ে ১০ হাজার ৫০০ করা হবে।এদিকে, উগ্রবাদীরা যাতে কারাগারের অন্য বন্দীদের মগজ ধোলাই করতে না পারে, সে জন্য আলাদা তিনটি জেল ইউনিট চালু হচ্ছে যুক্তরাজ্যে। রাষ্ট্রীয় নিরাপত্তার জন্য হুমকি এবং আদর্শিক উগ্রবাদী হিসেবে বিবেচিত বন্দীদের এসব ইউনিটে রাখা হবে। সাধারণ বন্দীদের থেকে সম্পূর্ণ আলাদা থাকবেন এসব বন্দী। প্রতি তিন মাস অন্তর এঁদের অবস্থান মূল্যায়ন করা হবে। এই বিশেষ তিন ইউনিটের দায়িত্বে থাকবেন উগ্রবাদ বিষয়ে প্রশিক্ষিত এক শ কর্মকর্তা।
