
সাবেক প্রধানমন্ত্রী ও সেনানায়ক অ্যারিয়েল শ্যারনের প্রতি গতকাল রোববার শেষ শ্রদ্ধা জানিয়েছে দেশটির সর্বস্তরের মানুষ। ৮৫ বছর বয়সে তিনি শনিবার মারা যান। আট বছর ধরে তিনি কোমায় ছিলেন।ইসরায়েলের তেল আবিবের কাছে শেবা মেডিকেল সেন্টার শনিবার সন্ধ্যায় শ্যারনের মৃত্যুর খবর নিশ্চিত করে। আজ সোমবার তাঁর শেষকৃত্য হবে। এর আগে গতকাল সর্বসাধারণের জন্য দেশটির পার্লামেন্ট ভবনের সামনে তাঁর মরদেহ রাখা হয়।শ্যারনের প্রতি ইসরায়েলি নেতাদের পাশাপাশি মার্কিন প্রেসিডেন্ট বারাক ওবামাসহ বিশ্বনেতারা শ্রদ্ধা জানিয়েছেন। তবে তাঁর মৃত্যুতে ফিলিস্তিনিদের মধ্যে শোকের কোনো চিহ্ন দেখা যায়নি। ফিলিস্তিনিরা তাদের ভূখণ্ডে ইহুদি বসতি স্থাপনে নেতৃস্থানীয় ভূমিকা রাখা শ্যারনকে শত্রু হিসেবেই দেখে থাকে।শ্যারন ১৯৪৮ সালে ইসরায়েলের স্বাধীনতাযুদ্ধের পাশাপাশি ১৯৫৬ সালে সিনাই উপদ্বীপে অভিযানে অংশ নেন। এ ছাড়া ১৯৬৭ সালে মধ্যপ্রাচ্য যুদ্ধে ইসরায়েলি বাহিনীর সাঁজোয়াযান বিভাগের নেতৃত্ব দেন শ্যারন। আর ১৯৭৩ সালে তিনি আরব বাহিনীর বিরুদ্ধে সুয়েজ খালে পাল্টা আক্রমণে নেতৃত্ব দেন। ১৯৮২ সালে ইসরায়েলি বাহিনী লেবাননে হামলা চালায়। পরে একটি ইসরায়েলি তদন্তে বৈরুতে ফিলিস্তিনি উদ্বাস্তু শিবিরে গণহত্যায় শ্যারনকে দায়ী করা হয়।শ্যারন ১৯৮১ থেকে ১৯৮৩ সাল পর্যন্ত ইসরায়েলের প্রতিরক্ষামন্ত্রী ছিলেন। ২০০১ সালে তিনি প্রধানমন্ত্রী হন। এএফপি ও বিবিসি।
