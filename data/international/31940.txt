
সীমান্তে চালকবিহীন বিমানের (ড্রোন) উপস্থিতি নিয়ে ভারত ও পাকিস্তানের মধ্যে নতুন করে উত্তেজনা দেখা দিয়েছে। পাকিস্তান কাশ্মীর সীমান্ত দিয়ে ভারতের একটি ড্রোন অনুপ্রবেশ করার দাবি করে বলেছে, সেটিকে তারা ভূপাতিত করেছে। এর পাশাপাশি পাকিস্তানের বিরুদ্ধে সীমান্তে অস্ত্রবিরতি লঙ্ঘনের অভিযোগ করে ভারতের পররাষ্ট্রসচিব বলেছেন, ভারত শান্তির প্রতি অঙ্গীকারবদ্ধ, তবে বিনা উসকানিতে ছোড়া গুলির সমান জবাব দেবে। খবর এনডিটিভি, ডন ও বিবিসির।কথিত ভারতীয় গোয়েন্দা ড্রোন ভূপাতিত করার ঘটনায় গতকাল বৃহস্পতিবার ইসলামাবাদে নিযুক্ত ভারতের রাষ্ট্রদূতকে তলব করেছে পাকিস্তান। তবে তাদের ড্রোন পাকিস্তানের সীমান্ত লঙ্ঘনের অভিযোগ অস্বীকার করে নয়াদিল্লি বলেছে, এটি বরং পাকিস্তানেরই পাঞ্জাব প্রদেশের পুলিশের ড্রোন।ইসলামাবাদ ভারতের হাইকমিশনারকে ডেকে পাঠানোর কয়েক ঘণ্টা পর সীমান্ত পরিস্থিতি পর্যালোচনা করতে গতকাল বৈঠক করেন ভারতের শীর্ষ মন্ত্রীরা। এতে উপস্থিত ছিলেন স্বরাষ্ট্রমন্ত্রী রাজনাথ সিং, পররাষ্ট্রমন্ত্রী সুষমা স্বরাজ ও প্রতিরক্ষামন্ত্রী মনোহর পারিকার। পররাষ্ট্রসচিব জয়শংকরও এতে যোগ দেন। বৈঠকের পর তিনি বলেন, ‘ভারত শান্তির প্রতি অঙ্গীকারবদ্ধ, তবে সীমান্তে বিনা উসকানিতে ছোড়া গুলির জবাব দেবে এবং সতর্কতায় ঢিল দেবে না।’
রাশিয়ায় ভারতের প্রধানমন্ত্রী নরেন্দ্র মোদি ও পাকিস্তানের প্রধানমন্ত্রী নওয়াজ শরিফের মধ্যে বৈঠকে সম্পর্ক উন্নয়নে বড় ধরনের উদ্যোগ নেওয়ার খবরের এক সপ্তাহের মধ্যেই এই উত্তেজনার ঘটনা ঘটল। রাশিয়ার উফা শহরে অনুষ্ঠিত ওই বৈঠকে আগামী বছর পাকিস্তানে অনুষ্ঠেয় সার্ক শীর্ষ সম্মেলনে যোগ দিতে নওয়াজ শরিফের আমন্ত্রণও গ্রহণ করেন মোদি।
সীমান্তে ড্রোনের উপস্থিতি ও অস্ত্রবিরতি লঙ্ঘনের জের ধরে পরস্পরের হাইকমিশনারকে তলব করে পাল্টাপাল্টি প্রতিবাদ জানিয়েছে প্রতিবেশী দেশ দুটি। জম্মু ও কাশ্মীরের সীমান্তজুড়ে বারবার যুদ্ধবিরতি লঙ্ঘনের অভিযোগ করে নয়াদিল্লিতে নিযুক্ত পাকিস্তানের হাইকমিশনারের কাছে তীব্র প্রতিবাদ জানিয়েছে ভারত।
পাকিস্তানের পররাষ্ট্রসচিব আইজাজ আহমেদ চৌধুরী সীমান্তে ভারতীয় বাহিনীর গুলির ঘটনার প্রতিবাদ জানিয়েছেন। তিনি বলেন, ভারতের চালকবিহীন গোয়েন্দা বিমানটি পাকিস্তানের ভূখণ্ডে ঢুকে পড়ায় ভূপাতিত করা হয়েছে। তবে ভারতের হাইকমিশনার টিসিএ রাঘবন পাকিস্তানের দাবি অস্বীকার করে বলেন, চালকবিহীন বিমানটি ভারতের নয়।
পাকিস্তানের সেনাবাহিনী বুধবার এক বিবৃতিতে বলেছে, পাকিস্তান নিয়ন্ত্রিত কাশ্মীরের ভিম্বারের কাছে গত বুধবার ভারতের একটি গোয়েন্দা ড্রোন গুলি করে ভূপাতিত করেছে তারা। ড্রোনটি আকাশ থেকে ছবি তোলার কাজে ব্যবহার করা হচ্ছিল। তবে ভারতের সেনা ও বিমানবাহিনী এই অভিযোগ অস্বীকার করে বলেছে, ওই এলাকায় তাদের কোনো ড্রোন গুলি করে ভূপাতিত করা হয়নি।
ভারতের সরকারি সূত্র বলেছে, বুধবার জম্মুর আন্তর্জাতিক সীমান্ত এলাকায় সীমানার ওপার থেকে চালানো হামলায় এক বেসামরিক নারী নিহত হয়। এ ঘটনায় দুই ভারতীয় সেনাসহ ছয়জন আহত হয়। সূত্র জানায়, আখনুর সেক্টরের এই হামলাসহ চলতি মাসে সাতবার যুদ্ধবিরতি চুক্তি লঙ্ঘন করা হলো।
অন্যদিকে পাকিস্তানের সেনাবাহিনী বলেছে, ভারতীয় সীমান্তরক্ষী ও সেনাদের গুলিতে গতকাল পাকিস্তানের শিয়ালকোট ও কাশ্মীর সীমান্তে চারজন নিহত হয়েছে।
