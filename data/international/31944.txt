
যুক্তরাষ্ট্রের ফ্লোরিডা অঙ্গরাজ্যে কৃষ্ণাঙ্গ তরুণ ট্রেভন মার্টিনকে গুলি করে হত্যার আলোচিত মামলায় স্থানীয় নাগরিক নিরাপত্তা সংগঠনের স্বেচ্ছাসেবী জর্জ জিমারম্যানকে গত শনিবার নির্দোষ বলে রায় দিয়েছেন আদালত।গত বছরের ২৬ ফেব্রুয়ারি ‘নেইবারহুড ওয়াচম্যান’ জিমারম্যান ১৭ বছর বয়সী নিরস্ত্র মার্টিনকে গুলি করে হত্যা করেন। জিমারম্যানের আইনজীবীরা যুক্তি দিয়েছিলেন আত্মরক্ষার জন্যই মার্টিনকে গুলি করতে বাধ্য হন তিনি।ওই ঘটনার পর যুক্তরাষ্ট্রজুড়ে ব্যাপক বিতর্ক ও আলোচনা শুরু হয়। অনেকেই এই হত্যাকাণ্ডকে বর্ণবাদী ঘটনা বলে উল্লেখ করেন।শনিবার রায় ঘোষণার সময় জিমারম্যান আদালতে উপস্থিত ছিলেন। রায় ঘোষণার সময় তাঁকে হাসতে দেখা যায়। বিচারক রায় ঘোষণার পর জিমারম্যানের উদ্দেশ্যে বলেন, ‘আপনি মুক্ত। এখন চলে যেতে পারেন।’ জিমারম্যানের আইনজীবী মার্ক ও’মারা বলেন, ‘আশা করি এই রায়ে সবাই সন্তুষ্ট হয়েছেন।’নিহত ট্রেভন মার্টিনের আইনজীবী বেঞ্জামিন ক্রাম্প বলেন, ‘মার্টিন ইতিহাসে দৃষ্টান্ত হয়ে থাকবেন...সমতা ও ন্যায়বিচারের পক্ষে যুদ্ধের প্রতীক হিসেবে থাকবেন।’ মার্টিনের বাবা ট্রেসি মার্টিন টুইটারে দেওয়া এক বার্তায় বলেন, ‘আমি হতাশ। আমার হূদয় ভেঙে গেছে।’ বিবিসি, রয়টার্স।
