
ফিলিপাইনে টাইফুন ‘হাইমা’-এর আঘাতে ১২ জন নিহত হয়েছে। তিন বছরের মধ্যে সবচেয়ে শক্তিশালী এই সামুদ্রিক ঝড়ে ধান ও ভুট্টার বিস্তীর্ণ খেত প্লাবিত হয়েছে। আজ শুক্রবার ফিলিপাইনের রাজধানী ম্যানিলা থেকে কর্মকর্তারা এ তথ্য জানান। ঝড়টি এখন হংকংয়ের দিকে ধেয়ে যাচ্ছে। খবর দ্য টাইমস অব ইন্ডিয়া অনলাইনের।
ফিলিপিনো কর্তৃপক্ষ জানিয়েছে, ঝড়ে শস্য ও অবকাঠামোগত ক্ষয়ক্ষতির পরিমাণ খতিয়ে দেখা হচ্ছে। উত্তরাঞ্চলের হাজার হাজার একর কৃষিজমি ক্ষতিগ্রস্ত হয়েছে বলে নিশ্চিত হওয়া গেছে।জাতীয় দুর্যোগ-ঝুঁকি প্রশমন ও ব্যবস্থাপনা কাউন্সিলের প্রধান রিকার্ডো জালাদ জানান, বিভিন্ন প্রদেশ কর্মকর্তাদের পাঠানো তথ্য অনুসারে, নিহত ব্যক্তিদের মধ্যে আটজন করডিলেরা অঞ্চলের।কাগায়ান প্রদেশের গভর্নর ম্যানুয়েল মামবা বেতারে দেওয়া সাক্ষাৎকারে বলেন, গত বুধবার দিবাগত রাতে ২২৫ কিলোমিটার বেগে বয়ে যাওয়া ঝোড়ো বাতাসের সঙ্গে ভারী বৃষ্টি হয়। এতে ৫০ থেকে ৬০ হাজার হেক্টর জমির ধান প্লাবিত হয়েছে। ২০১৩ সালে শক্তিশালী ঘূর্ণিঝড় ‘হাইয়ানের’ আঘাতে কমপক্ষে ৬ হাজার লোকের প্রাণহানি ঘটে। বিপুল পরিমাণ সম্পদের ক্ষয়ক্ষতি হয়।দেশটির ওয়েবসাইটে বলা হয়েছে, এখনকার আবহাওয়া পরিস্থিতি অনুসারে ‘হাইমা’ আজ দুপুরের দিকে হংকংয়ের কাছাকাছি থাকবে। এটি সেখানে ১০০ কিলোমিটার বেগে আঘাত হানতে পারে।
