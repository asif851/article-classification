
উত্তর কোরিয়ার প্রতিরক্ষামন্ত্রী হায়ুন ইয়ং-চোলের মৃত্যুদণ্ড কার্যকর করা হয়েছে। তাঁর অপরাধ দেশটির শীর্ষ নেতা কিম জং-উনের প্রতি ‘আনুগত্য প্রদর্শন’ না করা। দেশটির প্রতিবেশী দক্ষিণ কোরিয়ার গোয়েন্দা সংস্থা এ কথা জানিয়েছে। বিবিসির খবরে বলা হয়েছে, আজ বুধবার দক্ষিণ কোরিয়ার সংশ্লিষ্ট পার্লামেন্টারি কমিটিকে গোয়েন্দা সংস্থাটি এ কথা জানায়।দক্ষিণ কোরিয়ার বার্তা সংস্থার প্রতিবেদনে বলা হয়, গোয়েন্দা সংস্থা সে দেশের এমপিদের বলেছে, গত ৩০ এপ্রিল কয়েক শ’ মানুষের সামনে পিয়ংইয়ংয়ের উত্তরাঞ্চলে এক সামরিক একাডেমিতে বিমানবিধ্বংসী গোলার আঘাতে ইয়ং-চোলকে হত্যা করা হয়। প্রতিবেদনে আরও বলা হয়, কিম জং-উনের উপস্থিতিতে একটি আনুষ্ঠানিক সামরিক শোভাযাত্রার অনুষ্ঠানে ইয়ং-চোল ঘুমিয়ে পড়েন এবং কিম জং উনের নির্দেশনা পালন করতে ব্যর্থ হন।উত্তর কোরিয়ার ১৫ জন জ্যেষ্ঠ কর্মকর্তার মৃত্যুদণ্ড কার্যকর করার খবর প্রকাশিত হওয়ার পর প্রতিরক্ষামন্ত্রী হায়ুন ইয়ং-চোলের মৃত্যুদণ্ড কার্যকরের সর্বশেষ খবরটি প্রকাশ হলো।
এর আগে ২০১৩ সালে প্রতারণার দায়ে কিম তাঁর চাচা এবং একসময়ের ক্ষমতাবান ব্যক্তিত্ব জাং সং-থায়েকের মৃত্যুদণ্ড কার্যকর করেন।
