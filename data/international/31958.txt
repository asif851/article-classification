
আফগানিস্তানের কুনদুজ শহরের হাসপাতালে বিমান হামলা চালানো ভুল ছিল বলে স্বীকার করেছে যুক্তরাষ্ট্র। বিবিসি অনলাইনের প্রতিবেদনে এ তথ্য জানানো হয়। আফগানিস্তানে নিয়োজিত আন্তর্জাতিক বাহিনীর মার্কিন কমান্ডার জেনারেল জন ক্যাম্পবেল এই ভুল স্বীকার করেন। তাঁর স্বীকারোক্তির মধ্য দিয়ে গত শনিবারের ওই হামলায় মার্কিন বাহিনীর জড়িত থাকার বিষয়টি নিশ্চিত হলো। ক্যাম্পবেল বলেন, ‘হাসপাতালে ভুল করে হামলা চালানো হয়েছে। আমরা কখনো ইচ্ছাকৃতভাবে কোনো সুরক্ষিত চিকিৎসা স্থাপনাকে লক্ষ্যবস্তু করি না।’ কুনদুজে আন্তর্জাতিক মানবিক সহায়তা সংস্থা এমএসএফ পরিচালিত হাসপাতালে মার্কিন বিমান হামলায় ২২ জন নিহত হয়। আহত হয় বেশ কিছু মানুষ। হাসপাতালটি মারাত্মকভাবে ক্ষতিগ্রস্ত হয়েছে। ঘটনাটি আন্তর্জাতিকভাবে ক্ষোভের জন্ম দিয়েছে। এমএসএফ ঘটনাটিকে ‘যুদ্ধাপরাধ’ বলে আখ্যা দিয়ে নিরপেক্ষ আন্তর্জাতিক তদন্ত দাবি করেছে। দাবির সমর্থনে তারা টুইটারে প্রচার শুরু করেছে।
