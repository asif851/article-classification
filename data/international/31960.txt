
ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায় দাবি করেছেন, ৬৬ বছরে দেশটির কেন্দ্রীয় সরকার যা করতে পারেনি, তিনি তা তিন বছরে করেছেন।
গতকাল বুধবার রাতে আসন্ন লোকসভা নির্বাচনের প্রচার চালাতে গিয়ে মালদহের ডিএসএ ময়দানে দলীয় এক সমাবেশে তৃণমূল নেত্রী মমতা এ দাবি করেন।
পশ্চিমবঙ্গে কংগ্রেসের প্রধান ঘাঁটি মালদহে গিয়ে মমতা বন্দ্যোপাধ্যায় কংগ্রেসের বিরুদ্ধে সুর চড়িয়ে বলেন, ‘কংগ্রেস-বিজেপি-সিপিএম একে অপরের দোসর। গত লোকসভা নির্বাচনে আমাদের সঙ্গে জোট করে পরবর্তী সময়ে কংগ্রেস বিভিন্ন প্রার্থী দিয়ে আমাদের হারিয়েছে। কংগ্রেস বিশ্বাসঘাতক।’
এবারের নির্বাচনের পর তৃতীয় শক্তি ক্ষমতায় আসবে মন্তব্য করে মমতা বলেন, ‘কংগ্রেস বা বিজেপি নয়; তৃণমূল হবে নির্ণায়ক শক্তি। আর কংগ্রেসের সঙ্গে কোনো জোট নয়। এবার হবে মানুষের মহাজোট। তৃণমূল যা বলে, তা করে। আমরা মিথ্যা প্রতিশ্রুতি দিই না।’
