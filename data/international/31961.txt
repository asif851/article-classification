
ভারতের প্রধানমন্ত্রী মনমোহন সিং বলেছেন, ‘আমি আইনের ঊর্ধ্বে নই। তাই বিতর্কিত কয়লা কেলেঙ্কারির সঙ্গে জড়িত থাকার ব্যাপারে সিবিআইয়ের জিজ্ঞাসাবাদের মুখোমুখি হতে প্রস্তুত।’আজ শুক্রবার টাইমস অব ইন্ডিয়ায় প্রকাশিত এক খবরে বলা হয়, গতকাল বৃহস্পতিবার মস্কো ও বেইজিং সফর থেকে দেশে ফেরার পথে নিজের বিমানে সাংবাদিকদের মনমোহন সিং এ কথা বলেন।ভারতের প্রধানমন্ত্রী বলেন, ‘এ দেশে আমি আইনের ঊর্ধ্বে কেউ নই। তাই এ ব্যাপারে সিবিআই বা যে কেউ যদি কিছু জানতে চায়, তাহলে কোনো কিছু গোপন করব না।’তালাবিরা টু কয়লাখনি বরাদ্দ নিয়ে দুর্নীতি ও ষড়যন্ত্রের অভিযোগে শিল্পপতি কুমার মঙ্গলাম বিড়লা ও সাবেক কয়লা সচিব পি সি পারাখের বিরুদ্ধে সিবিআইয়ের এজাহার দায়ের করা প্রসঙ্গে প্রধানমন্ত্রী এই মন্তব্য করেন। বিদেশ সফরের আগে প্রধানমন্ত্রীর কার্যালয় থেকে দেওয়া এক বিবৃতিতে মনমোহন সিং এসব অভিযোগ অস্বীকার করেছিলেন। তখন তিনি বলেছিলেন, কুমার মঙ্গলাম বিড়লাকে কয়লাখনি বরাদ্দের বিষয়ে কোনো অনিয়ম করা হয়নি।
বিরোধী দলের অভিযোগ, ২০০৬ থেকে ২০০৯ সালে ঘটে যাওয়া কয়লাখনিসহ কোলগেট কেলেঙ্কারির বিষয়ে সিবিআই সঠিকভাবে তদন্ত করছে না। ওই সময় এর দায়িত্বে ছিলেন প্রধানমন্ত্রী মনমোহন সিং। অথচ তাঁকে কোনো রকম জিজ্ঞাসাবাদ করা হচ্ছে না বলে অভিযোগ তাদের।
মনমোহন সিং অবশ্য টুজি স্পেকট্রাম, কমনওয়েলথ ও কয়লাখনি কেলেঙ্কারির অভিযোগও অস্বীকার করেছেন।
প্রধানমন্ত্রী বলেন, ‘আমি আমার দায়িত্ব পালন করে গেছি। শেষ সময়ে এসেও দায়িত্ব পালনে আমি সচেষ্ট থাকব। আমার এই প্রধানমন্ত্রী হওয়ার ১০ বছরে কতটুকু কাজ হলো, তা বিচার করবেন ইতিহাসবিদেরা।’
 
