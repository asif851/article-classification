
মিসরে শিয়া মুসলিমদের ওপর হামলার নিন্দা জানিয়েছে ইরান। কায়রোর দক্ষিণে অবস্থিত একটি গ্রামে ওই হামলায় চারজন নিহত ও বেশ কয়েকজন আহত হওয়ার ঘটনাকে ‘বৈদেশিক ষড়যন্ত্রের’ অংশ বলে মনে করছে দেশটি। ইরানের পররাষ্ট্রমন্ত্রীর মুখপাত্র আব্বাস আরাকচি সাপ্তাহিক সংবাদ সম্মেলনে সাংবাদিকদের এ কথা বলেন।
পররাষ্ট্রমন্ত্রী আলী আকবর সালেহী গত সোমবার মিসরীয় পররাষ্ট্রমন্ত্রী মোহাম্মদ কামেল আমরকে ফোন করে এ হত্যার বিষয়ে আলোচনা করেছেন বলেও জানান মুখপাত্র আরাকচি।
আরাকচি বলেন, মুসলিমদের মধ্যে বিভাজন তৈরি করার উদ্দেশ্যেই এ ধরনের হামলা হয়েছে। এটি বৈদেশিক ষড়যন্ত্রের একটি অংশ। এ বিষয়ে সতর্ক হওয়ার আহ্বান জানান তিনি।
গত রোববার গিজা প্রদেশের আবু মোসাল্লেম গ্রামে উত্তেজিত জনতার হামলায় চারজন শিয়া মুসলিম নিহত হয়। এলাকার সংখ্যালঘু শিয়া মুসলিমরা একটি বাড়িতে বৈঠক করার সময় তাদের বাইরে আসতে বলা হয়। অস্বীকৃতি জানালে এলাকার কয়েক শ লোক বাড়িটিতে হামলা করে। সেখানে তারা চারজন শিয়াকে হত্যা করে।
মিসরীয় গণমাধ্যমে শিয়া মুসলিমদের নিয়ে সুন্নি ইসলামি নেতারা বাগাড়ম্বরপূর্ণ উক্তি করার এক সপ্তাহ পরই এ হামলার ঘটনা ঘটল।
ইরানি মন্ত্রীর মুখপাত্র আরাকচি বলেন, মিসরীয় বিপ্লবের শত্রুরা দেশটিতে বিভাজন তৈরি করার চেষ্টা চালাচ্ছে। তারা প্রথমে খ্রিষ্টান ও মুসলমানদের মধ্যে বিভাজন তৈরি করেছে। এখন মুসলমানদের দুই সম্প্রদায়ের মধ্যেও তা করার চেষ্টা করছে। এএফপি।
