
সিরিয়ার লাখো শরণার্থী শিশুর শিক্ষা থেকে দূরে থাকার বিষয়ে সতর্ক করেছেন নারীশিক্ষা আন্দোলনের কর্মী মালালা ইউসুফজাই। তাদের শিক্ষার ব্যাপারে আরও বেশি কিছু করার আহ্বান জানিয়েছেন তিনি। আজ বৃহস্পতিবার বিবিসি অনলাইনের প্রতিবেদনে এই তথ্য জানানো হয়েছে।মালালা ফান্ডের নতুন এক প্রতিবেদন অনুসারে, সিরিয়ার ৪০ লাখ শিশু বাস্তুচ্যুত হয়েছে। তাদের প্রায় অর্ধেক স্কুলে যাচ্ছে না। প্রতিবেদনটি কাল শুক্রবার প্রকাশিত হওয়ার কথা।সিরিয়ার শরণার্থী শিশুদের শিক্ষার এমন পরিস্থিতি সম্পর্কে মালালা সতর্ক করে বলেন, ওই শিশুরা একটি ‘হারিয়ে যাওয়া প্রজন্ম’ হওয়ার ঝুঁকির মধ্যে রয়েছে।মালালা বলেন, সিরীয় শিশুরা এমন এক সময় শিক্ষা থেকে বঞ্চিত হচ্ছে, যখন তাদের ভবিষ্যৎ চিকিৎসক, শিক্ষক ও প্রকৌশলী হিসেবে গড়ে ওঠার কথা।সিরিয়ার শরণার্থী শিশুদের শিক্ষার অভাবের বিষয়ে সচেতনতা বাড়ানোর কাজ করছেন মালালা।
