
স্পেনের সবচেয়ে সম্পদশালী অঞ্চল হিসেবে কাতালোনিয়া এযাবৎকাল কিছু বাড়তি সুবিধা পেয়ে আসছে | কিন্তু সম্প্রতি অঞ্চলটিতে স্বাধীনতার প্রশ্নে অনুষ্ঠিত গণভোটের পর স্পেনের অনেক হিসাব-নিকাশই পাল্টে যায়
নিজস্ব ভাষা, সংস্কৃতি, এমনকি পার্লামেন্ট, জাতীয় পতাকা ও সংগীত থাকলেও কাতালোনিয়া বরাবরই ছিল স্পেনের বিত্তশালী এক অঞ্চল। স্বাধীনতার আকাঙ্ক্ষা থাকলেও তা অর্জনের সম্ভাবনা ছিল অঞ্চলটিতে ক্ষীণ। সম্প্রতি সেই কাতালোনিয়াতেই হয় ‘বিতর্কিত’ এক গণভোট, যাতে স্বাধীনতার পক্ষে রায় আসে। এতে করে স্বাধীনতাকামী কাতালানবাসীর আকাঙ্ক্ষা যেন আরেকটু এগোয়।প্রায় এক হাজার বছরের পুরোনো ইতিহাসসমৃদ্ধ স্পেনের স্বায়ত্তশাসিত অঞ্চল কাতালোনিয়া সম্প্রতি মাদ্রিদের হুঁশিয়ারি ও আদালতের নিষেধাজ্ঞা উপেক্ষা করে গণভোটের আয়োজন করে। এতে কাতালোনিয়ার স্বাধীনতার পক্ষে রায় আসে। এর জের ধরে নিজস্ব পার্লামেন্টে স্বাধীনতার ঘোষণা। অন্যদিকে, কাতালান নেতা কার্লোস পুজেমনকে বরখাস্তের পাশাপাশি অঞ্চলটির স্বায়ত্তশাসন কেড়ে প্রত্যক্ষ শাসন জারি এবং মধ্যবর্তী নির্বাচনের ঘোষণা করে মাদ্রিদ। সেই ভোটেও উতরে যায় কাতালোনিয়া। ২২ ডিসেম্বরে প্রকাশিত ফলাফলে দেখা যায়, স্বাধীনতাকামী দলগুলোই পায় সংখ্যাগরিষ্ঠতা। 
২০১৫ সালে কাতালোনিয়ার নির্বাচনে বিচ্ছিন্নতাবাদীরা জয়লাভ করে। তখন তারা এমন একটি গণভোট আয়োজনের কথা বলে, যার আইনি বৈধতা থাকবে। যেটি মানতে বাধ্য থাকবে কেন্দ্রীয় সরকার পর্যন্ত। কাতালোনিয়ার প্রেসিডেন্ট কার্লোস পুজেমন ২০১৭ সালের ৯ জানুয়ারি কাতালোনিয়ার স্বাধীনতার জন্য গণভোট আয়োজনের ঘোষণা দেন। কেন্দ্রীয় সরকারের বাধা উপেক্ষা করে গত ১ অক্টোবর হয় ‘বিতর্কিত’ গণভোট। ৯০ শতাংশ কাতালান ভোটার এতে স্বাধীনতার পক্ষে রায় দেন। কাতালোনিয়ার ৪৩ শতাংশ ভোটার এই গণভোটে অংশ নেন। এরই ধারাবাহিকতায় কাতালান পার্লামেন্ট ২৭ অক্টোবর স্বাধীনতার ঘোষণা দেয়। তখন পুজেমন ও বাতিল হওয়া চার মন্ত্রী বেলজিয়ামে আশ্রয় নেন। স্পেনের আদালত স্বাধীনতার ওই ঘোষণা বাতিল করেন।
স্পেনের উত্তর-পূর্বাঞ্চলের স্বায়ত্তশাসিত অঞ্চল কাতালোনিয়ার আয়তন ৩২ হাজার ১৪৪ বর্গ কিলোমিটার। এর রাজধানী বার্সেলোনা। ফুটবল ও পর্যটনের কারণে বার্সেলোনা বিশ্বের জনপ্রিয় শহরগুলোর একটি। কাতালোনিয়ার জনসংখ্যা ৭৫ লাখ, যা স্পেনের মোট জনসংখ্যার ১৬ শতাংশ।
প্রায় সাড়ে ৪ কোটি জনসংখ্যাসমৃদ্ধ স্পেনে সব মিলিয়ে ১৭টি স্বায়ত্তশাসিত আঞ্চলিক পার্লামেন্ট রয়েছে। ঐতিহাসিক ও সাংস্কৃতিক কারণে কাতালোনিয়ার সঙ্গে স্পেনের বাকি অংশের একটা দ্বন্দ্ব রয়েছে। স্পেনের সবচেয়ে সম্পদশালী অঞ্চল হিসেবে কাতালোনিয়া এযাবৎকাল কিছু বাড়তি সুবিধা পেয়ে আসছে, কিন্তু তারা রাজস্ব ও অর্থনৈতিক বিষয় আরও ছাড় দেওয়ার দাবি করে আসছিল।
সবশেষ ২১ ডিসেম্বরে অনুষ্ঠিত কাতালোনিয়ার মধ্যবর্তী নির্বাচনে স্বাধীনতাকামীরা ১৩৫ আসনের পার্লামেন্টের ৭০টিতে জয়ী হয়। তবে এ-সংকট এখনো কাটেনি। আগামী বছরে কাতালোনিয়ার ভবিষ্যৎ কোন দিকে মোড় নেয়, তাই এখন দেখার বিষয়।
