
ভারতের ত্রিপুরা রাজ্যের আগরতলার অরুন্ধতী নগরে এক যুবক বাবা, মা ও বোনকে খুন করেছেন বলে অভিযোগ পাওয়া গেছে। গতকাল মঙ্গলবার সন্ধ্যার দিকে লাশ তিনটি উদ্ধার করে পুলিশ। এ ঘটনায় পুলিশ ওই যুবক সুজিত হালদারকে (৩২) গ্রেপ্তার করেছে।
নিহত তিনজন হলেন সুজিতের বাবা রাজ্য বিদ্যুৎ পর্ষদের কর্মী বাবুল হালদার (৫৯), মা সরকারি নার্স সাবিত্রী হালদার (৫৪) ও পাতানো বোন শিবু চক্রবর্তী (৩২)।
পুলিশের ভাষ্য, কম্পিউটার সায়েন্সে ডিগ্রিধারী সুজিত প্রথমে পাতানো বোন শিবুকে খুন করেন। পরে বাবাকে খুন করেন। মা এ সময় বাড়ির বাইরে ছিলেন। তিনি বাড়ি ফিরলে তাঁকেও হত্যা করেন। ভাই কৌশিক কলকাতায় থাকায় প্রাণে বেঁচে গেছেন। খবর পেয়ে পুলিশ ঘটনাস্থলে গিয়ে নির্বিকার বসে থাকতে দেখে সুজিতকে।
ত্রিপুরার পুলিশপ্রধান অখিল কুমার শুক্লা প্রথম আলোকে বলেন, সুজিত মানসিক অবসাদে ভুগছিলেন বলে প্রাথমিকভাবে ধারণা করা হচ্ছে। গ্রেপ্তারের পর পুলিশের কাছে মুখ খুলছেন না সুজিত। পুরো বিষয়টি তদন্ত করা হচ্ছে।
 
