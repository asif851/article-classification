
জাতিসংঘ শিক্ষা, বিজ্ঞান ও সংস্কৃতি সংস্থার (ইউনেসকো) মহাপরিচালক নির্বাচিত হয়েছেন ফ্রান্সের সাবেক সংস্কৃতিমন্ত্রী আদ্রেঁ আজুলে। শুক্রবার তুমুল প্রতিদ্বন্দ্বিতাপূর্ণ নির্বাচনে কাতারের প্রার্থীকে মাত্র দুই ভোটে হারান তিনি।
এএফপির খবরে বলা হয়েছে, কাতারের সাবেক সংস্কৃতিমন্ত্রী হামাদ বিন আবদুল আজিজ আল-কাওয়ারিকে ৩০-২৮ ভোটের ব্যবধানে পরাজিত করেন আদ্রেঁ আজুলে। ইউনেসকোর নির্বাহী বোর্ড ভুক্ত দেশগুলো এই ভোটে অংশ নেয়। হামাদ বিন আবদুল আজিজ কাতারের ওপর নিষেধাজ্ঞা আরোপকারী চারটি উপসাগরীয় দেশ সৌদি আরব, মিসর, বাহরাইন ও সংযুক্ত আরব আমিরাতের সমর্থন পেতে ব্যর্থ হন।
৪৫ বছর বয়সী নতুন মহাপরিচালকের বিষয়টি অনুমোদনের জন্য আগামী ১০ নভেম্বর ইউনেসকোর ১৯৫ সদস্য দেশের কাছে উপস্থাপন করা হবে।
‘ইসরায়েলবিরোধী পক্ষপাতের’ অভিযোগ তুলে যুক্তরাষ্ট্র ও ইসরায়েল ইউনেসকোর সদস্যপদ ছাড়ার ঘোষণা দেওয়ার এক দিন পর সংস্থাটির নতুন মহাপরিচালক নির্বাচিত হলেন আদ্রেঁ আজুলে। এই অবস্থায় দেশ দুটিকে সদস্য হিসেবে রাখার জন্য তাঁকে বেশ কঠিন চ্যালেঞ্জের মুখোমুখি হতে হবে।
১৯৭২ সালের ৪ আগস্ট প্যারিসে জন্ম নেওয়া আদ্রেঁ আজুল কিছুটা প্রচার বিমুখ। তার সামাজিক যোগাযোগের মাধ্যম টুইটারে কোনো অ্যাকাউন্ট নেই। সরকারি কর্মকর্তা হিসেবে কর্মজীবন শুরু করেন আজুল।

