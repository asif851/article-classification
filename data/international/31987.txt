
বিলীন হয়ে যাওয়ার ঝুঁকিতে পড়েছে বিশ্বের বৃহত্তম প্রবালপ্রাচীর গ্রেট ব্যারিয়ার রিফ। বিজ্ঞানীরা বলছেন, অস্ট্রেলিয়ার কুইন্সল্যান্ড অঙ্গরাজ্যের উপকূল ঘেঁষে কোরাল সাগরে অবস্থিত এ প্রাচীরের ৯৩ শতাংশ জায়গাতেই ক্ষয় শুরু হয়েছে।জাতীয় কোরাল ব্লিচিং টাস্কফোর্সে কর্মরত অধ্যাপক টেরি হগস বলেন, রিফের মাত্র ৭ শতাংশ এলাকায় এখনো ক্ষয়ের কোনো চিহ্ন পাওয়া যায়নি। জলবায়ু পরিবর্তন এবং সমুদ্রপৃষ্ঠের উচ্চতা ও সাগরজলের তাপমাত্রা বৃদ্ধিই এর জন্য দায়ী বলে তাঁরা মনে করছেন।৩ লাখ ৪৪ হাজার ৪০০ বর্গকিলোমিটারের গ্রেট ব্যারিয়ার রিফ আসলে একক কোনো প্রাচীর নয়। ২ হাজার ৯০০টি প্রাচীর এবং ৯০০টি দ্বীপের সমন্বয়ে এটি গঠিত। বিশালত্বের কারণে মহাশূন্য থেকেও এটিকে দেখা যায়। ১৯৮১ সালে গ্রেট ব্যারিয়ার রিফকে হেরিটেজ সাইটের তালিকায় অন্তর্ভুক্ত করে জাতিসংঘ। আর সিএনএন ঘোষণা দেয় প্রাকৃতিক সপ্তাশ্চর্যের একটি হিসেবে ।টেরি হগস জানান, সমুদ্রজলের তাপমাত্রা বেড়ে গেলে প্রবালগুলো রঞ্জক শৈবাল হারাতে শুরু করে। খুব দ্রুত এ পরিস্থিতির পরিবর্তন না হলে একটি পর্যায়ে এসে প্রবালগুলো মারা যেতে থাকে। তিনি বলেন, প্রবালপ্রাচীরের দক্ষিণ প্রান্ত থেকে ক্ষয়ের সূচনা। আর তা প্রকট আকার ধারণ করে উত্তর প্রান্তে এসে। ৯১১টি রিফের ওপর পরীক্ষা চালানো হয়েছে, যার মধ্যে মাত্র ৬৮টিতে ক্ষয়ের চিহ্ন পাওয়া যায়নি।জাতীয় কোরাল ব্লিচিং টাস্কফোর্স জানিয়েছে, এর আগে ১৯৯৮-২০০২ সময়কালে একবার ক্ষয়ের মুখে পড়েছিল গ্রেট ব্যারিয়ার রিফ। কিন্তু এবারের পরিস্থিতি বেশি গুরুতর।টেরি হগস শঙ্কা প্রকাশ করে বলেন, এভাবে কয়েক বছর পরপরই ক্ষয়ের মুখে পড়লে পৃথিবীর বুক থেকে গ্রেট ব্যারিয়ার রিফের বিলীন হয়ে যেতে খুব বেশি দিন লাগবে না।
