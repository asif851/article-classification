
প্রধানমন্ত্রী নরেন্দ্র মোদি কথা রাখলেন। ভারতরত্ন করলেন বিজেপির প্রাণপুরুষ সাবেক প্রধানমন্ত্রী অটল বিহারি বাজপেয়ি ও স্বাধীনতাসংগ্রামী শিক্ষাবিদ প্রয়াত মদনমোহন মালব্যকে। গতকাল বুধবার কেন্দ্রীয় মন্ত্রিসভার বৈঠকে এই সিদ্ধান্ত নেওয়া হয়। সরকারি সিদ্ধান্তে সম্মতি দিয়েছেন রাষ্ট্রপতি প্রণব মুখার্জি। ভারতরত্ন সেদেশের সর্বোচ্চ বেসামরিক খেতাব।অজাতশত্রু রাজনীতিক বাজপেয়িকে ভারতরত্ন দেওয়ার দাবি বহুদিনের। নির্বাচনী প্রচারে নরেন্দ্র মোদি একাধিকবার তাঁর ও তাঁদের দলের এই ইচ্ছার কথা প্রকাশ করেছিলেন। কেন্দ্রীয় মন্ত্রিসভার বৈঠকে এই সিদ্ধান্ত গ্রহণের পর প্রধানমন্ত্রী নরেন্দ্র মোদি টুইট করেন, ‘অটলজি পথপ্রদর্শক, প্রেরণা ও মহানদের মধ্যে মহান ব্যক্তি।’বাজপেয়ির ৯০তম জন্মদিন আজ ২৫ ডিসেম্বর, বৃহস্পতিবার। এর আগে এই সিদ্ধান্ত ঘোষণা তাঁরই সম্মানে। অসুস্থতাজনিত কারণে তিনি হাঁটাচলা করতে পারেন না, কথাও বলতে পারেন না।স্বাধীনতাসংগ্রামী মদনমোহন মালব্য বেনারস হিন্দু বিশ্ববিদ্যালয়ের প্রতিষ্ঠাতা। বারানসি নরেন্দ্র মোদির নির্বাচনী কেন্দ্র। লোকসভা ভোটের আগে এই বারানসিতে প্রচারে এসে মোদি বলেছিলেন, সরকার গড়তে পারলে মদনমোহন মালব্যকে মরণোত্তর ভারতরত্ন সম্মান দেবেন। বেনারস হিন্দু বিশ্ববিদ্যালয়ে মালব্যের মূর্তির পাদদেশ থেকেই তিনি শুরু করেছিলেন তাঁর কেন্দ্র পরিক্রমা।
