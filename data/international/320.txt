
যুক্তরাষ্ট্রের ওপর ক্ষুব্ধ হয়ে আফগানিস্তানের প্রেসিডেন্ট হামিদ কারজাই কাবুলে দ্বিপক্ষীয় নিরাপত্তা চুক্তিসংক্রান্ত চলমান বৈঠক স্থগিত করেছেন। কাতারের রাজধানী দোহায় স্থাপিত তালেবান কার্যালয়ের নামকরণের প্রতিবাদে গতকাল বুধবার বৈঠকটি স্থগিত করা হয়। যুক্তরাষ্ট্র দোহার কার্যালয়ের মাধ্যমে তালেবানের সঙ্গে সরাসরি আলোচনার পদক্ষেপ নিয়েছে। তালেবান কর্তৃপক্ষ ওই কার্যালয়ের নাম ‘ইসলামিক এমিরেট অব আফগানিস্তান’ দিয়েছে। আফগান কর্তৃপক্ষ এতে ক্ষুব্ধ। আগামী বছরের শেষ নাগাদ আফগানিস্তান থেকে ন্যাটোর নেতৃত্বাধীন বাহিনীর যুদ্ধসেনা প্রত্যাহারের পর সেখানে যুক্তরাষ্ট্রের সেনা উপস্থিতি থাকবে কি না—এ বিষয়ে সমঝোতায় পৌঁছাতেই কাবুলে বৈঠক চলছে।
কারজাইয়ের দ্বিপক্ষীয় বৈঠক স্থগিত করার সিদ্ধান্ত কাতারে তালেবানের সঙ্গে যুক্তরাষ্ট্রের সরাসরি আলোচনার প্রচেষ্টার জন্য একটা বড় ধাক্কা বলে মনে করছেন পর্যবেক্ষকেরা। তালেবানের সঙ্গে ওই সম্ভাব্য আলোচনাকে মার্কিন প্রেসিডেন্ট বারাক ওবামা আফগানিস্তানে ১২ বছর ধরে চলা যুদ্ধ অবসানের লক্ষ্যে একটি গুরুত্বপূর্ণ পদক্ষেপ হিসেবে স্বাগত জানিয়েছেন।
আফগান প্রেসিডেন্টের কার্যালয়ের মুখপাত্র আইমাল ফাইজি বলেন, আফগানিস্তান বিষয়ে শান্তি আলোচনা নিয়ে মার্কিন সরকারের কথা ও কাজের মধ্যে বিস্তর ফারাক রয়েছে। মুখপাত্র বলেন, ‘কাতারে তালেবানের কার্যালয়ের নাম নিয়ে কারজাই অসন্তুষ্ট। আমরা এর নাম “ইসলামিক এমিরেট অব আফগানিস্তান” করার বিরোধিতা করছি। কারণ, এ ধরনের কোনো কিছুর অস্তিত্ব নেই।’
আফগানিস্তানে ১৯৯৬ সালে প্রতিষ্ঠিত কট্টরপন্থী তালেবান সরকারেরই আনুষ্ঠানিক নাম ছিল ইসলামিক এমিরেট অব আফগানিস্তান। ২০০১ সালে যুক্তরাষ্ট্রের নেতৃত্বাধীন বহুজাতিক বাহিনীর হামলায় এর পতন হয়।
এদিকে মার্কিন প্রেসিডেন্ট বারাক ওবামা আফগানিস্তানের নিরাপত্তার দায়িত্ব গ্রহণের বিষয়ে প্রেসিডেন্ট হামিদ কারজাইয়ের ঘোষণাকে স্বাগত জানিয়েছেন। কারজাই বলেছেন, ন্যাটো বাহিনীর কাছ থেকে তাঁর দেশের নিরাপত্তা বাহিনী শিগগিরই সব নিরাপত্তার দায়িত্ব গ্রহণ করবে।
গতকাল বার্লিনে জার্মান চ্যান্সেলর অ্যাঙ্গেলা মেরকেলের সঙ্গে এক যৌথ সংবাদ সম্মেলনে প্রেসিডেন্ট ওবামা বলেন, ‘আমরা দেখতে চাই, আফগানরা নিজেরাই চিন্তা করুক তারা কীভাবে সামনে এগিয়ে যাবে এবং সহিংসতার আবর্ত থেকে বেরিয়ে আসবে। আর এটা হলেই তারা সত্যিকার দেশ পুনর্গঠনের কাজ শুরু করতে পারবে।’
দোহায় তালেবান কার্যালয়ের নামকরণের বিষয়ে বিরোধ সত্ত্বেও শান্তি আলোচনা এগিয়ে যাবে বলে তিনি আশাবাদ ব্যক্ত করেন। 
ন্যাটো বাহিনীর কাছ থেকে সারা দেশের নিরাপত্তার দায়িত্ব গত মঙ্গলবার আনুষ্ঠানিকভাবে বুঝে নিয়েছে আফগান বাহিনী। এর মধ্য দিয়ে ২০১১ সালে শুরু হওয়া নিরাপত্তা হস্তান্তর প্রক্রিয়া সম্পন্ন হয়েছে। মার্কিন কর্মকর্তারা বলেছেন, প্রথম দিকে দোহায় দুই পক্ষ মূলত আলোচ্যসূচি ঠিক করা নিয়ে কথা বলবে।
চার মার্কিন সেনা নিহত: কাবুলের কাছে বাগরাম বিমানঘাঁটিতে মঙ্গলবার রাতে তালেবানের হামলায় চার মার্কিন সেনা নিহত হয়েছেন। বিবিসি ও রয়টার্স।
