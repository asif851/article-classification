
সাড়াজাগানো ওয়েবসাইট উইকিলিকসের প্রতিষ্ঠাতা জুলিয়ান অ্যাসাঞ্জকে জিজ্ঞাসাবাদ করবে সুইডেন।লন্ডনে ইকুয়েডর দূতাবাসে অ্যাসাঞ্জকে সুইডেনের কর্মকর্তাদের জিজ্ঞাসাবাদের ব্যাপারে সম্মত হয়েছে দক্ষিণ আমেরিকার দেশটি। আজ সোমবার বিবিসি অনলাইনের প্রতিবেদনে এই তথ্য জানানো হয়।আল জাজিরা টেলিভিশনের অনলাইনের প্রতিবেদনে বলা হয়, এ ব্যাপারে ইকুয়েডর ও সুইডেন একটি চুক্তিতে উপনীত হয়েছে। ওই চুক্তি অ্যাসাঞ্জকে জিজ্ঞাসাবাদের পথ সুগম করতে পারে। লন্ডনে ইকুয়েডর দূতাবাসে উইকিলিকসপ্রধানকে জিজ্ঞাসাবাদ করতে পারেন সুইডেনের কর্মকর্তারা।প্রায় ছয় মাসের সমঝোতার পর ইকুয়েডরের রাজধানীতে ওই আইনি চুক্তিটি হয়। সুইডেনের বিচার মন্ত্রণালয়ের কর্মকর্তারা বলছেন, চলতি সপ্তাহের শেষের দিকে চুক্তিটি চূড়ান্ত হলে অ্যাসাঞ্জকে সুইডেনের আইনজীবীদের জিজ্ঞাসাবাদের পথ উন্মুক্ত হবে।সুইডেনে ২০১০ সালে দুই নারীকে যৌন হয়রানির অভিযোগে প্রত্যর্পণ এড়াতে তিন বছর আগে লন্ডনে ইকুয়েডর দূতাবাসে আশ্রয় নেন অ্যাসাঞ্জ। তখন থেকেই তিনি সেখানে অবস্থান করছেন।প্রথম থেকেই যৌন হয়রানির অভিযোগ অস্বীকার করে আসছেন অ্যাসাঞ্জ।২০১০ সালে উইকিলিকস যুক্তরাষ্ট্রের বিপুল পরিমাণ গোপন নথি প্রকাশ করে। এ ঘটনার পরিপ্রেক্ষিতে অ্যাসাঞ্জের আশঙ্কা, সুইডেন তাঁকে যুক্তরাষ্ট্রের কাছে হস্তান্তর করতে পারে।
অ্যাসাঞ্জকে দূতাবাসে আশ্রয় দিয়ে ইকুয়েডর বিচারের স্বাভাবিক গতিপথ রুদ্ধ করছে বলে অভিযোগ যুক্তরাজ্যের।অ্যাসাঞ্জের আন্তর্জাতিক আইনি দলের সমন্বয়ক বালটাজার গার্জন বলেন, অ্যাসাঞ্জের অধিকারের প্রতি সুইডেন ও যুক্তরাজ্যকে সম্মান দেখাতে হবে। কিন্তু এই দুই দেশ এখন পর্যন্ত তা করতে ব্যর্থ হয়েছে।বালটাজার গার্জন বলেন, অ্যাসাঞ্জের একমাত্র দাবি, তাঁর মৌলিক অধিকার স্বীকার ও শ্রদ্ধা করতে হবে।
