
অস্ট্রেলিয়ার কেয়ার্নস নগরে আট শিশুকে হত্যার ঘটনায় জড়িত সন্দেহে এক নারীকে গ্রেপ্তার করেছে পুলিশ। তিনি নিহত সাত শিশুর মা। পুলিশের বরাত দিয়ে আজ শনিবার বিবিসি অনলাইনের প্রতিবেদনে জানানো হয়, নাম প্রকাশ না করা ওই নারীর বয়স ৩৭ বছর। তিনি মানসিকভাবে সুস্থ আছেন। তদন্ত কর্মকর্তাদের সঙ্গে কথা বলছেন তিনি। তবে তাঁর বিরুদ্ধে এখনো মামলা হয়নি।পুলিশের দাবি, আট শিশুর লাশের পাশে ওই নারীকে আহত অবস্থায় পাওয়া যায়। নিহত সাত শিশু তাঁর সন্তান। অন্যজন তাঁর ভাইয়ের সন্তান। ওই নারীকে পুলিশ হেফাজতে একটি হাসপাতালে রাখা হয়েছে। গতকাল শুক্রবার দুপুরের দিকে স্থানীয় বাসিন্দাদের কাছ থেকে খবর পেয়ে রাজ্যের কেয়ার্নস শহরের উপকণ্ঠ ম্যানুরার একটি বাড়িতে যায় পুলিশ। বাড়িতে ওই আট শিশুর লাশ পাওয়া যায়। হত্যাকাণ্ডের শিকার শিশুদের বয়স ১৮ মাস থেকে ১৫ বছরের মধ্যে।আট শিশুকে কীভাবে হত্যা করা হয়েছে, তা নিশ্চিত করেনি পুলিশ। তবে বিভিন্ন গণমাধ্যমের প্রতিবেদনে বলা হয়েছে, এলোপাতাড়ি ছুরি মেরে ওই শিশুদের হত্যা করা হয়। বাড়িটি থেকে ছুরিসহ কিছু অস্ত্র উদ্ধার করার কথা নিশ্চিত করেছে পুলিশ। এ নির্মম হত্যাকাণ্ডের কারণ সম্পর্কে তাৎক্ষণিকভাবে কিছু জানা যায়নি। সিডনি নগরে জিম্মি ঘটনায় জিম্মিকারীসহ তিনজন নিহত হওয়ার এক সপ্তাহের কম সময়ের মধ্যে এ রক্তপাতের ঘটনা ঘটল।
