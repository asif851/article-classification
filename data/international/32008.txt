
সেনাবাহিনীতে থাকা ট্যাংক সামরিক মহড়া ও যুদ্ধে ব্যবহার করা হয়। সেই ট্যাংক যদি ব্যস্ত সড়কে চালিয়ে ফাস্ট ফুড কেনা হয়, তবে তা কিছু অস্বাভাবিক মনে হতেই পারে। বেলজিয়ামের এমন একটি ঘটনার ভিডিও সামাজিক যোগাযোগমাধ্যমে বেশ আলোচনার জন্ম দিয়েছে।
২১ জুলাই ছিল বেলজিয়ামের জাতীয় দিবস। আর এ উপলক্ষে অন্য দেশের মতোই এদিন দেশটিতে প্যারেড হয়। রাজধানী ব্রাসেলসে প্যারেড শেষ করে ট্যাংকটি ফিরছিল ব্যারাকে। ট্যাংকে থাকা সেনাসদস্যদের কেউ কেউ হয়তো ফাস্ট ফুড খাওয়ার ইচ্ছা প্রকাশ করেছিলেন। তাই রাস্তার পাশে ফাস্ট ফুডের দোকানের দেখা পাওয়ার সঙ্গে সঙ্গে নেমে পড়েন সেনারা। সবার জন্য ফাস্ট ফুড কিনে গাড়িতে উঠে পড়েন সেনারা। হঠাৎ করে ফাস্ট ফুড দোকানের সামনে ট্যাংক থামতে দেখে দোকানের লোকজন কিছুটা চমকে গিয়েছিলেন। সেনাসদস্যদের ফাস্ট ফুড খাওয়াতে পেরেও তারা দারুণ উচ্ছ্বসিত। পুরো ঘটনাটি ট্যাংকের পেছনে থাকা এক গাড়ির যাত্রী মোবাইলে ধারণ করে সামাজিক মাধ্যমে ছেড়ে দিয়েছেন। আর মুহূর্তের মধ্যে তা দেখেছেন ৪০ হাজার বার।
যিনি ট্যাংকের ভিডিও করেছেন, সেই ব্যক্তি বলেন, ‘বেলজিয়ামের রাজধানীতে ব্রাসেলসে জাতীয় দিবসের প্যারেড শেষে আমরা একটি ট্যাংক দেখতে পাই। আমরা গাড়িতে করে ট্যাংকটি অনুসরণ করি। একপর্যায়ে ট্যাংকটি দ্রুত একটি বার্গারের রেস্তোরাঁর সামনে দাঁড়ায়। সেনারা নেমে রেস্তোরাঁ থেকে বার্গার নিয়ে চলে যায়।’ তথ্যসূত্র: ডেইলি মেইল ও ইউপিআই।
 
 
