
পাকিস্তানের ধর্মীয় নেতা হাফিজ মোহাম্মদ খালিদ চিশতিকে গত শনিবার ইসলাম অবমাননার অভিযোগ থেকে খালাস দিয়েছেন দেশটির একটি আদালত। পাকিস্তানের বিতর্কিত ব্লাসফেমি আইনে তাঁর বিচার চলছিল।খালিদ চিশতির বিরুদ্ধে এ অভিযোগ ওঠার আগে তিনি খ্রিষ্টান সম্প্রদায়ের এক শিশুর বিরুদ্ধে পবিত্র কোরআন শরিফ অবমাননার অভিযোগ এনেছিলেন।খালিদ চিশতির আইনজীবী ওয়াজিদ আলী গিলানি বলেন, আদালত চিশতির বিরুদ্ধে আনা সব অভিযোগ থেকে তাঁকে খালাস দিয়েছেন। বাদীপক্ষ তাঁর বিরুদ্ধে অভিযোগ প্রমাণ করতে ব্যর্থ হয়েছে। এ ছাড়া প্রত্যক্ষদর্শীরাও তাঁর বিরুদ্ধে আনা সব অভিযোগ প্রত্যাহার করে নিয়েছেন।খালিদ চিশতি গত বছর রিমসা মসিহ নামের এক খ্রিষ্টান শিশুর বিরুদ্ধে কোরআনের আয়াতসংবলিত কয়েকটি পৃষ্ঠা পোড়ানোর অভিযোগ এনেছিলেন। এ অভিযোগে গত বছরের আগস্টে রিমসাকে গ্রেপ্তার করা হয়। পরে চিশতির বিরুদ্ধেই কোরআন শরিফের অবমাননা ও রিমসার বিরুদ্ধে অভিযোগের তথ্যপ্রমাণ বিকৃত করার অভিযোগ ওঠে। ইতিমধ্যে রিমসার বিরুদ্ধে মামলা নাকচ করা হয়েছে। এএফপি।
