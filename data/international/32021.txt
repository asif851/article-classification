
হোমস শহরে নিজেদের সর্বশেষ শক্ত ঘাঁটি থেকে চলে যেতে শুরু করেছে সিরীয় বিদ্রোহী ও তাদের পরিবারের সদস্যরা। সরকারের সঙ্গে চুক্তির আওতায় শনিবার সকালে কয়েকটি বাস বিদ্রোহী ও তাদের পরিবারের সদস্যদের নিয়ে শহরের আল-ওয়ায়ের এলাকা ত্যাগ করেছে। বাসগুলো আলেপ্পোর উত্তর-পূর্বে তুরস্ক সমর্থিত বিদ্রোহী নিয়ন্ত্রিত এলাকা জারাবলুসে যাবে বলে জানিয়েছে পর্যবেক্ষক সংগঠন সিরিয়ান অবজারভেটরি ফর হিউম্যান রাইটস। হোমসের গভর্নর তালাল বারাজি বলেন, শনিবার প্রায় দেড় হাজার মানুষ আলেপ্পোর দিকে রওনা হয়েছে। তাদের মধ্যে অন্তত ৪০০ জন যোদ্ধা। রুশ ও সিরীয় বাহিনী বিদ্রোহীদের চলে যাওয়ার বিষয়টি দেখভাল করছে।
