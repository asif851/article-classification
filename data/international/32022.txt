
মিয়ানমারের মুসলিম-অধ্যুষিত রাখাইন রাজ্যের উত্তরাঞ্চলে সেনাবাহিনী ও সশস্ত্র ব্যক্তিদের মধ্যে সংঘর্ষ হয়েছে। এতে অন্তত ১২ জন নিহত হয়। আজ বুধবার দেশটির রাষ্ট্রীয় গণমাধ্যমে এই তথ্য জানানো হয়।
বার্তা সংস্থা এএফপির খবরে জানানো হয়, সম্প্রতি পুলিশের ওপর হামলার জের ধরে রাজ্যে উত্তেজনা বেড়ে যায়। হামলায় জড়িত ব্যক্তিদের ধরতে রাজ্যে অভিযান শুরু করেছে সেনাবাহিনী। অভিযান নিয়ে স্থানীয় বাসিন্দাদের মধ্যে ব্যাপক আতঙ্ক দেখা দিয়েছে।
গতকাল মঙ্গলবার রাখাইনের মংডুতে সেনাদের ওপর কয়েক শ সশস্ত্র লোক হামলা চালায়। এতে চার সেনা নিহত হয়। নিহত হয় এক হামলাকারীও।
আরেকটি সংঘর্ষের ঘটনায় সাত ব্যক্তির নিহত হওয়ার তথ্য দিয়েছে সেনারা।
গত রোববার বাংলাদেশের সীমান্তবর্তী মিয়ানমারের ভেতরের এলাকায় সমন্বিত হামলায় নয় পুলিশ সদস্য নিহত হয়।
আরও পড়ুন: রাখাইনে অভিযান, আতঙ্কে রোহিঙ্গারা

