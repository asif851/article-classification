
জন্মদিনের একটি কেক কত বড় হতে পারে? এক, দুই, তিন...না হয় বিশ কেজি! না, সব ধারণা ভুল! কখনো কি শুনেছেন ৩০০ কেজি ওজনের জন্মদিনের কেকের কথা? এমনটিই ঘটেছে যুক্তরাজ্যের ডরসেটে।
তিন বছর বয়সী স্যামুয়েলের জন্মদিনে ৩০০ কেজি ওজনের একটি স্পঞ্জ কেক উপহার দেন তার বাবা। বলা হচ্ছে, এটিই বিশ্বের সবচেয়ে বড় ভিক্টোরিয়া স্পঞ্জ কেক।
অক্সফোর্ড বেকারির মালিক স্টিভেন অক্সফোর্ড তাঁর ছোট ছেলে স্যামুয়েলের জন্মদিনের জন্য বৃহৎ এই কেক তৈরি করেন। গত রোববার স্টারমিনস্টার নিউটনের বার্ষিক পনির উৎসবে জ্যাম ও মাখনের সমন্বয়ে তৈরি এই কেক প্রদর্শন করেন তিনি।
কেকটি তৈরিতে ৭০০ ডিম, ৫০ কেজি মাখন, ৩৫ কেজি জ্যাম, ৬৮ কেজি ময়দা, ৫৯ কেজি চিনিসহ বিভিন্ন উপকরণ ব্যবহার করা হয়েছে।
বিবিসি অনলাইনের খবরে বলা হয়েছে, প্রায় পাঁচ ফুট প্রশস্ত ও সাড়ে আট ইঞ্চি উচ্চতার কেকটি তৈরি করতে পুরো একটি দিন লেগেছে।
এনডিটিভিকে স্টিভেন অক্সফোর্ড বলেন, ‘ব্রুক ফুড প্রসেসিং নামে একটি বেকারি পণ্য প্রস্তুত প্রতিষ্ঠানের কয়েকজন সহকর্মীকে সঙ্গে নিয়ে আমি এটি তৈরি করেছি। এ জন্য একটি বড় মিশ্রক ব্যবহার করেছি এবং একটি ফর্ক লিফট ট্রাকে করে চুল্লিতে নিয়েছি!’
বিবিসির প্রতিবেদনে বলা হয়েছে, গিনেস ওয়ার্ল্ড রেকর্ডসে এখন পর্যন্ত এত বড় ভিক্টোরিয়া স্পঞ্জ কেকের নিদর্শন নেই। স্টিভেন অক্সফোর্ড নিজের তৈরি বৃহৎ এই কেকের স্বীকৃতির জন্য নিবন্ধন করেছেন এবং তিনি আশা করছেন যে তাদের কাছ থেকে সুখবরটি পাবেন। এনডিটিভিকে তিনি বলেন, ‘এটি একটি বিশ্ব রেকর্ড সৃষ্টি করেছে। কয়েক সপ্তাহের মধ্যেই আমরা গিনেস বুক থেকে নিশ্চিতকরণের খবরটি শুনতে পাব বলে অপেক্ষায় আছি।’
