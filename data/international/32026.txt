
উত্তর প্রদেশের বুথফেরত জরিপের ফল উড়িয়ে দিয়ে ভারতের কংগ্রেস দলের সহসভাপতি রাহুল গান্ধী গতকাল শুক্রবার বলেছেন, এ রাজ্যে বিধানসভার নির্বাচনে কংগ্রেস জোটই জয় পাবে। উদাহরণ হিসেবে তিনি বিহারের প্রসঙ্গ তুলে বলেছেন, সে রাজ্যের বিধানসভা নির্বাচনেও বুথফেরত জরিপে কংগ্রেস জোটের হারের কথা বলা হয়েছিল। কিন্তু বাস্তবে তা হয়নি।উত্তর প্রদেশের বিধানসভা নির্বাচনের ব্যাপারে গত বৃহস্পতিবার বেশির ভাগ বুথফেরত জরিপের ফলে বলা হয়, এ রাজ্যে বিজেপি সংখ্যাগরিষ্ঠতা পেতে চলেছে। তবে দলটি একক সংখ্যাগরিষ্ঠতা থেকে কিছুটা পিছিয়ে থাকলে রাজ্যটিতে এবার ঝুলন্ত বিধানসভাও দেখা যেতে পারে। বিহারেও দুই বছর আগে বিধানসভা নির্বাচনে বেশির ভাগ বুথফেরত জরিপের ফলে বলা হয়েছিল, কংগ্রেস জোটের পরাজয় ঘটবে। কিন্তু ফলাফলে বর্তমান মুখ্যমন্ত্রী নিতীশ কুমারের নেতৃত্বাধীন জোটেরই জয় হয়। এ জোটের অন্য শরিকেরা হলো, লালু প্রসাদ যাদবের রাষ্ট্রীয় জনতা দল ও কংগ্রেস।গতকাল পার্লামেন্টের বাইরে কথা বলার সময় রাহুল বলেন, ‘আমাদের জোটই জিতবে। এমন বুথফেরত জরিপের ফল বিহারেও দেখা গিয়েছিল। আমরা আগামীকাল (শনিবার) কথা বলব।’কংগ্রেস সভানেত্রী ও রাহুল গান্ধীর মা সোনিয়া গান্ধী চিকিৎসার জন্য বিদেশে থাকায় বর্তমানে রাহুলই দলের দায়িত্বে রয়েছেন।উত্তর প্রদেশে মুখ্যমন্ত্রী অখিলেশ যাদবের সমাজবাদী পার্টির শরিক দল হিসেবে নির্বাচনে লড়েছে কংগ্রেস।এদিকে, এর আগে উত্তর প্রদেশের অন্য বড় নেতা মায়াবতীর বহুজন সমাজ পার্টির সঙ্গে জোট গড়ার কথা উড়িয়ে দিলেও জরিপের ফল আসার পরপরই সুর পাল্টে ফেলেছেন অখিলেশ যাদব। এসব জরিপের তথ্যমতে, এ রাজ্য ঝুলন্ত বিধানসভা দেখতে চলেছে। বিবিসি হিন্দিকে দেওয়া এক সাক্ষাৎকারে বৃহস্পতিবার বর্তমান মুখ্যমন্ত্রী বলেছেন, কোনো দল একক সংখ্যাগরিষ্ঠতা না পেলে তিনি হয়তো জোট গড়লেও গড়তে পারেন। অখিলেশ বলেন, ‘কেউই রাষ্ট্রপতির শাসন চায় না, আবার দূরনিয়ন্ত্রণের মাধ্যমে বিজেপি উত্তর প্রদেশ শাসন করুক, তাও চায় না।’৪০৩ আসনের উত্তর প্রদেশের বিধানসভায় সরকার গঠন করতে একটি দলকে অবশ্যই ন্যূনতম ২০২ আসন নিশ্চিত করতে হবে।
 
