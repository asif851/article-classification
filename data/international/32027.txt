
ভারতের কলকাতায় আজ বৃহস্পতিবার পবিত্র ঈদুল ফিতর উদ্‌যাপিত হচ্ছে। শুধু কলকাতা নয়, ভারতজুড়েই সকাল থেকে ধর্মপ্রাণ মুসলিমরা ঈদের নামাজ আদায় করেন বিভিন্ন মসজিদ আর ঈদগাহে। নামাজ শেষে মুসল্লিরা দেশের অগ্রগতি কামনায় বিশেষ মোনাজাত করেন।
পশ্চিমবঙ্গের মুখ্যমন্ত্রী মমতা বন্দ্যোপাধ্যায়, রাজ্যপাল কেশরী নাথ ত্রিপাঠিসহ পশ্চিমবঙ্গের বিভিন্ন রাজনৈতিক দলের নেতারা রাজ্যবাসীকে ঈদের শুভেচ্ছা জানিয়েছেন।
আজ সকালে কলকাতায় প্রধান ঈদের জামাত অনুষ্ঠিত হয় কলকাতার রেড রোডে। এখানে লাখো মুসলিম নামাজ আদায় করেন। এই নামাজ অনুষ্ঠানে যোগ দিয়ে রাজ্যবাসীকে শুভেচ্ছা জানিয়েছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। রেড রোড ছাড়া কলকাতায় আরও বেশ কয়েকটি জামাত অনুষ্ঠিত হয় পার্ক সার্কাস ময়দান, নাখোদা মসজিদ, টিপু সুলতান মসজিদ, মেটিয়াবুরুজ, খিদিরপুর, মল্লিক বাজার, রাজাবাজার, বেলগাছিয়া, আনোয়ার শাহ রোডসহ শহরের বিভিন্ন মসজিদ ও ঈদগাহ ময়দানে।
পশ্চিমবঙ্গের মুখ্যমন্ত্রী মমতা বন্দ্যোপাধ্যায় কলকাতার রেড রোডে ধর্মপ্রাণ মুসল্লিদের সঙ্গে শুভেচ্ছা বিনিময় করে মানুষে মানুষে সম্প্রীতির বন্ধন আরও দৃঢ় করার আহ্বান জানান। রেড রোডে নামাজ শেষে মাওলানা কারি ফজলুর রহমান বলেন, ‘কিছু মানুষকে বিপথে চালিত করা হচ্ছে। হে আল্লাহ, এই রক্ত প্রবাহ বন্ধ হোক। খুশির ঈদ সকল সম্প্রদায়ের মানুষের মনে শান্তি ও সম্প্রীতির বার্তা ছড়িয়ে দিক।’
