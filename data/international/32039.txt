
দায়সারাভাবে আলোচিত স্বাস্থ্যসেবা পরিকল্পনার বাস্তবায়ন শুরুর জের ধরে মার্কিন প্রেসিডেন্ট বারাক ওবামার গ্রহণযোগ্যতায় ব্যাপক ভাটা পড়েছে। এক জরিপে এ তথ্য পাওয়া গেছে।গতকাল মঙ্গলবারওয়াশিংটন পোস্ট ও এবিসি নিউজের প্রকাশিত ওই জরিপের ফলাফলে দেখা যায়, জনগণের কাছে বারাক ওবামার বর্তমান গ্রহণযোগ্যতার মাত্রা ৪২ শতাংশ। এক মাস আগেও তা ছয় পয়েন্ট বেশি ছিল। ওবামার জন্য গ্রহণযোগ্যতা এ মাত্রা এ যাবৎকালের সর্বনিম্ন।জরিপের ফলে দেখা যাচ্ছে, ওবামার নতুন স্বাস্থ্যসেবা আইনের বিরোধিতাকারীদের সংখ্যা রেকর্ড পরিমাণ ৫৭ শতাংশে পৌঁছেছে। তাঁরা বলছেন, ওবামার অভ্যন্তরীণবিষয়ক নীতিতে এ আইনকে তাঁর সর্ববৃহৎ অর্জন হিসেবে ধরা হয়ে থাকলেও তাঁরা এখন এর বিরুদ্ধে। ৪৬ শতাংশ বলছেন, তাঁরা এর ঘোরবিরোধী।প্রেসিডেন্ট ওবামা যেভাবে তাঁর ‘ওবামাকেয়ার’ নামে পরিচিত স্বাস্থ্যসেবা আইন নিয়ন্ত্রণ করেছেন, সে ব্যাপারে মার্কিনদের মধ্যে অগ্রহণযোগ্যতার মাত্রা ৬৩ শতাংশ। গত মাসে বিষয়টি মেনে নেননি ৫৩ শতাংশ নাগরিক।প্রেসিডেন্ট ওবামা গত সপ্তাহে এ আইন বাস্তবায়নের ক্ষেত্রে ত্রুটির কথা স্বীকার করে দুঃখ প্রকাশ করেন। এ-সংক্রান্ত ওয়েবসাইটের কারিগরি সমস্যার কারণে স্বাস্থ্য বিমা প্রার্থীরা ভোগান্তি পোহান। এরপর এ বিষয়ে এটাই প্রথম জরিপ। গত ১৪ থেকে ১৭ নভেম্বর পর্যন্ত জরিপটি চালানো হয়।এদিকে বারাক ওবামা এ আইন নিয়ে সৃষ্ট রাজনৈতিক জটিলতা থেকে পরিত্রাণ পেতে তাঁকে সাহায্য করতে গত সোমবার তাঁর সবচেয়ে বিশ্বস্ত সমর্থকদের কাছে সনির্বন্ধ অনুরোধ জানিয়েছেন। তিনি সমর্থকদের কাছে আহ্বান জানান, তাঁরা যেন ব্যাপকভাবে প্রচার করে যে শুধু ওয়েবসাইট নয়, চিঠি, টেলিফোন বা ব্যক্তিগতভাবে হাজির হয়েও স্বাস্থ্যসেবা নীতিতে অংশ নেওয়া যাবে। এএফপি।
