
পাকিস্তানের প্রচলিত আইন প্রধানমন্ত্রী নওয়াজ শরিফকে যে কর্তৃত্বই দিক, তাঁর ও নিজের পরিবারের বিরুদ্ধে গুরুতর অভিযোগ ওঠায় গণতান্ত্রিক রীতি মেনে অন্তত সাময়িক সময়ের জন্য হলেও তাঁকে ক্ষমতা থেকে সরে যাওয়া উচিত।পাকিস্তানের প্রভাবশালী ইংরেজি দৈনিক ডন-এ গতকাল বুধবার প্রকাশিত সম্পাদকীয় কলামে এমন মতামত প্রকাশ করা হয়েছে।প্রধানমন্ত্রী নওয়াজের পরিবারের বিরুদ্ধে বিদেশে অর্থ পাচারের অভিযোগের তদন্ত নিয়ে গত সোমবার একটি প্রতিবেদন সুপ্রিম কোর্টে দাখিল করেছে দেশটির যৌথ তদন্ত দল (জেআইটি)। প্রতিবেদন গ্রহণ করেছেন তিন বিচারকের গঠিত বেঞ্চ। পরে পাকিস্তান সিকিউরিটিজ অ্যান্ড এক্সচেঞ্জ কমিশনের চেয়ারম্যান জাফর হিজাজির বিরুদ্ধে ফৌজদারি মামলা চালুর নির্দেশ দেন বেঞ্চ।কেন্দ্রীয় তদন্ত সংস্থার (এফআইএ) নথিপত্র নষ্টের অভিযোগ উঠেছে হিজাজির বিরুদ্ধে। বিচারপতি শেখ আজমত সাঈদ, বিচারপতি ইজাজুল আহসান ও বিচারপতি এজাজ আফজালের সমন্বয়ে গঠিত ওই বেঞ্চ জেআইটির প্রতিবেদন পরীক্ষার পর নওয়াজ পরিবারের ব্যবসায়িক নথি নষ্ট করার পেছনে কে দায়ী, তা খুঁজে বের করতেই জাফর হিজাজির বিরুদ্ধে ওই মামলা করার নির্দেশ দেন।
সুপ্রিম কোর্টে জেআইটির এই প্রতিবেদন দাখিলের ঘটনা এখন পাকিস্তানের বিশেষজ্ঞ, রাজনীতিবিদ ও সাধারণ জনগণের মধ্যে আলোড়ন তুলেছে। পাকিস্তান মুসলিম লিগ (পিএমএল-এন) এরই মধ্যে প্রতিবেদনের কিছু তথ্য নিয়ে গুরুতর আপত্তি তুলেছে। এটা আদালতই নিষ্পত্তি করবেন।
কিন্তু এই প্রতিবেদন প্রধানমন্ত্রী নওয়াজ শরিফ ও তাঁর সন্তানদের বিরুদ্ধে বেশ কয়েকটি গুরুতর ও সুনির্দিষ্ট অভিযোগ তুলেছে। সাধারণভাবে, সন্দেহের এমন কালো মেঘের মধ্যে কোনো গণতান্ত্রিক ব্যবস্থায় একজন প্রধানমন্ত্রী দায়িত্ব পালন করে যেতে পারেন না।
