
ইরান বলেছে, দেশটির ওপর নতুন করে আবারও ১০ বছরের জন্য নিষেধাজ্ঞা আরোপের যে সিদ্ধান্ত মার্কিন কংগ্রেস নিয়েছে, তা গত বছর সম্পাদিত পরমাণু চুক্তির লঙ্ঘন। গতকাল শুক্রবার ইরানের পররাষ্ট্র মন্ত্রণালয়ের মুখপাত্র বাহরাম গাসেমি বলেন, ‘মার্কিন হাউস অব রিপ্রেজেনটেটিভ এবং সিনেটে নতুন যে নিষেধাজ্ঞা বিল পাস হয়েছে, তা পরমাণু চুক্তির বিরোধী। আন্তর্জাতিক ওই চুক্তি অনুসারে চলে ইরান নিজেকে প্রমাণ করেছে, তবে এর আগে যত নিষেধাজ্ঞা আরোপ করা হয়েছে, সেগুলোর জবাবও দিয়েছে।’ গত বৃহস্পতিবার মার্কিন সিনেটে ৯৯-০ ভোটে ইরানের ওপর নিষেধাজ্ঞা আরোপের বিলটি পাস হয়। হোয়াইট হাউসের এক কর্মকর্তা বলেছেন, প্রেসিডেন্ট বারাক ওবামা শিগগির বিলটিতে স্বাক্ষর করবেন বলে ধারণা করা হচ্ছে।
এএফপি 
