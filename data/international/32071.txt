
আলোচিত প্যারিস হামলার একমাত্র জীবিত সন্দেহভাজন সালেহ আবদেসলামকে ২০ বছরের কারাদণ্ড দিয়েছে বেলজিয়ামের আদালত। আজ সোমবার আবদেসলাম (২৮) ও তাঁর সহকারী সোফিয়েন আয়ারিকে (২৪) সন্ত্রাসবাদের অভিযোগে দোষী সাব্যস্ত করা হয়।
২০১৫ সালের নভেম্বরে প্যারিসে ওই হামলায় ১৩০ জন নিহত হন। এ ঘটনার পর প্রায় চার মাস পালিয়ে ছিলেন সালেহ আবদেসলাম। পরে বেলজিয়ামের ব্রাসেলসে তাঁকে গ্রেপ্তার করা হয়। গ্রেপ্তারের আগে পুলিশের সঙ্গে দীর্ঘক্ষণ বন্দুকযুদ্ধ চালিয়ে যান তিনি। বিবিসি অনলাইনের প্রতিবেদনে বলা হয়, গ্রেপ্তারের সময় বন্দুকযুদ্ধের ঘটনায় আবদেসলামকে এই ২০ বছরের দণ্ড দেওয়া হয়েছে।
হামলার চার মাস পর ২০১৬ সালের ১৮ মার্চ ব্রাসেলসের একটি অ্যাপার্টমেন্ট থেকে ফরাসি নাগরিক আবদেসলামকে আটক করা হয়। বর্তমানে ফ্রান্সের একটি কারাগারে আটক রয়েছেন তিনি। মামলার শুনানি চলাকালে আদালতে কোনো প্রশ্নের উত্তর দেননি তিনি। এমনকি আদালতে হাজিরা দিতেও অস্বীকৃতি জানান। আজ রায় ঘোষণার সময়ও দুই অপরাধীর কেউই আদালতে উপস্থিত ছিলেন না।
২০১৫ সালের ১৩ নভেম্বর সন্ধ্যায় ফ্রান্সের রাজধানী প্যারিসের অন্তত ছয়টি স্থানে সন্ত্রাসী হামলা চালানো হয় । এতে অন্তত ১৩০ জন নিহত হয়। এ ঘটনায় সাতজন হামলাকারীও মারা যায়। এ ঘটনার দায় স্বীকার করে আন্তর্জাতিক সংগঠন ইসলামিক স্টেট (আইএস) এই হামলার দায় স্বীকার করে।

