
চলতি বছরের জুলাইয়ে মার্কিন প্রেসিডেন্ট ডোনাল্ড ট্রাম্পের সঙ্গে রুশ প্রেসিডেন্ট ভ্লাদিমির পুতিনের সাক্ষাৎ হবে। দুই দেশের রাষ্ট্রপ্রধানেরা জার্মানির হামবুর্গে বৈঠক করবেন। ওয়াশিংটন সফররত রাশিয়ার পররাষ্ট্রমন্ত্রী সের্গেই লাভরভ গতকাল বুধবার ডোনাল্ড ট্রাম্পের সঙ্গে বৈঠক শেষে এ কথা বলেন।
সম্প্রতি পুতিনের সঙ্গে ট্রাম্পের টেলিফোন আলাপের কথা উল্লেখ করে রাশিয়ার পররাষ্ট্রমন্ত্রী বলেন, দুই প্রেসিডেন্টের মধ্যে কিছুদিন আগে অনুষ্ঠিত টেলিফোন আলাপে তাঁরা হামবুর্গে অনুষ্ঠিতব্য জি-২০ শীর্ষ সম্মেলনের পার্শ্ববৈঠকে সাক্ষাৎ করতে আগ্রহ প্রকাশ করেছেন।
আগামী ৭-৮ জুলাই হামবুর্গে ১২তম জি-২০ শীর্ষ সম্মেলন অনুষ্ঠিত হওয়ার কথা রয়েছে।
ভ্লাদিমির পুতিনের সঙ্গে ডোনাল্ড ট্রাম্পের বহুল প্রত্যাশিত বৈঠকের বিষয়বস্তু প্রসঙ্গে সাংবাদিকেরা জানতে চাইলে লাভরভ বলেন, জুলাইয়ে নির্ধারিত ওই বৈঠকে দুই প্রেসিডেন্ট কি নিয়ে কথা বলবেন, তা মার্কিন পররাষ্ট্রমন্ত্রী রেক্স টিলারসনের সঙ্গে আলাপ-আলোচনা করে ঠিক করা হবে। তিনি আরও বলেন, ‘মার্কিন পররাষ্ট্রমন্ত্রীর সঙ্গে আমার দ্বিপক্ষীয় বৈঠক হয় এবং পরে আমরা দুজনই ডোনাল্ড ট্রাম্পের সঙ্গে সাক্ষাৎ করি। আন্তর্জাতিক ইস্যুতে আমাদের সহযোগিতা আলোচনায় অধিক গুরুত্ব পায়। আজ আমি ও রেক্স সংলাপের বিষয়বস্তু কিছুটা এগিয়ে নিতে আলোচনা করি, যার মধ্যে অন্যতম হচ্ছে সিরিয়া সংকট। আশা করছি, দুই প্রেসিডেন্টের সাক্ষাতের আগেই আমরা সুনির্দিষ্ট কোনো সিদ্ধান্তে পৌঁছাতে পারব।’
নতুন মার্কিন প্রশাসনের সঙ্গে রাশিয়ার সম্পর্ক কেমন হতে পারে, সে বিষয়ে ইঙ্গিত করে লাভরভ বলেন, ‘বর্তমানে আমাদের সংলাপ শুধু কোনো রাজনৈতিক উদ্দেশ্য অর্জনের মধ্যে সীমাবদ্ধ নয়, যা আমরা আগের ওবামার প্রশাসনে দেখতে পেয়েছিলাম। ট্রাম্পের প্রশাসন, এমনকি স্বয়ং প্রেসিডেন্ট ও পররাষ্ট্রমন্ত্রী উভয়ই নিজেদের কথা কাজের মধ্য দিয়ে দেখাতে পছন্দ করেন এবং তাঁরা আলাপ-আলোচনা চালিয়ে যেতে চান।’
গত মঙ্গলবার রুশ পররাষ্ট্রমন্ত্রী সের্গেই লাভরভ দুই দিনের সরকারি সফরে ওয়াশিংটনে যান। রুশ বার্তা সংস্থা ইতার-তাস জানায়, গতকাল হোয়াইট হাউসে ট্রাম্প-লাভরভের একান্ত বৈঠকটি প্রায় ৪০ মিনিট স্থায়ী হয়। এতে দ্বিপক্ষীয় স্বার্থ-সংশ্লিষ্ট বিষয় ছাড়াও আন্তর্জাতিক অঙ্গনের বিভিন্ন ইস্যুতে মস্কো-ওয়াশিংটনের একসঙ্গে কাজ করার ওপর গুরুত্ব দেওয়া হয়। এর আগে মার্কিন পররাষ্ট্রমন্ত্রী রেক্স টিলারসনের সঙ্গে বৈঠক করেন সের্গেই লাভরভ।
কূটনৈতিক সূত্রগুলো ব্যবহার করে রুশ-মার্কিন সম্পর্কে সন্তোষজনক উন্নতি ফিরিয়ে আনতে রেক্স টিলারসনের সঙ্গে একটি সিদ্ধান্তে পৌঁছাতে পেরেছেন বলে গণমাধ্যমকে জানিয়েছেন সের্গেই লাভরভ।
