
মিসরে সাহারা মরুভূমিতে লম্বা গলার চার পায়ের একটি ডাইনোসরের জীবাশ্মের সন্ধান পেয়েছেন বিজ্ঞানীরা। স্কুলবাসের সমান বড় এই ডাইনোসর আট কোটি বছর আগে ওই অঞ্চলে ঘুরে বেড়াত বলে জানিয়েছেন বিজ্ঞানীরা। নতুন এই আবিষ্কার আফ্রিকায় ডাইনোসরদের বিচরণের সময়ের ওপর আলোকপাত করবে বলে বিশ্বাস তাঁদের।গবেষকেরা জানিয়েছেন, ক্রিটেসিয়াস যুগের ওই ডাইনোসরটির নাম মানসোরাসরাস শাহিনি। ৩৩ ফুট লম্বা এই তৃণভোজী প্রাণীটির ওজন ছিল সাড়ে পাঁচ টন। যুক্তরাজ্যভিত্তিক নেচার পাবলিশিং গ্রুপের নেচার ইকোলজি অ্যান্ড ইভল্যুশন সাময়িকীতে গত সোমবার এ-বিষয়ক একটি নিবন্ধ প্রকাশিত হয়েছে। মিসরের মানসোরা বিশ্ববিদ্যালয়ের জীবাশ্মবিদ হিশাম সাল্লাম এই নিবন্ধের মূল লেখক।মানসোরাসরাস ডাইনোসররা বর্তমান ভূমধ্যসাগরের তীরবর্তী এলাকায় বাস করত। সাহারা মরুভূমির দাখলা মরূদ্যান থেকে ডাইনোসরটির খুলি, নিচের চোয়াল, কাঁধ, কশেরুকাসহ দেহের বেশ কিছু অংশ উদ্ধার করেছেন বিজ্ঞানীরা।
