
রাজনীতির কোনো অভিজ্ঞতা ছিল না। ছিলেন কৌতুক অভিনেতা। সেই পরিচিতি নিয়েই নামলেন দেশের প্রেসিডেন্ট নির্বাচনের লড়াইয়ে। বিপুল ভোটে জিতেও গেলেন। হয়ে যাচ্ছেন গুয়াতেমালার রাষ্ট্রপ্রধান!গুয়াতেমালায় গত রোববার অনুষ্ঠিত প্রেসিডেন্ট নির্বাচনে কৌতুক অভিনেতা ও টিভি ব্যক্তিত্ব জিমি মোরালেস ৬৮ শতাংশ ভোট পেয়ে নির্বাচিত হয়েছেন। তাঁর নিকটতম প্রতিদ্বন্দ্বী সাবেক ফার্স্ট লেডি সানদ্রা তরেস পেয়েছেন ৩২ শতাংশ ভোট। দেশটির নির্বাচন কমিশনের তথ্যমতে, মোট ৯৭ শতাংশ কেন্দ্রের ভোট গণনায় করে এই ফল পাওয়া গেছে।দুর্নীতির কেলেঙ্কারির কারণে গত ৩ সেপ্টেম্বর পদত্যাগে বাধ্য হন প্রেসিডেন্ট অত্তো পেরেজে। এর তিন দিন পর প্রথম দফার নির্বাচন অনুষ্ঠিত হয়। রোববার দ্বিতীয় দফার নির্বাচনে জয়ী হলেন মোরালেস। জয় নিশ্চিত হওয়ার পর জাতীয় টেলিভিশনে জনগণের উদ্দেশে মোরালেস বলেন, ‘এই নির্বাচনে আপনারা আমাকে প্রেসিডেন্ট মনোনীত করেছেন। আমি একটি ক্ষমতা পেয়েছি, যে ক্ষমতা দুর্নীতির বিরুদ্ধে লড়াইয়ের ক্ষমতা...’ আমি সর্বশক্তি দিয়ে আন্তরিকতার সঙ্গে কাজ করব।’টেলিভিশনে দেওয়া ভাষণে সানদ্রা তরেস পরাজয় স্বীকার করে নিয়েছেন। তিনি বলেছেন, ‘জনগণ তাঁদের পছন্দ অনুযায়ী ভোট দিয়েছেন এবং আমরা জনগণের পছন্দকে শ্রদ্ধা করি। আমরা মোরালেসের সাফল্য কামনা করি।’
