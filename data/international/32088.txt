
অস্ট্রেলিয়ায় একটি কাপড় ধোয়ার যন্ত্রের (ওয়াশিং মেশিন) ভেতর থেকে এক তরুণকে উদ্ধার করেছে পুলিশ। তিনি লুকোচুরি খেলতে গিয়ে ওই মেশিনের ভেতরে ঢুকেছিলেন। কিন্তু একপর্যায়ে তিনি সেখানে আটকা পড়েন। এতেই ঘটে বিপত্তি। ভিক্টোরিয়া রাজ্যের মেলবোর্ন শহরের উত্তরে মুরুপনা এলাকায় গত শনিবার এ দুর্ঘটনা ঘটে। ওই তরুণ বলেন, তিনি সঙ্গীকে চমকে দিতেই এমন অদ্ভুত কৌশল বেছে নিয়েছিলেন। প্রায় ২০ মিনিট চেষ্টা চালিয়ে তাঁকে উদ্ধার করা হয়। এই উদ্ধারকাজে পিচ্ছিল পদার্থ হিসেবে জলপাইয়ের (ওলিভ) তেল ব্যবহার করা হয়। পরিস্থিতি সামাল দিতে দমকল বাহিনী, চিকিৎসক ও উদ্ধারকর্মীদের খবর দেওয়া হয়েছিল।ঘটনার শিকার তরুণ সম্পর্কে বিস্তারিত জানানো হয়নি। তাঁর নাম ‘লরেন্স’ এবং বয়স ২০ বছর উল্লেখ করা হয়। স্থানীয় পুলিশ কর্মকর্তা মিশেল ডি অ্যারোগো বলেন, খেলতে গিয়ে মারাত্মক ভুল করেছিলেন ওই তরুণ। এ জন্য তিনি নিজেই বিব্রত হয়ে পড়েন।উদ্ধারকারী পুলিশ সদস্যদের ধন্যবাদ জানিয়ে ‘লরেন্স’ কৌতুক করে বলেন, ‘ওয়াশিং মেশিন থেকে নগ্ন অবস্থায় পিচ্ছিল গায়ে বেরিয়ে আসার ব্যাপারটা ছিল প্রায় জন্মগ্রহণের মতোই। তবে আমি কিছুটা হতাশ এ জন্য যে ওরা আমার ভালো অলিভ ওয়েল শেষ করে ফেলেছে।’লুক ইনগ্রাম নামের আরেক কর্মকর্তা জনসাধারণকে ঘরে নিত্যব্যবহার্য যন্ত্রপাতির ব্যাপারে সতর্ক থাকার পরামর্শ দিয়ে বলেন, এ ধরনের যন্ত্রে চড়া উচিত নয়। কারণ, এতে বড় ধরনের দুর্ঘটনা ঘটতে পারে। ইতিমধ্যে সে রকম দৃষ্টান্ত স্থাপিত হয়েছে। এএফপি।
