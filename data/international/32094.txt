
মেয়েদের ঋতুস্রাব প্রতি মাসে একটি স্বাভাবিক ও প্রাকৃতিক ঘটনা। এতে অনেকেই পেটের ব্যথা ও যন্ত্রণায় অস্থির হয়ে পড়েন। এ অবস্থাতেই কর্মক্ষেত্রে যেতে হয় নারী কর্মীদের। বাধ্য হয়ে অসহনীয় ব্যথা নিয়ে কাজ করাটা মুশকিল হয়ে পড়ে। এসব কারণেই নারী কর্মীদের মাসিক ঋতুকালীন তিন দিনের ছুটি মঞ্জুর করতে যাচ্ছে ইতালি। শুধু তা-ই নয়, ওই তিন দিনের ছুটির জন্য বেতনও পাবেন নারী কর্মীরা।
ব্রিটিশ গণমাধ্যম ইনডিপেনডেন্টের এক প্রতিবেদনে বলা হয়, বিশ্বের অনেক দেশেই নারী কর্মীদের ঋতুকালীন ছুটির দাবি ওঠে। ইতিমধ্যে চীন, জাপান, ইন্দোনেশিয়া ও দক্ষিণ কোরিয়ার নারী কর্মীরা বেতনসহ তিন দিনের এই ছুটি নিতে পারেন। এবার এ আইন কার্যকর হতে যাচ্ছে ইতালি। আইনটি কার্যকর হয়ে গেলে ইতালি হবে নারী কর্মীদের মাসিক ঋতুকালীন ছুটি মঞ্জুর করা প্রথম পশ্চিমা দেশ।
প্রতিবেদনে বলা হয়, ইতিমধ্যে ইতালি পার্লামেন্টের নিম্নকক্ষে এ আইনটির খসড়া উত্থাপন করা হয়েছে। তা নিয়ে এখন আইনপ্রণেতাদের আলোচনা ও যাচাই-বাছাই চলছে। সম্প্রতি আইনটি পাস হওয়ারও সম্ভাবনা রয়েছে। আইনটি পাস হয়ে গেলেই দেশটির নারী কর্মীরা মাসিক ঋতুর সময়ে বেতনসহ তিন দিনের ছুটি নিতে পারবেন। আর এই ছুটি চাইলে প্রতিষ্ঠানকে তা দিতে বাধ্য থাকতে হবে।
তবে হাফিংটন পোস্টের এক প্রতিবেদনে বলা হয়েছে, যেসব নারী কর্মী মাসিক ঋতুর সময় পেটের ব্যথা ও যন্ত্রণায় বমি করেন এবং মাথাব্যথায় অস্থির হয়ে পড়েন, কেবল তাঁরা এই ছুটি নিতে পারবেন। এ জন্য তাঁদের চিকিৎসকের ব্যবস্থাপত্র দেখাতে হবে।
এ আইনটি নিয়ে পার্লামেন্টের বাইরে নানা মহলে তর্ক-বিতর্ক চলছে। অনেকেই বলছেন, মাসিক ঋতুর সময়ে এমনিতে নারী কর্মীরা ছুটি নিয়ে থাকেন। এখন এই আইন পাস হলে চিকিৎসা ছুটি ছাড়াও নারী কর্মীরা আরও বেশি ছুটি নিতে চাইবেন।
তবে বিশেষজ্ঞরা বলছেন, আইনটি পাস হলে নারী কর্মীরা স্বাচ্ছন্দ্যে কর্মক্ষেত্রে আসতে পারবেন।
