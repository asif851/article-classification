
পারমাণবিক অস্ত্র কর্মসূচির বিস্তারে পাকিস্তান এবং উত্তর কোরিয়ার মধ্যে সংযোগ খতিয়ে দেখার আহ্বান জানিয়েছে ভারত। এই কর্মসূচি বিস্তারে যে বা যারা দায়ী তাদের জবাবদিহির মুখোমুখি করা উচিত বলে মন্তব্য ভারতের।
যুক্তরাষ্ট্রের নিউইয়র্কে জাতিসংঘ সাধারণ সম্মেলনের এক ফাঁকে গত সোমবার ভারতের পররাষ্ট্রমন্ত্রী সুষমা স্বরাজ মার্কিন পররাষ্ট্রমন্ত্রী রেক্স টিলারসন এবং জাপানের পররাষ্ট্রমন্ত্রী তারো কোনোর সঙ্গে ত্রিপক্ষীয় বৈঠক করেন। সেখানে সুষমা এই আহ্বান জানান। তিনি উত্তর কোরিয়ার সাম্প্রতিক কর্মকাণ্ডের সমালোচনা করে বলেন, দেশটির পারমাণবিক অস্ত্র কর্মসূচির বিস্তারে কে ভূমিকা রেখেছে তা বের করে জবাবদিহি করতে হবে।
এ বৈঠকের ব্যাপারে নিউইয়র্কে সংবাদ সম্মেলন করেছেন ভারতের পররাষ্ট্র মন্ত্রণালয়ের মুখপাত্র রাভিশ কুমার। সেখানে তিনি অবশ্য পাকিস্তানের নাম উল্লেখ করেননি। তবে ইঙ্গিতে তা বুঝিয়ে দিয়েছেন। কুমার বলেন, ‘মনে হয় আমি আপনাদের পর্যাপ্ত তথ্য দিয়েছি যা থেকে আপনারা বুঝতে পারবেন কী নিয়ে আলাপ হচ্ছে।’
অনেক দিন ধরেই উত্তর কোরিয়ার সঙ্গে পাকিস্তানের পারমাণবিক ক্ষেত্রে সহযোগিতামূলক সম্পর্ক রয়েছে বলে অভিযোগ করে আসছে পশ্চিমা দেশগুলো। ভারত গত সপ্তাহে জাতিসংঘে বলেছে, এটা পরিষ্কার যে পারমাণবিক কর্মসূচিতে পাকিস্তানের হাত আছে। রাষ্ট্রীয় এবং অ-রাষ্ট্রীয় পর্যায় থেকে এর লাগামহীন বিস্তারে ভূমিকা রাখা হচ্ছে। সম্প্রতি এক সাক্ষাৎকারে পাকিস্তানের প্রধান পারমাণবিক বিজ্ঞানী আবদুল কাদির খান বলেছেন, উত্তর কোরিয়ার পারমাণবিক প্রযুক্তি পাকিস্তানের চেয়ে অনেক ভালো ও উন্নত। তবে তিনি ইসলামাবাদ থেকে পিয়ংইয়ংকে কোনো সহযোগিতার কথা অস্বীকার করেছেন।
গতকাল তিন দেশে দেশের পররাষ্ট্রমন্ত্রীদের বৈঠকে সমুদ্রে জাহাজ চলাচলের স্বাধীনতা, আন্তর্জাতিক আইনের প্রতি সম্মান প্রদর্শন এবং সমস্যার শান্তিপূর্ণ সমাধানের ওপর গুরুত্বারোপ করা হয়েছে। ভারতের পররাষ্ট্র মন্ত্রণালয়ের মুখপাত্র বলেন, তিনটি বিষয়ে মূলত আলোচনা হয়েছে—সমুদ্রসীমার নিরাপত্তা, সংযোগ এবং পারমাণবিক অস্ত্রের বিস্তার।
চীনের সঙ্গে ডোকলাম সীমান্ত বিরোধের আপাত ইতির মধ্যে বৈশ্বিক ও আঞ্চলিক শক্তি যুক্তরাষ্ট্র এবং জাপানের সঙ্গে এই বৈঠকে বসল ভারত।
 
