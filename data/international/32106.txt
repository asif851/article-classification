
ভারতের রাষ্ট্রপতি পদে লোকসভার সাবেক স্পিকার মীরা কুমারকে কংগ্রেসসহ ১৭ বিরোধী দল প্রার্থী ঘোষণা করেছে। আজ বৃহস্পতিবার এক বৈঠকে মীরা কুমার বিরোধী দলের প্রার্থী চূড়ান্ত হয়। বৈঠক শেষে ১৭ বিরোধী দলের রাষ্ট্রপতি প্রার্থী হিসেবে মীরার নাম ঘোষণা করেন কংগ্রেস সভাপতি সোনিয়া গান্ধী।
সোনিয়া গান্ধী বলেন, ‘আমরা মীরা কুমারকে প্রার্থী হিসেবে মনোনীত করছি। আশা করি, অন্য দলগুলোও তাঁকে সমর্থন করবে।’
পাঁচবারের পার্লামেন্ট সদস্য মীরা কুমার ২০০৯ থেকে ২০১৪ সাল পর্যন্ত লোকসভার স্পিকার ছিলেন। আইনজীবী ও সাবেক কূটনীতিক মীরা কুমার ওই সময় বিনা প্রতিদ্বন্দ্বিতায় স্পিকার নির্বাচন হয়েছিলেন।
১৭ দলের বৈঠক শেষে রাজ্যসভার বিরোধী দলীয় নেতা গোলাম নবী আজাদ বলেন, ‘রাষ্ট্রপতির পদে মীরা কুমারের চেয়ে আর ভালো প্রার্থী কেউ হতে পারতেন না।’
বিরোধীদের এ বৈঠকে সোনিয়া ছাড়াও উপস্থিত ছিলেন সাবেক প্রধানমন্ত্রী মনমোহন সিংহ, কংগ্রেস নেতা গোলাম নবী আজাদ, মল্লিকার্জুন খাড়গে ও আহমেদ প্যাটেল, এনসিপি নেতা শারদ পাওয়ার, আরজেডি নেতা লালুপ্রসাদ যাদব, সিপিএম নেতা সীতারাম ইয়েচুরি, ডিএমকের কান্নিমোড়ি, ন্যাশনাল কনফারেন্সের ওমর আবদুল্লাহ, তৃণমূল কংগ্রেসের ডেরেক ও’ব্রায়েন, বিএসপির সতীশ শাহ এবং সমাজবাদী পার্টির রামগোপাল যাদব। এ ছাড়া জেডিএস, আরএসপি, জেএমএম, কেরল কংগ্রেস, আইইউএমএল এবং এআইইউডিএফের প্রতিনিধিরাও বৈঠকে উপস্থিত ছিলেন।
উল্লেখ্য, আগামী ১৭ জুলাই ভারতের রাষ্ট্রপতি পদে নির্বাচন অনুষ্ঠিত হবে। এর তিন দিন পর ২০ জুলাই ফল ঘোষণা করা হবে।
ক্ষমতাসীন বিজেপির নেতৃত্বাধীন জোট এনডিএ বিহারের গভর্নর রামনাথ কোবিন্দকে তাদের জোটের রাষ্ট্রপতি প্রার্থী হিসেবে ঘোষণা করে। এর দুদিন পর বিরোধীরাও তাদের প্রার্থী ঘোষণা করল। তথ্যসূত্র: এনডিটিভি ও টাইমস অব ইন্ডিয়া।
