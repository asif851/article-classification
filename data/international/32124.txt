
ইরানের পারমাণবিক কর্মসূচি নিয়ে জেনেভায় অনুষ্ঠিতব্য আলোচনাকে লক্ষ্য করে দেশটির পররাষ্ট্রমন্ত্রী জাভেদ জাফরি আজ বৃহস্পতিবার বলেছেন, বিষয়টি মোটেই সমাধানের ঊর্ধ্বে নয়।বিবিসি বলছে, আজ বৃহস্পতিবার রাতে জেনেভায় পারমাণবিক শক্তিধর ছয়টি শক্তিশালী রাষ্ট্রের সঙ্গে আলোচনার জন্য বসতে যাচ্ছে ইরান।জাফরি বলেন, এ আলোচনা চালানো কষ্টসাধ্য। তবে পশ্চিমা দেশগুলোর নীতির কারণে যে অবিশ্বাসের দেয়াল তৈরি হয়েছে, সেটি পেরোনো এ আলোচনার প্রধান লক্ষ্য।শক্তিধর কয়েকটি পশ্চিমা রাষ্ট্র ও মধ্যপ্রাচ্যে তাদের মিত্র ইসরায়েল দীর্ঘদিন ধরে অভিযোগ করে আসছে, পারমাণবিক বোমা তৈরির লক্ষ্যে গবেষণা চলাচ্ছে ইরান। কিন্তু ইরান দাবি করছে, ওষুধ ও বিদ্যুত্ তৈরির মতো শান্তিপূর্ণ কাজে ব্যবহার করার জন্য পারমাণবিক গবেষণা কর্মসূচি চালানো হচ্ছে।
ইরানের এক টেলিভিশন চ্যানেলকে দেওয়া সাক্ষাত্কারে জাফরি পারমাণবিক গবেষণা নিয়ে ইরানের পুরোনো অবস্থান আবার উল্লেখ করেন। তিনি বলেন, ‘বোমা বানানো থেকে বিরত থাকা ইসলামি প্রজাতন্ত্র ইরানের পারমাণবিক গবেষণার অন্যতম লক্ষ্য।’
জাফরি আজ ইউরোপীয় ইউনিয়নের পররাষ্ট্রবিষয়ক রাষ্ট্রদূত ক্যাথরিন অ্যাস্টনের সঙ্গে সাক্ষাত্ করেছেন। ক্যাথরিনের মুখপাত্র বলেছেন, আলোচনা সন্তোষজনক। এদিকে রয়টার্স জানিয়েছে, ইরান তার পারমাণবিক গবেষণা নিয়ে পশ্চিমা দেশগুলোর সঙ্গে একটি চুক্তিতে উপনীত হওয়ার কাছাকাছি পৌঁছে গেছে। তবে বিস্তারিত কিছু জানানো হয়নি।
