
ইসরায়েলের সাবেক প্রধানমন্ত্রী এহুদ ওলমার্টকে ছয় বছরের কারাদণ্ড দিয়েছেন আদালত৷ জেরুজালেমে একটি বড় ধরনের আবাসন নির্মাণ প্রকল্প থেকে ঘুষ নেওয়ার ঘটনায় রাজধানী তেল আবিবের একটি আদালত গতকাল মঙ্গলবার ওই রায় দিয়েছেন৷ইসরায়েলের প্রথম কোনো সাবেক প্রধানমন্ত্রী হিসেবে ওলমার্টকে ঘুষ নেওয়ার ঘটনায় কারাদণ্ডের মুখোমুখি হতে হলো৷ অথচ, একটা সময় এই ওলমার্টকেই মনে করা হতো দেশটির ইতিহাসে ‘সম্ভবত সবচেয়ে সেরা’ রাজনীতিক৷বিচারকার্যক্রমের খবরাখবর ইসরায়েলের প্রধান বেতারকেন্দ্রগুলো সরাসরি সম্প্রচার করে৷ খবরে বলা হয়, আদালতের বিচারক ডেভিড রোজেন ওলমার্টকে ছয় বছরের কারাদণ্ড দেওয়ার পাশাপাশি ১০ লাখ শেকেল (২ লাখ ৯০ হাজার মার্কিন ডলার) জরিমানাও করেন৷ ইসরায়েলের ইতিহাসে এযাবৎকালের সবচেয়ে বড় দুর্নীতির কেলেঙ্কারি এটি৷ঘুষ নেওয়ার দুটি ঘটনায় ছয় সপ্তাহ আগে দোষী সাব্যস্ত করা হয় ৬৪ বছর বয়সী ওলমার্টকে৷ রায় ঘোষণার সময় বিচারক রোজেন বলেন, ওলমার্ট দেশের সবচেয়ে গুরুত্বপূর্ণ ও কেন্দ্রীয় পদে ছিলেন৷ আজ তিনি ঘৃণিত অপরাধে দোষী সাব্যস্ত হলেন৷ সরকারি পদে থাকা কোনো কর্মকর্তা যদি ঘুষ নেন, তবে তিনি একজন বিশ্বাসঘাতকের সমতুল্য৷যে ঘুষ গ্রহণের মামলায় ওলমার্ট সাজা পেলেন, সেটি জেরুজালেমে হোলিল্যান্ড নামের বিশাল একটি আবাসিক কমপ্লেক্স নির্মাণ-সংক্রান্ত ঘটনা৷ ওই সময় ওলমার্ট ওই শহরের মেয়রের দায়িত্বে ছিলেন৷ মামলাটিতে সন্দেহভাজন হিসেবে তাঁর নাম অন্তর্ভুক্ত করা হয় ২০১০ সালে৷ এএফপি৷
