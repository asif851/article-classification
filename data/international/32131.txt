
উত্তর কোরিয়া পূর্ব উপকূল থেকে মাঝারি পাল্লার দুটি ক্ষেপণাস্ত্র সরিয়ে নিয়েছে। গতকাল মঙ্গলবার যুক্তরাষ্ট্র ও দক্ষিণ কোরিয়ার কর্মকর্তারা এই তথ্য জানিয়েছেন। তবে পিয়ংইয়ং এ বিষয়ে কোনো মন্তব্য করেনি। ওয়াশিংটনে মার্কিন প্রেসিডেন্ট বারাক ওবামা ও দক্ষিণ কোরিয়ার প্রেসিডেন্ট পার্ক জিয়ন-হাইয়ের বৈঠকের পূর্ব মুহূর্তে ক্ষেপণাস্ত্র সরিয়ে নেওয়ায় এ ঘটনা ঘটল। ধারণা করা হচ্ছে, বৈঠকে উভয় নেতা দুই দেশের সম্পর্ক আরও জোরদার করার বিষয়ে সিদ্ধান্ত নেবেন। জিয়ন-হাইয়ের আজ বুধবার মার্কিন কংগ্রেসে বক্তব্য দেওয়ার কথাও রয়েছে।গত মাসে উত্তর কোরিয়া পূর্ব উপকূলে মাঝারি পাল্লার দুটি ক্ষেপণাস্ত্র মোতায়েন করে বলে খবর প্রকাশিত হয়।
মার্কিন প্রতিরক্ষা মন্ত্রণালয়ের এক কর্মকর্তা বলেন, যেকোনো সময় উৎক্ষেপণের জন্য মুসুদান ক্ষেপণাস্ত্রগুলো প্রস্তুত করা হয়েছিল। তবে উত্তর কোরিয়া সেগুলো সরিয়ে নিয়েছে। দক্ষিণ কোরিয়ার এক ঊর্ধ্বতন কর্মকর্তা জানান, সম্ভবত পিয়ংইয়ং তার সর্বোচ্চ সতর্কতা তুলে ক্ষেপণাস্ত্র সরিয়ে নিয়েছে। তবে এই ক্ষেপণাস্ত্র বর্তমানে কোথায় রাখা হয়েছে তা জানা যায়নি।
পূর্ব উপকূল থেকে উত্তর কোরিয়ার ক্ষেপণাস্ত্র সরিয়ে নেওয়ার মধ্য দিয়ে ওই অঞ্চলে উত্তেজনা প্রশমনের ইঙ্গিত পাওয়া যাচ্ছে। মার্কিন কর্মকর্তারা বলছেন, আপাত এটা আনন্দের খবর। কিন্তু পিয়ংইয়ং যে অন্যত্র ওই ক্ষেপণাস্ত্র মোতায়েন করবে না, এখনই তা নিশ্চিত করে বলা যায় না। বিবিসি।
 
