
পাকিস্তানের টেলিভিশন-রেডিওসহ সব ইলেকট্রনিক গণমাধ্যমে গর্ভনিরোধক সামগ্রীর বিজ্ঞাপন নিষিদ্ধ করা হয়েছে। দেশটির রেডিও-টেলিভিশন নিয়ন্ত্রক সংস্থা পাকিস্তান ইলেকট্রনিক মিডিয়া রেগুলেটরি অথোরিটি (পিইএমআরএ) এই সিদ্ধান্ত নিয়েছে। খবর বিবিসির। 
পিএমআরএ বলছে, এ ধরনের বিজ্ঞাপন কোমলমতি শিশুদের ওই সামগ্রীগুলোর ব্যাপারে কৌতূহলী করে তুলছে বলে জনগণের কাছ থেকে অভিযোগ আসছে। এমন অভিযোগের পরিপ্রেক্ষিতে ইলেকট্রনিক গণমাধ্যমে গর্ভনিরোধক সামগ্রীর বিজ্ঞাপন নিষিদ্ধ করার সিদ্ধান্ত নেওয়া হয়েছে। পাকিস্তান সামাজিকভাবে রক্ষণশীল একটি দেশ। এমনিতেই দেশটিতে গর্ভনিরোধক সামগ্রীর বিজ্ঞাপন খুব কম দেখা যায়। দেশটিতে গত বছর কনডমের একটি বিজ্ঞাপনকে ‘অনৈতিক’ আখ্যা দিয়ে তা নিষিদ্ধ করা হয়। বিশ্বের ষষ্ঠ জনবহুল দেশ পাকিস্তান। বিশ্ব স্বাস্থ্য সংস্থার (ডাব্লিউএইচও) তথ্যমতে, জনগণের গর্ভনিরোধক সামগ্রীর প্রাপ্যতার হারের দিক থেকে এই অঞ্চলের দেশগুলোর মধ্যে পাকিস্তানের অবস্থান সবার নিচে।
