
ভারতের পশ্চিমবঙ্গের লোকসভা নির্বাচন সামনে রেখে নিরপেক্ষভাবে কাজ না করার অভিযোগে রাজ্যের একজন জেলা প্রশাসক ও পাঁচজন পুলিশ সুপারকে (এসপি) বদলির নির্দেশ দেওয়া হয়েছে। গতকাল সোমবার নির্বাচন কমিশন এ নির্দেশ দেয়।নির্বাচন কমিশনের এই নির্দেশ চ্যালেঞ্জ করেছেন রাজ্যের মুখ্যমন্ত্রী তৃণমূল কংগ্রেস নেত্রী মমতা বন্দ্যোপাধ্যায়। তিনি বলেছেন, ‘আমি নির্বাচন কমিশনকে চ্যালেঞ্জ করছি। আমি দায়িত্বে থাকাকালে কাউকে বদলি করতে দেব না।’মমতা বলেন, ‘আমি রাজ্যের মুখ্যমন্ত্রী। দায়িত্বে আছি আমি। আর আমার সঙ্গে আলোচনা না করে কোনো কর্মকর্তাকে বদলির নির্দেশ দেওয়ার এখতিয়ার নির্বাচন কমিশনের নেই।’গত শনি ও রোববার প্রধান নির্বাচন কমিশনার ভি এস সম্পত পশ্চিমবঙ্গে আসেন। তাঁরা রাজ্যের বিভিন্ন স্বীকৃত দলের প্রতিনিধিদের সঙ্গে রোববার বৈঠকও করেন। এ সময় বিভিন্ন রাজনৈতিক দলের পক্ষ থেকে মুখ্য নির্বাচন কমিশনারের কাছে বিভিন্ন অভিযোগ করা হয়।মুখ্য নির্বাচন কমিশনার গতকাল নয়াদিল্লিতে গিয়ে কমিশনের কর্মকর্তাদের সঙ্গে বৈঠকে পশ্চিমবঙ্গের ওই ছয় শীর্ষ কর্মকর্তাকে বদলির নির্দেশ দেন। ওই ছয় কর্মকর্তা হলেন উত্তর ২৪ পরগনার জেলা প্রশাসক সঞ্জয় বনসল, বীরভূমের পুলিশ সুপার অলোক রাজোরিয়া, বর্ধমানের পুলিশ সুপার সৈয়দ মির্জা, পশ্চিম মেদিনীপুরের পুলিশ সুপার ভারতী ঘোষ, মালদহের পুলিশ সুপার রাজেশ যাদব ও মুর্শিদাবাদের পুলিশ সুপার হুমায়ুন কবির।
