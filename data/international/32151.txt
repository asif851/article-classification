
একটি কচ্ছপের পেট থেকে শত শত ধাতব মুদ্রা উদ্ধার করা হয়েছে। চিকিৎসকেরা অস্ত্রোপচার করে এসব মুদ্রা বের করেছেন। তাই কি না ২৫ বছর বয়সী এই কচ্ছপটিকে ‘ব্যাঙ্ক’ নামে ডাকা হচ্ছে। মুদ্রাগুলোর মোট ওজন প্রায় পাঁচ কেজি!
এবিসি নিউজের এক প্রতিবেদনে বলা হয়েছে, থাইল্যান্ডের রাজধানী ব্যাংককে আজ সোমবার ওই মেয়ে কচ্ছপটির পেটে অস্ত্রোপচার করেন চিকিৎসকেরা। পেট থেকে একে একে বের করা হয় ৯১৫ মুদ্রা।
প্রতিবেদনে বলা হয়, থাইল্যান্ডের পূর্বাঞ্চলীয় শহর শ্রী রাচার একটি ঝরনার কাছে থাকত কচ্ছপটি। সেখানে প্রতিদিন অনেক পর্যটক যান। স্থানীয় লোকজনের বিশ্বাস, এই ঝরনার কাছে কচ্ছপকে লক্ষ্য করে ধাতব মুদ্রা ছুড়ে মারলে আয়ু বাড়ে ও সৌভাগ্যের দরজা খুলে যায়। ক্রমশ এই বিশ্বাস বিদেশি পর্যটকদের মাঝেও ছড়িয়ে পড়ে। এ কারণে ওই ঝরনা দেখতে যাঁরা যান, তাঁরাই কচ্ছপকে লক্ষ্য করে ধাতব মুদ্রা ছুড়ে মারেন। আর ঝরনার পানিতে থাকা কচ্ছপেরা সেই ধাতব মুদ্রাগুলো গিলে ফেলত। এভাবে গিলতে গিলতে এই কচ্ছপটির পেটে ৯১৫ মুদ্রা জমে যায়; মুদ্রাগুলোর মোট ওজন দাঁড়ায় প্রায় পাঁচ কেজিতে। এত মুদ্রার ভারে কচ্ছপটির শরীরে ফাটল দেখা দেয়। কচ্ছপটিকে উদ্ধারের পর আজ অস্ত্রোপচারের মাধ্যমে মুদ্রাগুলো বের করা হয়। কচ্ছপটির শারীরিক অবস্থা কিছুটা ভালোর দিকে।
প্রতিবেদনে বলা হয়, গত মাসের শেষের দিকে কচ্ছপটিকে এটির আবাসস্থলের কাছে আশঙ্কাজনক অবস্থায় দেখে নৌবাহিনীর সদস্যরা উদ্ধার করে। পরে তাঁরা কচ্ছপটিকে থাইল্যান্ডের চুলালংকর্ণ বিশ্ববিদ্যালয়ের প্রাণী চিকিৎসা বিভাগে পাঠিয়ে দেন। সে সময় কচ্ছপটিকে নিয়ে থাই গণমাধ্যমে প্রতিবেদন প্রকাশিত হয়। প্রতিবেদন দেখে কচ্ছপটিকে বাঁচাতে এগিয়ে আসেন অনেকেই। তার অস্ত্রোপচারের জন্য ৪২৮ ডলার সাহায্য জমা পড়ে।
চুলালংকর্ণ বিশ্ববিদ্যালয়ের প্রাণী চিকিৎসা বিভাগের ডিন রুংরোজ থানাওংনুয়েচ বলেন, কচ্ছপটি বিলুপ্তপ্রায় প্রজাতির। এটির শরীরে ফাটল সৃষ্টি হয়ে সংক্রমণ হয়েছিল। এর কারণে কচ্ছপটি মারাও যেতে পারত। এই প্রজাতির কচ্ছপ ৮০ বছর পর্যন্ত বাঁচে।
প্রতিবেদনে আরও বলা হয়, চুলালংকর্ণ বিশ্ববিদ্যালয়ের প্রাণী চিকিৎসা বিভাগের পাঁচজন শল্য চিকিৎসকের একটি দল প্রায় চার ঘণ্টা ধরে চেতনানাশক দিয়ে কচ্ছপটির অস্ত্রোপচার করেন। পেট থেকে বের করা মুদ্রাগুলোর বেশির ভাগ বিবর্ণ হয়ে ক্ষয়ে গেছে। এ ছাড়া তার পেট থেকে মাছ ধরার দুটি বড়শিও উদ্ধার করা হয়েছে।
শল্য চিকিৎসকদের দলে থাকা পাসাকর্ণ ব্রিকসাওয়ান বলেন, অস্ত্রোপচারের পর কচ্ছপটির অবস্থা ভালোর দিকে। আগামী দুই সপ্তাহ এটিকে শুধু তরল খাবার দেওয়া হবে।
