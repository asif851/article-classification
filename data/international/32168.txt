
ভারতের দিল্লিতে চলন্ত বাসে মেডিকেলের ছাত্রীকে গণধর্ষণের মামলায় অভিযুক্ত ১৭ বছর বয়সী কিশোরকে দোষী সাব্যস্ত করেছেন দেশটির একটি কিশোর আদালত।আইনজীবীর বরাত দিয়ে বিবিসি অনলাইনে প্রকাশিত প্রতিবেদনে জানানো হয়, ওই কিশোরের বিরুদ্ধে আনা ধর্ষণ ও হত্যার অভিযোগ প্রমাণিত হয়েছে। এ কারণে তাকে অপরাধ সংশোধন কেন্দ্রে সর্বোচ্চ তিন বছর কাটাতে হতে পারে।গত বছরের ১৬ ডিসেম্বর দিল্লিতে চলন্ত বাসে ২৩ বছর বয়সী মেডিকেলের এক ছাত্রী গণধর্ষণের শিকার হন। ২৯ ডিসেম্বর সিঙ্গাপুরে চিকিৎসাধীন অবস্থায় তাঁর মৃত্যু হয়। এ মর্মান্তিক ঘটনার পর দিল্লিসহ দেশটির বিভিন্ন স্থানে ধর্ষণের বিরুদ্ধে সোচ্চার হয়ে ওঠে সাধারণ মানুষ।জনরোষের মুখে ঘটনার কয়েক দিন পর বাসের চালকসহ পাঁচজনকে গ্রেপ্তার করা হয়। চলতি বছরের ১১ মার্চ তিহার জেলে থাকা অবস্থায় প্রধান আসামি বাসচালক রাম সিং মারা যান। আত্মহত্যার কারণে তাঁর মৃত্যু হয়ে থাকতে পারে বলে ধারণা করা হয়।অভিযুক্ত কিশোর ছাড়া বাকি প্রাপ্তবয়স্ক আসামিদের বিরুদ্ধে মামলা চলছে। দোষী সাব্যস্ত হলে তাঁদের ফাঁসির দণ্ডাদেশ হতে পারে।
