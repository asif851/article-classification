

সিরিয়ার ঐতিহ্যবাহী পালমিরা শহরে ইসলামিক স্টেটের (আইএস) জঙ্গিরা ফের প্রবেশ করেছে। আজ রোববার বিবিসি অনলাইনের প্রতিবেদনে এই তথ্য জানানো হয়।
পালমিরা থেকে হটিয়ে দেওয়ার প্রায় নয় মাস পর আবার সেখানে আইএস জঙ্গিরা এল।
পর্যবেক্ষক গোষ্ঠী ও বিদ্রোহীদের বরাতে বার্তা সংস্থা রয়টার্স জানিয়েছে, সিরীয় বাহিনীর সশস্ত্র প্রতিরক্ষাব্যবস্থা ভেঙে গতকাল শনিবার পালমিরার অধিকাংশ এলাকা পুনর্দখল করেছে আইএস।
পর্যবেক্ষক গোষ্ঠী বলছে, পালমিরার কেন্দ্রস্থলে সরকারপন্থী বাহিনী ও জঙ্গিদের মধ্যে তুমুল লড়াই হয়েছে।
এক অধিকারকর্মীর ভাষ্য, শহরটি এখন কম-বেশি আইএসের হাতে।
পালমিরা থেকে আসা বিভিন্ন খবরে বলা হচ্ছে, আইএসের সঙ্গে লড়াইয়ে অন্তত ৫০ জন সিরীয় সেনা নিহত হয়েছে। বাকি সেনারা পালিয়েছে বলে অসমর্থিত সূত্র বলছে।
পালমিরা ফের আইএসের হাতে যাওয়ায় সেখানকার বেসামরিক লোকজনের নিরাপত্তা নিয়ে উদ্বেগ দেখা দিয়েছে।
চলতি বছরের মার্চ মাসে আইএসের কাছ থেকে পালমিরা পুনর্দখল করে সিরীয় বাহিনী। কিন্তু আইএসের জঙ্গিরা চলতি সপ্তাহের শুরুর দিকে আকস্মিক হামলা শুরু করে।
পর্যবেক্ষকেরা বলছেন, পালমিরা হাতছাড়া হওয়ার পর আইএস ফের সংগঠিত হচ্ছিল। তারা জুতসই সুযোগের অপেক্ষায় ছিল। সবার দৃষ্টি যখন সিরিয়ার আলেপ্পোর দিকে, ঠিক তখনই পালমিরায় ঢুকে পড়ল আইএস।
‘মরুর মুক্তা’ হিসেবে পরিচিত পালমিরা প্রত্নতাত্ত্বিক নিদর্শনে সমৃদ্ধ। পালমিরা ইউনেসকোর বিশ্ব ঐতিহ্যের অংশ। ২০১৫ সালের মে মাসে প্রথম পালমিরা দখল করে আইএস। তারা সেখানকার বিশ্ব ঐতিহ্যের তালিকাভুক্ত মন্দিরসহ অনেক স্থাপনা ধ্বংস করে। চালায় হত্যাযজ্ঞ।
আরও পড়ুন: 
প্রাচীন শহর পালমিরাআইএসমুক্ত ‘মরুর মুক্তা’ পালমিরা
