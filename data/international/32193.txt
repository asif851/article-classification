
বিপদে পড়লে চোরেরও দরকার পড়ে পুলিশকে। সম্প্রতি যুক্তরাজ্যের মিডল্যান্ডসের একটি রেস্তোরাঁয় চুরি করতে গিয়ে বিপদে পড়েন ৪৫ বছর বয়সী এক চোর। ভেন্টিলেটর দিয়ে চুরি করতে ঢোকার সময় চিপায় পড়ে আটকে যান তিনি। টানা আট ঘণ্টা আটকে থাকার পর পুলিশ গিয়ে তাঁকে উদ্ধার করেছে।
ওয়েস্ট মিডল্যান্ডস পুলিশের পক্ষ থেকে বলা হয়, গভীর রাতে রেস্তোরাঁয় ঢোকার চেষ্টা করেন চোর। কিন্তু ভেন্টিলেটরে আটকে তাঁর সব চেষ্টা ব্যর্থ হয়। ভেন্টিলেটরে তিনি এমনভাবে আটকে গেছেন যে মাথা ভেতরে ঢোকাতে পারলেও আর বের হতে পারেননি। দিনের বেলা, পথচারীরা তাঁকে ওই অবস্থায় দেখেন। এ সময় সাহায্যের জন্য ডাকাডাকি করছিলেন তিনি। পথচারীদের একজন তাঁর এ অবস্থা দেখে পুলিশকে খবর দেন।
পুলিশ তখন ফায়ার ব্রিগেডের সাহায্য নিয়ে আধা ঘণ্টার চেষ্টায় ওই চিপা থেকে চোরকে উদ্ধার করেন।
পুলিশ কমিশনার ম্যাথু উইলক বলেন, রাত দুইটার দিকে বাইরের অংশ খুলে ওই সন্দেহভাজন বহির্গমন পথে উঠে পড়েন। সেখানে পুরোপুরি আটকে গিয়ে আর নড়াচড়া করতে পারেননি তিনি। তাঁকে ওই চিপা থেকে বের করতে ফায়ার ব্রিগেডকে খবর দেওয়া হয়। পরে তাঁকে টেনে সেখান থেকে বের করা হয়। হাসপাতালে স্বাস্থ্য পরীক্ষা শেষে সন্দেহভাজন চোর হিসেবে তাঁকে পুলিশ হেফাজতে নেওয়া হয়েছে। তথ্যসূত্র: এনডিটিভি
