
ভারতের তিনটি মন্ত্রণালয়ের ওয়েবসাইট হ্যাকিংয়ের শিকার হয়েছে বলে জানিয়েছে দেশটির বিভিন্ন সংবাদমাধ্যম। আজ শুক্রবার সন্ধ্যায় এ ঘটনা ঘটে। দেশটির প্রতিরক্ষা, আইন ও স্বরাষ্ট্র মন্ত্রণালয়ের ওয়েবসাইটে ঢোকা যাচ্ছে না এবং ‘এরর পেজ’ দেখাচ্ছে। কিছু ক্ষেত্রে মূল ওয়েবসাইটের বদলে চীনা হরফে কিছু লেখা দেখা যাচ্ছে।
ভারতের তিনটি মন্ত্রণালয়ের ওয়েবসাইট হ্যাক হয়েছে কি না, তা নিয়ে পরস্পরবিরোধী বক্তব্য পাওয়া গেছে। সংশ্লিষ্ট মন্ত্রণালয়গুলোর কিছু সূত্র একে হ্যাকিংয়ের ঘটনা বললেও কেউ কেউ এটি অস্বীকারও করছেন।
এনডিটিভির খবরে বলা হয়েছে, এক টুইট বার্তায় ভারতের প্রতিরক্ষামন্ত্রী নির্মলা সিথারমন জানিয়েছেন, হ্যাকিংয়ের শিকার হয়েছে তাঁর মন্ত্রণালয়ের ওয়েবসাইট এবং এ বিষয়ে প্রয়োজনীয় পদক্ষেপ নেওয়া হয়েছে। দ্রুতই ওয়েবসাইটটি পুনরুদ্ধার করা হবে। এ বিষয়ে তদন্ত শুরু হয়েছে।
তবে ভারতের জাতীয় সাইবার নিরাপত্তা সমন্বয়ক গুলশান রাই বলেন, ‘প্রতিরক্ষা মন্ত্রণালয়ের ওয়েবসাইটে কোনো হ্যাকিংয়ের ঘটনা ঘটেনি। সেখানে হার্ডওয়্যারজনিত কিছু সমস্যা দেখা গেছে। সে কারণেই ওয়েবসাইটটি বন্ধ রয়েছে। শিগগিরই এর সমাধান হবে।’ তিনি আরও বলেন, স্টোরেজ নেটওয়ার্ক সিস্টেমের কিছু সমস্যার কারণে ওয়েবসাইটে ঢোকা যাচ্ছে না। আরও কিছু মন্ত্রণালয়ের ওয়েবসাইটেও সমস্যা হয়েছে। সেগুলোও ঠিক হয়ে যাবে।
টাইমস অব ইন্ডিয়ার খবরে বলা হয়েছে, ওই তিনটি মন্ত্রণালয়ের ওয়েবসাইটে ঢুকতে পারছেন না ব্যবহারকারীরা এবং কিছু সময় পর আবার চেষ্টা করার জন্য বার্তা দেখানো হচ্ছে। সংবাদমাধ্যমটি আরও জানিয়েছে, আইন, স্বরাষ্ট্র ও প্রতিরক্ষা মন্ত্রণালয়ের পাশাপাশি শ্রম মন্ত্রণালয়ের ওয়েবসাইটেও একই সমস্যা দেখা গিয়েছিল। তবে স্বরাষ্ট্র মন্ত্রণালয় বলেছে, তাদের ওয়েবসাইট হ্যাকিংয়ের শিকার হয়নি।
এ ঘটনার তদন্তের দায়িত্ব দেওয়া হয়েছে দেশটির ন্যাশনাল ইনফরমেটিকস সেন্টারকে (এনআইসি)। এ সংস্থাটিই ভারত সরকারের সব ওয়েবসাইটের রক্ষণাবেক্ষণ করে থাকে।
ভারতের সরকারি ওয়েবসাইটে পাকিস্তানের বিভিন্ন হ্যাকার প্রায়ই সাইবার হামলা চালিয়ে থাকে। গত জানুয়ারি মাসে, সন্দেহভাজন পাকিস্তানভিত্তিক হ্যাকাররা ভারতের ন্যাশনাল সিকিউরিটি গার্ডের ওয়েবসাইট হ্যাক করে। এরপর ওই ওয়েবসাইটে ভারত ও প্রধানমন্ত্রী নরেন্দ্র মোদির বিরুদ্ধে প্রচারণামূলক বক্তব্য প্রকাশ করা হয়েছিল।
এর আগে চলতি বছরই ভারতের কেন্দ্রীয় সরকার জানিয়েছিল, গত চার বছরে কেন্দ্রীয় ও রাজ্য সরকারের সঙ্গে সম্পর্কিত ৭০০টি ওয়েবসাইট হ্যাকিংয়ের শিকার হয়েছে। তবে তথ্যপ্রযুক্তি বিশেষজ্ঞদের বক্তব্য, পর্যাপ্ত নিরাপত্তাবৈশিষ্ট্য না থাকাতেই ভারতের সরকারি ওয়েবসাইটগুলো ঘন ঘন হ্যাকিংয়ের শিকার হচ্ছে।
