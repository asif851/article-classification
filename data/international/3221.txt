
আফগান সেনার পোশাক পরা এক ব্যক্তির এলোপাতাড়ি গুলিতে একজন মার্কিন মেজর জেনারেল নিহত হয়েছেন। আহত হয়েছেন আরও অন্তত ১৯ সেনা। তাঁদের মধ্যে ১৫ জন মার্কিন সেনা, তিন আফগান সেনা ও একজন জার্মান ব্রিগেডিয়ার জেনারেল। গতকাল মঙ্গলবার কাবুলে মার্শাল ফাহিম ন্যাশনাল ডিফেন্স বিশ্ববিদ্যালয়ে এ হামলার ঘটনা ঘটে। সেখানে সেনা প্রশিক্ষণকেন্দ্রে ন্যাটো বাহিনীর ওপর এ হামলা চালানো হয়। নাম প্রকাশে অনিচ্ছুক সূত্রের বরাত দিয়ে নিউইয়র্ক টাইমস ও এনবিসির খবরে এ তথ্য প্রকাশ করা হয়। পেন্টাগনের এক বিবৃতিতে মার্কিন মেজর জেনারেল নিহত হওয়ার সত্যতা নিশ্চিত করা হয়েছে। তবে তাঁর নাম প্রকাশ করা হয়নি। বিবৃতিতে আরও বলা হয়, পাল্টা গুলিতে হামলাকারীও নিহত হয়েছেন। খবর এএফপির।
