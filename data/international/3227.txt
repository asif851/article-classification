
যুক্তরাষ্ট্রের আগামী প্রেসিডেন্ট নির্বাচনে রিপাবলিকান দলের সম্ভাব্য প্রার্থী ডোনাল্ড ট্রাম্প জঙ্গিবাদ মোকাবিলা এবং আইএস দমনে কঠোর পদক্ষেপ নেওয়ার আহ্বান জানিয়ে বলেছেন, ‘অস্ত্রের জবাব অস্ত্র দিয়ে দিতে হবে।’ মঙ্গলবার ওহাইও বিশ্ববিদ্যালয়ে কয়েক হাজার সমর্থকদের উদ্দেশে বক্তব্য দেওয়ার সময় এ কথা বলেন ট্রাম্প।ট্রাম্প বলেন, জঙ্গিদের ‘ওয়াটার বোর্ডিং’ কায়দায় জিজ্ঞাসাবাদের পন্থাটি যথেষ্ট ছিল না। যারা মানুষের শিরশ্ছেদ করছে, তাদের জিজ্ঞাসাবাদের জন্য এটি একটি সামান্য ব্যাপার। ‘ওয়াটার বোর্ডিং’ পদ্ধতিতে বন্দীর চোখ ও নাকের ওপর কাপড় দিয়ে পানি ঢালা হয়। এতে তাঁর মধ্যে পানিতে ডুবে মরার আতঙ্ক তৈরি হয়। আফগানিস্তান দখলের পর গুয়ানতানামো বন্দিশিবিরে আটক বন্দীদের পানিতে চুবিয়ে নির্যাতন করার অপবাদ যুক্তরাষ্ট্রকে বয়ে বেড়াতে হচ্ছে।ডোনাল্ড ট্রাম্প বলেন, ‘প্রতিহিংসাপরায়ণ নিষ্ঠুর জঙ্গিদের সঙ্গে যুক্তরাষ্ট্রকে একই আচরণ করতে হবে। অস্ত্রের জবাব অস্ত্র দিয়ে দিতে হবে। ওয়াটার বোর্ডিং পদ্ধতিতে জিজ্ঞাসাবাদ কোনো ভালো ব্যাপার নয়। কিন্তু শত্রু যখন শিরশ্ছেদ করছে, তখন এটা মামুলি ব্যাপার।’ তিনি আরও বলেন, ‘আমরা নিজেরাই জানি না কি করছি, আমাদের কোনো নেতৃত্ব নেই।’ এসব কথা বলে ডোনাল্ড ট্রাম্প জঙ্গিবাদ দমনে প্রেসিডেন্ট বারাক ওবামার অবস্থানকে দুর্বল বলে সমালোচনা করেন।
