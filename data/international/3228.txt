
ভারতের পশ্চিমবঙ্গের চাঞ্চল্যকর রোজভ্যালি আর্থিক কেলেঙ্কারিতে এবার কলকাতার এক চলচ্চিত্র ব্যবসায়ীর নাম এসেছে। ওই ব্যবসায়ী রোজভ্যালির কাছ থেকে অগ্রিম টাকা নিয়ে চলচ্চিত্র তৈরির চুক্তি করতেন।
আর এই নাম কেন্দ্রীয় তদন্তকারী সংস্থাকে (সিবিআই) জানিয়েছেন সাংসদ-অভিনেতা তাপস পাল। কেলেঙ্কারির এ ঘটনায় তাপস পাল গত শুক্রবার গ্রেপ্তার হন। এরপর গত মঙ্গলবার দ্বিতীয় দফায় তাঁকে তিন দিনের রিমান্ডে নেয় সিবিআই।
সারদা কেলেঙ্কারির মতো আরেকটি চাঞ্চল্যকর মামলা রোজভ্যালি আর্থিক দুর্নীতি কাণ্ড। এই রোজভ্যালি স্বল্প সঞ্চয়ের একটি আর্থিক সংস্থা। এই সংস্থায় বহু মানুষ অর্থ রেখে প্রতারিত হয়েছেন। সেই আর্থিক দুর্নীতির মামলা এখনো চলছে। মামলার দায়িত্ব নিয়েছে সিবিআই। ইতিমধ্যে সংস্থাটির কর্ণধার গৌতম কুণ্ডুকে গ্রেপ্তার করা হয়েছে। এ ছাড়া তৃণমূল কংগ্রেসের আরেক সাংসদ সুদীপ বন্দ্যোপাধ্যায়ও গ্রেপ্তার হয়েছেন।
গতকাল বুধবার সিবিআইয়ের একটি সূত্রের বরাত দিয়ে আনন্দবাজার পত্রিকার অনলাইন সংস্করণের খবরে বলা হয়, জেরায় তাপস পাল কলকাতার এক চলচ্চিত্র ব্যবসায়ীর নাম বলেছেন। তাপস জানিয়েছেন, এই ব্যবসায়ীর মাধ্যমেও বাজার থেকে তোলা রোজভ্যালির টাকা বিভিন্ন অ্যাকাউন্টে গিয়েছিল। সেই টাকা শুধু বিদেশের অ্যাকাউন্টে জমাই নয়, সেখানে ওই টাকায় সম্পত্তি কেনা হয়েছে বলেও নির্দিষ্ট তথ্য গোয়েন্দাদের হাতে এসেছে।
সূত্রটি পত্রিকাটিকে আরও জানায়, ওই ব্যবসায়ী রোজভ্যালির কাছ থেকে অগ্রিম টাকা নিয়ে চলচ্চিত্র তৈরির চুক্তি করতেন। সংস্থাটির কর্ণধার গৌতম কুণ্ডু নিজেও তদন্তকারীদের কাছে অভিযোগ করেছেন, বেশ কিছু ক্ষেত্রে টাকা নেওয়ার পরেও চলচ্চিত্র তৈরি করা হয়নি। টাকাও ফেরত দেওয়া হয়নি। তাপসকে জেরা করে যেসব তথ্য পাওয়া গেছে, তা গৌতমের অভিযোগগুলোর সঙ্গে মিলিয়ে দেখা হচ্ছে।
সংস্থাটির চলচ্চিত্র প্রকল্পের পরিচালক ছিলেন তাপস। কেলেঙ্কারির এ ঘটনায় তদন্তকারীদের বরাত দিয়ে খবরে বলা হয়, তাপসই ঠিক করতেন সংস্থার আর্থিক অনুদানে বাংলা ছবি প্রযোজনার দায়িত্ব কে পাবেন। সেই সূত্রেই উঠে এসেছে টালিগঞ্জের প্রথম সারির এক অভিনেত্রী ও তাঁর স্বামীর নাম।
সিবিআইয়ের একটি সূত্র বলছে, রোজভ্যালির প্রযোজনায় যেসব ছবি হয়েছে, তার অনেকগুলোরই অভিনেতা-অভিনেত্রী নির্বাচনের দায়িত্বে ছিলেন ওই চলচ্চিত্র ব্যবসায়ী। পাশাপাশি তিনি নিজেও ছবি প্রযোজনার জন্য রোজভ্যালির কাছ থেকে মোটা অঙ্কের টাকা নিয়েছিলেন। রোজভ্যালির আর পাঁচটা ব্যবসার মতো সিনেমা প্রযোজনার আড়ালেও একাধিক অ্যাকাউন্টে টাকা পাচার হয়েছে বলে দাবি সিবিআইয়ের।
তদন্তকারীদের কথায়, ওই চলচ্চিত্র ব্যবসায়ীকে ইতিমধ্যে এক দফা জিজ্ঞাসাবাদ করা হয়েছে। ছবি প্রযোজনার হিসাব-নিকাশ জমা দিয়েছেন তিনি। তাপসের কাছ থেকে পাওয়া তথ্য ধরে সেগুলো এখন আবার নতুন করে খতিয়ে দেখা শুরু করেছে সিবিআই।
