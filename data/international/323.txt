
বিস্তীর্ণ ধানখেত। তার মাঝখানে চিরপরিচিত ঢঙে দেখা যাচ্ছে জনপ্রিয় অ্যানিমেশন ছবি ‘কুংফু পান্ডা’র প্রধান চরিত্র পো’কে। কোথাও আবার দেখা যাচ্ছে হাতি, কোথাও জলে ভাসা হাঁস। আবার একটিতে পাওয়া গেছে ড্রাগনের মুখ। চীনের উত্তর-পূর্বাঞ্চলের লিয়াননিং প্রদেশের রাজধানী শেনইয়াংয়ের কৃষকেরা এসব শিল্পকর্মের জনক।
চীনের পত্রিকা পিপলস ডেইলির বরাতে এনডিটিভির খবরে বলা হয়েছে, কৃষকদের শিল্পীতে পরিণত করার কৃতিত্বটি স্থানীয় প্রশাসনের। তাঁদের উৎসাহেই ধানখেতগুলো সেজেছে নানা ছবিতে। এর মূল উদ্দেশ্য হলো ওই প্রদেশ ভ্রমণে পর্যটকদের আকৃষ্ট করা।
ধানখেতে শিল্প ফুটিয়ে তোলার একটি বার্ষিক ঐতিহ্য আছে শেনইয়াংয়ের কৃষকদের। ছবি ফুটিয়ে তোলার কাজটি শুরু হয় বছরের প্রথম দিকেই। সেই সময়ই নকশা অনুযায়ী নানা রঙের বিভিন্ন জাতের ধানগাছের চারা রোপণ করেন কৃষকেরা। সময়ের সঙ্গে সঙ্গে স্বাভাবিক নিয়মেই চলে খেতের পরিচর্যা। মৌসুমের শেষে যখন ধান পেকে ওঠে, তখন খেতের মধ্যেও ফুটে ওঠে বৈচিত্র্যময় ছবি।  এ বছর প্রায় ২৫ একর ধানখেত জুড়ে এসব ছবি ফুটিয়ে তুলেছেন কৃষকেরা। স্থানীয় লোকজন বলছেন, জুলাই থেকে সেপ্টেম্বর মাস পর্যন্ত সময়ের মধ্যে এসব ছবি সবচেয়ে ভালোভাবে দেখা যাবে।

