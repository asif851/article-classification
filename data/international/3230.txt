
উত্তর কোরিয়ার ওপর জাতিসংঘের নতুন নিষেধাজ্ঞাকে যুদ্ধ ঘোষণার শামিল বলে প্রতিক্রিয়া জানিয়েছে দেশটি। বিবিসি অনলাইনের প্রতিবেদনে দেশটির পররাষ্ট্র মন্ত্রণালয়কে উদ্ধৃত করে বলা হয়, এই নিষেধাজ্ঞা উত্তর কোরিয়ার সার্বভৌমত্বের জন্যও চরম হুমকি।
পররাষ্ট্র মন্ত্রণালয়ের বিবৃতির বরাত দিয়ে উত্তর কোরিয়ার রাষ্ট্রীয় সংবাদমাধ্যম কেসিএনএ বলছে, দেশটিকে অর্থনৈতিকভাবে পঙ্গু করে দিতেই জাতিসংঘ এই পদক্ষেপ নিয়েছে। তবে কোনো কিছুই উত্তর কোরিয়াকে আটকাতে পারবে না। গত শুক্রবার নিষেধাজ্ঞার ঘোষণা আসার পর আনুষ্ঠানিক বিবৃতি প্রকাশ করে উত্তর কোরিয়া। জাতিসংঘের এই নিষেধাজ্ঞাকে তারা যুদ্ধ ঘোষণার শামিল বলে মনে করছে। নিষেধাজ্ঞার কারণে উত্তর কোরিয়া এবং এর আশপাশের অঞ্চলে শান্তি-শৃঙ্খলা নষ্ট হবে বলে পিয়ং ইয়ংয়ের তরফ থেকে বলা হয়। এ ছাড়া নিরাপত্তার স্বার্থে উত্তর কোরিয়া পরমাণু শক্তি আরও বাড়াবে এবং যুক্তরাষ্ট্রের পরমাণু হামলার হুমকি মোকাবিলা করা হবে। যুক্তরাষ্ট্রের সঙ্গে ভারসাম্য রেখেই নিজেদের সামরিক শক্তি বাড়াবে বলে বিবৃতিতে উল্লেখ করা হয়।
সম্প্রতি উত্তর কোরিয়ার ব্যালিস্টিক ক্ষেপণাস্ত্র পরীক্ষার কারণে দেশটির ওপর নতুন করে নিষেধাজ্ঞা জারি করে জাতিসংঘ। শুক্রবার নিরাপত্তা পরিষদের অধিবেশনে যুক্তরাষ্ট্রের এক প্রস্তাবের পরিপ্রেক্ষিতে এই নিষেধাজ্ঞা আরোপ করা হয়।
বিবিসির খবরে বলা হয়, ভোটাভুটিতে পাস হওয়া প্রস্তাবে উত্তর কোরিয়ায় তেল সরবরাহ ৯০ শতাংশ কমানোর পদক্ষেপের কথা বলা হয়েছে। পাশাপাশি বিভিন্ন দেশে কর্মরত প্রবাসী শ্রমিকদের ১২ মাসের মধ্যে দেশে ফেরত পাঠানো হবে। উত্তর কোরিয়ার বৈদ্যুতিক ও অন্যান্য যন্ত্রপাতির মতো পণ্য রপ্তানি নিষিদ্ধের পদক্ষেপও প্রস্তাবে আছে। উত্তর কোরিয়ার ওপর এক বছরে এটি তৃতীয়বারের মতো নিষেধাজ্ঞা।
 
 
