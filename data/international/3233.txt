
ইরাকের পূর্বাঞ্চলীয় দিয়ালা প্রদেশে সুন্নি সম্প্রদায়ের একটি মসজিদে আজ শুক্রবার সশস্ত্র শিয়াদের নির্বিচার গুলিতে কমপক্ষে ৭৩ জন নিহত হয়েছে। হাসপাতালের চিকিত্সকদের বরাত দিয়ে আল জাজিরার এক খবরে এ তথ্য জানানো হয়।
স্থানীয় একটি নিরাপত্তা সূত্র জানায়, নিহতদের লাশ দিয়ালার বাকুবা শহরের হাসপাতালে নেওয়া হচ্ছিল।স্থানীয় সূত্রের বরাত দিয়ে আল জাজিরা জানায়, শিয়া মিলিশিয়াদের একটি অনুষ্ঠানে রাস্তার পাশে পুঁতে রাখা বোমা হামলার জবাবে আজকের হামলাটি হয়ে থাকতে পারে। এই হামলা সুন্নি বিদ্রোহী গোষ্ঠী ইসলামিক স্টেটকে (আইএস) দমনে ইরাকিদের ঐক্যবদ্ধ করতে নতুন শিয়া প্রধানমন্ত্রী হায়দার আল-আবাদি যে প্রচেষ্টা চালাচ্ছেন সেটিকে ব্যাহত করতে পারে।ইরাকে মসজিদে হামলা সুন্নি-শিয়াদের মধ্যে রক্তক্ষয়ী সাম্প্রদায়িক সংঘর্ষের সূত্রপাত করেছে।পুলিশ সূত্রে জানা যায়, চলতি বছরের জুলাইয়ে বাকুবায় সশস্ত্র শিয়ারা একটি বৈদ্যুতিক খুঁটির সঙ্গে বেঁধে ১৫ জন সুন্নি মুসলমানকে হত্যা করেছে।দিয়ালার পুলিশ কর্মকর্তারা রয়টার্সকে জানিয়েছেন, তাঁরা শিয়া মিলিশিয়াদের কাছে আইএস বিদ্রোহীদের একটি তালিকা দিয়েছে যাতে সন্দেহভাজনদের ধরে চিহ্নিত করে বিচারের মুখোমুখি করা যায়।মানবাধিকার সংস্থা হিউম্যান রাইটস ওয়াচ (এইচআরডব্লিউ) জানায়, আইএস বিদ্রোহীদের হামলায় শিয়া নিহত হওয়ার ঘটনায় জুলাইয়ে ইরাকের নিরাপত্তা বাহিনী ২৫৫ সুন্নি বন্দিকে হত্যা করেছে।
