
ভারতের জম্মু ও কাশ্মীর রাজ্যের মুখ্যমন্ত্রী হিসেবে কাল রোববার শপথ নিচ্ছেন পিপলস ডেমোক্রেটিক পার্টির (পিডিপি) প্রধান মুফতি মোহাম্মদ সাঈদ। গতকাল শুক্রবার তিনি ভারতের প্রধানমন্ত্রী নরেন্দ্র মোদির সঙ্গে সাক্ষাৎ করেন। দৃশ্যত শেষ মুহূর্তের দর-কষাকষির অংশ হিসেবেই বিজেপির নেতা মোদির সঙ্গে মুফতির এই সাক্ষাৎ। খবর টাইমস অব ইন্ডিয়ার।প্রধানমন্ত্রী মোদির সঙ্গে বৈঠকের পর মুফতি সাঈদ সাংবাদিকদের বলেন, ‘নির্বাচনের দুই মাস পর শেষ পর্যন্ত জম্মু-কাশ্মীরে একটি সরকার গঠনে আমরা একমত হয়েছি। বিজেপি জম্মুতে ভালো ফল করেছে আর আমরা কাশ্মীরে ভালো করেছি। এখন দুই দলই এগিয়ে এসেছে।’শপথ গ্রহণ অনুষ্ঠানে প্রধানমন্ত্রী মোদিও উপস্থিত থাকবেন বলে জানান মুফতি সাঈদ।ভারতের একমাত্র মুসলিম সংখ্যাগরিষ্ঠ রাজ্য জম্মু ও কাশ্মীরের বিধানসভায় আসনসংখ্যা ৮৭। গত বছর লোকসভা নির্বাচনে বিপুল ভোটে বিজয়ী বিজেপি কাশ্মীরের বিধানসভা নির্বাচনেও ৪৪ আসনে জিতে প্রথমবারের মতো এখানে ক্ষমতায় বসার লক্ষ্য নিয়েছিল। কিন্তু সর্বোচ্চ ২৮টি আসন পায় পিডিপি। হিন্দু জাতীয়তাবাদী বিজেপি পায় ২৫টি।ভিন্ন রাজনৈতিক আদর্শের দুই দল পিডিপি ও বিজেপির জোট সরকার ‘ন্যূনতম সাধারণ কর্মসূচির’ (সিএমপি) মাধ্যমে সরকার চালাবে বলে সম্মত হয়েছে। মতভিন্নতার প্রধান দুই বিষয় ছিল কাশ্মীরকে বিশেষ মর্যাদা দেওয়া-সংক্রান্ত সংবিধানের ৩৭০ অনুচ্ছেদ এবং রাজ্যে নিরাপত্তা বাহিনীকে পরোয়ানা ছাড়াই গ্রেপ্তার করার অধিকার-সংক্রান্ত বিতর্কিত আইন আফসা।
