
চীনে এক পুরুষ রোগীর পেটে ডিমের মতো দেখতে একটি কোষ পেয়েছেন চিকিৎসকেরা। একে খুবই বিচিত্র হিসেবে বর্ণনা করা হচ্ছে।
আজ শুক্রবার এনডিটিভি অনলাইনের প্রতিবেদনে জানানো হয়, ৫৩ বছর বয়সী ওই রোগীর পেট থেকে ইতিমধ্যে ডিম্বাকার ওই বস্তুটি অস্ত্রোপচারের মাধ্যমে অপসারণ করা হয়েছে।
প্রাথমিকভাবে ওই কোষটিকে একটি টিউমার ভেবেছিলেন চিকিৎসকেরা।
চীনের গণমাধ্যমে প্রকাশিত প্রতিবেদনে বলা হয়, অদ্ভুত ঘটনাটি চলতি মাসের শুরুর দিকে হুবেই প্রদেশের একটি হাসপাতালে ঘটেছে।
ঘটনার ভিডিও ধারণ করা হয়েছে। এতে দেখা যায়, অস্ত্রোপচারের মাধ্যমে রোগীর পেট থেকে একটি কোষ বের করা হয়েছে। কোষটি দেখতে সিদ্ধ-ডিমের মতো।
চিকিৎসকদের ভাষ্য, ডিম্বাকার ওই বস্তুটি চর্বি ও অন্য কোষের সমন্বয়ে গঠিত। এ ধরনের ঘটনা সচরাচর দেখা যায় না।
