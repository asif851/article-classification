
‘বাবুজি ধীরে চলনা’ (আর পার), ‘আঁখো হি আঁখো মে ইশারা হো গ্যায়া’ (সিআইডি), ‘লেকে পেহলা পেহলা পেয়ার’ (সিআইডি), ‘অ্যায় মেরে দিল হ্যায় নাদান’ (টাওয়ার হাউজ), ‘নিঁদ না মুঝকো আয়ে’ (পোস্ট বক্স নাম্বার নাইন নাইন নাইন), ‘বারবার দেখো’ (চায়না টাউন)—বলিউডের গত শতকের পঞ্চাশ কিংবা ষাটের দশকের দারুণ জনপ্রিয় হওয়া কিছু গান। চলচ্চিত্রে এই গানগুলোর সঙ্গে কে অভিনয় করছিলেন, মনে আছে? তিনি শাকিলা। ওই সময়ের দর্শকপ্রিয় এই চিত্রনায়িকা আর নেই। গত বুধবার রাতে হৃদ্‌রোগে আক্রান্ত হয়ে তিনি মারা গেছেন। মৃত্যুকালে তাঁর বয়স হয়েছিল ৮২ বছর।
শাকিলার ভাগনে এবং কৌতুক অভিনেতা জনি ওয়াকারের ছেলে নাসির খান সংবাদমাধ্যমকে জানিয়েছেন, তাঁর খালা শাকিলা হৃদ্‌রোগসহ বার্ধক্যজনিত সমস্যায় ভুগছিলেন। পাশাপাশি কিডনি আর ডায়াবেটিসের সমস্যাও ছিল।
১৯৫৬ সালে গুরু দত্তের ‘আর পার’ ছবির মধ্য দিয়ে চলচ্চিত্রে অভিষেক হয়েছিল এই চিত্রনায়িকার। শাম্মী কাপুর, মনোজ কুমার, রাজ কাপুর, দেব আনন্দ, সুনীল দত্ত, জনি ওয়াকারসহ সেই সময়ের জনপ্রিয় সব নায়কের সঙ্গে অভিনয় করেছিলেন এই চিত্রনায়িকা। অভিনয় করেছিলেন ৫০টি সিনেমায়। নিজের কাজ নিয়ে সন্তুষ্ট ছিলেন তিনি। তাঁর অভিনীত খুব জনপ্রিয় হওয়া গানগুলোর মধ্য দিয়ে দর্শকদের মাঝে জায়গা করে নিয়েছিলেন তিনি।
এক অনাবাসী ভারতীয়কে বিয়ে করেছিলেন শাকিলা। এরপর চলে যান যুক্তরাজ্যে। বিদায় জানান চলচ্চিত্রকে। একসময় মুম্বাইয়ে ফিরে আসেন। মেরিন ড্রাইভ এলাকায় ছিল তাঁর বাসা। এই বাসায় তাঁর মেয়ে মিনাজ আত্মহত্যা করেন। এরপর থেকে তিনি বান্দ্রা এলাকাতেই ছিলেন। মুম্বাই মিরর, দ্য ইন্ডিয়ান এক্সপ্রেস
