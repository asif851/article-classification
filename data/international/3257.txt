

ইকুয়েডরে ভূমিকম্পে মৃত ব্যক্তির সংখ্যা বেড়ে ৬৪৬-এ দাঁড়িয়েছে। এখনো শতাধিক মানুষ নিখোঁজ রয়েছে। সরকারি পরিসংখ্যানের বরাত দিয়ে আজ রোববার বিবিসি অনলাইনের প্রতিবেদনে এই তথ্য জানানো হয়।
লাতিন আমেরিকার দেশটিতে ১৬ এপ্রিল ৭ দশমিক ৮ মাত্রার শক্তিশালী ভূমিকম্প আঘাত হানে। এতে ব্যাপক হতাহত ও ক্ষয়ক্ষতির ঘটনা ঘটে। ভূমিকম্পে কয়েক হাজার মানুষ আহত হয়েছে। গৃহহীন হয়েছে অনেকে।
ভূমিকম্পের প্রায় এক সপ্তাহ পর দেশটির প্রেসিডেন্ট রাফায়েল কোরেয়া জানিয়েছেন, মৃত ব্যক্তির সংখ্যা বেড়ে ৬৪৬ হয়েছে। নিখোঁজ আছে ১৩০ জন।
ইকুয়েডরে ভয়াবহ ভূমিকম্পে নিহত ব্যক্তিদের স্মরণে আট দিনের জাতীয় শোক ঘোষণা করেছেন প্রেসিডেন্ট কোরেয়া।
গতকাল শনিবার টেলিভিশনে প্রচারিত ভাষণে কোরেয়া বলেন, তাঁর দেশের জন্য এই দিনগুলো বেদনার। ইকুয়েডর সংকটের মধ্যে আছে। এটা জাতীয় ট্র্যাজেডি। কিন্তু তাঁরা এই পরিস্থিতি কাটিয়ে উঠবেন।
ভূমিকম্পের পর যেসব দেশ ইকুয়েডরে উদ্ধারকারী দল পাঠিয়েছে, তাদের প্রশংসা করেছেন কোরেয়া। তিনি জানান, ধ্বংসস্তূপের নিচ থেকে ১১৩ জনকে জীবিত উদ্ধার করা হয়েছে।
আন্তর্জাতিক বিভিন্ন সংস্থা ইতিমধ্যে ইকুয়েডরে জরুরি সহায়তা পাঠিয়েছে। তবে আক্রান্ত এলাকার লোকজন খাদ্য, পানি ও অন্যান্য দ্রব্য জরুরি সরবরাহে ঘাটতির অভিযোগ করছে।
প্রেসিডেন্ট কোরেয়া বলেছেন, উদ্ধার ও পুনর্গঠনের কাজে তিন বিলিয়ন ডলারের মতো অর্থের প্রয়োজন হতে পারে। আর এ লক্ষ্যে বিভিন্ন উৎস থেকে অর্থ সংগ্রহের প্রক্রিয়া শুরু হয়েছে।
