
দিল্লির ব্যস্ততম সড়ক ধরে মোটরসাইকেল চালিয়ে যাচ্ছেন এক ব্যক্তি। তাঁর সামনে বসা একটি কুকুর। পেছনে আরও দুটো। মোটরসাইকেল চললেও কুকুর তিনটির মধ্যে কোনো ধরনের অস্বস্তি নেই। দিব্যি ভারসাম্য রক্ষা করে বসে আছে তারা।
এনডিটিভির খবরে বলা হয়েছে, এমন একটি ভিডিও সামাজিক যোগাযোগের মাধ্যমে আলোড়ন তুলেছে। অদ্ভুত ওই ভিডিওচিত্র ধারণ করেছেন ২৩ বছর বয়সী কাহান বক্সী নামের এক তরুণ। দিল্লির বিকাশ মার্গ ও আইটিওর কাছে তিনি দৃশ্যটি দেখামাত্র ভিডিও করেন।
এনডিটিভিকে বক্সী বলেন, ‘গত মঙ্গলবার সন্ধ্যায় আমরা কালকাজি যাচ্ছিলাম। সন্ধ্যা সোয়া ছয়টার দিকে এই অপূর্ব দৃশ্যটি চোখে পড়ে। তাৎক্ষণিকভাবে আমি সেটি ভিডিও করে রাখি।’ ৪ জুলাই তিনি ভিডিওটি ফেসবুকে পোস্ট করেন। প্রথম দিনেই তাঁর ভিডিওটি ফেসবুকে ২৮ হাজারবার দেখা হয়েছে।
পরে ফেসবুকে ‘ডগস ডে আউট’ নামে একটি গ্রুপে ভিডিওটি পুনরায় পোস্ট করা হয়। সেখানে অনেকেই মন্তব্য করেছেন যে অজ্ঞাত ওই ব্যক্তি তাঁর পোষা প্রাণীগুলো নিয়ে দিল্লির রাস্তায় নিয়মিত চলাফেরা করেন। এর আগে অনেকেই এভাবে তাঁকে দেখেছে। ওই পোস্টে একজন মন্তব্য করেছেন, ‘আমি প্রায়ই এই সর্দারজিকে দেখি। প্রতিদিন সকালে তিনি লক্ষ্মীনগর ফ্লাইওভার থেকে আইটিও ব্রিজের দিকে তাঁর পোষা প্রাণীগুলো নিয়ে যান।’ তাঁর মোটরসাইকেলে বসা কুকুরের ছবি পোস্ট করে আরেকজন বলেছেন, ‘এমন একটি দৃশ্য রাস্তায় খুব বিরল। আমি এনএইচ ২৪–এর সামনে তাঁকে দেখেছি।’
আরও অনেকেই ভিডিওতে মন্তব্য করেছেন। তাঁরা বলছেন, এটি আশ্চর্যজনক। তবে এটি কিছুটা ঝুঁকিপূর্ণ বলে উদ্বেগ প্রকাশ করেছেন তাঁরা। একজন মন্তব্যকারী লিখেছেন, যদি কুকুরের মুখ দেখে তাদের মনের কথা বোঝা যেত, তাহলে মনে হতো, তারা এভাবে খুব মধুর সময় পার করছে।
