
পাকিস্তানের নতুন সেনাপ্রধান জেনারেল কামার জাভেদ বাজওয়া গতকাল রোববার আকস্মিকভাবে দেশটির সামরিক গোয়েন্দা সংস্থা আইএসআইয়ের প্রধানকে সরিয়ে দিয়েছেন। বার্তা সংস্থা পিটিআই এই তথ্য জানিয়েছে।সেনাপ্রধানের দায়িত্ব নেওয়ার পর বড় ধরনের পুনর্বিন্যাসের অংশ হিসেবে দেশটির সামরিক বাহিনীর বিভিন্ন গুরুত্বপূর্ণ পদেও তাৎপর্যপূর্ণ পরিবর্তন এনেছেন বাজওয়া।পুনর্বিন্যাসের এই প্রক্রিয়ায় পাকিস্তানের বিতর্কিত ও প্রভাবশালী গোয়েন্দা সংস্থা আইএসআইয়ের প্রধানের পদে লেফটেন্যান্ট জেনারেল রিজওয়ান আখতারের স্থলাভিষিক্ত হবেন লেফটেন্যান্ট জেনারেল নাভেদ মুখতার।
সেনাবাহিনীর এক বিবৃতিতে জানানো হয়, রিজওয়ান আখতারকে ন্যাশনাল ডিফেন্স ইউনিভার্সিটির (এনডিইউ) প্রেসিডেন্ট হিসেবে নিয়োগ দেওয়া হয়েছে।
আর সদ্য পদোন্নতি পাওয়া লেফটেন্যান্ট জেনারেল বিলাল আকবরকে চিফ অব জেনারেল স্টাফ করা হয়েছে।
এ ছাড়া আরও বেশ কিছু গুরুত্বপূর্ণ সামরিক পদে পরিবর্তন আনা হয়েছে।
সপ্তাহ দুই আগে সেনাপ্রধানের দায়িত্ব নেন বাজওয়া।
