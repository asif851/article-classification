
ভারতের পশ্চিমবঙ্গের উত্তর দিনাজপুরের একটি আবাসিক হোটেলের কক্ষ থেকে এক ব্যক্তির ঝুলন্ত লাশ উদ্ধার করেছে পুলিশ। পুলিশ বলছে, ওই ব্যক্তি আত্মহত্যা করেছেন। তিনি তাঁর আত্মহত্যার দৃশ্য মোবাইল ফোনে ধারণ করে গেছেন।
মারা যাওয়া ব্যক্তির নাম সুধাকর কুমার (৩৮)। বাড়ি বিহারের বৈশালী জেলার লালগঞ্জে।
সূত্র জানায়, সুধাকর বিহার থেকে পশ্চিমবঙ্গের উত্তর দিনাজপুরে এসেছিলেন। উঠেছিলেন তিস্তাপল্লি এলাকার একটি আবাসিক হোটেলে।
গত বুধবার রাত সাড়ে ৮টার দিকে সুধাকর হোটেলে ওঠেন। রাতের খাবার কিনে এনে হোটেলের কক্ষে বসে খান। তারপর মদও পান করেন।
বৃহস্পতিবার সকালে কক্ষের দরজা না খোলায় হোটেল ম্যানেজার থানায় খবর পাঠান। পুলিশ এসে হোটেলের কক্ষের দরজা ভেঙে ফেলে। সুধাকরকে গলায় ফাঁস লাগানো অবস্থায় সিলিং ফ্যানের সঙ্গে ঝুলতে দেখা যায়। পরে লাশটি উদ্ধার করে পুলিশ।
কক্ষ থেকে খাবারের খালি প্যাকেট, মদের বোতলসহ বেশ কিছু আলামত পুলিশ জব্দ করেছে।
পুলিশের ভাষ্য, এটা আত্মহত্যা। আত্মহত্যার দৃশ্য মোবাইলে ধারণ করে গেছেন সুধাকর।
