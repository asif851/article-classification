
বৈঠকের নির্ধারিত সময়ে উপস্থিত না হওয়ায় তানজানিয়ার ছয়জন সরকারি কর্মকর্তাকে কারাদণ্ড ​দেওয়া হয়েছে। গতকাল শুক্রবার ওই কর্মকর্তাদের ছয় ঘণ্টা করে কারাবাস করতে হয়। বার্তা সংস্থা এএফপির এক প্রতিবেদনে এ কথা জানানো হয়েছে।
তানজানিয়ার উহুরু সংবাদপত্রের বরাত দিয়ে এএফপি জানায়, শুক্রবার জেলা কমিশনারের নির্দেশে ওই কর্মকর্তাদের ছয় ঘণ্টা করে কারাবাস করতে হয়। সংবাদপত্রটি এই উদ্যোগকে স্বাগত জানিয়ে বিষয়টি সম্পাদকীয় আকারে প্রকাশ করে।তানজানিয়ার প্রধান শহর দারুস সালামের শহরতলির কমিশনার তাঁর সহকর্মী ওই ছয় কর্মকর্তাকে কারাদণ্ডাদেশ দেন। পাশাপাশি পরদিন নির্ধারিত সময়ের দুই ঘণ্টা আগে নিজ নিজ দপ্তরে উপস্থিত হতে নির্দেশ দেওয়া হয়। কমিশনার ওই কর্মকর্তাদের ‘দায়িত্বহীন’ বলেও আখ্যা দেন। স্থানীয় সময় সকাল আটটায় বৈঠকের সময় নির্ধারিত থাকলেও ওই ছয় কর্মকর্তা তিন ঘণ্টারও বেশি সময় দেরিতে উপস্থিত হন। জনগণের জমিজমা নিয়ে সৃষ্ট হাজারো বিরোধ নিষ্পত্তির উদ্দেশ্যে ওই বৈঠক ডাকা হয়েছিল।তানজানিয়ার প্রেসিডেন্ট জন মাগুফুলি চলতি মাসের শুরুর দিকে জনগণের জমিজমা নিয়ে সৃষ্ট হাজারো বিরোধ মীমাংসার উদ্যোগ নিতে সরকারি কর্মকর্তাদের প্রতি নির্দেশ দেন। এসব বিরোধ অনেকাংশেই দুর্নীতিবাজ কর্মকর্তাদেরই তৈরি বলে অভিযোগ রয়েছে। ২৫ অক্টোবর অনুষ্ঠিত নির্বাচনে জয়লাভের পর চলতি মাসেই প্রেসিডেন্ট হিসেবে দায়িত্ব নেন মাগুফুলি। দায়িত্ব নিয়েই তিনি দুর্নীতিবিরোধী অভিযান ও ব্যয় সংকোচনের ঘোষণা দেন।
