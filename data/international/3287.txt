
যুক্তরাজ্যের বিখ্যাত ও ঐতিহ্যবাহী ঘড়ি ‘বিগ বেন’-এর ঘণ্টাধ্বনি ১৫৭ বছর পর সাময়িকভাবে বন্ধ হয়ে যাচ্ছে। আগামী সপ্তাহ থেকে ২০২১ সাল পর্যন্ত এই ঘড়ি আর বাজবে না।
আজ সোমবার বিবিসি অনলাইনের প্রতিবেদনে বলা হয়, সংস্কারকাজের জন্য সাময়িকভাবে ২০২১ সাল পর্যন্ত ‘বিগ বেন’ ঘড়িটি বন্ধ রাখা হবে। বন্ধ হওয়ার আগে আগামী সোমবার দুপুরে এলিজাবেথ টাওয়ার থেকে শেষবারের মতো ঘড়িটির ঘণ্টাধ্বনি শোনা যাবে।
প্রতিবেদনে বলা হয়, সংস্কারকাজের জন্য ১৯৮৩ থেকে ১৯৮৫ সাল পর্যন্ত এবং ২০০৭ সালে সাময়িকভাবে ‘বিগ বেন’ ঘড়িটি বন্ধ ছিল।
যুক্তরাজ্যের পার্লামেন্ট কর্তৃপক্ষ বলছে, সংস্কারের জন্য বিগ বেন আপাতত বন্ধ রাখা ছাড়া কোনো উপায় নেই। তবে নিউইয়ারসহ গুরুত্বপূর্ণ কিছু অনুষ্ঠানের সময় ঘড়িটি থেকে এই ঘণ্টাধ্বনি শোনা যাবে।
বিগ বেনের রক্ষণাবেক্ষণকারী স্টিভ জাগস বলেন, বিগ বেনের যেমন সংস্কার করতে হবে, তেমনি এলিজাবেথ টাওয়ারেরও সংস্কার প্রয়োজন। এ কারণে প্রায় একটি দীর্ঘ সময় ঘড়িটি বন্ধ রাখা হবে।
প্রতিবেদনে বলা হয়, লন্ডনের এলিজাবেথ টাওয়ারে ১৫৭ বছর ধরে বিগ বেন ঘণ্টাধ্বনি দিয়ে যাচ্ছে। ৯৬ মিটার লম্বা এই টাওয়ারে স্থাপিত ঘড়িটির ওজন ১৩ দশমিক ৭ টন।
সংস্কার প্রকল্পের প্রধান প্রকৌশলী অ্যাডাম ওয়াটরোবস্কি বলেন, ভবনটি আরও আধুনিক করা হবে। এতে লিফট, প্রসাধন কক্ষ ও রান্নাঘরও রাখা হবে। এ ছাড়া বিগ বেনের প্রতিটি খণ্ড পরিষ্কার ও সংস্কার করা হবে।
এর আগে বলা হয়েছিল, বিগ বেন সংস্কারে ২ কোটি ৯০ লাখ পাউন্ড ব্যয় করা হবে।
