
সিরিয়ার পূর্ব আলেপ্পোয় যুদ্ধের সমাপ্তি ঘটেছে। জাতিসংঘে নিযুক্ত রাশিয়ার রাষ্ট্রদূত ভিটালি চুরকিন এমনটাই জানিয়েছেন। আজ বুধবার বিবিসি অনলাইনের প্রতিবেদনে এই তথ্য জানানো হয়।
জাতিসংঘে নিযুক্ত রাশিয়ার রাষ্ট্রদূত বলেছেন, পূর্ব আলেপ্পোর সবশেষ বিদ্রোহী অধিকৃত এলাকাগুলোতে সিরীয় বাহিনী পুনরায় নিয়ন্ত্রণ প্রতিষ্ঠা করেছে।
চুরকিন বলেন, একটি চুক্তি হয়েছে। চুক্তি অনুযায়ী বিদ্রোহীদের আলেপ্পো ছাড়ার সুযোগ দেওয়া হয়েছে।
রুশ রাষ্ট্রদূত বর্ণিত চুক্তির কথা বিদ্রোহীরাও স্বীকার করেছে। তারা বলছে, বেসামরিক লোকজনকেও আলেপ্পো ছাড়ার সুযোগ দেওয়া হোক।
সবশেষ এই ঘটনাপ্রবাহ চার বছরের বেশি সময় ধরে আলেপ্পোয় চলা সংঘাতের চূড়ান্ত সমাপ্তি টানতে পারে। এই সংঘাতে হাজারো মানুষের প্রাণ গেছে।
আলেপ্পোয় থেকে পাওয়া খবরে বলা হচ্ছে, বিগত কয়েক ঘণ্টায় শহরে কোনো বোমা হামলা বা গোলাগুলির শব্দ শোনা যায়নি।
সম্প্রতি রাশিয়ার সহায়তায় সিরীয় সেনারা আলেপ্পোর বিদ্রোহীদের কোণঠাসা করে ফেলেছিল। তাঁদের পরাজয় আসন্ন হয়ে উঠেছিল। এমন এক মুহূর্তে চুক্তির আওতায় বিদ্রোহীরা আলেপ্পো ছাড়ার সুযোগ পেল।
জাতিসংঘের নিরাপত্তা পরিষদের এক জরুরি অধিবেশনে রাশিয়ার রাষ্ট্রদূত চুরকিন বলেন, সর্বশেষ পাওয়া তথ্য অনুযায়ী, পূর্ব আলেপ্পোয় যুদ্ধের অবসান হয়েছে।
যুদ্ধ অবসানের তথ্য জানানোর আগে রুশ রাষ্ট্রদূত একটি চুক্তির কথা উল্লেখ করে বলেছিলেন, কয়েক ঘণ্টার মধ্যে তা কার্যকর হবে।
চুরকিন বলেন, বেসামরিক লোকজন আলেপ্পোয় থেকে যেতে পারবে। তারা নিরাপদ স্থানে যেতে পারবে। মানবিক সাহায্য নিতে পারবে। তাদের কেউ ক্ষতি করবে না।
