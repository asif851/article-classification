
উত্তর কোরিয়ার পরমাণু ও ক্ষেপণাস্ত্র কর্মসূচিকে কেন্দ্র করে দেশটির বিরুদ্ধে যুদ্ধের ‘স্বপ্নচারিতা’ হবে বিপজ্জনক। গতকাল বৃহস্পতিবার আন্তর্জাতিক সম্প্রদায়ের প্রতি এ হুঁশিয়ারি উচ্চারণ করে জাতিসংঘের মহাসচিব আন্তোনিও গুতেরেস বলেন, দেশটির কর্মসূচি নিয়ে নিরাপত্তা পরিষদের প্রস্তাবগুলো উত্তর কোরিয়া ও অন্যান্য দেশকে অবশ্যই পরিপূর্ণভাবে কার্যকর করতে হবে। টোকিওতে জাপানের প্রধানমন্ত্রী শিনজো আবের সঙ্গে এক বৈঠকের পর সাংবাদিকদের জাতিসংঘ মহাসচিব এ কথা বলেন। এর কয়েক দিন আগেই মার্কিন পররাষ্ট্রমন্ত্রী রেক্স টিলারসন উত্তর কোরিয়ার সঙ্গে কোনো রকম পূর্বশর্ত ছাড়াই তাঁর কর্মসূচি নিয়ে সরাসরি আলোচনা শুরুর প্রস্তাব দেন।তবে হোয়াইট হাউস গত বুধবার বলেছে, নিজের আচরণ না পাল্টানো পর্যন্ত উত্তর কোরিয়ার সঙ্গে কোনো সমঝোতা হবে না। পিয়ংইয়ংয়ের ব্যাপারে আগে থেকেই কঠোর অবস্থান নিয়ে চলা প্রেসিডেন্ট ডোনাল্ড ট্রাম্প পররাষ্ট্রমন্ত্রী টিলারসনের প্রস্তাবে সায় দিয়েছেন কি না, সে ব্যাপারে কোনো মন্তব্য করতে অস্বীকৃতি জানায় হোয়াইট হাউস। গুতেরেস গতকাল বলেন, এটা খুবই স্পষ্ট যে পিয়ংইয়ংয়ের কর্মসূচি নিয়ে নিরাপত্তা পরিষদের প্রস্তাব প্রথমে পুরোপুরিভাবে অবশ্যই উত্তর কোরিয়াকে কার্যকর করতে হবে। কোরীয় উপদ্বীপকে পরমাণু অস্ত্রমুক্ত করার লক্ষ্য অর্জনে সংশ্লিষ্ট যেসব দেশের ভূমিকা গুরুত্বপূর্ণ, তাদেরও কার্যকর করতে হবে এই প্রস্তাব। গুতেরেস আরও বলেন, কোরীয় উপদ্বীপকে পরমাণু অস্ত্র নিরস্ত্রীকরণ করার ক্ষেত্রে সম্ভাব্য কূটনৈতিক প্রচেষ্টার জন্য নিরাপত্তা পরিষদের ঐক্যও জরুরি। তিনি বলেন, ‘আমাদের সবার জন্য সবচেয়ে খারাপ যে সম্ভাবনাটি রয়েছে তা হলো, উত্তর কোরিয়া নিয়ে ‘যুদ্ধের স্বপ্নচারিতা’, যা খুবই বিপজ্জনক পরিণতি বয়ে আনতে পারে।’
