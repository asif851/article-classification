
যুক্তরাষ্ট্রের দক্ষিণ-পূর্বাঞ্চলীয় মিসিসিপি অঙ্গরাজ্যে গতকাল মঙ্গলবার টর্নেডোর আঘাতে চারজনের মৃত্যু হয়েছে। উদ্ভূত পরিস্থিতিতে মিসিসিপির গভর্নর ফিল ব্রায়ান্ট সেখানকার দুটি কাউন্টিতে জরুরি অবস্থা জারি করেছেন।
আজ এএফপির খবরে জানানো হয়, ফিল ব্রায়ান্ট বলেন, জোনস ও মারিয়ন কাউন্টিতে দুর্যোগপূর্ণ আবহাওয়ার কারণে জরুরি অবস্থা জারি করা হলো। সেখানে উদ্ধারকাজ চালাতে স্থানীয় কর্মকর্তাদের সব ধরনের সহযোগিতা করা হবে বলে তিনি জানান।
ঘূর্ণিঝড়ের আঘাতে ওই দুই কাউন্টিতে বেশ কিছু ঘরবাড়ি বিধ্বস্ত হয়েছে। সেখানে বিদ্যুৎ নেই। ফিল ব্রায়ান্ট জানান, মারিয়ন কাউন্টির তদন্ত কর্মকর্তা নর্মা উইলিয়ামসন জানান, ঘূর্ণিঝড়ের আঘাতে দুজনের মৃত্যু হয়েছে এবং কয়েকজন আহত হয়েছেন। আর জোনস কাউন্টির প্রধান নির্বাহী কর্মকর্তা আলেক্স হজ জানান, ঘূর্ণিঝড়ের আঘাতে একটি মোবাইল হোমের ভেতর থাকা দুজনের মৃত্যু হয়েছে।
ডব্লিউডিএএম টিভি চ্যানেল সূত্রে জানা গেছে, মারিয়ন কাউন্টির হাসপাতালে আহত ব্যক্তিদের চিকিৎসা দেওয়া হচ্ছে। সেখানে ৫০ জন চিকিৎসাধীন।
