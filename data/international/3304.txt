
গুজরাটের মুখ্যমন্ত্রী নরেন্দ্র মোদির ভাবমূর্তি উজ্জ্বল করতে বিজেপির শিবির যত ঢাকই বাজাক না কেন, নোবেলজয়ী অর্থনীতিবিদ অমর্ত্য সেন আজ সোমবার বলেছেন, মোদিকে তিনি প্রধানমন্ত্রীর পদে দেখতে চান না। ‘ইন্ডিয়া টুডে’ জানায়, মোদিকে নিয়ে অমর্ত্যের এ বক্তব্য তীব্র কষাঘাত ছাড়া আর কিছু নয়।একটি বার্তা চ্যানেলকে দেওয়া সাক্ষাত্কারে অমর্ত্য বলেন, ‘একজন ভারতীয় নাগরিক হিসেবে আমি মোদিকে আমার প্রধানমন্ত্রী হিসেবে চাই না। সংখ্যালঘুরা যাতে নিজেদের নিরাপদ মনে করতে পারে, সে জন্য মোদি তেমন কিছু করেননি।’মোদির সরকারের নমুনা উল্লেখ করে সিএনএন-আইবিএন চ্যানেলকে দেওয়া এক বিশেষ সাক্ষাত্কারে অমর্ত্য বলেন, ‘গুজরাটের ভৌত কাঠামো হয়তো ভালো, কিন্তু সংখ্যালঘু বা সংখ্যাগুরুদের জন্য যেগুলোর প্রয়োজন ছিল, মোদি তা করেননি।’সম্প্রতি বিজেপি ঘোষণা করেছে, ২০১৪ সালে অনুষ্ঠিত হতে যাওয়া লোকসভা নির্বাচনে দলের নেতৃত্ব দেবেন মোদি। এ জন্য দলটি সর্বত্র মোদিকে প্রশংসায় ভাসানোর উদ্যোগ নিয়েছে। কয়েক দিন আগে নিউইয়র্কে অনুষ্ঠিত এক সভায় বিজেপির সভাপতি রাজনাথ সিং ভূয়সী প্রশংসা করেন মোদির। নির্বাচন সামনে রেখে দলের পার্লামেন্ট সদস্য অনন্ত কুমারসহ কয়েকজন নেতাকে নিয়ে রাজনাথ এখন যুক্তরাষ্ট্রে প্রচার চালাচ্ছেন। দেশটির ভারতীয় বংশোদ্ভূত নাগরিকদের সমর্থন পেতে এ প্রচার চালাচ্ছে বিজেপি। ভারতের আসছে নির্বাচনে বিজেপি জয়ী হলে মোদিই ভারতের প্রধানমন্ত্রী হবেন বলে ধারণা করা হচ্ছে। তবে গুজরাট দাঙ্গা ও সংখ্যালঘুবিরোধী সাম্প্রদায়িক রাজনীতির ধারকবাহক হিসেবে মোদি বিতর্কিত। তাঁকে বিজেপির নির্বাচনী কমিটির প্রধান নির্বাচন করায় দলটি তার সমর্থক ও বিরোধীদের সমালোচনার মুখে পড়েছে। 
