
ভারতের পশ্চিমবঙ্গের সচিবালয় ‘নবান্ন’ বিস্ফোরক দিয়ে উড়িয়ে দেওয়ার হুমকি দেওয়া হয়েছে ফোনে। পুলিশ হুমকিদাতার সন্ধান পেলেও তার নাম প্রকাশ করা হয়নি।কলকাতার লালবাজারের পুলিশ সূত্র থেকে বলা হয়েছে, গত রোববার রাত নয়টার দিকে লালবাজারের পুলিশ কন্ট্রোল রুমের ১০০ নম্বরে একটি ফোন আসে। একটি পুরুষ কণ্ঠে বলা হয়, রাজ্য সচিবালয় ভবন নবান্নে বিস্ফোরক রাখা আছে। যেকোনো মুহূর্তে তা উড়িয়ে দেওয়া হবে। এই বলেই সংযোগটি কেটে দেওয়া হয়।হুমকি দিয়ে ফোন আসায় ভীতি ছড়িয়ে পড়ে নবান্নজুড়ে। কন্ট্রোল রুম থেকে এই ফোনের কথা জানিয়ে দেওয়া হয় পুলিশের ঊর্ধ্বতন কর্মকর্তাদের। এর পরপরই কলকাতার পুলিশ কমিশনার রাজীব কুমার এবং হাওড়ার পুলিশ কমিশনার দেবেন্দ্র প্রকাশ সিং ছুটে যান হাওড়ায় অবস্থিত সচিবালয়ে। এরপরেই সেখানে যান বোমা স্কোয়াডের সদস্যরা। শুরু হয় তল্লাশি। আনা হয় পুলিশ কুকুরও। কিন্তু কোথায়ও কোনো বিস্ফোরকের সন্ধান মেলেনি।এর আগেও গত ফেব্রুয়ারি মাসে নবান্ন উড়িয়ে দেওয়ার হুমকি দিয়ে ফোন এসেছিল। সেবারও কিছু পাওয়া যায়নি।
