
এক কিশোরীকে যৌন হয়রানির অভিযোগে আধ্যাত্মিক গুরু আশারাম বাপুকে গ্রেপ্তার করেছে ভারতের পুলিশ।৭২ বছর বয়সী গুরু আশারাম বাপুকে গত শনিবার মধ্যরাতে মধ্যপ্রদেশের ইন্দোর শহর থেকে গ্রেপ্তার করা হয়। গতকাল সকালে তাঁকে বিমানযোগে রাজস্থানের যোধপুরে নিয়ে যাওয়া হয়। এই যোধপুরেই ওই যৌন হয়রানির ঘটনা ঘটে বলে জানান স্থানীয় পুলিশ কর্মকর্তা অজয় পাল লাম্বা। ঘটনার শিকার মেয়েটির বাবা-মা আশারাম বাপুর পরিচালিত আশ্রমের সদস্য।আশারাম যৌন হয়রানির অভিযোগ অস্বীকার করে দাবি করেছেন, এটা একটা রাজনৈতিক ষড়যন্ত্র।যোধপুরের ডেপুটি পুলিশ কমিশনার লাম্বা বলেন, গুরু আশারামকে অভিযোগের বিষয়ে বক্তব্য জানাতে থানায় স্বেচ্ছায় হাজির হতে শুক্রবার পর্যন্ত সময় দেওয়া হয়েছিল। তবে তিনি শুক্রবার কর্মকর্তাদের শারীরিক অসুস্থতার কথা বলে আরও সময় চান। ইন্দোর মেডিকেল কলেজের একটি চিকিৎসক দল আশারামকে জিজ্ঞাসাবাদ ও ভ্রমণের জন্য সক্ষম ঘোষণা করলে তাঁকে গ্রেপ্তার করা হয়।আশারাম বাপুর আশ্রমের আওতায় দেশে-বিদেশে ৩৫০টি আধ্যাত্মিক আশ্রম রয়েছে। এগুলোতে তিনি যোগব্যায়াম ও ধ্যান এবং বিভিন্ন আধ্যাত্মিক বিষয়ে শিক্ষা দিয়ে থাকেন।পুলিশের ভাষ্যমতে, গত ১৫ আগস্ট ওই যৌন হয়রানির ঘটনা ঘটে। ওই দিন আশারামের আশ্রমে অনুষ্ঠিত উপাসনায় অংশ নেওয়া অনুসারীদের মধ্যে ওই মেয়েটি এবং তার বাবা-মাও ছিলেন। গুরু আশারাম এ সময় মেয়েটির বাবা-মাকে বলেন, তার ওপরে অশুভ শক্তি ভর করেছে। এ জন্য তার সঙ্গে একান্তে কথা বলা দরকার। একপর্যায়ে তিনি মেয়েটিকে নিজের কক্ষে নিয়ে হয়রানি করেন। ঘটনার দুই দিন পর মেয়েটি তার বাবা-মাকে বিষয়টি বলে।পুলিশ আরও জানায়, পরিবারটি এরপর নয়াদিল্লিতে গিয়ে আশারাম বাপুর সঙ্গে দেখা করার চেষ্টা করে। তিনি সাক্ষাৎ দিতে অস্বীকার করলে তারা পুলিশের শরণাপন্ন হয়। আশারামকে গ্রেপ্তারের দাবিতে মেয়েটির বাবা গত শনিবার সকাল থেকে উত্তর প্রদেশের শাহাজানপুর জেলায় আমরণ অনশন শুরু করেন। গুরুকে গ্রেপ্তারের পর গতকাল তিনি অনশন ভেঙেছেন। এএফপি ও টাইমস অব ইন্ডিয়া।
