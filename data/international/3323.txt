
স্পেনে অন্তঃসত্ত্বা নারীর শরীরে জিকা ভাইরাস ধরা পড়েছে। ইউরোপে এমন ঘটনা এটাই প্রথম। মধ্য আমেরিকার দুই দেশ হন্ডুরাস ও নিকারাগুয়াতেও নয়জন অন্তঃসত্ত্বা নারীর দেহে জিকা শনাক্ত হওয়ার খবর এসেছে। প্রশান্ত মহাসাগরের দ্বীপরাষ্ট্র টোঙ্গা সে দেশে জিকা ছড়িয়ে পড়ার ঘোষণা দিয়েছে। খবর রয়টার্স ও বিবিসির।বিবিসির খবরে বলা হয়, জিকা ভাইরাসে আক্রান্ত স্পেনের ওই নারী উত্তর-পূর্বাঞ্চলীয় কাতালোনিয়া অঞ্চলের বাসিন্দা। সম্প্রতি কলম্বিয়া থেকে দেশে ফিরেছেন তিনি। সেখানেই তিনি এ ভাইরাসের সংস্পর্শে এসেছেন বলে মনে করছে দেশটির স্বাস্থ্য মন্ত্রণালয়।নিকারাগুয়া সরকারের মুখপাত্র ও ফার্স্টলেডি রোজারিও মুরিল্লো বলেন, গত বৃহস্পতিবার তিন থেকে চার মাসের অন্তঃসত্ত্বা তিন নারী জিকা ভাইরাসে আক্রান্ত হয়েছেন। আগে দেশটিতে এ ভাইরাসে আক্রান্ত ব্যক্তি শনাক্ত হলেও অন্তঃসত্ত্বা নারীর ক্ষেত্রে এটাই প্রথম ঘটনা।একই দিন হন্ডুরাসের স্বাস্থ্যমন্ত্রী ইয়োলানি বাট্রেস বলেন, তাঁরাও ছয়জন অন্তঃসত্ত্বা নারীর দেহে জিকা ভাইরাসের অস্তিত্ব শনাক্ত করেছেন। এরই মধ্যে দেশটিতে ৩ হাজার ২০০-এর বেশি ব্যক্তির দেহে জিকা ধরা পড়লেও এই প্রথম কোনো অন্তঃসত্ত্বা নারীর দেহে তা পাওয়া গেল।টোঙ্গায় জরুরি অবস্থা: ক্ষুদ্র রাষ্ট্র টোঙ্গায় এরই মধ্যে মশাবাহিত রোগে পাঁচজন আক্রান্ত বলে নিশ্চিত হওয়ার পাশাপাশি ২৫৯ জনের বিষয়ে সন্দেহ করা হচ্ছে। এমন প্রেক্ষাপটে দেশটি জিকা প্রাদুর্ভাবের বিষয়ে জরুরি অবস্থা ঘোষণা করেছে।
