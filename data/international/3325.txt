
পোপ ফ্রান্সিস বলেছেন, ইসলাম নয়, বরং বৈশ্বিক অর্থনীতির দুষ্প্রকৃতিই সন্ত্রাসবাদকে অনুপ্রাণিত করে।
দ্য ওয়াল স্ট্রিট জার্নাল অনলাইনের প্রতিবেদনে জানানো হয়, গতকাল রোববার সাংবাদিকদের কাছে ওই মন্তব্য করেন পোপ। পাঁচ দিনের পোল্যান্ড সফর শেষে গতকাল ভ্যাটিকানে ফেরেন তিনি।  সাম্প্রতিক সন্ত্রাসী হামলার সঙ্গে ইসলামের যোগসূত্র নিয়ে এক প্রশ্নে ফ্লাইটে বসে পোপ বলেন, সহিংসতার সঙ্গে ইসলামকে চিহ্নিত করা ঠিক নয়। সন্ত্রাসবাদের মুখ্য কারণের মধ্যে সামাজিক অবিচার ও অর্থের পূজা অন্যতম।
পোপ বলেন, ‘আমি মনে করি, সহিংসতার সঙ্গে ইসলামকে চিহ্নিত করা ঠিক নয়। এটা ঠিক নয়, এটা সত্য নয়।’
পোপ বলেন, প্রায় সব ধর্মে সব সময় ছোট মৌলবাদী গোষ্ঠী থাকে। ক্যাথলিক ধর্মেও তা আছে।
পোপ বলেন, ‘আমি যদি ইসলামিক সহিংসতা নিয়ে কথা বলি, আমাকে ক্যাথলিক সহিংসতা নিয়েও কথা বলতে হবে। সব মুসলিম সহিংস নয়। সব ক্যাথলিক সহিংস নয়।’
পোপ বলেন, ইসলামিক স্টেট (আইএস) একটি ছোট্ট মৌলবাদী গোষ্ঠী। তারা পূর্ণাঙ্গ ইসলামের প্রতিনিধিত্ব করে না।
সন্ত্রাসবাদের নানা কারণ আছে উল্লেখ করে পোপ বলেন, যখন অন্য কোনো বিকল্প থাকে না, যখন বিশ্ব অর্থনীতির কেন্দ্রে মানুষের বদলে অর্থ বসে, তখন সন্ত্রাসবাদ বাড়ে। এটিই সন্ত্রাসবাদের প্রাথমিক রূপ। এটিই সব মানবতার বিরুদ্ধে মৌলিক সন্ত্রাসবাদ। এটা নিয়ে কথা বলতে হবে।
পোপ বলেন, ইসলাম নয়, বরং অর্থের পূজারি বৈশ্বিক অর্থনীতি সন্ত্রাসবাদের অনুপ্রেরণা। এটিই বঞ্চিতদের সহিংসতার দিকে ঠেলে দেয়।
