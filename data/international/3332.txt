
অধিকাংশ ক্ষেত্রেই নারীরা বুঝে উঠতে পারেন না, তিনি যে ছেলেটির প্রেমে পড়েছেন বা যাঁর সঙ্গে প্রেম করছেন, সেই ছেলেটি উদাসীন প্রকৃতির বিকারগ্রস্ত (সাইকোপ্যাথ) নাকি মানসিকভাবে সুস্থ ও স্বাভাবিক। প্রেমিক যদি বিকারগ্রস্ত হন, তাহলে তার চেয়ে বিরক্তিকর আর কিছু নেই। এই প্রেমিকটি শেষ পর্যন্ত জীবনসঙ্গী হলে তার খেসারত দিতে হয় আজীবন। তাই চূড়ান্ত পরিণয়ের আগে যাচাই করে নিন আপনার প্রেমিক বিকারগ্রস্ত, নাকি স্বাভাবিক।টাইমস অব ইন্ডিয়া অনলাইনে চারটি লক্ষণের কথা বলা হয়েছে। লক্ষণগুলো যদি আপনার প্রেমিক বা হবু প্রেমিকের মধ্যে থাকে, তাহলে ধরে নেবেন নির্ঘাত তিনি বিকারগ্রস্ত। তাঁর সঙ্গে সম্পর্কে জড়িয়ে বড় ধরনের বিপদে পড়ার আগে লক্ষণগুলো মিলিয়ে নিন।সহমর্মিতার অভাব: আপনার সুখে-দুঃখে যদি প্রতিনিয়তই সমানভাবে আপনার প্রেমিক একাত্ম হতে না পারেন এবং সব সময় নিজেকে নিয়েই ব্যস্ত থাকেন, তাহলে বুঝবেন আপনি একজন আত্মকেন্দ্রিক বিকারগ্রস্ত মানুষের সঙ্গে প্রেম করছেন। বিষয়টি বোঝা মাত্রই আপনাকে সতর্ক হতে হবে। কারণ আর যা-ই হোক, আত্মকেন্দ্রিক একজন লোকের সঙ্গে নিরন্তর বিরক্তি নিয়ে প্রেম করা বা ঘর বাঁধা ‘স্বাস্থ্যকর’ নয়।কারণে-অকারণে মিথ্যে বলা: সৎ ও সত্যবাদী হওয়া যেকোনো টেকসই সম্পর্কের পূর্বশর্ত। যদি দেখেন, আপনার প্রেমিক বা হবু প্রেমিক কারণে-অকারণে অবলীলায় মিথ্যা বলে যাচ্ছেন, তখনই ধরে নেবেন এই ছেলের ব্যাপারে সিদ্ধান্ত নিতে ভেবেচিন্তে দেখার বিষয় আছে। মনে রাখবেন, নিয়মিত মিথ্যা বলা একজন খ্যাপাটে বা বিকারগ্রস্ত মানুষেরই লক্ষণ। আর আপনার সঙ্গে মিথ্যে বলা মানে সম্পর্কের সঙ্গে প্রতারণা করা। তাঁকে একবারে বিশ্বাস না করে খুঁজে দেখুন, আপনার মতো আর অন্য কারও সঙ্গেও তাঁর প্রেমের সম্পর্ক থাকলেও থাকতে পারে।বিবেকবর্জিত মানসিকতা: ধরুন, আপনাকে কথা দিয়ে আপনার প্রেমিক তা রাখতে পারেননি। কিন্তু এর জন্য তাঁর মধ্যে কোনো অনুশোচনা নেই। আপনি কষ্ট পেয়েছেন কি না, তা নিয়ে তাঁর মাথাব্যথাও নেই; তিনি তাঁর মতোই আছেন। তাহলে বুঝবেন আপনার ব্যাপারে তিনি খুব একটা মনোযোগী নন। এমন হলে দ্রুত এই সম্পর্ক থেকে বেরিয়ে আসাই ভালো।নির্মম রসিকতায় আসক্তি: সতর্কভাবে খেয়াল করুন, অন্য সবার বিরক্তির উদ্রেক করে কিংবা অন্যকে আহত করে, এমন কোনো নির্মম রসিকতা আপনার প্রেমিক করছেন কি না।
যদি দেখেন, স্রেফ মজা করে আপনার প্রেমিক কোনো নিরীহ কাউকে পিটিয়ে কিংবা অবলা জীবজন্তুকে হত্যা বা মারধর করে পৈশাচিক আনন্দ উপভোগ করছেন, তাহলে নিশ্চিত জানবেন আপনার প্রেমিক একজন বিকারগ্রস্ত মানুষ।
