
সিরিয়ায় গৃহযুদ্ধে এ পর্যন্ত ১১ হাজারের বেশি শিশু নিহত হয়েছে। তাদের মধ্যে ১২৮ জন রাসায়নিক অস্ত্রের বিষক্রিয়ায় ও কয়েক শ শিশু গুপ্ত হত্যাকারীর হামলায় নিহত হয়েছে।সম্প্রতি যুক্তরাজ্যভিত্তিক গবেষণা সংস্থা দ্য অক্সফোর্ড রিসার্চ গ্রুপের ‘স্টোলেন ফিউচার : দ্য হিডেন টোল অব চাইল্ড কোজালিটিজ ইন সিরিয়া’ শীর্ষক প্রতিবেদনে এ তথ্য জানানো হয়। খবর টাইমস অব ইন্ডিয়ার।সংস্থাটি ২০১১ সালের মার্চ মাসে শুরু হওয়া সিরিয়া যুদ্ধের শুরু থেকে চলতি বছরের আগস্ট মাস পর্যন্ত সময়ের তথ্য পর্যালোচনা করে এ প্রতিবেদন প্রকাশ করেছে। প্রতিবেদনে বলা হয়,  যুদ্ধে ওই সময়কালে ১১ হাজার ৪২০ জন শিশুর মৃত্যুর তথ্য পাওয়া গেছে। তাদের বয়স ১৭ বছর বা তারও কম। যুদ্ধে ব্যবহূত বিস্ফোরকে ৭০ শতাংশ শিশুর মৃত্যু হয়েছে। ক্ষুদ্র অস্ত্রের হামলায় নিহত হয়েছে এক-চতুর্থাংশ শিশু। কেবল গুলি ও বোমার আঘাতে ১০ হাজারেরও বেশি শিশু মারা গেছে।চলতি বছরের ২১ আগস্ট রাজধানী দামেস্কের কাছে ঘউতা এলাকায় রাসায়নিক অস্ত্রের হামলায় ১২৮ জন শিশু মারা যায়। এ ঘটনার জন্য যুক্তরাষ্ট্রসহ পশ্চিমা বিশ্ব প্রেসিডেন্ট বাশার আল-আসাদের সরকারকে দায়ী করে। এর পরই সিরিয়া আন্তর্জাতিক চাপের মুখে তার রাসায়নিক অস্ত্র ধ্বংস করার বিষয়ে সম্মত হয়।
প্রতিবেদনে জানানো হয়, ৭৬৪ জন শিশু বিভিন্ন ঘটনায় হত্যার শিকার হয়। ৩৮৯ জন শিশু গুপ্ত হত্যাকারীর হামলায় মারা গেছে। ছেলে ও মেয়ে শিশুর মৃত্যুর অনুপাত ২: ১।
 
