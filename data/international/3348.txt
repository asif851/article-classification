
ফিলিস্তিনের গাজা শহরের পূর্বদিকে গতকাল রোববার বিমান হামলা চালিয়েছে ইসরায়েল। এতে পাঁচ মাসের অন্তঃসত্ত্বা এক ফিলিস্তিনি নারী ও তাঁর তিন বছরের মেয়ে নিহত হয়েছে। বিমান হামলার পার্শ্ববর্তী এক বাড়ি বিধ্বস্ত হলে হতাহতের ঘটনা ঘটে। এ সময় বাড়ির বাসিন্দারা ঘুমিয়ে ছিলেন। খবর আল-জাজিরা ও এপির।নিহত অন্তঃসত্ত্বা নারীর নাম নূর হাসান (৩০)। নিহত মেয়েটির নাম শাদ। এ হামলায় আহত হয়েছে আরও তিনজন। ইসরায়েলি সেনাবাহিনীর দাবি, ফিলিস্তিনি কট্টরপন্থী দল হামাসের অস্ত্র প্রস্তুতকারী দুটি স্থানে হামলা করাই ছিল তাদের লক্ষ্য। আর গত শুক্র ও শনিবারের হামাসের রকেট হামলার জবাবে এই বিমান হামলা চালানো হয় বলেও জানায় তারা।এর আগে গত শনিবার পাঁচ ফিলিস্তিনিকে গুলি করে হত্যা করে ইসরায়েলি বাহিনী। আর শুক্রবার ইসরায়েলের হামলায় নিহত হয় আরও ছয় ফিলিস্তিনি। এ নিয়ে গত ১২ দিনের সহিংসতায় ২২ ফিলিস্তিনি ও ৪ ইসরায়েলি নিহত হয়েছে।
