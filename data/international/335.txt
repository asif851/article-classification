
তরুণ বয়সে তারকা হওয়ার সংগ্রাম করার সময় ধর্ষণের শিকার হয়েছিলেন মার্কিন পপতারকা ম্যাডোনা। নিউইয়র্কে ছুরির মুখে তাঁকে ধর্ষণ করা হয়। গতকাল শুক্রবার একটি সাময়িকীতে প্রকাশিত এক লেখায় তুমুল জনপ্রিয় সংগীতশিল্পী এ কথা জানান। দ্য টেলিগ্রাফ অনলাইনে এ খবর জানানো হয়।মার্কিন ফ্যাশন সাময়িকী ‘হার্পারস বাজার’-এ প্রকাশিত ওই লেখায় ৫৫ বছর বয়সী ম্যাডোনা তাঁর অতীতের আরও কিছু অভিজ্ঞতা তুলে ধরেন। যেমন, তাঁকে একবার বন্দুকের মুখে আটকে রাখা হয়েছিল। তাঁর একসময়ের হতশ্রী ফ্ল্যাটে তিন দফা চুরির ঘটনা ঘটে। ম্যাডোনা বলেন, শিল্পী হিসেবে প্রতিষ্ঠা পাওয়ার আগে ওই সব ঘটনায় তিনি ‘ভয়ে কিংকর্তব্যবিমূঢ়’ হয়ে পড়েন। নিউইয়র্কের অসংখ্য আকাশচুম্বী ভবন, এর বিশালতা, অসংখ্য যানবাহনের শব্দ ও নগরবাসীর প্রাণচাঞ্চল্য তাঁর মনোজগতে বেশ ধাক্কা দিয়েছিল।খ্যাতনামা এই সংগীতশিল্পী বলেন, ‘জীবনের প্রথমদিকেই আমাকে একবার বন্দুকের মুখে আটকানো হয়। আরেকবার পিঠে ছুরি ধরে টেনেহিঁচড়ে একটি ভবনের ছাদে নিয়ে ধর্ষণ করা হয়। তিনবার আমার বাসায় চুরির ঘটনা ঘটে।’
‘হার্পারস বাজার’-এর লেখাটিতে ম্যাডোনা ৪৫ বছর বয়স নাগাদ যুক্তরাজ্যে চলে যাওয়ার সময়কার বিভিন্ন ঘটনা থেকে শুরু করে বিখ্যাত পরিচালক গাই রিচিকে বিয়ের অভিজ্ঞতাও বর্ণনা করেন। তাঁর কথায়, ‘যুক্তরাজ্যের পল্লি অঞ্চলের মতো এত আকর্ষণীয় স্থান আর নেই।’ বর্তমানে তিনি পবিত্র কোরআন পাঠ করছেন বলেও জানান।
