
২০০৮ সালে মুম্বাইয়ে ভয়াবহ সন্ত্রাসী হামলার মূল পরিকল্পনাকারী বলে অভিযোগ ওঠা জাকিউর রেহমান লাখভির আটকাদেশ আজ সোমবার স্থগিত করেছেন ইসলামাবাদের হাইকোর্ট। এতে শিগগিরই ছাড়া পেতে যাচ্ছেন লাখভি। আজ ডন অনলাইনের এক প্রতিবেদনে এ তথ্য জানানো হয়।লাখভির করা এক আবেদনের শুনানি নিয়ে বিচারপতি নুরুল হক কোরেশি এ আদেশ দেন।
লাখভির জামিনের বিরোধিতা ভারতের
২০০৮ সালের ২৬ থেকে ২৯ নভেম্বর পর্যন্ত টানা চার দিন বোমার বিস্ফোরণ ঘটিয়ে এবং গুলি ছুড়ে ১৬৬ জনকে হত্যার ঘটনা ঘটে। আহত হন কমপক্ষে ৩০৮ জন। পাকিস্তান থেকে জলপথে ভারতে অনুপ্রবেশ করা কয়েকজন বন্দুকধারী এ হামলা চালায়। হামলার ষড়যন্ত্র ও সহায়তা করার জন্য অভিযুক্ত সাতজনের মধ্যে লাখভি অন্যতম।
চলতি মাসের ৮ তারিখ ইসলামাবাদে সন্ত্রাসবিরোধী আদালত লাখভির গ্রেপ্তার-পরবর্তী জামিন মঞ্জুর করেন। তবে এ আদেশকে ভারত অত্যন্ত দুর্ভাগ্যজনক হিসেবে উল্লেখ করে এবং সিদ্ধান্ত পরিবর্তনে পাকিস্তানকে দ্রুত পদক্ষেপ নিতে অনুরোধ জানায়।এরপরই পাকিস্তানের কেন্দ্রীয় সরকার মেইনটেনেন্স অব পাবলিক অর্ডার অধ্যাদেশের অধীনে আদিয়ালা কারাগারে থাকা লাখভির আটকাদেশের মেয়াদ বাড়ায়।২৬ ডিসেম্বর লাখভি এই আটকাদেশকে চ্যালেঞ্জ করে ইসলামাবাদ হাইকোর্টে আবেদন করেন।আজকের শুনানিতে লাখভির আইনজীবী রিজওয়ান আব্বাসি বলেন, আদালত আগেই আসামির জামিন আবেদন মঞ্জুর করেছেন। এরপরও তাঁকে আটকে রাখাটা বেআইনি। জামিন পাওয়া একটি মৌলিক অধিকার।
