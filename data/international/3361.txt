
বৈদ্যুতিক তারে প্যারাস্যুট জড়িয়ে গেল এক নারী সৈনিকের। শোনা গেল বিস্ফোরণের শব্দ। বিদ্যুৎস্পৃষ্ট হওয়া ছাড়া আর কোনো উপায় নেই। তবে অলৌকিকভাবে বেঁচে গেলেন ওই নারী, হয়েছেন কিছুটা আহত। সম্প্রতি প্রশিক্ষণের সময় শ্রীলঙ্কায় এ ঘটনা ঘটে।
এনডিটিভি অনলাইনের খবরে বলা হয়েছে, শ্রীলঙ্কার সেনাবাহিনী ক্যাম্পে প্রশিক্ষণ নিচ্ছিলেন ওই নারী সৈনিক। প্রশিক্ষণের অংশ হিসেবে প্যারাস্যুট নিয়ে ঝাঁপিয়ে পড়েন তিনি। তবে নিচে নামার সময় তাঁর প্যারাস্যুট আটকে যায় উচ্চ ভোল্টেজের বৈদ্যুতিক তারে। সঙ্গে সঙ্গে বেশ বড় ধরনের একটি বিস্ফোরণের শব্দও শোনা যায়। প্রত্যক্ষদর্শী কেউ এই ঘটনার ভিডিও ধারণ করেন।
ভিডিওতে দেখা যায়, ওই নারী সৈনিক বিদ্যুতের তারে জড়িয়ে যাওয়া প্যারাস্যুট ছিঁড়ে নিজেকে মুক্ত করতে সমর্থ হন এবং মাটিতে পড়ে যান। তিনি বিদ্যুৎস্পৃষ্ট হওয়া থেকে বেঁচে গেলেও তাঁর পায়ের কিছু অংশ পুড়ে যায়। মাটিতে পড়ে যাওয়ার সঙ্গে সঙ্গে তাঁকে উদ্ধারে এলাকাবাসী ও সেনাবাহিনী এগিয়ে আসে।
শ্রীলঙ্কার সেনাবাহিনীর মুখপাত্র এ ঘটনার সত্যতা নিশ্চিত করেছেন।
 
