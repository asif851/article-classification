
চীন সরকারের একজন শীর্ষস্থানীয় প্রতিনিধি হংকংয়ের গণতন্ত্রপন্থী আইনপ্রণেতাদের সঙ্গে গতকাল মঙ্গলবার এক বৈঠকে যোগ দেন। এই বৈঠককে নজিরবিহীন বলে বিবেচনা করা হচ্ছে। হংকংয়ে রাজনৈতিক সংস্কারে ধীরগতির প্রতিবাদে দুই সপ্তাহ আগে ব্যাপক বিক্ষোভ হয়।বিক্ষোভের পর উভয় পক্ষের মধ্যে সমঝোতার আলোচনায় অগ্রগতির লক্ষ্যে চীনপন্থী স্থানীয় এক আইনপ্রণেতা চীনের মূল ভূখণ্ডে অবস্থিত হংকংয়ের লিয়াজোঁ দপ্তরের প্রধান ঝ্যাং শিয়াওমিংকে আমন্ত্রণ জানান।চীনের মূল ভূখণ্ডের শীর্ষস্থানীয় কোনো কর্মকর্তা এই প্রথম হংকংয়ের স্থানীয় আইন পরিষদে কোনো আনুষ্ঠানিক বৈঠকে যোগ দিলেন। বৈঠক শুরুর আগে গণতন্ত্রপন্থী আইনজীবীরা বিক্ষোভের পক্ষে বক্তব্য দেন।হংকংয়ের রাজনৈতিক দল ডেমোক্রেটিক পার্টির প্রধান এমিলি ল গত সপ্তাহে বলেন, এটি একটি ঐতিহাসিক ঘটনা। কারণ, চীনের মূল ভূখণ্ডের কোনো নেতা প্রথমবারের মতো হংকংয়ের স্থানীয় আইন পরিষদ পরিদর্শনে আসেন।হংকংয়ে ২০১৭ সালের মধ্যে গণতান্ত্রিক প্রক্রিয়ায় একজন শীর্ষ নির্বাহী নির্বাচিত করার ব্যাপারে প্রতিশ্রুতি দিয়েছে বেইজিং।৭০ লাখ মানুষের শহর হংকংয়ে গত নির্বাচনে গণতন্ত্রপন্থীদের প্রাধান্য ছিল। তবে তাঁদের দুর্বল করে দেওয়ার জন্য চীন প্রভাব বিস্তার করছে বলে অভিযোগ রয়েছে।যুক্তরাজ্যের সাবেক উপনিবেশ হংকং ১৯৯৭ সালে আবার চীনের অন্তর্ভুক্ত হয়। সেখানে এখন এক হাজার ২০০ জন নির্বাচকের একটি দলের মাধ্যমে ওই ভূখণ্ডের শীর্ষ নির্বাহী বাছাই করা হয়। এএফপি ও বিবিসি।
