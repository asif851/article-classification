
বন্য পশুর দেহের বিভিন্ন অংশ দিয়ে তাবিজ-কবচ বানান তিনি। সেগুলো অনলাইনে দেশ-বিদেশে বিক্রি করেন। এভাবে ফুলেফেঁপে উঠেছে ব্যবসা। ভারতের মধ্যপ্রদেশের খরগোনে একটি মন্দিরে পুরোহিতের কাজও করেন তিনি।
এসব কর্মকাণ্ডের জন্য ওই পুরোহিতকে গ্রেপ্তার করেছে দিল্লি ওয়াইল্ড লাইফ ক্রাইম কন্ট্রোল ব্যুরো বা ডব্লিউসিসিবি। তাঁর ডেরা থেকে উদ্ধার করা হয়েছে বেশ কিছু বন্য পশুর দেহের অংশ।
আজ রোববার কলকাতার সংবাদমাধ্যম থেকে জানা যায়, লোকেশ জাগিরদার নামের ওই পুরোহিত ‘ব্ল্যাক ম্যাজিক’ নামে পশুর দেহের বিভিন্ন অংশ দিয়ে তৈরি তাবিজ–কবচ অনলাইনে দেশ-বিদেশে বিক্রি করতেন। পাশাপাশি তিনি জীবনীশক্তিবর্ধক আয়ুর্বেদিক ওষুধও বানাতেন।
লোকেশ জাগিরদারকে গ্রেপ্তারের পর আদালতে তোলা হয়েছে। বিচারক তাঁকে দুই দিনের পুলিশ হেফাজত দিয়েছেন। যুক্তরাষ্ট্র, মালয়েশিয়া, জার্মানি ও অস্ট্রেলিয়াতে তাবিজ–কবচ বিক্রি করতেন তিনি।
