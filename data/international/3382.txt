
ভারতের প্রধান বিরোধী দল কংগ্রেসের প্রধান সোনিয়া গান্ধী বলেছেন, তিনি নিজেই এবার বই লিখবেন এবং সবাই সেটি পড়ে সত্য জানতে পারবেন। বিষয়টি তিনি গুরুত্বের সঙ্গে নিয়েছেন এবং অবশ্যই লিখবেন। খবর এনডিটিভির।কংগ্রেসের সাবেক নেতা নটবর সিংয়ের আত্মজীবনীতে তাঁর কয়েকটি মন্তব্যের জবাবে সোনিয়া ওই বক্তব্য দেন। নটবর এক সাক্ষাৎকারে অভিযোগ করেন, ছেলে রাহুল গান্ধীর বিরোধিতার কারণে সোনিয়া প্রধানমন্ত্রী না হওয়ার সিদ্ধান্ত নিয়েছিলেন, ‘অন্তরের বাণী শুনে’ নয়। রাহুল ভয় পেয়েছিলেন, প্রধানমন্ত্রীর দায়িত্ব নিলে তাঁর বাবা রাজীব গান্ধী ও দাদি ইন্দিরা গান্ধীর মতো মাকেও হয়তো আততায়ীর হামলায় প্রাণ হারাতে হবে। ইন্দিরা ও রাজীব দুজনেই প্রধানমন্ত্রী থাকাকালে নিহত হন।নটবরের আত্মজীবনীতে সোনিয়াকে ‘কর্তৃত্ববাদী’ও ‘ম্যাকিয়াভেলীয়’ চরিত্রের অধিকারী আখ্যা দেওয়া হয়।সোনিয়া বলেন, তিনি এ ধরনের আক্রমণে অভ্যস্ত। তবে এসব মন্তব্যে তিনি আহত হন না। কারণ, তিনি নিজের শাশুড়িকে বুলেটে ক্ষতবিক্ষত হতে দেখেছেন, স্বামীর মৃত্যুও দেখেছেন। কাজেই তিনি (সোনিয়া) এসব আঘাতের (নটবরের মন্তব্য) ঊর্ধ্বে। তাদের যদি ভালো লাগে, এসব করতে থাকুক এবং এতে তাঁর ওপর কোনো প্রভাব পড়বে না।দুর্নীতির অভিযোগে ৮৩ বছর বয়সী নটবর সিং ২০০৫ সালে কংগ্রেস নেতৃত্বাধীন জোট সরকার থেকে পদত্যাগে বাধ্য হয়েছিলেন। আত্মজীবনীতে তাঁর বিভিন্ন মন্তব্য ‘হাস্যকর’ বলে দাবি করেছে কংগ্রেস।
