
যুক্তরাষ্ট্রের আসন্ন প্রেসিডেন্ট নির্বাচনে রিপাবলিকান দলের সম্ভাব্য প্রার্থী ডোনাল্ড ট্রাম্পের বিরুদ্ধে অভিযোগের শেষ নেই। এবার শুনুন আরেক অভিযোগের কথা। তিনি অনেক ক্ষেত্রেই কর্মচারী বা ঠিকাদারদের দিয়ে কাজ করিয়ে যথাসময়ে তাঁদের পাওনা পরিশোধ করেন না।ট্রাম্পের বিরুদ্ধে এই অভিযোগটি করেছে ইউএসএ টুডে নামের একটি দৈনিক। পত্রিকাটি কয়েক শ ব্যক্তির সঙ্গে কথা বলে এই সিদ্ধান্তে পৌঁছেছে। একজন অত্যন্ত সফল ব্যবসায়ী হিসেবে নিজেকে তুলে ধরতে পছন্দ করেন ট্রাম্প। রিপাবলিকান দলের সম্ভাব্য প্রার্থী হিসেবে এটাই তাঁর একমাত্র যোগ্যতা।ট্রাম্প জোর গলায় নিজেকে শ্রমিকদের রক্ষক বলেও দাবি করেন। অথচ এই তিনিই কিনা শ্রমিক ঠকান! তাঁদের খাটিয়ে ঘামের মূল্য পরিশোধ করেন না! অভিযোগের ব্যাপারে সিদ্ধান্তে পৌঁছাতে ইউএসএ টুডে ট্রাম্প ও তাঁর মালিকানাধীন ব্যবসার বিরুদ্ধে বিভিন্ন মামলা এবং সরকারি অভিযোগপত্র তন্ন তন্ন করে অনুসন্ধান করেছে।
পত্রিকাটি বলছে, যারা কাজ শেষ করার পরও পাওনা বুঝে পায়নি—এমন ব্যক্তি ও প্রতিষ্ঠানের মধ্যে ফ্লোরিডার এক ডিশ ওয়াশার কোম্পানি, নিউ জার্সির একজন কাচ বিক্রেতা, একজন স্যানিটারি মিস্ত্রি, একজন কাঠ মিস্ত্রি, প্রায় অর্ধ শত ওয়েটার ও ঘণ্টা হিসেবে বিভিন্ন হোটেলে কাজ করা অস্থায়ী কর্মচারী রয়েছেন।
সময়মতো বিল পরিশোধে ব্যর্থতার অভিযোগ মামলা হওয়ার পর যেসব আইনজীবী আদালতে ট্রাম্পের পক্ষে লড়েছেন, তাঁরাও পারিশ্রমিক না পাওয়াদের তালিকায় আছেন।
