
ক্রিমিয়া-সংকটকে কেন্দ্র করে মার্কিন প্রেসিডেন্ট বারাক ওবামা রাশিয়ার কয়েকজন সরকারি কর্মকর্তা ও একটি ব্যাংকের বিরুদ্ধে আরও অবরোধ আরোপের কথা ঘোষণা করেছেন। এদিকে রাশিয়াও কয়েকজন শীর্ষ মার্কিন কর্মকর্তা ও প্রভাবশালী রাজনীতিকের বিরুদ্ধে অবরোধ আরোপ করছে বলে জানিয়েছে।ওবামা গতকাল বৃহস্পতিবার হোয়াইট হাউসে নতুন করে এ অবরোধ আরোপের কথা বলেন। তিনি রুশ অর্থনীতির সঙ্গে জড়িত এমন সব খাতের ওপর যুক্তরাষ্ট্রের অবরোধ আরোপ করার ক্ষমতাসংক্রান্ত একটি আদেশনামায়ও সই করেছেন।ওবামা বলেন, ‘রাশিয়াকে মনে রাখতে হবে (ক্রিমিয়ার ব্যাপারে), তৎপরতা আরও বাড়ালে মস্কো আন্তর্জাতিক সম্প্রদায়ের কাছ থেকে নিজেকে কেবলই আরও দূরে সরিয়ে ফেলবে।’ হোয়াইট হাউসের একজন কর্মকর্তা জানান, সাম্প্রতিকতম এই মার্কিন হুমকির আওতায় পড়বেন ক্রিমিয়ার সঙ্গে স্বার্থসংশ্লিষ্ট ২০ জন রুশ কর্মকর্তা। এ ছাড়া এই কর্মকর্তাদের সহায়তা করার অভিযোগে অবরোধের মুখে পড়বে ব্যাংক রোশিয়া।এদিকে রাশিয়াও পাল্টা ব্যবস্থা হিসেবে যুক্তরাষ্ট্রের বিরুদ্ধে অবরোধ আরোপ করছে। অবরোধের মুখে পড়তে যাওয়া ব্যক্তিদের মধ্যে আছেন জ্যেষ্ঠ কংগ্রেসম্যান হ্যারি রিড, জন বোয়েনার, জন ম্যাককেইন এবং বারাক ওবামার অন্যতম জাতীয় নিরাপত্তাবিষয়ক উপদেষ্টা বেঞ্জামিন রোডস।ইউরোপীয় ইউনিয়নও (ইইউ) রাশিয়ার বিরুদ্ধে নতুন করে নিষেধাজ্ঞা আরোপের ইঙ্গিত দিয়েছে। এ লক্ষ্যে গতকাল বৃহস্পতিবার ব্রাসেলসে বৈঠক করেছেন ইইউর নেতারা। তবে বৈঠকের ফলাফল তাৎক্ষণিক জানা যায়নি। বৈঠক শুরুর আগে জার্মান চ্যান্সেলর আঙ্গেলা ম্যার্কেল বলেন, ক্রিমিয়া পরিস্থিতি নিয়ে অবস্থান পরিবর্তন না করলে রাশিয়াকে ইইউর পক্ষ থেকে আরও নিষেধাজ্ঞার মুখে পড়তে হতে পারে। তিনি আরও বলেন, এখন যে পরিস্থিতি সৃষ্টি হয়েছে, তাতে উন্নত দেশগুলোর সংগঠন জি-৮-এর কার্যকারিতা থাকবে কি না, তা নিয়ে সংশয় দেখা দিয়েছে।ক্রিমিয়া পরিস্থিতি নিয়ে এক সপ্তাহের মধ্যেই গত বুধবার তৃতীয় দফা জরুরি বৈঠকে বসে নিরাপত্তা পরিষদ। এতে অংশ নিয়ে জাতিসংঘে নিযুক্ত মার্কিন দূত সামান্থা পাওয়ার রাশিয়াকে হুমকি দিয়ে বলেন, ‘ক্রিমিয়ায় আগ্রাসন অব্যাহত রাখলে বা উসকানি চালিয়ে গেলে যুক্তরাষ্ট্র ও তার মিত্ররা মস্কোর বিরুদ্ধে আরও কঠোর পদক্ষেপ নিতে প্রস্তুত রয়েছে।’ রাশিয়ার ক্রিমিয়া ‘দখলকে’ চুরি করার সঙ্গে তুলনা করেন পাওয়ার। তিনি বলেন, একজন চোর কোনো সম্পদ চুরি করতে পারে, কিন্তু এতে ওই সম্পদের মালিকানা তার ওপর বর্তায় না।সামান্থার এই বক্তব্যে ক্ষুব্ধ প্রতিক্রিয়া প্রকাশ করেন জাতিসংঘে নিযুক্ত রুশ রাষ্ট্রদূত ভিতালি চুরকিন। তিনি বলেন, ‘আমাদের দেশের বিরুদ্ধে এ ধরনের হাস্যকর কথাবার্তা একেবারেই অগ্রহণযোগ্য।’ চুরকিনের এই বক্তব্যের পরে নিজের সহকারীকে নিয়ে বৈঠক থেকে বেরিয়ে যান সামান্থা।রুশ পররাষ্ট্রমন্ত্রী সের্গেই লাভরভ বলেন, ক্রিমিয়াকে রাশিয়ায় যুক্ত করতে চলতি সপ্তাহেই আইনি প্রক্রিয়া শেষ করা হবে।এদিকে জাতিসংঘের মহাসচিব বান কি মুন বুধবার রাশিয়া সফরে গেছেন। মস্কো সফর শেষে ইউক্রেনে যাওয়ার কথা রয়েছে মুনের।রুশ পররাষ্ট্রমন্ত্রী লাভরভকে উদ্ধৃত করে সংবাদ সংস্থা ইতার-তাস জানায়, চলতি সপ্তাহেই ক্রিমিয়াকে যুক্ত করার আইনি প্রক্রিয়া শেষ করা হবে। এর অংশ হিসেবে আজ (বৃহস্পতিবার) পার্লামেন্টের নিম্নকক্ষ ডুমায় একটি বিল উত্থাপন করা হবে। বৃহস্পতিবারই তা পাস হবে বলে আশা করা হচ্ছে। অনুমোদনের মাধ্যমে চুক্তি বলবৎ হলে আগামী ১ জুন পর্যন্ত অন্তর্বর্তী সময়ের পর ক্রিমিয়া সম্পূর্ণরূপে রাশিয়ার অংশ হয়ে যাবে।ছাড়া পেয়েছেন ইউক্রেনের নৌপ্রধান: ক্রিমিয়ায় আটক ইউক্রেনের নৌবাহিনীর প্রধান শেরি হেডাককে ছেড়ে দেওয়া হয়েছে। রয়টার্স, এএফপি ও বিবিসি।
