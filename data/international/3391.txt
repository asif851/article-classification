
তৃণমূলের যুব কংগ্রেসের সম্মেলনে প্রকাশ্য সমাবেশে বক্তব্য দেওয়ার সময় দলীয় কর্মীর হাতে সপাটে চড় খেলেন মুখ্যমন্ত্রী মমতা মমতা বন্দ্যোপাধ্যায়ের ভাইপো অভিষেক বন্দ্যোপাধ্যায়। তিনি তৃণমূল কংগ্রেসের সাংসদ ও যুব তৃণমূল কংগ্রেসের রাজ্য সভাপতি। পূর্ব মেদিনীপুরের চন্ডীপুরে যুব তৃণমূল কংগ্রেসের সম্মেলনে আজ রোববার এই ঘটনা ঘটে। এক যুব তৃণমূল সমর্থক মঞ্চে ছবি তোলার নাম করে উঠেই কাউকে কিছু বোঝার আগেই সপাটে অভিষেকের গালে চড় মারেন। সঙ্গে সঙ্গে যুব তৃণমূলের নেতা-কর্মীরা তাঁকে গণপিটুনি শুরু করে। এতে গুরুতর জখম অবস্থায় ওই যুবককে স্থানীয় হাসপাতালে ভর্তি করা হয়।এই ঘটনার ছবি তুলতে গেলে তৃণমূল সমর্থকরা চড়াও হয় সাংবাদিকদের ওপর। তারা সাংবাদিকদের ক্যামেরা ছিনিয়ে ভাঙচুর করে। কয়েকজন সাংবাদিককে মারধোর করে। কলকাতা টিভির সাংবাদিক কাজল মাইতিকে তমলুক হাসপাতালে ভর্তি করা হয়েছে। এই ঘটনার পর পুলিশের নিস্ক্রিয়তার অভিযোগ তুলে পুলিশের ওপর ইটপাটকেল ছোড়ে তৃণমূল সমর্থকরা। পুলিশ পরিস্থিতি নিয়ন্ত্রণ করতে গেলে আক্রান্ত হন। আহত হন মহকুমা পুলিশ কর্মকর্তাসহ কয়েকজন পুলিশ কর্মীও। একপর্যাযে তৃণমূল সমর্থকরা চন্ডীপুর থানায় হামলা চালায়।
