
প্রায় চার বছর পর খোঁজ মিলল ইরাকে নিখোঁজ হওয়া ভারতীয় শ্রমিকদের। নিখোঁজ ৩৯ শ্রমিককেই মেরে ফেলেছে আন্তর্জাতিক জঙ্গিগোষ্ঠী ইসলামিক স্টেটের (আইএস) জঙ্গিরা। ২০১৪ সালে এই শ্রমিকদের মসুল নগর থেকে অপহরণ করা হয়। ভারতের চারটি রাজ্যে এসব শ্রমিকের বাড়ি।
বিবিসি অনলাইনের প্রতিবেদনে জানানো হয়, আজ মঙ্গলবার রাজ্যসভায় এ কথা জানিয়েছেন পররাষ্ট্রমন্ত্রী সুষমা স্বরাজ। এতে দীর্ঘ চার বছরের উৎকণ্ঠার অবসান হলো।
সুষমা স্বরাজ সংসদে বলেন, ইরাকে নিখোঁজ ৩৯ ভারতীয় শ্রমিক মারা গেছেন। তাঁদের মৃতদেহ একটি গণকবর থেকে তোলা হয়েছে। নিখোঁজ এই শ্রমিকদের ডিএনএ পরীক্ষার জন্য নমুনা পাঠানো হয়েছিল। গতকাল সোমবারই জানা গেছে, নমুনার সঙ্গে মৃত ব্যক্তিদের ডিএনএ মিলেছে। তিনি বলেন, নিহত শ্রমিকদের দেহাবশেষ দেশে আনা হচ্ছে। তিনি নিজে ইরাকে যাচ্ছেন। বিশেষ বিমানে দেহাবশেষ দেশে আনা হবে।
২০১৪ সালে ইরাকের মসুলে ওই ৩৯ জন শ্রমিককে অপহরণ করে আইএস জঙ্গিরা। এঁদের মধ্যে ৩১ জন ছিলেন পাঞ্জাবের বাসিন্দা। বাকিরা হিমাচল প্রদেশ, পশ্চিমবঙ্গ ও বিহারের।
শ্রমিকদের মৃত্যুর বিষয়টি অস্বীকার করে আসছিল ভারত। গত বছরের জুলাইতে সুষমা স্বরাজ সংসদে বিবৃতি দিয়ে জানিয়েছিলেন, ‘নিখোঁজ ওই শ্রমিকদের এখনই মৃত বলে ঘোষণা করা যাবে না। কারণ, আমাদের হাতে কোনো প্রমাণ নেই।’
ইরাকি সেনা মসুল দখল নেওয়ার পর ভারতের পররাষ্ট্র মন্ত্রণালয়ের পক্ষ থেকে ইরাক সরকারকে ওই শ্রমিকদের ব্যাপারে খোঁজখবর নিতে অনুরোধ জানানো হয়। ধারণা করা হয়, তাঁদের মেরে ফেলা হয়েছে। সত্য উদ্‌ঘাটনে আত্মীয়দের ডিএনএ নমুনা বাগদাদে পাঠানো হয়। গতকালই নিশ্চিত হওয়া গেছে, বেঁচে নেই তাঁরা।
