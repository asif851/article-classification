
মিসরের সাবেক প্রেসিডেন্ট মোহাম্মদ মুরসির মৃত্যুদণ্ডের আদেশ বহাল রেখেছেন দেশটির একটি আদালত। ২০১১ সালে কারাগার ভেঙে পালানো এবং পুলিশের ওপর হামলার দায়ে তাঁর বিরুদ্ধে ওই মৃত্যুদণ্ডাদেশ দেওয়া হয়েছিল। অপর একটি মামলায় গতকাল মঙ্গলবার মুরসিকে যাবজ্জীবন কারাদণ্ড দিয়েছেন আদালত। খবর আল-জাজিরা ও বিবিসির।জেল পালানো ও পুলিশের ওপর হামলার দায়ে মুরসি এবং তাঁর দল মুসলিম ব্রাদারহুডের প্রধান নেতা মোহাম্মদ বাদেয়িসহ ১১০ জনকে মৃত্যুদণ্ড দেওয়া হয় গত মে মাসে। এরপর দেশটির গ্রান্ড মুফতির সঙ্গে আলোচনার পর গতকাল মুরসিসহ অন্যদের ফাঁসির আদেশ বহাল রাখেন আদালত। গ্রান্ড মুফতি ইসলামি আইনের ব্যাখ্যাকারী।গতকাল ওই একই আদালত বিদেশিদের সঙ্গে রাষ্ট্রবিরোধী ষড়যন্ত্রে অংশ নেওয়ার অভিযোগে মুরসিকে যাবজ্জীবন কারাদণ্ড দেন। আদালতে তাঁর বিরুদ্ধে ফিলিস্তিনের জঙ্গি ইসলামি সংগঠন হামাস, লেবাননের মিলিশিয়া বাহিনী হেজবুল্লাহর সঙ্গে যোগাসাজশের অভিযোগ আনা হয়। মিসরে যাবজ্জীবন কারাদণ্ডের অর্থ হলো ২৫ বছরের কারাবাস। যাবজ্জীবন কারাদণ্ডের আদেশের বিরুদ্ধে মুরসি আবেদন করতে পারবেন।এ ছাড়া আদালত ২০০৫ থেকে ২০১৩ সাল পর্যন্ত রাষ্ট্রীয় গুরুত্বপূর্ণ গোপন নথি পাচারের অভিযোগে ১৬ জনকে ফাঁসির আদেশ দেন।মুরসির সমর্থকেরা তাঁর বিরুদ্ধে আনা অভিযোগকে মিথ্যা বলে দাবি করেছেন।২০১৩ সালের জুলাই মাসে মিসরে প্রথম গণতান্ত্রিকভাবে নির্বাচিত প্রেসিডেন্ট মুরসি সেনা অভ্যুত্থানে ক্ষমতাচ্যুত হন। তিনি এখন সন্ত্রাসে উসকানি দেওয়ার অভিযোগে একটি মামলায় ২০ বছরের কারাদণ্ড ভোগ করছেন।
