
জাতিসংঘে বাংলাদেশ স্থায়ী মিশনের স্থায়ী প্রতিনিধির বসবাসের জন্য একটি ফ্ল্যাট কেনা হয়েছে। নিউইয়র্কের ম্যানহাটনে, জাতিসংঘ সদর দপ্তর থেকে ২৫ কিলোমিটার দূরে অবস্থিত ফ্ল্যাটটির দাম সোয়া তিন লাখ ডলার। আয়তনে এটি তিন হাজার ৩০০ বর্গফুট।
বর্তমানে স্থায়ী প্রতিনিধি হিসেবে এই দায়িত্ব পালন করছেন এ কে আব্দুল মোমেন। এই ফ্ল্যাট কেনার ফলে এ খাতে বাংলাদেশ সরকারের প্রতি মাসে ১০ হাজার ডলার সাশ্রয় হবে। বছরে বাংলাদেশি মুদ্রায় সাশ্রয় হবে প্রায় এক কোটি টাকা। সম্প্রতি মিশন মিলনায়তনে অনাড়ম্বর এক অনুষ্ঠানের মাধ্যমে ফ্ল্যাট কেনার দলিলে স্বাক্ষর করেন স্থায়ী প্রতিনিধি এ কে আব্দুল মোমেন।
বাংলাদেশের মিশন প্রতিষ্ঠার ৩৯ বছর পর ২০০৯ সালে মিশনের কার্যালয়ের জন্য জাতিসংঘ সদর দপ্তরের কাছে একটি ফ্লোর কেনা হয়। এতে মিশনের কার্যালয়ের ভাড়া বাবদ মাসে ৩৪ হাজার ডলার, অর্থাত্ বাংলাদেশি টাকায় প্রায় ২৭ লাখ টাকা সাশ্রয় হয়।
ফ্ল্যাট ক্রয়ের দলিলে স্বাক্ষরের পর আব্দুল মোমেন বলেন, ‘নিঃসন্দেহে এটি আমাদের জন্য একটি সুখবর। এতে বাংলাদেশ সরকারের আর্থিক সাশ্রয় হবে। একই সঙ্গে আমরা একটি ফ্ল্যাটের মালিকানা অর্জন করতে পেরেছি।’ তিনি আশা প্রকাশ করেন, ভবিষ্যতে একটি ভবন কিনতে সমর্থ হলে সরকার বেশি লাভবান হবে।
