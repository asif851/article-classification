
তুরস্কের প্রধানমন্ত্রী রিসেপ তাইয়েপ এরদোয়ান সরকারবিরোধী বিক্ষোভকারীদের সঙ্গে আলোচনায় বসতে রাজি হয়েছেন। কাল বুধবার এই আলোচনা হতে পারে বলে দেশটির উপপ্রধানমন্ত্রী বুয়েন্ত আরেঞ্চ জানিয়েছেন।
আল জাজিরা টেলিভিশনের অনলাইনের প্রতিবেদনে জানানো হয়, চলমান সংকট নিয়ে মন্ত্রিসভার ছয় ঘণ্টাব্যাপী বৈঠক শেষে আঙ্কারায় সাংবাদিকদের সঙ্গে কথা বলেন বুয়েন্ত আরেঞ্চ। বিক্ষোভকারীদের নেতাদের সঙ্গে আলোচনায় বসার বিষয়ে প্রধানমন্ত্রীর সম্মতির কথা সেখানেই জানান তিনি।
প্রায় দুই সপ্তাহ ধরে তুরস্কে সরকারবিরোধী বিক্ষোভ চলছে। এর মধ্যে এই প্রথম বিক্ষোভকারীদের সঙ্গে আলোচনায় বসতে রাজি হলেন প্রধানমন্ত্রী এরদোয়ান।
এর আগে বিক্ষোভকারীদের হুঁশিয়ারি করেন প্রধানমন্ত্রী। তিনি বলেন, বিক্ষোভকারীদের মূল্য দিতে হবে। এ হুঁশিয়ারি সত্ত্বেও তাঁর পদত্যাগের দাবিতে বিক্ষোভ চালিয়ে যাচ্ছে বিরোধীরা।
উপপ্রধানমন্ত্রী সাংবাদিকদের বলেন, ‘আমাদের প্রধানমন্ত্রী বিক্ষোভে নেতৃত্ব দেওয়া কয়েকটি দলের নেতাদের সময় দিয়েছেন। বুধবার এ বৈঠক হতে পারে। পরিস্থিতি নিয়ে বিক্ষোভকারীদের সঙ্গে কথা বলবেন আমাদের প্রধানমন্ত্রী। বিক্ষোভকারীদের কথাও শুনবেন তিনি।’
ইস্তাম্বুলের একটি পার্কের গাছপালা কেটে বিপণিবিতান নির্মাণের পরিকল্পনার বিরুদ্ধে গত ৩১ মে বিক্ষোভ শুরু হয়। বিক্ষোভকারীদের ওপর শক্তি প্রয়োগ করে সরকার। একপর্যায়ে তা সরকারবিরোধী বিক্ষোভে রূপ নেয়। রাজধানী আঙ্কারা থেকে আন্দোলন দ্রুত ছড়িয়ে পড়ে ইস্তাম্বুল ও পশ্চিমাঞ্চলীয় ইজমির শহরসহ দেশব্যাপী। প্রধানমন্ত্রীর ‘একনায়কসুলভ আচরণে’ ক্ষুব্ধ বিক্ষোভকারীরা তাঁর পদত্যাগ দাবি করতে থাকে। এ বিক্ষোভে তিনজন নিহত হয়েছে। এ ছাড়া আইনশৃঙ্খলা রক্ষাকারী বাহিনীর কাঁদানে গ্যাস, পেপার স্প্রে ও জলকামানে প্রায় পাঁচ হাজার মানুষ আহত হয়েছে বলে জানিয়েছেন চিকিত্সকেরা।
