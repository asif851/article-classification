
মার্কিন প্রেসিডেন্ট ডোনাল্ড ট্রাম্পকে ‘উপহার’ হিসেবে এডওয়ার্ড স্নোডেনকে দিতে পারে রাশিয়া। মার্কিন দুই গোয়েন্দা সূত্রের বরাত দিয়ে এমন তথ্য জানিয়েছে দেশটির গণমাধ্যম। তবে এ বিষয়ে রাশিয়া এখনো খোলাসা করে কিছু জানায়নি। খবর গার্ডিয়ানের
যুক্তরাষ্ট্রের জাতীয় নিরাপত্তা সংস্থার (এনএসএ) সাবেক চুক্তিভিত্তিক কর্মী এডওয়ার্ড স্নোডেন সরকারের হয়ে সংস্থাটির বিতর্কিত আড়িপাতা ও নজরদারির অনেক তথ্য ফাঁস করে দিয়ে বিশ্বজোড়া আলোড়ন তোলেন। ২০১৩ সালে এনএসএ-র গোপন তথ্য ফাঁস করায় মার্কিন সরকারের চোখে আসামি হয়ে যান স্নোডেন। এর পর থেকেই রাশিয়ায় আত্মগোপন করে রয়েছেন তিনি। যুক্তরাষ্ট্র বহুবার স্নোডেনকে ফিরিয়ে দেওয়ার কথা বললেও রাশিয়া কোনো উদ্যোগ নেয়নি। অভিযোগ ওঠে, রাশিয়ার গোয়েন্দা বিভাগের হয়ে কাজ করায় স্নোডেনকে রক্ষা করে যাচ্ছে রাশিয়া। সম্প্রতি স্নোডেনকে ২০২০ সাল পর্যন্ত অবস্থানের অনুমতি দিয়েছে রাশিয়া।
এবার শোনা যাচ্ছে, সেই স্নোডেনকেই যুক্তরাষ্ট্রের হাতে তুলে দিতে যাচ্ছে রাশিয়া। তবে এ বিষয়ে তাৎক্ষণিক কোনো মন্তব্য করেননি স্নোডেনের আইনজীবী বেন উইজনার। তিনি জানান, তাঁর মক্কেলকে ফিরিয়ে দেওয়ার বিষয়ে রাশিয়া তাঁকে কিছু জানায়নি।
এদিকে এ খবর জেনে এক বার্তায় স্নোডেন বলেছেন, ‘অবশেষে প্রমাণ হলো যে আমি রাশিয়ার গোয়েন্দা বিভাগের হয়ে কাজ করিনি। আমি স্বাধীন...আমি সব সময় যুক্তরাষ্ট্রের পক্ষে কাজ করেছি...রাশিয়া কখনো আমাকে তাদের বলে মনে করেনি।’
প্রথম থেকেই ডোনাল্ড ট্রাম্পের সঙ্গে ভালো সম্পর্ক বজায় রেখেছেন রাশিয়ার প্রেসিডেন্ট পুতিন। নির্বাচনে ট্রাম্পের জয়ের পেছনে রাশিয়ার হ্যাকিং গুরুত্বপূর্ণ ভূমিকা পালন করেছে বলে অনেকের অভিযোগ। কূটনৈতিক মহল মনে করছে এবার স্নোডেনকে হাতিয়ার করে পুতিন আরও বেশি কাছাকাছি আসতে চাইছেন মার্কিন প্রেসিডেন্টের।
