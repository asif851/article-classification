
বিদেশি নেতাদের কাছ থেকে গত বছর সবচেয়ে দামি উপহারসামগ্রী পাওয়ার দিক দিয়ে মার্কিন প্রেসিডেন্ট বারাক ওবামাকে ছাড়িয়ে গেছেন সাবেক পররাষ্ট্রমন্ত্রী হিলারি ক্লিনটন। সৌদি বাদশার কাছ থেকে পাঁচ লাখ ডলার মূল্যের উপহার পেয়েছেন তিনি।মার্কিন সরকারের প্রটোকল বিভাগের বরাত দিয়ে হাফিংটন পোস্টের প্রতিবেদনে জানানো হয়, গত বছর দায়িত্বে থাকা অবস্থায় হিলারি সবচেয়ে দামি উপহারটি পেয়েছেন সৌদি আরবের বাদশা আবদুল্লাহর কাছ থেকে। হিলারিকে প্রায় পাঁচ লাখ ডলার সমমূল্যের অলংকার দিয়েছিলেন তিনি। ওই উপহারসামগ্রীর মধ্যে রয়েছে কণ্ঠহার, হাতের বালা, আংটি ও কানের দুল। সাদা-স্বর্ণের অলংকারগুলো চুনি ও হিরার কারুকার্য-মণ্ডিত। এ ছাড়া ব্রুনাইয়ের রানির কাছ থেকে হিলারি ৫৮ হাজার মার্কিন ডলারের স্বর্ণ, নীলকান্ত মণি ও হিরা পেয়েছেন। প্রেসিডেন্ট ওবামা সবচেয়ে দামি উপহারটি পেয়েছেন সৌদি আরবের প্রতিরক্ষামন্ত্রী যুবরাজ সালমান বিন আবদুল আজিজ আল সৌদের কাছ থেকে। তিনি ওবামাকে সোনার ঘড়ি দিয়েছেন। এই উপহারের দাম ১৬ হাজার ৫০০ মার্কিন ডলার। ওবামা ছাড়াও তাঁর স্ত্রী ফার্স্ট লেডি মিশেল ওবামা, দুই মেয়ে মালিয়া ও শাসা, ভাইস প্রেসিডেন্ট জো বাইডেন বিভিন্ন দামি উপহার পেয়েছেন। কিন্তু দামের দিক দিয়ে হিলারিকে টপকাতে পারেননি কেউ। তবে মার্কিন আইন অনুযায়ী, রাজস্ব বিভাগে মূল্য পরিশোধ না করলে বিদেশ থেকে পাওয়া এই উপহারসামগ্রীর অধিকাংশই দেশটির জাতীয় মহাফেজখানা বা সাধারণ সেবা প্রশাসনে জমা দিতে হয়।
