
জঙ্গিগোষ্ঠী ইসলামিক স্টেটের (আইএস) প্রধান আবু বকর আল বাগদাদি হত্যা চেষ্টাকারীর দেওয়া বিষাক্ত খাবার খেয়ে ‘গুরুতর অসুস্থ’ বলে খবর দিয়েছে ইরাকি একটি বার্তা সংস্থা।আইএএনএসের খবরে বলা হয়, উত্তর ইরাকে নিনেভের বিয়াজ এলাকায় বাগদাদি ও আরও তিন আইএস কমান্ডারের খাবারে বিষ মেশানো হয়। তবে তাঁদের নাম জানানো হয়নি। বাগদাদিসহ চারজন নেতা মারাত্মক বিষক্রিয়ায় গুরুতরভাবে অসুস্থ হওয়ার পর কঠোর নিরাপত্তা আর গোপনীয়তার মধ্যে তাদের অজ্ঞাত স্থানে সরিয়ে নেওয়া হয়েছে।ঘটনার সঙ্গে জড়িতদের খুঁজে বের করার ঘোষণা দিয়েছে সিরিয়া ও ইরাকে আধিপত্য বিস্তারকারী এ জঙ্গি সংগঠনটি।
এর আগেও আইএসের নিভৃতচারী নেতা বাগদাদির আহত হওয়া এমনকি মৃত্যুবরণ করার খবরও প্রচারিত হয়েছে। এ বছরের গোড়ায় মার্কিন নেতৃত্বাধীন বিমান হামলায় বাগদাদির নিহতের খবর এলেও পরে তা ভুল প্রমাণিত হয়।
বাগদাদির আসল নাম ইব্রাহিম আওয়াত ইব্রাহিম। তাঁর জন্ম ইরাকের উত্তর বাগদাদের সামারায়।
