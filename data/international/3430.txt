
পাকিস্তানের সাবেক প্রধানমন্ত্রী ইউসুফ রাজা গিলানির বিরুদ্ধে আজ বৃহস্পতিবার অজামিনযোগ্য গ্রেপ্তারি পরোয়ানা জারি করেছেন দেশটির কেন্দ্রীয় দুর্নীতিবিরোধী একটি আদালত। পাকিস্তান পিপলস পার্টির (পিপিপি) এই নেতার সঙ্গে দলের আরেক নেতা মাখদুম আমিন ফাহিমের বিরুদ্ধেও একই পরোয়ানা জারি করা হয়েছে। আজ বৃহস্পতিবার ডন অনলাইনের খবরে এ তথ্য জানানো হয়।বাণিজ্য উন্নয়ন কর্তৃপক্ষের (টিডিএপি) কয়েক কোটি রুপি কেলেঙ্কারি নিয়ে ১২টি মামলায় কেন্দ্রীয় তদন্ত সংস্থা (এফআইএ) এ দুজনের বিরুদ্ধে আজ আদালতে অভিযোগপত্র দাখিল করে।পিপিপির সাবেক এই দুই নেতা ছাড়াও টিডিএপি-এর সাবেক ও বর্তমান কয়েকজন জ্যেষ্ঠ কর্মকর্তার বিরুদ্ধে এসব মামলায় অর্থ কেলেঙ্কারিসহ বিভিন্ন দুর্নীতির যোগসাজশের অভিযোগ আনা হয়েছে।এর আগে আদালত গিলানি ও ফাহিমকে আদালতে হাজির হওয়ার আদেশ দিয়েছিলেন। কিন্তু তাঁরা তা অমান্য করেছেন।আজকের শুনানিতে আদালত কেন্দ্রীয় তদন্ত সংস্থার দেওয়া অভিযোগপত্র গ্রহণ করে তাঁদের বিরুদ্ধে অজামিনযোগ্য গ্রেপ্তারি পরোয়ানা জারি করেন। একই সঙ্গে আগামী ১০ সেপ্টেম্বর পরবর্তী শুনানিতে তাঁদের গ্রেপ্তার করে আদালতে হাজির করতে পুলিশকে নির্দেশ দিয়েছেন।
এর আগে গতকাল বুধবার করাচিতে এক সাবেক কেন্দ্রীয় মন্ত্রী অসিম হোসাইনকে আটক করে পুলিশ হেফাজতে নেওয়া হয়। তিনি পাকিস্তানের সাবেক প্রেসিডেন্ট আসিফ আলী জারদারির ঘনিষ্ঠ সহযোগী ছিলেন।
শান্তিপূর্ণ ও সন্ত্রাসমুক্ত করাচি নিশ্চিত করতে সম্প্রতি দেশটির সেনাপ্রধান জেনারেল রাহিল শরিফ ‘সন্ত্রাসবাদ, মাফিয়া, সহিংসতা ও দুর্নীতির মধ্যে বিদ্যমান দুষ্টু চক্রকে’ ভেঙে দিতে সরকারের প্রতি আহ্বান জানান। এর একদিন পরই অসিমকে আটক করা হয়।
