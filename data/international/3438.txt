
যুক্তরাষ্ট্রে চার শতাধিক বিক্ষোভকারীকে গ্রেপ্তার করা হয়েছে। গতকাল বুধবার বার্তা সংস্থা রয়টার্সের খবরে জানানো হয়, মিজৌরি অঙ্গরাজ্যের ফার্গুসন ও অন্যান্য এলাকা থেকে ওই বিক্ষোভকারীদের গ্রেপ্তার করা হয়।ফার্গুসনে নিরস্ত্র কৃষ্ণাঙ্গ তরুণ মাইকেল ব্রাউনকে গুলি করে হত্যা করা শ্বেতাঙ্গ পুলিশ কর্মকর্তাকে গ্র্যান্ড জুরি অভিযুক্ত না করায় যুক্তরাষ্ট্রজুড়ে বিক্ষোভ ছড়িয়ে পড়েছে।বিক্ষোভ হয়েছে নিউইয়র্ক, বোস্টন, ওয়াশিংটন ডিসি, লস অ্যাঞ্জেলস, ডালাস, আটলান্টাসহ অন্তত ১৭০টি নগরে। ফার্গুসনের পরিস্থিতি মোকাবিলায় ন্যাশনাল গার্ডের দুই সহস্রাধিক সদস্য মোতায়েন করা হয়েছে। মঙ্গলবার রাতে ফার্গুসনে ৪৫ জনকে গ্রেপ্তার করা হয়। লস অ্যাঞ্জেলসে গ্রেপ্তার করা হয়েছে ১৩০ জনকে। এ ছাড়া নিউইয়র্ক, বোস্টন, আটলান্টায় অনেক লোককে গ্রেপ্তার করা হয়েছে। ফার্গুসনে ৯ আগস্ট পুলিশের শ্বেতাঙ্গ সদস্য ড্যারেন উইলসনের গুলিতে নিহত হন ব্রাউন। ঘটনার প্রতিবাদে তখন থেকে বিক্ষোভ শুরু হয়। এ হত্যাকাণ্ডে পুলিশের সদস্য উইলসনকে অভিযুক্ত করা হবে কি না, এ বিষয়ে সিদ্ধান্ত নেওয়ার ভার ছিল স্থানীয় সেন্ট লুইস কাউন্টির গ্র্যান্ড জুরির ওপর। গত সোমবার গ্র্যান্ড জুরি তাঁদের সিদ্ধান্তে জানান, উইলসন আত্মরক্ষার্থে গুলি করেছেন। তাই উইলসনকে অভিযুক্ত করা হয়নি।গ্র্যান্ড জুরির এই সিদ্ধান্ত আসার পর প্রতিবাদে উত্তাল হয়ে ওঠে ফার্গুসন। বৈষম্য ও বিচারব্যবস্থার সীমাবদ্ধতার অভিযোগ তুলে মানুষ নেমে আসেন রাজপথে। বিক্ষোভ ছড়িয়ে পড়ে সারা দেশে।
