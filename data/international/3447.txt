
মঙ্গল গ্রহে প্রথমবারের মতো মিথেন গ্যাস পেয়েছে মার্কিন মহাকাশ গবেষণা সংস্থার (নাসা) অনুসন্ধানী রোবটযান কিউরিওসিটি। এতে ‘লাল গ্রহে’ অতীত বা বর্তমানে প্রাণের অস্তিত্ব থাকার নতুন সম্ভাবনা দেখা দিয়েছে। খবর এএফপি ও রয়টার্সের।কার্বনসমৃদ্ধ জৈব উপাদান মিথেন সাধারণত জীবন্ত প্রাণ থেকেই পাওয়া যায়। পৃথিবীর মিথেন গ্যাসের ৯০ শতাংশই আসে অণুজীব, তথা কোনো জীবসত্তা থেকে। কিন্তু মঙ্গলে মিথেন গ্যাস কোথা থেকে কীভাবে এল, তা নিয়ে ধাঁধায় পড়েছেন বিজ্ঞানীরা। কিউরিওসিটি মঙ্গলপৃষ্ঠে প্রাচীন একটি পাথর খুঁড়ে জৈব অণুর খোঁজ পেয়েছে।প্রকল্পের প্রধান বিজ্ঞানী জন গ্রৎসিংগার গত মঙ্গলবার এক সংবাদ সম্মেলনে বলেন, পৃথিবীর প্রতিবেশী গ্রহটিতে এই প্রথম জৈব যৌগের উপস্থিতি পাওয়া গেল। এটা এক বড় আবিষ্কার। তবে মঙ্গলে মিথেন ও অন্যান্য জৈব উপাদানের উৎস সম্পর্কে নিশ্চিত হতে আরও গবেষণা প্রয়োজন।কিউরিওসিটির আরেক বিজ্ঞানী সুশীল আত্রেয়া এবং মিশিগান বিশ্ববিদ্যালয়ের গবেষক অ্যান আরবর বলেন, মঙ্গলে অবস্থানরত রোবটযানের আশপাশেই কোনোভাবে মিথেন তৈরি হয়ে থাকতে পারে বলে তাঁদের অনুমান।এ পর্যন্ত বিজ্ঞানীদের অনুমান, মঙ্গল গ্রহ একসময় উষ্ণ ও আর্দ্র ছিল। আর সুদূর অতীতে সেখানে প্রাণের অস্তিত্ত্বও হয়তো ছিল। বিষয়টি নিয়ে সায়েন্স সাময়িকীর আসন্ন সংখ্যায় একটি গবেষণা প্রতিবেদন প্রকাশিত হবে।
