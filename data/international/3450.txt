
ভারতের মুম্বাই নগরে পাকিস্তানের স্বপ্নদ্রষ্টা মোহাম্মদ আলী জিন্নাহর বাড়ি ভেঙে সাংস্কৃতিক কেন্দ্র গড়ার দাবি তুলেছেন রাজনৈতিক দল বিজেপির বিধায়ক মঙ্গলপ্রভাত লোধা। মহারাস্ট্র বিধানসভায় গতকাল সোমবার এই দাবি করেন তিনি। মুম্বাইয়ের মালাবার হিলসে রয়েছে জিন্নাহর মস্ত বাড়িটি।
ভারতীয় সংসদ লোকসভায় ১৪ মার্চ পাস হয়েছে শত্রু সম্পত্তি (সংশোধনী) বিল ২০১৬। বিল অনুযায়ী, দেশভাগের সময় পাকিস্তান ও চীনে চলে যাওয়া নাগরিকদের বংশধরেরা ভারতে ফেলে যাওয়া সম্পত্তির কোনো অধিকার দাবি করতে পারবেন না। সেই আইনের কথা উল্লেখ করে বিজেপি বিধায়ক মঙ্গলপ্রভাত দাবি করেন, জিন্নাহর কোনো বংশধর এ প্রসাদের দাবি করতে পারবেন না। ওই বাড়িতে দেশভাগের চক্রান্ত হয়েছিল। বাড়িটি দেশভাগের প্রতীক। তাই সেটিকে ভেঙে সেখানে একটি সাংস্কৃতিক কেন্দ্র গড়া উচিত।১৯৩০ সালে তৈরি হয়েছিল জিন্নাহর এই বাড়ি। পরে ব্রিটিশ ডেপুটি হাইকমিশনারের বাসভবনও ছিল এই বাড়ি। ১৯৮২ সালের পর থেকে বাড়িটি তালাবন্ধ। ২০০৭ সালে জিন্নাহর মেয়ে দিনা ওয়াদিয়া বাড়িটির মালিকানা দাবি করে মুম্বাই হাইকোর্টের দ্বারস্থ হয়েছিলেন। পূর্ত দপ্তর এখন বাড়িটির রক্ষণাবেক্ষণের দায়িত্বে রয়েছে। তথ্যসূত্র: আনন্দবাজার অনলাইন।
 
