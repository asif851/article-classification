
ভারতের কলকাতায় এক নারী গৃহশিক্ষকের নির্মম নির্যাতনের শিকার হয়েছে তিন বছরের একটি শিশু। এ নিয়ে নিন্দার ঝড় উঠেছে।টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, গতকাল বুধবার উত্তর-পূর্ব কলকাতার লেক টাউনের একটি অ্যাপার্টমেন্টে এ ঘটনা ঘটে। নির্যাতনের শিকার শিশুটির পরিবার জানিয়েছে, পূজা সিং নামের ওই গৃহশিক্ষককে ১৫ জুলাই নিয়োগ দেওয়ায় হয়। তিনি মাত্র তিন দিন পড়িয়েছেন। ঘটনার দিন ওই গৃহশিক্ষক কক্ষের দরজা ভেতর থেকে বন্ধ করে দিয়ে শিশুটির ওপর নির্যাতন চালান। শিশুর আর্তনাদ শুনে কক্ষের ভেতরে থাকা সিসিটিভি ক্যামেরা চালু করার পর নির্যাতনের দৃশ্য ধরা পড়ে।ভিডিওতে দেখা যায়, একটি কক্ষের মধ্যে নার্সারিপড়ুয়া শিশুটিকে জোরে লাথি ও চড় মারছেন ওই গৃহশিক্ষক। এ ছাড়া তাকে বিছানায়ও ছুড়ে ফেলা হয়। বিভিন্ন টেলিভিশন চ্যানেলে ওই ভিডিও প্রচারিত হওয়ার পর নিন্দা শুরু হয়েছে।এ ঘটনায় শিশুটির মা থানায় অভিযোগ দায়ের করেছেন। তিনি বলেন, ‘আমার ছেলের রক্তক্ষরণ হয়েছে। বুকে ব্যথা আছে। সিসিটিভি ফুটেজে যে কেউ দেখতে পাবেন, আমার ছেলে বারবার আকুতি জানাচ্ছিল। কিন্তু ওই শিক্ষক তা শোনেননি। আমার ছেলেকে নির্মমভাবে মেরেছেন। এ ঘটনায় আমাদের পুরো পরিবার মর্মাহত।’ওই শিক্ষক নিখোঁজ রয়েছেন। পুলিশ তাঁকে খুঁজছে।
