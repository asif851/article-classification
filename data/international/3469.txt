
ভারতের দিল্লির রাস্তায় ১ জানুয়ারি থেকে জোড় ও বিজোড় নম্বরের প্রাইভেট গাড়ি একদিনে চলতে পারবে না। জোড় নম্বরের গাড়ি একদিন ও বিজোড় নম্বরের গাড়ি অন্যদিন চলবে। মাত্রাতিরিক্ত দূষণ কমানোর লক্ষ্যে এই উদ্যোগ নেওয়া হয়েছে। দিল্লির মুখ্যমন্ত্রী অরবিন্দ কেজরিওয়াল আজ শুক্রবার এই ঘোষণা দেন।
এর আগে গত বৃহস্পতিবার দূষণ রোধে দিল্লি হাইকোর্ট ও ন্যাশনাল গ্রিন ট্রাইব্যুনাল (এনজিটি) রাজ্য সরকারকে ২১ ডিসেম্বরের মধ্যে একটা কার্যকর সিদ্ধান্ত গ্রহণের নির্দেশ দিয়েছিল। এই নির্দেশ দেওয়ার সময় বিচারপতি বলেছিলেন, গোটা দিল্লিই একটা বিষাক্ত গ্যাস চেম্বার হয়ে গেছে।সিদ্ধান্ত অনুযায়ী, বেসরকারি গাড়ির নম্বর প্লেটের শেষ সংখ্যাটি যদি জোড় হয়, সেটি একদিন চলবে। আর শেষ সংখ্যাটি বিজোড় হলে তা অন্যদিন চলবে। ১ জানুয়ারি জোড় না বিজোড়—কোন সংখ্যার গাড়ি চলবে, তা পরে সরকারি ঘোষণায় জানানো হবে। তবে দিল্লি সরকারের এই সিদ্ধান্তের আওতায় সরকারি বাহন, বাস, ট্যাক্সি, অটো এবং মালবাহী যানবাহন থাকবে না।দূষণের মাত্রায় দিল্লি পৃথিবীতে একেবারে প্রথম সারিতে। কলকাতা, মুম্বাই ও চেন্নাইয়ে মোট যত গাড়ি চলে, শুধু দিল্লিতে নথিভুক্ত গাড়ির সংখ্যা তার চেয়ে বেশি। অবশ্য, রাজ্য সরকারের এই সিদ্ধান্ত কতটা কার্যকর হবে সে বিষয়ে ইতিমধ্যেই সংশয় দেখা দিয়েছে। কারণ, দিল্লির পুলিশ কেন্দ্রীয় সরকারের অধীন। তা ছাড়া, এই ধরনের সিদ্ধান্ত কার্যকর করতে যাত্রীবাহী সরকারি যান যে সংখ্যায় চালানো প্রয়োজন, দিল্লিতে তা নেই। ফলে, দূষণ কমলেও সাধারণ মানুষের ভোগান্তি বাড়বে কি না সেই প্রশ্নও উঠছে।
