
ইউরোপীয় ইউনিয়নে (ইইউ) থাকার পক্ষে ভোট দেওয়ার জন্য যুক্তরাজ্যে বসবাসরত বাংলাদেশি বংশোদ্ভূত ভোটারদের প্রতি আহ্বান জানিয়েছেন বাংলাদেশের জনপ্রশাসন–বিষয়ক মন্ত্রী সৈয়দ আশরাফুল ইসলাম । তিনি নিজেই একজন যুক্তরাজ্যের ভোটার জানিয়ে বলেন, ‘আমার ভোট আমি পক্ষে দেব, আপনারাও পক্ষে দেবেন, সেটাই আমরা চাই।’গতকাল মঙ্গলবার পূর্ব লন্ডনের ওয়াটারলিলি হলে যুক্তরাজ্য আওয়ামী লীগ আয়োজিত এক আলোচনা সভা ও ইফতার মাহফিল অনুষ্ঠানে সৈয়দ আশরাফ এমন আহ্বান জানান। ইইউতে সদস্যপদ রাখা না–রাখা নিয়ে আগামীকাল বৃহস্পতিবার যুক্তরাজ্যে গণভোট অনুষ্ঠিত হবে।অনুষ্ঠানের প্রধান অতিথি সৈয়দ আশরাফ বলেন, প্রধানমন্ত্রী শেখ হাসিনার নির্দেশে বিশেষ কারণে তিনিসহ কয়েকজন যুক্তরাজ্যে এসেছেন। আর এই বিশেষ কারণ হলো যুক্তরাজ্যে বসবাসরত বাংলাদেশি বংশোদ্ভূত ভোটারদের ইইউতে থাকার পক্ষে ভোট দেওয়ার আহ্বান জানানো।বাংলাদেশের মুক্তিযুদ্ধের সময় যুক্তরাজ্যের মানুষ ও এ দেশের সরকারের সহযোগিতার কথা স্মরণ করিয়ে দিয়ে সৈয়দ আশরাফ বলেন, ‘ইউরোপ যদি ঐক্যবদ্ধ থাকে তা আমাদের জন্য ভালো। ইইউতে থাকলে যুক্তরাজ্য শক্তিশালী হবে। আর যুক্তরাজ্য যদি শক্তিশালী হয়, আমরাও শক্তিশালী হব।’
যুক্তরাজ্য আওয়ামী লীগের সভাপতি সুলতান মাহমুদ শরীফের সভাপতিত্বে অনুষ্ঠিত ওই সভায় অন্যান্যের মধ্যে বক্তব্য দেন সাবেক চিফ হুইপ এম এ শহীদ ও সিলেট জেলা আওয়ামী লীগের সাধারণ সম্পাদক শফিকুর রহমান চৌধুরী। উপস্থিত ছিলেন টাঙ্গাইলের ভাসাইল ও সখিপুর আসনের এমপি অনুপম জয়।
একই দিন দুপুরে পূর্ব লন্ডনের টাওয়ার হ্যামলেটস কাউন্সিলের স্পিকারের আয়োজনে অনুষ্ঠিত এক সভায়ও সৈয়দ আশরাফ বাংলাদেশি বংশোদ্ভূত ভোটারদের প্রতি ইইউতে থাকার পক্ষে ভোট দেওয়ার আহ্বান জানান।
