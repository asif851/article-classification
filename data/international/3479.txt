
যুক্তরাষ্ট্রের দক্ষিণ-পূর্বাঞ্চলীয় রাজ্য নর্থ ক্যারোলাইনার কেপ হ্যাটেরাস জাতীয় সমুদ্রতটে একটি নতুন দ্বীপ জেগে উঠেছে। এটি প্রায় এক মাইল লম্বা। মূল ভূমি থেকে দ্বীপটির দূরত্ব ১০০ মিটার।
বিবিসির খবরে বলা হয়েছে, গত এপ্রিল মাসে প্রথম এই দ্বীপটির অস্তিত্ব জানা যায়। কানেটিকাটের একজন পর্যটকের তোলা দ্বীপটির ছবি এরই মধ্যে ইনস্টাগ্রামে ভাইরাল হয়ে গেছে। সংশ্লিষ্ট সূত্র জানিয়েছে, এই ছবি দেখে অনেকে দ্বীপটি দেখতে ভিড় জমাচ্ছেন।
স্থানীয় ঐতিহাসিক ড্যানি কাউচ বলেন, দ্বীপটিতে ডুবে যাওয়া জাহাজের ধ্বংসাবশেষ ও তিমির হাড় পড়ে আছে। বিশেষজ্ঞরা বলছেন, দ্বীপটির সমুদ্রের দিকে থাকা তীরবর্তী এলাকার গঠন এখনো ক্ষণে ক্ষণে পরিবর্তিত হচ্ছে।
সংশ্লিষ্ট কর্তৃপক্ষ দ্বীপটিতে যাওয়ার ব্যাপারে পর্যটকদের সতর্ক করে দিয়েছে। কারণ, ঢেউয়ের তোড় এতই বেশি যে সাঁতরে পার হতে গেলে কাউকে ভাসিয়ে নিয়ে যেতে পারে। ওই দ্বীপে যাওয়ার ক্ষেত্রে পর্যটকদের প্যাডল করে চালানো যায়, এমন নৌকা ব্যবহার করার পরামর্শ দেওয়া হয়েছে।
