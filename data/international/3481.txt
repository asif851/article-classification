
মেক্সিকোর ভূখণ্ডের প্রায় এক-তৃতীয়াংশ বনাঞ্চল। এই বনাঞ্চলের প্রায় অর্ধেকই প্রাকৃতিক। গাছের এই প্রাচুর্যের দিকে চোখ পড়েছে নানা অপরাধী চক্রের। চলছে রমরমা অবৈধ গাছ-বাণিজ্য। গাছ কেটে উজাড় করে ফেলা হচ্ছে। এই পরিস্থিতি মোকাবিলায় সরকারের পাশাপাশি সোচ্চার সাধারণ মানুষও। গাছের প্রতি ভালোবাসা থেকে গতকাল রোববার মেক্সিকোর ওহাকা প্রদেশে এক ব্যতিক্রমী কর্মসূচি হাতে নিয়েছিল দেশটির কিছু পরিবেশবাদী সংগঠন। অবৈধভাবে গাছ কাটার বিরুদ্ধে সচেতনতা বৃদ্ধি করতে তারা গাছের সঙ্গে মানুষের প্রতীকী বিয়ের আয়োজন করেছিল। শত বছরের প্রাচীন রীতি-নীতি অনুযায়ী একাধিক ব্যক্তির বিয়ে হয়েছে গাছের সঙ্গে।







