
নিউইয়র্ক থেকে নির্বাচিত কংগ্রেসওম্যান গ্রেস ম্যাং বলেছেন, সাভার ট্র্যাজেডির ঘটনা এবং বাংলাদেশের শ্রমিকদের অবস্থা সম্পর্কে যুক্তরাষ্ট্র ওয়াকিবহাল।  তিনি বলেন, ‘আমরা বাংলাদেশে শ্রমিকদের ন্যায্য অধিকার আর জানমালের নিরাপত্তা চাই।’গতকাল বৃহস্পতিবার নিউইয়র্কের জ্যামাইকায় অনুষ্ঠিত আলোচনা সভায় কংগ্রেসওম্যান গ্রেস ম্যাং এসব কথা বলেছেন। অনুষ্ঠানে রানা প্লাজা ধসের ঘটনায় নিহত ব্যক্তিদের স্মরণে মোমবাতি জ্বালিয়ে এক মিনিট নীরবতা পালন করা হয়।অনুষ্ঠানে কংগ্রেসওম্যান গ্রেস ম্যাং বলেন, ‘আমরা রানা প্লাজা ট্র্যাজেডির মর্মান্তিক বেদনা ভুলে যেতে পারি না। সব ধরনের সংকট কাটিয়ে উঠে যুক্তরাষ্ট্রর সঙ্গে বাংলাদেশের সুসম্পর্ক বৃদ্ধি, বিশেষ করে বাংলাদেশের পোশাকশিল্প থেকে আরও ভালো উত্পাদিত পণ্য চাই।’রানা প্লাজা ধসের ঘটনার পরে কংগ্রেসওম্যান গ্রেস ম্যাং  ওয়াল-মার্ট, গ্যাপ ও আমেরিকান অ্যাপারেল অ্যান্ড ফুটওয়ার অ্যাসোসিয়েশনসহ যুক্তরাষ্ট্রের বড় বড় কোম্পানিকে  চিঠি দেন। চিঠিতে তিনি বাংলাদেশের শিল্প প্রতিষ্ঠানের কর্মীদের নিরাপত্তাসহ সার্বিক উন্নয়ন এবং উত্পাদিত সামগ্রীর ব্যবহার বাড়াতে সংশ্লিষ্টদের  প্রতি আহ্বান জানিয়েছিলেন। অনুষ্ঠানে কনসাল জেনারেল শামীম আহসান রানা প্লাজা ট্র্যাজেডির ঘটনার পর বাংলাদেশ সরকারের গৃহীত পদক্ষেপ ও অবস্থান তুলে ধরে বলেন, সরকার শ্রমিকদের ন্যায্য অধিকার ও ক্ষতিপূরণ প্রদানে বদ্ধপরিকর।
যুক্তরাষ্ট্র কংগ্রেসের অন্যতম সদস্য ও ইউএস কংগ্রেসের ফরেন অ্যাফেয়ার্স কমিটির প্রভাবশালী সদস্য গ্রেস ম্যাংয়ের বিশেষ উদ্যোগে আয়োজিত ওই অনুষ্ঠানে  শ্রমিক সংগঠনের প্রতিনিধিরা ছাড়াও নিউইয়র্কে বাংলাদেশ কনস্যুলেটে নিযুক্ত কনসাল জেনারেল শামীম আহসান বক্তব্য দেন।
এ ছাড়া নিউইয়র্ক সিটির কম্পট্রোলার স্কট স্ট্রিংগার, পাবলিক অ্যাডভোকেট লেটিতিয়া জেমস, নিউইয়র্ক স্টেট অ্যাসেম্বলিম্যান ডেভিড ওয়েপ্রিন, নিউইয়র্ক সিটির কাউন্সিলওম্যান কারেন কজলোইজ, স্থানীয় কাউন্সিলম্যান ররি ল্যান্সম্যান, নিউইয়র্ক স্টেট এএফএল-সিআইওর প্রেসিডেন্ট মারিও সিলেন্টো, অ্যালায়েন্স অব সাউথ এশিয়ান আমেরিকান লেবারের (অ্যাসাল) ন্যাশনাল ওমেন্স কো-অর্ডিনেটর মাজেদা উদ্দিন, নিউইয়র্ক সিটি সেন্ট্রাল লেবার কাউন্সিলের প্রেসিডেন্ট ভিনসেন্ট আলভারেজ, রিটেল-হোলসেল অ্যান্ড ডিপার্টমেন্টাল স্টোর ইউনিয়নের প্রেসিডেন্ট স্টুয়ার্ট আপেলবাম, ইউনিয়ন ফুড অ্যান্ড কমার্শিয়াল ওয়ার্কার্স লোকাল ১৫০০ পলিটিক্যাল অর্গানাইজার অ্যাডাম ওবের্নাইর প্রমুখ বক্তব্য দেন।
