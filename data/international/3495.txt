
স্থল সীমান্ত চুক্তির অনুমোদন এবং তিস্তার পানি বন্টন চুক্তি বিষয়ে তাঁর সরকার কাজ করছে বলে জানিয়েছেন ভারতের প্রধানমন্ত্রী নরেন্দ্র মোদী। ভারত সফররত বাংলাদেশের রাষ্ট্রপতি আবদুল হামিদের সঙ্গে সৌজন্য সাক্ষাতের সময় ভারতের প্রধানমন্ত্রী এ বিষয়ে তাঁকে আশ্বস্ত করেন। খবর ইউএনবির।আজ শুক্রবার ভারতের হায়দরাবাদ হাউসে বাংলাদেশের রাষ্ট্রপ্রধান ও ভারতের সরকারপ্রধানের এ বৈঠক অনুষ্ঠিত হয়। প্রায় ৩০ মিনিটের বৈঠকে আবদুল হামিদ আশা প্রকাশ করেন, মোদীর নেতৃত্বে দুটি অমীমাংসিত বিষয়ের সমাধান হবে। বৈঠক শেষে রাষ্ট্রপতির প্রেস সচিব ইহসানুল করিম ইউএনবিকে এসব কথা জানান। তিনি জানান, বাংলাদেশে বিদ্যুৎ খাতে ভারতের সহযোগিতার প্রশংসা করে দেশটিকে এই খাতে আরও সহযোগিতা করতে আহ্বান জানিয়েছেন রাষ্ট্রপতি আবদুল হামিদ। নেপাল ও ভুটান থেকে জলবিদ্যুৎ আমদানিতে ভারতের সহায়তা চান রাষ্ট্রপতি। পাশাপাশি এ অঞ্চলের উন্নয়নে যোগাযোগ বাড়ানোর ওপর গুরুত্ব দেন। মোদী গুরুত্ব দেন অবকাঠামোগত উন্নয়নের ওপর।রাষ্ট্রপতি মোদীর নেতৃত্ব ও গুজরাট মডেলের প্রশংসা করে বলেন, তরুণরা তাঁর নেতৃত্বের প্রতি আকৃষ্ট হয়েছে। মোদীকে বাংলাদেশ সফরের জন্য বাংলাদেশের প্রধানমন্ত্রীর আমন্ত্রণের কথাও স্মরণ করিয়ে দেন রাষ্ট্রপতি। মোদীও শিগগিরই বাংলাদেশে আশার চেষ্টা করবেন বলে রাষ্ট্রপতিকে জানিয়েছেন।বৈঠকে বাংলাদেশের পররাষ্ট্র প্রতিমন্ত্রী শাহরিয়ার আলম, রাষ্ট্রপতির কার্যালয়ের সিনিয়র সচিব শেখ আলতাফ আলী, ভারতের পররাষ্ট্রমন্ত্রী সুষমা স্বরাজ, ভারতের পররষ্ট্রসচিব সুজাতা সিং, ভারতে নিযুক্ত বাংলাদেশের হাইকমিশনার সৈয়দ মোয়াজ্জেম আলী, বাংলাদেশে ভারতীয় হাইকমিশনার পঙ্কজ সরন উপস্থিত ছিলেন।
