
ব্রাজিলের প্রেসিডেন্ট দিলমা রুসেফ গতকাল সোমবার সিনেটে আত্মপক্ষ সমর্থন করে বক্তব্য দিয়েছেন। সেখানে তিনি বলেছেন, তাঁর বিরুদ্ধে আনা অভিযোগ ভিত্তিহীন। তিনি কোনো অন্যায় করেননি। রুসেফের বিরুদ্ধে অভিযোগ, তিনি নির্বাচনের আগে জনসমর্থন হারানোর ভয়ে কারসাজি করে বাজেট ঘাটতির তথ্য গোপন করেছিলেন এবং প্রবৃদ্ধির হিসাব বাড়িয়ে উপস্থাপন করেছিলেন। রুসেফের বক্তব্য রেকর্ড করার পর চলতি সপ্তাহের শেষে সিনেট সদস্যরা তাঁকে অভিশংসন করা হবে কি না, সে বিষয়ে ভোট দেবেন। সিনেট সদস্যদের দুই-তৃতীয়াংশ সদস্য অভিশংসনের পক্ষে ভোট দিলে ব্রাজিলে ১৩ বছরে বামপন্থী শাসনের অবসান হবে বলে আশঙ্কা করা হচ্ছে। রুসেফ বিদায় হলে ভারপ্রাপ্ত প্রেসিডেন্ট মাইকেল টেমার ২০১৮ সাল পর্যন্ত প্রেসিডেন্টের দায়িত্ব পালন করবেন। বিবিসি
