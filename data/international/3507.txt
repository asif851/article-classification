
নেলসন ম্যান্ডেলা ধরাধামে নেই একটি বছর হয়ে গেল। কিন্তু না থেকেও তিনি ছিলেন বিশ্ববাসীর হৃদয়ে, মননে।আজ ৫ ডিসেম্বর মহান ম্যান্ডেলার প্রথম মৃত্যুবার্ষিকী। গত বছরের এই দিনে পৃথিবী থেকে বিদায় নেন দক্ষিণ আফ্রিকার বর্ণবাদবিরোধী আন্দোলনের এ নেতা।নিজেদের মতো করেই ছন্দে-সুরে-বাদ্যে আর শোকে-স্মরণে আজ ম্যান্ডেলাকে অনুভব করবে দক্ষিণ আফ্রিকাবাসী। বিশ্ববাসীও আজ মনে করবে এই মহানায়ককে; হবে নানা অনুষ্ঠান, নানা আয়োজন।প্রিয় মাদিবার স্মরণে দক্ষিণ আফ্রিকায় নেওয়া হয়েছে ব্যাপক প্রস্তুতি। এ ক্ষেত্রে নেলসন ম্যান্ডেলা ফাউন্ডেশন নিয়েছে একটু ভিন্ন একটি উদ্যোগ। কোলাহল আর নীরবতায় ছয় মিনিট সাত সেকেন্ডের একটি কর্মসূচি। প্রথমে ঘণ্টি, সাইরেন, ভুভুজেলাসহ বিভিন্ন বাদ্যযন্ত্র বাজিয়ে কোলাহল চলবে তিন মিনিট সাত সেকেন্ড। এরপর ঠিক তিন মিনিট একেবারে চুপচাপ, নীরবতা। শুধু দক্ষিণ আফ্রিকা নয়, বিশ্বজুড়ে কর্মসূচিটি পালনের আহ্বান জানানো হয়েছে। আন্তর্জাতিক মান (গ্রিনিচ) সময় সাতটা ৫৬ মিনিটে শুরু হয়ে শেষ হবে আটটা তিন মিনিটে।ম্যান্ডেলা ফাউন্ডেশন জানিয়েছে, ৯৫ বছরের বর্ণাঢ্য জীবনে ম্যান্ডেলা ৬৭ বছর ব্যয় করে গেছেন মানবসেবায়। প্রতীকীভাবে সেই বিষয়টি উদ্যাপন করতেই ছয় মিনিট সাত সেকেন্ডের ওই কর্মসূচি। ম্যান্ডেলার জন্ম ১৯১৮ সালের ১৮ জুলাই এবং মৃত্যু ৫ ডিসেম্বর ২০১৩।বার্তা সংস্থা এএফপি গতকাল একটি প্রতিবেদনে জানায়, ম্যান্ডেলার মৃত্যুবার্ষিকীর আগে দক্ষিণ আফ্রিকার ট্যাটু স্টুডিওগুলোতে লাইন পড়ে গেছে। ম্যান্ডেলার ছবি, প্রতিকৃতি বা তাঁর কোনো অমর বাণী নিজের শরীরে মূর্ত করে রাখতে লোকজন যাচ্ছেন স্টুডিওতে। এঁদেরই একজন এমপুমেলেলো মাসিঙ্গা। তিনি নিজের পিঠে ম্যান্ডেলার একটি প্রতিকৃতি ট্যাটু করে নিয়েছেন। ২৭ বছরের এই যুবক বলেন, ‘এই স্মৃতি জীবনভর আমার সঙ্গে থাকবে। একদিন আমি আমার সন্তানদের এটি দেখাব, তাদের কাছে ম্যান্ডেলার গল্প করব।’ম্যান্ডেলার প্রয়াণের পর বিশ্বজুড়ে শোক প্রকাশ করেছিল মানুষ। মহান নেতাকে হারানোর ব্যথা লিখে রেখেছিল শোকবইয়ে। এমনই চার হাজার ৮৫০টি শোকবই এবং তিন হাজারের বেশি শোকবার্তা পৌঁছেছে ম্যান্ডেলা ফাউন্ডেশনের কাছে। প্রথম মৃত্যুবার্ষিকীতে সেগুলো প্রদর্শনের আয়োজন করা হয়েছে জোহানেসবার্গে। এ ছাড়া রাজধানী প্রিটোরিয়া এবং ম্যান্ডেলার জন্মস্থান ইস্টার্ন কেপ প্রদেশের কুনুতে তাঁর সমাধিসৌধসহ দেশজুড়ে আয়োজন করা হয়েছে আরও নানা অনুষ্ঠান।দক্ষিণ আফ্রিকার প্রেসিডেন্ট জ্যাকব জুমা এক বিবৃতিতে বলেছেন, ‘প্রিয় মাদিবাকে স্মরণের আগে চলুন আমরা সবাই আরও একবার এই অঙ্গীকার করি—একতা, শান্তি, উন্নতি, অগ্রগতি ও পুরো দক্ষিণ আফ্রিকাবাসীর জন্য একটি সুন্দর জীবনের যে স্বপ্ন তিনি দেখতেন, তা নিজেদের মধ্যে ধারণ করব।’বর্ণবাদের নিগড় থেকে দেশকে মুক্ত করতে দীর্ঘ সংগ্রামী জীবনে ২৭ বছর কারাভোগ করেন ম্যান্ডেলা। ১৯৯০ সালের ১১ ফেব্রুয়ারি তাঁকে মুক্তি দেয় তৎকালীন দক্ষিণ আফ্রিকার শ্বেতাঙ্গ সরকার। এরপর ১৯৯৪ সালের নির্বাচনে জয় পেয়ে ইতিহাসে নাম লেখান নেলসন ম্যান্ডেলা। ১৯৯৪ সালের ১০ মে দক্ষিণ আফ্রিকার প্রথম গণতান্ত্রিকভাবে নির্বাচিত প্রেসিডেন্ট হিসেবে শপথ নেন তিনি। প্রতিশ্রুতিমতো মাত্র এক মেয়াদে ক্ষমতায় থেকে ১৯৯৯ সালে প্রেসিডেন্ট পদ থেকে অব্যাহতি নেন তিনি। এর আগে ১৯৯৩ সালে শান্তিতে নোবেল পুরস্কার পান ম্যান্ডেলা।
