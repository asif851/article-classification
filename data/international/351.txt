
ভারত মহাসাগরের দ্বীপরাষ্ট্র মরিশাসে পাওয়া বিমানের ধ্বংসাবশেষের একটি টুকরা মালয়েশিয়া এয়ারলাইনসের নিখোঁজ ফ্লাইট এমএইচ৩৭০-এর কি না, তা যাচাই করে দেখা হবে বলে জানিয়েছে অস্ট্রেলিয়া। দেশটির পরিবহনমন্ত্রী ড্যারেন চেস্টার গতকাল রোববার এ কথা জানান। মন্ত্রী বলেন, ‘মালয়েশিয়ার সরকার ওই ধ্বংসাবশেষ তত্ত্বাবধানে নিয়ে পরীক্ষা-নিরীক্ষার জন্য মরিশাসের কর্তৃপক্ষের সঙ্গে কাজ করছে।’ তবে কোন দেশ ওই ধ্বংসাবশেষের পরীক্ষা করবে, তা এখনো নিশ্চিত নয়। এর আগে আফ্রিকার মোজাম্বিকের সাগরসৈকতে পাওয়া বিমানের দুটি ধ্বংসাবশেষের টুকরা ‘প্রায় নিঃসন্দেহে এমএইচ৩৭০’-এর বলে প্রায় দুই সপ্তাহ আগে জানায় অস্ট্রেলিয়া ও মালয়েশিয়া। সর্বশেষ ধ্বংসাবশেষের টুকরাটি মরিশাসের হদ্রিগিস দ্বীপে ভ্রমণে আসা এক দম্পতি প্রথম দেখেন। ২০১৪ সালে ২৩৯ জন যাত্রী নিয়ে কুয়ালালামপুর থেকে বেইজিং যাওয়ার পথে নিখোঁজ হয় ফ্লাইট এমএইচ৩৭০।
