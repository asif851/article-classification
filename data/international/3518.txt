
সিরিয়া ও আফগানিস্তান বিষয়ে মার্কিন নীতি এবং জনগণের ওপর প্রশাসনের নজরদারি প্রসঙ্গে গত মঙ্গলবার কংগ্রেসে ব্যাপক বিতর্ক হয়েছে। একই সঙ্গে ২০১৪ সালের সম্ভাব্য প্রতিরক্ষা ব্যয় নিয়েও বিতর্ক করেন তাঁরা।মার্কিন আইনপ্রণেতারা গতকাল বুধবারও এসব বিষয় নিয়ে বিতর্ক করেন। প্রতিরক্ষা ব্যয়সংক্রান্ত বিল ও নজরদারির বিষয় নিয়ে গতকাল তাঁদের মধ্যে ভোটাভুটি হওয়ার কথা।মিশিগান থেকে নির্বাচিত রিপাবলিকান প্রতিনিধি পরিষদের সদস্য জাস্টিন অ্যামোস গত মঙ্গলবার নজরদারি বন্ধে একটি সংশোধনী প্রস্তাব উত্থাপন করেন। ওই প্রস্তাবে সন্ত্রাসবাদের সঙ্গে সম্পর্কিত তথ্য ছাড়া কারও ফোন বা অনলাইন তৎপরতায় নজরদারি বন্ধের প্রস্তাব করা হয়েছে। গতকাল প্রতিনিধি পরিষদে এ বিষয়ে ভোট হওয়ার কথা। প্রেসিডেন্ট বারাক ওবামার প্রশাসন এর বিরোধিতা করছে। এ বিষয়ে হোয়াইট হাউসের মুখপাত্র জে কারনি বলেন, ব্যক্তিগত গোপনীয়তা রক্ষার পক্ষে আইনপ্রণেতাদের বিতর্ককে স্বাগত জানিয়েছেন প্রেসিডেন্ট ওবামা। কিন্তু জাস্টিন অ্যামোসের সংশোধনীর বিরোধিতা করছেন তিনি। প্রেসিডেন্টের মতে, অ্যামোসের প্রস্তাব পাস হলে সন্ত্রাসবাদের বিরুদ্ধে গোয়েন্দা কার্যক্রমের একটি পথ অচল হয়ে যাবে। কংগ্রেস সদস্য অ্যামোসের এ প্রস্তাবের পক্ষে নেই তাঁর দলেরই জ্যেষ্ঠ নেতারা। রিপাবলিকান নেতা ইন্টেলিজেন্স কমিটির চেয়ারম্যান মাইক রজার্স ও আর্মড সার্ভিসেস কমিটির চেয়ারম্যান বাক মেকন নজরদারির বিষয়ে ওই প্রস্তাবের বিরুদ্ধে ভোট দিতে রিপাবলিকানদের প্রতি আহ্বান জানিয়ে চিঠিও দিয়েছেন। এদিকে প্রতিরক্ষা বাজেট নিয়েও মতবিরোধ দেখা দিয়েছে। ২০১৪ সালের ৫৯ হাজার ৮০০ কোটি ডলারের প্রতিরক্ষা বিলের মধ্যে পেন্টাগনের বাজেট ৫১ হাজার ২০০ কোটি ডলার ও আফগান যুদ্ধে আট হাজার ৬০০ কোটি ডলার ব্যয় ধরা হয়েছে। প্রতিরক্ষা বিলের ব্যাপারে ইতিমধ্যে হোয়াইট হাউস ভেটো দেওয়ার হুমকি দিয়েছে। হোয়াইট হাউসের পক্ষ থেকে বলা হয়েছে, মার্কিন অর্থনৈতিক পুনরুদ্ধার প্রচেষ্টার সঙ্গে সামঞ্জস্যপূর্ণ না হলে এ প্রতিরক্ষা বিলে প্রেসিডেন্ট ভেটো দেবেন। হোয়াইট হাউসের অভিযোগ, কংগ্রেসের বর্তমান প্রস্তাবগুলোতে শিক্ষা ও অবকাঠামোর মতো খাতে বরাদ্দ কমানোর কথা বলা হয়েছে। গত মঙ্গলবার বিতর্কের সময় ম্যাসাচুসেটস অঙ্গরাজ্য থেকে নির্বাচিত ডেমোক্র্যাট আইনপ্রণেতা জিম ম্যাকগভার্ন অভিযোগ করেন, রিপাবলিকানরা সিরিয়ার প্রকৃত পরিস্থিতি বুঝতে ব্যর্থ হচ্ছেন। তাই তাঁরা এ বিষয়ে কংগ্রেসে গঠনমূলক কোনো বিতর্ক করতে চান না। আফগান যুদ্ধের তহবিলের বিষয়েও পক্ষে-বিপক্ষে কথা বলেন আইনপ্রণেতারা। আফগানিস্তানে নিয়ে যাওয়া মার্কিন যুদ্ধ সরঞ্জামসহ বিভিন্ন যন্ত্রপাতি সে দেশ থেকে প্রত্যাহারের সময় আফগান সরকার শুল্ক দাবি করায় কাবুলের কঠোর সমালোচনা করেন আইনপ্রণেতারা। রয়টার্স।
