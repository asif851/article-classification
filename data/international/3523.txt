
পানামা পেপারস মামলায় পাকিস্তানের সর্বোচ্চ আদালতের দেওয়া গত ২৮ জুলাইয়ের রায় চ্যালেঞ্জ করে রিভিউ আবেদন করেছেন দেশটির পদচ্যুত প্রধানমন্ত্রী নওয়াজ শরিফের ছেলে, মেয়ে ও জামাতা। গতকাল শুক্রবার তাঁরা এই আবেদন করেন।
২০১৬ সালের এপ্রিলে ফাঁস হওয়া পানামা পেপারসে নওয়াজ ও তাঁর পরিবারের সদস্যদের বিরুদ্ধে বিপুল পরিমাণ অর্থ বিদেশে পাচারের তথ্য প্রকাশিত হয়। ওই অভিযোগের তদন্ত প্রতিবেদনে বলা হয়, নওয়াজ ও তাঁর পরিবারের সদস্যরা নিজেদের বিপুল পরিমাণ সম্পদের উৎস জানাতে ব্যর্থ হয়েছেন। প্রতিবেদন আমলে নিয়ে গত ২৮ জুলাই সুপ্রিম কোর্ট নওয়াজকে প্রধানমন্ত্রী পদে অযোগ্য ঘোষণা করে রায় দেন। সেই সঙ্গে নওয়াজ ও তাঁর পরিবারের সদস্যদের বিরুদ্ধে ফৌজদারি তদন্ত শুরুরও নির্দেশ দিয়েছেন। আদালতের রায়ের কিছুক্ষণ পর প্রধানমন্ত্রীর কার্যালয় থেকে বিবৃতি দিয়ে নওয়াজের পদত্যাগের কথা জানানো হয়।
নওয়াজের ছেলে হুসেন নওয়াজ, হাসান নওয়াজ ও মেয়ে মরিয়ম নওয়াজ এবং জামাতা ক্যাপ্টেন (অব.) মোহাম্মদ সফদার গতকাল দুটি করে আবেদন করেন। এর একটিতে সর্বোচ্চ আদালতের রায়কে চ্যালেঞ্জ করা হয়। পানামা পেপারস দুর্নীতি মামলাসংক্রান্ত বেঞ্চের বিরুদ্ধে অপর আবেদনটি করা হয়।
