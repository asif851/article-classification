
তিন মাসের টালবাহানার পর ভারতের জম্মু-কাশ্মীর রাজ্যের মুখ্যমন্ত্রী হিসেবে শপথ নিলেন মেহবুবা মুফতি। তিনিই হলেন এই রাজ্যের প্রথম নারী মুখ্যমন্ত্রী। গতকাল সোমবার সকালে শ্রীনগরে তাঁর সঙ্গে মন্ত্রী পদে শপথ নেন আরও ২৩ জন, যাঁদের মধ্যে রয়েছেন জোটসঙ্গী বিজেপির সদস্যরাও। বিজেপির নির্মল সিং এবারও হবেন উপ-মুখ্যমন্ত্রী। এত দিন পর এত চিন্তাভাবনা শেষে মেহবুবা মুফতি মুখ্যমন্ত্রীর পদ গ্রহণে সম্মত হলেও শপথ গ্রহণ অনুষ্ঠান বিতর্কহীন ছিল না। তাঁর দল পিডিপির প্রবীণ নেতা তারিক কারা এই অনুষ্ঠান বয়কট করেন। সংবাদমাধ্যমকে তারিক বলেছেন, মেহবুবাকে তিনি তিনজনকে মন্ত্রী না করতে বলেছিলেন। কারণ, তাঁরা নাকি মেহবুবাকে বাদ দিয়ে দল ভাঙিয়ে বিকল্প সরকার গড়তে উদ্যোগী হয়েছিলেন। মেহবুবা মাত্র একজনকে বাদ দিয়েছেন। শেষ পর্যন্ত মুখ্যমন্ত্রীর দায়িত্ব গ্রহণ করলেও মেহবুবার সামনে কঠিন পরীক্ষা। বিজেপির সঙ্গে হাত মেলানো বরাবরই ছিলেন তিনি বিরুদ্ধে। কিন্তু তাঁর বাবা মুফতি মুহম্মদ সাঈদের যুক্তি ছিল, রাজ্যের দুই প্রান্ত জম্মু ও কাশ্মীরকে তিনি মেলাবেন। মুফতি সাঈদের মতো ব্যক্তিত্ব ও প্রশাসনিক অভিজ্ঞতা মেহবুবার নেই। বাবার অসমাপ্ত কাজ কতটা তিনি করতে পারবেন, তা নিয়ে দলেই রয়েছে সংশয়।
