
পাকিস্তানের তালেবানের বিরুদ্ধে সেনা অভিযানকে ‘অনৈসলামিক’ বলে মন্তব্য করেছেন ইসলামাবাদের বহুল আলোচিত লাল মসজিদের খতিব মাওলানা আবদুল আজিজ। তিনি বলেছেন, তালেবানের ওপর বিমান হামলার প্রতিশোধ নিতেই পেশোয়ারে স্কুলে ১৩৩ শিশুকে হত্যা করা হয়েছে।আজ শুক্রবার এএফপির এক প্রতিবেদনে এ কথা জানানো হয়। তেহরিক-ই-তালেবান পাকিস্তান (টিটিপি) দাবি করেছে, উপজাতি অধ্যুষিত উত্তর–পশ্চিমাঞ্চলে তাদের শক্ত ঘাঁটিগুলোতে চলমান সেনা অভিযানের প্রতিশোধ নিতে এ হামলা চালানো হয়।আজ শুক্রবার জুমার নামাজের আগে লাল মসজিদে মুসল্লিদের উদ্দেশে বয়ান করেন আবদুল আজিজ। সেখানে তিনি বলেন, তিনি পেশোয়ারের ওই স্কুলে যারা হতাহত হয়েছে তাদের পরিবারের প্রতি ‘সমবেদনা’ প্রকাশ করেন। তবে, তিনি মনে করেন তালেবানের প্রতিক্রিয়া বিবেচনায় রাখতে হবে।
স্কুলশিশুর ওপর এ কোন বর্বরতাআবদুল আজিজ বলেন, ‘ক্ষমতাধর ব্যক্তিরা যদি এমন ধরনের কাজ করেন তাহলে এর ফল পেতেই হবে। উত্তর ওয়াজিরিস্তানে এই অভিযান অনৈসলামিক। আপনি হয়তো এর সঙ্গে একমত হবেন না। হয়তো ভারত, বাংলাদেশসহ বিভিন্ন দেশ থেকে আলেমদের ডেকে আনবেন। কিন্তু এই অভিযান যে অনৈসলামিক, তা আমি তাঁদের প্রমাণ করে দেব।’
‘সব শিশুকে হত্যা করেছি, কী করব এখন’গত জুন থেকে উত্তর ওয়াজিরিস্তান এবং খাইবার অঞ্চলে উপজাতি অধ্যুষিত এলাকায় টিটিপির ঘাঁটি ও অন্য জঙ্গিদের বিরুদ্ধে অভিযান চালিয়ে যাচ্ছে সেনাবাহিনী। এসব অভিযানে ১৭ শতাধিক মানুষ নিহত হয়েছে। পেশোয়ার হামলার পরপরই সেনাবাহিনী তালেবান উৎখাতে তাদের তৎপরতা দ্বিগুণ করার প্রত্যয় ব্যক্ত করে। কিন্তু আজিজ সেনাবাহিনীর এই অভিযানের নিন্দা জানান।
২০০৭ সালে ইসলামাবাদের লাল মসজিদে জঙ্গিদের বিরুদ্ধে এক অভিযান চালায় তৎকালীন পারভেজ মোশাররফ সরকার। এতে শতাধিক মানুষ নিহত হয়। ওই অভিযানে আবদুল আজিজের ভাই আবদুল রশিদ গাজী নিহত হন। আবদুল আজিজ বোরকা পরে পালানোর সময় সেনাবাহিনীর হাতে ধরা পড়ে যান। ২০০৯ সালে সুপ্রিম কোর্টের আদেশে তিনি মুক্তি পান।
