
এশিয়ার নোবেল হিসেবে পরিচিত র‌্যামন ম্যাগসাইসাই পুরস্কার ঘোষণা করা হয়েছে গতকাল বুধবার। এবার পুরস্কারপ্রাপ্ত পাঁচজনের মধ্যে আছেন আফগানিস্তানের এক নারী গভর্নর এবং মিয়ানমারের এক নারী সমাজ সংগঠক।৫৭ বছর বয়সী হাবিবা সারাবি বর্তমানে আফগানিস্তানের একমাত্র নারী গভর্নর। দেশটিতে চলমান সহিংসতার কারণে শরণার্থী শিবিরে আশ্রয় নেওয়া মানুষজনকে সহায়তা, তাঁদের স্বাস্থ্যসেবা দেওয়া এবং তালেবান শাসনের সময় থেকে গোপনে শিক্ষার উন্নয়নে কাজ করার জন্য তিনি প্রশংসিত হয়েছেন। মিয়ানমার থেকে পুরস্কৃত হয়েছেন সমাজ সংগঠক লেহপাই সেং র। ৬৪ বছর বয়স্ক সেং র দেশের সবচেয়ে বড় নাগরিক সংগঠনটির প্রতিষ্ঠাতা। সহিংসতায় বাস্তুচ্যুত মানুষদের জন্য ত্রাণ সহায়তার পাশাপাশি তিনি তাদের জন্য বিদ্যালয় ও ক্লিনিক প্রতিষ্ঠা করছেন। এ বছর আরও পুরস্কার পেয়েছেন ফিলিপাইনের ৭৬ বছর বয়স্ক চিকিৎসক আর্নেস্টো ডোমিঙ্গো এবং প্রতিষ্ঠান হিসেবে ইন্দোনেশিয়ার স্বাধীন দুর্নীতি দমন কমিশন (কেপিকে) এবং নেপালি সংগঠন ‘শক্তিসমূহ’। রয়টার্স।
