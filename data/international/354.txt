
আলাপন-যন্ত্র মুঠোফোন হাতের নাগালে থাকায় অনেক শিশুই এটার প্রতি বেশ আগ্রহী। কেউ কেউ তো মুঠোফোনের বোতাম টেপাটেপিতেই কাটিয়ে দেয় দিনের তিন-চার ঘণ্টা। এর বিরূপ প্রভাব পড়ে তাদের পড়াশোনায়। প্রমাণ পরীক্ষার ফলে।জাপানের শিক্ষা মন্ত্রণালয়ের চালানো এক জরিপের ফলাফলে এমন তথ্য জানা গেছে।ওই তথ্যের বরাত দিয়ে আজ মঙ্গলবার এএফপির খবরে জানা যায়, যে শিশুরা মুঠোফোনে দিনে চার ঘণ্টার বেশি সময় কাটায়, তারা স্কুলের পরীক্ষায় খারাপ ফল করে। অন্যদিকে যেসব শিশু দিনে মাত্র আধা ঘণ্টা সময় মুঠোফোনে ব্যয় করে, তাদের পরীক্ষা তুলনামূলকভাবে ভালো।১৪ থেকে ১৫ বছর বয়সী শিশুদের ওপর জরিপটি চালানো হয়। দেখা গেছে, দিনে চার ঘণ্টা মুঠোফোনে সময় কাটানো শিশুদের মধ্যে প্রতি নয়জনে একজন গড়ে ১৪ পয়েন্ট নম্বর পেয়েছে। বিশেষ করে, গণিতে তারা ১৮ পয়েন্টের বেশি পায় না।জাপানে ১১ বছর বয়সী শিশুরা স্মার্টফোন বেশি ব্যবহার করে। তাদের মধ্যে ১৫ শতাংশ শিশু সারা দিনে অন্তত এক ঘণ্টা মুঠোফোন ব্যবহার করে।শিশুদের মুঠোফোন ব্যবহারের ওপর জরিপ পরিচালনাকারী কাজুও তাকিউচি বলেন, মুঠোফোন ব্যবহারের ফলে শিশুদের পড়াশোনার ওপর থেকে মনোযোগ সরে যাচ্ছে। তিনি এ ব্যাপারে সচেতন হতে অভিভাবকদের প্রতি আহ্বান জানান।
