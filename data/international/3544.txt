
বিয়ে না করে একজন নারী ও একজন পুরুষ একসঙ্গে দীর্ঘ সময় ধরে বাস করলে তাঁরা বিবাহিত স্বামী-স্ত্রী হিসেবে গণ্য হবেন। আজ সোমবার টাইমস অব ইন্ডিয়া অনলাইনের প্রতিবেদনে জানানো হয়, একটি মামলায় ভারতের সুপ্রিম কোর্টে এই রুল দিয়েছেন। একসঙ্গে বসবাস করা নারী-পুরুষকে স্বামী-স্ত্রী হিসেবে গণ্য করার পক্ষে ২০১০ সাল থেকে রুল দিয়ে আসছেন দেশটির সুপ্রিম কোর্ট। সম্পত্তি নিয়ে বিরোধের একটি মামলায় সর্বশেষ রুলটি দিয়েছেন সুপ্রিম কোর্টের বিচারপতি এম ওয়াই ইকবাল ও বিচারপতি অমিতাভ রায়ের বেঞ্চ। রুলে আদালত বলেন, নারী-পুরুষ জুটির ধারাবাহিক সহাবস্থান বৈধ বিয়ের শামিল। এমন পরিস্থিতিতে নারী তাঁর পুরুষ সঙ্গীর মৃত্যুর পর সম্পত্তির উত্তরাধিকারী হবেন।
