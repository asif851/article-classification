
জাপানে তুষারে ঢাকা পাহাড়ে ছোট আকারের একটি উড়োজাহাজ বিধ্বস্ত হয়ে চারজন নিহত হয়েছেন।
আজ রোববার বার্তা সংস্থা এএফপির প্রতিবেদনে বলা হয়, গতকাল শনিবার স্থানীয় সময় দুপুরে চেসনা এয়ারক্রাফটের ওই ছোট্ট উড়োজাহাজটি দেশটির মধ্যাঞ্চলে তাতেয়ামা পাহাড়ি এলাকায় বিধ্বস্ত হয়। উড়োজাহাজটিতে পাইলটসহ মোট চারজন যাত্রী ছিলেন।
দেশটির পরিবহন মন্ত্রণালয় বলছে, উড়োজাহাজটি শনিবার বেলা দুইটা ২৩ মিনিটে তোয়ামা বিমানবন্দর ছেড়ে যায়। এর ঠিক এক ঘণ্টা পর তাঁদের মাতসুমোতো পৌঁছানোর কথা ছিল।
প্রতিবেদনে বলা হয়, উড়োজাহাজটি বিধ্বস্ত হওয়ার সময় এক ব্যক্তির কাছ থেকে জরুরি বার্তা পায় পুলিশ। ধারণা করা হচ্ছে, উড়োজাহাজে থাকা চার ব্যক্তির মধ্যে কেউ একজন পুলিশকে জরুরি বার্তা পাঠিয়েছিলেন। নিহত চারজনের বয়স ২১ থেকে ৫৭–এর মধ্যে। ঘটনাস্থলে উদ্ধারকারী হেলিকপ্টার পাঠানো হয়। তবে কুয়াশার কারণে উদ্ধার অভিযান চালাতে বেশ বেগ পেতে হয়েছে। চারজনকে উদ্ধার করে হাসপাতালে পাঠানো হলে সেখানকার চিকিৎসকেরা তাঁদের মৃত বলে ঘোষণা করেন।
জাপান টাইমসের প্রতিবেদনে বলা হয়েছে, নিহত ব্যক্তিদের পরিচয় নিশ্চিত হওয়া গেছে। তাঁরা হলেন পাইলট তাকাও কিনোশিতা (৫৭), ইজি অগুচি (৪৮), কাজুকি হিগুচি (২২) ও কাতসুকি কাসাই (২১)। 
