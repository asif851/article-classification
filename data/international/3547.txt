
যুক্তরাষ্ট্রের জাতীয় নির্বাচনে ভোট দিতে হলে নির্দিষ্ট বয়সের গণ্ডি পার হতে হয়। সেখানে হাইস্কুলপড়ুয়া কিশোর জ্যাক বার্গেসনের বয়স মাত্র ১৬ বছর। কিন্তু এই বয়সেই ক্যানসাস রাজ্যের গভর্নর নির্বাচনে দাঁড়াতে প্রচারণা চালাচ্ছে সে। এ নিয়ে দেশটিতে শুরু হয়েছে হইচই।
এএফপির খবরে বলা হয়েছে, যুক্তরাষ্ট্রে কোনো রাজ্যের গভর্নর পদে নির্বাচনে এই প্রথম কোনো কিশোর প্রচার চালাচ্ছে। জ্যাক ২০১৮ সালের নির্বাচনে কনিষ্ঠ গভর্নর হতে চায়। গত বুধবার এবিসি নেটওয়ার্কের কমেডি শো ‘জিমি কিমেল লাইভে’ উপস্থিত হয় সে। তার ডেপুটি হিসেবে নির্বাচনে লড়বে আরেক শিক্ষার্থী আলেক্সান্ডার ক্লাইন।
উপস্থাপকের প্রশ্নের জবাবে জ্যাক বলেছে, শিশু-কিশোরদের রাজনীতিতে সম্পৃক্ত করতে চায় সে। শোয়ের দিন সে উইচিটায় নিজের বাড়িতে ছিল। সেখান থেকে সরাসরি এক ভিডিও বার্তায় জ্যাক বলে, ‘অন্যতম প্রধান বিষয় হলো, আমি চাই শিশুরা যেন রাজনীতিতে যুক্ত হয়।’
এরই মধ্যে বেশ প্রচার চালাচ্ছে জ্যাক, বিশেষ করে সামাজিক যোগাযোগমাধ্যমে। তহবিলে উঠেছে ১ হাজার ৩০০ ডলারের বেশি পরিমাণ অর্থ। ডেমোক্র্যাটদের সমর্থন করে সে। সামাজিক মাধ্যমে এক লেখায় জ্যাক বলেছে, ‘আমরা বুঝি যে যখন তরুণেরা অফিস চালাতে চায়, তখন অনেকেই তাদের গুরুত্ব দিতে চায় না। কিন্তু একবার যদি ভোটাররা আমাদের অনন্য বার্তা শোনে, তবে বুঝতে পারবে যে এতে উভয় পক্ষেরই লাভ হবে। আমরা বিশ্বাস করি যে পুরোনো ধাঁচের রাজনীতি ও সরকার টেকসই আর কার্যকর নয়। এ ধরনের সরকার ভোটারদের বুঝতেও পারে না।’
জ্যাক বার্গেসন প্রতিশ্রুতি দিয়েছে, নির্বাচিত হলে রাজ্যের বর্তমান স্বাস্থ্যসেবাব্যবস্থায় পরিবর্তন আনা হবে এবং স্কুলের শিক্ষকদের বেতন বাড়ানো হবে।
কিন্তু যাদের ভোট দেওয়ার বয়স হয়নি, তারা নির্বাচনে দাঁড়াল কীভাবে? কারণ, ক্যানসাস রাজ্যে গভর্নরের কার্যালয়ে শাসক–সংক্রান্ত কোনো পদে প্রার্থী হতে বয়সের কোনো সীমারেখা নেই। যুক্তরাষ্ট্রের অন্য সব রাজ্যে এ ব্যাপারে ন্যূনতম বয়স বেঁধে দেওয়া আছে। যেমন মিজৌরিতে গভর্নর হতে হলে বয়স ন্যূনতম ৩০ বছর হতে হয়।
