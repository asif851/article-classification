
ভারতের প্রধানমন্ত্রী নরেন্দ্র মোদির বিরুদ্ধে দেশটির জাতীয় পতাকা অবমাননার একটি অভিযোগ গতকাল বুধবার আমলে নিয়েছেন দিল্লির একটি আদালত। আজ বৃহস্পতিবার টাইমস অব ইন্ডিয়া অনলাইনের প্রতিবেদনে এই তথ্য জানানো হয়।মোদির বিরুদ্ধে অভিযোগ, গত বছর ভারতে আন্তর্জাতিক যোগব্যায়াম দিবসের অনুষ্ঠান এবং যুক্তরাষ্ট্র সফরকালে জাতীয় পতাকাকে অবমাননা করেছেন তিনি।মহানগর হাকিম স্নিগ্ধা সারভারিয়া বলেন, অভিযোগটি আমলে নেওয়া হলো। ৯ মে শুনানির জন্য রাখা হলো। আদালত একই সঙ্গে অভিযোগকারীকে তাঁর অভিযোগের পক্ষে তথ্য-প্রমাণ হাজির এবং হলফ করে সাক্ষ্য দিতে নির্দেশ দিয়েছেন।অভিযোগকারীর নাম অসিন শর্মা। তিনি মোদির বিরুদ্ধে পুলিশের এফআইআর দায়ের জন্য আদালতের কাছে নির্দেশনা চেয়েছেন।অভিযোগে বলা হয়, ইন্ডিয়া গেটে যোগব্যায়াম দিবসের অনুষ্ঠানে জাতীয় পতাকাকে অসম্মান করেছেন মোদি। সেখানে তিনি জাতীয় পতাকাকে রুমাল হিসেবে ব্যবহার করেছেন।অভিযোগে বলা হয়, যুক্তরাষ্ট্র সফরকালে জাতীয় পতাকা আইন ভেঙেছেন মোদি।
