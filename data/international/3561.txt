
ইন্দোনেশিয়ার প্রেসিডেন্ট ও তাঁর ঘনিষ্ঠ সহযোগীদের ফোনকলের ওপর গোয়েন্দা নজরদারি করেছে অস্ট্রেলিয়ার গোয়েন্দা সংস্থাগুলো। বিশ্বজুড়ে আলোচিত সাবেক মার্কিন গোয়েন্দা কর্মকর্তা এডওয়ার্ড স্নোডেনের ফাঁস করা গোপন নথির বরাত দিয়ে এবিসি ও গার্ডিয়ান পত্রিকার প্রতিবেদনে এ তথ্য জানানো হয়। খবর বিবিসি অনলাইনের।
প্রেসিডেন্ট সুসিলো বামব্যাং ইয়ুধোইয়োনো, ফার্স্ট লেডি, ভাইস প্রেসিডেন্ট বোয়েদিওনো এবং অন্যান্য জ্যেষ্ঠ মন্ত্রীও এ নজরদারির তালিকায় রয়েছেন। এ ব্যাপারে এখনো ইন্দোনেশিয়া সরকারের পক্ষ থেকে কোনো প্রতিক্রিয়া জানানো হয়নি।
এর আগে ১ নভেম্বর জাকার্তায় অস্ট্রেলীয় রাষ্ট্রদূতকে তলব করে ইন্দোনেশিয়া সরকার। এশিয়ায় মার্কিন নেতৃত্বাধীন গোয়েন্দা নেটওয়ার্কের অংশ হিসেবে তিনি কাজ করছেন বলে খবর প্রকাশিত হলে তাঁকে তলব করা হয়।
অস্ট্রেলিয়ার গোয়েন্দা সংস্থা ডিফেন্স সিগনালস ডিরেক্টরেটের (বর্তমানে অস্ট্রেলিয়ান সিগনালস ডিরেক্টরেট নামে পরিচিত) ফাঁস হওয়া নথিতে দেখা গেছে, সংস্থাটি ২০০৯ সালের আগস্টে অন্তত একবার ইয়ুধোইয়োনোর ফোনকল শোনার চেষ্টা করেছে এবং তাঁর মুঠোফোন থেকে যেসব কল করা হয়েছে বা কল এসেছে, সে সবও গোপনে অনুসরণ করা হয়েছে।
আজ সোমবার অস্ট্রেলিয়ার প্রধানমন্ত্রীর মুখপাত্র বলেন, অস্ট্রেলীয় সরকারের দীর্ঘ দিনের নীতি অনুযায়ী ও দেশের নিরাপত্তার স্বার্থে গোয়েন্দা বিষয়ে আমরা কোনো মন্তব্য করি না।
