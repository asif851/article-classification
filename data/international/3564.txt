
সমুদ্রে বরফের অত্যধিক পুরুত্বের কারণে অ্যান্টার্কটিকা এলাকায় মা পেঙ্গুইনের খাদ্য সংগ্রহ সংকটে হাজার হাজার পেঙ্গুইন ছানা অনাহারে মারা যাচ্ছে। পরিবেশবিদরা একে পেঙ্গুইন প্রজনন-প্রক্রিয়ায় বিপর্যয় বলে অভিহিত করেছেন। ফ্রান্সের বিজ্ঞানী ইয়ান রুপার্ট-কাউডার বিশ্বব্যাপী প্রকৃতি রক্ষাকারী অনুদান সংস্থা ওয়ার্ল্ড ওয়াইল্ডলাইফ ফাউন্ডেশনের সহযোগিতায় ২০১০ সাল থেকে পূর্ব-এন্টার্কটিকা এলাকায় ১৮ হাজার জোড়া অ্যাডেলি পেঙ্গুইনের একটি দলের ওপর গবেষণা করে এ তথ্য জানিয়েছেন। তিনি চলতি বছরের প্রথমদিকে দেখতে পান যে ১৮ হাজার জোড়ার পেঙ্গুইনের প্রজননকৃত বাচ্চাদের মধ্যে মাত্র দুটি বাচ্চা বেঁচে থাকতে সক্ষম হয়েছে।
অত্যধিক পুরু বরফের আস্তরণের কারণে মা পেঙ্গুইনকে খাদ্য সংগ্রহর জন্য দূরে চলে যেতে হয়, আর এদিকে ক্ষুধায় খাবারের অপেক্ষা করতে করতে বাচ্চাদের মৃত্যু ঘটে। বিজ্ঞানী কাউডার বলেন, পরিবেশগত পরিবর্তনের কারণে খাবার সংগ্রহের সময়ের তারতম্য ঘটে যাওয়ায় এই বিপর্যয় ঘটছে। 
