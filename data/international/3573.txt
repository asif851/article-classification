
ভারতের বিরোধী দল বিজেপির প্রধানমন্ত্রী পদপ্রার্থী নরেন্দ্র মোদিকে এবার আরও তীব্র ভাষায় আক্রমণ করলেন রাষ্ট্রীয় জনতা দলের (আরজেডি) প্রেসিডেন্ট বিহারের সাবেক মুখ্যমন্ত্রী লালু প্রসাদ যাদব। তিনি মোদিকে কসাইয়ের চেয়েও নিষ্ঠুর বলে উল্লেখ করেন।গতকাল মঙ্গলবার লালু প্রসাদ বলেন, নরেন্দ্র মোদিকে কসাইয়ের সঙ্গে তুলনা করা হলে তাঁরাও লজ্জা পাবেন। তিনি প্রশ্ন করেন, মানুষ প্রধানমন্ত্রী হিসেবে কেন মোদিকে পছন্দ করছে। তিনি বলেন, ‘একজন কসাইও নরেন্দ্র মোদিকে দেখে লজ্জা পান। এই মানুষটাই কি ভারতের প্রধানমন্ত্রী হচ্ছেন?’নরেন্দ্র মোদিকে কটাক্ষ করে লালুর মন্তব্যকে ‘নির্লজ্জ’ বলে উল্লেখ করেছে বিজেপি।তৃণমূল কংগ্রেসের (টিএমসি) পক্ষ থেকে নরেন্দ্র মোদিকে ‘গুজরাটের কসাই’ বলে উল্লেখ করার পরদিন লালু প্রসাদ এই বাক্যবাণ ছুড়লেন।এর আগে মমতাকে নিয়ে মোদির এক মন্তব্যে চটেছে তৃণমূল। তারা মোদিকে গুজরাটের কসাই হিসেবে আখ্যায়িত করে। জিনিউজ।
