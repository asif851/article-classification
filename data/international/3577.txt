
দ্বিতীয় বিশ্বযুদ্ধে জাপানের ভূমিকার কারণে গভীর দুঃখ প্রকাশ করেছেন দেশটির প্রধানমন্ত্রী শিনজো আবে। তিনি বলেছেন, জাপান ইতিপূর্বে জাতীয়ভাবে যে দুঃখ প্রকাশ করেছে তা এখনো অটুট আছে। তবে ওই যুদ্ধে জাপানের ভূমিকার বিষয়ে দেশটির ভবিষ্যৎ প্রজন্ম দুঃখ প্রকাশ করতে বাধ্য থাকবে না।
আজ শুক্রবার টোকিওতে সরকারি বাসভবনে দ্বিতীয় বিশ্বযুদ্ধের ৭০ তম বার্ষিকী উপলক্ষে আয়োজিত এক সংবাদ সম্মেলনে দেওয়া ভাষণে শিনজো আবে এ কথা বলেন। বার্তা সংস্থা এএফপি এ খবর জানিয়েছে।
প্রেসিডেন্ট শিনজো আবে বলেন, দ্বিতীয় বিশ্বযুদ্ধের সময় নিজেদের ভূমিকা নিয়ে জাপান বারবার অনুতাপবোধ করেছে এবং দুঃখ প্রকাশ করেছে। পূর্ববর্তী সরকারগুলোর পক্ষ থেকে যে দুঃখ প্রকাশ করা হয়েছিল, তা ভবিষ্যতেও অটল থাকবে। তবে ভবিষ্যৎ প্রজন্মকে এ নিয়ে আর দুঃখ প্রকাশ করার প্রয়োজন হবে না।আবে বলেন, ‘ওই যুদ্ধে আমাদের সন্তান; নাতি-নাতনিদের কোনো ভূমিকা ছিল না। এ কারণে আমরা কিছুতেই তাদের ওপর দুঃখ প্রকাশের দায় চাপিয়ে দিতে পারি না।’ তিনি বলেন, যখন তিনি দ্বিতীয় বিশ্বযুদ্ধের বীভৎসতা নিয়ে গভীরভাবে চিন্তা করেন, তখন তিনি নির্বাক হয়ে পড়েন। তাঁর হৃদয় ভারাক্রান্ত হয়ে যায়। তবে তিনি বলেন, যা ঘটে গেছে, তা আর ফিরিয়ে আনা যাবে না।
