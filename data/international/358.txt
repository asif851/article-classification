
সোমালিয়ার রাজধানী মোগাদিসুতে সাগরতীরের জনবহুল একটি রেস্তোরাঁয় জঙ্গি হামলায় অন্তত ২০ জন নিহত হয়েছে। জঙ্গিগোষ্ঠী আল-শাবাব এ হামলা চালায় বলে আজ শুক্রবার দেশটির পুলিশ এ তথ্য জানিয়েছে।পুলিশের বরাত দিয়ে বার্তা সংস্থা এএফপির প্রতিবেদনে জানানো হয়, পাঁচজন বন্দুকধারী ওই রেস্তোরাঁয় অতর্কিতে এ হামলা চালানোর আগে বোমার বিস্ফোরণ ঘটায়।সোমালিয়ার পুলিশ কর্মকর্তা মোহাম্মদ আবদুর রহমানের তথ্যমতে, তারা (জঙ্গি) প্রায় ২০ জনকে হত্যা করেছে। নিহত ব্যক্তিদের মধ্যে নারী ও শিশু রয়েছে।নিরীহ বেসামরিক মানুষের ওপর জঙ্গিদের এই হামলাকে বর্বর ও নৃশংস বলে অভিহিত করেছেন পুলিশের ওই কর্মকর্তা।মোগাদিসুর ব্যস্ততম লিডো সৈকত এলাকায় গতকাল বৃহস্পতিবার রাতে ওই হামলা হয়। বড় ধরনের বিস্ফোরণের পর বন্দুকধারীরা একটি রেস্তোরাঁয় হামলে পড়ে। এ সময় রেস্তোরাঁয় রাতের খাবার খেতে ক্রেতাদের সমাগম ঘটে।দেশটির কর্তৃপক্ষ বলছে, নিরাপত্তা বাহিনীর হাতে চার বন্দুকধারী নিহত হয়েছে। একজনকে আটক করা হয়েছে।নিহত ২০ জনের মধ্যে এই চার হামলাকারীও রয়েছে কি না, তা স্পষ্ট নয়। হামলার দায় স্বীকার করেছে আল-কায়েদার সঙ্গে সংশ্লিষ্ট আল-শাবাব।
