
নালন্দা বিশ্ববিদ্যালয়ের আচার্য হিসেবে দ্বিতীয় মেয়াদে না থাকার সিদ্ধান্ত পুনর্বিবেচনা করবেন না বলে জানিয়ে দিয়েছেন ভারতের নোবেল বিজয়ী অর্থনীতিবিদ অমর্ত্য সেন। বার্তা সংস্থা পিটিআইকে গত শনিবার দেওয়া এক সাক্ষাৎকারে তিনি বলেন, ‘সরকার আমাকে এ পদে না রাখার সিদ্ধান্ত নিয়েছে।’নালন্দার আচার্য হিসেবে অধ্যাপক অমর্ত্য সেনের দ্বিতীয় মেয়াদে থাকতে না চাওয়ার খবর নিয়ে আলোড়ন সৃষ্টি হয়। বিশ্ববিদ্যালয়টির শিক্ষা কার্যক্রমে রাজনৈতিক হস্তক্ষেপের অভিযোগ ওঠে মোদি সরকারের বিরুদ্ধে। বিশ্ববিদ্যালয়ের পরিচালনা পরিষদ অমর্ত্যকেই দ্বিতীয় মেয়াদে সর্বসম্মতিক্রমে অনুমোদন দেয়। তবে দীর্ঘ সময় পেরিয়ে গেলেও কেন্দ্রীয় সরকার তাঁর নাম বিশ্ববিদ্যালয়ের ভিজিটর রাষ্ট্রপতি প্রণব মুখার্জির কাছে পাঠায়নি বলে গত শুক্রবার জানান আন্তর্জাতিক খ্যাতিসম্পন্ন এই অধ্যাপক। ভারতের বর্তমান প্রধানমন্ত্রী নরেন্দ্র মোদির সমালোচক হিসেবেই পরিচিত তিনি।নালন্দা বিশ্ববিদ্যালয়ের দেখভালকারী কর্তৃপক্ষ ভারতের পররাষ্ট্র মন্ত্রণালয়। শুক্রবারই পররাষ্ট্র মন্ত্রণালয়ের মুখপাত্র সৈয়দ আকবরউদ্দিন বলেন, নালন্দা বিশ্ববিদ্যালয় পরিচালনাকারী কর্তৃপক্ষের সভার অনুমোদিত সিদ্ধান্ত তাঁদের জানা নেই। গত মাসে অনুষ্ঠিত পরিচালনা কর্তৃপক্ষের সভার সিদ্ধান্ত না পাওয়ায় মন্ত্রণালয় কোনো সিদ্ধান্ত নিতে পারে না।তবে অমর্ত্য সেন বলেছেন, সভার সিদ্ধান্ত এখন থেকে দিন পনেরো আগেই পাঠানো হয়েছে। না পাঠানোর কথা মিথ্যা। দ্বিতীয় মেয়াদে আচার্য হিসেবে না থাকার সিদ্ধান্ত পুনর্বিবেচনা করবেন কি না এমন প্রশ্নের উত্তরে অমর্ত্য সেন বলেন, ‘না, আমার মনে হয় সেটার কোনো কারণ নেই। এটা শুধু আমার থাকা না থাকার বিষয় নয়। শিক্ষা কার্যক্রমের স্বাধীনতার প্রশ্ন এটি। আমাকে না রাখতে সরকার সিদ্ধান্ত নিয়েছে।’
