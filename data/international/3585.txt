
গায়ে কাঁটা দেওয়ার মতো ঘটনা। জলজ্যান্ত পাহাড়ি সিংহের মুখে পড়েছিল পাঁচ বছরের শিশুটি। টের পেয়ে শিশুটির মা কালবিলম্ব করেননি। রীতিমতো ঝাঁপিয়ে পড়ে সিংহের মুখ থেকে সন্তানকে রক্ষা করেছেন তিনি।আজ রোববার বিবিসি অনলাইনের খবরে বলা হয়, যুক্তরাষ্ট্রের কলোরাডোতে গত শুক্রবার রাতে এই লোমহর্ষক ঘটনা ঘটে।শিশুটিকে উদ্ধারের পর ডেনভারের একটি হাসপাতালে ভর্তি করা হয়েছে। তার মুখ, মাথা ও ঘাড়ে আঘাত আছে। তবে তার অবস্থা এখন ভালো।খবরে বলা হয়, নিজেদের বাড়ির সামনের উঠানে শিশুটির ওপর হামলা করে সিংহটি। এ সময় শিশুটি চিৎকার করে। চিৎকার শুনে শিশুটির মা ঘর থেকে দৌড়ে বেরিয়ে আসেন। সন্তানের ওপর সিংহটিকে দেখতে পান তিনি। শিশুটিকে কামড়ে ধরেছিল সিংহটি।এমন দৃশ্য দেখে মা তাঁর সন্তানকে রক্ষায় ঝাঁপিয়ে পড়েন। তিনি সিংহের একটি পা আঁকড়ে ধরেন। একই সঙ্গে নিজের ডান হাত সিংহের মুখের ঢুকিয়ে দেন। হাত দিয়ে সিংহের মুখ খুলে সন্তানের মাথা বের করে আনেন তিনি।
সন্তানকে রক্ষা করতে গিয়ে মা নিজেও কিছুটা আহত হয়েছেন। তাঁর হাতে সিংহের কামড়ের দাগ পড়েছে। পায়ে পড়েছে আঁচড়।  ঘটনার পর সিংহটি দৌড়ে পালিয়েছে। সিংহটির বয়স বছর দুয়েক হতে পারে বলে ধারণা করা হচ্ছে।
কর্তৃপক্ষ জানিয়েছে, শিশুর ওপর হামলার ঘটনার পর তারা ওই এলাকায় দুটি সিংহ হত্যা করেছে।
