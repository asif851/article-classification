
ভারতশাসিত কাশ্মীরে তুষারধসের ঘটনায় আরও চার ভারতীয় সেনার লাশ আজ শুক্রবার উদ্ধার করা হয়েছে। এ নিয়ে ওই ঘটনায় নিহত ব্যক্তিদের সংখ্যা দাঁড়াল ১৯ জনে। তাঁরা সবাই সেনাসদস্য।
বার্তা সংস্থা রয়টার্স ভারতের সেনা ও পুলিশ কর্মকর্তাদের বরাত দিয়ে এসব তথ্য জানায়।
কাশ্মীরে বুধবার ওই তুষারধসের ঘটনা ঘটে। এতে ১৫ জন সেনাসদস্য মারা যান। ভারতের সেনাবাহিনীর একজন মুখপাত্র জানান, আজ আরও চার সেনার মৃতদেহ উদ্ধার করা হয়েছে।
এদিকে ওই এলাকায় বুধবার পৃথক আরেকটি তুষারধসের ঘটনায় দুই শিশুসহ এক পরিবারের চারজন মারা গেছেন। গতকাল বৃহস্পতিবারও ওই অঞ্চলে আরও তুষারধসের ঘটনা ঘটেছে। তবে তাতে নতুন করে প্রাণহানির ঘটনা ঘটেনি।
বুধবারের তুষারধসের পর আরও বিপদের আশঙ্কা করে পরের দুই দিন তুষারধস সম্পর্কে সতর্কতা জারি করে কর্তৃপক্ষ। কিছু এলাকায় বিদ্যুৎ ও যোগাযোগের পথ বন্ধ করে দেওয়া হয়।
২০১২ সালে পাকিস্তান-নিয়ন্ত্রিত কাশ্মীরে এক বিশাল তুষার ধসে ১৪০ জনের প্রাণহানি ঘটে, যার মধ্যে ১২৯ জন সেনাসদস্য।
