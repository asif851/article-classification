
ভারতের লোকসভার আসন্ন নির্বাচনে তৃণমূল কংগ্রেসকে সমর্থন দিচ্ছেন প্রবীণ গান্ধীবাদী সমাজ সংস্কারক আন্না হাজারে। গতকাল বুধবার নয়াদিল্লিতে এক সংবাদ সম্মেলনে তৃণমূল নেত্রী তথা পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে পাশে বসিয়ে আন্না জানালেন, তৃণমূলকে শুধু সমর্থন নয়, কয়েকটি রাজ্যে তৃণমূলের প্রার্থীদের হয়ে তিনি প্রচারও চালাবেন।রাজনীতি থেকে এত দিন দূরে থাকা আন্না কেন মমতাকে সমর্থন দিতে প্রস্তুত এবং কেন তিনি নরেন্দ্র মোদি ও অরবিন্দ কেজরিওয়ালকে সমর্থন দিতে রাজি নন, তার ব্যাখ্যাও দিয়েছেন তিনি। পাঁচ মাস আগে তিনি দেশের বিভিন্ন রাজনৈতিক নেতাকে একটা চিঠি লিখেছিলেন। তাতে তিনি দেশ ও জাতি গঠনে ১৭ দফা কর্মসূচি নিয়ে তাঁদের মতামত জানতে চেয়েছিলেন।আন্না বলেন, মমতা ছাড়া আর কেউই সেই চিঠির উত্তর পাঠাননি। এমনকি অরবিন্দ কেজরিওয়ালও নন। মমতার ‘সহজ-সরল জীবন যাপন’, তাঁর ‘নির্লোভ চরিত্র’ এবং ‘সততা’ তাঁকে মুগ্ধ করেছে। তা ছাড়া মমতা তাঁকে জানিয়েছেন, ১৭ দফার অনেকগুলো তাঁর সরকার পশ্চিমবঙ্গে চালু করেছে। এ কারণেই তিনি মমতার দলকে সমর্থনের সিদ্ধান্ত নেন।আন্না বলেন, ‘আমি রাজনৈতিক দলকে সমর্থন করছি না, সমর্থন করছি একটা রাজনৈতিক বিচারধারাকে।’আন্না জানান, তৃণমূল গরিব পার্টি। লোকসভার ৫৪৩ আসনে প্রার্থী দেওয়ার ক্ষমতা তাদের নেই। তাই তারা ঠিক করেছে, ১০০ আসনে প্রার্থী দেবে ও প্রচার চলবে। মঙ্গলবার রাতে মমতার সঙ্গে আন্না হাজারে এক ঘণ্টার বেশি সময় ধরে বৈঠক করেন। দুজনের মধ্যে এটাই ছিল প্রথম সাক্ষাৎ।
