
প্রতিবেশী দেশ দক্ষিণ কোরিয়ার সঙ্গে আগামী সপ্তাহে উচ্চপর্যায়ের আলোচনায় রাজি হয়েছে উত্তর কোরিয়া। ওই আলোচনায় দুই কোরিয়ার শীর্ষ সম্মেলনের নানা বিষয় নিয়ে আলোচনা হবে। দক্ষিণ কোরিয়ার একত্রীকরণ (ইউনিফিকেশন) বিষয়ক মন্ত্রী আজ শনিবার এ কথা জানিয়েছেন।
বার্তা সংস্থা এএফপির প্রতিবেদনে বলা হয়, প্রতিবেশী দুই দেশ আগামী বৃহস্পতিবার সীমান্তবর্তী গ্রাম পানমুনজমে তিন সদস্যের প্রতিনিধিদল পাঠাবে। সেখানে আগামী এপ্রিলে অনুষ্ঠেয় দুই দেশের শীর্ষ সম্মেলন নিয়ে আলোচনা হবে। এখানে দক্ষিণ কোরিয়া দলের নেতৃত্ব দেবেন ইউনিফিকেশন মন্ত্রী চো মিয়ং-জিওন এবং উত্তর কোরিয়া নেতৃত্ব দেবেন ওই দেশের ইউনিফিকেশন মন্ত্রী রি সন গৌন।
গত ফেব্রুয়ারিতে দক্ষিণ কোরিয়ায় অনুষ্ঠিত হয় শীতকালীন অলিম্পিক। সেখানে দল পাঠায় উত্তর কোরিয়া। দুই প্রতিবেশী দেশের মধ্যে এর ফলে দীর্ঘ বৈরিতার কিছুটা অবসান হয়। দক্ষিণ কোরিয়ার প্রেসিডেন্ট মুন জে-ইনের সঙ্গে উত্তর কোরীয় নেতা কিম জং-উনের মধ্যে বৈঠকের বিষয়টিও আলোচনায় আসে।
গত মঙ্গলবার যুক্তরাষ্ট্র ও দক্ষিণ কোরিয়া ঘোষণা দেয়, এপ্রিল মাসে দুই দেশের বার্ষিক যৌথ মহড়া অনুষ্ঠিত হবে। তবে এ বছর এ মহড়া এক মাসের মধ্যে শেষ হবে। কয়েক বছর ধরেই এ মহড়ার সময় প্রতিবেশী দুই দেশের মধ্যে উত্তেজনা সৃষ্টি করে। উত্তর কোরিয়া বরাবরই একে তাদের প্রতি আগ্রাসনের লক্ষণ হিসেবে এর সমালোচনা করেছে। গত বছর উত্তর কোরিয়া একের পর এক পরমাণু ও ক্ষেপণাস্ত্র পরীক্ষা চালায়। এর ফলে পুরো কোরীয় উপদ্বীপ উত্তপ্ত হয়ে ওঠে। এরপর থেকে এখানে শান্তি স্থাপনের তৎপরতা জোরদার হয়। গত বুধবার উত্তর কোরিয়ার পক্ষ থেকে জানানো হয়, এই এলাকায় শান্তি স্থাপনে তারা উদ্যোগী হয়েছে।
