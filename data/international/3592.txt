
যুক্তরাষ্ট্র সরকারের স্বাস্থ্যসেবা নীতি নিয়ে বিরোধীদের অবস্থান এবং সরকারি প্রযুক্তিব্যবস্থার বিভিন্ন ত্রুটি নিয়ে কৌতুক করলেন মার্কিন প্রেসিডেন্ট বারাক ওবামা। তিনি হোয়াইট হাউসের প্রতিবেদকদের বার্ষিক ভোজে গত শনিবার নানা বিষয় নিয়ে হাস্যরসে মেতে ওঠেন।হেলথকেয়ার ডট কম নামের একটি সরকারি ওয়েবসাইটে কারিগরি ত্রুটির বিষয়টি উল্লেখ করে ওবামা বলেন, ‘২০০৮ সালে আমার স্লোগান ছিল ইয়েস উই ক্যান। আর ২০১৩ সালে ছিল কন্ট্রোল+অল্টার+ডিলিট (কম্পিউটারের কি-বোর্ড)।’নিজের জনপ্রিয়তা কমে যাওয়ার তথ্য নিয়েও রসিকতা করেন ওবামা। তবে সর্বনিম্ন মজুরি বৃদ্ধির প্রস্তাবে বিরোধিতার জন্য রিপাবলিকানদের সমালোচনা করে তিনি বলেন, যদি কাজ না করার জন্য মজুরি পেতে চান, তাহলে অন্যদের মতো আইনসভায় (কংগ্রেস) যাওয়ার চেষ্টা করুন।অনুষ্ঠানে প্রেসিডেন্ট কয়েকটি টেলিভিশন চ্যানেলকে নিয়ে কৌতুক করার পাশাপাশি তাদের কিছু সমালোচনাও করেন। তবে তাঁকেও ছাড়েননি টিভি কমেডিয়ান জোয়েল ম্যাকহেল। তিনি বলেন, ‘আমার কাছে সবচেয়ে মজার প্রেসিডেন্সিয়াল কৌতুক হচ্ছে, যখন আপনি বলেন, আপনি গুয়ানতানামো বে বন্ধ করে দেবেন। এটি অসাধারণ, আনন্দ-উল্লাসে ভরপুর এক কৌতুক। এএফপি।
