
ফ্রান্সের গুরুত্বপূর্ণ ও প্রতিদ্বন্দ্বিতায় ঘেরা প্রেসিডেন্ট নির্বাচনের প্রথম দফার ভোট গ্রহণ হয়েছে গতকাল রোববার। বিশেষজ্ঞরা বলছেন, তিক্ত প্রতিদ্বন্দ্বিতার এ নির্বাচনের ওপর ইউরোপের ভবিষ্যৎ অনেকখানিই নির্ভর করছে। বিশ্বের রাজনৈতিক পর্যবেক্ষকদের চোখ এদিন ফ্রান্সের দিকেই ছিল।
একের পর এক সন্ত্রাসী হামলার শিকার ফ্রান্সে ভোট গ্রহণের সময় ছিল কড়া নিরাপত্তার ঘেরাটোপ। গত বৃহস্পতিবার পুলিশ হত্যার কারণে শেষ মুহূর্তের প্রচারণায়ও ছায়া ফেলে সন্ত্রাসবাদ।
গতকাল স্থানীয় সময় সকাল আটটার দিকে ফ্রান্সজুড়ে ভোট গ্রহণ শুরু হয়। চলে সন্ধ্যা সাতটা পর্যন্ত। তবে রাজধানী প্যারিসসহ বড় শহরগুলোয় রাত আটটা পর্যন্ত ভোট দেওয়ার সুযোগ ছিল। বিদেশে ফরাসিশাসিত প্রত্যন্ত ভূখণ্ডে অবশ্য ভোট গ্রহণ আগেই শুরু হয়।
এবারের প্রেসিডেন্ট নির্বাচনে ১১ জন প্রার্থী লড়ছেন। কেউ নিরঙ্কুশ সংখ্যাগরিষ্ঠ ভোট নিশ্চিত করতে না পারলে আগামী ৭ মে অনুষ্ঠিত হবে দ্বিতীয় দফার ভোট গ্রহণ। সে দফায় প্রথম দফার সর্বাধিক ভোট পাওয়া দুই প্রার্থীর মধ্যে প্রতিদ্বন্দ্বিতা হবে।
গতকালের ভোটের জন্য প্রায় ৪ কোটি ৭০ লাখ ভোটার নিবন্ধন করেছিলেন। দেশজুড়ে ৬৭ হাজার কেন্দ্রে ভোট গ্রহণ করা হয়। পরিস্থিতি নিয়ন্ত্রণে রাখতে ৫০ হাজার পুলিশের পাশাপাশি ৭ হাজার সেনা মোতায়েন করা হয়। ২০১৫ সালের নভেম্বর মাসে প্যারিসে সন্ত্রাসী হামলার পর ফ্রান্সে জরুরি অবস্থা জারি করা হয়। কয়েকবার মেয়াদ বাড়ানোর পর এখনো তা বলবৎ রয়েছে। এরই মধ্যে গত বৃহস্পতিবার প্যারিসে সাম্প্রতিকতম হামলার ঘটনাটি ঘটে। এতে এক পুলিশ সদস্য নিহত হন।
বার্তা সংস্থা এএফপি জানায়, ভোট গ্রহণ শেষ হওয়ার পর গতকাল স্থানীয় সময় রাত আটটা থেকেই নির্বাচনের আংশিক ফলাফল আসতে থাকার কথা।
সরকারি হিসাব অনুযায়ী, স্থানীয় সময় দুপুর পর্যন্ত ২৮ দশমিক ৫৪ শতাংশ ভোটার ভোট দিয়েছেন। ২০১২ সালে অনুষ্ঠিত ফ্রান্সের সর্বশেষ প্রেসিডেন্ট নির্বাচনে একই সময়ে প্রায় একই পরিমাণ ভোট পড়েছিল। ওই নির্বাচনে মোট ৮০ শতাংশ ভোটার ভোট দিয়েছিলেন।
সন্ত্রাসের পাশাপাশি এবারের নির্বাচনে ফ্রান্সের অর্থনীতি ও কর্মসংস্থান মূল প্রভাবক হিসেবে কাজ করবে বলে ধারণা করছেন বিশেষজ্ঞরা। ইইউর সঙ্গে সম্পর্কের বিষয়টিও ভোটারদের অন্যতম বিবেচ্য। পর্যবেক্ষকেরা বলছেন, নির্বাচনের ফলাফল থেকেই জানা যাবে, ফ্রান্স যুক্তরাজ্যের পথে হাঁটতে চলেছে, নাকি বর্তমান অবস্থানেই থাকতে ইচ্ছুক।
 
