
সন্তানকে স্তন্যদানের একটি ছবি অনলাইনে পোস্ট করে বিতর্কের জন্ম দিয়েছেন কিরগিজস্তানের প্রেসিডেন্টের ছোট মেয়ে আলিয়া শাগিয়েভা। আলোচিত-সমালোচিত ছবিটিতে দেখা যায়, অন্তর্বাস পরা অবস্থায় নিজের সন্তানকে স্তন্য পান করাচ্ছেন তিনি।
গত এপ্রিলে আলিয়া সামাজিক যোগাযোগমাধ্যমে ছবিটি পোস্ট করেন। ছবির বিবরণে (ক্যাপশন) তিনি লেখেন, ‘আমার সন্তানের যখন যা দরকার, আমি তাকে তখন তা খাওয়াব।’
নীতিবিবর্জিত আচরণের অভিযোগ ওঠার পর সন্তানকে স্তন্যদানের ছবিটি সরিয়ে ফেলেন আলিয়া।
সম্প্রতি বিবিসিকে দেওয়া বিশেষ সাক্ষাৎকারে আলিয়া বলেন, নারীকে অতিমাত্রায় যৌনতার উপকরণ হিসেবে তুলে ধরার যে সংস্কৃতি রয়েছে, তার ফলেই ছবিটি নিয়ে বিতর্ক সৃষ্টি হয়েছে।
আলিয়া বলেন, ‘আমি যে ছবি দিয়েছি, তা স্থূল নয়। এটা বিশেষ কাজের ছবি। এর উদ্দেশ্য—আমার সন্তানের শারীরবৃত্তীয় চাহিদা পূরণ করা।’
আলিয়ার ওই ছবি নিয়ে তাঁর বাবা প্রেসিডেন্ট আলমাজবেক আতামবায়েভ ও মা রাইসাও অসন্তুষ্ট হয়েছেন। এ প্রসঙ্গে আলিয়া বলেন, বাবা-মা ছবিটি পছন্দ করেননি। তাঁদের পছন্দ না করার কারণটাও বোধগম্য। কারণ, তরুণ প্রজন্ম তাদের বাবা-মায়ের চেয়ে কম রক্ষণশীল।
আলিয়া সামাজিক যোগাযোগমাধ্যমে খুবই সক্রিয়। তিনি নিজের শিল্পকর্ম পোস্ট দেন। তা ছাড়া তিনি নিজের, স্বামী ও সন্তানের ছবিও পোস্ট দেন।
আলিয়ার ভাষ্য, তিনি যখন স্তন্য পান করান, তখন মনে হয়, তিনি তাঁর সেরাটাই সন্তানকে দিচ্ছেন।
কে কী বলল, তা নিয়ে চিন্তিত নন আলিয়া। তিনি বলেন, ‘সন্তানের যত্ন নেওয়া, তার চাহিদা পূরণই আমার কাছে সবচেয়ে গুরুত্বপূর্ণ।’

