
ভারতের সবচেয়ে জনবহুল রাজ্য উত্তর প্রদেশে আগামী ফেব্রুয়ারি ও মার্চ মাসে অনুষ্ঠেয় বিধানসভা নির্বাচনে বিজেপি একক সংখ্যাগরিষ্ঠতা পেতে পারে। দেশটির প্রভাবশালী পত্রিকা ইন্ডিয়া টুডের এক জরিপে এ চিত্র উঠে এসেছে। আজ বৃহস্পতিবার টাইমস অব ইন্ডিয়ার প্রতিবেদনে এ তথ্য প্রকাশ পায়।গত বছরের অক্টোবর থেকে ডিসেম্বর মাসে এ জরিপ পরিচালিত হয়। এরই মাঝে গত ৮ নভেম্বর ভারতের প্রধানমন্ত্রী নরেন্দ্র মোদি ৫০০ ও ১০০০ রুপির নোট বাতিলের গুরুত্বপূর্ণ সিদ্ধান্তটি ঘোষণা করেন। এ ঘোষণা ভারতজুড়ে আলোড়ন তোলে। এর বিরোধিতায় সরব হয় সব কটি বিরোধী দল। তবে দেখা যায়, এসব বিরোধিতা সত্ত্বেও উত্তর প্রদেশে বিজেপির সমর্থন ৩১ শতাংশ থেকে বেড়ে ডিসেম্বরে এসে দাঁড়ায় ৩৩ শতাংশে।নির্বাচনী এ জরিপে বলা হয়, কেন্দ্রে ক্ষমতাসীন বিজেপি অত্যন্ত গুরুত্বপূর্ণ এ নির্বাচনে রাজ্যের ৪০৩ আসনের বিধানসভায় ২০৬ থেকে ২১৬টি আসন পাবে। ২০১২ সালের সর্বশেষ বিধানসভা নির্বাচনে এ দল ১৫ শতাংশ ভোট পেয়ে ৪৭টি আসন পায়।জরিপে বলা হয়, নির্বাচনে উত্তর প্রদেশে ক্ষমতাসীন সমাজবাদী পার্টি ২৬ শতাংশ ভোট পেয়ে দ্বিতীয় বৃহত্তম দল হিসেবে আবির্ভূত হবে। রাজ্যের এখনকার মুখ্যমন্ত্রী অখিলেশ যাদবের নেতৃত্বাধীন দলটি ৯২ থেকে ৯৭টি আসন পেতে পারে। প্রায় সমপরিমাণ ভোট পেয়ে মায়াবতীর বহুজন সমাজ পার্টি পেতে পারে ৭৮ থেকে ৮৫টি আসন।আর কংগ্রেস এ নির্বাচনেও বেশ খারাপ করবে বলে আভাস মিলেছে। তারা পাঁচ থেকে নয়টি আসন পেতে পারে। মোট ভোট পেতে পারে ৬ শতাংশ।৫০০ ও ১০০০ রুপির নোট বাতিলের সিদ্ধান্তের পর এ নির্বাচনই হবে মোদির সিদ্ধান্তের প্রথম পরীক্ষা।
