
ভারতের উত্তর প্রদেশে যাত্রীবাহী বাস ও ট্রাকের সংঘর্ষে অন্তত ২২ জন নিহত হয়েছেন। বাসের বেশির ভাগ যাত্রী তখন ঘুমিয়ে ছিলেন। এ ঘটনায় আহত হয়েছেন বেশ কয়েকজন। গতকাল রোববার দিবাগত রাত দেড়টার দিকে ব্যেরিলিতে ২৪ জাতীয় মহাসড়কে এই দুর্ঘটনা ঘটে বলে হিন্দুস্তান টাইমসের খবরে বলা হয়।
আহতদের নিকটস্থ হাসপাতালে নিয়ে যাওয়া হয়েছে। তাঁদের অনেকের অবস্থায় আশঙ্কাজনক।
প্রত্যক্ষদর্শী ও পুলিশ জানায়, উত্তর প্রদেশ রাজ্য পরিবহন করপোরেশনের (ইউপিএসআরটিসি) একটি বাস নয়াদিল্লি থেকে উত্তর প্রদেশের গন্ডায় যাচ্ছিল। ব্যেরিলি ও শাহজাহানপুরের মাঝে মহাসড়কের পৌঁছালে বিপরীত দিক থেকে আনা ট্রাকের সঙ্গে এই দুর্ঘটনা ঘটে। বাসটির গতি অনেক বেশি ছিল। মহাসড়কের ওই স্থানে সংস্কার কাজ চলছিল।
প্রত্যক্ষদর্শীরা আরও জানান, ট্রাকের সঙ্গে ধাক্কা লাগার সঙ্গে সঙ্গে বাসে আগুন ধরে যায়, যাত্রীরা বের হয়ে যাওয়ার সময় পাননি। দুর্ঘটনার সময় বেশির ভাগ যাত্রীই ঘুমিয়ে ছিলেন। তবে কেউ কেউ জানালা দিয়ে নামতে সক্ষম হয়েছে।
ব্যেরিলি থানার এসএসপি জগীন্দর কুমার জানান, ‘আমরা ১০ যাত্রীর মৃতদেহ বের করে আনতে পেরেছি। ২০ জনকে উদ্ধার করে হাসপাতালে পাঠানো হয়েছে।’
বাসটিতে ঠিক কত জন যাত্রী ছিলেন তা এখনো নিশ্চিত হওয়া যায়নি।
