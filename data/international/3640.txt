
ভারতের শতাব্দী প্রাচীন রাজনৈতিক দল জাতীয় কংগ্রেসের সভাপতি হিসেবে রাহুল গান্ধী দায়িত্ব নিচ্ছেন আগামী ডিসেম্বরে। আজ দলটির কার্যকরী কমিটির এক সভার পর দলটির সভাপতি নির্বাচনের তারিখ ঘোষণা হয়। রাহুল কবে দলের সভাপতি হচ্ছেন, তা নিয়ে জল্পনা ছিল বিস্তর। আজ এ তারিখ ঘোষণার পর এর অবসান হলো। খবর এনডিটিভির। 
ভারতের রাজধানী দিল্লির ১০ জনপথ রোডে আজ কংগ্রেসের কেন্দ্রীয় কার্যকরী কমিটির বৈঠক হয়। সেখানে সভাপতি নির্বাচনের বিজ্ঞপ্তির তারিখ ঘোষণা করা হয়। ৪৭ বছর বয়সী কংগ্রেস সহসভাপতি রাহুল তাঁর মা সোনিয়া গান্ধীর স্থলাভিষিক্ত হবেন।
কংগ্রেস দলীয় সূত্র বলেছেন, সভাপতি পদের নির্বাচনের জন্য আগামী ১ ডিসেম্বর বিজ্ঞপ্তি জারি করা হবে। মনোনয়ন জমা দেওয়ার শেষ তারিখ ৪ ডিসেম্বর। পরদিন সেই মনোনয়নপত্র যাচাই-বাছাই হবে। ১৬ ডিসেম্বর সভাপতি পদের নির্বাচন হবে। গণনা এবং ফল প্রকাশ ১৯ তারিখ। রাজনৈতিক বিশ্লেষকেরা বলছেন, এ সবই আনুষ্ঠানিকতা মাত্র। কেননা রাহুল ছাড়া এখন পর্যন্ত অন্য কোনো প্রার্থী এ পদে নির্বাচন করার আগ্রহ দেখাননি। আর সেই সম্ভাবনাও নেই। আর সে ক্ষেত্রে ৪ ডিসেম্বরই ১৩০ বছরের পুরোনো দলটির সভাপতি হতে পারেন রাহুল গান্ধী। তাঁর ঠাকুরমা ইন্দিরা গান্ধী এবং বাবা রাজীব গান্ধী দুজনই ভারতের প্রধানমন্ত্রী ছিলেন। কংগ্রেসের সূত্র বলেছে, আগামী মাসে গুজরাটের নির্বাচনের আগেই রাহুল সভাপতি পদে নির্বাচিত হবেন। ৯ ডিসেম্বর প্রধানমন্ত্রী নরেন্দ্র মোদির রাজ্য গুজরাটের বিধান সভার নির্বাচনের ভোট গ্রহণ শুরু। আর এর ফল ঘোষণার হবে ১৮ ডিসেম্বর।
