
সিরিয়া থেকে যুক্তরাষ্ট্রের সেনা প্রত্যাহার করতে সেনাবাহিনীকে প্রস্তুতি নেওয়ার নির্দেশ দিয়েছেন মার্কিন প্রেসিডেন্ট ডোনাল্ড ট্রাম্প। তবে ঠিক কবে থেকে সেনা তুলে নেওয়ার কাজ শুরু হবে, সে বিষয়ে স্পষ্ট করে কিছু উল্লেখ করেননি তিনি।মার্কিন প্রশাসনের এক জ্যেষ্ঠ কর্মকর্তার বরাত দিয়ে ওয়াশিংটন পোস্ট বুধবার এক প্রতিবেদন এ খবর জানিয়েছে। প্রতিবেদন বলা হয়, ওই কর্মকর্তা বলেছেন, ইসলামিক স্টেট (আইএস) থেকে মুক্ত এলাকাগুলোতে নিরাপত্তা নিশ্চিত করতে যুক্তরাষ্ট্রের সেনারা সম্পৃক্ত হতে পারেন। এ বিষয়ে মঙ্গলবার অনুষ্ঠিত জাতীয় নিরাপত্তার শীর্ষ কর্মকর্তাদের সঙ্গে এক বৈঠকে জোর দিয়েছেন ট্রাম্প। এ ক্ষেত্রে ওই সেনারা তাঁদের বর্তমান প্রশিক্ষণ স্থানীয় ক্ষেত্রে কাজে লাগাতে পারবেন।আইএস নিশ্চিহ্ন করার বাইরে যুক্তরাষ্ট্রের মিশন সম্প্রসারিত হবে না বলেও মন্তব্য করেন প্রেসিডেন্ট ট্রাম্প। তিনি প্রত্যাশা করেন, অন্যান্য দেশ, বিশেষ করে সম্পদশালী আরব দেশগুলোতে স্থিতিশীল অবস্থা পুনঃপ্রতিষ্ঠা করতে যদি প্রয়োজন হয়, তবে তাঁদের দেশের সেনা পাঠানো হবে।
সিরিয়া থেকে শিগগিরই সেনা তুলে নেওয়ার বিষয়ে তাঁর ইচ্ছার কথা পুনর্ব্যক্ত করেন এই মার্কিন প্রেসিডেন্ট। এ সময় সেখানে মধ্যপ্রাচ্যে চলমান সামরিক কর্মকাণ্ডের শীর্ষ কমান্ডার উপস্থিত ছিলেন।
সম্প্রতি হোয়াইট হাউসে এক সংবাদ সম্মেলনে ডোনাল্ড ট্রাম্প বলেন, ‘আমি বের হতে চাই। আমি আমার সেনাদের স্বদেশে ফিরিয়ে আনতে চাই।’
