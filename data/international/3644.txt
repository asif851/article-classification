
পাকিস্তানের করাচির রিজেন্ট প্লাজা হোটেলে আজ সোমবার ভোরে আগুন লেগে কমপক্ষে ১১ জন মারা গেছে। দগ্ধ হয়েছে ৪৫ জন।ডন অনলাইনের খবরে জানানো হয়, শাহরাহ-ই-ফয়সাল এলাকায় চার তারকা হোটেলের নিচতলার রান্নাঘরে আগুন লাগে। নিমেষে আগুন পুরো ভবনে ছড়িয়ে পড়ে। এতে হোটেলের অতিথিরা ঘরে আটকা পড়ে।দুর্ঘটনাস্থলে উদ্ধারকাজ চালাচ্ছে দমকল বাহিনী। পুলিশ সদর দপ্তরের বিজ্ঞপ্তিতে জানানো হয়, আগুন লেগে ১১ জন মারা গেছে।করাচির মেয়র ওয়াসিম আখতার সাংবাদিকদের জানান, অগ্নিকাণ্ডের কারণ জানা যায়নি। হোটেলটিতে অগ্নি নির্গমনপথ বা অগ্নি-সংকেতের ব্যবস্থা ছিল না।জিন্নাহ পোস্টগ্র্যাজুয়েট মেডিকেল সেন্টারের জরুরি সংস্থার প্রধান সেমিন জামালি বলেন, অগ্নিকাণ্ডে আহত ৬৫ জনকে জরুরি বিভাগে নেওয়া হয়েছে। আগুনের ভয়ে জানালা দিয়ে লাফিয়ে পালানোর সময় অনেকের হাত-পায়ের হাড় ভেঙে যায়। ভেঙে পড়া জানালার কাচের টুকরায় অনেকে আহত হয়। ধোঁয়ায় অনেকে অসুস্থ হয়ে পড়ে।জামালি বলেন, ১০ জনের মরদেহ হাসপাতালে আনা হয়েছে। নিহত ব্যক্তিদের মধ্যে ছয়জন পুরুষ ও চারজন নারী। অগ্নিকাণ্ডে আহত তিনজন বিদেশির অবস্থা কিছুটা স্থিতিশীল। এখনো হোটেলের ভেতর অনেকে আটকে আছে।টিভি ফুটেজে দেখা গেছে, আগুন থেকে বাঁচতে বিছানার চাদরকে দড়ি বানিয়ে অনেকে জানালা দিয়ে নেমে যাচ্ছে।
