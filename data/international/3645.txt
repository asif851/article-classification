
ভারতের মধ্যপ্রদেশ রাজ্য সরকার নতুন একটি প্রকল্প চালু করছে। রাজ্যের কোনো বিধবা নারীকে কেউ বিয়ে করলে রাজ্য সরকারের কাছ থেকে পাওয়া যাবে দুই লাখ রুপি। রাজ্য সরকারের সামাজিক ন্যায় মন্ত্রণালয় এ প্রকল্প চালুর উদ্যোগ নিয়েছে।
তবে এই বিয়ের ক্ষেত্রে কিছু শর্ত রয়েছে। বিধবা নারীর বয়স হতে হবে ১৮ থেকে ৪৫ বছরের মধ্যে। আর যে পুরুষ ওই বিধবা নারীকে বিয়ে করবেন, তাঁর প্রথম বিয়ে হতে হবে। বিয়ে নথিভুক্ত করতে হবে জেলা কালেক্টরেট অফিসে। পঞ্চায়েত বা স্থানীয় কোনো সংস্থায় তা নথিভুক্ত করা যাবে না।
বিধবা বিয়েকে উৎসাহ দেওয়ার জন্য মধ্যপ্রদেশ সরকার এ প্রকল্পটি হাতে নিয়েছে। প্রকল্পটি ছাড়পত্র পাওয়ার পর তা অনুমোদনের জন্য রাজ্যের মন্ত্রিসভায় পেশ করা হবে। রাজ্য সরকার আশা করছে, এর ফলে বছরে এক হাজার বিধবাকে বিয়ে দেওয়া যাবে।
এ প্রকল্প বাস্তবায়নের জন্য রাজ্য সরকার মোট ২০ কোটি রুপি বরাদ্দ রেখেছে। আগামী তিন মাসের মধ্যে প্রকল্পটি চালু করা যাবে বলে রাজ্য সরকার আশাবাদী।
গত জুলাই মাসে ভারতের সুপ্রিম কোর্ট বিধবাদের বিয়েকে উৎসাহিত করার জন্য কেন্দ্রীয় সরকারকে একটি নীতি প্রণয়নের নির্দেশ দিয়েছিল। বিভিন্ন সংবাদমাধ্যমের খবরে বলা হয়েছে, ১৮৫৬ সালে ভারতে বিধবা বিয়ে আইনিভাবে বৈধ ঘোষণার পর এই প্রথম মধ্যপ্রদেশ রাজ্য সরকার উদ্যোগ নিয়েছে।
