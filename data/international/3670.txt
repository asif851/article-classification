
রাসায়নিক অস্ত্র ব্যবহারের অভিযোগে সিরিয়ায় শাস্তিমূলক হামলা চালাতে চাইছে মার্কিন নেতৃত্বাধীন পাশ্চাত্য। সার্বিক পরিস্থিতি নিয়ে সিরিয়ার প্রেসিডেন্ট বাশার আল-আসাদের সঙ্গে কথা বলেছে ফ্রান্সের দৈনিক লো ফিগারো। তার চুম্বক অংশ:প্রশ্ন: আপনি কি প্রমাণ দিতে পারবেন যে সিরীয় সেনাবাহিনীই গত ২১ আগস্ট দামেস্কের অদূরে রাসায়নিক হামলা চালায়নি?বাশার: যারা এই অভিযোগ তুলেছে, তথ্য-প্রমাণ দেওয়ার দায়িত্ব তাদেরই। আমরা যুক্তরাষ্ট্র ও ফ্রান্সকে মাত্র একটি প্রমাণ দেওয়ার জন্য চ্যালেঞ্জ জানিয়েছি। ওবামা ও ওলাঁদ তা দিতে পারেননি, এমনকি নিজ দেশের জনগণের সামনেও তেমন কোনো প্রমাণ হাজির করতে পারেননি। সিরিয়ার সেনাবাহিনীর কাছে রাসায়নিক বা এমন কোনো অস্ত্র আছে কি না, সেটা আমি বলব না।প্রশ্ন: মার্কিন প্রেসিডেন্ট বারাক ওবামার সিরিয়া অভিযানের বিষয়টি বিলম্বিত করার নীতিকে কীভাবে ব্যাখ্যা করবেন?বাশার: সিরিয়া অভিযান কিছুদিন বা কয়েক সপ্তাহ পিছিয়ে দেওয়ার সিদ্ধান্ত নেওয়ায় কেউ কেউ ওবামাকে দুর্বল বলে মনে করছেন। তবে অন্যরা তাঁকে শক্তিশালী দেশের শক্তিশালী নেতা হিসেবে দেখেন।প্রশ্ন: সিরিয়ার বিরুদ্ধে সামরিক হামলা হলে কীভাবে এর জবাব দেবেন?বাশার: মধ্যপ্রাচ্যকে আমরা যদি বিস্ফোরক ভাবী, তাহলে আগুন লাগানো সলতে তার খুব কাছে চলে এসেছে। তাই সিরিয়ায় হামলা মানে শুধু সিরিয়ার পাল্টা জবাব দেওয়ার বিষয় নয়। এ হামলার পরিণতি কী হবে, কেউ জানে না। হামলা হলে মধ্যপ্রাচ্যে বিস্ফোরণ ঘটবে। পরিস্থিতির ওপর থেকে সবাই নিয়ন্ত্রণ হারাবে। বিশৃঙ্খলা ও সন্ত্রাসবাদ বাড়বে, আঞ্চলিক যুদ্ধ ছড়িয়ে পড়বে।
প্রশ্ন: রাশিয়া কি আপনাকে আশ্বস্ত করেছে যে হামলা না চালানোর ব্যাপারে মস্কো যুক্তরাষ্ট্রের সঙ্গে সমঝোতা করিয়ে দেবে?বাশার: যুক্তরাষ্ট্রকে কেউ বিশ্বাস করতে পারে, তা আমি মনে করি না। ওয়াশিংটন সকালে এক অবস্থান নেয়, সন্ধ্যায় তা পরিবর্তন করে।প্রশ্ন: বর্তমান সংকটের বিরুদ্ধে লড়তে কী প্রস্তুতি নিয়েছেন?বাশার: আমাদের হাতে দুটি বিকল্প রয়েছে। হয় সন্ত্রাসবাদের হাত থেকে দেশ রক্ষা করতে হবে, নয়তো আত্মসমর্পণ করতে হবে। এই অঞ্চলের ইতিহাসে আত্মসমর্পণের বিষয়টি নেই। কেউ আত্মসমর্পণ করেনি, করবেও না।ভাষান্তর: মাহফুজার রহমান
