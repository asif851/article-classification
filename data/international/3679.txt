
সন্দেহভাজন একটি রুশ ডুবোজাহাজ (সাবমেরিন) খোদ সুইডেনের রাজধানী স্টকহোমের কাছাকাছি সাগরে ঢুকে পড়া নিয়ে তোলপাড় চলছে। রাশিয়া এ অভিযোগ অস্বীকার করে বলেছে, নৌযানটি নেদারল্যান্ডসের হতে পারে। তবে ডাচরা তা নাকচ করে দিয়েছে। খবর বিবিসি ও টেলিগ্রাফের।ঘটনার শুরু গত রোববার। এদিন সুইডেনের সশস্ত্র বাহিনী জানায়, তারা সকালে স্টকহোম থেকে ৩০ মাইল পূর্বে নিজেদের জলসীমায় একটি অজ্ঞাত ‘বিদেশি নৌযান’-এর উপস্থিতি শনাক্ত করেছে। তার আগে গত শুক্রবার দুই দফায় সুইডিশ জলসীমা লঙ্ঘন করে ওই এলাকায় প্রবেশ করে নৌযানটি। এটি একটি রুশ ডুবোজাহাজ বলেই সামরিক বিশ্লেষকেরা ধারণা করছেন।এ ঘটনায় এলাকাজুড়ে বড় ধরনের তল্লাশি শুরু করে সুইডেনের সামরিক বাহিনী। পরে সাজ সাজ রব। স্টকহোমের উপকূল থেকে শুরু করে একগুচ্ছ দ্বীপের বিরাট এলাকাজুড়ে বেশ কয়েকটি যুদ্ধজাহাজ ও হেলিকপ্টার এতে অংশ নেয়। অনেককে সাবেক সোভিয়েত আমলের স্নায়ুযুদ্ধের সময়কার কথা স্মরণ করিয়ে দেয় এ আয়োজন।লাটভিয়ার পররাষ্ট্রমন্ত্রী এডগারস রিনকেভিৎস টুইটারে প্রকাশ করা এক বিবৃতিতে বলেছেন, ‘সুইডেনের জলসীমায় ঘটে যাওয়া ঘটনা নিবিড়ভাবে পর্যবেক্ষণ করছি। এ ঘটনা পুরো বাল্টিক সাগর এলাকার নিরাপত্তা পরিস্থিতির মোড় ঘুরিয়ে দিতে পারে।’তবে বরাবরের মতোই এ অনুপ্রবেশের অভিযোগ অস্বীকার করেছে মস্কো। রাশিয়ার প্রতিরক্ষা মন্ত্রণালয়ের একটি সূত্রের বরাত দিয়ে বার্তা সংস্থাগুলোর খবরে বলা হয়, ‘বাল্টিক সাগর এলাকার উত্তেজনা প্রশমনে এবং সুইডেনের করদাতাদের অর্থ বাঁচাতে আমরা (সুইডেনের প্রতি) সুপারিশ করছি, বিষয়টার একটা ব্যাখ্যা পেতে তারা যেন নেদারল্যান্ডসের নৌবাহিনীর প্রতি মনোযোগ দেয়।’নেদারল্যান্ডস এক বিবৃতিতে বলেছে, তাদের ডিজেল ও বিদ্যুৎ-চালিত একটি ডুবোজাহাজ গত সপ্তাহে স্টকহোমের কাছে গেলেও গত বৃহস্পতিবারই এস্তোনিয়ার একটি জেটিতে ফিরে যায়।
