
পাকিস্তানের পেশোয়ারে সেনাবাহিনী পরিচালিত শিক্ষায়তনটিতে গত সপ্তাহের জঙ্গি হামলায় নিহত ব্যক্তিদের স্মরণে গতকাল রোববার জড়ো হয়েছিলেন হাজারো মানুষ। ওই হামলায় নিহত ১৪৯ জনের মধ্যে বেশির ভাগই ছিল শিশু-কিশোর। খবর এএফপির।ফুল, পুষ্পস্তবক, প্রজ্বলিত মোমবাতি হাতে নানা বয়সী নারী-পুরুষ পাকিস্তানের ইতিহাসের বর্বরতম জঙ্গি হামলার প্রতিবাদ জানান।আর্মি পাবলিক স্কুল অ্যান্ড কলেজের বিভিন্ন জায়গায় রাখা নিহত শিক্ষার্থীদের ছবিতে ফুল দিয়ে শ্রদ্ধা জানান উপস্থিত লোকজন। ‘সন্ত্রাসীদের ফাঁসি চাই’, ‘তালেবানরা অসভ্য’ এমন নানা স্লোগানে মুখর হয়ে ওঠে ক্যাম্পাস। স্থানীয় বাসিন্দা ইমদাদ হুসেন বলেন, ‘কোন ধরনের মানুষ শিশুদের হত্যা করতে পারে?’মুখে শাল জড়ানো এক নারী বলেন, ‘মা-বাবারা সন্তানদের স্কুলে পাঠিয়ে নিশ্চিন্ত থাকে। এখন মনে হয় শিশুরা কোথাও নিরাপদ নয়।’গতকালের শোক সমাবেশে অংশ নেওয়া সেগুফতা বিবি বলেন, ‘সন্ত্রাসীরা আগে মসজিদে হামলা করত, পরে বাজারে। এখন ওরা শিক্ষাপ্রতিষ্ঠানে হামলা করছে।’
