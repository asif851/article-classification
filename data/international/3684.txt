
শ্রীলঙ্কার বিষয়ে জাতিসংঘের মানবাধিকার পরিষদে গতকাল বৃহস্পতিবার একটি প্রস্তাব পাস হয়েছে। এতে দেশটিতে যুদ্ধাপরাধের অভিযোগ তদন্তে আন্তর্জাতিক বিচারক ও আইনজীবীদের রাখার আহ্বান জানানো হয়েছে। খবর এএফপির।শ্রীলঙ্কায় ২০০৯ সালে শেষ হওয়া তামিল বিদ্রোহীদের সঙ্গে সরকারি বাহিনীর লড়াইয়ের শেষের দিকে ব্যাপকভিত্তিক মানবাধিকার লঙ্ঘনের অভিযোগ রয়েছে। তামিলদের বক্তব্য, সরকার ও সেনাবাহিনীর সম্ভাব্য অপরাধ কলম্বো স্বাধীনভাবে তদন্ত করতে পারবে না। এর পরিপ্রেক্ষিতে অভিযোগ তদন্তে জাতিসংঘের মানবাধিকার-বিষয়ক প্রধান জায়েদ রা’দ আল হুসেইন গত মাসে শ্রীলঙ্কান ও আন্তর্জাতিক বিচারব্যবস্থার সংমিশ্রণে ‘হাইব্রিড আদালত’ গঠনের আহ্বান জানান।শ্রীলঙ্কার প্রধানমন্ত্রী রনিল বিক্রমাসিংহে গত সপ্তাহেও ট্রাইব্যুনালে আন্তর্জাতিক সম্পৃক্ততার সম্ভাবনা নাকচ করে দেন। তবে গতকাল পাস হওয়া প্রস্তাবের সহ-পৃষ্ঠপোষক ছিল শ্রীলঙ্কা। তাই ওই অবস্থানে পরিবর্তন এসেছে বলে ইঙ্গিত মিলছে।
