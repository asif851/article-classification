
পাকিস্তানে ২৫ বছর বয়স হলেই যে কোনো নাগরিক সাঁজোয়া যান কিনতে পারবেন। দেশটির স্বরাষ্ট্র মন্ত্রণালয় সম্প্রতি এমন সিদ্ধান্ত নিয়েছে। এই নীতিমালার আওতায় আগ্রহী নাগরিকদের বছরে কমপক্ষে এক কোটি রুপি কর দেওয়ার নথি থাকতে হবে।
ডনের খবরে বলা হয়েছে, পাকিস্তানের স্বরাষ্ট্র মন্ত্রণালয়ের তৈরি এমন একটি নীতিমালা সংক্রান্ত নথি আজ বৃহস্পতিবার সংবাদমাধ্যমটি পেয়েছে। তাতে বলা হয়েছে, মানসিকভাবে সুস্থ ২৫ বছর বা তার বেশি বয়সী যে কোনো নাগরিক সাঁজোয়া যান কেনার লাইসেন্সের জন্য আবেদন করতে পারবেন। তবে ওই ব্যক্তি কোনো ফৌজদারি মামলায় অভিযুক্ত বা দোষী সাব্যস্ত হলে এই লাইসেন্স পাবেন না। একই সঙ্গে আবেদনকারী ব্যক্তির অবশ্যই বছরে কমপক্ষে ১ কোটি রুপি কর দেওয়ার নথি থাকতে হবে।
তবে বৈধ জাতীয় পরিচয়পত্র না থাকলে, সাঁজোয়া যান কেনা যাবে না। নীতিমালায় আরও বলা হয়েছে, যে সব ব্যক্তির দুটি বুলেটপ্রুফ গাড়ি কেনার অনুমতি আছে, তাঁরা সাঁজোয়া যান কেনার লাইসেন্স পাবেন না।
পাকিস্তানের স্বরাষ্ট্র মন্ত্রণালয়ের তৈরি এই নীতিমালার আওতায় বিভিন্ন প্রতিষ্ঠানও সাঁজোয়া যান কেনার আবেদন করতে পারবে। সে ক্ষেত্রে ওই প্রতিষ্ঠানটির বছরে ন্যূনতম ৫ কোটি রুপি কর দেওয়ার নথি থাকতে হবে। তবে লাইসেন্স পাওয়ার এক বছরের মধ্যে সাঁজোয়া যান না কিনলে, ওই লাইসেন্সের মেয়াদ বাতিল হয়ে যাবে।
পাকিস্তানের স্বরাষ্ট্র মন্ত্রণালয়ের নীতিমালায় বলা হয়েছে, দেশটির সামরিক বাহিনীর ব্যবহার করা মডেলের সাঁজোয়া যান কিনতে পারবেন না সাধারণ নাগরিকেরা। অন্য মডেলের সাঁজোয়া যান কেনা যাবে।
