
পাকিস্তানের প্রেসিডেন্ট আসিফ আলী জারদারি আজ সোমবার ইতিহাস সৃষ্টি করতে যাচ্ছেন। তিনি আজ দেশটির জাতীয় পরিষদ ও সিনেটের যৌথ অধিবেশনে ষষ্ঠবারের মতো ভাষণ দেবেন।ডন পত্রিকার অনলাইনে প্রকাশিত প্রতিবেদনে জানানো হয়, পাকিস্তানের ইতিহাসে এর আগে অন্য কোনো প্রেসিডেন্ট জারদারির মতো এতবার পার্লামেন্টের যৌথ অধিবেশনে ভাষণ দেননি।২০১২ সালের ১৭ মার্চ জাতীয় পরিষদ ও সিনেটের যৌথ অধিবেশনে পঞ্চমবার ভাষণ দিয়ে ইতিহাস গড়েন জারদারি। আজ ষষ্ঠবারের মতো ভাষণ দিয়ে নিজের গড়া পুরোনো রেকর্ড ভাঙবেন তিনি। এটাই হবে তাঁর শেষ ভাষণ। আগামী সেপ্টেম্বরে প্রেসিডেন্ট হিসেবে জারদারির পাঁচ বছরের মেয়াদ শেষ হবে।সাংবিধানিক বাধ্যবাধকতা অনুযায়ী নতুন বছর পার্লামেন্টের শুরুতে প্রেসিডেন্টকে ভাষণ দিতে হয়।জাতীয় পরিষদ ও সিনেটের যৌথ অধিবেশনে জারদারির পঞ্চমবার দেওয়া ভাষণের সময় ক্ষমতায় ছিল পাকিস্তান পিপলস পার্টির (পিপিপি) নেতৃত্বাধীন জোট সরকার। তখন প্রধানমন্ত্রী ছিলেন ইউসুফ রাজা গিলানি। জারদারি তাঁর ভাষণে তত্কালীন জোট সরকারের চার বছরের সফলতার নানা দিক তুলে ধরেছিলেন। শেষ বছরে সরকার কী কী করবে, তারও ফিরিস্তি দিয়েছিলেন প্রেসিডেন্ট। তখন পার্লামেন্টে বিক্ষোভ ও ওয়াকআউট করেছিল তত্কালীন বিরোধী দল পিএমএল-এন ও জেইউআই-এফ।আজ জারদারি জাতীয় পরিষদ ও সিনেটের যৌথ অধিবেশনে ভাষণ দেবেন এক ভিন্ন পরিবেশে। কারণ, ১১ মের সাধারণ নির্বাচনে বিপুল সংখ্যাগরিষ্ঠতা নিয়ে ক্ষমতায় এসেছে পাকিস্তান মুসলিম লীগ-নওয়াজ (পিএমএল-এন)। নতুন সরকারের প্রধানমন্ত্রী হিসেবে গত বুধবার শপথ নিয়েছেন নওয়াজ শরিফ। গত শুক্রবার মন্ত্রিসভা গঠন করেছেন তিনি।
