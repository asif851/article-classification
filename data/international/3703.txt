
পাকিস্তানের সদ্য নিয়োগপ্রাপ্ত সেনাপ্রধান কামার জাভেদ বাজওয়ার ব্যাপারে ভারতীয় কর্তৃপক্ষকে সতর্ক থাকতে বললেন দেশটির সাবেক সেনাপ্রধান বিক্রম সিং। জাতিসংঘ মিশনে কর্মরত অবস্থায় বাজওয়ার অধিনায়ক ছিলেন বিক্রম সিং।গত শনিবার রাতে এক অনুষ্ঠানে ভারতের সাবেক সেনাপ্রধান বিক্রম সিং বলেন, কঙ্গোতে জাতিসংঘ মিশনে তাঁর অধীনে কাজ করেছিলেন বাজওয়া। সেখানে তিনি সৎ কর্মকর্তা হিসেবে পরিচিত ছিলেন এবং তাঁর কর্মতৎপরতা ছিল দুর্দান্ত। বাজওয়া একজন পুরোদস্তুর পেশাদার সামরিক কর্মকর্তা। তবে সেনা কর্মকর্তারা যখন নিজ দেশে ফিরে যান, তখন পরিস্থিতি পুরো পাল্টে যায়। বিক্রম সিং বলেন, পাকিস্তানের নয়া সেনাপ্রধানের ব্যাপারে ভারতকে সতর্ক ও তীক্ষ্ণ নজর রাখতে হবে। তিনি বলেন, যখন একজন কর্মকর্তা বিশ্বশান্তির জন্য কাজ করেন তখন পরিস্থিতি এক রকম। আবার যখন তিনি দেশে ফিরে যান তখন পরিস্থিতি পাল্টে যায়। দেশের স্বার্থই মুখ্য হয়ে ওঠে। ভারতের এই সাবেক সেনাপ্রধানের মতে, বাজওয়া পাকিস্তানের সেনাপ্রধানের দায়িত্ব নেওয়ার পর সেনাবাহিনীতে নীতিগতভাবে বড় কোনো পরিবর্তন হবে না। তিনি বলেন, বাজওয়া এর আগে মন্তব্য করেছিলেন, দেশের উগ্রবাদীরা পাকিস্তানের জন্য ভারতের তুলনায় বড় হুমকি। আশা করা যায়, দায়িত্ব নেওয়ার পরও তিনি একই বিশ্বাসে অটুট থাকবেন।এদিকে পাকিস্তানের সংবাদমাধ্যম ডন ভারতীয় পত্রিকা টাইমস অব ইন্ডিয়ার বরাতে জানিয়েছে, বাজওয়াকে পেশাদার এবং দুর্দান্ত কর্মকর্তা হিসেবে বর্ণনা করেছেন বিক্রম সিং।
