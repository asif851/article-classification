
সিরিয়া থেকে প্রায় ১০ মাস আগে অপহৃত তিনজন স্প্যানিশ সাংবাদিককে গতকাল শনিবার মুক্তি দেওয়া হয়েছে। স্প্যানিশ প্রেস ফেডারেশন বলছে, আজ রোববার সকালেই তুরস্ক থেকে নিজ দেশের দিকে তাঁদের রওনা হওয়ার কথা।স্প্যানিশ প্রেস ফেডারেশনের (এফএপিই) প্রেসিডেন্ট এলসা গনজালেজ বলেন, তিন সাংবাদিকের সবাইকে মুক্তি দেওয়া হয়েছে। তাঁরা হলেন অ্যান্তোনিও পামপ্লেইগা, জোস ম্যানুয়েল লোপেজ ও অ্যাঙ্গেল সাস্ত্রে।এফএপিইয়ের প্রেসিডেন্ট গনজালেজ এএফপিকে বলেন, সাংবাদিকেরা মুক্তি পাওয়ায় তিনি খুবই আনন্দিত। তিনি বলেন, তাঁদের খুব নিরাপদে নিয়ে যাওয়া হবে। স্পেনের মাদ্রিদের একটি বিমানঘাঁটির কাছে তাঁদের পৌঁছে দেওয়া হবে। তবে কারা ওই সাংবাদিকদের অপহরণ করেছিল, সে ব্যাপারে তিনি কিছু বলতে রাজ হননি। তিনি অপহরণকারীদের ব্যাপারে কোনো তথ্য দিতে রাজি হননি।সিরিয়ার মানবাধিকার পর্যবেক্ষণকারী দল বলছে, গত বছরের ১৩ জুলাই আলেপ্পোতে জঙ্গি-অধ্যুষিত এলাকায় ওই তিনজন সাংবাদিককে সর্বশেষ দেখা গেছে। সেখান থেকেই একটি গাড়িতে করে সশস্ত্র ব্যক্তিরা তাঁদের অপহরণ করে নিয়ে যায়।
