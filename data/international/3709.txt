
রোহিঙ্গা সংকট নিরসনে মিয়ানমারের স্টেট কাউন্সেলর অং সান সু চির গঠিত আন্তর্জাতিক পরামর্শক প্যানেল থেকে পদত্যাগ করেছেন মার্কিন কূটনীতিক বিল রিচার্ডসন। পদত্যাগের কারণ হিসেবে তিনি উল্লেখ করেন, এই সংকটের সমাধানে সু চির ‘নৈতিক নেতৃত্বের অনুপস্থিতি’ রয়েছে।
বার্তা সংস্থা এএফপির খবরে জানানো হয়, গত সোমবার ওই প্যানেলের সদস্যদের সঙ্গে সু চির বৈঠক ছিল। বৈঠকে বিল রিচার্ডসন রোহিঙ্গা সংকট নিয়ে খবর সংগ্রহের দায়িত্বে থাকা রয়টার্সের দুই সাংবাদিককে গ্রেপ্তার করে বিচারের মুখোমুখি করার বিষয়টি তোলেন। এতে ক্ষুব্ধ প্রতিক্রিয়া জানান সু চি। বিষয়টি ভালো লাগেনি রিচার্ডসনের। এর তিন দিনের মাথায় তিনি প্যানেল থেকে পদত্যাগের ঘোষণা দিলেন।
মিয়ানমারের সেনাবাহিনীর দমন-পীড়নের মুখে রাখাইন রাজ্য থেকে গত পাঁচ মাসে প্রায় সাত লাখ রোহিঙ্গা পালিয়ে বাংলাদেশে আশ্রয় নেয়। জাতিসংঘ সেনাবাহিনীর ওই অভিযানকে ‘জাতিগত নির্মূল অভিযান’ বলছে।
এক সাক্ষাৎকারে রয়টার্সকে বিল রিচার্ডসন বলেছেন, ‘চোখে ধুলো দেওয়ার জন্য ওই পরামর্শক প্যানেল করা হয়েছে। এখানে আর থাকতে চাই না। এটাই আমার পদত্যাগের মূল কারণ।
