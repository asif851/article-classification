
ভারতের ত্রিপুরায় বিধানসভা নির্বাচন ২০১৮ সালে। কিন্তু এখন থেকেই রাজনৈতিক তৎপরতা তুঙ্গে। পশ্চিমবঙ্গে বিরাট জয়ের পর ত্রিপুরা থেকেও সিপিএমকে হারাতে ৯ আগস্ট আগরতলায় জনসভা করতে যাচ্ছেন তৃণমূলপ্রধান মমতা বন্দ্যোপাধ্যায়। তাঁর জনসভাকে সফল করতে তৃণমূল নেতা-কর্মীদের প্রচার এখন তুঙ্গে।
তৃণমূল নেতা সুদীপ রায়বর্মণ প্রথম আলোকে বলেন, ৩ আগস্ট দলের সর্বভারতীয় সহসভাপতি মুকুল রায় ত্রিপুরা যাচ্ছেন মমতার সভার প্রস্তুতি দেখতে।
পিছিয়ে নেই বামেরাও। দলের পশ্চিম ত্রিপুরা জেলা সম্পাদক পবিত্র কর মুঠোফোনে প্রথম আলোকে জানিয়েছেন, ৮ আগস্ট আগরতলাতেই সিপিএম সভা করবে। প্রধান বক্তা পশ্চিমবঙ্গের সিপিএম নেতা সূর্যকান্ত মিশ্র। দলের পশ্চিমবঙ্গের কমরেডদের ওপর তৃণমূলের আক্রমণের অভিযোগ তুলে আজ থেকে ত্রিপুরায় শুরু হয়েছে সিপিএমের সংহতি সপ্তাহ পালন। ৩ আগস্ট সিপিএমের উপজাতি সংগঠন গণমুক্তি মোর্চার রাজ্য সম্মেলন উপলক্ষে প্রকাশ্য সভায় ভাষণ দিতে যাচ্ছেন বৃন্দা কারাত।
দল ভাঙার পর নিজেদের অস্তিত্বের জানান দিতে চাইছে কংগ্রেসও। ৩ আগস্ট তারা চিটফান্ড ইস্যুতে মিছিল ও সমাবেশ করবে। দলের মুখপাত্র তাপস দে জানিয়েছেন, চিটফান্ডে সর্বস্বান্তদের টাকা ফেরত পাইয়ে দিতেই তাঁদের এই কর্মসূচি। মিছিলে ভালোই লোক হবে বলেও তিনি আশা ব্যক্ত করেন। এতে অংশ নেবেন দলের সর্বভারতীয় নেতা পিসি যোশী।
বিজেপির রাজ্য স্তরের কোনো কর্মসূচি এখনো ঘোষিত না হলেও তারা কিন্তু বসে নেই। ছোটখাটো সভা লেগেই রয়েছে। ২০১৮ সাল নিয়ে তাদেরও পাখির চোখ। তাই কেন্দ্রীয় মন্ত্রীদের রাজ্য সফর থেকেও রাজনৈতিক ফায়দা তোলার মরিয়া চেষ্টা চালাচ্ছে তারা। গত রোববারই কেন্দ্রীয় রেলমন্ত্রী সুরেশ প্রভাকর প্রভুর সরকারি সফরে রাজনৈতিক রং লাগাতে বিজেপি নেতারা কার্পণ্য করেননি। রেলের ঘোষিত কর্মসূচি স্থগিত রেখে দলীয় দপ্তরে গিয়ে সংবাদ সম্মেলন করেন রেলমন্ত্রী।
এ ছাড়া সংবাদমাধ্যমে পাঠানো এক বিবৃতিতে সরকারি মঞ্চকে দলের কাজে ব্যবহার করার অভিযোগ তুলেছেন সিপিএমের রাজ্য সম্পাদকমণ্ডলী। তবে সেই অভিযোগ উড়িয়ে দিয়ে বিজেপির মুখপাত্র অরুণকান্তি ভৌমিক প্রথম আলোকে বলেন, রাজ্যের মুখ্যমন্ত্রীই ইতিহাস বিকৃত করে রাজনীতি করেছেন। একই সঙ্গে তিনি জানান, বিজেপির বিকাশ পর্ব কর্মসূচি মেনে তাঁরা এখন বাড়ি বাড়ি প্রচারে ব্যস্ত।
