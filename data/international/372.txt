
দুদিনের টানা বৃষ্টিতে ডুবে গেছে কলকাতার অনেক রাস্তাঘাট। অনেক রাস্তায় গাছপালা ভেঙে পড়ে যানবাহন চলাচল ব্যাহত হচ্ছে। অনেক স্থানে বিদ্যুতের তার ছিঁড়ে যাওয়ায় ট্রাম চলাচল ব্যাহত হচ্ছে।  আবহাওয়া দপ্তর বলছে, গত ২৪ ঘণ্টায় কলকাতায় বৃষ্টি হয়েছে ১২২ দশমিক ৫ মিলিমিটার। পূর্বাভাসে বলা হয়েছে, আজ দুপুর পর্যন্ত বৃষ্টি চলবে। গত দুদিনে কলকাতাবাসী সূর্যের মুখ দেখেনি। পশ্চিমবঙ্গ লাগোয়া ঝাড়খন্ড ও বিহারে ঘনীভূত নিম্নচাপের কারণে টানা বৃষ্টি চলছে।  কলকাতার হাওড়া এবং শিয়ালদহের মেইন ও দক্ষিণ শাখার বিভিন্ন স্থানে রেললাইন বৃষ্টির পানিতে ডুবে যাওয়ায় ট্রেন চলাচল ব্যাহত হয়েছে। গত বুধবার থেকে টানা বৃষ্টি শুরু হয়েছে। বৃষ্টির সঙ্গে ঝড়ো বাতাসে কলকাতার কসবা, গোলপার্ক, রাসবিহারী অ্যাভিনিউ, ডিএল খান রোড, গড়িয়াহাট, প্রেসিডেন্সি কারাগার এলাকায় রাস্তার ওপর গাছপালা ভেঙে পড়েছে। পার্কসার্কাস, বালিগঞ্জ, টালিগঞ্জ, ধর্মতলা, সেন্ট্রাল অ্যাভিনিউ, সাউদার্ন অ্যাভিনিউ, বিধান সরণি, বাগবাজার, কলেজ স্ট্রিট, শ্যামবাজার, বেলগাছিয়া, রাজাবাজার, উল্টোডাঙ্গা বাইপাস এলাকায় পানি জমেছে। এতে যান চলাচল ব্যাহত হচ্ছে।
কলকাতা পৌরসভার কর্মীরা বিভিন্ন রাস্তার ওপর থেকে গাছপালা সরানোর কাজ করছে।
