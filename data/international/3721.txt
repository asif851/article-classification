
প্রশ্ন কমন না পড়লে পরীক্ষার খাতায় কী করেন শিক্ষার্থীরা! যতটুকু মনে আসে, ততটুকুই লেখেন। কেউ সাদা খাতা জমা দিয়ে বলেন, পরীক্ষা ভালোই হয়েছে। আর কেউবা না জেনে ভুল উত্তরও লিখে দেন। কিন্তু তাই বলে পরীক্ষার খাতায় একদম অশালীন কথা লেখা!
হ্যাঁ, হিন্দি-বাংলা ভাষার মিশ্রণে অশালীন কথা, প্রেমের কবিতা ও প্রেমে ছ্যাঁকা খাওয়ার গল্প লেখায় অন্তত ১০ শিক্ষার্থীকে দুই বছরের জন্য বহিষ্কার করেছে কর্তৃপক্ষ। ঘটনাটি ঘটেছে ভারতের পশ্চিমবঙ্গের মালদহ জেলায়।
আজ শনিবার ভারতের বার্তা সংস্থা আইএএনএস-এর প্রতিবেদনে বলা হয়, দুই বছরের জন্য বহিষ্কার ১০ জন মালদহের বালুরঘাট ল কলেজের তৃতীয় সেমিস্টারের শিক্ষার্থী। এই কলেজটি গৌড় গঙ্গা বিশ্ববিদ্যালয়ের অন্তর্ভুক্ত।
প্রতিবেদনে বলা হয়, প্রশ্ন কমন না পড়লে ওই পরীক্ষার্থীরা তৃতীয় সেমিস্টারের পরীক্ষার খাতায় ভুল উত্তর লিখতেন। কিন্তু সেটা তাঁরা করেননি। ইচ্ছে করেই তাঁরা হিন্দি-বাংলা ভাষার মিশ্রণে অশালীন কবিতা, গান ও প্রেমসংক্রান্ত গল্প লিখেছেন।
বিশ্ববিদ্যালয়ের পরীক্ষা নিয়ন্ত্রক (অতিরিক্ত দায়িত্বপ্রাপ্ত) সনাতন দাশ বলেন, ‘এ ব্যাপারে তথ্য অনুসন্ধান কমিটি তদন্ত করে শিক্ষার্থীদের ইচ্ছাকৃত অপরাধের প্রমাণ পেয়েছে। ওই শিক্ষার্থীদের দুই বছরের জন্য বহিষ্কার করা হয়েছে। সাধারণত শৃঙ্খলা ভঙ্গের অপরাধে এক বছরের জন্য বহিষ্কার করা হয়। কিন্তু ওই শিক্ষার্থীরা চরম অপরাধ করেছেন। এ কারণে তাঁদের দুই বছরের জন্য বহিষ্কার করা হয়েছে।’
সনাতন দাশ বলেন, তাঁরা নির্বোধের মতো পরীক্ষার খাতায় ওই সব লিখেছেন। কেউ কেউ অশালীন কবিতা লিখেছেন। অবান্তর বিষয়ও লিখেছেন কেউ। একজন লিখেছেন, ‘তু শায়ার হ্যায়, মে তেরি শায়েরি।’ আরেকজন প্রেমে ছ্যাঁকা খাওয়ার গল্প লিখেছেন।
সনাতন দাশ আরও বলেন, বহিষ্কৃত শিক্ষার্থীদের দুই বছর পর আবার ভর্তি হয়ে পরীক্ষা দিতে হবে। এই পরীক্ষাটি গত বছর অনুষ্ঠিত হয়। যার ফল চলতি বছরের জানুয়ারিতে প্রকাশ করা হয়। এতে দেখা যায়, মোট ১৫০ পরীক্ষার্থীর মধ্যে ৪০ জন পাস করেছেন। ফল প্রকাশের দিন ওই শিক্ষার্থীরা কলেজে ভাঙচুরও করেছেন। নিজেদের সর্বনাশ ঢাকতে তাঁরা কেবল পরীক্ষার খাতায় অশালীন কথাই লেখেননি, তাঁরা কলেজে ভাঙচুরও করেছেন; যা মোটেই গ্রহণযোগ্য নয়।
