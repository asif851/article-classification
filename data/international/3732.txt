
স্মৃতি ইরানি ভারতের শিক্ষামন্ত্রী। তাতে কী? অন্য অভিভাবকদের মতো সন্তানকে স্কুলে ভর্তি করতে তাঁকেও সাক্ষাৎকার দিতে হলো। ভারতের রাজধানী নয়াদিল্লির একটি স্কুলে সন্তানদের ভর্তির জন্য তিনি এই সাক্ষাৎকার দেন। খবর এনডিটিভির।মন্ত্রী হওয়ার পর স্মৃতি ইরানিকে মুম্বাই থেকে দিল্লিতে আসতে হয়। তাঁর দুই কিশোর সন্তান। একজনের বয়স ১১, আরেকজনের ১৩। গত রোববার বার্তা সংস্থা পিটিআইকে দেওয়া এক সাক্ষাৎকারে স্মৃতি বলেন, ‘দিল্লিতে আসাটা আমার জন্য খুবই কঠিন ছিল। কারণ, এর আগে আমার পরিবার কখনোই এখানে আসেনি। আর এখানে পুরো পরিবার নিয়ে আসার আগে আমাকে ও আমার স্বামীকে যে কাজটা করতে হয় সেটি হলো, অভিভাবক হিসেবে স্কুলে সাক্ষাৎকার দেওয়া। সেখানে শিক্ষক ও অধ্যক্ষের চোখা চোখা প্রশ্নের সম্মুখীন হতে হয় আমাদের। এই অভিজ্ঞতা হয় আমাদের ছেলেদেরও।’এভাবে সাক্ষাৎকার দিতে হয়েছে বলে কিছু মনে করেননি স্মৃতি। তিনি বলেন, ‘আমি মন্ত্রী হওয়ায় আমার জন্য ভিন্ন আইন হতে পারে না। মন্ত্রিত্ব একটা চাকরি, একটা দায়িত্ব। দেশের প্রতিটি নাগরিক যে প্রক্রিয়া মেনে চলে মন্ত্রী হয়ে আমি সেটি উপেক্ষা করতে পারি না।’ মন্ত্রী স্মৃতি ইরানি নিয়মিত অভিভাবক-শিক্ষক সভায় যান। এ সময় তাঁর সঙ্গে পুলিশ প্রহরাও থাকে না।
