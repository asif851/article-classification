
ফ্রান্সের রাজধানী প্যারিসের উত্তরাঞ্চলীয় লো বুর্গো শহরতলিতে গতকাল সোমবার শুরু হয়েছে বিশ্বের সবচেয়ে বড় উড়োজাহাজের প্রদর্শনী প্যারিস এয়ার শো। এতে সবার নজর কেড়েছে সুবিশাল এয়ারবাস। এটির জন্য সবচেয়ে বেশি ফরমাশ পাওয়া যাচ্ছে। উড়োজাহাজের বাজারে বর্তমানে ফ্রান্সে নির্মিত এয়ারবাস ও যুক্তরাষ্ট্রে নির্মিত বোয়িংয়ের চাহিদা সবচেয়ে বেশি। বাজার সম্প্রসারণের লক্ষ্যে উভয় উড়োজাহাজের নির্মাতা প্রতিষ্ঠানের মধ্যে তীব্র প্রতিযোগিতা চলছে। প্রদর্শনীর প্রথম দিনেই এয়ারবাসের এথ্রিএইটটি ডাবল-ডেকার উড়োজাহাজ তৈরির জন্য ২০টি ফরমাশ করেছে ডোরিক নামের একটি প্রতিষ্ঠান। বোয়িংয়ের বাণিজ্যিক বিমান পরিচালনা বিভাগের প্রধান রে কোনার বলেন, প্যারিস এয়ার শোর মধ্য দিয়ে একটি বড় প্রতিযোগিতা অনুষ্ঠিত হতে যাচ্ছে। এএফপি।
