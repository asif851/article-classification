
ইসরায়েল অধিকৃত পশ্চিম তীরে গতকাল বুধবার বিক্ষোভের সময় নিরাপত্তা বাহিনীর সদস্যের পিটুনিতে একজন ফিলিস্তিনি মন্ত্রী মারা গেছেন। মৃত্যুর কিছুক্ষণ আগেই ফিলিস্তিনি টেলিভিশনে দেওয়া সাক্ষাৎকারে তিনি ইসরায়েলের দখলদারি ও সেনাবাহিনীর কঠোর সমালোচনা করেন। খবর রয়টার্সের।পশ্চিম তীরে নতুন ইসরায়েলি বসতি স্থাপনের প্রতিবাদে এক বিক্ষোভের আয়োজন করা হয়েছিল। জিয়াদ আবু ইন (৫৫) নামে ওই মন্ত্রী এতে যোগ দিয়েছিলেন।বিক্ষোভ কর্মসূচির একপর্যায়ে ইসরায়েলের সীমান্তরক্ষী বাহিনীর এক সদস্য মন্ত্রীর ঘাড় চেপে ধরেন এবং ধাক্কা দিয়ে ফেলে দেন। কয়েক মিনিট পর আবু ইন নিস্তেজ হয়ে বুক চেপে ধরেন। হাসপাতালে নেওয়ার পথে তাঁর মৃত্যু হয়। জিয়াদ আবু ইন দপ্তরবিহীন মন্ত্রী ছিলেন।
