
সুইজারল্যান্ডের জেনেভায় ইরানের পারমাণবিক কর্মসূচির বিষয়ে আন্তর্জাতিক সম্প্রদায়ের আলোচনা কোনো সমঝোতা ছাড়াই শেষ হয়েছে। আজ রোববার বিবিসি অনলাইনে প্রকাশিত এক খবরে এ তথ্য জানানো হয়।ইউরোপীয় ইউনিয়নের (ইইউ) বৈদেশিক নীতিবিষয়ক প্রধান ক্যাথরিন অ্যাশটন এক সংবাদ সম্মেলনে বলেন, ‘আলোচনায় সুনির্দিষ্ট কিছু অগ্রগতি হয়েছে, কিন্তু কিছু মতপার্থক্য রয়ে গেছে।’গতকাল শনিবার কোনো রকম সমাধান ছাড়াই আলোচনা শেষ হয়ে যাওয়ায় ২০ নভেম্বর পুনরায় আলোচনা হতে পারে বলে আশা ব্যক্ত করলেন বৈঠকের সমন্বয়কারী অ্যাশটন।ইরানের পররাষ্ট্রমন্ত্রী মোহাম্মদ জাভাদ জারিফ জানান, তিনি জেনেভা আলোচনার ফলাফল নিয়ে হতাশ নন; বরং তাঁর মতে, এ আলোচনার পথ ধরেই ভবিষ্যতে অগ্রগতি সম্ভব। তিনি আরও বলেন, আলোচনায় উপস্থিত সব দেশ একই স্রোতে এগিয়ে যাচ্ছিল এবং সেখানে একটি চুক্তিতে পৌঁছানোর উদ্দীপনা ছিল।
এ প্রসঙ্গে মার্কিন পররাষ্ট্রমন্ত্রী জন কেরি বলেন, ‘আমরা আগের তুলনায় এবার সমঝোতার অনেক কাছাকাছি পৌঁছেছি, সে ব্যাপারে কোনো প্রশ্ন নেই।’ তিনি সাংবাদিকদের বলেন, ‘আমরা শুধু মতপার্থক্য কমিয়ে আনিনি, আমরা পারমাণবিক এ কর্মসূচির নিয়ন্ত্রণ ও শান্তিপূর্ণ প্রকৃতি নিশ্চিত করার ব্যাপারে উল্লেখযোগ্য অগ্রগতিতে পৌঁছেছি।’
ইরানের প্রেসিডেন্ট হাসান রুহানি আন্তর্জাতিক সম্প্রদায়কে শান্তিপূর্ণ চুক্তি করার এই ‘ব্যতিক্রমধর্মী সুযোগ’ হাতছাড়া না করার আহ্বান জানান।
ইরানের পারমাণবিক কর্মসূচি নিয়ে আন্তর্জাতিক সম্প্রদায়ের সঙ্গে আলোচনায় বসে ইরান। ‘পি ফাইভ প্লাস ওয়ান’ জোট হিসেবে ৭ ও ৮ নভেম্বর ওই আলোচনা হয়। জাতিসংঘের নিরাপত্তা পরিষদের পাঁচ স্থায়ী সদস্য যুক্তরাষ্ট্র, যুক্তরাজ্য, চীন, ফ্রান্স ও রাশিয়ার পাশাপাশি জার্মানিকে বলা হচ্ছে ‘পি ফাইভ প্লাস ওয়ান’। উভয় পক্ষ ইরানের পারমাণবিক কর্মসূচি বন্ধ ও দেশটির ওপর আরোপ করা অবরোধ শিথিলের ব্যাপারে সমঝোতার চেষ্টা চালিয়ে যাচ্ছে।
