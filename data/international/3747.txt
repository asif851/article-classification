
যুক্তরাষ্ট্রের প্রেসিডেন্ট নির্বাচনে দলীয় প্রার্থী হিসেবে ডেমোক্রেটিক পার্টির মনোনয়ন অনেক আগেই পেয়ে যাবেন—এমন আশাই ছিল হিলারি ক্লিনটনের। কিন্তু দুর্দান্ত প্রতিদ্বন্দ্বী সিনেটর বার্নি স্যান্ডার্সের কাছে চলতি মাসে ওয়েস্ট ভার্জিনিয়া ও ইন্ডিয়ানার প্রাইমারিতে হারের পর সাবেক এই পররাষ্ট্রমন্ত্রী গতকাল মঙ্গলবার অনুষ্ঠিত কেনটাকি ও অরেগন অঙ্গরাজ্যের প্রাইমারিতে জয়ী হতে ছিলেন মরিয়া।বিশ্লেষকদের ধারণা, কেনটাকি ও অরেগন অঙ্গরাজ্যে জয়ী হওয়ার জন্য বেশ চাপেই রয়েছেন হিলারি। সে কারণেই হয়তো তাঁর মনোযোগ নিবদ্ধ ছিল সাধারণ নির্বাচন ও সম্ভাব্য রিপাবলিকান প্রার্থী ডোনাল্ড ট্রাম্পের ওপর। বিশ্লেষকেরা এও বলেন, কেনটাকিতে স্যান্ডার্সের জয়ী হওয়ার সম্ভাবনাই বেশি। তবে অঙ্গরাজ্যটির লুইসভিল ও পশ্চিমাংশে মধ্যপন্থী বেশি হওয়ায় সেখানে গত রবি ও সোমবার হিলারি তাঁর নির্বাচনী প্রচারকাজ চালান। কেনটাকিতে প্রচারাভিযানে হিলারি বলেন, তাঁর স্বামী সাবেক প্রেসিডেন্ট বিল ক্লিনটন অর্থনীতি পুনরুদ্ধারের দায়িত্ব নেবেন। আবার কিছু মতামত জরিপ বলছে, ২০০৮ সালে বারাক ওবামার বিরুদ্ধে কেনটাকির প্রাইমারিতে হিলারি ক্লিনটনের জয় সেখানে তাঁর শক্ত অবস্থানের কথাই স্মরণ করিয়ে দেয়। আর স্যান্ডার্সের অর্থনৈতিক বার্তাও অঙ্গরাজ্যটির মধ্যবিত্ত ও তরুণ ভোটারদের কাছে টানতে পারে এমনও বলছে কিছু মতামত জরিপ।দলীয় মনোনয়ন পাওয়ার জন্য প্রয়োজনীয় ডেলিগেট সমর্থনের ৯৪ শতাংশ ইতিমধ্যে পেয়ে গেছেন হিলারি। তাই মনোনয়ন দৌড় থেকে সরে যাওয়ার জন্য স্যান্ডার্সের ওপর চাপ রয়েছে। কারণ কজন ডেমোক্র্যাটের ধারণা, হিলারির বিরুদ্ধে স্যান্ডার্সের করা সমালোচনা লুফে নিয়ে ব্যবহার করতে পারেন সম্ভাব্য রিপাবলিকান প্রার্থী ডোনাল্ড ট্রাম্প। যদিও স্যান্ডার্স সাফ জানিয়ে দিয়েছেন, বাছাইপর্বের শেষ লড়াই ওয়াশিংটন ডিসির ১৪ জুনের প্রাইমারি পর্যন্ত মনোনয়ন দৌড়ে থাকবেন তিনি।অরেগনের ভোটাররা মেইলের মাধ্যমে তাঁদের ভোটাধিকার প্রয়োগ করেন। অর্থাৎ বোঝা যাচ্ছে যে এপ্রিলের শেষ সপ্তাহে সেখানে ভোটাভুটি শুরু হয়।উল্লেখ্য, কেনটাকির ডেমোক্রেটিক প্রাইমারি থেকে ৬০ ডেলিগেট পাওয়া যাবে। আর অরেগনের প্রাইমারি থেকে আসবে ৭৪টি।নিউইয়র্ক টাইমস-এর দেওয়া তথ্য অনুযায়ী, দলীয় মনোনয়ন পাওয়ার জন্য স্যান্ডার্সের হাতে রয়েছে ১ হাজার ৪৭৩টি ডেলিগেট। সেখানে ২ হাজার ২৪০টি ডেলিগেট সমর্থন নিয়ে মনোনয়ন দৌড়ে অবস্থান অনেকটাই পাকাপোক্ত করে নিয়েছেন হিলারি।
