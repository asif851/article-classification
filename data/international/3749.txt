
পাকিস্তান তেহরিক-ই-ইনসাফ (পিটিআই) দলের নেতা ইমরান খান তাঁর দেশে মার্কিন চালকবিহীন বিমানের (ড্রোন) হামলা বন্ধে প্রয়োজনীয় পদক্ষেপ নেওয়ার জন্য সরকার ও সেনা কর্মকর্তাদের প্রতি আহ্বান জানিয়েছেন। পার্লামেন্ট সদস্য হিসেবে গতকাল বুধবার শপথ গ্রহণের পর এ আহ্বান জানান ইমরান। ৬০ বছর বয়সী ইমরান অসুস্থতার কারণে অন্য এমপিদের সঙ্গে ১ জুন শপথ নিতে পারেননি। নির্বাচনের কয়েক দিন আগে তিনি একটি জনসভার মঞ্চ থেকে পড়ে গিয়ে গুরুতর আহত হয়েছিলেন। গতকাল শপথ গ্রহণের পর এক দীর্ঘ ভাষণে পিটিআইয়ের নেতা ইমরান তাঁর নীতিমালা ও সরকারকে জবাবদিহি বাধ্য করা বিষয়ে অভিপ্রায়ের কথা তুলে ধরেন। তিনি তালেবান ও আল-কায়েদা জঙ্গিদের লক্ষ্য করে পরিচালিত মার্কিন ড্রোন হামলা বন্ধ করতে একটি কৌশল প্রণয়নের জন্য প্রধানমন্ত্রী ও সেনাপ্রধানসহ সংশ্লিষ্ট ব্যক্তিদের নিয়ে একটি সমন্বিত উদ্যোগের জন্য তাগিদ দেন। ইমরান গুলি করে ড্রোন ভূপাতিত করার পরিবর্তে কূটনৈতিক প্রচেষ্টার মাধ্যমে এ ধরনের হামলা বন্ধ করার আহ্বান জানান। এএফপি।
