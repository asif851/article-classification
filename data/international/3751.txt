
আফগানিস্তানে এক নারীকে গুলি করে হত্যা করেছে তালেবান জঙ্গিরা। দেশটির কর্মকর্তারা এই তথ্য জানিয়ে বলছেন, বিচ্ছেদের পর আরেকটি বিয়ের কারণে ওই নারীকে হত্যা করা হয়েছে।
আফগান কর্মকর্তাদের বরাতে বিবিসি অনলাইনের প্রতিবেদনে বলা হয়, গত শনিবার দেশটির উত্তর-পশ্চিমাঞ্চলীয় একটি প্রদেশে এই হত্যাকাণ্ড ঘটে।
বিভিন্ন খবরে বলা হচ্ছে, প্রায় ২৫ বছর বয়সী ওই নারীর প্রথম স্বামী বিদেশে থাকাকালে বিচ্ছেদ অনুমোদন করেছিলেন। কিন্তু দেশে ফিরে বিচ্ছেদের কথা অস্বীকার করে তালেবানের আদালতে যান তিনি।
দেশটির কর্মকর্তারা বলছেন, ওই নারীকে তাঁর বাবার বাড়িতে ফিরতে বাধ্য করেছিল জঙ্গিরা। তারপর সেখানে তাঁকে গুলি করা হয়।
স্থানীয় রাজনীতিবিদ নাসের নাজারি বলেন, ওই নারীর সাবেক স্বামী বিদেশে বসে তাঁর এক আত্মীয়র মাধ্যমে বিচ্ছেদ করেছিলেন। শনিবার তাঁকে হত্যা করা হয়।
খবরে বলা হয়, বিচ্ছেদের পর আরেক ব্যক্তিকে বিয়ে করেন ওই নারী। তাঁর সাবেক স্বামী ইরান থেকে দেশে ফিরে বিচ্ছেদের কথা অস্বীকার করেন। একই সঙ্গে তিনি তালেবানের কাছে প্রতিকার চান।
তবে তালেবান মুখপাত্র ইউসুফ আহমাদির ভাষ্য, পারিবারিক বিরোধে ওই নারী খুন হয়েছেন। ঘটনার সঙ্গে জড়িত থাকার অভিযোগে দুজনকে আটক করা হয়েছে। তাদের শাস্তি দেওয়া হবে।
