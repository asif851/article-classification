
মিসরের প্রেসিডেন্ট আবদেল ফাত্তাহ আল সিসি আজ বৃহস্পতিবার সুয়েজ খাল ‘নতুন’ করে উদ্বোধন করতে যাচ্ছেন। একটি খরুচে এবং অধিক নিরাপত্তা বেষ্টিত একটি অনুষ্ঠানের মধ্য দিয়ে ‘নতুন’ করে উন্মুক্ত করা হবে খালটি। আন্তর্জাতিক পরিমণ্ডলে মিসরের অবস্থান নির্ধারণ এবং অর্থনৈতিক উন্নতি ত্বরান্বিত করতে এ উদ্যোগ নেওয়া হয়েছে বলে সরকারের পক্ষ থেকে জানানো হয়েছে। খবর এএফপির।বন্দর নগরী ইসমাইলিয়াতে এই অনুষ্ঠানে ফ্রান্সের প্রেসিডেন্ট ফ্রসোয়া ওঁলাদসহ বিশ্বের অনেক বড় নেতারা অংশ নেবেন বলে আশা করা হচ্ছে।গত আগস্টে সিসি এই প্রকল্পটির ভিত্তিপ্রস্তর স্থাপন করেন। সে সময় প্রাথমিকভাবে ধারণা করা হয়েছিল খালে নতুন করে রাস্তা তৈরিতে সময় লাগবে তিন বছর; কিন্তু প্রেসিডেন্ট ১২ মাসের মধ্যে কাজ শেষ করার লক্ষ্য নির্ধারণ করেছিলেন।নতুন রাস্তাটি নির্মাণে খরচ হয়েছে ৯ শ কোটি ইউএস ডলার। পুরো অর্থই দিয়েছেন মিসরীয় বিনিয়োগকারীরা। এর ফলে খালটির সঙ্গে লোহিত সাগর ও ভূমধ্যসাগরের সংযোগ হবে। নতুন করে ৩৭ কিলোমিটারের মতো খনন করা হয়েছে, যেটিকে বলা হচ্ছে ‘দ্বিতীয় লেন’। এ ছাড়া খালটিকে আরও গভীর এবং ৩৫ কিলোমিটারের মতো প্রশস্ত করা হয়েছে।এই নতুন রাস্তার ফলে জাহাজগুলোর অপেক্ষার সময় ১৮ ঘণ্টা থেকে ১১ ঘণ্টায় নেমে আসবে। বর্তমানে দৈনিক ৪৯টি জাহাজ চলে এ খাল দিয়ে। সরকার আশা করছে ২০২৩ সালের মধ্যে এই খাল দিয়ে চলবে দৈনিক ৯৭টি জাহাজ। এ ছাড়া ২০২৩ সাল নাগাদ সুয়েজ খাল থেকে বর্তমান আয় ৫ শ ৩০ কোটি মার্কিন ডলার থেকে বেড়ে ১৩ শ ২০ কোটি ডলার হবে বলে আশা করছে সরকার। তবে বিশ্লেষকদের মতে জাহাজ থেকে আয় খালের সক্ষমতার ওপর নয় বরং বিশ্বের ব্যবসায়ের সংখ্যার ওপর নির্ভর করবে।একটি নেভাল প্যারেডের মাধ্যমে প্রেসিডেন্ট আবদেল ফাত্তাহ আল সিসি খালটি উদ্বোধন করবেন। এ সময় ছয়টি রাজ্যে প্রায় ১০ হাজার পুলিশ মোতায়েন করা হবে বলে গণমাধ্যমকে জানানো হয়েছে। এরই মধ্যে দেশজুড়ে টানানো ব্যানারে লেখা আছে, ‘নতুন সুয়েজ খাল: বিশ্বকে মিসরের উপহার’। এর সঙ্গে শত শত মিসরীয় পতাকা কায়রো এবং অন্যান্য শহরের রাস্তায় উড়তে থাকবে।তবে ইসলামিক জঙ্গি গোষ্ঠীর দেওয়া ক্রোয়েশিয়ান এক বন্দীকে হত্যার হুমকি এই অনুষ্ঠানের ঔজ্জ্বল্য অনেকাংশে কমিয়ে দেবে বলে আশঙ্কাও করা হচ্ছে। ৪৮ ঘণ্টার মধ্যে ওই জঙ্গি গোষ্ঠীর নারী বন্দীদের ছেড়ে দেওয়া না হলে ক্রোয়েশিয়ান ওই জিম্মিকে হত্যা করা হবে বলে একটি ভিডিও বার্তা প্রকাশ করেছে আইএস এর মিসরীয় সহযোগীরা।প্রায় দশ বছ​র কাজের পর ১৮৬৯ সালে ১৯২ কিলোমিটার লম্বা এ খালটি খুলে দেওয়া হয়েছিল।
