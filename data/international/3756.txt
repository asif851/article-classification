
মার্কিন প্রেসিডেন্ট নির্বাচনে রিপাবলিকান দলের মনোনয়ন দৌড়ে এগিয়ে থাকা প্রার্থী ডোনাল্ড ট্রাম্পকে নির্বাচন থেকে সরে যাওয়ার জন্য হুমকি দিয়ে তাঁর ছেলেকে চিঠি দেওয়া হয়েছে। পুলিশ বলেছে, এ বিষয়ে ট্রাম্পের পরিবারের পক্ষ থেকে অভিযোগ এসেছে।নিউইয়র্ক পুলিশ গতকাল শুক্রবার বলেছে, ডোনাল্ড ট্রাম্পের ছেলে এরিক ট্রাম্পের (৩২) ম্যানহাটানের বাড়ির ঠিকানায় বৃহস্পতিবার একটি চিঠি আসে। চিঠির খামের মধ্যে শস্যদানার মতো কিছু বস্তুও ছিল। পুলিশ পরীক্ষা করে বলেছে, সেগুলো প্রাণঘাতী বা ক্ষতিকর কিছু নয়। পুলিশ আরও বলেছে, এ ব্যাপারে দোষী হিসেবে কাউকে শনাক্ত করা সম্ভব হয়নি। তদন্ত চলছে।এদিকে দ্য ইকোনমিস্ট, দ্য ওয়াশিংটন পোস্ট এবং ওয়ালস্ট্রিট জার্নাল পত্রিকা ডোনাল্ড ট্রাম্পের তীব্র সমালোচনা করার পর ট্রাম্প মন্তব্য করেছেন, ‘তাঁদের সম্পাদকীয়তে কী লেখা হলো না হলো তা নিয়ে কারোর, বিশেষত আমার কোনো মাথাব্যথা নেই।’ইকোনমিস্ট ইন্টেলিজেন্স ইউনিটের এক প্রতিবেদনে বৃহস্পতিবার ট্রাম্পের প্রেসিডেন্ট হিসেবে নির্বাচিত হওয়াকে অন্যতম ‘বৈশ্বিক ঝুঁকি’ হিসেবে উল্লেখ করা হয়। এর পরপরই ওয়াশিংটন পোস্ট-এর সম্পাদকীয়তে ট্রাম্পের মনোনয়ন ঠেকাতে ‘প্রয়োজনীয় সবকিছু’ করতে রিপাবলিকান নেতৃত্বের প্রতি আহ্বান জানানো হয়। পত্রিকাটির সম্পাদকীয়তে বলা হয়, ট্রাম্প নারী, ইহুদি, মুসলমান, মেক্সিকান, প্রতিবন্ধীসহ নানা সম্প্রদায়ের মানুষকে অপমান করেছেন।
