
সাম্প্রতিক মাসগুলোতে ইরাক ও সিরিয়া থেকে সুন্নি জঙ্গিগোষ্ঠী ইসলামিক স্টেটের (আইএস) বেশ কিছু জ্যেষ্ঠ কমান্ডার লিবিয়ায় গেছেন। তাঁরা সেখানে আশ্রয় নিচ্ছেন। লিবিয়ার এক শীর্ষ গোয়েন্দা কর্মকর্তা এমনটাই জানিয়েছেন। ইসমাইল শুকরি নামের লিবিয়ার ওই কর্মকর্তা বিবিসি নিউজনাইটকে জানান, তাঁর দেশের সির্তে শহরে বিদেশি যোদ্ধাদের আগমনের হার বাড়ছে।
গত বছর সির্তে শহরের নিয়ন্ত্রণ নেয় আইএস। এটি লিবিয়ার প্রয়াত নেতা মুয়াম্মার গাদ্দাফির জন্মশহর। সাবেক এই স্বৈরশাসকের অনুগত কিছু ব্যক্তির কাছ থেকে আইএস সমর্থন পাচ্ছে বলে ধারণা করা হচ্ছে।
লিবিয়ায় আইএসের হুমকি বেড়ে চলার বিষয়ে আলোচনা করতে গত মঙ্গলবার ২৩টি দেশের প্রতিনিধিরা রোমে বৈঠক করেন।
লিবিয়ায় বিবদমান প্রশাসনের মধ্যে মতবিরোধের কারণে দেশটিতে আইএসবিরোধী তৎপরতা বাধাগ্রস্ত হচ্ছে।
লিবিয়ার মিসরাতা শহরের গোয়েন্দাপ্রধান ইসমাইল শুকরি বলেন, সাম্প্রতিক মাসগুলোতে লিবিয়ায় বিদেশি যোদ্ধাদের আগমন ঘটেছে। সির্তে শহরে থাকা আইএস যোদ্ধাদের অধিকাংশই বিদেশি। এই সংখ্যা প্রায় ৭০ শতাংশ। তাদের অধিকাংশই তিউনিস বংশোদ্ভূত। এ ছাড়া মিসর, সুদান, আলজেরিয়া, ইরাক ও সিরিয়ার যোদ্ধাও রয়েছেন।
শুকরির ভাষ্য, ইরাক ও সিরিয়ায় আন্তর্জাতিক বাহিনীর প্রচণ্ড বিমান হামলার মুখে আইএসের জ্যেষ্ঠ কমান্ডাররা লিবিয়ায় আশ্রয় নিচ্ছেন। তাঁরা লিবিয়াকে নিরাপদ স্বর্গ ভাবছেন। মিসরাতার কর্তৃপক্ষ জানিয়েছে, তারা সির্তে শহরে আইএসের বিরুদ্ধে অভিযান চালানোর প্রস্তুতি নিচ্ছে।
