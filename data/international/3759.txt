
উত্তর কোরিয়ার এক সন্দেহভাজন গুপ্তচরকে আটক করেছে অস্ট্রেলিয়া। অস্ট্রেলিয়ার ফেডারেল পুলিশ (এএফপি) জানিয়েছে, তিনি উত্তর কোরিয়ার হয়ে অর্থনৈতিক গুপ্তচর হিসেবে কাজ করছিলেন। গতকাল শনিবার তাঁকে আটক করা হয়।
চ্যান হান চই নামের ওই ব্যক্তির বয়স ৫৯ বছর। অস্ট্রেলিয়া থেকে অবৈধ রপ্তানির জন্য মধ্যস্থতা ও দেশটি থেকে গণবিধ্বংসী অস্ত্র সরবরাহের ব্যাপারে আলোচনার জন্য তাঁকে অভিযুক্ত করা হয়েছে। পুলিশের অভিযোগ, তিনি জাতিসংঘ ও অস্ট্রেলিয়ার নিষেধাজ্ঞা ভেঙেছেন।
চ্যান হান চই ৩০ বছর ধরে অস্ট্রেলিয়ায় বসবাস করছেন। তাঁর বিরুদ্ধে এই প্রথম এমন অভিযোগ উঠল। অস্ট্রেলিয়ার ১৯৯৫ সালের গণবিধ্বংসী অস্ত্র বিস্তার রোধ আইনের আওতায় এই প্রথম কোনো ব্যক্তিকে অভিযুক্ত করা হলো।
পুলিশ বলছে, উত্তর কোরিয়ার উচ্চপদস্থ কর্মকর্তাদের সঙ্গে চ্যানের যোগসাজশ থাকার প্রমাণ পাওয়া গেছে। উত্তর কোরিয়ার কয়লা ইন্দোনেশিয়া ও ভিয়েতনামে বিক্রির দালালি করতেন তিনি। উত্তর কোরিয়ার হয়ে অর্থ সংগ্রহের উদ্দেশ্যে তিনি অন্য দেশে ব্যালিস্টিক মিসাইল-প্রযুক্তি বিক্রয়ের জন্য সমঝোতাও করছিলেন। আটকের পর তাঁর বিরুদ্ধে ছয়টি অভিযোগ আনা হয়েছে।
এ মামলায় চ্যানের ১০ বছরের কারাদণ্ড হতে পারে এবং এটা জামিন-অযোগ্য।
আজ রোববার এক সংবাদ সম্মেলনে পুলিশ চ্যানের গ্রেপ্তারের কথা নিশ্চিত করে জানায়, তিনি কোরীয় বংশোদ্ভূত অস্ট্রেলীয় নাগরিক। ‘বিশ্বস্ত চর’ বলে উল্লেখ করা হয় তাঁকে। তবে অস্ট্রেলীয়দের জন্য সরাসরি হুমকি সৃষ্টিকারী কোনো কাজ করেননি তিনি।
