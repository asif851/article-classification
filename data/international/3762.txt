
ক্যামেরুনের সেনাবাহিনীর সঙ্গে জঙ্গি সংগঠন বোকো হারামের সংঘর্ষে ৮৬ জঙ্গি নিহত হয়েছে। সন্দেহভাজন এক হাজার ব্যক্তিকে আটক করা হয়। আজ মঙ্গলবার বার্তা সংস্থা এএফপির খবরে এ তথ্য জানানো হয়েছে।
দেশটির প্রতিরক্ষা মন্ত্রণালয়ের মুখপাত্র দিদিয়ার বাদজেক জানান, গতকাল সোমবার নাইজেরিয়ার সীমান্তবর্তী ক্যামেরুনের ওয়াজা অঞ্চলে এ সংঘর্ষে ক্যামেরুনের পাঁচ সেনা নিহত হয়েছেন।
নাইজেরিয়াভিত্তিক জঙ্গি সংগঠন বোকো হারাম প্রতিবেশী ক্যামেরুন ও চাদে তাদের হামলার পরিধি বাড়িয়েছে। বোকো হারামের সঙ্গে সংঘর্ষে ২০০৯ সাল থেকে এ পর্যন্ত প্রায় ১৩ হাজার লোক প্রাণ হারিয়েছে।
