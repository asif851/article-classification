
আন্দোলনরত তেহরিক-ই-ইনসাফের (পিটিআই) সঙ্গে আলোচনায় বসার ইঙ্গিত দিয়েছে পাকিস্তান সরকার। এরপর সুর নরম করেছে ইমরান খানের দল। তারা গত মঙ্গলবার বলেছে, সংলাপ হলে ইসলামাবাদসহ বিভিন্ন শহর অচল করে দেওয়ার কর্মসূচি স্থগিত করার বিষয়টি বিবেচনা করা হবে। খবর ডনের।সংলাপের মাধ্যমে সমস্যা সমাধানের ইতিবাচক ইঙ্গিত এসেছে উভয়পক্ষের দুই প্রধান আলোচকের কাছ থেকে। পিটিআইয়ের ভাইস চেয়ারম্যান শাহ মাহমুদ কোরেশি মঙ্গলবার একটি বেসরকারি টেলিভিশনকে বলেন, ‘৬ ডিসেম্বরের মধ্যে সংলাপ শুরু হলে আমি নিজেই দলের চেয়ারম্যান ইমরান খানকে ৮ ডিসেম্বরের ফয়সালাবাদ অবরোধ স্থগিত করতে বলব।’অন্যদিকে অর্থমন্ত্রী ইসহাক দার একই টিভি চ্যানেলে বলেন, ‘বড় বড় শহর অচল করার কর্মসূচি নিয়ে এগোবে না, পিটিআই এমন আশ্বাস দিলে আমি ৬ বা ৭ ডিসেম্বরের মধ্যেই আলোচনায় বসার ব্যাপারে প্রধানমন্ত্রী নওয়াজ শরিফকে বলব।’
