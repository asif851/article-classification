
মিয়ানমারে মানবাধিকার লঙ্ঘন ও বাক্‌স্বাধীনতা হরণকারী একটি আইনের সংশোধনী আনা হবে বলে জানিয়েছেন দেশটির গণতন্ত্রপন্থী নেত্রী অং সান সু চি। সম্প্রতি দেশটিতে হঠাৎ করেই সাংবাদিক নির্যাতন ও গ্রেপ্তার বেড়ে যাওয়ায় যুক্তরাষ্ট্র ও ইউরোপীয় ইউনিয়নের উদ্বেগের পরিপ্রেক্ষিতে গতকাল বৃহস্পতিবার তিনি এ কথা বলেন।
মিয়ানমারে ২০১৫ সালের নভেম্বর মাসে নির্বাচনে সু চির দল ন্যাশনাল লিগ ফর ডেমোক্রেসির (এনএলডি) বিপুল বিজয়ের মধ্য দিয়ে দেশটি গণতন্ত্রের পথে উত্তরণে প্রথম ধাপ অতিক্রম করে। পার্লামেন্টে সংখ্যাগরিষ্ঠ এনএলডির অনেক সদস্য সাবেক রাজনৈতিক বন্দী। কিন্তু পূর্ববর্তী সরকারের আইনগুলো কোনটি রাখা হবে বা কোনটি বাতিল করা হবে, সে বিষয়ে দলটি এখনো সিদ্ধান্ত নিতে পারেনি।
এক সংবাদ সম্মেলনে সু চি বলেন, আইনপ্রণেতারা সংবিধানের ৬৬ (ডি) ধারাটি সংশোধনের কথা ভাবছেন। আইনের ধারাটিতে কী ধরনের সংশোধনী আনা হবে, সে ব্যাপারে তিনি কিছু বলেননি। তবে এনএলডির কয়েকজন জ্যেষ্ঠ নেতা আইনটি সংশোধন উদ্যোগের বিরোধিতা করেছেন। মিয়ানমারে ইন্টারনেটে প্রবেশাধিকার বেড়ে যাওয়ার কারণে কথাবার্তায় লাগামহীন হয়ে পড়ছে সাধারণ মানুষ।  
