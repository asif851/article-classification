
বিদেশি পর্যটকদের ভিসা দেওয়ার প্রক্রিয়া সহজ করতে যাচ্ছে ভারত। এর অংশ হিসেবে যেকোনো দেশের ষাটোর্ধ্ব বয়সী ভ্রমণকারী ভারতীয় বিমানবন্দরে নামার পর ভিসা (ভিসা অন অ্যারাইভাল) পাবেন।গতকাল সোমবার ভারতীয় পরিকল্পনা কমিশনের এক উচ্চপর্যায়ের বৈঠকে সরকারের সংশ্লিষ্ট কর্মকর্তারা এ-সংক্রান্ত সিদ্ধান্তে ঐকমত্য হয়েছেন। ভারতের কেন্দ্রীয় পরিকল্পনামন্ত্রী রাজিব শুকলার বরাত দিয়ে আজ মঙ্গলবার টাইমস অব ইন্ডিয়ার অনলাইনে প্রকাশিত প্রতিবেদনে এ তথ্য জানানো হয়।সিদ্ধান্ত অনুযায়ী, ৪০টিরও বেশি দেশের পর্যটকেরা ভারতীয় বিমানবন্দরে নামার পর ভিসা (ভিসা অন অ্যারাইভাল) পাবেন। একই সুবিধা পাবেন যেকোনো দেশের ষাটোর্ধ্ব বয়সী ভ্রমণকারী ও সম্মেলনে অংশ নিতে আগ্রহীরা। এ ছাড়া ভিসার জন্য অনলাইন আবেদনের সুবিধাও প্রবর্তন করা হবে। ফলে বিদেশি পর্যটকেরা ভারতীয় ভিসার জন্য তাঁদের দেশে বসেই আবেদন করতে পারবেন। এ ছাড়া সম্মেলনে অংশ নিতে আগ্রহীদের ভিসা দেওয়ার সময়সীমা কমিয়ে আনারও সিদ্ধান্ত হয়েছে। শিগগিরই এসব সিদ্ধান্ত বাস্তবায়ন করবে দেশটির সরকার।
