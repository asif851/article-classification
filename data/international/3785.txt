
যুক্তরাষ্ট্রের প্রেসিডেন্ট নির্বাচনের প্রচারণার সেই উত্তাল দিনগুলো এখন অতীত। নতুন প্রেসিডেন্ট ডোনাল্ড ট্রাম্পের শপথ গ্রহণের পর প্রথম ১০০ দিনও কেটে গেল। পরাজিত প্রার্থী হিলারি ক্লিনটন তাঁর হার নিয়ে এত দিন জনসমক্ষে তেমন কোনো কথা বলেননি। প্রথমবারের মতো মুখ খুললেন গত মঙ্গলবার। নিউইয়র্কে অনুষ্ঠিত এক নারী সমাবেশে হিলারি পরাজয়ের সব দায়দায়িত্ব নিজের কাঁধে তুলে নিলেও অভিযোগের আঙুল তুলেছেন মস্কো এবং মার্কিন কেন্দ্রীয় তদন্ত সংস্থার (এফবিআই) প্রধান জেমস কোমির দিকে।
হিলারি অভিযোগ করেন, মস্কো তাঁর বিরুদ্ধে ও ট্রাম্পের পক্ষে সাইবার হামলা চালায় এবং মিথ্যা সংবাদ প্রচারে অংশ নেয়। মার্কিন গোয়েন্দা সংস্থাগুলো এ ব্যাপারে নিশ্চিত। কংগ্রেসের উভয় কক্ষই বিষয়টি তদন্ত করে দেখছে।
এফবিআইয়ের প্রধান কোমি নির্বাচনের মাত্র কয়েক দিন আগে সব নিয়ম ভেঙে জানান, ব্যক্তিগত সার্ভারে হিলারির ই-মেইল ব্যবহার নিয়ে তাঁর দপ্তরের তদন্ত নতুন করে শুরু হয়েছে। একই সময়ে ট্রাম্পের প্রচারদলের সঙ্গে রাশিয়ার কথিত যোগসাজশ নিয়েও এফবিআই তদন্ত করছিল, কিন্তু কোমি সে বিষয়ে কোনো কথা বলেননি।
হিলারি বলেন, ‘আমি নিশ্চিতভাবেই এগিয়ে ছিলাম, কিন্তু ২৮ অক্টোবর কোমির ঘোষণা ও রাশিয়ার যোগসাজশে উইকিলিকসের হস্তক্ষেপের পর অবস্থা বদলে যায়। যারা আমার পক্ষে ভোট দিতে মনস্থ করেছিল, তারা ভীত হয়ে পড়ে। আমার এই কথার পক্ষে পর্যাপ্ত প্রমাণ রয়েছে।’
প্রেসিডেন্ট নির্বাচনে হিলারির পরাজয় যুক্তরাষ্ট্রের অনেক মানুষের কাছেই এখনো একটি অভাবিত বিস্ময়। নির্বাচনের আগের দিনও অধিকাংশ জনমত জরিপে তিনি ট্রাম্পের তুলনায় ৮ থেকে ১২ পয়েন্টে এগিয়ে ছিলেন।
ডেমোক্রেটিক পার্টির নির্বাচনী বিশেষজ্ঞরা অবশ্য বলছেন, শুধু কোমি ও উইকিলিকসের কারণে হিলারি পরাস্ত হননি। তাঁর পরাজয়ের আসল কারণ, আগের দুই নির্বাচনে যাঁরা প্রেসিডেন্ট ওবামাকে ভোট দিয়েছিলেন, তাঁদের অনেকেই ভোটকেন্দ্রে যাওয়ার প্রয়োজন বোধ করেননি। অন্যদিকে ট্রাম্পের সমর্থকেরা প্রত্যাশার চেয়েও বেশি সংখ্যায় তাঁর পক্ষে ভোট দেয়। ডেমোক্রেটিক নির্বাচনী বিশেষজ্ঞ প্রতিষ্ঠান গ্লোবাল স্ট্র্যাটেজি গ্রুপ সম্প্রতি প্রস্তুত এক প্রতিবেদনে প্রদত্ত ভোটের হিসাব মিলিয়ে এই সিদ্ধান্তে পৌঁছেছে।
ওয়াশিংটনভিত্তিক সাংবাদিক সংস্থা ম্যাকক্লাচি গ্রুপ জানিয়েছে, গ্লোবাল স্ট্র্যাটেজি গ্রুপের বিশ্লেষণে বলা হয়েছে, নির্বাচনী প্রচারণার সময় হিলারির ক্যাম্পেইন জোর দিয়েছিল নিজ দলীয় সমর্থক বা ‘বেইস’-এর ওপর। এর বাইরে অন্যদের, বিশেষত শ্বেতাঙ্গ শ্রমিক শ্রেণিকে কাছে টানার কোনো চেষ্টাই করা হয়নি।
ট্রাম্পের জয়ের পর অবশ্য একটি ভিন্ন রাজনৈতিক পরিস্থিতির সৃষ্টি হয়েছে। ডেমোক্রেটিক ভোটারদের মধ্যে ট্রাম্পের বিরোধিতা আগের তুলনায় অনেক বেশি প্রবল। প্রায়োরিটিজ ইউএসএ নামের ডেমোক্রেটিক পার্টির সমর্থক রাজনৈতিক সংগঠনের সম্প্রতি চালানো একটি জনমত জরিপে দেখা যাচ্ছে, মধ্যবর্তী নির্বাচনে যাঁরা সাধারণত ভোট দিতে অনাগ্রহী, এবার তাঁরাও ট্রাম্পকে ঠেকাতে অনেক বেশি আগ্রহী।
