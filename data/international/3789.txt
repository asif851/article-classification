
ভারতের রাষ্ট্রপতি নির্বাচনে ভোট গ্রহণ চলছে। আজ সোমবার সকাল ১০টা থেকে ভোট গ্রহণ শুরু হয়েছে। চলবে বিকেল পাঁচটা পর্যন্ত।
রাষ্ট্রপতি পদে লড়াই হচ্ছে দ্বিমুখী। ভারতীয় জনতা পার্টির (বিজেপি) নেতৃত্বাধীন এনডিএর প্রার্থী রামনাথ কোবিন্দ, বিহারের রাজ্যপাল ছিলেন। কংগ্রেস নেতৃত্বাধীন ইউপিএর প্রার্থী লোকসভার সাবেক স্পিকার মীরা কুমার।
রাজধানী দিল্লির সংসদ ভবন ও দেশের রাজ্য বিধানসভাগুলোতে লোকসভা, রাজ্যসভা ও বিধানসভার সদস্যরা ভোট দিয়ে নির্বাচিত করছেন ভারতের চতুর্দশ রাষ্ট্রপতিকে।
লোকসভা ও বিধানসভার সদস্যরা বিশেষ বুথগুলোতে দাঁড়িয়ে ভোট দিচ্ছেন। সাংসদেরা ভোট দিচ্ছেন সবুজ ব্যালট পেপারে। আর রাজ্যের বিধায়কেরা দিচ্ছেন গোলাপি ব্যালট পেপারে।
ভোট দিতে সাংসদেরা নিজেদের কলম ব্যবহার করতে পারবেন না। তাঁদের নম্বরযুক্ত বিশেষ কলম দেওয়া হবে।
নির্বাচনে ভোট গণনা হবে ২০ জুলাই। দেশের প্রথম বাঙালি রাষ্ট্রপতি প্রণব মুখার্জির মেয়াদ শেষ হচ্ছে ২৪ জুলাই। নতুন রাষ্ট্রপতি শপথ নেবেন ২৫ তারিখ।
