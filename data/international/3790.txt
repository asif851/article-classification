

ভেনেজুয়েলায় একটি নতুন ও সর্বময় ক্ষমতাধর ‘গণপরিষদ’ গঠনের লক্ষ্যে বিতর্কিত নির্বাচনে গতকাল রোববার ভোট গ্রহণ করা হয়েছে। প্রেসিডেন্ট নিকোলাস মাদুরো বলেছেন, এই গণপরিষদ সংবিধান পুনর্লিখনের মাধ্যমে দেশটিতে চলমান সংকটের ইতি টানবে। তবে ভোট গ্রহণ চলাকালে বিভিন্ন স্থানে সংঘর্ষে একজন প্রার্থীসহ চারজন নিহত হয়েছেন।
ভেনেজুয়েলার এই নির্বাচন নিয়ে দেশে-বিদেশে ব্যাপক সমালোচনা এবং ভেনেজুয়েলার রাজপথে চার মাস ধরে সহিংস বিক্ষোভ হচ্ছে। বিরোধীদের অভিযোগ, এই নির্বাচন সেনাবাহিনীর সমর্থন নিয়ে মাদুরোর ‘স্বৈরশাসন’ কায়েমের চেষ্টা ছাড়া আর কিছু নয়।
নিহত চারজনের মধ্যে একজন ভেনেজুয়েলার দক্ষিণ-পূর্বাঞ্চলীয় সিউদাদ বলিভার শহরের প্রার্থী, ৩৯ বছর বয়সী এই প্রার্থী একজন আইনজীবী। কর্মকর্তারা বলেছেন, হামলাকারীরা তাঁর বাড়িতে ঢুকে কয়েকটি গুলি চালায়।
উত্তর-পূর্বাঞ্চলীয় কুমানা শহরে নির্বাচনের বিরুদ্ধে বিক্ষোভের সময় গুলিতে ৩০ বছর বয়সী এক যুবক নিহত হন। পশ্চিমাঞ্চলীয় অঙ্গরাজ্য মেরিদায় বিক্ষোভের পর ২৮ ও ৩৯ বছর বয়সী দুই ব্যক্তির গুলিবিদ্ধ মরদেহ পাওয়া গেছে।
