
জনসমক্ষে বাবার কোনো মতামতে দ্বিমত পোষণ করেননি প্রেসিডেন্ট কন্যা ইভানকা ট্রাম্প—এমনটাই জানালেন তিনি।
ডোনাল্ড ট্রাম্পের উপদেষ্টা পদে নিয়োগ পাওয়ার পর গতকাল মঙ্গলবার গণমাধ্যমে দেওয়া প্রথম সাক্ষাৎকারে ইভানকা বলেন, প্রেসিডেন্টের সঙ্গে ব্যক্তিগত আলোচনায় অকপটে নিজের অভিব্যক্তি প্রকাশ করলেও জনসমক্ষে কখনো দ্বিমত পোষণ করেন না তিনি।
ইভানকা ট্রাম্প বলেন, ‘অনেক ক্ষেত্রে সামনাসামনি বিরুদ্ধে যাওয়া কঠিন। তবে অন্য সময় শান্তভাবে, সরাসরি ও অকপটে নিজের মতামত তুলে ধরা যায়। তাই আমার বাবা জানেন কোথায় আমি দ্বিমত পোষণ করব। আমি অকপটে তা জানিয়ে দিই। আর যখন একমত হই, তখন পূর্ণ সমর্থন দিই। আশা রাখি, ইতিবাচক একটি সিদ্ধান্তে প্রভাব রাখার ক্ষেত্রে আমি তাঁর একজন সম্পদ হতে পারি।’
ইভানকা ও তাঁর স্বামী জ্যারেড কুশনার প্রেসিডেন্ট ডোনাল্ড ট্রাম্পকে ‘কুকর্মে সহযোগিতা’ করেন—সমালোচকদের এমন বক্তব্যের বিষয়েও কথা বলেন ট্রাম্প কন্যা। জ্যারেড কুশনার কয়েক মাস ধরেই ট্রাম্পের জ্যেষ্ঠ উপদেষ্টা হিসেবে কাজ করছেন।
ইভানকা বলেন, ‘যদি সহযোগিতা করতে চাই, তবে যা মঙ্গলজনক ও ইতিবাচক প্রভাব রাখবে, এমন বিষয়ে সহযোগিতা করি। আমি জানি না, যাঁরা এখন আমার সমালোচনা করছেন, তাঁরা আমার অবস্থানে থাকলে কী করতেন। তাঁরা ব্যতিক্রমী কিছু করতেন বলে আমার মনে হয় না। তাই আমি একটি ইতিবাচক প্রভাব তৈরি করতে চাই। আমি জানি না, “কুকর্মের সহযোগিতা” বলতে কী বোঝানো হচ্ছে। তবে আপনারা জানেন, সময়ই বলে দেবে আমি ঠিক কাজটিই করছি। সবচেয়ে গুরুত্বপূর্ণ, আমার বাবার প্রশাসন সফল হচ্ছে এবং ভবিষ্যতেও সফল থাকবে।’
সম্প্রতি যুক্তরাষ্ট্রের প্রেসিডেন্ট ডোনাল্ড ট্রাম্পের উপদেষ্টা হিসেবে আনুষ্ঠানিকভাবে দায়িত্ব গ্রহণ করেছেন তাঁর বড় মেয়ে ইভানকা ট্রাম্প। তবে এ চাকরির জন্য ইভানকা কোনো বেতন গ্রহণ করবেন না। সূত্র: বিবিসি অনলাইন, সিবিএস নিউজ অনলাইন।
