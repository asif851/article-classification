
সে এক ভয়ানক দুর্গ​ন্ধি​​ ফুল। ইংরেজিতে বলে কর্পস ফ্লাওয়ার। বাংলা করলে দাঁড়ায়—শব পুষ্প। বিশ্বের সবচেয়ে বড় ফুল এটি। ফুটলে ছোটে ভয়ানক লাশ পচা দুর্গন্ধ। তবে বনবাদাড় ছাড়া এ ফুলের দেখা মেলে না। আবার সব বনেই যে আছে, তা-ও নয়। এ কারণে এ ফুল ফুটতে দেখাটা এক বিরল ঘটনা। সে ঘটনা এখন শিকাগোর উদ্ভিদ উদ্যানে বর্তমান। একটি নয়, একসঙ্গে দুটি ফুল ফুটছে সেখানে। 
গতকাল শুক্রবার যমজ ফুল দুটি দেখতে হাজারো দর্শনার্থীর সমাগম ঘটে শিকাগোর ওই উদ্যানে। এখানকার মুখ্য বৈজ্ঞানিক কর্মকর্তা গ্রেগ মুলার বলেন, একসঙ্গে দুটি কর্পস ফুল ফুটতে দেখা খুবই বিরল ঘটনা। ফুল দুটি দর্শনার্থীদের জন্য ৮ জুন পর্যন্ত প্রদর্শন করা হবে।মানুষের কাছে কর্পস ফুলের দুর্গন্ধ অসহনীয় হলেও কীটপতঙ্গের কাছে তা লোভনীয়। এই দুর্গন্ধের টানে নানা প্রজাতির কীটপতঙ্গ উড়ে এসে বসে এই ফুলে। বেগুনি ও কমলার মিশেলের এই ফুলের বৈজ্ঞানিক নাম টাইটান অ্যারাম (অ্যামোরোফোফ্যালাস টাইটানাম)। ইন্দোনেশিয়ার সুমাত্রায় এই ফুল প্রথম দেখা যায়। এরপর প্রায় বিলুপ্ত হতে বসেছিল এটি। পরে অনেক উদ্যানে এই ফুলের চাষ হয়। এখন বিশ্বের অনেক দেশেই ফুলটি চোখে পড়ে। তবে একসঙ্গে দুটি ফুল ফুটতে দেখা খুবই অসাধারণ বিষয়। একটি গাছে ফুল ধরতে প্রায় ১০ বছর সময় লাগে। এত দিন অপেক্ষার পর একটি ফুল ফুটলে মিলিয়ে যেতে শুরু করে এক দিনেই। সূত্র: এএফপি।
