
বিশ্ব চলচ্চিত্রের সবচেয়ে মর্যাদাপূর্ণ পুরস্কার অ্যাকাডেমি অ্যাওয়ার্ডস বা অস্কারের ৮৭তম আসরের জন্য মনোনয়ন ঘোষণা করা হয়েছে। এবারের অস্কারে বার্ডম্যান ও দ্য গ্র্যান্ড বুদাপেস্ট হোটেল চলচ্চিত্র দুটির মধ্যে জোর লড়াই হবে। এ দুটি চলচ্চিত্রই সেরা পরিচালকসহ নয়টি করে বিভাগে মনোনয়ন পেয়েছে।ক্যালিফোর্নিয়ার বেভারলি হিলসের স্যামুয়েল গোল্ডউইন থিয়েটারে গতকাল বৃহস্পতিবার এই মনোনয়ন ঘোষণা করেন গতবারের সেরা পরিচালকের খেতাবজয়ী আলফনসো কুয়ারন। এ সময় তাঁর পাশে ছিলেন অভিনেতা ক্রিস পাইন, পরিচালক জে জে আব্রামস ও অ্যাকাডেমি অ্যাওয়ার্ডসের সভাপতি শেরিল বুন ইসাকস। খবর বিবিসি, এএফপি ও লস অ্যাঞ্জেলেস টাইমসের।বার্ডম্যান ও দ্য গ্র্যান্ড বুদাপেস্ট হোটেল ছাড়াও অন্তত ছয়টি বিভাগে মনোনয়ন পাওয়া চলচ্চিত্রগুলো হলো দ্য লিমিটেশন গেম, বয়হুড ও আমেরিকান স্নাইপার। দ্য লিমিটেশন গেম আটটি বিভাগে এবং বয়হুড ও আমেরিকান স্নাইপার ছয়টি করে বিভাগে মনোনয়ন পেয়েছে। সেরা চলচ্চিত্র বিভাগে মনোনয়ন পাওয়া মোট আটটি চলচ্চিত্রের মধ্যে উল্লিখিত পাঁচটি চলচ্চিত্রই স্থান পেয়েছে। অন্য তিনটি চলচ্চিত্র হলো: সেলমা, দ্য থিওরি অব এভরিথিং ও হুইপ্লাশ।এবার সেরা অভিনেতার মনোনয়ন পেয়েছেন স্টিভ ক্যারেল (ফক্সক্যাচার), ব্র্যাডলি কুপার (আমেরিকান স্নাইপার), বেনেডিক্ট কাম্বারব্যাচ (দ্য ইমিটেশন গেম), মাইকেল কিটন (বার্ডম্যান) এবং এ ডি রেডমেইন (দ্য থিওরি অব এভরিথিং)। আর সেরা অভিনেত্রীর মনোনয়ন পেয়েছেন ম্যারিয়ন কটিলার্ড (টু ডেজ ওয়ান নাইট), ফেলিসিটি জোন্স (দ্য থিওরি অব এভরিথিং), জুলিয়ান মুর (স্টিল অ্যালিস), রোসামুন্ড পাইকি (গন গার্ল) এবং রিজ উইদারস্পুন (ওয়াইল্ড)।সেরা পরিচালক হিসেবে মনোনয়ন পেয়েছেন ওয়েস অ্যান্ডারসন (দ্য গ্র্যান্ড বুদাপেস্ট হোটেল), রিচার্ড লিঙ্কলেটার (বয়হুড), আলেজান্দ্রো জি ইনারিতু (বার্ডম্যান), মর্টেন টিলডাম (দ্য ইমিটেশন গেম) ও বেনেট মিলার (ফক্সক্যাচার)।সেরা বিদেশি ভাষার চলচ্চিত্র বিভাগে মনোনয়ন পেয়েছে ইডা (পোল্যান্ড), লেভিয়াথান (রাশিয়া), ট্যাঙ্গারিন্স (এস্তোনিয়া), টিমবুকটু (মৌরিতানিয়া) এবং ওয়াইল্ড টেলস (আর্জেন্টিনা)।প্রতিবছরের মতো এবারও সেরা ছবি, সেরা পরিচালক, সেরা অভিনেতা, সেরা অভিনেত্রীসহ মোট ২৪টি বিভাগে অস্কার পুরস্কার দেওয়া হবে। আগামী ২২ ফেব্রুয়ারি লস অ্যাঞ্জেলেসে হলিউড অ্যান্ড হাইল্যান্ড সেন্টারের ডলবি থিয়েটারে জমকালো আয়োজনে বিজয়ীদের নাম ঘোষণা ও পুরস্কার দেওয়া হবে। অনুষ্ঠানটি উপস্থাপনা করবেন টেলিভিশন ও চলচ্চিত্রের জনপ্রিয় অভিনেতা নিল প্যাট্রিক হ্যারিস।
