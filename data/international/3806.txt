
ইয়েমেনের রাজধানী সানায় গতকাল সোমবার রাতে শিয়াপন্থী হুতি বিদ্রোহীদের দুই নেতাকে লক্ষ্য করে চালানো এক গাড়িবোমা হামলায় ২৮ জন নিহত হয়েছে। জঙ্গিগোষ্ঠী ইসলামিক স্টেটের (আইএস) এ হামলার দায় স্বীকার করেছে।
একটি নিরাপত্তা সূত্রের বরাত দিয়ে আজ মঙ্গলবার বার্তা সংস্থা এএফপির প্রতিবেদনে জানানো হয়, হুতিপ্রধান দুই ভাই ফয়সাল ও হামিদ জায়েসকে লক্ষ্য করে ওই হামলা হয়।
নিহত এক ব্যক্তির স্মরণে একটি বাড়িতে অনুষ্ঠান চলাকালে ওই হামলার ঘটনা ঘটে।
প্রত্যক্ষদর্শীদের ভাষ্য, হামলার পর সংশ্লিষ্ট এলাকা বন্ধ করে দেয় হুতি বিদ্রোহীরা। এ সময় শুধু হামলার শিকার ভুক্তভোগীদের সরিয়ে নিতে জরুরি সেবায় নিয়োজিত যান চলাচলের অনুমতি দেওয়া হয়।
পরে অনলাইনে পোস্ট করা এক বিবৃতিতে আইএস দাবি করে, ইয়েমেনের রাজধানীতে শিয়াদের লক্ষ্য করে তারাই হামলা চালিয়েছে।
বিবিসি অনলাইনের প্রতিবেদনে জানানো হয়, সানায় একটি সামরিক হাসপাতালের পেছনের দিকে চালানো ওই হামলায় অজ্ঞাত সংখ্যক ব্যক্তি হতাহত হয়েছে। হামলার লক্ষ্যবস্তু নিয়ে পরস্পরবিরোধী তথ্য রয়েছে।  একটি আন্তর্জাতিক বার্তা সংস্থার ভাষ্য, শিয়াপন্থী হুতি বিদ্রোহী নেতাদের বাড়ি লক্ষ্য করে ওই হামলা চালানো হয়।
বার্তা সংস্থা রয়টার্সের ভাষ্য, চলতি মাসের শুরুর দিকে অপর একটি হামলায় হতাহত ব্যক্তিদের স্মরণে জড়ো হওয়া একদল শোকার্ত মানুষ ছিল ওই হামলার লক্ষ্য।
