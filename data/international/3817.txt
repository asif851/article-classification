
পাকিস্তানে বিচারকদের গ্রেপ্তার-সংক্রান্ত মামলায় সাবেক সেনাশাসক পারভেজ মোশাররফকে অভিযুক্ত করেছেন সন্ত্রাসবাদবিরোধী (এটিসি) আদালত।
গতকাল শনিবার বিচারপতি কাওসার আব্বাস জাইদির আদালতে শুনানির পর মোশাররফকে অভিযুক্ত করা হয়।
রাজধানী ইসলামাবাদের চক শেহজাদে মোশাররফের খামারবাড়িতে স্থাপিত অস্থায়ী আদালতে মামলার শুনানি হয়। মোশাররফকে তাঁর বিরুদ্ধে উত্থাপিত অভিযোগ পড়ে শোনানো হয়। তবে তিনি অভিযোগ নাকচ করে দেন।
পারভেজ মোশাররফ অভ্যুত্থানের মাধ্যমে ক্ষমতা দখলের পর ২০০৭ সালের ৩ নভেম্বর জরুরি অবস্থা জারি করেন। এরপর তৎকালীন প্রধান বিচারপতিসহ ৬০ জন বিচারককে গ্রেপ্তার করা হয়। এ জন্য মোশাররফকে দায়ী করে ২০০৯ সালে মামলা করেন মোহাম্মদ আসলাম নামের একজন আইনজীবী। ডন।
