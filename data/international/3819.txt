
ইতালির রোমগামী ইথিওপিয়ার যাত্রীবাহী একটি উড়োজাহাজ ছিনতাই হয়েছে। পরে গতকাল সোমবার জেনেভা বিমানবন্দরে ওই উড়োজাহাজ অবতরণে বাধ্য করেছে সুইজারল্যান্ডের পুলিশ। এ ঘটনায় উড়োজাহাজের সহকারী পাইলটকে গ্রেপ্তার করা হয়েছে।সুইজারল্যান্ড পুলিশের মুখপাত্র ক্রিস্টোফি ফোর্টিস জানান, ইথিওপিয়া সরকারের উড়োজাহাজ সংস্থা ইথিওপিয়ান এয়ারলাইনসের ফ্লাইট ইটি-৭০২ ইথিওপিয়ার রাজধানী আদ্দিস আবাবা থেকে ইতালির রোমে যাচ্ছিল। পথে উড়োজাহাজটি ছিনতাইয়ের কবলে পড়ে। সুইস পুলিশ জেনেভার স্থানীয় সময় সোমবার সকাল ছয়টায় সেই উড়োজাহাজ অবতরণে বাধ্য করে। ছিনতাইকারীকেও গ্রেপ্তার করা হয়। তিনি আরও জানান, ছিনতাই হওয়া উড়োজাহাজ অবতরণের সঙ্গে সঙ্গে বিমানবন্দর বন্ধ ঘোষণা করা হয়। এখন পরিস্থিতি পুরোপুরি নিয়ন্ত্রণে রয়েছে।জেনেভা বিমানবন্দরের প্রধান নির্বাহী কর্মকর্তা (সিইও) রবার্ট ডিলন জানান, সহকারী পাইলট উড়োজাহাজ ছিনতাইচেষ্টার কথা স্বীকার করেছেন। মূল পাইলট শৌচাগারে গেলে সহকারী পাইলট বাইরে থেকে শৌচাগার বন্ধ করে দেন। পরে তিনি উড়োজাহাজের নিয়ন্ত্রণ নেন। সুইজারল্যান্ডে ‘রাজনৈতিক আশ্রয় পেতেই’ বিমান ছিনতাইয়ের চেষ্টা করেন বলে দাবি করেন সহকারী পাইলট।ইথিওপিয়ান এয়ারলাইনসের পক্ষ থেকে দেওয়া এক বিবৃতিতে জানানো হয়, উড়োজাহাজের সব যাত্রী সুস্থ ও নিরাপদে আছেন। বিবৃতিতে বলা হয়, বোয়িং ৭৬৭ উড়োজাহাজটি স্থানীয় সময় রাত সাড়ে ১২টায় রোমের উদ্দেশে রওয়ানা হয়। ভোর সাড়ে চারটায় এটি রোমে পৌঁছানোর কথা ছিল।প্রত্যক্ষদর্শী ব্যক্তিরা জানান, জেনেভায় উড়োজাহাজটি অবতরণ করিয়ে রানওয়ের একপ্রান্তে নেওয়া হয়। পুলিশ এর চারদিকে ঘিরে ফেলে। বিভিন্ন জরুরি বিভাগের কর্মীরা গাড়ি নিয়ে উড়োজাহাজের আশপাশে অবস্থান নেন। কিছুক্ষণ পর যাত্রীদের বেরিয়ে আসতে বলা হয়। যাত্রীরা দুই হাত তুলে একে একে উড়োজাহাজ থেকে বেরিয়ে আসেন।ট্রিবিউন দ্য জেনেভা পত্রিকার খবরে বলা হয়, সুদানের আকাশসীমা পেরিয়ে যাওয়ার সময় উড়োজাহাজটি ছিনতাই করা হয়। ছিনতাইয়ের কারণ জানা যায়নি।জেনেভা বিমানবন্দরের ওয়েবসাইটে জানানো হয়, গতকাল সকালে বিমানবন্দর থেকে যেসব ফ্লাইট ছাড়ার কথা ছিল, তা বাতিল করা হয়েছে। আর যেসব ফ্লাইট বিমানবন্দরে অবতরণ করার কথা ছিল, তা অন্য বিমানবন্দরে অবতরণের নির্দেশ দেওয়া হয়েছে। এএফপি ও রয়টার্স।
