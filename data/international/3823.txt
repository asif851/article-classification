
আফগানিস্তানের মধ্যাঞ্চলীয় ঘোর প্রদেশে জঙ্গিরা অন্তত ৩০ জন বেসামরিক লোককে হত্যা করেছে। আজ বুধবার স্থানীয় সরকারের বরাত দিয়ে এএফপি এ খবর জানায়। ওই জঙ্গিরা ইসলামিক স্টেট বা আইএসের সঙ্গে সম্পৃক্ত বলে প্রতিবেদনে বলা হয়।
ঘোরের গভর্নর নাসির খাজেহ এএফপিকে বলেন, দায়েশ (ইসলামিক স্টেট গ্রুপ) প্রায় ৩০ জন মানুষকে হত্যা করেছে। এদের মধ্যে শিশুও রয়েছে।
এখন পর্যন্ত কেউ এ হত্যার দায় স্বীকার করেনি।
বিবিসির প্রতিবেদনে বলা হয়, পাহাড়ে জ্বালানি কাঠ আনতে গেলে এসব মানুষকে অপহরণ করা হয়। স্থানীয় লোকজন তাদের উদ্ধার করতে গেলে জঙ্গিরা গুলি করে। ঘোর সরকারের মুখপাত্র জানায়, সেখানে আইএসের এক কমান্ডারও নিহত হয়েছে।
