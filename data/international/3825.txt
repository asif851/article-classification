
পাইলট গুরুতর অসুস্থ হয়ে পড়ার পর বিমানের জরুরি অবতরণ করিয়েছেন একজন যাত্রী। যুক্তরাজ্যের হাম্বারসাইড বিমানবন্দরে গতকাল মঙ্গলবার এ ঘটনা ঘটেছে। দ্য গার্ডিয়ানের এক প্রতিবেদনে এ খবর জানানো হয়েছে।কর্মকর্তারা জানিয়েছেন, স্থানীয় সময় মঙ্গলবার সকালে ছোট আকারের বিমানটি ডোনকাস্টার উড্ডয়নকেন্দ্র থেকে যাত্রা শুরু করে। এতে আরোহী বলতে ছিলেন একজন পাইলট ও একজন যাত্রী। পাইলট সন্ধ্যায় নিয়ন্ত্রণ কক্ষে ফোন করে তাঁর অসুস্থতার কথা জানান। এর কিছুক্ষণ পর তিনি এতটাই অসুস্থ হয়ে পড়েন যে তাঁর পক্ষে বিমানটি অবতরণ করানোই সম্ভব ছিল না। তখন নিয়ন্ত্রণ কক্ষের কর্মকর্তারা পাইলটের সঙ্গে থাকা যাত্রীকে বিমানটির নিয়ন্ত্রণ নিতে বলেন, যদিও বিমান চালানোর সামান্যতম অভিজ্ঞতাও ছিল না তাঁর। তবে কর্মকর্তারা তাঁকে অবতরণের প্রয়োজনীয় নির্দেশনা দেন। চারবারের চেষ্টায় শেষ পর্যন্ত বিমানটি রাত আটটার কিছুক্ষণ আগে হাম্বারসাইড বিমানবন্দরে নিরাপদে অবতরণ করাতে সক্ষম হন ওই যাত্রী। এরপর নিয়ন্ত্রণ কক্ষে আনন্দের ঢেউ বয়ে যায়। অসুস্থ ওই পাইলটের সর্বশেষ অবস্থা কী তা জানা যায়নি।
 
