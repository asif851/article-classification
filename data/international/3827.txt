
দক্ষিণ-পূর্ব এশিয়ার দেশগুলোর জোট আসিয়ানের জরুরি বৈঠক আহ্বান করেছে মিয়ানমার। দেশটির সংখ্যালঘু রোহিঙ্গা জনগোষ্ঠীর ওপর সামরিক বাহিনীর ব্যাপক নির্যাতন-নিপীড়নে সৃষ্ট আঞ্চলিক উত্তেজনার পরিপ্রেক্ষিতে এ নিয়ে আলোচনার জন্য বৈঠক ডাকা হয়েছে বলে গতকাল সোমবার ফিলিপাইনের এক কূটনৈতিক সূত্র জানিয়েছে।মিয়ানমারের রাখাইন রাজ্যে সেনাবাহিনীর অভিযানে গত দুই মাসে ২০ হাজারের বেশি রোহিঙ্গা প্রাণ বাঁচাতে ওই অঞ্চল থেকে পালাতে বাধ্য হয়েছে, যাদের অনেকেই বাংলাদেশে ঢুকেছে। পালিয়ে আসা রোহিঙ্গারা অভিযোগ করেছে, সেনারা তাদের স্বজনদের হত্যা করার পাশাপাশি নারী ও শিশুদের ধর্ষণ করছে, ঘরবাড়ি পুড়িয়ে দিচ্ছে। এরই পরিপ্রেক্ষিতে প্রতিবেশী দেশগুলো কূটনৈতিক চাপে ফেলেছে মিয়ানমারকে।ফিলিপাইনের ওই কূটনৈতিক সূত্র বৈঠকের ব্যাপারে বিস্তারিত কিছু জানাতে অপারগতা প্রকাশ করেছে। তবে জাপানের সংবাদপত্র নিক্কেই বলেছে, মিয়ানমারের রাজধানী ইয়াঙ্গুনে ১৯ ডিসেম্বর বৈঠকটি অনুষ্ঠিত হবে। এ ব্যাপারে মিয়ানমার কর্তৃপক্ষের কোনো মন্তব্য পাওয়া যায়নি।
