
দুই অনুসারীকে ধর্ষণের দায়ে সাজাপ্রাপ্ত ভারতের কথিত ধর্মগুরু গুরমিত রাম রহিম সিংকে দোষী সাব্যস্ত করার দিন থেকেই পালিয়ে আছেন তাঁর পালিত কন্যা হানিপ্রীত ইনসান। এবার হরিয়ানায় সিরসায় রাম রহিমের ডেরার ব্যবস্থাপক বিপাসনারও খোঁজ পাচ্ছে না পুলিশ।
ইন্ডিয়া টুডের প্রতিবেদনে বলা হয়, রাম রহিম ও হানিপ্রীতের পর ডেরার তৃতীয় ক্ষমতাধর ব্যক্তি বিপাসনা। হানিপ্রীত ও ডেরার মুখপাত্র আদিত্য ইনসানকে পালানোর সুযোগ করে দেওয়ার সঙ্গে তিনি জড়িত বলে ধারণা পুলিশের। এ কারণে গ্রেপ্তার এড়াতে বিপাসনা গত শুক্রবার থেকে পলাতক আছেন।
প্রতিবেদনে বলা হয়, শুক্রবার সিরসার ডেরায় বিপাসনাকে দেখা গেছে। এরপর থেকে তাঁর আর কোনো খোঁজ নেই। সেদিন থেকে তাঁর মোবাইল ফোনও বন্ধ পাওয়া যাচ্ছে।
ডেরার একটি সূত্র জানিয়েছে, বিপাসনা ডেরা থেকে রাজস্থানের গঙ্গানগর জেলার গুরসার মোদিয়ায় গেছেন। সেখানে রাম রহিমের গ্রামের বাড়ি। রাম রহিমের ছেলে জসমিত ইনসানকে গুরুত্বপূর্ণ কিছু নথিপত্র দিতেই তিনি সেখানে গেছেন। এ ছাড়া বিপাসনা পুলিশের গ্রেপ্তারের ভয়ে আছেন।
পুলিশ জানায়, হানিপ্রীত ও আদিত্য পালানোর পর থেকে বিপাসনার ওপর নজর রেখেছিল পুলিশ। পুলিশের ধারণা, বিপাসনাকে গ্রেপ্তার করতে পারলে রাম রহিমের অপকর্মের আরও অনেক তথ্য পাওয়া যাবে।
প্রতিবেদনে বলা হয়, রাম রহিম কারাগারে থাকায় ডেরার তত্ত্বাবধায়কের দায়িত্ব পাচ্ছেন তাঁর ছেলে জসমিত ইনসান।
ডেরা সূত্র জানিয়েছে, রাম রহিমের মা নসিব কৌর গত বৃহস্পতিবার সানোরিয়া কারাগারে তাঁর সঙ্গে দেখা করেছেন। সে সময় ডেরার তত্ত্বাবধায়ক হিসেবে জসমিতকে দায়িত্ব দেওয়ার অনুমতি দেন রাম রহিম। এ ছাড়া দ্বিতীয় তত্ত্বাবধায়ক হিসেবে গুরদাস সিং সালওয়ারা নাম বলেছেন তিনি।
প্রতিবেদনে বলা হয়, আদালত গত ২৫ আগস্ট রাম রহিমকে ধর্ষণ মামলায় দোষী প্রমাণ করার দিন আদালত চত্বর থেকে তাঁকে নিয়ে পালানোর ছক করেছিলেন হানিপ্রীত। কিন্তু সে পরিকল্পনা সফল হয়নি। এরপর থেকে হানিপ্রীতের কোনো খোঁজ নেই পুলিশের কাছে। পরে লুকআউট নোটিশ জারি করে পুলিশ। এ ছাড়া ওই দিন সহিংস ঘটনা ঘটাতে উসকানি দেওয়ার অভিযোগে ডেরার মুখপাত্র আদিত্য ইনসান ও ধীমান ইনসানের বিরুদ্ধে মামলা হয়েছে। ধীমানকে ইতিমধ্যে গ্রেপ্তার করা হয়েছে। আদিত্য পলাতক।
গত ২৫ আগস্ট দুই নারী ভক্তকে ধর্ষণের অভিযোগে দায়ের হওয়া দুটি মামলায় দোষী সাব্যস্ত করা হয় রাম রহিমকে। এরপর নেওয়া হয় রোহতক শহর থেকে ১০ কিলোমিটার দূরের সানোরিয়া কারাগারে। এতে রাম রহিমের সমর্থকেরা পঞ্চকুলা এলাকায় তাণ্ডব শুরু করেন। পুলিশের সঙ্গে দফায় দফায় সংঘর্ষে ৩১ জন নিহত ও ২৫০ জন আহত হন। পরে ২৮ আগস্ট রাম রহিমকে দুটি মামলায় ১০ বছর করে ২০ বছরের কারাদণ্ডাদেশ দেন সিবিআই আদালত।
আরও পড়ুন:রাম রহিমের পালিত কন্যা কোথায়?
