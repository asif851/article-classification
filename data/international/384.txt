
সিরিয়ার উত্তরাঞ্চলে ইদলিব শহরের কাছে বিদ্রোহীদের দখলে থাকা এলাকায় শনিবার একটি রুশ যুদ্ধবিমান গুলি করে ভূপাতিত করা হয়েছে। তবে বিদ্রোহীদের কোনো সংগঠন এর দায় স্বীকার করেনি।
যুক্তরাজ্যভিত্তিক পর্যবেক্ষক সংস্থা সিরিয়ান অবজারভেটরি ফর হিউম্যান রাইটসের বরাত দিয়ে বিবিসি জানিয়েছে, বিধ্বস্ত হওয়ার আগেই বিমানটি থেকে পাইলট বেরিয়ে আসতে সক্ষম হন। তাঁকে আটক করা হয়েছে। তবে শেষ পর্যন্ত ওই পাইলটের পরিণতি কি হয়েছে তা জানা যায়নি। কোন সংগঠন গুলি করে বিমানটি ভূপাতিত করেছে তা-ও নিশ্চিত হওয়া যায়নি। তবে বার্তা সংস্থা এএফপির খবরে বলা হয়, ওই পাইলট নিহত হয়েছেন।
আন্তর্জাতিক সন্ত্রাসবাদী সংগঠন আল-কায়েদার সঙ্গে সম্পর্কযুক্ত হায়াত তাহরির আল-শামসহ কট্টরপন্থী বিদ্রোহী সংগঠনগুলো সিরিয়ার ওই অঞ্চলে সক্রিয়। তবে তাৎক্ষণিকভাবে কেউ এ ঘটনার দায় স্বীকার করেনি।
উল্লেখ্য, সিরিয়ার প্রেসিডেন্ট বাশার আল আসাদের পক্ষ নিয়ে সরকারবিরোধী বিদ্রোহীদের দমনে দেশটিতে অভিযান চালাচ্ছে রাশিয়া।
