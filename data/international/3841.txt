
দক্ষিণ আমেরিকা মহাদেশের প্রধান অর্থনীতির দেশ ব্রাজিলে আগামীকাল রোববার নির্বাচন। অর্থনৈতিক মন্দা ও সরকারের বিরুদ্ধে দুর্নীতির অভিযোগ সত্ত্বেও সর্বশেষ জনমত জরিপে এগিয়ে রয়েছেন ক্ষমতাসীন প্রেসিডেন্ট দিলমা রুসেফ। খবর এএফপির।গত বৃহস্পতিবারের জনমত জরিপ অনুযায়ী, প্রথম দফা ভোটে রুসেফ তাঁর প্রতিদ্বন্দ্বী প্রার্থী পরিবেশবাদী মারিনা সিলভার চেয়ে ১০ শতাংশ বেশি ভোট পেতে যাচ্ছেন। এর আগে ডেটাফোলহা নামের একটি প্রতিষ্ঠানের জরিপে দেখা যায়, রুসেফ ৪৭ শতাংশ ও সিলভা ৪৩ শতাংশ ভোট পেতে যাচ্ছেন। এমনটি হলে নিয়ম অনুযায়ী ২৬ অক্টোবর দ্বিতীয় দফা ভোট হবে। বৃহস্পতিবারের জরিপে বলা হয়, দ্বিতীয় দফা ভোটেও রুসেফের জয়লাভের সম্ভাবনা বেশি।কালকের ভোটে প্রেসিডেন্ট ছাড়াও ২৭ রাজ্যের গভর্নর ও ৫১৩ জন কংগ্রেসম্যান এবং এক হাজার ৬৯ জন আঞ্চলিক আইনপ্রণেতাকে নির্বাচিত করবেন ব্রাজিলের জনগণ। দিলমা রুসেফ ব্রাজিলের প্রথম নারী প্রেসিডেন্ট। তিনি একজন সাবেক গেরিলা যোদ্ধা। ১৯৬৫-৮৫ সালে সামরিক শাসন চলাকালে তাঁকে কারাবন্দী রাখা হয়। এ কারণে জনগণের একটা বিরাট অংশ তাঁর প্রতি সহানুভূতিশীল। রুসেফের ওয়ার্কার্স পার্টির (পিটি) পূর্বসূরি সাবেক প্রেসিডেন্ট লুলা দা সিলভা সমাজকল্যাণমূলক কর্মসূচির কারণে বেশ জনপ্রিয়তা পেয়েছিলেন।
বৃহস্পতিবার চূড়ান্ত পর্বের টেলিভিশন বিতর্কে রুসেফ দেশ পরিচালনায় সবচেয়ে বেশি অভিজ্ঞতা এবং সংস্কারের ব্যাপারে নিজের প্রতিশ্রুতির ওপর জোর দেন। অন্যদিকে, সরকারের দুর্নীতি ও অর্থনৈতিক দুরবস্থার চিত্র তুলে ধরেন প্রতিদ্বন্দ্বী প্রার্থী সিলভা।
রুসেফের প্রতিদ্বন্দ্বী সিলভার জন্ম আমাজনের এক হতদরিদ্র পরিবারে। তিনি লুলার সরকারের পরিবেশমন্ত্রী ছিলেন। তখন দিলমা রুসেফ জ্বালানিমন্ত্রীর দায়িত্ব পালন করেন। প্রেসিডেন্ট লুলা পরে তাঁকে উত্তরসূরি ঘোষণা করেন। লুলার জনপ্রিয়তা কাজে লাগিয়ে দ্বিতীয়বারের মতো প্রেসিডেন্ট নির্বাচিত হতে পারেন রুসেফ। তবে সরকারের বিরুদ্ধে দুর্নীতির অভিযোগ তাঁর জন্য বড় বাধা বলে মনে করেন বিশ্লেষকেরা। 
