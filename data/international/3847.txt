
মিসরের নিষিদ্ধঘোষিত ইসলামপন্থী দল মুসলিম ব্রাদারহুডের সঙ্গে সমঝোতার সম্ভাবনা নাকচ করেছেন দেশটির প্রেসিডেন্ট নির্বাচনে অগ্রবর্তী প্রার্থী ও সাবেক সেনাপ্রধান আবদেল ফাত্তাহ আল সিসি। গতকাল সোমবার একই সঙ্গে তিনি বলেন, মুসলিম ব্রাদারহুড শেষ হয়ে গেছে।আজ মঙ্গলবার বার্তা সংস্থা রয়টার্সের খবরে জানানো হয়, মিসরের বেসরকারি সিবিসি ও অনটিভির যৌথ সাক্ষাত্কারে সিসি বলেন, ‘আমি আপনাদের বলতে চাই, মুসলিম ব্রাদারহুডকে আমি শেষ করিনি। আপনারা, মিসরীয়রাই এটাকে শেষ করেছেন।’সহিংস জঙ্গিগোষ্ঠীর সঙ্গে মুসলিম ব্রাদারহুডের সংশ্লিষ্টতা রয়েছে বলে অভিযোগ করেন সিসি। তাঁর দাবি, তাঁকে হত্যার দুটি ব্যর্থ ষড়যন্ত্র উন্মোচিত হয়েছে।২৬-২৭ মে দেশটিতে প্রেসিডেন্ট নির্বাচন। নির্বাচনে সিসি সহজ জয় পাবেন বলে ধারণা করা হচ্ছে।গত বছরের জুলাইয়ে রক্তপাতহীন সামরিক অভ্যুত্থানের মাধ্যমে মুসলিম ব্রাদারহুড-সমর্থিত প্রেসিডেন্ট মোহাম্মদ মুরসিকে ক্ষমতাচ্যুত করেন সিসি। মুরসি ও মুসলিম ব্রাদারহুডের বহু নেতা-কর্মী বিচারের মুখোমুখি হয়েছেন। মুসলিম ব্রাদারহুডকে নিষিদ্ধ করেছে মিসরের কর্তৃপক্ষ।
