
মার্কিন প্রেসিডেন্ট নির্বাচনে রিপাবলিকান পার্টির প্রার্থী ডোনাল্ড ট্রাম্প ডেমোক্রেটিক পার্টির প্রার্থী হিলারি ক্লিনটনের চেয়ে ৫ পয়েন্ট বেশি সমর্থন পেয়ে এগিয়ে আছেন। মার্কিন সংবাদভিত্তিক টেলিভিশন চ্যানেল সিএনএন এবং ওআরসির যৌথ জরিপে এ তথ্য উঠে এসেছে। গতকাল সোমবার জরিপের ফলাফল প্রকাশ করা হয়। দ্বৈবচয়ন পদ্ধতিতে পরিচালিত এই জরিপে ১০০১ জন ভোটারের মতামত নেওয়া হয় টেলিফোনে। ট্রাম্প, হিলারিসহ মোট চারজন প্রার্থীর বিষয়ে ভোটারের মতামত নেওয়া হয়। বাকি দুই প্রার্থী হলেন লিবারেটেরিয়ান পার্টির প্রার্থী গ্যারি জনসন এবং গ্রিন পার্টির জিল স্টেইন। জরিপে দেখা যায়, ট্রাম্পের ৪৪ শতাংশ এবং হিলারির প্রতি ৩৯ শতাংশ ভোটারের সমর্থন আছে। গ্যারি জনসন ৯ শতাংশ ভোটারের সমর্থন পেয়েছেন। আর সবচেয়ে কম ৩ শতাংশ সমর্থন পেয়েছেন স্টেইন। চারজন প্রার্থীর মধ্যে ট্রাম্প হিলারির চেয়ে ৫ পয়েন্টে এগিয়ে থাকলেও যখন শুধু এই দুজনের বিষয়ে ভোটারদের মতামত নেওয়া হয়েছে সে ক্ষেত্রে ট্রাম্প হিলারির চেয়ে ৩ পয়েন্ট বেশি ছিলেন।
