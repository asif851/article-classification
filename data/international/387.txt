
যৌন নির্যাতনের শিকার রোহিঙ্গা নারী ও শিশুদের পক্ষে এবার সোচ্চার হয়েছেন জাতিসংঘের শরণার্থীবিষয়ক হাইকমিশনের বিশেষ দূত ও প্রিভেনিটং সেক্সুয়াল ভায়োলেন্স ইনিশিয়েটিভের সহপ্রতিষ্ঠাতা অ্যাঞ্জেলিনা জোলি।
গতকাল বুধবার কানাডার ভ্যাঙ্কুভারে জাতিসংঘের শান্তিরক্ষীবিষয়ক মন্ত্রীপর্যায়ের বৈঠকে দেওয়া ভাষণে হলিউড তারকা জোলি এ আওয়াজ তোলেন।
এই ভাষণের আগে বাংলাদেশের সশস্ত্র বাহিনী বিভাগের প্রিন্সিপাল স্টাফ অফিসার (পিএসও) লে. জেনারেল এম মাহফুজুর রহমান যৌন শোষণ ও হয়রানি নিয়ে জোলির সঙ্গে বৈঠক করেন। সেখানে মাহফুজুর রহমান রোহিঙ্গা নারী ও শিশুদের যৌন নির্যাতনের বিরুদ্ধে তাঁকে আওয়াজ তোলার আহ্বান জানান। এরই ধারাবাহিকতায় জোলি বাংলাদেশের প্রতিনিধিদলকে জানান, তিনি যৌন নির্যাতনের শিকার রোহিঙ্গাদের দেখতে আসার পরিকল্পনা করছেন। তিনি সেখানে মন্ত্রীপর্যায়ের বৈঠকে বিষয়টি উত্থাপন করবেন। রোহিঙ্গাদের আশ্রয় দিয়ে বাংলাদেশ যে উদার মানবিকতা দেখিয়েছে, তিনি এর প্রশংসা করেন।
জোলি বলেন, বাংলাদেশে পালিয়ে আসা প্রায় প্রতিটি রোহিঙ্গা নারী যৌন হয়রানির শিকার হয়েছেন। তিনি মিয়ানমারে সেনাবাহিনীর সশস্ত্র হামলারও নিন্দা জানান।
অ্যাঞ্জেলিনা জোলি ‘উইমেন, পিস অ্যান্ড সিকিউরিটি চিফ অব ডিফেন্স নেটওয়ার্ক’-এর নেতৃত্বে বাংলাদেশ, কানাডা ও যুক্তরাজ্যের ভূমিকার প্রশংসা করেন।
জাতিসংঘের শান্তিরক্ষীবিষয়ক মন্ত্রীপর্যায়ের বৈঠকে বাংলাদেশ প্রতিনিধিদলের নেতৃত্ব দিচ্ছেন প্রধানমন্ত্রীর নিরাপত্তা উপদেষ্টা মেজর জেনারেল (অব.) তারিক আহমেদ সিদ্দিক।
 
 
