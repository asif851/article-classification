
যুক্তরাষ্ট্রে অত্যন্ত গুরুত্বপূর্ণ ব্যক্তিদের নিরাপত্তাদানকারী সংস্থা ‘সিক্রেট সার্ভিস’ বলেছে, তাদের কাছে যে অর্থ আছে তা দিয়ে তারা প্রেসিডেন্ট ট্রাম্প ও তাঁর পরিবারকে শুধু আগামী মাস পর্যন্তই নিরাপত্তা দিতে পারবে।
নিরাপত্তা সংস্থাটি গত সোমবার এ কথা জানিয়ে বলেছে, কংগ্রেস হস্তক্ষেপ না করলে ৩০ সেপ্টেম্বরের পর ট্রাম্প ও তাঁর পরিবারের নিরাপত্তায় নিয়োজিত সিক্রেট সার্ভিস সদস্যদের বেতন ও অতিরিক্ত সময় কাজের (ওভারটাইম) অর্থ নিয়ে কেন্দ্রীয়ভাবেই বাধার মুখে পড়তে হবে।
সিক্রেট সার্ভিসের কর্মকর্তারা বলেন, আইনপ্রণেতারা এই বাধা অপসারণের পদক্ষেপ না নিলে সংস্থার প্রায় এক-তৃতীয়াংশ সদস্যকে অর্থ ছাড়া অতিরিক্ত সময় কাজ করতে হবে। সংস্থার পরিচালক র‍্যান্ডলফ টেক্স অ্যালেস এক বিবৃতিতে বলেন, ২০১৭ পঞ্জিকাবর্ষে তাঁর সংস্থার প্রায় ১ হাজার ১০০ কর্মীকে সংবিধিবদ্ধ বেতন চুক্তির বাইরে অতিরিক্ত কর্মঘণ্টা কাজ করতে হবে।
র‍্যান্ডলফ আরও বলেন, চলমান ও গুরুতর এ সংকট কাটাতে এই সংস্থা ডিপার্টমেন্ট অব হোমল্যান্ড সিকিউরিটির সঙ্গে কাজ করছে।
খবরে বলা হয়, ট্রাম্প ও তাঁর পরিবারের সদস্যদের নিরাপত্তায় বরাদ্দকৃত অর্থ দিয়ে স্বাভাবিকভাবে আগামী ডিসেম্বর মাস পর্যন্ত চলার কথা। কিন্তু ট্রাম্প হোয়াইট হাউসে বসার পর তিনি ও তাঁর বর্ধিত পরিবারের সদস্যরা ব্যবসায়িক কাজে ও অবকাশ কাটাতে এত বেশি ভ্রমণ করেছেন যে এতে যে ব্যয় হয়েছে তা সিক্রেট সার্ভিস, স্থানীয় সরকার প্রতিষ্ঠানসমূহ এবং অন্তত আরও একটি ফেডারেল সংস্থা কোস্টগার্ডকে অর্থ-সংক্রান্ত সমস্যায় ফেলেছে।
ট্রাম্প ও তাঁর স্ত্রী ফার্স্ট লেডি মেলানিয়া অনেক সপ্তাহান্তেই ছুটি কাটাতে ফ্লোরিডার পাম বিচে তাঁদের সাগরসৈকতের মার-এ-লাগো ক্লাব ও নিউজার্সির নিজেদের গলফ ক্লাবে গেছেন। প্রেসিডেনশিয়াল এসব ভ্রমণ যেমন করদাতাদের খরচ বাড়িয়েছে, তেমন সরকারের জন্য জটিলতা তৈরি করেছে। সিক্রেট সার্ভিসকে ট্রাম্পের চারটি পূর্ণবয়স্ক সন্তানের নিরাপত্তাও দিতে হয়।
ইউএসএ টুডেকে র‍্যান্ডলফ টেক্স অ্যালেস বলেন, ‘প্রেসিডেন্টের বড় পরিবার। আমাদের দায়দায়িত্ব আইনে বাঁধা। আমি তা পরিবর্তন করতে পারব না। আমার নমনীয় হওয়ার কোনো সুযোগ নেই।’
এ ছাড়া সোমবার সকালে তিনি সিএনএনকে বলেন, বেতন ও অতিরিক্ত কর্মঘণ্টার অর্থ নিয়ে এই সমস্যা শুধু ট্রাম্প প্রশাসনকে নিয়ে নয়। এটা অনেক বছর ধরে চলছে।
প্রসঙ্গত, ট্রাম্পের আমলে তাঁর প্রশাসনের ৪২ জনকে নিরাপত্তা দিতে হচ্ছে সিক্রেট সার্ভিসকে। তাঁদের মধ্যে তাঁর পরিবারের সদস্যই ১৮ জন। সাবেক প্রেসিডেন্ট বারাক ওবামা প্রশাসনের চেয়ে এ সংখ্যা ৩১ জন বেশি।
 
