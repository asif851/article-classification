
মার্কিন প্রেসিডেন্ট বারাক ওবামা বলেছেন, গুয়ানতানামো বে কারাগারে যে ৯১ বন্দী রয়েছেন, তাঁদের পর্যায়ক্রমে যুক্তরাষ্ট্রের ভেতরে ও অন্যান্য দেশে স্থানান্তর করা হবে। তাঁর মেয়াদকাল শেষ হওয়ার আগেই তিনি এই কারাগার বন্ধ করে দিতে আগ্রহী। এ কারণে একটি পরিকল্পনা ইতিমধ্যে মার্কিন কংগ্রেসের বিবেচনার উদ্দেশে পাঠানোও হয়েছে।ওবামা মনে করেন, অনির্দিষ্টকাল বিচার প্রক্রিয়া ছাড়া বন্দীদের আটকে রাখা মার্কিন মূল্যবোধ বিরোধী। এ ছাড়া গুয়ানতানামোর উদাহরণ ইসলামিক স্টেট ও অন্যান্য সন্ত্রাসী গ্রুপ নিজেদের সমর্থক সংগ্রহে ব্যবহার করছে। ওবামা মনে করেন, ‘এই কারাগার অনির্দিষ্টকাল খোলা থাকলে বিশ্বে আমাদের মর্যাদা ক্ষুণ্ন হবে।’
মঙ্গলবার হোয়াইট হাউস থেকে এক ভাষণে ওবামা এই কারাগার বন্ধের উদ্দেশে একটি সুনির্দিষ্ট পরিকল্পনা উপস্থাপন করেন। পরিকল্পনাটি ইতিমধ্যে মার্কিন কংগ্রেসের বিবেচনার উদ্দেশে পাঠানো হয়েছে। একাধিক রিপাবলিকান কংগ্রেস সদস্য অবশ্য আইন পরিষদে ওই প্রস্তাব আনুষ্ঠানিক ভাবে উত্থাপনের আগেই বাতিল করে দিয়েছেন।গুয়ানতানামো বে সামরিক কারাগারে এখন মোট ৯১ জন সন্ত্রাসী হিসেবে চিহ্নিত বন্দী আটক রয়েছেন। ওবামার পরিকল্পনা অনুযায়ী, এঁদের মধ্যে ৩০ থেকে ৬০ জন যুক্তরাষ্ট্রের বিভিন্ন কারাগারে স্থানান্তর করা হবে। বাকি বন্দীদের বিশ্বের বিভিন্ন দেশে পাঠানো হবে।২০০৯ সালে ক্ষমতা গ্রহণের শুরু থেকেই ওবামা গুয়ানতানামো বে কারাগার বন্ধ করে দেওয়ার প্রতিশ্রুতি দেন। সে সময় এই কারাগারে বন্দীর সংখ্যা ছিল ২৪২। রিপাবলিকান প্রতিরোধের মুখে অবশ্য তাঁদের বিচার কাজ শেষ করা বা অন্যত্র স্থানান্তরিত করার কাজে কোনো অগ্রগতি হয়নি। বন্দীদের ছেড়ে দেওয়া হলে অথবা বিদেশে স্থানান্তর করা হলে তাঁরা আবারও সন্ত্রাসী কর্মকাণ্ডে যুক্ত হবে, এই যুক্তিতে রিপাবলিকান নেতৃত্ব ওবামার প্রস্তাবের বিরোধিতা করে আসছেন।আফগানিস্তানে মার্কিন সামরিক অভিযানের পর প্রায় ৮০০ আল-কায়েদা সদস্যকে গুয়ানতানামো বে কারাগারে পাঠানো হয়। ওবামা তাঁর ভাষণে স্মরণ করিয়ে দেন, প্রেসিডেন্ট জর্জ ডব্লিউ বুশের সময়েই প্রায় ৫০০ বন্দীকে এই কারাগার থেকে বিভিন্ন দেশে স্থানান্তর করা হয়েছে। তাঁর সময়ে বিদেশে পাঠানো হয়েছে এমন বন্দীর সংখ্যা ১৪৭। বাকি যে ৯১ জন বন্দী রয়েছেন, আগামী ২০ জানুয়ারি পরবর্তী প্রেসিডেন্ট ক্ষমতা গ্রহণের আগেই তাঁদের ব্যাপারে সিদ্ধান্ত চূড়ান্ত করতে আগ্রহী ওবামা। হয় তাঁদের যুক্তরাষ্ট্রের অভ্যন্তরে পাঠানো হবে, অথবা দ্বিপক্ষীয় চুক্তির মাধ্যমে বিভিন্ন দেশে পাঠানোর ব্যবস্থা করা হবে।গুয়ানতানামো বে চালু রাখতে যে মোটা অঙ্কের অর্থ ব্যয় করতে হচ্ছে, এই কারাগার বন্ধের পেছনে যুক্তি হিসেবে ওবামা সে কথাও উল্লেখ করেন। এই সব বন্দীদের যুক্তরাষ্ট্রের অভ্যন্তরে অত্যন্ত সুরক্ষিত ও বিশেষ ভাবে নির্মিত বন্দীশালায় রাখা হলে আগামী দশ বছরে প্রায় ৩৩৫ মিলিয়ন ডলার সাশ্রয় হবে বলে হোয়াইট হাউস থেকে জানানো হয়েছে।ওবামার উদ্দেশ্যের সাধুতা সত্ত্বেও চলতি কংগ্রেসের অনুমোদন ছাড়া গুয়ানতানামো বে বন্ধ করা সম্ভব হবে না। যেসব রিপাবলিকান নেতা আগামী প্রেসিডেন্ট নির্বাচনে প্রার্থিতার জন্য প্রচার চালিয়ে যাচ্ছেন, তাঁদের সবাই একবাক্যে এই কারাগার বন্ধ করা অথবা কোনো বন্দীকে যুক্তরাষ্ট্রের অভ্যন্তরে পাঠানোর বিরোধিতা করেছেন। সিনেটর মার্কো রুবিও ওবামার পরিকল্পনাকে ‘বিপজ্জনক’ বলে অভিহিত করেছেন।এক সময় এই কারাগার বন্ধ করার পক্ষে ছিলেন সিনেটর জন ম্যাককেইন, তিনিও ওবামার পরিকল্পনার বিরোধিতা করেছেন। কংগ্রেসের কাছে পাঠানো ওবামার পরিকল্পনার ব্যাপারে ম্যাককেইন বলেছেন, পরিকল্পনাটি মোটেই বাস্তবসম্মত নয়।
