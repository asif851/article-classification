
নরেন্দ্র মোদিকে দুর্বল প্রধানমন্ত্রী আখ্যা দিলেন কংগ্রেসের সহসভাপতি রাহুল গান্ধী। গতকাল বুধবার এক টুইটে তিনি লেখেন, ‘ভারতের প্রধানমন্ত্রী দুর্বল’।সম্প্রতি যুক্তরাষ্ট্র সফরে প্রেসিডেন্ট ডোনাল্ড ট্রাম্পের সঙ্গে আলোচনায় প্রধানমন্ত্রী নরেন্দ্র মোদি এইচ ওয়ান বি ভিসা নিয়ে কোনো রকম মতবিনিময় করেননি। যুক্তরাষ্ট্র এই ভিসা দেওয়ার ক্ষেত্রে যে ধরনের কড়াকড়ি করছে, তা নিয়ে দেশের আপত্তির কথাও মোদি জানাননি। রাহুল গান্ধীর চোখে এটা প্রধানমন্ত্রীর দুর্বলতার একটি কারণ।দ্বিতীয় কারণটি কাশ্মীর-সংক্রান্ত। প্রধানমন্ত্রীর সফরকালীন ২৬ জুন যুক্তরাষ্ট্রের পররাষ্ট্র মন্ত্রণালয় পাকিস্তানে ঘাঁটি গেড়ে থাকা হিজবুল মুজাহিদীনের প্রধান সৈয়দ সালাউদ্দিনকে ‘আন্তর্জাতিক সন্ত্রাসবাদী’ বলে চিহ্নিত করে। সেই ঘোষণার সময় সরকারি বিবৃতিতে ‘ভারত শাসনাধীন জম্মু-কাশ্মীর’ শব্দবন্ধ ব্যবহার করা হয়। রাহুল মনে করছেন, মোদির উচিত ছিল ওই বাক্যবন্ধের প্রতিবাদ করা। তা না করায় প্রকারান্তরে কাশ্মীরের বিতর্কিত চরিত্রই স্বীকৃতি পেল।এই দুই বিষয়ে ভারতীয় সংবাদপত্রে যে খবর প্রকাশিত হয়, টুইটের সঙ্গে রাহুল তা জুড়ে দেন। এই সংযুক্তির সঙ্গে তিনি শুধু লেখেন, ‘ইন্ডিয়া হ্যাজ আ উইক পিএম’। এই ছোট্ট মন্তব্যের সঙ্গে জুড়ে দেওয়া প্রকাশিত সংবাদের ছবি বুঝিয়ে দেয় কেন তিনি প্রধানমন্ত্রীকে দুর্বল আখ্যা দিচ্ছেন।খবরটি প্রকাশিত হওয়ার পর ভারতের পররাষ্ট্র মন্ত্রণালয় থেকে সপক্ষে যুক্তি তুলে ধরে তার ব্যাখ্যাও দেওয়া হয়েছিল। রাহুলের এই টুইট নিয়ে ইতিমধ্যে জল্পনা শুরু হয়েছে। দুই সপ্তাহ বিদেশে কাটিয়ে দেশে ফেরার পর এটাই ছিল রাহুলের প্রথম রাজনৈতিক মন্তব্য। যে সময় তিনি এই টুইট করলেন, তখন প্রধানমন্ত্রী বিদেশে এবং সিকিম-ভুটান-চীন সীমান্তে উত্তেজনা প্রশমনের কোনো লক্ষণ দেখা যাচ্ছে না।
