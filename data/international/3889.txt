
নরেন্দ্র মোদি ভারতের পরবর্তী প্রধানমন্ত্রী হতে পারেন—এমন আভাস যখন জোরালো, এমন সময় মার্কিন প্রেসিডেন্ট বারাক ওবামা বলেছেন, ভারতের নতুন সরকারের সঙ্গে ঘনিষ্ঠভাবে কাজ করতে তিনি অঙ্গীকারবদ্ধ।বার্তা সংস্থা এএফপির প্রতিবেদনে জানানো হয়, গতকাল সোমবার ভারতের লোকসভা নির্বাচনের নবম ও শেষ দফা অনুষ্ঠিত হয়। ১৬ মে ফল ঘোষণা করা হবে। ভারতীয় জনতা পার্টির (বিজেপি) নেতা নরেন্দ্র মোদিই ভারতের পরবর্তী প্রধানমন্ত্রী হচ্ছেন বলে সব জরিপেই এ আভাস দেওয়া হয়েছে।সদ্যসমাপ্ত লোকসভা নির্বাচনের প্রশংসা করেছেন ওবামা। এ প্রসঙ্গে তিনি বলেন, বিশ্বের জন্য একটি উদাহরণ সৃষ্টি করেছে ভারত।মার্কিন প্রেসিডেন্ট বলেন, ‘ফল ঘোষণার পর নতুন সরকার গঠনের অপেক্ষায় আমরা। পরবর্তী বছরগুলোতে ভারতের নতুন প্রশাসনের সঙ্গে আমরা নিবিড়ভাবে কাজ করতে আগ্রহী।’২০০২ সালে গুজরাটে সংঘটিত দাঙ্গায় সংশ্লিষ্টতার অভিযোগে এক দশকেরও বেশি সময় ধরে হিন্দু জাতীয়তাবাদী নেতা মোদিকে ভিসা দিতে অস্বীকৃতি জানিয়ে আসছিল যুক্তরাষ্ট্র। তবে আদালত তাঁকে নিষ্কৃতি দিয়েছেন। গত ফেব্রুয়ারিতে মোদির ওপর থেকে ভিসা-নিষেধাজ্ঞা প্রত্যাহার করে নেয় ওয়াশিংটন।
