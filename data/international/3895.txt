
উত্তর-পূর্ব ভারতের পাহাড়ি রাজ্য মেঘালয়ে বহুকাল ধরে ফলের রস দিয়ে ঘরে ঘরে তৈরি হয় মদ। বিভিন্ন ফলের রস দিয়ে বিশেষ প্রক্রিয়া বানানো এই মদ পর্যটকদের বাহবা কুড়িয়েছে। তবে সরকারি কোনো অনুমতি পায়নি। বহু মানুষের জীবিকা এই ফ্রুট ওয়াইনকে এবার আইনি বৈধতা দিচ্ছে মেঘালয় সরকার।
মদ তৈরির মূল উপকরণ আম, জাম, কাঁঠাল, আনারস থেকে শুরু করে স্ট্রবেরি, আঙুর, আদা, নারকেল। ফল হলেই হলো। বিশেষ পচনপ্রক্রিয়ার মাধ্যমে মেঘালয়ের খাসি জনগোষ্ঠী ফল দিয়েই বানিয়ে তুলতে পারে লা-জওয়াব ওয়াইন। একবার পান করলেই পর্যটকেরা মুগ্ধ হয়ে পড়েন।
মেঘালয়ে এই ফলের রস দিয়ে তৈরি মদের কোনো আইনি বৈধতা নেই। তবে পাশের রাজ্য মিজোরাম আগেই আইনি বৈধতা দিয়েছে।
মেঘালয় অ্যাসোসিয়েশন অব ওয়াইন মেকার্স তাদেরও আইনি বৈধতা দেওয়ার দাবি জানিয়েছে। বহুদিন ধরে তারা রাজ্যের কংগ্রেস সরকারের কাছে এই দাবি জানাচ্ছে।
মেঘালয় রাজ্যের আবগারিমন্ত্রী জেনিথ সাংমাও সাংবাদিকদের বলেছেন, ঘরে ঘরে মদ তৈরির এই শিল্প অনুমোদন দেওয়া যেতেই পারে। সরকার শিগগিরই এ বিষয়ে নতুন বিল আনবে বলেও তিনি প্রতিশ্রুতি দেন।
মেঘালয় মদ প্রস্তুতকারক সংস্থা এতে খুব খুশি। তাদের পক্ষে মাইকেল শ্যাম রাজ্য সরকারের সিদ্ধান্তকে স্বাগত জানিয়ে সাংবাদিকদের বলেছেন, রাজ্যে কর্মসংস্থানের নতুন দিগন্ত খুলে যাবে। পাশাপাশি রাজস্ব আদায়ও বাড়বে রাজ্য সরকারের। তিনি দ্রুত এই আইন চালু করার দাবি তোলেন।
