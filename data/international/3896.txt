
মিয়ানমারের মধ্যাঞ্চলে আবার হামলা চালিয়ে মসজিদ ভাঙচুর করেছে উগ্রপন্থী বৌদ্ধ ধর্মাবলম্বীরা। গত কয়েক মাসের মধ্যে এটি প্রথম হামলার ঘটনা। গত বৃহস্পতিবার রাতে এই হামলার পর স্থানীয় মুসলমান অধিবাসীরা প্রাণে বাঁচতে থানায় আশ্রয় নিয়েছেন। মিয়ানমারের মুসলিমদের ‘রোহিঙ্গা’ বলা যাবে কি যাবে না, তা নিয়ে বিতর্কের চলার মধ্যেই এ হামলার ঘটনা ঘটল। দেশটির মধ্যাঞ্চলের বাগু রাজ্যের থুইয়া থা মেইন গ্রামে একটি মাদ্রাসা নির্মাণকে কেন্দ্র করে বৃহস্পতিবার বিকেল থেকে সেখানে উত্তেজনা ছড়িয়ে পড়ে। রাতে বৌদ্ধ ধর্মাবলম্বী দু শর বেশি লোক গ্রামে হামলা চালান। তাঁরা স্থানীয় একটি মসজিদে ভাঙচুর চালিয়ে এর একাংশ গুঁড়িয়ে দেন। গ্রামপ্রশাসক হ্ল্যা টিন্ট বলেন, একজন বৌদ্ধ নারী ও মুসলিম পুরুষের মধ্যে প্রথমে ঝগড়া শুরু হয়। পরে স্থানীয় লোকজন এতে যোগ দেন। সেখান থেকেই হামলার সূত্রপাত। হামলার পর নারী-শিশুসহ ৭০ জন মুসলমান স্থানীয় থানায় আশ্রয় নেন। তবে কেউ হতাহত হননি।এএফপি
