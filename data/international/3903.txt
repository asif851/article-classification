
একসময়ের মেধাবী ও কৃতী শিক্ষার্থী তারিনা শাকিলের পছন্দ ছিল টিভির রিয়ালিটি শো, স্পাইস গার্লসের মতো মেয়েদের ব্যান্ড দল। ফুর্তিবাজ ও অন্যের প্রতি যত্নশীল মেয়ে হিসেবেই তিনি পরিচিত ছিলেন বলে জানিয়েছে বন্ধুমহল। সবাইকে অবাক করে এই ২৬ বছর বয়সী ব্রিটিশ স্বাস্থ্যকর্মী জঙ্গিগোষ্ঠী ইসলামিক স্টেটে (আইএস) যোগ দিতে দুধের শিশুপুত্রকে নিয়ে সিরিয়ায় পাড়ি জমান।যুক্তরাষ্ট্রের বার্মিংহাম ক্রাউন কোর্টের বিচারকেরা কয়েক সপ্তাহ ধরে শুনছেন তারিনার জীবনের অন্য রকম গল্প। আইএস সদস্যদের সঙ্গে অনলাইনে বন্ধুত্ব গড়ে ছোট্ট ছেলেসন্তানকে নিয়ে সুদূর সিরিয়ায় চলে গিয়েছিলেন তিনি। পরে আবার যুক্তরাজ্যে ফিরে আসেন।গত শুক্রবার বিচারকেরা আইএসের সদস্য হওয়া ও সামাজিক গণমাধ্যমে সন্ত্রাসী কর্মকাণ্ড উৎসাহিত করার দায়ে তারিনা শাকিলকে দোষী সাব্যস্ত করেছেন। সোমবার তাঁর দণ্ডাদেশ দেওয়ার কথা।পরিবারের মতে, খুব বেশি ধার্মিক কখনোই ছিলেন না তারিনা। বিবাহবিচ্ছেদ হওয়ার পর তিনি এক শিশুসন্তানকে নিয়ে ২০১৪ সালের অক্টোবরে তুরস্ক হয়ে সিরিয়ায় যান। মোহভঙ্গ হলে পরে ২০১৫ সালের জানুয়ারিতে সেখান থেকে কৌশলে পালিয়ে যুক্তরাজ্যে ফিরে আসেন। ব্রিটিশ পুলিশের হাতে ধরা পড়ে তারিনা অপহৃত হন বলে দাবি করেছিলেন।আদালতে তারিনা দাবি করেন, শরিয়া আইনের অধীনে জীবন চেয়েছিলেন তিনি। মনে করতেন আইএসের নৃশংসতার কথা পশ্চিমা গণমাধ্যমের অতিরঞ্জন। কিন্তু সিরিয়া গিয়ে অচিরেই তাঁর মোহমুক্তি ঘটে। তারিনা বলেন, বিশাল একটি ভবনে বিভিন্ন দেশের নারীদের সঙ্গে থাকতেন তিনি। সেখানে আইএস যোদ্ধাদের মধ্য থেকে স্বামী নির্বাচন করার জন্য অপেক্ষা করতেন তাঁরা। তবে সরকারি আইনজীবীদের দাবি, সবকিছু জেনেবুঝেই আইএসে যোগ দিয়েছিলেন তারিনা। সূত্র: গার্ডিয়ান
