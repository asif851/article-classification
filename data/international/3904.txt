
স্বামীর ভাগ্যে কী ঘটেছে, তা জানতে ১০০ কিলোমিটার পথ হাঁটছেন লি ওয়েনজু। শিশু কোলে বেইজিং থেকে তিয়ানজিন পর্যন্ত যাচ্ছেন তিনি। সেখানেই স্বামী ওয়াং কুয়ানঝাংকে আটকে রাখা হয়েছে বলে তাঁর ধারণা।
বিবিসি অনলাইনকে লি ওয়েনজু বলেন, প্রায় তিন বছর আগে তাঁর স্বামীকে গ্রেপ্তার করা হয়। এখনো ওয়েনজু জানেন না—স্বামী বেঁচে আছে কি নেই।
২০১৫ সালের আগস্টে চীনে বিক্ষোভের সময় ওয়াংকে আটক করা হয়। শতাধিক আইনজীবী ও মানবাধিকারকর্মীকে সে সময় আটক করা হয়।
মানবাধিকারকর্মীরা বলছেন, ২০১৫ সালের ৯ জুলাই প্রেসিডেন্ট সি চিন পিং-বিরোধী বিক্ষোভের সময় রাজনৈতিক উদ্দেশ্যে বেশ কয়েকজন আইনজীবী ও মানবাধিকারকর্মীকে আটক করা হয়।
সরকারি পত্রিকা পিপলস ডেইলির খবরে বলা হয়, কয়েকজন বন্দী বড় ধরনের অপরাধী চক্রের সঙ্গে জড়িত। তারা সামাজিক নিয়ম ভেঙেছে।
আটক ব্যক্তিদের মধ্যে একজন লির স্বামী ওয়াং। স্বামীর কী হয়েছে, তা জানতে ১২ দিন ধরে হাঁটছেন ওয়েনজু। সরকারের কাছে স্বামীর খোঁজ চান তিনি। স্বামীর ওপর অত্যাচার ও নির্যাতন করা হয়েছে বলে সন্দেহ তাঁর।
রয়টার্সকে ওয়েনজু বলেন, ‘তারা আমাদের সব অধিকারের অপব্যবহার করেছে। নির্দোষ মানুষকে আটক করেছে। তাদের এক হাজারেরও বেশি দিন ধরে বন্দী করে রেখেছে। আমি মনে করি, এটা নিষ্ঠুরতা। এগুলো খুবই নিষ্ঠুর আচরণ।’
