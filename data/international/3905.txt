
‘তাঁর এই আত্মত্যাগ ভুলে গেলে চলবে না। তাঁর প্রাণের বিনিময়ে আমরা ৫০টি মাথা চাই।’ এই ক্ষুব্ধ প্রতিক্রিয়া পাকিস্তানি ‘হামলায়’ নিহত ভারতীয় সীমান্তরক্ষী বাহিনীর (বিএসএফ) সদস্য প্রেম সাগরের মেয়ে সরোজের। বাবা নিহত হওয়ার ঘটনায় আজ মঙ্গলবার বদলা নেওয়ার এই ইচ্ছা প্রকাশ করেন সরোজ।
টাইমস অব ইন্ডিয়া অনলাইনের প্রতিবেদনে জানানো হয়, গতকাল সোমবার ভারত-নিয়ন্ত্রিত জম্মু ও কাশ্মীরের নিয়ন্ত্রণরেখার কাছে পাকিস্তানি হামলায় ভারতের দুই সেনা নিহত হন। পরে তাঁদের লাশ বিকৃত করা হয়।
নিহত দুজন হলেন ২০০ বিএসএফ ব্যাটালিয়নের হেড কনস্টেবল প্রেম সাগর ও ২২ শিখ রেজিমেন্টের নায়েব সুবেদার পরমজিৎ সিংহ।
ভারতের অভিযোগ, সীমান্ত পেরিয়ে ভারতের ভেতরে ঢুকে হামলা চালিয়েছে পাকিস্তানের সীমান্তরক্ষী বাহিনী (ব্যাট)। এই হামলায় সহযোগিতা করেছে পাকিস্তান সেনাবাহিনী। নিহত দুই সেনার লাশ বিকৃত করেছে হামলাকারীরা।
ভারতের করা অভিযোগ অস্বীকার করেছে পাকিস্তান।
নিহত প্রেম সাগরের মেয়ে সরোজ বলেন, ‘তাঁর (বাবা) আত্মত্যাগ ভুলে যাওয়া উচিত নয়। আমরা তাঁর জীবনের বিনিময়ে ৫০ জনের মাথা চাই।’
হামলা ও লাশ বিকৃতির ঘটনায় কড়া প্রতিক্রিয়া জানিয়েছে ভারত।
ভারতের প্রতিরক্ষামন্ত্রী অরুণ জেটলি বলেছেন, এই ধরনের বর্বরোচিত কাজ যুদ্ধের সময়ও ঘটে না। এ জন্য পাকিস্তানকে মূল্য দিতে হবে। দুই সেনার আত্মদান বিফলে যাবে না।
ভারতের কেন্দ্রীয় মন্ত্রী মুখতার আব্বাস নাকভি বলেছেন, পাকিস্তান নিজের বিনাশ ডেকে আনছে। পাকিস্তানকে উপযুক্ত জবাব দেওয়া হবে।
ভারতের সরকারি সূত্রের ভাষ্য, পাকিস্তানকে যেমন খুশি তেমন পাল্টা জবাব দিতে ভারতীয় সেনাবাহিনীকে নির্দেশনা দেওয়া হয়েছে।
 
