
ফিলিস্তিনের প্রয়াত অবিসংবাদিত নেতা ইয়াসির আরাফাতের শরীরের হাড়ে মাত্রাতিরিক্ত পরিমাণে বিষাক্ত পলোনিয়াম পাওয়া গেছে। প্রাপ্ত পলোনিয়ামের পরিমাণ মানুষের শরীরের স্বাভাবিক মাত্রার চেয়ে ১৮ গুণ বেশি। এ থেকে সুইজারল্যান্ডের গবেষকেরা ৮৩ শতাংশ নিশ্চিত, আরাফাতকে পলোনিয়াম প্রয়োগ করেই হত্যা করা হয়েছে। সুইজারল্যান্ডের ইউনিভার্সিটি সেন্টার অব লিগ্যাল মেডিসিন ইন লাওসেনের গবেষকেরা তাঁদের ফরেনসিক পরীক্ষার ১০৮ পৃষ্ঠার একটি প্রতিবেদন করেছেন। প্রতিবেদনটি গত মঙ্গলবার ফিলিস্তিন কর্তৃপক্ষের কাছে হস্তান্তর করা হয়েছে। প্রতিবেদনে বলা হয়েছে, আরাফাতের পাঁজর ও নিতম্বের অস্থিকাঠামো এবং শরীরের অঙ্গ মিশে যাওয়া মাটি থেকে নেওয়া নমুনায় পলোনিয়ামের উচ্চমাত্রা পাওয়া গেছে। পলোনিয়াম একটি তেজস্ত্রিয় পদার্থ, যার অধিক মাত্রার কারণে মানুষের মৃত্যু ঘটে।
গত বছর নভেম্বরে সুইজারল্যান্ড, ফ্রান্স ও রাশিয়ার গবেষক দল ফিলিস্তিনের পশ্চিম তীরের অধিকৃত রামাল্লার একটি জাঁকজমকপূর্ণ সমাধি থেকে আরাফাতের মরদেহ উত্তোলন করে নমুনা সংগ্রহ করে। এরপর দলগুলো পৃথকভাবে নমুনাগুলোর ফরেনসিক পরীক্ষা করেন। যুক্তরাজ্যের সাবেক গোয়েন্দা কর্মকর্তা ও ফরেনসিক পরীক্ষক ডেভ বার্কলি বলেন, ফলাফলের ভিত্তিতে শত ভাগ নিশ্চিতভাবে বলা যায়, আরাফাতকে বিষ প্রয়োগে হত্যা করা হয়েছে। আল-জাজিরা ও এএফপি।
