
নিউজিল্যান্ডের একটি সৈকতের তীরে আটকে পড়ে ৩৬টি পাইলট তিমির মৃত্যু হয়েছে। ২১টিকে জীবিত উদ্ধার করা হয়েছে।আজ বুধবার দেশটির প্রাণী সংরক্ষণ কর্মকর্তারা এ তথ্য জানিয়েছেন। কর্মকর্তাদের বরাত দিয়ে বার্তা সংস্থা এএফপি জানায়, ‘বে অব প্লেনটি’ নামের উপসাগরের ওহিওয়া বন্দরে গতকাল মঙ্গলবার ওই তিমিগুলো আসে। তীরে আটকে পড়ার পর স্বেচ্ছাসেবী ও স্থানীরা বড় ধরনের উদ্ধার তৎপরতা শুরু করে। তবে শেষ পর্যন্ত ২১টি পাইলট তিমিকে রক্ষা করা গেছে।নিউজিল্যান্ডে এ ধরনের ঘটনা প্রায়ই ঘটে। এ ধরনের স্তন্যপায়ী সামুদ্রিক প্রাণী দল বেঁধে তীরের দিকে ছুটে আসে কেন, বিজ্ঞানীরা এখনো এর কারণ খুঁজে পাননি।
