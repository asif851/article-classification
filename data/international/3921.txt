
যুক্তরাষ্ট্রের প্রেসিডেন্ট নির্বাচনে প্রার্থী মনোনয়নে আগামী ৭ জুন ক্যালিফোর্নিয়াতে ডেমোক্রেটিক পার্টির শেষ প্রাইমারি নির্বাচন। সিনেটর বার্নি স্যান্ডার্স আশা করছেন, এই নির্বাচনে জয়লাভ করে দলের শীর্ষ প্রেসিডেন্ট পদপ্রার্থী হিলারি ক্লিনটনকে তিনি বিব্রত করবেন। কিন্তু গত মঙ্গলবার ক্যালিফোর্নিয়ার জনপ্রিয় ডেমোক্রেটিক গভর্নর জেরি ব্রাউন হিলারির প্রতি সমর্থন ঘোষণা করে স্যান্ডার্সের সে পরিকল্পনায় কিঞ্চিৎ বাদ সেধেছেন।ক্যালিফোর্নিয়া প্রাইমারির এক সপ্তাহ আগে জেরি ব্রাউন বলেন, ডোনাল্ড ট্রাম্পকে পরাজিত করতে সবচেয়ে যোগ্য প্রার্থী হলেন হিলারি ক্লিনটন। এই মুহূর্তে সবচেয়ে গুরুত্বপূর্ণ কাজ হলো ট্রাম্পকে পরাজিত করা। কারণ, তাঁর বিজয় হবে আমেরিকার জন্য এক অভাবিত দুর্যোগ।ব্রাউন বলেন, ‘আমি হিলারির পক্ষে নিজের ভোটটি দিতে মনস্থ করেছি। কারণ, ট্রাম্পকে ঠেকানোর এটাই একমাত্র পথ।’জেরি ব্রাউনের এই সমর্থনের বিশেষ কোনো প্রভাব নেই। তবে হিলারির জন্য তা মূল্যবান প্রমাণিত হতে পারে। গত কয়েক সপ্তাহে বার্নি স্যান্ডার্স হিলারির সঙ্গে তাঁর ব্যবধান কমিয়ে এনেছেন। আবার কোনো কোনো জনমত জরিপে স্যান্ডার্স এগিয়ে। এই অবস্থায় প্রগতিশীল ও বহিরাগত ব্যক্তিদের মধ্যে অত্যন্ত জনপ্রিয় ব্রাউনের এই সমর্থন হিলারি শিবিরকে উৎফুল্ল করেছে। ব্রাউন এক চিঠিতে হিলারির প্রতি তাঁর সমর্থন জানিয়ে দেন। ওই চিঠির কপি হিলারির ক্যাম্পেইন কমিটি দ্রুত বিভিন্ন সংবাদমাধ্যমে বিলি করে।হিলারির প্রতি সমর্থনসূচক বিবৃতি দিলেও জেরি ব্রাউন বার্নি স্যান্ডার্সেরও প্রশংসা করেছেন। গত মঙ্গলবার এক বিবৃতিতে তিনি বলেন, অব্যাহত অর্থনৈতিক বৈষম্যের বিরুদ্ধে স্যান্ডার্স যে প্রচার অভিযান পরিচালনা করেছেন, তা তাঁকে মুগ্ধ করেছে।ট্রাম্পের সমালোচনায় নিউইয়র্কের অ্যাটর্নি জেনারেল: ট্রাম্প ইউনিভার্সিটি নিয়ে প্রতারণার অভিযোগে রিপাবলিকান প্রেসিডেন্ট পদপ্রার্থী ডোনাল্ড ট্রাম্পের বিরুদ্ধে কঠোর সমালোচনা করেছেন নিউইয়র্কের অ্যাটর্নি জেনারেল এরিক স্নাইডারম্যান। ট্রাম্প ইউনিভার্সিটির ‘ট্রেড সিক্রেট’ জনসমক্ষে প্রকাশ না করার পক্ষে ট্রাম্পের আইনজীবীরা যে অনুরোধ করেছেন, তা প্রত্যাখ্যান করে মঙ্গলবার স্নাইডারম্যান বলেন, ‘তিন পাত্তির জুয়া খেলার গোপন নিয়মকানুন সংরক্ষণের পক্ষে কোনো যুক্তি থাকতে পারে না।’ তিনি বলেন, উচ্চশিক্ষার নামে ট্রাম্প বিশ্ববিদ্যালয়ে যা হয়েছে তা হলো সপ্তাহান্তে তিন দিনের সেমিনারের আয়োজন। এর জন্য প্রত্যেক ছাত্রকে ১০ থেকে ২০ হাজার ডলার ব্যয় করতে হয়েছে।স্নাইডারম্যান বলেন, যেসব আদালতে ট্রাম্পের বিরুদ্ধে মামলা হয়েছে, তাঁরা সবাই জালিয়াতির অভিযোগ আমলে এনেছেন। স্নাইডারম্যান বলেন, ‘ট্রাম্প দাবি করে চলেছেন, আদালতে মামলা উঠলে তিনি সহজেই জিতবেন, অথচ তিনি যেভাবে পারেন, এই সব মামলা আটকানোর বা বিলম্বিত করার চেষ্টা করে চলেছেন।’ট্রাম্পকে তীব্র ভাষায় সমালোচনা করে স্নাইডারম্যান বলেন, এই মামলার বিবরণ থেকে স্পষ্ট, ছাত্রদের মিথ্যা কথা বলে প্রতারণা করতে তিনি বিন্দুমাত্র দ্বিধা করেননি।
