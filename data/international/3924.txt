
ভারতের উত্তরাঞ্চলীয় হরিয়ানা রাজ্যে একটি সংকর জাতের মহিষ ২৫ লাখ রুপিতে বিক্রি হয়েছে। বাংলাদেশি মুদ্রায় তা ৩২ লাখ টাকা। মহিষের মালিক কাপুর সিং বিবিসি অনলাইনকে জানান, অন্ধ্র প্রদেশের কৃষক রাজিব সারপঞ্চের কাছে তিনি ‘লক্ষ্মী’ নামের মহিষটি উল্লিখিত মূল্যে বিক্রি করেছেন। দাবি করা হচ্ছে, বিশ্বের এ পর্যন্ত এটাই সর্বোচ্চ দামে বিক্রি হওয়া মহিষ।মুরাহ জাতের এসব মহিষ প্রচুর পরিমাণে দুধ দেয়। এসব মহিষের দাম সাধারণত এক লাখ থেকে আড়াই লাখ রুপি হয়ে থাকে। বাজারে এগুলোর চাহিদা অনেক বেশি বলে মালিকেরা তাদের নিয়ে বেশ গর্ব বোধ করেন। লক্ষ্মী যে টাকায় বিক্রি হয়েছে, তা দিয়ে ছোটখাটো একটি বিলাসবহুল গাড়ি কেনা যায়।হরিয়ানার হিসার জেলার সিংহ খাস গ্রামের বাসিন্দা কাপুর সিং দুই বছর আগে আড়াই লাখ রুপি দিয়ে মহিষটি কিনেছিলেন। লক্ষ্মী গড়ে প্রতিদিন ২৮ লিটার দুধ দেয়। রেকর্ড পরিমাণ দুধ দেওয়ার কারণে বেশ কিছু পুরস্কারও পেয়েছে লক্ষ্মী।
কাপুর সিং জানান, তিনি লক্ষ্মীকে বিক্রি করতে চাননি। তবে তিনি যে দাম হাঁকিয়েছেন, ক্রেতা তা দিতে সম্মত হওয়ায় আর অটল থাকতে পারেননি। তিনি জানান, ‘গত বছরও তিনি (নতুন মালিক রাজিব) এসেছিলেন, আর মহিষটির দাম হাঁকিয়েছিলেন এক লাখ ৯০ হাজার রুপি। তিনি মহিষটি এতটাই পছন্দ করেছিলেন যে ভিডিওচিত্র ধারণ করে নিজের গ্রামে নিয়ে দেখিয়েছিলেন।’
বিপুল দামে মহিষ বিক্রির অনুভূতি জানাতে গিয়ে কাপুর বলেন, ‘আমি খুব খুশি। আমি যে দাম চেয়েছিলাম, তা পেয়েছি। মেয়ের বিয়েতে আমি এই অর্থ খরচ করব।’
কাপুর সিং আরও জানান, লক্ষ্মী তার নতুন মালিক রাজিব সারপঞ্চের সঙ্গে গতকাল রোববার চলে গেছে। নতুন মালিক ‘হিন্দুস্থান টাইমস’কে জানান, তিনি আগামী বছর জানুয়ারিতে অন্ধ্র প্রদেশের ‘শ্রেষ্ঠ গবাদিপশু প্রতিযোগিতায়’ লক্ষ্মীকে উপস্থাপন করার পরিকল্পনা করছেন। জিতে গেলে তাঁর ভাগ্যে জুটবে এক কেজি স্বর্ণ।
