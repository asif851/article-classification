
জাপানের প্রধানমন্ত্রী শিনজো আবের সহযোগী উত্তর কোরিয়ায় আলোচিত সফর শেষ করে দেশে ফিরেছেন। তবে সফরের উদ্দেশ্য ও উত্তর কোরীয় নেতাদের সঙ্গে আলোচনার বিষয়ে মুখ খোলেননি তিনি।
জাপানের প্রধানমন্ত্রীর সহযোগী ইসায়ো লিজিমা চীনের রাজধানী বেইজিং হয়ে গতকাল শনিবার দেশে ফেরেন। জাপানের রাষ্ট্রীয় সম্প্রচার প্রতিষ্ঠান এনএইচকের দেওয়া খবর অনুযায়ী, বেইজিংয়ে থামার পর সেখানে সাংবাদিকেরা লিজিমাকে তাঁর পিয়ংইয়ং সফরের বিষয়ে প্রশ্ন করেন। জবাবে তিনি বলেন, ‘আমি এ বিষয়ে কিছু বলতে পারব না।’
লিজিমা জাপানে পৌঁছানোর আগে প্রধানমন্ত্রী শিনজো আবে গতকাল সাংবাদিকদের বলেন, তিনি দেশে ফিরে মুখ্য সচিব ও সরকারের সর্বোচ্চ পর্যায়ের মুখপাত্র ইয়োশিহিদে সুগার কাছে সফরের বিস্তারিত বিবরণ দেবেন।
উত্তর কোরিয়া সম্প্রতি পরমাণু ও ক্ষেপণাস্ত্র পরীক্ষা করার পর দেশটির সঙ্গে প্রতিবেশী দক্ষিণ কোরিয়া ও তার মিত্র যুক্তরাষ্ট্রের সম্পর্ক শীতলতম পর্যায়ে। লিজিমার পিয়ংইয়ং সফরকে অনেকে জাপানের সঙ্গে উত্তর কোরিয়ার সম্পর্কের বরফ গলানোর চেষ্টা হিসেবে বিবেচনা করছেন।
উত্তর কোরিয়ার রাষ্ট্রীয় টেলিভিশনে গত বৃহস্পতিবার লিজিমাকে দেশটির আলংকারিক রাষ্ট্রপ্রধান কিম ইয়ং নামের সঙ্গে আলাপ করতে দেখা গেছে। তবে তাঁদের আলোচনার বিষয়বস্তু জানানো হয়নি। যুক্তরাষ্ট্র লিজিমার পিয়ংইয়ং সফরে বিস্ময় প্রকাশ করেছে। এএফপি।
