
যুক্তরাষ্ট্রের আগামী প্রেসিডেন্ট নির্বাচনের জন্য জেব বুশ রিপাবলিকান পার্টির হয়ে প্রার্থিতার কোনো আনুষ্ঠানিক ঘোষণা এখনো দেননি। তবে দলের বাছাইপর্বের অনানুষ্ঠানিক প্রচারণায় নেমে পড়েছেন। বাবা সাবেক প্রেসিডেন্ট জর্জ এইচ ডব্লিউ বুশ এবং অগ্রজ আরেক প্রেসিডেন্ট ডব্লিউ বুশের ছবি হাতে নিয়ে মাঠ চষে বেড়াতে শুরু করেছেন জেব। গত শুক্রবার নিউ হ্যাম্পশায়ারে দলীয় সভায় জেব বুশ বলেন, ‘হৃদয় খুলে দেখাতে চাই, আমি নিজে কে। বাবা এবং ভাইয়ের চেয়ে আমার গল্পটি কিছুটা ভিন্ন।’ দলীয় সমর্থকদের জেব বুশ আরও বলেন, ‘বাবা, ভাই, বোন সব সময় সমান হয় না। প্রত্যেকে আমরা নিজস্ব কিছু ভুল করে থাকি। জীবনের যাত্রাপথ যার যার নিজস্ব।’ মার্কিন প্রেসিডেন্ট নির্বাচনের বাছাইপর্বের আনুষ্ঠানিকতা শুরু হওয়ার অনেক আগেই কয়েকজন প্রার্থী নেমে পড়েছেন নির্বাচনী মাঠে। ডেমোক্রেটিক পার্টির হয়ে সাবেক ফার্স্ট লেডি ও পররাষ্ট্রমন্ত্রী হিলারি ক্লিনটন এর মধ্যেই তাঁর প্রার্থিতা ঘোষণা করেছেন। কোনো শক্ত প্রতিদ্বন্দ্বীর নাম এখনো না আসায় হিলারির প্রার্থিতা অনেকটাই নিশ্চিত বলে মনে করা হচ্ছে। রিপাবলিকান পার্টির হয়ে এখন পর্যন্ত তিনজন অপেক্ষাকৃত তরুণ সিনেটর প্রার্থিতার ঘোষণা দিয়েছেন। তাঁরা হলেন সিনেটর মার্কো রুবিও, টেড ক্রুজ ও র্যা ন্ড পল। তাঁদের কে কতটা রক্ষণশীল, তা নিয়ে লড়াই শুরু হয়েছে বেশ আগে থেকেই। এর মধ্যে প্রভাবশালী বুশ পরিবারের সদস্য জেব বুশের মাঠে নামা রিপাবলিকান বাছাইপর্বকে নাটকীয় করে তুলবে বলেই মনে করা হচ্ছে। তুলনামূলক উদারনৈতিক ঘরানার রিপাবলিকান হিসেবে পরিচিত জেব বুশ ফ্লোরিডা অঙ্গরাজ্যের সাবেক গভর্নর। বুশ পরিবারের সদস্য হিসেবে রিপাবলিকান পার্টির একটি অংশের কাছে তাঁর জোরালো গ্রহণযোগ্যতা রয়েছে। তবে পূর্বসূরি বুশ প্রেসিডেন্টদের অজনপ্রিয় কাজগুলোর দুর্নাম তাঁকে তাড়া করবে বলেই মনে করা হচ্ছে। দুই মেয়াদের গভর্নর হিসেবে নিজের অভিজ্ঞতা সামনে রেখে নিজের প্রচারণা চালাবেন—নিউ হ্যাম্পশায়ারের বক্তব্যে এমন আভাস দিয়েছেন জেব বুশ। নিজ দলের প্রতিদ্বন্দ্বী প্রার্থীদের দিকে ইঙ্গিত করে জেব বুশ বলেছেন, সিনেটর হিসেবে কাজের অভিজ্ঞতার চেয়ে রাজ্য গভর্নর হিসেবে অর্জিত অভিজ্ঞতা বৃহত্তর পরিসরে দায়িত্ব পালনের জন্য বেশি গুরুত্বপূর্ণ বলে তিনি মনে করেন। নিউ হ্যাম্পশায়ারে জেব বুশের দুই দিনের গণসংযোগের সময় তাঁর প্রতি রিপাবলিকানদের ব্যাপক আগ্রহ দেখা গেছে। নিউ হ্যাম্পশায়ার বিশ্ববিদ্যালয়ের শিক্ষার্থীদের মধ্যে জরিপেও তাঁর প্রতি ব্যাপক দলীয় গ্রহণযোগ্যতার আভাস পাওয়া গেছে। অভিবাসনসহ বেশ কিছু স্পর্শকাতর বিষয়ে জেব বুশের অবস্থান মূলধারার রিপাবলিকানদের চেয়ে ভিন্ন বলে দলে তাঁর সমালোচনা আছে। কাজেই কঠিন দলীয় বাছাইপর্বের চ্যালেঞ্জ পেরিয়ে জেব বুশ প্রেসিডেন্ট পদপ্রার্থী হিসেবে মনোনয়ন পাবেন কি না, তা নিয়ে নিশ্চিত হতে পারছেন না তাঁর একান্ত সমর্থক বিল ব্রিডেন। নিউজার্সির এই রিপাবলিকান বলেন, আগামী প্রেসিডেন্ট নির্বাচনের ব্যালট পেপারে ক্লিনটন এবং বুশ নাম দুটি একসঙ্গে দেখা যাবে কি না, তা জানতে আরও কিছুদিন অপেক্ষা করতেই হবে।
