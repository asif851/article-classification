
রাশিয়ার বিরুদ্ধে ইউক্রেনের পূর্বাঞ্চলে সেনা মোতায়েনের অভিযোগ করেছে কিয়েভ। এতে দুই দেশের সম্পর্কে নতুন করে উত্তেজনা দেখা দিয়েছে। তবে এ অভিযোগের সত্যতা অস্বীকার করেছে মস্কো।
ইউক্রেনের প্রেসিডেন্ট পেত্রো পোরোশেঙ্কো তাঁর নির্ধারিত তুরস্ক সফর গতকাল বৃহস্পতিবার বাতিল করে জাতীয় নিরাপত্তা বিষয়ে বৈঠক করেছেন। এদিকে ইউক্রেন সংকট নিয়ে জাতিসংঘ নিরাপত্তা পরিষদ গতকাল জরুরি বৈঠকে বসেছে। খবর রয়টার্স, এএফপি, বিবিসি ও টাইমস অব ইন্ডিয়া।
বার্তা সংস্থা রয়টার্স বলেছে, রাশিয়ায় তাদের একজন প্রতিবেদক ইউক্রেন সীমান্ত থেকে মাত্র তিন কিলোমিটার দূরে সাঁজোয়া যান মোতায়েন করতে দেখেছেন। তবে ইউরোপের নিরাপত্তা ও সহযোগিতা সংস্থায় (ওএসসিই) নিযুক্ত রাশিয়ার রাষ্ট্রদূত গতকাল বলেছেন, ইউক্রেনে ‘কোনো রুশ সেনা নেই।’   
ইউক্রেনে রুশ সেনাদের ‘অনুপ্রবেশের’ খবরে ‘গভীর উদ্বেগ’ প্রকাশ করেছে ইউরোপীয় ইউনিয়ন (ইইউ)। ইইউর কাছ থেকে ‘বড় আকারের’ সামরিক সহায়তা চেয়েছে ইউক্রেন। 
