
ইসরায়েলের শক্তিশালী সেনাবাহিনী থাকলেও চলমান লড়াইয়ে ফিলিস্তিনিরাই বিজয়ী হবে।সিএনএনের সঙ্গে এক সাক্ষাৎকারে ফিলিস্তিনের গাজাভিত্তিক ইসলামপন্থী সংগঠন হামাসের রাজনৈতিক নেতা খালেদ মেশাল এমন প্রত্যয় ব্যক্ত করেছেন।খবর সিএনএনের।সিএনএন গতকাল সোমবার মেশালের একটি বিশেষ সাক্ষাৎকার সম্প্রচার করেছে। সাক্ষাৎকারে মেশাল বলেন, ‘আমরা এই ভূমির বৈধ মালিক, আর তারা ভূমি চোর। আমরা ভুক্তভোগী, তারা খুনি। আমরা হয়তো একটি বা দুটি যুদ্ধে সম্পূর্ণভাবে জিততে পারব না, তবে শেষ পর্যন্ত এই যুদ্ধে আমরাই জিতব। তারা যখন আমাদের বেসামরিক লোকদের হত্যা করে, আমরা তখন তাদের সেনাদের হত্যা করি। ফিলিস্তিন ও হামাসের জন্য এটিও একটা বিজয়।’ইসরায়েল ও হামাসের মধ্যে কয়েক দফা যুদ্ধবিরতি হলেও তাকে যুদ্ধবিরতি বলে মানতে নারাজ মেশাল। তিনি বলেন, ‘গাজার অভ্যন্তরে ইসরায়েলি সেনাদের উপস্থিতি এবং সুড়ঙ্গ ধ্বংস অব্যাহত থাকলে যুদ্ধবিরতি হয় কীভাবে। এটা একটা আগ্রাসন।’ তিনি বলেন, ‘প্রতিরোধ যুদ্ধের মাধ্যমে আত্মরক্ষার অধিকার ফিলিস্তিনিদের রয়েছে।’ইসরায়েলি ‘মিথ্যাচার’ বিনাবাক্যে মেনে নেওয়ায় যুক্তরাষ্ট্রের সমালোচনা করে মেশাল বলেন, ‘মার্কিন প্রশাসন ও প্রেসিডেন্ট বারাক ওবামা ইসরায়েল যা বলছে, তা-ই গ্রহণ করছে, অথচ সেগুলো মিথ্যা। হামাস জনগণের জন্য নিজেদের বিলিয়ে দিচ্ছে। হামাস নিজেদের যোদ্ধাদের রক্ষায় কখনো জনগণকে মানববর্ম বানায় না।’সাক্ষাৎকারে মেশাল বলেন, ‘আমরা মিসরের মধ্যস্থতায় যুদ্ধবিরতির আলোচনায় বসতে প্রস্তুত। ফিলিস্তিনের একটি প্রতিনিধিদল কায়রোতে আমাদের ও ইসরায়েলিদের মধ্যে পরোক্ষ আলোচনা চালিয়ে যেতে পারে। এর মাধ্যমে আমরা একটি সমঝোতায় পৌঁছাতে পারি।’মেশাল বলেন, ‘ফিলিস্তিনি জনগণ ১৯৪৮ সাল থেকেই আন্তর্জাতিক সম্প্রদায় ও জাতিসংঘের কথা ও আন্তর্জাতিক নিয়মকানুন মেনে চলছে। আমাদের প্রত্যাশা ছিল, ফিলিস্তিনের ওপর ইসরায়েলি আগ্রাসন বন্ধ হবে। কিন্তু আন্তর্জাতিক সম্প্রদায় ইসরায়েলি দখলদারত্বের অবসান ঘটাতে ব্যর্থ হয়েছে। তারা আমাদের জনগণকে স্বশাসন ও একটি স্বাধীন রাষ্ট্র দিতে সহায়তা করতে ব্যর্থ হয়েছে।’
