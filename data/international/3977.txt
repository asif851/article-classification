
ভারতের পশ্চিম মুম্বাইয়ের ফ্ল্যাট থেকে মৃত অবস্থায় উদ্ধার করা মডেল-অভিনেত্রী কৃতিকা চৌধুরী খুন হয়েছেন বলে পুলিশ প্রাথমিকভাবে ধারণা করেছ। তাঁর মাথায় আঘাতের চিহ্ন পাওয়া গেছে।
ময়নাতদন্তের পর আজ বুধবার মুম্বাই পুলিশের ডেপুটি কমিশনার পরমজিৎ সিংহ দাহিয়া বলেন, ভারি বস্তু দিয়ে মাথায় আঘাত করে এই মডেল-অভিনেত্রীকে খুন করা হয়েছে। যে বস্তু দিয়ে এই হত্যাকাণ্ড ঘটানো হয়েছে, সেটিও উদ্ধার করেছে পুলিশ।
এনডিটিভি অনলাইনের খবরে বলা হয়েছে, কৃতিকা চৌধুরীকে খুনের রহস্য উন্মোচনে তাঁর বন্ধুদের জিজ্ঞাসাবাদ করেছে পুলিশ। তাঁর ফ্ল্যাটে কাদের যাতায়াত, তা জানতে ওই অ্যাপার্টমেন্টের ওয়াচম্যান ও প্রতিবেশীদের সঙ্গেও কথা বলছে পুলিশ। খুনের মামলায় সন্দেহভাজন একজনকে আটক করে জিজ্ঞাসাবাদ করা হচ্ছে।
পশ্চিম মুম্বাইয়ে নিজের ফ্ল্যাটে একাই থাকতেন কৃতিকা। কয়েক দিন ধরে তাঁকে দেখা যাচ্ছিল না। ফ্ল্যাটের দরজাও ছিল লাগাতার বন্ধ। প্রতিবেশীরা ভেবেছিলেন, কোথাও গেছেন হয়তো এই মডেল। তবে ফ্ল্যাটের কাছ থেকে গন্ধ ক্রমশ বাড়তে থাকলে সন্দেহ হয় প্রতিবেশীদের। পুলিশকে খবর দিলে তারা গিয়ে গতকাল মঙ্গলবার দরজা ভেঙে মৃত অবস্থায় তাঁকে উদ্ধার করে।
পুলিশ ফ্ল্যাটের ভেতরে ঢুকে দেখে, পচা-গলা অবস্থায় কৃতিকার মরদেহ পড়ে আছে। সেখান থেকে দুর্গন্ধ বের হচ্ছে। দিন চারেক আগে তিনি মারা গেছেন বলে পুলিশের ধারণা।
২৭ বছর বয়সী কৃতিকা কয়েক বছর ধরে মুম্বাইয়ে থাকতেন। মডেলিংয়ের পাশাপাশি কিছু ধারাবাহিকেও অভিনয় করেন তিনি। কঙ্গনা রনৌতের সঙ্গে ‘রাজ্জো’ ছবিতেও দেখা গিয়েছিল তাঁকে। কৃতিকা বিয়ে করেছিলেন, তবে দুই বছর আগে তাঁর বিয়ে বিচ্ছেদ হয়।
