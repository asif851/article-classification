
কিছু নেতার অবিবেচনাপ্রসূত আচরণে বিশ্বে যেকোনো সময় পরমাণু যুদ্ধ বেধে যেতে পারে। এমন হলে বর্তমান মানবসভ্যতা ধ্বংস হওয়া ক্ষণিকের ব্যাপার। শান্তিতে এ বছর নোবেল পুরস্কার বিজয়ী সংগঠন ‘ইন্টারন্যাশনাল ক্যাম্পেইন টু অ্যাবোলিশ নিউক্লিয়ার উইপনস (আইসিএএন)’ এই আশঙ্কা ব্যক্ত করেছে।
নরওয়ের অসলোতে গতকাল রোববার অনুষ্ঠিত হয় এ বছরের নোবেল শান্তি পুরস্কার প্রদান অনুষ্ঠান। সাহিত্য, পদার্থ, রসায়ন, চিকিৎসা ও অর্থনীতিতে নোবেল পুরস্কার গতকালই সুইডেনের স্টকহোমে পৃথক অনুষ্ঠানে বিজয়ীদের হাতে তুলে দেওয়ার কথা ছিল।
পিয়ংইয়ংয়ের পরমাণু কর্মসূচি নিয়ে যুক্তরাষ্ট্র ও উত্তর কোরিয়ার মধ্যে চলা টানটান উত্তেজনা এবং সেই সঙ্গে দুই দেশের নেতাদের বাগ্‌যুদ্ধের প্রেক্ষাপটে আইসিএএনের নেতারা এমন আশঙ্কা প্রকাশ করেন।
তৃণমূল পর্যায়ে কাজ করা বিভিন্ন বেসরকারি সংস্থার জোট হিসেবে নিজেদের পরিচয় দেয় আন্তর্জাতিক পারমাণবিক অস্ত্র নিরস্ত্রীকরণ প্রচারাভিযান বা আইসিএএন। বিশ্বের ১০১টি দেশের ৪৬৮টি সংগঠন ও প্রতিষ্ঠান নিয়ে এ জোট গঠিত।
আইসিএএনের পক্ষে শান্তিতে নোবেল পুরস্কার গ্রহণের পর পারমাণবিক অস্ত্রবিরোধী এই জোটের প্রধান বিয়াট্রিস ফিন তাঁর বক্তৃতায় বলেন, ‘হয় পরমাণু অস্ত্র ধ্বংস করতে হবে, নয় আমাদের শেষ হতে হবে।’ তিনি বলেন, ‘এই অস্ত্র হয়তো (অন্য দেশের হুমকি থেকে) আমাদের মুক্ত রাখতে পারে, কিন্তু তা আমাদের স্বাধীনতা এনে দেবে না।’ তিনি বলেন, ‘পরমাণু যুদ্ধে আমাদের নিশ্চিহ্ন হয়ে যাওয়াটা যেখানে এক মুহূর্তের ব্যাপার, সেখানে কেবল যৌক্তিক আচরণই পারে এমন আশঙ্কা প্রশমিত করতে।’
অনুষ্ঠানে নরওয়ের নোবেল কমিটির চেয়ারম্যান বেরিট রিজ-অ্যান্ডারসেন বলেন, ‘পরমাণু যুদ্ধের হুমকি এখন অনেক বেশি হওয়া নিয়ে আইসিএএনের আশঙ্কায় কোটি কোটি মানুষের কণ্ঠই প্রতিফলিত হয়েছে।’
