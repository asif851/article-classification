
অহিংস আন্দোলনের নেতা মহাত্মা গান্ধীর পথ অনুসরণ করতে যাচ্ছে যুক্তরাজ্যের প্রধানমন্ত্রী ডেভিড ক্যামেরনের মেয়ে ন্যান্সি ক্যামেরন। দাবি আদায়ে না খেয়ে অনশন করার হুমকি দিয়েছে ১১ বছর বয়সী ছোট্ট এই মেয়ে। মঙ্গলবার দ্য ইন্ডিপেনডেন্ট অনলাইনের খবরে এ কথা জানানো হয়।ন্যান্সির দাবি, বিবিসির ‘টপ গিয়ার’ অনুষ্ঠানের উপস্থাপক জেরেমি ক্লার্কসনকে ওই অনুষ্ঠানে ফিরিয়ে আনতে হবে।ব্রিটিশ সাংবাদিক জেরেমি ক্লার্কসন বিবিসির জনপ্রিয় টপ গিয়ার অনুষ্ঠানের উপস্থাপক ছিলেন। সম্প্রতি তাঁর বিরুদ্ধে অভিযোগের তদন্ত চলার কারণে তাঁকে উপস্থাপকের পদ থেকে সরিয়ে দেওয়া হয়। কিন্তু এই সাংবাদিক ও উপস্থাপকের অনেক ভক্ত ছোট্ট ন্যান্সি। প্রিয় তারকাকে এভাবে সরিয়ে দেওয়া সে মেনে নিতে পারেনি; তাই স্বপদে তাঁকে ফিরিয়ে দেওয়ার দাবিতে অনশনের ঘোষণা দিয়েছে।বাবা ক্যামেরন জানিয়ে দিয়েছেন, জেরেমিকে স্বপদে না ফেরানো পর্যন্ত ন্যান্সি কিছু না খাওয়ার পণ করেছে। জেরেমির কর্মস্থল ব্রিটিশ ব্রডকাস্টিং করপোরেশনকে (বিবিসি) প্রধানমন্ত্রী ক্যামেরন বলেন, ‘জেরেমি ক্লার্কসনকে পুনর্বহাল না করলে ন্যান্সি অনশনে যাওয়ার হুমকি দিয়েছে।’
