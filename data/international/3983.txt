
যুক্তরাজ্যের বিখ্যাত ব্যান্ড বিটলসের প্রতিষ্ঠাতা, গায়ক, সুরস্রষ্টা ও গীতিকার জন লেননের ব্যবহূত একটি টাই নিলামে তিন হাজার পাউন্ডে (বাংলাদেশি মুদ্রায় তিন লাখ ৬৪ হাজার ৪০৭ টাকায়) বিক্রি হয়েছে। টাইটি ১৯৬২ সালে লেনন তাঁর এক কিশোরী ভক্তকে উপহার দিয়েছিলেন।গতকাল রোববার যুক্তরাজ্যের লিভারপুল শহরে বিটলসের নিলামঘরে (অকশন হাউস) টাইটি বিক্রি হয়। নিলামে টাইয়ের সঙ্গে বিটলসের কিছু দুর্লভ ছবিও বিক্রি হয়েছে। বিবিসির অনলাইনের খবরে এ কথা জানানো হয়।জয়েস ম্যাকউইলিয়াম নামের লেননের ওই ভক্ত এখন প্রৌঢ়া। তবে ১৯৬২ সালে তাঁর বয়স ছিল ১৫ বছর। লিভারপুলের বিখ্যাত ক্যাভার্ন ক্লাবে বিটলসের দুপুরের মহড়ায় অধিকাংশ দিনই উপস্থিত থাকতেন জয়েস।জয়েস জানান, মহড়া চলাকালে গ্রীষ্মের এক তপ্ত দুপুরে কপালের ঘাম মোছার জন্য তাঁর কাছে রুমাল ধার চেয়েছিলেন লেনন। রুমালটি ফেরত দেওয়ার সময় লেননের গলায় বাঁধা টাইটি চান জয়েস। সেই থেকে লেননের ব্যবহার করা জয়েসের রুমাল ও টাইটি তাঁর কাছেই ছিল।
তবে দুঃখজনক বিষয় হলো, লেননের ঘাম মাখা রুমালটি না জেনেই ধুয়ে ফেলেছিলেন জয়েসের মা। এতে মনে ভীষণ কষ্ট পেয়েছিলেন লেননের কিশোরী ভক্তটি।
লেননের টাই নিলামে চড়া দামে বিক্রি হওয়ায় খুব খুশি নিলামঘরের ব্যবস্থাপক স্টিফেন বেইলি। তিনি বলেন, ‘প্রতিবছরই আমরা ভাবি, দুর্লভ সামগ্রীর ভান্ডার এই বুঝি ফুরিয়ে এল। তবে প্রতিবারই এ ধারণা ভুল প্রমাণিত হয়। মানুষও মাসের পর মাস নিলামঘর থেকে দুর্লভ সামগ্রী সংগ্রহ করে যায়।’
 
