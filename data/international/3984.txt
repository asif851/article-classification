
ইরানের বিতর্কিত পারমাণবিক কর্মসূচি নিয়ে জেনেভায় তেহরানের সঙ্গে ছয় জাতির আলোচনায় একটি অন্তর্বর্তী সমঝোতা হতে পারে। এটা হলে ইরানের ইউরেনিয়াম সমৃদ্ধকরণ কর্মসূচি বন্ধের বিনিময়ে তার ওপর আরোপিত আন্তর্জাতিক ও মার্কিন কিছু নিষেধাজ্ঞা তুলে নেওয়া হতে পারে।গত বুধবার শুরু হওয়া ওই আলোচনা গতকাল শুক্রবারই শেষ হওয়ার কথা থাকলেও চলতি সপ্তাহের শেষ পর্যন্ত চলতে পারে বলে আভাস পাওয়া গেছে। মার্কিন পররাষ্ট্রমন্ত্রী জন কেরি শেষ দিকে আলোচনায় যোগ দিতে পারেন।জেনেভা আলোচনায় ছয় জাতির মধ্যে রয়েছে জাতিসংঘ নিরাপত্তা পরিষদের স্থায়ী সদস্যরাষ্ট্র যুক্তরাজ্য, যুক্তরাষ্ট্র, ফ্রান্স, রাশিয়া ও চীন এবং জার্মানি। এই ছয় জাতির পক্ষে আলোচনায় অংশ নিচ্ছেন ইউরোপীয় ইউনিয়নের (ইইউ) পররাষ্ট্রনীতিবিষয়ক প্রধান ক্যাথেরিন অ্যাশটন। ইরানের পক্ষে আলোচনায় প্রতিনিধিত্ব করছেন দেশটির পররাষ্ট্রমন্ত্রী জাভেদ জারিফ।দ্বিতীয় দিনের আলোচনা শেষে ইরানের পক্ষ থেকে বলা হয়, এখনো বেশ কিছু জটিল বিষয়ের সমাধান হতে হবে। ইরানের উপপররাষ্ট্রমন্ত্রী আব্বাস আরাকচি গতকাল শুক্রবার বলেন, ‘ইতিবাচক’ আলোচনা হয়েছে। শনিবার পর্যন্ত এই আলোচনা চলতে পারে। তবে তিনিই দ্বিতীয় দিনের আলোচনা শেষে গত বৃহস্পতিবার সাংবাদিকদের বলেন, ‘গুরুত্বপূর্ণ কিছু বিষয়ে মতপার্থক্য রয়ে গেছে।’অন্যদিকে পশ্চিমা একজন কূটনীতিক বলেন, আলোচনার দ্বিতীয় দিন শেষেও ‘উল্লেখযোগ্য মতপার্থক্য’ রয়ে যায়। মতপার্থক্য কমিয়ে আনার চেষ্টা করা হচ্ছে। বেশ কিছু বিষয় আরও স্পষ্ট করতে হবে। মার্কিন একটি সূত্র বলেছে, ‘এটা খুবই কঠিন হবে।’চলমান আলোচনার বিষয়ে ফ্রান্সের পররাষ্ট্রমন্ত্রী লঁরা ফ্যাবিয়াস ফ্রান্স ২ টেলিভিশনে বলেন, ‘সমঝোতা তখনই সম্ভব হবে, যখন এ বিষয়ে একটি শক্তিশালী ভিত্তি তৈরি হবে।’এদিকে প্রেসিডেন্ট ওবামা অপেক্ষা করতে বললেও মার্কিন আইনপ্রণেতারা ইরানের ওপর নতুন করে অবরোধ আরোপ-সংক্রান্ত একটি প্রস্তাব তৈরি করছেন। জেনেভা আলোচনায় কোনো সমঝোতা না হলে ইরানের ওপর নতুন করে অবরোধ আরোপের লক্ষ্য নিয়ে এগোচ্ছেন তাঁরা।যুক্তরাষ্ট্রের ক্ষমতাসীন দল ডেমোক্রেটিক পার্টি ও বিরোধী দল রিপাবলিকান পার্টির আইনপ্রণেতারা মনে করছেন, ইরানের ওপর নতুন করে অবরোধ আরোপের হুমকি জেনেভা আলোচনায় ছয় জাতির অবস্থান আরও শক্তিশালী করতে সহায়তা করবে। এ কারণেই নতুন করে অবরোধ আরোপের প্রস্তাব নিয়ে কাজ করছেন তাঁরা।মার্কিন প্রেসিডেন্ট বারাক ওবামা কয়েক দিন আগে বলেন, জেনেভা আলোচনা ব্যর্থ হলে বা ইরান সমঝোতার শর্ত পালনে ব্যর্থ হলেই কেবল নতুন করে অবরোধ আরোপের বিষয়টি বিবেচনা করা উচিত। বিবিসি।
