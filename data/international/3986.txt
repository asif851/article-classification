
‘রোদেলা কুইন্সল্যান্ডে আমি/ আমার পেছনে পামগাছের সারি।’ ‘পাম ট্রিজ’ বা পামগাছ শিরোনামের এই গানটির বাংলা করলে এমন অর্থই দাঁড়ায়। কোনো পেশাদার শিল্পী গানটি গাননি। তবে গানটি প্রচারের পর তা রীতিমতো হইচই ফেলেছে। যতটা না গানের সুর-ছন্দের কারণে, এর চেয়েও বেশি গানের পেছনের গল্পের কারণে। একটি ঘটনাকে কেন্দ্র করে গানটির শিল্পী ১৩ বছর ধরে গণমাধ্যমে আলোচনায় ছিলেন।১৩ বছর আগে এই গানের শিল্পীর বিরুদ্ধে মাদকদ্রব্য বহনের অভিযোগ আনা হয়। ১০ বছর তিনি জেল খেটেছেন। প্যারোলে মুক্ত হয়ে তিন বছর ছিলেন ইন্দোনেশিয়ার দ্বীপে। গত বছর ফিরে গেছেন নিজ দেশ অস্ট্রেলিয়ার কুইন্সল্যান্ডে। তাঁর নাম স্ক্যাপেলি করবি (৪০)। ২০০৪ সালে ইন্দোনেশিয়ার বালিতে ৪ দশমিক ২ কেজি মারিজুয়ানা বহনের দায়ে অস্ট্রেলীয় এই নাগরিককে গ্রেপ্তার করে ইন্দোনেশীয় পুলিশ।এই ঘটনা অস্ট্রেলিয়ায় সাড়া ফেলে। ওই সময় অনেক অস্ট্রেলীয় নাগরিক মনে করেন, অপরাধের তুলনায় তাঁর অনেক বেশি শাস্তি হয়েছে।আকর্ষণীয় চেহারার একটি মেয়ে আদালতে কাঁদছেন—গণমাধ্যমে করবির এই ছবি এবং তাঁর মানসিকভাবে বিপর্যস্ত হওয়ার খবর প্রচার হলে তা সাধারণ মানুষের সহানুভূতি কেড়ে নেয়।
কিন্তু ইন্দোনেশিয়ায় মাদকের বিরুদ্ধে আইন অত্যন্ত কড়া। স্ক্যাপেলি করবি সেখানে সাধারণ অপরাধী হিসেবেই চিহ্নিত হন; বরং করবি যে মাদক বহনের দায়ে মৃত্যুদণ্ড পাননি, সেটা তাঁরা ভাগ্য বলেই মনে করে ইন্দোনেশিয়া।
সাজা ভোগের পর গত বছরের মে মাসে কড়া নিরাপত্তার মধ্য দিয়ে করবি দেশে ফিরে আসেন। সে সময়েও গণমাধ্যমে তিনি সাড়া জাগান। তাঁকে নিয়ে অনেক খবর প্রচার হয়। স্ক্যাপেলি করবির মিউজিক ট্র্যাক ‘পাম ট্রিজ’ প্রকাশিত হওয়ার পরপরই তা নিয়ে শুরু হয় বিতর্ক। গত বছরের ডিসেম্বরে গানের নির্মাতা ও গীতিকার নাতালি জেলেনি তা প্রকাশ করেন। তবে প্রায় এক মাস পর গত সোমবার করবি প্রথম তা ইনস্টাগ্রামে শেয়ার করেন। প্রচারের পর থেকেই এটি অস্ট্রেলিয়ার বিভিন্ন গণমাধ্যমে বিদ্রূপের শিকার হচ্ছে। একজন টিভি উপস্থাপক এ নিয়ে কৌতুক করে বলেন, ‘২০১৮ সালে নিশ্চিতভাবে এই গান জনপ্রিয়তার শীর্ষে থাকবে।’ এমন বিতর্ক উঠেছে যে একজন মাদক চোরাকারবারির কি এভাবে মনোযোগ পাওয়া উচিত। সামাজিক যোগাযোগমাধ্যমেও লোকজন ব্যাপকভাবে সমালোচনা করছেন। এবার আর তাঁরা সহানুভূতি দেখাচ্ছেন না। অস্ট্রেলিয়ার কৌতুক অভিনেতা লেহমো টুইটারে ব্যঙ্গ করে লিখেছেন, ‘স্ক্যাপেলির নতুন গান শুনে রাষ্ট্রপ্রধানের পদ থেকে রানি পদত্যাগ করে স্ক্যাপেলিকে দায়িত্বগ্রহণের প্রস্তাব দিয়েছেন।’
