
মেক্সিকোতে পৃথক গোলাগুলির ঘটনায় পাঁচজন নিহত ও অন্তত ১২ জন আহত হয়েছে। গতকাল রোববার রাজধানীর দক্ষিণ-পশ্চিমাঞ্চলে এললান রেডন্ডো এলাকার একটি পানশালায় বন্দুকধারীদের গুলিতে তিনজন নিহত হন। পরে বিকেলে মেক্সিকো সিটির পূর্ব প্রান্তে ইস্তাপালাপার একটি বাজারে বন্দুকধারীদের গুলিতে নিহত হন দুজন।
স্থানীয় অ্যাটর্নি জেনারেলের মুখপাত্র বিষয়টি নিশ্চিত করেছেন। তিনি জানান, মোটরসাইকেলে আসা বন্দুকধারীরা ওই পানশালায় গিয়ে চারজনকে গুলি করে। গুলিতে এক নারীসহ তিনজন নিহত হন। অপর একজনকে ব্যক্তিকে হাসপাতালে ভর্তি করা হয়।
গোলাগুলির পর বন্দুকধারীরা পালিয়ে যায়। হতাহত ব্যক্তিরা সবাই মেক্সিকোর নাগরিক।
বিকেলে মেক্সিকো সিটির পূর্ব প্রান্তে ইস্তাপালাপার একটি বাজারে বন্দুকধারীদের গুলিতে এক নারীসহ দুজন নিহত হন। এ ঘটনায় দুই শিশুসহ আহত হয়েছে অন্তত ১০ জন।
কেন এ হত্যাকাণ্ড, তা এখনো জানা যায়নি। ঘটনার তদন্ত চলছে বলে জানিয়েছেন অ্যাটর্নি জেনারেলের মুখপাত্র।
 
 
