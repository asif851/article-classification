
যুক্তরাষ্ট্রে সেবা খাতগুলোতে অর্থ বরাদ্দ-সংক্রান্ত বিল অনুমোদন নিয়ে শেষ মুহূর্তেও সমঝোতায় পৌঁছাতে পারেননি আইনপ্রণেতারা। ফলে স্থানীয় সময় সোমবার মধ্যরাতের পর থেকে বন্ধ হয়ে যেতে শুরু করে দেশটির কেন্দ্রীয় সরকারের সেবা খাত। বলতে গেলে অকার্যকর হয়ে পড়েছে যুক্তরাষ্ট্রের গোটা সরকারব্যবস্থাই, যা গণমাধ্যমের ভাষায় ‘গভর্নমেন্ট শাটডাউন’।মার্কিন কংগ্রেসের নিম্নকক্ষ প্রতিনিধি পরিষদের নিয়ন্ত্রণ এখন বিরোধী রিপাবলিকান পার্টির হাতে। আর উচ্চকক্ষ সিনেটের নিয়ন্ত্রণ প্রেসিডেন্ট বারাক ওবামার ডেমোক্রেটিক পার্টির হাতে। ডেমোক্র্যাট ও রিপাবলিকানদের মধ্যে চরম বৈরিতার কারণেই সেবা খাতগুলোতে অর্থ বরাদ্দ নিয়ে ১৭ বছর পর যুক্তরাষ্ট্রে আবার এমন পরিস্থিতি তৈরি হলো। এর আগে ১৯৯৫-৯৬ অর্থবছরে প্রেসিডেন্ট বিল ক্লিনটনের সময় এমন অবস্থা হয়েছিল। তা স্থায়ী হয়েছিল ২১ দিন।চলতি অর্থবছর ৩০ সেপ্টেম্বর শেষ হওয়ায় এদিন মধ্যরাত পর্যন্ত কংগ্রেসে নতুন অর্থবছরের জন্য বরাদ্দ অনুমোদনের শেষ সময় ছিল। তবে রিপাবলিকান-নিয়ন্ত্রিত প্রতিনিধি পরিষদে এদিন প্রেসিডেন্ট ওবামার আলোচিত স্বাস্থ্যসেবা আইনের (ওবামাকেয়ার নামে পরিচিত) কার্যকারিতা এক বছরের জন্য পিছিয়ে দেওয়ার প্রস্তাব গৃহীত হয়। মূলত স্বাস্থ্যসেবা আইনের কার্যক্রম বাধাগ্রস্ত করতেই এই কৌশল নেয় রিপাবলিকানরা। তাঁদের দাবি ছিল, সিনেটেও স্বাস্থ্যসেবা আইন কার্যক্রম পিছিয়ে দেওয়ার ব্যাপারটি অনুমোদন করা হোক। এরপরই তাঁরা কেন্দ্রীয় সেবা খাতে অর্থ বরাদ্দ নিয়ে সমঝোতা করবে। তবে সিনেটে ডেমোক্র্যাটরা স্বাস্থ্যসেবা আইন কার্যক্রম নিয়ে অনড় অবস্থান নেন। প্রতিনিধি পরিষদে গৃহীত স্বাস্থ্যসেবা আইন কার্যক্রম স্থগিত রাখার প্রস্তাবটি সোমবার সন্ধ্যায় সিনেটে প্রত্যাখ্যান করা হয়।হোয়াইট হাউসের ব্যবস্থাপনা ও বাজেটবিষয়ক পরিচালক সিলভিয়া ম্যাথিউস সোমবার মধ্যরাতে এক ঘোষণায় কেন্দ্রীয় সরকারের সংস্থাগুলোর কার্যক্রম বন্ধ শুরু করার নির্দেশ দেন।সোমবার মধ্যরাত থেকেই জাতীয় পার্ক, পরিবেশবিষয়ক সংস্থা, মহাকাশ গবেষণা সংস্থাসহ কেন্দ্রীয় সরকারের বহু খাত বন্ধ হয়ে যায়। অর্থ বরাদ্দ নিয়ে মার্কিন আইনপ্রণেতাদের এ রাজনৈতিক যুদ্ধের খেসারত দিতে হচ্ছে কেন্দ্রীয় সরকারের প্রায় আট লাখ কর্মচারীকে। তাঁরা এখন এক অনিশ্চয়তায় পড়ে গেলেন। তবে প্রতিরক্ষা বাহিনীর বেতন-ভাতা যেন বন্ধ না হয়ে যায়, সে জন্য ওবামা পৃথক একটি আইনে সই করেছেন।সেবা খাতে অর্থ বরাদ্দের ব্যাপারে আইনপ্রণেতাদের মধ্যে সমঝোতা না হওয়া পর্যন্ত কংগ্রেস অস্থায়ীভাবে অর্থায়নের জন্য একটি পদক্ষেপ পাস করতে পারে। তবে এই মুহূর্তে সে রকম বিষয় নিয়ে কোনো আলোচনাই দেখা যাচ্ছে না।প্রতিনিধি পরিষদের স্পিকার রিপাবলিকান নেতা জন বোয়েনার সোমবার মধ্যরাতে এক সংবাদ সম্মেলনের আয়োজন করেন। সেখানে প্রশ্ন করা হয়, অনিশ্চয়তায় পড়া আট লাখ কর্মচারীর জন্য তাঁর কাছে কোনো বার্তা আছে কি না। জবাবে বোয়েনার বলেন, ‘সরকারকে সচল রাখার পক্ষেই রায় দিয়েছে প্রতিনিধি পরিষদ। তবে ওবামাকেয়ারের আওতায় সব মার্কিন যেন মৌলিক সুবিচার পায়, আমরা এটাও নিশ্চিত করতে চাই।’
