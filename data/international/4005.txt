
দুজন মুসলিম নারী গরুর মাংস বিক্রি করতে নিয়ে যাচ্ছেন, এমন খবর ছিল পুলিশের কাছে। তাই তাঁদের ধরতে আগে থেকেই রেলস্টেশনে অবস্থান নেয় পুলিশ এবং যথারীতি মুসলিম ওই দুই নারীকে গ্রেপ্তারও করে। কিন্তু গরুর মাংসের খবর ছড়িয়ে পড়লে পুলিশের হাত থেকে ওই দুই নারীকে ছিনিয়ে নেয় জনতা। এরপর শুরু হয় মারধর।
এ সময় তাঁদের উদ্ধারে কেউ এগিয়ে আসেনি। এমনকি পুলিশও। বরং অনেকে এ দৃশ্য মোবাইলে ধারণ করেছে।
আজ মঙ্গলবার ভারতের মধ্যপ্রদেশের রাজধানী ভোপাল থেকে প্রায় ৩৫০ কিলোমিটার দূরে মন্দসৌর রেলওয়ে স্টেশনে এ ঘটনা ঘটে।
মোবাইলে ধারণ করা সেই ভিডিওতে দেখা যায়, ওই দুই নারীকে মারতে মারতে কোণঠাসা করে ফেলা হয়। এ সময় জনতা ‘গো মাতা কি জয়’ বলে স্লোগান দিচ্ছিল। তারা সমানে ওই দুই নারীকে চড়, থাপ্পড়, ঘুষি মারছিল। এ সময় একজন নারী মাটিতে পড়ে যান। প্রায় আধা ঘণ্টা ধরে চলে এ মারধর। পাশে পুলিশ থাকলেও ওই দুই নারীকে উদ্ধারে তাদের কোনো তৎপরতা দেখা যায়নি। তবে পরে পুলিশ তাঁদের নিয়ে যায়।
পুলিশ সূত্র জানায়, ওই দুই নারীর কাছ থেকে গরুর ৩০ কেজি মাংস উদ্ধার করা হয়। কিন্তু পরে পুলিশ দাবি করে, স্থানীয় এক চিকিৎসক মাংসের নমুনা পরীক্ষা করে জানান এগুলো মহিষের মাংস। আনন্দবাজার পত্রিকা জানায়, মধ্যপ্রদেশে মহিষের মাংস খাওয়া বা বিক্রি করা নিষিদ্ধ নয়।
এই দুই নারীকে যারা মারধর করেছে বা যেসব পুলিশ সদস্য সেখানে থাকার পরও তাঁদের (দুই নারী) উদ্ধারে কোনো উদ্যোগ নেয়নি, তাদের বিরুদ্ধে এখনো কোনো ব্যবস্থা নেয়নি কর্তৃপক্ষ। কিন্তু এখনো ওই দুই নারী গ্রেপ্তার আছেন। কারণ মাংস বিক্রির কোনো অনুমতি তাঁদের নেই। এ অবস্থায় রাজ্যের স্বরাষ্ট্রমন্ত্রী ভূপেন্দ্র সিংহ বলেছেন, কেউ আইন নিজের হাতে তুলে নিতে পারে না। ঘটনাটি তদন্ত করে দেখা হচ্ছে।
গরুর মাংস খেয়েছে—এমন অভিযোগ তুলে ১৭ জুলাই ভারতের কর্ণাটক রাজ্যে একটি দলিত পরিবারের ওপর হামলা চালিয়েছে হিন্দুত্ববাদী বজরং দলের কর্মীরা। এ মাসেই ভারতের গুজরাট রাজ্যের উনা শহরে দলিত সম্প্রদায়ের চার ব্যক্তিকে কথিত গরু রক্ষাকারীরা পেটায়। গত বছরের সেপ্টেম্বর মাসে উত্তর প্রদেশ রাজ্যের দাদরিতে মোহাম্মদ আখলাক নামের এক ব্যক্তি ঘরে ফ্রিজে গরুর মাংস রেখেছেন—এমন অভিযোগ এনে শতাধিক মানুষের একটি দল তাঁকে পিটিয়ে হত্যা করে।
