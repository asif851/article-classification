
বয়স্ক এবং সংক্রামক ব্যাধিতে আক্রান্ত ব্যক্তিদের এ বছর সৌদি আরবে হজ পালনের জন্য ভিসা দেওয়া হবে না। শ্বাসপ্রশ্বাসজনিত একধরনের সংক্রামক ব্যাধির (মিডল-ইস্ট রেসপিরেটরি সিনড্রোম করোনাভাইরাস— এমইআরএস) বিস্তার রোধে সৌদি আরব সরকার এমন সিদ্ধান্ত নিয়েছে। সৌদি স্বাস্থ্য মন্ত্রণালয়ের মুখপাত্র খালিদ আল-মিরঘালানির বরাত দিয়ে সৌদি দৈনিক আরব নিউজ গতকাল শনিবার এ খবর জানিয়েছে। সৌদি স্বাস্থ্য মন্ত্রণালয়ের সিদ্ধান্ত অনুযায়ী, বয়স্ক লোকজনের পাশাপাশি যেসব ব্যক্তি ডায়াবেটিস বা হূদ্যন্ত্র, কিডনি কিংবা শ্বাসনালির সংক্রমণসংক্রান্ত অসুস্থতায় ভুগছেন, তাঁদেরও হজ বা ওমরাহ ভিসা দেবে না সৌদি আরব। এ ছাড়া অপুষ্টিজনিত শারীরিক সমস্যা বা ক্যানসারের মতো রোগে ভুগতে থাকা লোকজনসহ গর্ভবতী নারী ও শিশুদেরও এ বছর হজ বা ওমরাহ ভিসা দেওয়া হবে না।
তবে কোন বয়সসীমার লোকজনকে বয়স্ক বলা হবে—সেটি খালিদ আল-মিরঘালানি উল্লেখ করেননি। তিনি জানিয়েছেন, শারীরিকভাবে দুর্বল ও ভ্রমণসংক্রান্ত স্বাস্থ্য পরীক্ষায় অনুত্তীর্ণ লোকজনকে হজ বা ওমরাহ ভিসা দেওয়া হবে না। আরব নিউজকে খালিদ আল-মিরঘালানি বলেন, নতুন নিয়মটি এ বছরের হজ ও ওমরাহ পালনকারীদের ক্ষেত্রে প্রযোজ্য হবে। তিনি জানান, সৌদি স্বাস্থ্য মন্ত্রণালয়ের জারি করা শুক্রবারের নির্দেশনাটি পররাষ্ট্র মন্ত্রণালয়ের মাধ্যমে বিদেশের সৌদি মিশনগুলোতে পাঠিয়ে দেওয়া হবে। এর ফলে সৌদি মিশনগুলো বয়স্ক লোকজনকে হজ ও ওমরাহ ভিসা দেওয়া থেকে বিরত থাকবে।
সৌদি বার্তা সংস্থা সৌদি প্রেস এজেন্সি জানিয়েছে, এমইআরএস নামের নতুন ভাইরাসে গত সেপ্টেম্বরের পর থেকে সৌদি আরবে ৬৬ জন আক্রান্ত হয়েছেন। এর মধ্যে ৩৮ জন প্রাণ হারিয়েছেন।
হাজিদের প্রতি সৌদি সতর্কতা: বিবিসি জানায়, সৌদি স্বাস্থ্য কর্মকর্তারা এমইআরএস সংক্রমণ এড়াতে হাজিদের পবিত্র স্থাপনাগুলো পরিদর্শনের সময় জনসমাগমস্থলে মুখে কাপড় দিতে বলেছেন। তাঁরা হাজিদের প্রতি প্রয়োজনীয় টিকা নেওয়ার পাশাপাশি হাঁচি-কাশির সময় টিস্যু ব্যবহারেরও অনুরোধ করেছেন।
