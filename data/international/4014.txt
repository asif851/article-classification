
মিয়ানমার থেকে ভারতের পশ্চিমবঙ্গে যে কজন রোহিঙ্গা প্রবেশ করেছে, তাদের ফেরত পাঠানো যাবে না। মানবিক দৃষ্টিকোণ থেকে তাদের আশ্রয় দেবে রাজ্য সরকার। গতকাল বৃহস্পতিবার রাজ্যের মুখ্যমন্ত্রী মমতা বন্দ্যোপাধ্যায় এ কথা জানিয়ে দেন দেশটির কেন্দ্রীয় স্বরাষ্ট্রমন্ত্রী রাজনাথ সিংকে।বাংলাদেশের সঙ্গে ভারতের পাঁচ সীমান্ত রাজ্যের মুখ্যমন্ত্রীদের সঙ্গে গতকাল বৈঠক করেন রাজনাথ সিং। এরপর তিনি বিকেলে মমতার সঙ্গে একান্ত বৈঠক করেন রাজ্য সচিবালয় নবান্নে। ১৫ মিনিটের এই বৈঠকে মমতা রোহিঙ্গাদের নিয়ে তাঁর সরকারের অবস্থান জানান। এরপর রাজনাথ সিং জানান, সীমান্ত থেকে আর যাতে অনুপ্রবেশ না ঘটে এবং উদ্বাস্তু সমস্যার সৃষ্টি না হয়, সেই লক্ষ্যে সীমান্তের নিরাপত্তা আরও জোরদার করা হবে। স্বরাষ্ট্রমন্ত্রী এ কথাও বলেছেন, বাংলাদেশ আমাদের বন্ধু রাষ্ট্র হলেও সে দেশে জঙ্গিরা ঘাঁটি গেড়ে আছে। বাংলাদেশকে পাশে নিয়েই এই জঙ্গি সমস্যার মোকাবিলা করতে হবে। গতকালের সীমান্ত নিরাপত্তা নিয়ে বৈঠকে বাংলাদেশের সীমান্তসংলগ্ন ভারতের পাঁচ রাজ্যের মুখ্যমন্ত্রী, তাঁদের প্রতিনিধি, শীর্ষ পুলিশ এবং বিএসএফের কর্মকর্তারা যোগ দেন। সীমান্ত নিরাপত্তা নিয়ে আয়োজিত এই বৈঠকে সীমান্ত নিরাপত্তা, জঙ্গি অনুপ্রবেশ, চোরাচালান, জাল নোট পাচার এবং সীমান্তের নিরাপত্তা নিয়ে আলোচনা হয়।
