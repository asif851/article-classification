
সিরিয়ার সরকারি বাহিনীর ওপর বিমান হামলা চালিয়েছে মার্কিন নেতৃত্বাধীন জোট। এতে অন্তত ১০০ জন নিহত হয়েছেন। স্থানীয় সময় বুধবার এ হামলার ঘটনা ঘটে।
বার্তা সংস্থা রয়টার্স বৃহস্পতিবার জানিয়েছে, মার্কিন-সমর্থিত সিরিয়ান ডেমোক্রেটিক বাহিনীর সহায়তায় ইউফ্রেটিস নদীর পূর্ব অংশ ইসলামিক স্টেটের (আইএস) দখলমুক্ত করতে এ অভিযান চালানো হয়েছে বলে দাবি করেন মার্কিন কর্মকর্তারা।
সিরিয়ার রাষ্ট্রীয় সংবাদমাধ্যম জানিয়েছে, মার্কিন ‘আগ্রাসনের’ ফলের কয়েক ডজন মানুষ নিহত ও আহত হয়েছে। সিরিয়ার সংবাদ সংস্থা সানা জানিয়েছে, সিরিয়ার যে বাহিনী আইএস ও মার্কিন-সমর্থিত সিরিয়ান ডেমোক্রেটিক বাহিনীর বিরুদ্ধে লড়াই চালিয়ে যাচ্ছিল, মার্কিন জোট সেই বাহিনীর ওপর হামলা চালিয়েছে। এতে উল্লেখযোগ্যসংখ্যক মানুষ নিহত ও আহত হয়েছে এবং ওই এলাকায় ব্যাপক ক্ষয়ক্ষতি হয়েছে।
