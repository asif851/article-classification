
 
বারবার সন্ত্রাসবাদের থাবায় রক্তাক্ত হচ্ছে যুক্তরাজ্য। চলতি বছর গতকাল শনিবার পর্যন্ত তিনটি ভয়াবহ সন্ত্রাসী হামলা চালানো হলো দেশটিতে। আরও সুনির্দিষ্ট করে বললে মাত্র আড়াই মাসের ব্যবধানেই এই তিন হামলায় ৩৪ জনের প্রাণ গেছে।
গতকালের হামলার আগে ২২ মে ম্যানচেস্টারে কনসার্টে আত্মঘাতী বোমা হামলায় ২২ জন নিহত হন। ওই হামলার দায় স্বীকার করে ইসলামিক স্টেট (আইএস)। তার আগে গত ২২ মার্চ একই কায়দায় ব্রিটিশ পার্লামেন্টের বাইরে সন্ত্রাসী হামলা হয়েছিল। ওয়েস্টমিনস্টার ব্রিজে পদচারীদের গাড়ি চাপা দেওয়ার পর পার্লামেন্টের নিরাপত্তারক্ষীর ওপর ছুরি হামলা চালান। ওই ঘটনায় ৫ জন নিহত হন। তবে সাম্প্রতিক বছরগুলোর মধ্যে সবচেয়ে বড় হামলা হয় ২০০৫ সালে। ওই হামলায় ৫২ জন নিহত হয়।
যুক্তরাজ্যে গত কয়েক বছরে অনেকবারই সন্ত্রাসী হামলার শিকার হয়েছে। আবার কোনো কোনো ক্ষেত্রে এমন হামলার ষড়যন্ত্র নস্যাৎ করে দিয়েছেন দেশটির গোয়েন্দারা। যুক্তরাজ্যে সন্ত্রাসী হামলার ঘটনাগুলো তুলে ধরা হলো:
মে ২০১৭: ম্যানচেস্টারে কনসার্টে হামলা ২২ মে ম্যানচেস্টারে মার্কিন পপতারকা আরিয়ানা গ্র্যান্ডের কনসার্টে ভয়াবহ আত্মঘাতী হামলায় ২২ জন নিহত হন। আইএস এই হামলার দায় স্বীকার করে।
মার্চ ২০১৭: ওয়েস্টমিনস্টারে সেতুতে হামলা ২২ মার্চ লন্ডনের ওয়েস্টমিনস্টার সেতুতে পথচারীদের ওপর এক ব্যক্তি গাড়ি তুলে দেয়। পরে ছুরি হাতে হামলা চালায়। ওই ঘটনায় পাঁচজন মারা যায়। আহত হয় ৫০ জনেরও বেশি। ওই ব্যক্তি ব্রিটিশ পার্লামেন্টের সীমানাপ্রাচীরও ভেঙে ফেলে। হামলাকারী ধর্মান্তরিত মুসলিম খালিদ মাহমুদকে (৫২) ঘটনাস্থলেই গুলি করে হত্যা করে পুলিশ।
২০১৬: ব্রিটিশ এমপি কক্সকে হত্যা ১৬ জুন বর্তমানের বিরোধীদলীয় এমপি লেবার পার্টির নেতা জো কক্সকে হত্যা করা হয়। ঐতিহাসিক গণভোটে যুক্তরাজ্যের ইউরোপীয় ইউনিয়ন (ইইউ) ছাড়ার কয়েক দিন পর নাৎসি বাহিনীর প্রতি সহানুভূতিশীল থমাস মাইর নামের এক ব্যক্তি জো কক্সের ওপর হামলা চালান। এমপিকে হত্যার দায়ে ওই ব্যক্তিকে যাবজ্জীবন কারাদণ্ড দেওয়া হয়।
২০১৫: পাতাল রেলে হামলা ৫ ডিসেম্বর লন্ডনের পাতাল রেলস্টেশনে দুজনকে ছুরিকাঘাত করেন এক ব্যক্তি। এর মধ্যে একজন গুরুতর আহত হন। সিরিয়ায় আইএসের ওপর যুক্তরাজ্যের প্রথম বিমান হামলার দুদিন পর এ ঘটনা ঘটে। হামলাকারী ওই ব্যক্তি হলেন সোমালিয়া বংশোদ্ভূত মুহেদিন মিরে (৩০)। তাঁকে যাবজ্জীবন কারাদণ্ড দেওয়া হয়।
২০১৩: ব্রিটিশ সেনা হত্যা ২২ মার্চ নাইজেরিয়া বংশোদ্ভূত দুই ব্রিটিশ নাগরিক সেনা ব্যারাকের কাছাকাছি এলাকায় লি রাগবি (২৫) নামের একজন ব্রিটিশ সেনাকে হত্যা করেন। ২০১৪ সালের ফেব্রুয়ারিতে হামলাকারী মাইকেল আদেবোলাজোকে (২৯) যাবজ্জীবন কারাদণ্ড ও মাইকেল আদেবোওয়ালেকে (২২) কমপক্ষে ৪৫ বছরের কারাদণ্ড দেওয়া হয়।
২০০৯: আয়ারল্যান্ডের উত্তরাঞ্চলে গুলিবর্ষণমার্চে আয়ারল্যান্ডের উত্তরাঞ্চলে পুনরায় রাজনৈতিক সহিংসতা শুরু হয়। পিৎজা নিতে যাওয়া দুজন সেনাসদস্যকে ব্যারাকের বাইরে গুলি করে হত্যা করা হয়। ১৯৯৭ সালের পর এ ধরনের হত্যাকাণ্ডের ঘটনা ছিল এটাই প্রথম।
২০০৫: পরিবহনব্যবস্থায় হামলাআন্তর্জাতিক সন্ত্রাসবাদী সংগঠন আল-কায়েদার আদর্শে অনুপ্রাণিত চারজন ব্রিটিশ নাগরিক ওই বছরের ৭ জুলাই লন্ডন পরিবহনব্যবস্থায় ব্যস্ত সময়ে আত্মঘাতী বোমা হামলা চালায়। ওই সিরিজ হামলায় ৫২ জন নিহত হয়। আহত হয় ৭০০ জন। ওই হামলার দুই সপ্তাহ পর আরেকটি গ্রুপ হামলার চেষ্টা করে ব্যর্থ হয়।
২০০৪: হামলার ষড়যন্ত্র বানচাল ৩০ মার্চ সাতজন ব্রিটিশ নাগরিককে যুক্তরাজ্যে ধারাবাহিক হামলার পরিকল্পনার অভিযোগে গ্রেপ্তার করা হয়। লন্ডনের বড় ডিসকো ক্লাব, বৈদ্যুতিক ও গ্যাস স্থাপনাগুলোতে হামলার পরিকল্পনা ছিল।
সূত্র: এএফপি
