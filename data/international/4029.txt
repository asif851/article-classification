
২২১বি বেকার স্ট্রিট। শার্লক হোমসের ভক্তদের কাছে এই ঠিকানা খুবই চেনা। ভক্তরা জেনে খুশি হবেন জনপ্রিয় এই গোয়েন্দাকে স্মরণ করতে মিউজিয়াম অফ লন্ডন নিয়েছে বিশেষ উদ্যোগ। আজ শুক্রবার এএফপির খবরে জানানো হয়, লন্ডনের ওই জাদুঘরে গতকাল বৃহস্পতিবার বিশেষ একটি প্রদর্শনীর উদ্বোধন করা হয়। প্রদর্শনীটির নাম দেওয়া হয়েছে ‘দ্য ম্যান হু নেভার লিভস অ্যান্ড উইল নেভার ডাই’। ব্রিটিশ লেখক স্যার আর্থার কোনান ডয়েলের অমর সৃষ্টি শার্লক হোমস। ১৮৮৬ সালে তিনি প্রথম শার্লক হোমসকে নিয়ে গোয়েন্দা গল্প লেখেন। এরপর এই কাল্পনিক গোয়েন্দার খ্যাতি ছড়ায় দুনিয়াজুড়ে। কল্পনার শার্লক হয়ে ওঠে জীবন্ত। বনে যায় কিংবদন্তির চরিত্র। হোমসের কাহিনি নিয়ে একে একে তৈরি হয় টিভি সিরিজ , চলচ্চিত্র, ভিডিও গেমস। লন্ডনের ওই জাদুঘরের ইতিহাস সংরক্ষণ বিভাগের প্রধান অ্যালেক্স ওয়ার্নার বলেন, হোমসের চুরুট, ম্যাগনিফাইং গ্লাস, টুপি সারা বিশ্বে জনপ্রিয়। এসবের প্রতি মানুষের বিশেষ আকর্ষণ রয়েছে। প্রদর্শনীতে এগুলো রাখা হয়েছে।
২০১৫ সালের এপ্রিল পর্যন্ত ওই প্রদর্শনী চলবে। প্রদর্শনীটি তিন ধাপে ভাগ করা হয়েছে। প্রথম পর্যায়ে থাকবে হোমসের বই, দ্বিতীয় পর্যায়ে লন্ডনের ভিক্টোরিয়া যুগের নিদর্শন ও তৃতীয় ধাপে থাকবে হোমসের ব্যবহৃত জনপ্রিয় সব জিনিস।প্রদর্শনীর বিশেষ আকর্ষণ হলো স্যার আর্থার কোনান ডয়েলের হাতে লেখা পাণ্ডুলিপি। একই সঙ্গে ২০১১ সালে টিভি সিরিজে শার্লক হোমসের চরিত্রে যিনি অভিনয় করেছিলেন, সেই বেনেডিক্ট কামবারব্যাচের ব্যবহৃত জ্যাকেটও রয়েছে | জাদুঘরের অন্যতম পরিচালক প্যাট হার্ডি বলেন, ‘শার্লক হোমসের মূল্য কালোত্তীর্ণ।’ তিনি বলেন, সময় বদলেছে। অনেক নতুন প্রযুক্তিও এসেছে। কিন্তু শার্লক হোমসের চরিত্র এখনো আগের মতোই আকর্ষণীয়।
