
 
‘জাগগা জাসুস’ অভিনেত্রী বিদিশা বেজবারুয়ার স্বামী নিশীথ ঝাকে আত্মহত্যায় প্ররোচনা দেওয়ার অভিযোগে গ্রেপ্তার করা হয়েছে। গত সোমবার ওই অভিনেত্রীর ঝুলন্ত লাশ উদ্ধার করে পুলিশ।
পুলিশের বরাত দিয়ে ভারতীয় বার্তা সংস্থা আইএএনএসের খবরে বলা হয়, বিদিশার লাশ উদ্ধারের পর আত্মহত্যার প্ররোচনার অভিযোগে তাঁর স্বামীর বিরুদ্ধে মামলা হয়। এই মামলায় ঝাকে গ্রেপ্তার করা হয়। গুরগাঁও পুলিশের মুখপাত্র রবীন্দ্র কুমার আইএএনএসকে এ তথ্য নিশ্চিত করেছেন।
রবীন্দ্র কুমার বলেন, পুলিশের বেশ কয়েকটি দল বিদিশার মৃত্যুর কারণ অনুসন্ধান করছে। ময়নাতদন্ত শেষে বিদিশার লাশ তাঁর পরিবারের সদস্যদের কাছে হস্তান্তর করা হয়েছে। পুলিশের উপকমিশনার (পূর্ব) দীপক সাহারান এই মামলা তদন্তের দায়িত্বে আছেন।
মামলায় অভিযোগ করা হয়েছে, বিদিশার স্বামী নিশীথ ঝার অন্য কোথাও বিবাহবহির্ভূত সম্পর্ক রয়েছে। এ নিয়ে তাঁদের দাম্পত্যকলহ চলছিল। বিষয়টি বিদিশাকে আত্মহত্যায় প্ররোচিত করেছে।
বিদিশার বাবার বরাত দিয়ে পুলিশ জানায়, ওই অভিনেত্রী ভালোবেসে বিয়ে করেছিলেন। পরে স্বামীর সঙ্গে তাঁর প্রায়ই ঝগড়া হতো।
সোমবার সন্ধ্যায় গুরগাঁওয়ের পশ সুশান্ত লক এলাকায় ভাড়া বাসা থেকে সিলিং ফ্যানের সঙ্গে ঝুলে থাকা বিদিশার লাশ উদ্ধার করে পুলিশ। পুলিশ এ ঘটনার তদন্তে বিদিশার মোবাইল ফোন, ফেসবুক স্ট্যাটাস ও সামাজিক যোগাযোগমাধ্যমের কথোপকথনের বিষয়গুলোকে গুরুত্ব দিচ্ছে।  রণবীর কাপুর অভিনীত ‘জাগগা জাসুস’-এ অভিনয় করা বিদিশা আসামে টিভি অভিনেত্রী ও সংগীতশিল্পী হিসেবে বেশ পরিচিত ছিলেন। অনেক স্টেজ শো উপস্থাপনা করেছেন তিনি।
আরও পড়ুন:‘জাগগা জাসুস’ অভিনেত্রীর ঝুলন্ত লাশ
 
