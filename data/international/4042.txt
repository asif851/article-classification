
শত শত মানুষের খুলি দিয়ে নির্মিত একটা উঁচু ভবনের ধ্বংসাবশেষ, নিঃসন্দেহে ভয়ংকর দেখতে। মেক্সিকো সিটির একটি জায়গা খুঁড়ে প্রত্নবিদেরা এই নরমুণ্ডের অট্টালিকার খোঁজ পেয়েছেন।
কমপক্ষে ৬৫০টি খুলি আছে সেখানে। ওপরের দিকে বসানো খুলিগুলো নারী ও শিশুদের। এই স্থাপনা আজটেক সাম্রাজ্যে নরবলির সংস্কৃতির সাক্ষী। প্রত্ন-গবেষকেরা এই আবিষ্কার থেকে নতুন দিশা পেয়েছেন। খুলি-খচিত প্রাসাদটির ভাঙা ভাঙা অংশ দেখে মনে হয়, এটি নলাকৃতির ছিল। এখন যেখানে মেক্সিকোর রাজধানী শহরটি, সেখানেই আজটেক রাজধানী ছিল একসময়। স্পেনীয় দখলদার যোদ্ধারা কাছাকাছি আরেকটি জায়গায় একসঙ্গে বিন্যস্ত এ রকম অনেক খুলি দেখে শঙ্কিত হয়েছিলেন। ওটা প্রাক্‌-ঔপনিবেশিক যুগের মেসোআমেরিকান সংস্কৃতির চিহ্ন বহন করে। স্থাপনাটির বাকি অংশ দেখার আশায় প্রত্ন-গবেষকেরা ২০১৫ সালে মেক্সিকো সিটি নগরের পুরোনো অংশে খননকাজ শুরু করেন। এই দলের সদস্য জৈব নৃবিজ্ঞানী রদ্রিগো বোলানোস বলেন, নরমুণ্ডের ছড়াছড়ি দেখে তাঁরা ভেবেছিলেন এগুলো তরুণ যোদ্ধাদের দেহাবশেষ। কিন্তু সেখানে নারী ও শিশুর অনেক খুলি দেখে মানুষ উৎসর্গ করার সংস্কৃতির ইঙ্গিত মেলে।
আজটেক এবং অন্যান্য মেসোআমেরিকান জনগোষ্ঠীর মধ্যে সূর্যের উদ্দেশে নরবলি দেওয়ার রীতি ছিল। 
