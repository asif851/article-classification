
জঙ্গিদের বিরুদ্ধে লড়াইয়ে আফগানিস্তানকে আরও বেশি অস্ত্র দেবে ভারত। নয়াদিল্লিতে নিযুক্ত কাবুলের রাষ্ট্রদূত শাইদা মোহাম্মদ আবদালি এ কথা জানিয়েছেন। এতে পাকিস্তানের সঙ্গে আফগানিস্তানের সম্পর্কে উত্তেজনা বৃদ্ধি পাওয়ার আশঙ্কা রয়েছে।আফগানিস্তানে ভারতের সামরিক সহায়তা বৃদ্ধির বিষয়টি নিয়ে সতর্ক রয়েছে প্রতিদ্বন্দ্বী প্রতিবেশী পাকিস্তান।আফগানিস্তানকে গত ১৫ বছরে ২০০ কোটি মার্কিন ডলারের বেশি অর্থনৈতিক সহায়তা দিয়েছে ভারত। কিন্তু তারা পাকিস্তানের সম্ভাব্য প্রতিক্রিয়ার কথা বিবেচনায় রেখে দেশটিকে অস্ত্র দেওয়ার আগে অনেক চিন্তাভাবনা করে থাকে।নয়াদিল্লি গত নভেম্বরে আফগানিস্তানকে চারটি বিশেষ হেলিকপ্টার দেওয়ার ঘোষণা দেয়। কট্টরপন্থী তালেবান সরকারের পতনের পর কাবুলকে এই প্রথম কোনো যুদ্ধ সরঞ্জাম দিল ভারত।আফগান রাষ্ট্রদূত আবদালি বলেন, আঞ্চলিক নিরাপত্তার অবনতি হচ্ছে এবং তালেবান, আইএস ও অন্যান্য জঙ্গি মোকাবিলায় আফগান সরকারি বাহিনীর সামরিক রসদ প্রয়োজন।ভারতের সহায়তার কথা উল্লেখ করে আবদালি বলেন, ‘চারটি হেলিকপ্টারের জন্য আমরা কৃতজ্ঞ। কিন্তু আমাদের আরও সাহায্য প্রয়োজন। আজ আমরা এমন এক পরিস্থিতির দিকে অগ্রসর হচ্ছি, যা ভারতসহ এ অঞ্চলের সবার জন্যই উদ্বেগের বিষয়।’ভারতের প্রতিরক্ষা মন্ত্রণালয়ের কর্মকর্তারা বলেছেন, আফগান সেনাপ্রধান জেনারেল কদাম শাহ শামিম ২৯ আগস্ট নয়াদিল্লিতে গিয়ে সামরিক সরঞ্জামের একটি তালিকা দেবেন। মার্কিন সেনাবাহিনীর সঙ্গে আলোচনা করে এ তালিকা তৈরি করা হয়েছে।তবে চাহিদার তালিকা অনুযায়ী কতটুকু সাহায্য ভারত বিনা মূল্যে দেবে আর কতটুকুর জন্য অর্থ নেবে, তা স্পষ্ট নয়।ভারতের প্রতিরক্ষা মন্ত্রণালয়ের একজন কর্মকর্তা বলেন, ভারতীয় সামরিক শিক্ষাপ্রতিষ্ঠানগুলোয় এখন প্রতিবছর প্রায় ৮০০ জন আফগান কর্মকর্তা প্রশিক্ষণ নিয়ে থাকেন।ভারতীয় কর্তৃপক্ষ কাবুলকে এসব সহায়তা দিলে স্বভাবতই পাকিস্তান অসন্তুষ্ট হতে পারে। কাশ্মীর পরিস্থিতি নিয়ে দুই দেশের সম্পর্ক এই মুহূর্তে বেশ শীতল।
