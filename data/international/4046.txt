
বিশিষ্ট ব্যক্তিরা, বিশেষ করে রাজনীতিবিদেরা যেখানেই সফরে যান, সেখানেই তাঁদের ফুলের তোড়া দিয়ে স্বাগত জানানো হয়। কিন্তু ভারতের প্রধানমন্ত্রী নরেন্দ্র মোদি রাজ্য সরকারদের প্রতি আহ্বান জানিয়েছেন তাঁকে যেন ফুলের তোড়া না দেওয়া হয়। সম্প্রতি বিবিসির এক খবরে এমনটা জানানো হয়।
ইন্ডিয়া ডটকমের খবরে বলা হয়েছে, স্বরাষ্ট্র মন্ত্রণালয় এই সপ্তাহে রাজ্যগুলোকে জানিয়েছে, ‘ভারতের ভেতর প্রধানমন্ত্রী যখন সফর করবেন, তাঁকে আর ফুলের তোড়া দেবেন না। প্রধানমন্ত্রী আশা করেন, একটি ফুলের সঙ্গে ‘খাদি কাপড় বা হাতে বোনা রুমাল অথবা একটি বই’ দেওয়া যেতে পারে। অতিথি অভ্যর্থনায় ফুলের বদলে বইয়ের প্রতি পক্ষপাতের কথা মোদি এই প্রথমবার বললেন না। গত জুনে এক রেডিও অনুষ্ঠানেও তিনি বলেছিলেন, ‘ফুলের তোড়া খুব অল্প সময়েই নষ্ট হয়ে যায়। আপনি হাত দিয়ে এটি নিলেন, এরপর রেখে দিলেন। এখানেই শেষ। কিন্তু আপনি যখন বই উপহার দেবেন, তখন এটি ওই পরিবারের ও গৃহস্থালির অংশ হয়ে যাবে।’
খাদি কাপড়ের শিল্পকে উজ্জীবিত করতে প্রধানমন্ত্রীর এই প্রচার মহাত্মা গান্ধীর ‘স্বদেশী’ যুগের প্রেরণা ফিরিয়ে আনতে পারে। সেই আন্দোলনের চেতনা ভারতের স্বনির্ভরতার প্রেরণা হয়ে উঠেছিল। এখনো জাতীয়তাবাদের প্রতীক হিসেবে খাদিশিল্প ভারতে টিকে আছে।
এই পরিকল্পনার পেছনকার সূত্রের বরাত দিয়ে টাইমস অব ইন্ডিয়া জানায়, খাদির উপহারের বিষয়টি অভাবি মানুষদের জন্য কাজের সুযোগ করে দিতে পারে।
