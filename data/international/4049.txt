
ভারতীয় বিমানবাহিনীর যুদ্ধবিমান সুকোই-৩০ আজ মঙ্গলবার সকালে ওড়ার কিছুক্ষণ পর থেকেই চীন সীমান্তবর্তী অরুণাচল প্রদেশে বিমানটির সঙ্গে যোগাযোগ বিচ্ছিন্ন হয়ে যায়। বিমানটিতে দুজন পাইলট আছেন বলে ভারতীয় বিমানবাহিনী সূত্রে জানানো হয়।
ভারতীয় প্রতিরক্ষা মন্ত্রণালয়ের জনসংযোগ পরিচালক লেফট্যানেন্ট কর্নেল সম্বিত ঘোষ সাংবাদিকদের বলেন, আজ সকাল সাড়ে নয়টা নাগাদ আসামের তেজপুরের সালাইবাড়ি বিমানঘাঁটি থেকে রুটিন ওড়ানে শামিল হয় রাশিয়ার নির্মিত সুকই-৩০ এমকেআই যুদ্ধবিমান। চীন সীমান্তবর্তী অরুণাচল প্রদেশ রাজ্যের দৌলসাং এলাকায় পৌঁছানোর পর থেকেই বিমানটির সঙ্গে যোগাযোগ বিচ্ছিন্ন হয়ে পড়ে। বিমানটির দুই পাইলটেরও কোনো খোঁজ নেই।আসামের তেজপুর বিমানঘাঁটি থেকে চীনের দূরত্ব মাত্র ১৭২ কিলোমিটার। প্রতিরক্ষা মন্ত্রণালয় সূত্রের খবর, ৬০ কিলোমিটার ওড়ার পর থেকেই বিমানটির যোগাযোগ বিচ্ছিন্ন হয়ে পড়ে। সেই সময় চীন সীমান্তের দৌলসাংয়ে ছিল বিমানটি।বিমানটির সন্ধানে তল্লাশি শুরু হয়েছে। সেনা ও বিমানবাহিনী উভয়ই শামিল হয়েছে তল্লাশি অভিযানে। তবে পাইলট বা বিমানটির কোনো খবর পাওয়া যায়নি। আসামের নগাঁও জেলায় গত বছরই একটি সুকোই বিমান ভেঙে পড়ে। তবে বিমানটির দুই পাইলটই প্যারাস্যুটের সাহায্যে লাফ দিয়ে প্রাণে বেঁচে যান।
