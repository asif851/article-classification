
যুক্তরাষ্ট্রের এশীয়-আমেরিকান ভোটারদের প্রায় ৫৫ শতাংশ হিলারি ক্লিনটনের পক্ষে ভোট দিতে প্রস্তুত। এখনো চূড়ান্ত সিদ্ধান্ত নেননি, তবে হিলারির পক্ষে ভোটের কথা ভাবছেন, এমন এশীয়-আমেরিকানদের সংখ্যা ৭০ শতাংশ। অন্যদিকে ডোনাল্ড ট্রাম্পের পক্ষে এমন এশীয়-আমেরিকানের সংখ্যা মাত্র ২১ শতাংশ।আনুপাতিক হিসাবে এই সংখ্যা দুই প্রেসিডেন্ট পদপ্রার্থীর ব্যাপারে দেশের লাতিনো ভোটারদের অবস্থানের সঙ্গে তুলনীয়। উল্লেখ্য, ২০১২ সালের নির্বাচনে এশীয়-আমেরিকানদের ৭৩ শতাংশই প্রেসিডেন্ট বারাক ওবামার পক্ষে ভোট দিয়েছিল। এ বছরের নির্বাচনে এশীয় ভোটারদের মধ্যে হিলারিও অনুরূপ সমর্থন পেতে পারেন।বুধবার ন্যাশনাল এশিয়ান আমেরিকান সার্ভে কর্তৃক প্রকাশিত এক জনমত জরিপ থেকে এ তথ্য বেরিয়ে এসেছে। জরিপ অনুসারে ট্রাম্প অভিবাসন প্রশ্নে যে ধরনের আক্রমণাত্মক ও তাচ্ছিল্যপূর্ণ মনোভাব প্রকাশ করেছেন, এশীয়-আমেরিকানরা তা মোটেই ভালোভাবে গ্রহণ করেননি। যুক্তরাষ্ট্রে মুসলিমদের প্রবেশ নিষিদ্ধ করার যে প্রস্তাব ট্রাম্প করেছেন, এশীয়-আমেরিকানদের দুই-তৃতীয়াংশই তার বিরুদ্ধে। অপেক্ষাকৃত তরুণ এশীয়-আমেরিকানদের মধ্যে ট্রাম্পের প্রতি নেতিবাচক মনোভাব সবচেয়ে প্রবল। এই জরিপ অনুসারে মোট এশীয়-আমেরিকানদের মধ্যে ৫২ শতাংশ ট্রাম্পের ব্যাপারে ‘অত্যন্ত নেতিবাচক’ মনোভাব পোষণ করে। কিন্তু ১৮-২৯ বছর বয়স্ক ‘মিলেনিয়াল’ এশীয়-আমেরিকানদের মধ্যে ৬৯ শতাংশই এই নেতিবাচক মনোভাব পোষণ করে। এই গ্রুপের ভোটারদের মাত্র ১৮ শতাংশ হিলারির ব্যাপারে অসন্তুষ্ট।শুধু প্রেসিডেন্ট পদপ্রার্থীর ব্যাপারে নয়, রিপাবলিকান দলের ব্যাপারেই এশীয়-আমেরিকানদের মনোভাব নেতিবাচক, এই জরিপে সে কথাও বেরিয়ে এসেছে। ৩৫ বছরের নিচের এশীয়-আমেরিকানদের প্রতি ১০ জনের ৭ জনই রিপাবলিকান দল ও তাঁর প্রার্থীদের ব্যাপারে অসন্তুষ্ট। এই গ্রুপের ৬০ শতাংশ ভোটার তাঁদের ডেমোক্রেটিক পার্টির সমর্থক হিসেবে পরিচয় দিয়েছেন। অন্যদিকে রিপাবলিকান পার্টির সমর্থক এমন এশীয়-আমেরিকানদের সংখ্যা মাত্র ১৬ শতাংশ।বর্তমানে এশীয়-আমেরিকানরা যুক্তরাষ্ট্রের মোট ভোটারের মাত্র ৩ থেকে ৪ শতাংশ। ফলে জাতীয় পর্যায়ে তাঁদের ভোট নির্বাচনী ফলাফলে তেমন কোনো প্রভাব ফেলবে না। তা ছাড়া এঁদের অনেকেই ভোট প্রদানের ব্যাপারে কখনোই খুব আগ্রহী নন। কিন্তু নেভাদা ও ভার্জিনিয়ার মতো ‘ব্যাটেলগ্রাউন্ড’ অঙ্গরাজ্যে তাঁরা যদি উল্লেখযোগ্য সংখ্যায় ভোট দিতে যান, তাহলে নির্বাচনী ফলাফলে প্রভাব পড়বে বলে বিশেষজ্ঞদের ধারণা। ১০ আগস্ট থেকে ১ অক্টোবর গৃহীত এই জরিপে মোট ১ হাজার ৬৯৪ নিবন্ধিত ভোটার অংশগ্রহণ করেন।
