
মিসরের ক্ষমতাচ্যুত প্রেসিডেন্ট মোহাম্মদ মুরসিকে নিরাপদ স্থানে আটকে রাখা হয়েছে। পররাষ্ট্র মন্ত্রণালয়ের মুখপাত্র বদর আবদুল আত্তি গতকাল বুধবার সাংবাদিকদের কাছে এ কথা জানান। বিবিসি অনলাইনের প্রতিবেদনে এ তথ্য জানানো হয়।বদর আবদুল আত্তি দাবি করেন, ৬১ বছর বয়সী ইসলামপন্থী এই সাবেক প্রেসিডেন্ট এখন কোথায় আছেন, তা তিনি জানেন না। তবে তাঁকে মর্যাদার সঙ্গে রাখা হয়েছে।মুখপাত্র বলেন, নিজের ও দেশের নিরাপত্তার জন্য মুরসিকে আটকে রাখা হয়েছে। একটি নিরাপদ জায়গায় তাঁকে রাখাই ভালো, তা না হলে পরিণতি হতো ভয়াবহ।মুরসিকে রাজধানী কায়রোর প্রেসিডেন্ট গার্ড ব্যারাকে আটকে রাখার বিষয়টি ওই কর্মকর্তা বারবার অস্বীকার করেন।গত ৩০ জুন ছিল মুরসির দায়িত্ব গ্রহণের প্রথম বর্ষপূর্তি। ৩ জুলাই রাতে মুরসিকে ক্ষমতাচ্যুত করে দেশটির সেনাবাহিনী। একই সঙ্গে দেশের সংবিধান স্থগিত করে প্রধান বিচারপতি আদলি মানসুরকে অন্তর্বর্তী সরকারের প্রধান করা হয়।সেনা অভ্যুত্থানের মাধ্যমে মুরসিকে ক্ষমতাচ্যুত করার পর থেকে তাঁর সমর্থক ইসলামপন্থী মুসলিম ব্রাদারহুডের নেতা-কর্মীরা লাগাতার বিক্ষোভ করে যাচ্ছে। ৮ জুলাই রাজধানী কায়রোতে মুরসির সমর্থকদের লক্ষ্য করে নির্বিচারে গুলি ছুড়েছে সেনাসদস্যরা। এতে অন্তত ৫১ জন নিহত ও কয়েক শ লোক আহত হয়।
৮ জুলাই অন্তর্বর্তী প্রেসিডেন্ট আদলি মানসুর নতুন গণতান্ত্রিক সরকারের হাতে ক্ষমতা হস্তান্তরের সময়সূচি-সংক্রান্ত একটি ডিক্রি জারি করেছেন। এই সময়সূচি প্রত্যাখ্যান করেছে মুরসির সমর্থক প্রভাবশালী রক্ষণশীল ইসলামি গোষ্ঠী মুসলিম ব্রাদারহুড।
