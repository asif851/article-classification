
যুক্তরাষ্ট্রের সাবেক প্রেসিডেন্ট বিল ক্লিনটন ও সাবেক পররাষ্ট্রমন্ত্রী হিলারি ক্লিনটনের মেয়ে চেলসি ক্লিনটন কন্যাসন্তানের মা হয়েছেন। সামাজিক যোগাযোগের মাধ্যম টুইটার ও ফেসবুকে গত শুক্রবার এ কথা জানান চেলসি। খবর রয়টার্স ও বিবিসির।চেলসি তাঁর টুইটার বার্তায় বলেন, ‘মার্ক (চেলসির স্বামী মার্ক মেজভিনস্কি) ও আমি গভীর ভালোবাসায় আমাদের কন্যা শার্লোট ক্লিনটন মেজভিনস্কির জন্ম উপভোগ করছি।’চেলসি (৩৪) ২০১০ সালে মার্ক মেজভিনস্কিকে বিয়ে করেন। এ বছরের এপ্রিলে সন্তানসম্ভবা হওয়ার কথা জানান তিনি।ক্লিনটন পরিবারে এমন সময় নতুন এই অতিথির আগমন ঘটল, যখন হিলারি ক্লিনটন ২০১৬ সালে অনুষ্ঠেয় প্রেসিডেন্ট নির্বাচনে লড়াইয়ের জন্য প্রস্তুত হচ্ছেন।চেলসি স্ট্যানফোর্ড, কলম্বিয়া ও অক্সফোর্ড বিশ্ববিদ্যালয়ে লেখাপড়া করেছেন। বাবা-মার সঙ্গে তিনি ক্লিনটন ফাউন্ডেশন পরিচালনা করেন। চেলসির স্বামী মার্ক মেজভিনস্কি একজন বিনিয়োগ ব্যাংকার।সন্তান জন্মদান ও দাতব্যকাজের জন্য চেলসি গত আগস্ট মাসে যুক্তরাষ্ট্রের এনবিসি টিভি চ্যানেলের বিশেষ প্রতিনিধির পদ ছেড়ে দেন।
