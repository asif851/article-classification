
ডেমোক্র্যাটদের ঘাঁটি হিসেবে পরিচিত আইওয়া অঙ্গরাজ্য এবার হাতছাড়া হয়ে গেছে। সেখানে রিপাবলিকান প্রার্থী ডোনাল্ড ট্রাম্প জয়ী হয়েছেন। ২০০৪ সালে সর্বশেষ সেখানে জয় পেয়েছিল রিপাবলিকানরা। ১৯৮৮ সাল থেকে ওই অঙ্গরাজ্য ডেমোক্র্যাটদের দখলে ছিল। ২০০৮ সালে ডেমোক্র্যাট প্রার্থী বারাক ওবামা ১০ পয়েন্টের ব্যবধানে জয়লাভ করেন। ২০১২ সালে তিনি সেখানে জিতলেও পয়েন্ট ব্যবধান কমে এসেছিল। ৫ দশমিক ৬ শতাংশ ব্যবধানে ওইবার বারাক ওবামা জিতেছিলেন।বিবিসি অনলাইনের তথ্যমতে, আইওয়া অঙ্গরাজ্যে ট্রাম্প ৬ লাখ ২৮ হাজার ৮৯১ পপুলার ভোট পেয়েছেন। প্রাপ্ত ভোটের হার ৫২ শতাংশ। সেখানে হিলারি পেয়েছেন ৫ লাখ ১০ হাজার ২০ ভোট। ভোটের হার ৪২ দশমিক ১ শতাংশ। অন্যান্য প্রার্থী ৭১ হাজার ৩৭২ ভোট পেয়েছেন। অর্থাৎ, ৫ দশমিক ৯ শতাংশ।
বরাবরের মতো এবারও ওয়াশিংটনে জিতেছেন ডেমোক্র্যাট প্রার্থী। ১৯৮৮ সাল থেকে সেখানে ধারাবাহিক জয়ের ধারা অব্যাহত রেখে জয়ী হলেন ডেমোক্রেটিক পার্টির প্রার্থী হিলারি ক্লিনটন। সেখানে হিলারি ১০ লাখ ৮৮ হাজার ১৫২ পপুলার ভোট পেয়েছেন। ভোটের হার ৫৬ দশমিক ৩ শতাংশ। ট্রাম্প পেয়েছেন ৭ লাখ ৩১ হাজার ১২৭ ভোট। অর্থাৎ, ৩৭ দশমিক ৮ শতাংশ।
অন্যান্য প্রার্থীরা পেয়েছেন ১ লাখ ১৩ হাজার ৫৯৪ ভোট। ভোটের জার ৫ দশমিক ৯ শতাংশ।
অন্যদিকে, ১৯৯৬ সাল থেকে জর্জিয়া অঙ্গরাজ্যে জয় পেয়ে আসছে রিপাবলিকান পার্টি। এবার দলের হয়ে সেখানে জয় পেলেন ট্রাম্প।
