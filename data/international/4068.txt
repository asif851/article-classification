
‘সরকারি চাকরি করতে হলে তো ঘুষ নিতেই হয়। এটা নিষিদ্ধ নয়। ঘুষ তো শুধু নিজের জন্য নিচ্ছি না। ঘুষের অর্থ দিয়ে বড় কর্মকর্তাদের উপহার দিতে হয়। দামি উপহার পেয়ে তাঁরা খুশি হন। আমার উন্নতি হয়। এখন এই উপহার কি আমি নিজের অর্থে কিনব? কখনই না।’ এভাবেই ঘুষ নেওয়াকে নীতিসিদ্ধ করার চেষ্টা করছিলেন ভারতের এক প্রকৌশলী। নাম প্রকাশ না করার শর্তে তাঁর বিপদের কথা জানিয়েছেন বার্তা সংস্থা এপিকে। আজ বুধবার টাইমস অব ইন্ডিয়ার এক প্রতিবেদনে এ তথ্য জানানো হয়।
কী বিপদে পড়েছেন এই প্রকৌশলী?
৬ নভেম্বর রাতে যখন তিনি যোগাসনে মগ্ন ছিলেন, ঠিক সেই সময় তাঁর এক বন্ধু ফোন দেন। বলেন টিভি চালু করতে। কথামতো টিভি চালু করতেই জাতির উদ্দেশে প্রধানমন্ত্রী নরেন্দ্র মোদির ভাষণ শোনেন তিনি। মাথায় আকাশ ভেঙে পড়ে তাঁর। রাত ১২টা থেকেই বাতিল করে দেওয়া হচ্ছে ৫০০ আর ১০০০ রুপির নোট। বর্তমানে সবার কাছে যে নোট আছে, তা ব্যাংক থেকে আগামী দুই মাসের মধ্যে পরিবর্তন করে নেওয়ার নির্দেশ দেওয়া হয়। কেউ যদি এই দুই মাসে আড়াই লাখ রুপি জমা করেন, তাঁকে কর কাঠামোর আওতায় আনা হবে।
অথচ ওই প্রকৌশলীর ঘরের খাটের নিচে তখন টিনের একটি বাক্সেই আছে ৪৮ লাখ রুপি; যা তিনি বিভিন্ন সময় ঘুষ হিসেবে পেয়েছেন। এই কালোটাকা তিনি ব্যাংকেও জমা দেননি। কর দেওয়ার তো প্রশ্নই উঠে না। এখন এই অর্থ ব্যাংকে জমা করতে গেলেই ধরা পড়বেন তিনি।
সরকারি তথ্য অনুযায়ী, ভারতের মোট অর্থের ৮৬ শতাংশই ৫০০ এবং ১০০০ রুপির নোটে ছাপানো হয়। অর্থাৎ ছোট নোট কম। এ ছাড়া দেশটির ১৩০ কোটি মানুষের অধিকাংশেরই ব্যাংক হিসাব নেই। তাই কালোটাকা প্রতিরোধে মোদি সরকারের এই পদক্ষেপ বেশ চ্যালেঞ্জিং। তবে ইতিমধ্যে কালোটাকা প্রতিরোধে মুদ্রা রহিতকরণের এ সিদ্ধান্ত বেশ প্রভাব পড়তে দেখা যাচ্ছে।
ওই প্রকৌশলী জানান, শুধু তিনি নন, সরকারের এ সিদ্ধান্তে মাথা খারাপের মতো অবস্থা তাঁর বন্ধুদের। যাঁরা বিভিন্ন অবকাঠামো নির্মাণমূলক কাজে প্রতিনিয়তই ঘুষ নেন। তাঁরা মনে করেন, ঘুষ নেওয়া কোনো অন্যায় কাজ নয়। তাঁদের মতে, ‘সব সরকারি চাকরিতেই ঘুষ নিতে হয়। সব কর্মকর্তাই ঘুষ নেন।’
ভারতে কর ফাঁকি দিতে বহু লেনদেন নগদ অর্থে হয়। বাসায় নিজের কাছে রুপি জমা করে রাখেন বেশির ভাগ মানুষ। কালোটাকা হলে বা কর ফাঁকি দিতেই এটি করা হয়। আর যা প্রতিরোধে আদাজল খেয়ে নেমেছেন মোদি সরকার।
