
অব্যাহত অস্থিরতা দেশকে অচল করে দিতে পারে বলে সতর্ক করে দিয়েছেন মিসরের প্রেসিডেন্ট মোহাম্মদ মুরসি। ক্ষমতা গ্রহণের বর্ষপূর্তি উপলক্ষে গত বুধবার দেওয়া এক ভাষণে তিনি এই সতর্কবাণী উচ্চারণ করেন। আগামী রোববার সরকারবিরোধী বড় ধরনের বিক্ষোভের প্রস্তুতির প্রাক্কালে মুরসি এ কথা বললেন। ভাষণে মুরসি রোববারের গণবিক্ষোভ আয়োজনকারীদের শান্ত করার চেষ্টা চালিয়েছেন। তিনি এক বছরে কিছু ‘ভুল’ করার কথা স্বীকার করেন। পাশাপাশি তিনি সাংবিধানিক সংস্কারের প্রতিশ্রুতি দেন এবং সংলাপে বসার জন্য বিরোধীদের প্রতি আহ্বান জানান। তবে মুরসি তাঁর বিরুদ্ধে ষড়যন্ত্রকারী এবং গণতন্ত্রকে ক্ষতি করার চেষ্টায় লিপ্ত ব্যক্তিদের প্রতি সতর্কবাণীও উচ্চারণ করেন। দীর্ঘ আড়াই ঘণ্টার ওই ভাষণে মুরসি বলেন, ‘মিসর অনেক চ্যালেঞ্জের মুখোমুখি। দেশে বিভেদ এমন একটা পর্যায়ে পৌঁছেছে, যা আমাদের গণতান্ত্রিক অভিজ্ঞতাকে হুমকিতে ফেলতে পারে এবং দেশকে অচল করে দিতে পারে।’ ভাষণে মুরসি আরও জানান, দেশের বিতর্কিত সংবিধানে সংশোধনী আনতে তিনি একটি কমিটি গঠন করছেন। ওই সংবিধানের খসড়া প্রণয়নকারীদের বেশির ভাগই ছিলেন ইসলামপন্থী। বিরোধীদের মতে, এই সংবিধান সব মিসরীয়র প্রতিনিধিত্ব করে না। মুরসি সংবিধান সংশোধনের বিষয়ে সব রাজনৈতিক আন্দোলন ও দলকে তাদের মতামত তুলে ধরার আহ্বান জানান। আগামী রোববার গণবিক্ষোভ ডেকেছে তামারোদ নামের একটি সংগঠন। এরই মধ্যে তারা আগাম প্রেসিডেন্ট নির্বাচনের পক্ষে দেড় কোটি স্বাক্ষর সংগ্রহ করেছে।
মুরসিবিরোধীরা বলছেন, যে লক্ষ্য নিয়ে ২০১১ সালে প্রেসিডেন্ট হোসনি মোবারককে ক্ষমতাচ্যুত করে পরে মুরসিকে ক্ষমতায় বসানো হয়েছিল, সেই লক্ষ্য অর্জনে ব্যর্থ হয়েছেন তিনি। এএফপি, বিবিসি।
