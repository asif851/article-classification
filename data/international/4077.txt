
যুক্তরাষ্ট্রের সঙ্গে লাতিন আমেরিকার সমাজতন্ত্রী দেশ ভেনেজুয়েলার সম্পর্ক মোটেই ভালো নয়। এরপরও গত ২০ জানুয়ারি মার্কিন প্রেসিডেন্ট ডোনাল্ড ট্রাম্পের শপথ অনুষ্ঠানে অনুদান দিয়েছিল ভেনেজুয়েলা! যুক্তরাষ্ট্রের নির্বাচন কমিশনই এ তথ্য জানিয়েছে।সম্প্রতি বেশ কিছু নথি অবমুক্ত করে কমিশন। এতে ট্রাম্পের অভিষেক অনুষ্ঠানবিষয়ক নথিও ছিল। আর সেসব নথি থেকেই ট্রাম্পের শপথ অনুষ্ঠানে ভেনেজুয়েলার অর্থ দেওয়ার বিষয়টি জানা যায়। নথিতে বলা হয়, ভেনেজুয়েলার রাষ্ট্রীয় মালিকানাধীন তেল কোম্পানির সহযোগী প্রতিষ্ঠান যুক্তরাষ্ট্রভিত্তিক তেল কোম্পানি শিটগো পেট্রোলিয়াম। এই প্রতিষ্ঠানটি ট্রাম্পের আড়ম্বরপূর্ণ শপথ অনুষ্ঠানে পাঁচ লাখ মার্কিন ডলার অনুদান দিয়েছিল। এ ছাড়া বিশ্বের বিভিন্ন নামী প্রতিষ্ঠানও শপথ অনুষ্ঠানের জন্য অনুদান দিয়েছিল। বিশ্বখ্যাত কোমল পানীয় কোম্পানি পেপসি দেয় আড়াই লাখ ডলার। তৈরি পোশাকের নামী প্রতিষ্ঠান ওয়ালমার্ট দিয়েছিল দেড় লাখ ডলার।এদিকে বার্তা সংস্থা রয়টার্স জানিয়েছে, যুক্তরাষ্ট্রের ফেডারেল নির্বাচন কমিশনের নথিতে দেখা যায়, ট্রাম্পের শপথ অনুষ্ঠানের জন্য রেকর্ড ১০ কোটি ৬০ লাখ ডলারের বেশি অনুদান পাওয়া যায়। এই অর্থ ২০০৯ সালে সাবেক প্রেসিডেন্ট বারাক ওবামার শপথ অনুষ্ঠানের ওঠা অর্থের দ্বিগুণ। সবচেয়ে বেশি পরিমাণ অর্থ অনুদান দিয়েছেন লাসভেগাসের ক্যাসিনো ব্যবসায়ী শেলডন অ্যাডেলসন। তাঁর অনুদানের পরিমাণ ৫০ লাখ ডলার। ট্রাম্প বিমান নির্মাতা প্রতিষ্ঠান বোয়িং এবং লকহিড মার্টিনের সমালোচনা করলেও এ দুই প্রতিষ্ঠান তাঁর শপথ অনুষ্ঠানে ঠিকই অনুদান দিয়েছিল।
