
যুক্তরাষ্ট্রের আলাস্কার ওয়াসিলার একটি পরিবার ৪১ দশমিক ৯ কেজি ওজনের একটি বাঁধাকপি উত্পাদন করেছে। একটি বার্ষিক প্রতিযোগিতায় ওই বাঁধাকপি প্রদর্শন করে পুরস্কার জিতেছে ১০ বছর বয়সী কিশোর কিভান ডিঙ্কেল।বার্তা সংস্থা রয়টার্সে প্রকাশিত প্রতিবেদনে জানানো হয়, আলাস্কায় প্রতিবছর বড় বাঁধাকপি উত্পাদনের একটি প্রতিযোগিতা হয়। এতে ১৮ বছরের মধ্যে এই প্রথম ১০ বছর বয়সী কোনো বালক এ পুরস্কার পেল।৪১ দশমিক ৯ কেজি ওজনের ওই বাঁধাকপি প্রদর্শন করে কিভান ডিঙ্কেল চলতি বছর সবচেয়ে বড় বাঁধাকপি উত্পাদনের গৌরব অর্জন করেছে। পুরস্কার বাবদ সে পেয়েছে দুই হাজার মার্কিন ডলার। কিভানের পরিবার স্থানীয়ভাবে একটি খামার পরিচালনা করে।দাবি করা হয়, বিশ্বের সবচেয়ে বেশি ওজনের বাঁধাকপিটির ওজন ৬২ দশমিক ৭ কেজি। গত বছর এটি উত্পাদিত হয়।
