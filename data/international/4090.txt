
যুক্তরাষ্ট্রের কুখ্যাত গুয়ানতানামো কারাগার থেকে পাঁচ বন্দীকে গতকাল মঙ্গলবার কাজাখস্তানে স্থানান্তর করা হয়েছে। বিতর্কিত এই মার্কিন বন্দিশিবির বন্ধে মার্কিন প্রেসিডেন্ট বারাক ওবামার পদক্ষেপের অংশ হিসেবে এই বন্দীদের স্থানান্তর করা হয়। পেন্টাগনের তথ্যের বরাত দিয়ে আজ এএফপির খবরে এ কথা জানানো হয়।
খবরে বলা হয়, স্থানান্তর করা বন্দীদের মধ্যে তিউনিসিয়ার দুজন ও ইয়েমেনের তিনজন রয়েছেন। এ নিয়ে ২০১৪ সালে ২৮ জনকে এই বন্দিশিবির থেকে স্থানান্তর করা হলো। ৯/১১-এর হামলার পর সন্দেহভাজন সন্ত্রাসীদের জন্য ওই কারাগার স্থাপন করা হয়।এক বিবৃতিতে পেন্টাগন জানিয়েছে, আদেল আল-হাকিমি ও আবদুল্লাহ বিন আলী আল-লুতফি নামের তিউনিসিয়ার দুজন ও অসিম থাবিত আবদুল্লাহ আল-খালাকি, মুহাম্মদ আলী হুসাইন খানায়না ও সাবরি মুহাম্মদ ইব্রাহীম আল কোরেশি নামের ইয়েমেনি তিন বন্দীকে মার্কিন টাস্কফোর্সের মাধ্যমে কাজাখস্তানে স্থানান্তর করা হয়েছে।কিউবার দক্ষিণ-পূর্বে মার্কিন নৌঘাঁটিতে অবস্থিত গুয়ানতানামো কারাগারে বর্তমানে ১২৭ জন বন্দী রয়েছেন।
