
ভারতের স্বাধীনতা সংগ্রামী নেতাজি সুভাষ চন্দ্র বসুর জন্মদিনকে দেশব্যাপী ‘দেশপ্রেম দিবস’ হিসেবে পালনের দাবি জানাল ফরোয়ার্ড ব্লক। নেতাজির তৈরি করা দল ফরোয়ার্ড ব্লকের কেন্দ্রীয় কমিটি এই দাবি তুলেছে। আগামী ২৩ জানুয়ারি নেতাজির জন্মদিন।
ফরোয়ার্ড ব্লকের সাধারণ সম্পাদক দেবব্রত বিশ্বাস এই দাবিতে প্রধানমন্ত্রী নরেন্দ্র মোদির কাছে চিঠি লিখেছেন। চিঠিতে বলেছেন, ‘নেতাজির জীবন ও সংগ্রাম দশকের পর দশক ধরে দেশবাসীকে উদ্বুদ্ধ করেছে। দেশের মানুষ তাঁকে আপন বলে শ্রদ্ধা করছে। আপন বলে মনে করছে। গান্ধীজিও তাঁকে বলেছিলেন “প্যাট্রিয়ট অব প্যাট্রিয়টস”। যেভাবে মহান ব্যক্তিদের জন্মদিন পালন করা হয়, সেভাবেই পালন করা হোক নেতাজির জন্মদিন। দিবসটিকে পালন করা হোক “দেশপ্রেম দিবস” হিসেবে।’
এর অগেও এই দাবি নিয়ে বহুবার সংসদের ভেতরে ও বাইরে আন্দোলন হয়েছে। দলটির অভিযোগ, ভারতের স্বাধীনতাসংগ্রামে নেতাজির অবিস্মরণীয় ভূমিকা থাকলেও স্বাধীনতার পর তাঁকে সেভাবে সম্মান দেওয়া হয়নি। বারবার এই দাবিতে সায় দেয়নি কেন্দ্রীয় সরকারও। এবার তাই ফরোয়ার্ড ব্লক ঘোষণা দিয়েছে, কেন্দ্রীয় সরকার ঘোষণা না দিলেও তারা ২৩ জানুয়ারি দেশের মানুষকে নিয়ে দেশপ্রেম দিবস হিসেবে পালন করবে নেতাজির জন্মদিন।
