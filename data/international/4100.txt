
জয়ললিতাভারতের তামিলনাড়ুর মুখ্যমন্ত্রী জে জয়ললিতা আজ  সোমবার রাতে মারা গেছেন। চেন্নাইয়ের অ্যাপোলো হাসপাতাল কর্তৃপক্ষ তার মারা যাওয়ার খবর নিশ্চিত করেন। খবর এনডিটিভির। ‘আম্মা’ হিসেবে পরিচিত জয়ললিতার মৃত্যুতে সমর্থকেরা কান্নায় ভেঙে পড়েছেন। ভিড় জমিয়েছেন হাসপাতালের সামনে।চেন্নাইয়ের অ্যাপোলো হাসপাতালে আজ সকালে জয়ললিতার হৃদ্‌যন্ত্রে অস্ত্রোপচার করা হয়। অস্ত্রোপচারের পর ভালো আছেন বলে তাঁর দল এআইএডিএমকের পক্ষ থেকে জানানো হয়। তবে অ্যাপোলো হাসপাতাল কর্তৃপক্ষ জানিয়েছিল, তিনি লাইফ সাপোর্টে অাছেন। তাঁর শারীরিক অবস্থা সংকটাপন্ন।জয়ললিতা ফুসফুসের সংক্রমণজনিত রোগে আক্রান্ত হয়ে তিন মাস ধরে অ্যাপোলো হাসপাতালে চিকিৎসাধীন ছিলেন। ওই অবস্থায় গতকাল রোববার তিনি হৃদ্‌রোগে আক্রান্ত হন। আজ সকালে দক্ষিণাঞ্চলীয় রাজ্য তামিলনাড়ুর প্রভাবশালী এই রাজনীতিকের হৃদ্‌যন্ত্রে অস্ত্রোপচার করা হয়।
জয়ললিতার দল এআইএডিএমকের মুখপাত্র সি আর সরস্বতী সকালে বলেছিলেন, আম্মা সুস্থ হয়ে উঠবেন বলে চিকিৎসকেরা আশ্বস্ত করেছেন। ঈশ্বর আম্মার সঙ্গে আছেন, তিনি সবার মাঝে ফিরে আসবেন।
বিশেষজ্ঞদের একটি দল জয়ললিতাকে চিকিৎসা দিচ্ছিলেন ও সার্বক্ষণিক নজরে রাখছিলেন। জয়ললিতাকে ইকোএমওতে (এক্সট্রা-করপোরাল মেমব্রান্স অক্সিজেন ডিভাইস) রাখা হয়েছিল। তাঁর ফুসফুস বা হার্ট কাজ করছিল না বলে এই যন্ত্রের সাহায্য তাঁকে অক্সিজেন দেওয়া হচ্ছিল।
৬৮ বছর বয়সী এই রাজনীতিকের গুরুতর শারীরিক অসুস্থতার খবর শুনে তাঁর দল এআইএডিএমকের কর্মী-সমর্থকেরা সকাল থেকেই হাসপাতালের সামনে ভিড় করেন। তাঁরা তাঁদের প্রিয় আম্মার শারীরিক অবস্থার খবর জানতে উদ্বেগ-উৎকণ্ঠার মধ্যে ছিলেন। কর্মী-সমর্থকদের ভিড় ঠেকাতে অ্যাপোলো হাসপাতালের বাইরে পুলিশ মোতায়েন করা হয়।
একসময়ের অভিনেত্রী জয়ললিতাকে তাঁর লাখ লাখ সমর্থক ‘আম্মা’ বলে সম্বোধন করে থাকেন।
গত ২২ সেপ্টেম্বর থেকে হাসপাতালে চিকিৎসাধীন ছিলেন জয়ললিতা। ওই সময় তাঁর দলের পক্ষ থেকে জানানো হয়েছিল, পানিশূন্যতা ও জ্বরে আক্রান্ত হয়ে তিনি হাসপাতালে ভর্তি হন। তাঁর অসুস্থতা যে অনেক বেশি মারাত্মক, পরে তা স্পষ্ট হয়।
আরও পড়ুন....‘আম্মা’ সুস্থ হয়ে উঠবেন, বলছে তাঁর দল
জয়ললিতার পর কে? 
জয়ললিতা এবার হৃদ্‌রোগে আক্রান্ত
