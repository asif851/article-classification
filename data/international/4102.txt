
ভারতের সাবেক কেন্দ্রীয় মন্ত্রী যশোবন্ত সিনহা তাঁর দল বিজেপি ছেড়ে দেওয়ার ঘোষণা দিয়েছেন। দেশের গণতন্ত্র রক্ষায় তিনি দেশব্যাপী প্রচার শুরুরও ঘোষণা দিয়েছেন। ভারতের প্রধানমন্ত্রী নরেন্দ্র মোদির কঠোর সমালোচক যশোবন্ত সিনহা। গত শতকের নব্বইয়ের দশকে তিনি বিজেপিতে যোগ দেন।যশোবন্ত সিনহা বলেন, ‘আজ আমি বিজেপির সঙ্গে সব সম্পর্ক ছিন্ন করছি। যেকোনো ধরনের দলীয় রাজনীতি থেকে আমি সন্ন্যাস (অবসর) নিচ্ছি।’ আজ শনিবার বিহারের পাটনায় তাঁর দল ছেড়ে দেওয়ার এ ঘোষণা দেন।দল ছেড়ে দেওয়ার পেছনে বিজেপির বর্তমান অবস্থানকেই দায়ী করেন প্রবীণ নেতা যশোবন্ত। তিনি বলেন, ‘বিজেপির অবস্থার জন্যই আমি দল ছাড়ছি। আপনারা পার্লামেন্টের সর্বশেষ অধিবেশন দেখেছেন। এটি ছিল ইতিহাসের সবচেয়ে সংক্ষিপ্ততম অধিবেশন।’যশেোবন্ত সিনহা বলেন, তিনি বিজেপি-বিরোধী সব দলকে এক করতে কাজ করবেন। তিনি বলেন, ‘আমি কোনো দলে যোগ দেব না। আর দলীয় রাজনীতি করার কোনো দরকারও নেই। পরিষ্কার করে বলে দিতে চাই, কোনো বড় পদ পাওয়ারও ইচ্ছে আমার নেই।’বিহারে নিজের সংগঠন রাষ্ট্র মঞ্চের এক অনুষ্ঠানে এসব কথা বলেন সিনহা। ওই অনুষ্ঠানে কংগ্রেস ও লালু প্রসাদ যাদবের নেতারা উপস্থিত ছিলেন।
বিজেপির মধ্যে যশোবন্ত সিনহাকে প্রায় একঘরে করে রাখা হয়েছিল দীর্ঘদিন। আজ ছেলে জয়ন্ত সিনহার জন্মদিনে দল ছাড়ার ঘোষণা দিলেন যশোবন্ত সিনহা। তাঁর ছেলে জয়ন্ত মোদি সরকারের মন্ত্রী।
