
পশুর আশ্রয়স্থল থেকে একটি কুকুর পোষ্য হিসেবে গ্রহণ করেছেন দক্ষিণ কোরিয়ার নতুন প্রেসিডেন্ট মুন জে-ইন।  রাজধানী সিউলে অবস্থিত প্রেসিডেন্টের সরকারি বাসভবন ‘ব্লু হাউস’ থেকে এ বিষয়ে একটি ঘোষণা এসেছে। গতকাল বৃহস্পতিবার বিবিসি অনলাইনের প্রতিবেদনে এ তথ্য জানানো হয়।   ব্লু হাউসের ফেসবুক পেজে টোরি নামের একটি কালো রঙের কুকুর উপস্থাপন করে সেটিকে দেশটির নতুন ‘ফার্স্ট ডগ’ হিসেবে পরিচয় করিয়ে দেওয়া হয়েছে।  আশ্রয়স্থল থেকে পোষ্য হিসেবে প্রেসিডেন্টের কুকুর গ্রহণের বিষয়টিকে দেশটির প্রাণী অধিকারের প্রতি বর্তমান সরকারের জোরালো সমর্থন হিসেবে দেখা হচ্ছে।
নির্বাচনী প্রচারে প্রাণী অধিকারের বিষয়ে প্রতিশ্রুতি দিয়েছিলেন মুন জে-ইন।
কোএগজিসটেন্স অব অ্যানিমেল রাইটস অন আর্থ (কেয়ার) নামের একটি গোষ্ঠীর কাছ থেকে চার বছর বয়সী কুকুরটি পোষ্য গ্রহণ করেন দক্ষিণ কোরিয়ার প্রেসিডেন্ট।  দেশটির রাষ্ট্রীয় সংবাদ সংস্থা ইয়োনহ্যাপ বলছে, আশ্রয়স্থলে থাকা কোনো কুকুর এই প্রথম দেশটির ‘ফার্স্ট ডগ’ হলো।
এশিয়ার বিভিন্ন দেশের কুকুরের মাংস খাওয়ার বিরুদ্ধে সোচ্চার কেয়ার। টোরিকে পোষ্য হিসেবে গ্রহণের মাধ্যমে প্রেসিডেন্ট মুন কুকুরের মাংস ব্যবসায়ীদের একটি কড়া বার্তা দিয়েছেন বলে ধারণা করা হচ্ছে।
প্রায় দুই বছর আগে কুকুরের মাংস উৎপাদনের একটি খামার থেকে টোরিকে উদ্ধার করে কেয়ার। তবে তার জন্য কোনো মালিক খুঁজে পাওয়া যাচ্ছিল না। কারণ, দক্ষিণ কোরিয়ায় কালো কুকুর নিয়ে সংস্কার আছে।
