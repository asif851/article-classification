
ধর্ম বা বর্ণের নামে রাজনীতিবিদেরা ভোট চাইতে পারবেন না। ভারতের সুপ্রিম কোর্ট আজ সোমবার এই সিদ্ধান্ত দিয়েছেন। টাইমস অব ইন্ডিয়া অনলাইনের প্রতিবেদনে এই তথ্য জানানো হয়।
ভারতের পাঁচটি রাজ্যে গুরুত্বপূর্ণ বিধানসভা নির্বাচনের আগে দেশটির সর্বোচ্চ আদালতের এই সিদ্ধান্তকে ঐতিহাসিক হিসেবে বর্ণনা করা হচ্ছে।
সুপ্রিম কোর্টের সাত সদস্যের সাংবিধানিক বেঞ্চ শুনানি শেষে সংখ্যাগরিষ্ঠ মতের (৪: ৩) ভিত্তিতে রায় দেন।
রায়ে আদালত বলেন, নির্বাচন একটি ধর্মনিরপেক্ষ চর্চা। আর ধর্মচর্চা ব্যক্তিগত পছন্দের বিষয়।
আদালত তাঁর রায়ে বলেন, ধর্ম, বর্ণ বা ভাষার নামে ভোট চাওয়া একটি দুর্নীতিগ্রস্ত চর্চা। এই চর্চা অনুমোদনযোগ্য নয়।
