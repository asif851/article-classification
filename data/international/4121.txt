
বর্তমানে বন্ধুরাষ্ট্র সিরিয়ার অবস্থা খুবই জটিল এবং এর প্রভাবে আঞ্চলিক যুদ্ধ ছড়িয়ে পড়তে পারে বলে উদ্বেগ প্রকাশ করেছেন ইরানের উপপররাষ্ট্রমন্ত্রী আব্বাস আরাকসি। বিবিসি অনলাইনে দেওয়া এক সাক্ষাৎকারে তিনি বলেন, এ অঞ্চলে সর্বত্র যুদ্ধের ভয়।
এ মাসের শুরুতে সিরিয়ায় ইরানের বিভিন্ন স্থাপনা ইসরায়েলের লক্ষ্যবস্তুতে পরিণত হওয়ার পর থেকে এ ভীতি ছড়িয়েছে।
লন্ডনে বিবিসির আন্তর্জাতিক-বিষয়ক প্রধান প্রতিবেদককে আরাকসি বলেন, সিরিয়ায় ইরানের উপস্থিতি ইসরায়েলের বিরুদ্ধে লড়ার জন্য নয়, বরং সন্ত্রাসের বিরুদ্ধে লড়াই জন্য।
আব্বাস আরাকসি বলেন, ‘ভেবে দেখুন তো, আমরা যদি সেখানে না থাকতাম, তবে এত দিনে দামেস্ক আইএসের হাতে চলে যেত। এমনকি বৈরুত ও অন্যান্য জায়গায় আইএস দখল করে নিত।’
সিরিয়ার ঘৌওতা এলাকায় বোমা হামলায় অন্তত ২৫০ জন বেসামরিক মানুষ নিহত হওয়ার ঘটনায় নিন্দা জানান আরাকসি।
আরাকসি বলেন, ইরান-সমর্থিত মিলিশিয়া বাহিনী ইসরায়েলের বিরুদ্ধে সিরিয়া সরকারের পক্ষে যুদ্ধ করছে।
সম্প্রতি সিরিয়া থেকে ইসরায়েলের আকাশসীমায় ইরান ড্রোন হামলা চালিয়েছে বলে যে অভিযোগ, তিনি তা অস্বীকার করেন। তিনি বলেন, ওই ড্রোন সিরিয়ান বাহিনীর।
সম্প্রতি ইসরায়েলের প্রধানমন্ত্রী বেনিয়ামিন নেতানিয়াহু মিউনিখের এক অনুষ্ঠানে দাবি করেন, ইসরায়েলে ড্রোন হামলা করেছে ইরান। বিশ্বের সবচেয়ে বড় হুমকি দেশটি।
এর জবাবে আরাকসি বলেন, সিরিয়াসহ তার আশপাশের দেশগুলোর ওপরে ইসরায়েল ড্রোন ওড়াচ্ছে। তারা রোজ রোজ যা করছে, এর বদলে একই রকম আচরণ করলে রাগ করা উচিত নয়।
