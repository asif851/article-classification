
বিশ্ব পরিবেশ সুরক্ষায় অগ্রণী ভূমিকা রাখা সংস্থা ‘দ্য এনভায়রনমেন্টাল প্রটেকশন এজেন্সি (ইপিএ)’ ছেড়ে চলতি বছর দুই শতাধিক বিজ্ঞানী চলে গেছেন। পরিবেশ নিয়ে যুক্তরাষ্ট্রের প্রেসিডেন্ট ডোনাল্ড ট্রাম্পের গৃহীত নীতিতে অসন্তোষ-হতাশার জেরে ও তাঁর নেতিবাচক পরিবেশ নীতির প্রতিবাদেই এতসংখ্যক বিজ্ঞানী সংস্থাটি ত্যাগ করেন।
গত জানুয়ারিতে ট্রাম্প মার্কিন প্রেসিডেন্ট হিসেবে দায়িত্ব গ্রহণ ও স্কট প্রুইটকে ইপিএর প্রশাসকের দায়িত্ব দেওয়ার পর সংস্থাটি ছেড়ে গেছেন ওই দুই শতাধিক বিজ্ঞানী ছাড়াও ৭০০-এর বেশি কর্মী। জলবায়ু পরিবর্তনে মানুষের কর্মকাণ্ডের যে বিরাট প্রভাব রয়েছে, তা অস্বীকার করে থাকেন প্রুইট। ইপিএর দায়িত্ব গ্রহণের পর এ সংস্থাকে নানা আইনি ঝামেলাতেও জড়িয়েছেন তিনি।
বিজ্ঞানী ও পরিবেশকর্মীর ইপিএ ছেড়ে চলে যাওয়া প্রসঙ্গে টাইমস বলেছে, সংস্থাটির কর্মীরা বলছেন, এই বিজ্ঞানীদের চলে যাওয়ার সঙ্গে এ সংস্থা থেকে বায়ু ও পানি রক্ষায় দশকের পর দশক ধরে অর্জিত জ্ঞানের এক সমৃদ্ধ ভান্ডারও বিদায় নিয়েছে।
