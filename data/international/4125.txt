
সিরিয়াসংক্রান্ত জাতিসংঘ ও আরব লিগের বিশেষ দূত লাখদার ব্রাহিমি বলেছেন, সিরিয়ার বিদ্রোহীরা যোগ না দিলে জেনেভায় শান্তি সম্মেলন অনুষ্ঠিত হবে না। তবে তিনি আশা প্রকাশ করেন, বাধা সত্ত্বেও সিরিয়া নিয়ে বহুপ্রতীক্ষিত ওই সম্মেলন কয়েক সপ্তাহের মধ্যে আয়োজন করা সম্ভব হবে।বিভিন্ন পক্ষ থেকে বাধার কারণে গত কয়েক মাসে কয়েক দফায় সিরিয়াবিষয়ক শান্তি সম্মেলন পেছানো হয়। সিরিয়ায় লড়াইরত সরকার ও বিদ্রোহীদের আলোচনা টেবিলে আনতে যুক্তরাষ্ট্র ও রাশিয়ার উদ্যোগে সুইজারল্যান্ডের জেনেভায় শান্তি সম্মেলনের উদ্যোগ নিয়েছে রাশিয়া।সিরিয়ার বিদ্রোহীদের একটি অংশ এবং আরও কয়েকটি দেশ এই সম্মেলন আয়োজনে বাধা দিচ্ছে। আরব ও পশ্চিমা কয়েকটি দেশের কর্মকর্তারা চলতি সপ্তাহে জানান, নভেম্বরে সম্মেলন আয়োজনে বিশ্বশক্তিগুলোর লক্ষ্য সম্ভবত পূরণ হবে না।সম্মেলন আয়োজনের উদ্দেশ্যে বিভিন্ন দেশ সফরের পর গতকাল শুক্রবার সিরিয়ার রাজধানী দামেস্কে সংবাদ সম্মেলন করেন জাতিসংঘ দূত লাখদার ব্রাহিমি। এ সময় তিনি বলেন, ‘সংকট সমাধানে সিরিয়াকে সহায়তা করতেই ওই সম্মেলনের উদ্যোগ নেওয়া হয়েছে। কাজেই সেখানে বিরোধীদের অংশগ্রহণ অত্যাবশ্যক। বিরোধীরা যদি যোগ না দেয়, তাহলে জেনেভায় ওই সম্মেলন হবে না।’ব্রাহিমি জানান, যুক্তরাষ্ট্র ও রাশিয়ার প্রতিনিধিদের সঙ্গে কথা বলতে তিনি জেনেভা যাচ্ছেন। এরপর তাঁরা জাতিসংঘ নিরাপত্তা পরিষদের অন্য তিন সদস্যরাষ্ট্র যুক্তরাজ্য, চীন ও ফ্রান্সের প্রতিনিধিদের সঙ্গে বৈঠক করে সম্মেলনের প্রস্তুতি ও তারিখ নির্ধারণের চেষ্টা করবেন।কবে নাগাদ সম্মেলন হতে পারে—এমন প্রশ্নের জবাবে জাতিসংঘ দূত বলেন, ‘আমরা আশা করছি, কয়েক সপ্তাহের মধ্যে এই সম্মেলন হবে।’চলতি বছর শেষ হওয়ার আগেই ভেনেভা শান্তি সম্মেলন আয়োজন করা সম্ভব হবে বলে আশাবাদ ব্যক্ত করেছেন রাশিয়ার প্রধানমন্ত্রী দিমিত্রি মেদভেদেভ। গত বৃহস্পতিবার রয়টার্সকে তিনি বলেন, ‘আমি আশা করি, এ বছরই সম্মেলন হবে।’ সব পক্ষকেই আপসের মনোভাব নিয়ে এগিয়ে আসার আহ্বান জানান রুশ প্রধানমন্ত্রী।গুরুত্বপূর্ণ শহর আসাদ বাহিনীর দখলে: কয়েক দিনের লড়াইয়ের পর সিরিয়ার উত্তরাঞ্চলের একটি গুরুত্বপূর্ণ শহর আসাদ বাহিনী নিজেদের নিয়ন্ত্রণে নিতে সক্ষম হয়েছে। একটি পর্যবেক্ষক সংস্থা গতকাল এ কথা জানিয়েছেন।উত্তরাঞ্চলের সাফিরা নামের ওই শহরের কাছে অবস্থিত দেশটির অন্যতম একটি রাসায়নিক অস্ত্র কারখানা। এ ছাড়া আলেপ্পো শহর নিয়ন্ত্রণে রাখার জন্যও কৌশলগতভাবে সাফিরা গুরুত্বপূর্ণ।এদিকে সিরিয়ার লাতাকিয়া অঞ্চলে একটি ঘাঁটিতে গত বুধবার বিমান হামলা চালিয়েছে ইসরায়েল। হেজবুল্লাহর জন্য অস্ত্রবাহী একটি জাহাজ থামাতে এই হামলা চালানো হয় বলে দাবি করেছে ইসরায়েল। এএফপি, রয়টার্স।
