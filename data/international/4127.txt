
যুক্তরাজ্যে বসবাসরত সবচেয়ে প্রভাবশালী এশীয়র শিরোপা পেল পাকিস্তানের নারীশিক্ষা আন্দোলনের কর্মী মালালা ইউসুফজাই। চরম প্রতিকূলতার মুখে অদম্য অবস্থানের জন্য প্রভাবশালী ১০১ জন এশীয় ব্যক্তির তালিকার শীর্ষস্থান দখল করেছে এই কিশোরী।গত বুধবার রাতে যুক্তরাজ্যের সাপ্তাহিক পত্রিকা জিজি-টু (গরবি গুজরাট-টু) লন্ডনে এক অনুষ্ঠানে মালালাকে এই পুরস্কার দেয়।মালালার হাতে পুরস্কার তুলে দেওয়ার সময় তাকে অভিনন্দন জানান যুক্তরাজ্যের উপপ্রধানমন্ত্রী নিক ক্লেগ। ‘নিদারুণ বৈরিতার মধ্যেও অদম্য সাহসিকতার জন্য’ মালালার ভূয়সী প্রশংসা করেছেন বিচারকেরা।পুরস্কারের উদ্যোক্তাদের পক্ষ থেকে বলা হয়েছে, একজন শক্তিশালী ও প্রভাবশালী প্রতিনিধি হিসেবে মালালা আন্তর্জাতিক জনগোষ্ঠী ও রাজনৈতিক নীতিনির্ধারকদের কাছে পৌঁছে যাওয়ার ক্ষমতা রাখে। এ কারণে এই পুরস্কারের শীর্ষস্থান তারই প্রাপ্য।তালিকার দ্বিতীয় স্থানে রয়েছেন রাজনীতিবিদ কিথ ভাজ। তৃতীয় ও চতুর্থ স্থানে আছেন যথাক্রমে শিল্পপতি লক্ষ্মী মিত্তাল এবং ব্যবসায়ী এসপি ও জিপি হিন্দুজা। আরও আছেন ব্যারনেস সাঈদা ওয়ার্সি ও লেবার দলের সাদিক খান।মেয়েদের স্কুলে যাওয়ার অধিকারের দাবিতে সোচ্চার কণ্ঠ স্কুলছাত্রী মালালার মাথায় গত বছরের অক্টোবরে গুলি করেছিল তালেবান জঙ্গিরা। পাকিস্তানের প্রত্যন্ত অঞ্চল সোয়াতে এ ঘটনার পরে উন্নত চিকিৎসার জন্য তাকে সরকারিভাবে পাঠানো হয় যুক্তরাজ্যে। সে এখন সেখানেই বাস করছে। দ্য টেলিগ্রাফ।
