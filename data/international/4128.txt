
নাইজেরিয়ার মাইদুগুরি শহরের একটি মসজিদে আত্মঘাতী হামলায় অন্তত ১৬ জন নিহত হয়। এ ছাড়াও জঙ্গি সংগঠন বোকো হারামের চালানো অপর এক হামলায় অন্তত ১৩ জন নিহত হয়েছে।
আর জাজিরার খবরে বলা হয়, গতকাল শনিবার বোর্নো রাজ্যের রাজধানী মাইদুগুরি শহরে মানডে মার্কেটের পাশেই আলহাজি হারুনা মসজিদে আসরের নামাজ শুরুর পর পরই আত্মঘাতী এক হামলাকারী নিজেকে উড়িয়ে দেন। তবে এখনো কেউ এ হামলার দায় স্বীকার করেনি।
মার্কেটের একজন ব্যবসায়ী নুরা খালিদ বার্তা সংস্থা এএফপিকে বলেন, বিস্ফোরণে মসজিদের ছাদ উড়ে গেছে। আগুনে অনেক জায়নামাজ ও কোরআন পুড়ে গেছে।
নাইজেরিয়ার নতুন প্রেসিডেন্ট হিসেবে মুহাম্মাদু বুহারি দায়িত্ব নেওয়ার কয়েক ঘণ্টা পর ওই হামলার ঘটনা ঘটল। গত শুক্রবার রাজধানী আবুজায় শপথ নেন তিনি। দেশের সমস্যাগুলোকে ‘সামনাসামনি’ মোকাবিলা ও বোকো হারামের বিরুদ্ধে লড়াই জোরদারের অঙ্গীকার করেন বুহারি।
এ হামলার ঘটনার নিন্দা জানিয়ে এক বিবৃতিকে বুহারি অপরাধীদের শাস্তির আওতায় আনার আহ্বান জানান।
অন্যদিকে মাইদুগুরির দক্ষিণাঞ্চলীয় উপশহরে শুক্রবার দিবাগত রাতে বোকো হারামের জঙ্গিরা প্রায় তিন ঘণ্টা ধরে রকেটচালিত গ্রেনেড হামলা চালায়। এতে ১৩জন নিহত হন। পরিস্থিতি মোকাবিলায় দে​শটির সেনাসদস্যরা সাঁজোয়া যান মোতায়েন করে ও পাল্টা গুলি চালায়।
