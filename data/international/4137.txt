
সৌদি আরবের সর্বোচ্চ ইসলামি কাউন্সিল বলেছে, শরিয়ামতে সন্ত্রাসবাদ জঘন্য অপরাধ। সন্ত্রাসবাদে জড়িতদের দৃষ্টান্তমূলক শাস্তি দেওয়া উচিত। এতে জঙ্গিগোষ্ঠী ইসলামিক স্টেটেরও (আইএস) নিন্দা করা হয়। গত বুধবার এক বিবৃতিতে দেশের শীর্ষ আলেমদের পরিষদ এ কথা বলেছে। খবর রয়টার্স ও এএফপির।সৌদি আরবের রাষ্ট্রীয় গণমাধ্যমে প্রচারিত ওই বিবৃতিতে ইসলামি কাউন্সিলের ২১ সদস্যের সবাই স্বাক্ষর করেছেন। বিবৃতিতে বলা হয়, ‘আল্লাহর নামে জিহাদের সঙ্গে সন্ত্রাসবাদের কোনো সম্পর্ক নেই। এই ভ্রষ্ট মতবাদের সঙ্গে ইসলামের কোনো সম্পর্ক নেই।’বিবৃতিতে সন্ত্রাসবাদে জড়িতদের দৃষ্টান্তমূলক শাস্তি দেওয়ার কথা বলা হলেও কী ধরনের শাস্তি দেওয়া উচিত, তা উল্লেখ করা হয়নি। এ পর্যন্ত ইসলামি চরমপন্থা ও আইএসের বিরুদ্ধে এটাই সৌদি আরবের রক্ষণশীল আলেমদের সবচেয়ে বিশদ ও কঠিন ভাষার আক্রমণ।ইরাক ও সিরিয়া সক্রিয় জঙ্গি সংগঠন ইসলামিক স্টেটের (আইএস) বিরুদ্ধে লড়তে যুক্তরাষ্ট্রের নেতৃত্বে যে আন্তর্জাতিক জোট গঠনের তৎপরতা চলছে, তার অন্যতম শরিক সৌদি আরব। সম্প্রতি জেদ্দায় অনুষ্ঠিত এক বৈঠকে অন্যান্য আরব দেশের পাশাপাশি সৌদি আরব জঙ্গিবাদ মোকাবিলার অঙ্গীকার করে।সৌদি আরবের প্রধান মুফতি শেখ আবদুল আজিজ আল আল শেখ সম্প্রতি আইএস ও আন্তর্জাতিক সন্ত্রাসবাদী সংগঠন আল-কায়েদার জঙ্গিদের ইসলামের শত্রু বলে আখ্যা দিয়েছেন।
