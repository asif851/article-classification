
চলে গেলেন কিংবদন্তি ব্রিটিশ পপতারকা ডেভিড বোওয়ি। দেড় বছরের বেশি সময় ক্যানসারের সঙ্গে লড়ে গতকাল সোমবার ৬৯ বছর বয়সে মারা যান তিনি। ডেভিডের ছেলে চিত্রনির্মাতা ডানকান জোনস সামাজিক যোগাযোগ মাধ্যমে এক বিবৃতিতে এ খবর নিশ্চিত করেছেন।বিবিসির আর্টস এডিটর উইল গমপারৎস ডেভিড বোওয়িকে ‘পপের পিকাসো’ অভিহিত করে বলেন, সৃজনশীল সংগীতের দ্যোতনা ও অভিনব পরিবেশনার মাধ্যমে পপ ধারাকে তিনি এক নতুন মাত্রায় নিয়ে গেছেন।১৯৪৭ সালের ৮ জানুয়ারি দক্ষিণ লন্ডনের ব্রিক্সটনে জন্ম নেন ডেভিড বোওয়ি। জন্মের পর তাঁর নাম রাখা হয় ডেভিড জোনস। ১৯৬৬ সালে তারকাখ্যাতির সূচনালগ্নে তিনি নাম কিছুটা পাল্টে রাখেন ডেভিড বোওয়ি। ১৯৭২ সালে ‘দ্য রাইজ অ্যান্ড ফল অব জিগি স্টারডাস্ট’ ও ‘স্পাইডার্স ফ্রম মার্স’ গানের জন্য তিনি জনপ্রিয়তার তুঙ্গে চলে আসেন। তাঁর অন্য জনপ্রিয় গানগুলোর মধ্যে রয়েছে ‘লেটস ড্যান্স’, ‘স্পেস অডিটি’, ‘আন্ডার প্রেশার’ প্রভৃতি। তাঁর সর্বশেষ দুটি অ্যালবাম ‘দ্য নেক্সট ডে’ এবং ‘ব্ল্যাক স্টার’ বিক্রয় তালিকার শীর্ষে ছিল। ৭০-এর দশক থেকে শুরু করে পরের কয়েক দশক সংগীত ও ফ্যাশনে ডেভিড বোওয়ি দারুণ প্রভাব রাখেন। মঞ্চে জমকালো পোশাক আর বিচিত্র ভঙ্গিমার পরিবেশনা তরুণদের কাছে তাঁকে আইকন হিসেবে প্রতিষ্ঠিত করে। তাঁর শেষ সরাসরি মঞ্চ পরিবেশনা ছিল ২০০৬ সালে নিউইয়র্কের একটি চ্যরিটি কনসার্টে।অভিনয়েও অনন্য স্বাক্ষর রেখে গেছেন বোওয়ি। ১৯৭৬ সালে দ্য ম্যান ফেল টু আর্থ ছবিতে ভিন্ন গ্রহ থেকে আসা এলিয়েনের চরিত্রে অভিনয় করেন তিনি। এ ছাড়া ল্যাবিরিন্থ, ক্যাট পিপল, দ্য লাস্ট টেম্পটেশন অব ক্রাইস্ট এবং দ্য হাঙ্গার ছবিতে তাঁর অভিনয় বিপুল দর্শকপ্রিয়তা পায়। সূত্র: বিবিসি
