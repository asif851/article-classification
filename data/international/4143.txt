
যুক্তরাজ্যের সাধারণ নির্বাচনে দেশটির প্রধান তিন রাজনৈতিক দলের পক্ষে এমপি পদে লড়ছেন বাংলাদেশি বংশোদ্ভূত ১১ প্রার্থী। তাঁদের মধ্যে লেবার দল থেকে সাতজন, লিবারেল ডেমোক্র্যাট দল থেকে তিনজন এবং কনজারভেটিভ দল থেকে একজন মনোনয়ন পেয়েছেন।
এই ১১ প্রার্থীর পাঁচজন নারী এবং ছয়জন পুরুষ। আগামী ৭ মে যুক্তরাজ্যের সাধারণ নির্বাচন অনুষ্ঠিত হবে।২০১০ সালে রুশনারা আলী এমপি নির্বাচিত হওয়ার মাধ্যমে ব্রিটিশ মূলধারার রাজনীতিতে বাংলাদেশি বংশোদ্ভূতদের অভিষেক হয়েছিল। ওই নির্বাচনে বাংলাদেশি-অধ্যুষিত পূর্ব লন্ডনের বেথনাল গ্রিন অ্যান্ড বো আসনে রুশনারাসহ মোট চার বাংলাদেশি বংশোদ্ভূত প্রার্থী মূলধারার দল থেকে প্রতিদ্বন্দ্বিতা করেন। এবার লন্ডনের একাধিক গুরুত্বপূর্ণ আসনের পাশাপাশি বাংলাদেশি বংশোদ্ভূত প্রার্থীরা ওয়েলস এবং স্কটল্যান্ডেও প্রধান দলগুলোকে প্রতিনিধিত্ব করছেন। যুক্তরাজ্যে রাজনৈতিক দলগুলোর মনোনয়ন পেতে দলের স্থানীয় সদস্যদের ভোটে নির্বাচিত হওয়ার রীতি মেনেই এসব বাংলাদেশি দলের চূড়ান্ত টিকিট অর্জন করেছেন।লেবার দলের সাত প্রার্থীরুশনারা আলী: গত নির্বাচনে প্রায় ১১ হাজার ভোটের ব্যবধানে নির্বাচিত হওয়া রুশনারা আলী এবারও পূর্ব লন্ডনের বেথনাল গ্রিন অ্যান্ড বো আসনে লেবার দলের প্রার্থী হয়েছেন। ১৯৭৫ সালে সিলেটের বিশ্বনাথে জন্ম নেওয়া রুশনারা প্রথমবার এমপি নির্বাচিত হয়েই আন্তর্জাতিক উন্নয়ন ও শিক্ষাবিষয়ক ছায়ামন্ত্রীর দায়িত্ব পালন করেন। সর্বশেষ তিনি পার্লামেন্টারি ট্রেজারি সিলেক্ট কমিটির সদস্য হিসেবে মেয়াদ পূর্ণ করেন।
টিউলিপ রেজওয়ানা সিদ্দিক: লন্ডনের তুমুল প্রতিদ্বন্দ্বিতাপূর্ণ আসন হ্যাম্পট্যাড অ্যান্ড কিলবার্নে লেবার দলের প্রার্থী হয়েছেন বঙ্গবন্ধু শেখ মুজিবুর রহমানের নাতনি টিউলিপ রেজওয়ানা সিদ্দিক। লন্ডনের মিচামে জন্ম নেওয়া টিউলিপ কিংস কলেজ থেকে স্নাতকোত্তর ডিগ্রি অর্জন করেন। প্রধানমন্ত্রী শেখ হাসিনার ছোট বোন শেখ রেহানার মেয়ে ২০১০ সালে স্থানীয় ক্যামডেন কাউন্সিলের কাউন্সেলর নির্বাচিত হন। লেবার দলীয় এমপি গ্লেন্ডা জ্যাকসন বার্ধক্যজনিত কারণে অবসর নেওয়ার ঘোষণা দিলে স্থানীয় লেবার সদস্যদের ভোটে টিউলিপ প্রার্থিতা অর্জন করেন।
রুপা হক: কিংস্টন ইউনিভার্সিটির সমাজবিজ্ঞান বিভাগের জ্যেষ্ঠ প্রভাষক ড. রুপা হক লড়ছেন লন্ডনের ইলিং সেন্ট্রাল অ্যান্ড অ্যাকটন আসনে। গত নির্বাচনের কনজারভেটিভদের দখলে যাওয়া আসনটি এবার লেবারের অন্যতম ‘টার্গেট সিট’। ১৯৭২ সালে লন্ডনের ইলিংয়ে জন্ম নেওয়া রুপার আদি বাড়ি পাবনায়।
মেরিনা আহমদ: মেরিনা আহমদের জন্ম নারায়ণগঞ্জে। মাত্র ছয় মাস বয়সে মা-বাবার সঙ্গে যুক্তরাজ্যে পাড়ি দেওয়া মেরিনা প্রার্থী হয়েছেন লন্ডনের অদূরে বেকেনহাম আসনে। দীর্ঘ ৩০ বছর ধরে লেবার পার্টির রাজনীতির সঙ্গে যুক্ত মেরিনা মন্ত্রীদের সঙ্গে কেবিনেট অফিসে কাজ করার পাশাপাশি ক্রাউন প্রসিকিউশন টিমে দায়িত্ব পালন করছেন।
আনোয়ার বাবুল মিয়া: আনোয়ার বাবুল মিয়ার আসনটিও লন্ডনের খুব কাছেই। ওয়েলউইন অ্যান্ড হার্টফিল্ড নামের এই আসনে তিনি লড়বেন কনজারভেটিভ দলের চেয়ারম্যান ও মন্ত্রী গ্রান্ট শ্যাপের সঙ্গে। আইন পেশায় নিয়োজিত আনোয়ার বাবুলের জন্ম ১৯৭২ সালে সুনামগঞ্জের জগন্নাথপুরে।
সুমন হক: স্কটল্যান্ডের অ্যাবার্ডিনশায়ারের বেন্ফ অ্যান্ড বুখান আসনে লেবার দলের মনোনয়ন পেয়েছেন সুমন হক। অ্যাবার্ডিন ইউনিভার্সিটি থেকে স্নাতক সুমন প্রথম বাংলাদেশি বংশোদ্ভূত প্রার্থী, যিনি স্কটল্যান্ডের আসন থেকে মনোনয়ন পেলেন। স্কটল্যান্ডে জন্ম নেওয়া সুমনের আদি বাড়ি সুনামগঞ্জের ছাতকে। তিনি ১০ বছর ধরে স্কটিশ লেবার দলের সদস্য।
আলী আকলাকুল: লুটনের রিগেইট অ্যান্ড বেনস্ট্যাড আসনে চারজন প্রতিযোগীকে পরাজিত করে লেবার দলের প্রার্থী নির্বাচিত হন আলী আকলাকুল। লুটনে জন্ম নেওয়া আকলাকুলের আদি বাড়ি সিলেটের বালাগঞ্জে। তিনি ব্রিটিশ রেড ক্রস ও অন্যান্য স্বেচ্ছাসেবী সংগঠনের সঙ্গে যুক্ত।
লিবারেল ডেমোক্র্যাট দলের তিন প্রার্থীপ্রিন্স সাদিক চৌধুরী: নর্থ হ্যাম্পটন সাউথ আসনে লিবারেল ডেমোক্র্যাট দলের পক্ষে প্রার্থী হয়েছেন প্রিন্স সাদিক চৌধুরী। তিনি ২০০৭ সালে নর্থহ্যাম্পটনশায়ার কাউন্সিল নির্বাচনে প্রথম কোনো বাংলাদেশি হিসেবে কাউন্সেলর নির্বাচিত হয়েছিলেন। পেশায় ব্যবসায়ী সাদিক ১৯৭৩ সালে সিলেট শহরে জন্মগ্রহণ করেন। মাত্র দুই মাস বয়সে মা-বাবার সঙ্গে তিনি যুক্তরাজ্যে পাড়ি জমান।
আশুক আহমদ: ১১ বছর বয়সে ১৯৭৬ সালে মা-বাবার সঙ্গে যুক্তরাজ্যে পাড়ি দেওয়ার পর থেকেই লুটনে বসবাস করছেন আশুক আহমদ। তিনি লুটন সাউথ আসনে ডেমোক্র্যাট দলের প্রার্থী। স্থানীয় সরকারের বিভিন্ন পদে কাজ করা আশুক আহমদ ২০ বছরের বেশি সময় ধরে লিবারেল ডেমোক্র্যাট দলের রাজনীতির সঙ্গে যুক্ত আছেন। তাঁর জন্ম সিলেটের বিয়ানীবাজার উপজেলা।
মোহাম্মদ সুলতান: ওয়েলসের আর্ফন আসনে লিবারেল ডেমোক্রেট দলের প্রার্থী হয়েছেন মোহাম্মদ সুলতান। সিলেটের দক্ষিণ সুরমায় জন্ম নেওয়া সুলতান তরুণ বয়সে যুক্তরাজ্যে পাড়ি জমান। পেশায় একজন সফল রেস্টুরেন্ট ব্যবসায়ী সুলতান স্থানীয় বেনগোর সিটি কাউন্সিলের কাউন্সেলর।
মিনা রহমান:কনজারভেটিভ দল থেকে লন্ডনের বার্কিং আসনে মনোনয়ন পেয়েছেন মিনা রহমান। তিনি গত পাঁচ বছর ক্ষমতায় থাকা দলটির একমাত্র বাংলাদেশি বংশোদ্ভূত প্রার্থী। সিলেটের ছাতকে জন্ম নেওয়া মিনা রহমান একটি হাউজিং সোসাইটির ব্যবস্থাপক পদে কাজ করার পাশাপাশি বিভিন্ন স্বেচ্ছাসেবী সংগঠনের সঙ্গে যুক্ত।
