
মালয়েশিয়ার নিখোঁজ বিমানের অনুসন্ধান সম্পর্কে বিভিন্ন সময়ে ভিন্ন ভিন্ন তথ্য দিয়েছে দেশটির কর্তৃপক্ষ। মালয়েশিয়ার বিমানের সঙ্গে শেষবার এয়ার ট্রাফিক কন্ট্রোলের যোগাযোগের সময় যে বাক্যালাপ হয়েছিল তা নিয়েও আবার তথ্য বদলাল দেশটির কর্তৃপক্ষ।এর আগে মালয়েশিয়ার কর্তৃপক্ষের পক্ষ থেকে জানানো হয়েছিল, বিমানের ককপিট থেকে বলা শেষ কথাটি ছিল ‘অল রাইট, গুড নাইট’। আজ বিবিসি অনলাইনে প্রকাশিত এক খবরে জানানো হয়, বিমানের সঙ্গে শেষ যোগাযোগের সময় ককপিট থেকে বলা হয়, ‘গুড নাইট মালয়েশিয়ান থ্রি সেভেন জিরো’। দেশটির যোগাযোগ মন্ত্রণালয় জানিয়েছে, শেষ কথাগুলো বিমানের পাইলট না সহকারী পাইলট বলেছিলেন, সে ব্যাপারে অনুসন্ধান চালানো হচ্ছে।গত ৮ মার্চ ২৩৯ জন যাত্রী নিয়ে কুয়ালালামপুর থেকে বেইজিং যাওয়ার পথে নিখোঁজ হয় মালয়েশিয়ার বিমান। ওই দিন স্থানীয় সময় রাত সোয়া একটার দিকে বিমানের সঙ্গে শেষবারের মতো যোগাযোগ হয় এয়ার ট্রাফিক কন্ট্রোলের। সে সময় বিমানের ককপিট থেকে জানানো হয়, ‘গুড নাইট মালয়েশিয়ান থ্রি সেভেন জিরো।’মালয়েশিয়া এয়ারলাইনসের এমএইচ৩৭০ উড়াজাহাজটি ২৩৯ জন যাত্রী নিয়ে ৮ মার্চ রহস্যজনকভাবে নিখোঁজ হয়। কুয়ালালামপুর থেকে বেইজিংয়ের উদ্দেশে যাত্রা করার এক ঘণ্টা পরই রাডারের সঙ্গে এর যোগাযোগ বিচ্ছিন্ন হয়ে যায়। উড়োজাহাজটি ভারত মহাসাগরের দক্ষিণে ডুবে ধ্বংস হয়েছে বলে দাবি করেছে মালয়েশিয়া। তবে এই দাবির পক্ষে তথ্য-উপাত্ত চেয়েছে চীন। কয়েক দিন আগে সেখান থেকে আরও উত্তরে সরে গিয়ে বিমানটির অনুসন্ধানকাজ চালানো হয়। কিন্তু নিখোঁজ হওয়ার পর থেকে এ পর্যন্ত বিমানটির এক টুকরো ধ্বংসাবশেষও উদ্ধার করতে পারেনি মালয়েশিয়ার কর্তৃপক্ষ।
