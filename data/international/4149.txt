
বিপুল ও ভারী সব অলংকার ব্যবহারের জন্য ভারতের প্রখ্যাত সংগীতশিল্পী ও পরিচালক বাপ্পী লাহিড়ীর বিশেষ পরিচিতি আছে। তবে তাঁর মাত্র ৭ দশমিক ৫৪ কেজি সোনা রয়েছে। তাঁর স্ত্রী চিত্রাণী লাহিড়ীর রয়েছে ৯ দশমিক ৬৭ কেজি সোনা।লোকসভা নির্বাচনে অংশ নিতে গতকাল সোমবার বাপ্পী লাহিড়ী মনোনয়নপত্র দাখিল করেছেন। ওই মনোনয়নপত্রের সঙ্গে হলফনামা-আকারে জমা দেওয়া সম্পত্তির হিসাব থেকে এ তথ্য পাওয়া গেছে।বাপ্পী লাহিড়ী এই প্রথম লোকসভা নির্বাচনে লড়ছেন। বিজেপির টিকিটে পশ্চিমবঙ্গের শ্রীরামপুর আসনের প্রার্থী তিনি।দাখিল করা সম্পত্তির হিসাব থেকে জানা যায়, বাপ্পী লাহিড়ীর এখন সব মিলিয়ে সোনা রয়েছে ৭ দশমিক ৫৪ কেজি। রুপা ৪ দশমিক ৬২ কেজি। এ ছাড়া এই শিল্পীর রয়েছে পাঁচটি বিলাসবহুল গাড়ি, মহারাষ্ট্রে চার কোটি রুপি মূল্যের পাঁচ একর জমি, ব্যাংকে আছে দুই কোটি ২৪ লাখ রুপি। একই সঙ্গে দেনা রয়েছে নয় কোটি রুপি।অন্যদিকে বাপ্পী লাহিড়ীর স্ত্রী চিত্রাণী লাহিড়ীর রয়েছে ৯ দশমিক ৬৭ কেজি সোনা। ৮ দশমিক ৯ কেজি রুপা। ৩ দশমিক ২ ক্যারেট হীরা। ব্যাংকে আছে ২৮ লাখ ৬২ হাজার রুপি। মুম্বাইয়ের জুহুতে আছে ‘লাহিড়ী হাউস’, যা ৯৯ দশমিক ৩২ লাখ রুপিতে কেনা হয়েছিল। তাঁরও রয়েছে পাঁচ কোটি রুপি দেনা।
 
 
