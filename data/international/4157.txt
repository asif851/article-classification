
মিয়ানমারের নতুন প্রেসিডেন্ট নির্বাচিত হলেন উইন মিনত। আগের প্রেসিডেন্টের পদত্যাগের এক সপ্তাহ পর তাঁকে নির্বাচিত করা হলো।
দেশটির স্টেট কাউন্সিলর অং সান সু চির ঘনিষ্ঠ বলে পরিচিত তিনি।
উইন মিনত ২০১২ সাল থেকে নিম্নকক্ষের স্পিকার ছিলেন। গত সপ্তাহের তিনি এই পদ থেকে পদত্যাগ করেন। এরপর ৬৬ বছরের এই নেতাকে ভাইস প্রেসিডেন্ট করা হয়।  স্বাস্থ্যগত সমস্যার কারণ দেখিয়ে গত সপ্তাহে থিন কিউ প্রেসিডেন্ট পদ থেকে পদত্যাগ করেন।
পার্লামেন্ট থিনের উত্তরসূরি বেছে নিতে এক সপ্তাহ সময় নেয়। এরপর তিনজন প্রার্থীর মধ্যে আজ বুধবার একজনকে নির্বাচিত করে।
ন্যাশনাল লিগ ফর ডেমোক্রেসির (এনএলডি) দীর্ঘ দিনের সদস্য উইন মিনতকে সু চির অনুগত হিসেবে দেখা গেছে।
উইন মিনত ৬৩৬ ভোটের মধ্যে ৪০৩টি পেয়েছেন। তিনি কবে শপথ নেবেন, সে বিষয়ে পার্লামেন্টের স্পিকার কিছু বলেননি। তবে আশা করা হচ্ছে, আগামীকাল বৃহস্পতিবার এই শপথ অনুষ্ঠিত হবে।
দীর্ঘ সামরিক শাসনের পর মিয়ানমারে গণতান্ত্রিক নির্বাচনে অং সান সু চির দল এনএলডি ক্ষমতায় আসে। ২০১৫ সালের নভেম্বরের নির্বাচনে এনএলডি এই বিজয় পায়।
সেনাবাহিনীর তৈরি সংবিধানে বিধিনিষেধ থাকায় নিজে প্রেসিডেন্ট হতে পারেননি এনএলডি নেত্রী সু চি।
