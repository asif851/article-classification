
পূর্ব চীনের শানদং প্রদেশের মাউন্ট তাই এলাকার প্রায় ২০ হাজার পুরোনো গাছের এখন ডিজিটাল আইডি কার্ড বা পরিচয়পত্র আছে। এতে সেখানকার পরিবেশ, গাছগুলোর অবস্থা, জলবায়ু, অসুখ-বিসুখ ও ক্ষতিকর পোকামাকড়—এসবের তথ্য থাকবে। রাষ্ট্রীয় বার্তা সংস্থা সিনহুয়া গতকাল রোববার এ খবর দিয়েছে।নতুন একটি পর্যবেক্ষণ ও ব্যবস্থাপনা প্রক্রিয়ায় গাছের পরিচয়পত্রের এসব মৌলিক তথ্য সংগ্রহ করা হয়েছে। এ ছাড়া এই পরিচয়পত্রের মাধ্যমে গাছগুলোর অবস্থানের তাৎক্ষণিক মানচিত্রও পাওয়া যাবে। এই ব্যবস্থায় পরিবেশের পরিবর্তন, গাছের শারীরবৃত্তিক অবস্থা, জলবায়ু, রোগ-বালাই ও স্থানীয় চিত্র পাওয়া সহজ হবে। সেগুলো মিলিয়ে প্রতিটি গাছের সুস্থতা, দুর্বলতা বা মুমূর্ষু অবস্থা, ক্ষতি ইত্যাদি যাচাই করা যাবে।মাউন্ট তাই এলাকায় ১৮ হাজার ১৯৫টি অনেক পুরোনো গাছ আছে। সেগুলোর মধ্যে ১ হাজার ৮২১টি প্রথম শ্রেণির (বয়স কমপক্ষে ৩০০ বছর)। এসব গাছ বিরল অথবা ঐতিহাসিকভাবে গুরুত্বপূর্ণ। ওই পর্বতে বেশ কিছু বিখ্যাত গাছ আছে, যেমন ইংকেসং নামের পাইন। পর্যটকদের কাছে মাউন্ট তাই অত্যন্ত আকর্ষণীয় স্থান। সেখানে ৫০০ বছরের বেশি বয়সী পাইনগাছও আছে। জায়গাটি বিশ্ব সাংস্কৃতিক ও প্রাকৃতিক ঐতিহ্যক্ষেত্র হিসেবে স্বীকৃতি পেয়েছে।চীনাদের কাছে যে পাঁচটি পর্বত পবিত্র বলে বিবেচিত, মাউন্ট তাই সেগুলোর একটি। এর চূড়ার নাম ‘জেইড এমপেরর পিক’। এটি সমুদ্রপৃষ্ঠ থেকে আনুমানিক দেড় হাজার মিটার উঁচু।
