
ছোট্ট একটি নদীর ওপর সেতু। আর সেই সেতুর ওপর রোববার সারি বেঁধে দাঁড়িয়ে পড়লেন ২৪৫ জন। অপেক্ষা একটি সংকেতের। সেই সংকেত পাওয়ামাত্রই সবাই একসঙ্গে সেতু থেকে লাফ দিয়ে নিচে পড়লেন!
অবিশ্বাস্য হলেও সত্যি। আর এ ঘটনা ঘটেছে ব্রাজিলে। এনডিটিভির খবরে বলা হয়েছে, সাও পাওলো থেকে এক ঘণ্টার দূরত্বে হোরতোলানদিয়াতে এই প্রদর্শনীর আয়োজন করা হয়। ৩০ মিটার উঁচু ওই সেতু থেকে একসঙ্গে ২৪৫ জন নারী-পুরুষ লাফ দেন।
যাঁরা লাফ দিয়েছিলেন, তাঁদের সবার শরীরের সঙ্গে রশি বাঁধা ছিল। এরই মধ্যে ভিডিওটি  ইউটিউবে ঝড় তুলেছে। ওই ভিডিওতে দেখা যায়, তাঁরা সবাই যখন একসঙ্গে লাফ দিয়ে রশি ধরে সামনে-পেছনে পেন্ডুলামের মতো ঝুলছিলেন, তখন মনে হচ্ছিল এক ঝাঁক পাখি উড়ছে।
বিশ্বরেকর্ড তৈরির জন্যই এ উদ্যোগ নেওয়া হয় বলে জানিয়েছেন আয়োজকেরা। লাফ দেওয়া ওই দলটি অনানুষ্ঠানিকভাবে এর আগের গিনেস ওয়ার্ল্ড রেকর্ডটি ভেঙে ফেলেছে। ২০১৬ সালের এপ্রিল মাসে এই একই স্থানে ১৪৯ জন একসঙ্গে লাফ দিয়ে রেকর্ড করেছিলেন। এবার ২৪৫ জনের নতুন রেকর্ডের স্বীকৃতি পাওয়ার অপেক্ষা।
