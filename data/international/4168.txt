
অতিরক্ষণশীল দেশ সৌদি আরব সফরের সময় সাবেক মার্কিন প্রেসিডেন্ট বারাক ওবামার স্ত্রী মিশেল ওবামার পোশাক যেমন আলোচনা-সমালোচনার কেন্দ্রবিন্দুতে পরিণত হয়েছিল, ঠিক একই রকম প্রতিক্রিয়ার সৃষ্টি হয়েছে মেলানিয়া ট্রাম্পের ক্ষেত্রেও। সৌদি আরব সফরের সময় মিশেল ওবামা পরেছিলেন সাদা ও নীল রঙের পোশাক। ওই সফরের সময় তিনি চুল ঢেকে রাখেননি।
মেলানিয়া ট্রাম্প একে তো ফার্স্ট লেডি, তার ওপর আবার ফ্যাশন বিশ্বে তাঁর শক্ত অবস্থান রয়েছে। তাই এয়ার ফোর্স ওয়ান রিয়াদে পৌঁছার পর কী পোশাকে তাঁকে দেখা যাবে, তিনি মাথার চুল ঢেকে রাখবেন নাকি খোলা রাখবেন—তা নিয়ে ছিল ব্যাপক জল্পনাকল্পনা।
শুক্রবার সৌদির উদ্দেশে যাত্রা করার আগে হোয়াইট হাউসে মেরিন ওয়ান হেলিকপ্টারে ওঠার সময় মেলানিয়া পরেছিলেন আঁটসাঁট স্কার্ট। হোয়াইট হাউস থেকে ওই হেলিকপ্টারটি তাঁদের নিয়ে যায় অ্যান্ড্রিউস বিমানঘাঁটিতে; যেখান থেকে এয়ারফোর্স ওয়ানে উঠে সৌদি আরবের উদ্দেশে যাত্রা করেন তাঁরা।
পরের দিন সকালে মেলানিয়া রিয়াদের কিং খালিদ আন্তর্জাতিক বিমানবন্দরে এয়ারফোর্স ওয়ান থেকে নামার সময় তাঁর পরনে দেখা যায় আরও রক্ষণশীল পোশাক। তিনি পরেছিলেন কালো ফুলহাতা পোশাক। কালো ওই পোশাকটি ছিল পা পর্যন্ত ঢাকা। যদিও মিশেল ওবামা এবং তাঁর উত্তরসূরি লরা বুশের মতো মেলানিয়ার চুলও ঢাকা ছিল না।
সৌদি আরব সফরকালে চুল না ঢাকার জন্য প্রশংসিত হয়েছিলেন মিশেল ওবামা। তবে তখন ডোনাল্ড ট্রাম্প টুইট বার্তায় ওই সিদ্ধান্তকে স্বাগত জানাননি। তিনি বলেছিলেন, ‘অনেক লোক বলছে, সৌদি আরবে মিশেল ওবামার স্কার্ফ না পরার বিষয়টি দারুণ। তবে এতে তারা (সৌদি) অপমানিত হয়েছে। আমাদের পর্যাপ্ত শত্রু রয়েছে।’
এয়ারফোর্স ওয়ান থেকে নামার সময় ট্রাম্পের মেয়ে ও পরামর্শক ইভানকার চুলও ঢাকা ছিল না।
সৌদি আরবে বেশ কিছু বিষয়ে নারীদের ওপর কঠোর নিষেধাজ্ঞা রয়েছে। দেশটিতে নারীদের গাড়ি চালানো নিষেধ। পাশাপাশি পুরুষ অভিভাবকের অনুমোদন ছাড়া নারীরা পড়াশোনা ও ভ্রমণ করতে পারেন না। এ ছাড়া রিয়াদে জনসম্মুখে আসতে হলে নারীদের মুখ ও চুল ঢাকা পোশাক পরতে হয়।
