
ইরাকের ২১ কুর্দি যোদ্ধাকে জিম্মি করার ভিডিওচিত্র প্রকাশ করেছে ইসলামপন্থী জঙ্গি গোষ্ঠী ইসলামিক স্টেট (আইএস)। এ নিয়ে পরপর দুবার কুর্দি যোদ্ধাদের আটকের ভিডিওচিত্র প্রকাশ করল সংগঠনটি।
এর আগে ইরাকের কিরকুক শহর থেকে ১৭ কুর্দি যোদ্ধাকে আটকের ভিডিওচিত্র প্রকাশ করে তারা।আজ রোববার আল-জাজিরার খবরে জানানো হয়, ভিডিওচিত্রে কুর্দি যোদ্ধাদের কমলা রঙের পোশাক পরিহিত অবস্থায় দেখা গেছে। প্রথমে দেখা যায়, তাঁরা মাথা নিচু করে একটি ঘেরা স্থানের ভেতর দিয়ে সারিবদ্ধভাবে হেঁটে যাচ্ছেন। পরের দৃশ্যে দেখা যায়, তাঁরা সবাই আলাদা আলাদা ইস্পাতের খাঁচায় বন্দী।ভিডিওচিত্রে আইএস যোদ্ধারা কুর্দি ভাষায় বলেন, ‘আমাদের যুদ্ধ কুর্দি মুসলমানদের বিরুদ্ধে নয় বরং অবিশ্বাসী ও তাদের বিশ্বাসঘাতক চরদের বিরুদ্ধে।’গত মঙ্গলবার কুর্দি প্রেসিডেন্ট মাসুদ বারজান আইএসের হত্যাযজ্ঞের পর প্রথমবারের মতো কিরকুক শহর সফরে যান। তিনি আইএসের প্রতি সতর্কবাণী উচ্চারণ করে বলেন, কুর্দিস্তানের আঞ্চলিক সরকার এই জিম্মিদের উদ্ধারে সব ধরনের প্রচেষ্টা চালাবে। আইএস যদি তাঁদের হত্যা করার সিদ্ধান্ত নেয়, তবে এর জন্য তাদের চরম মূল্য দিতে হবে।এ ঘোষণার পরই নতুন এ ভিডিওচিত্র প্রকাশ করল আইএস।
