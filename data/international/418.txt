
নাইজেরিয়ার স্বরাষ্ট্রমন্ত্রী অ্যাবো মোরো আশা প্রকাশ করেছেন, ছয় সপ্তাহ নির্বাচন পিছিয়ে দেওয়ায় দেশটির ইসলামি সন্ত্রাসবাদী সংগঠন বোকো হারামকে পরাস্ত করার পথ সহজ হবে। গত শনিবার দেশটির স্বাধীন নির্বাচন কমিশন নিরাপত্তার অজুহাতে প্রেসিডেন্ট নির্বাচন ছয় সপ্তাহ পিছিয়ে দেওয়ার ঘোষণা দেয়। খবর বিবিসির।অ্যাবো মোরো বলেন, সেনাবাহিনী তাঁকে জানিয়েছে, নির্বাচন পিছিয়ে দেওয়ার পর প্রেসিডেন্ট নির্বাচনে নিরাপত্তায় বেশিসংখ্যক সেনা মোতায়েন সম্ভব হবে। তিনি আরও বলেন, ‘আমরা আশাবাদী, নাইজেরিয়ার সেনাবাহিনী যুদ্ধে সফলতা পাবে। আর এর ফলে একটি অবাধ ও নিরপেক্ষ নির্বাচন অনুষ্ঠান সম্ভব হবে।’১৪ ফেব্রুয়ারি নাইজেরিয়ার প্রেসিডেন্ট নির্বাচন অনুষ্ঠান হওয়ার কথা ছিল। কিন্তু পেছানোর পর এখন তা অনুষ্ঠিত হবে আগামী ২৮ মার্চ।
