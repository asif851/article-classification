
শিশু নিপীড়নকারী হিসেবে পরিচিত ও অভিযুক্ত ধর্মযাজকদের দ্রুত অপসারণ করতে ভ্যাটিকান কর্তৃপক্ষের কাছে দাবি জানিয়েছে জাতিসংঘ। আজ বুধবার প্রকাশিত জাতিসংঘের শিশু অধিকার কমিটির (সিআরসি) এক প্রতিবেদনে এ দাবি জানানো হয়।
বিবিসির খবরে বলা হয়, ওই প্রতিবেদনে সিআরসি হাজার হাজার শিশুকে যৌন নিপীড়নে সহায়ক নীতি গ্রহণের জন্য ভ্যাটিকান কর্তৃপক্ষ ‘হলি সি’র সমালোচনা করেছে। সংস্থাটি সমকামিতা, জন্মনিয়ন্ত্রণ ও গর্ভপাতের বিষয়ে ভ্যাটিকানের দৃষ্টিভঙ্গিরও তীব্র সমালোচনা করেছে।
এদিকে গির্জায় শিশু নিপীড়ন প্রতিরোধে ভ্যাটিকান একটি কমিশন গঠন করেছে। জাতিসংঘের প্রতিবেদনের ব্যাপারে আজই ভ্যাটিকানের ওই কমিশন আনুষ্ঠানিক বার্তা পাঠাবে বলে জানা গেছে।
সিআরসির প্রতিবেদনে বলা হয়, হলি সির উচিত যারা ‘অপরাধ গোপনকারী’ তাদের তালিকা প্রকাশ করা, যাতে করে ওই যাজকদের বিরুদ্ধে অভিযোগ আনা যায়।
সিআরসি জানায়, তাঁরা গভীর উদ্বেগে আছে। কারণ যৌন নিপীড়ন সংঘটিত হওয়ার প্রকৃত অবস্থা জানায়নি হলি সি।
প্রতিবেদনে বলা হয়, হলি সির তত্ত্বাবধানে পরিচালিত ক্যাথলিক গির্জার সদস্যরা শিশুদের ওপর যে যৌন নিপীড়ন করেছে, তাতে গভীর উদ্বেগ জানিয়েছে সিআরসি। এতে জানানো হয়, সারা বিশ্বে হলি সির আওতাধীন ক্যাথলিক গির্জাগুলোতে হাজার হাজার শিশু যৌন নিপীড়নের শিকার হয়েছে।
