
চলতি বছর সাহিত্যের সম্মানজনক ম্যান বুকার পুরস্কার পেয়েছেন অস্ট্রেলিয়ার কথাশিল্পী রিচার্ড ফ্ল্যানাগান। দ্য ন্যারো রোড টু দ্য ডিপ নর্থ নামের উপন্যাসের জন্য তাঁকে এ পুরস্কার দেওয়া হলো। এটি দ্বিতীয় বিশ্বযুদ্ধকালীন এক প্রেমের আখ্যান। খবর বিবিসির।লন্ডনের গিল্ডহলে মঙ্গলবার রাতে এ বছরের ম্যান বুকারজয়ীর নাম ঘোষণা ও পুরস্কার বিতরণ করা হয়। পুরস্কার হিসেবে লেখক ফ্ল্যানাগানকে দেওয়া হয় ট্রফি ও অর্থ। এ পুরস্কারের অর্থমূল্য ৫০ হাজার ব্রিটিশ পাউন্ড, যা বাংলাদেশি মুদ্রায় ৬০ লাখ টাকার কিছু বেশি।বিচারকমণ্ডলীর চেয়ারম্যান এসি গ্রেলিং লেখকের হাতে পুরস্কার তুলে দেওয়ার সময় বলেন, ‘এই উপন্যাস লেখার জন্যই রিচার্ড ফ্ল্যানাগানের জন্ম হয়েছিল। এটি যুদ্ধ ও প্রেমের এক অনন্য আখ্যান।’জাপান ১৯৪৩ সালে যুদ্ধবন্দীদের দিয়ে অমানুষিক পরিশ্রম করিয়ে থাইল্যান্ড-বার্মা রেলপথ তৈরি করে। ফ্ল্যানাগানের বাবা ছিলেন ওই শ্রমিকদেরই একজন। রেলপথটি নির্মাণের সময় অন্তত এক লাখ শ্রমিকের মৃত্যু হয়। কিন্তু সীমাহীন যন্ত্রণা সয়ে লেখকের বাবা বেঁচে থাকেন। বাবার সেই অভিজ্ঞতায় অনুপ্রাণিত হয়েই প্রায় এক যুগ ধরে উপন্যাসটি লিখেছেন ফ্ল্যানাগান।এ পর্যন্ত তিনজন অস্ট্রেলীয় লেখক ম্যান বুকার পেলেন।১৯৬১ সালে তাসমানিয়ায় জন্ম ফ্ল্যানাগানের। তাঁর অন্যান্য উপন্যাসের মধ্যে রয়েছে ডেথ অব এ রিভার গাইড, দ্য সাউন্ড অব ওয়ান হ্যান্ড ক্ল্যাপিং, ওয়ান্টিং ইত্যাদি।১৯৬৯ সাল থেকে ম্যান বুকার সাহিত্য পুরস্কার দেওয়া শুরু হয়।
