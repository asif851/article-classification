
রাষ্ট্রীয় অনুষ্ঠানে কোনো শাড়ি পরবেন তা সিদ্ধান্ত নিতে পারছিলেন না ভারতে নিযুক্ত মার্কিন চার্জ দ্যা অ্যাফেয়ার্স ম্যারি কে কার্লসন। সমস্যার সমাধানে তিনি সাহায্য নিলেন টুইটারের। সমাধান মিলল সেখানেই।
প্রতিবছর দিল্লিতে স্বাধীনতার দিবসের মূল অনুষ্ঠানে বিভিন্ন দেশের রাষ্ট্রদূতদের আমন্ত্রণ জানানো হয়। পশ্চিমি পোশাকে নয়, শাড়ি পরেই সেই অনুষ্ঠানে যেতে চেয়েছিলেন ম্যারি কে কার্লসন। কিন্তু, কোন শাড়িটি পরবেন, তা কিছুতেই ঠিক করতে পারছিলেন না। শাড়ি বাছাই করতে অভিনব এক পদ্ধতি বের করেন ম্যারি।
জামদানি, ধুপিয়ান, কাঞ্জিভরম না তসর কোনটি মানানসই হবে তা নিয়ে ছিলেন চিন্তিত। বিপদ কাটাতে টুইটারে চারটি শাড়ির ছবি দিয়ে মতামত জানতে চাইলেন। ভোট সবচেয়ে বেশি পড়ল কাঞ্জিভরমের পক্ষে। সে জন্য নয়াদিল্লিতে স্বাধীনতা দিবসের অনুষ্ঠানে সবুজ ও লাল কাঞ্জিভরমই পরে গেলেন ম্যারি কে কার্লসন। শুধু তাই নয়, ভোটে জেতা শাড়ি পরে নিজের একটি ছবি টুইটারে পোস্টও করেছেন তিনি। চিরায়ত ভারতীয় নারীর সাজে মার্কিন রাষ্ট্রদূতের ছবি দেখে উচ্ছ্বসিত টুইটার ব্যবহারকারীরা।চলতি মাসের গোড়ায় টুইটারে হ্যাশট্যাগ দিয়ে জামদানি, ধুপিয়ান, কাঞ্জিভরম ও তসরের শাড়ি পরে নিজের বেশ কয়েকটি ছবি ও ভিডিও পোস্ট করেন তিনি। ১৫ আগস্ট কোনো শাড়িটি পরা উচিত, তা জানিয়ে ভোট দিতে অনুরোধ করেন নেটিজেনদের। এ অভিনব উদ্যোগে ভালোই সাড়া পড়ে। নিজেদের পছন্দ জানিয়ে অনেকেই টুইট করেন। বিদেশি হয়েও স্বাধীনতা দিবসে শাড়ি পরতে চাওয়ায় বেশ প্রশংসা পেয়েছেন তিনি।মঙ্গলবার সকালে লাল-সবুজের কাঞ্জিভরম শাড়ি পরা ছবি টুইটারে পোস্ট করেন ম্যারি। নিচে লেখেন, ভোটারদের পছন্দ করা শাড়ি পরেই স্বাধীনতা দিবসের অনুষ্ঠানে যাবেন বলে তিনি খুবই আনন্দিত। ম্যারি তাদের পছন্দ করে দেওয়া শাড়ি পরে স্বাধীনতা দিবসের অনুষ্ঠানে গেছেন জানতে পেরে উচ্ছ্বসিত নেটিজেনরাও। লাল ও সবুজ কাঞ্জিভরমে ম্যারির ছবিটি ছড়িয়ে পড়েছে ইন্টারনেটে। তথ্যসূত্র: টুইটার ও এনডিটিভি

