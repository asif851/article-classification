
নাম তার ‘ক্লোহি’। বলা হচ্ছিল, ঘরকন্নার কাজে সে বেশ চটপটে। নির্দিষ্ট প্রতিষ্ঠানটির তৈরি রান্নাঘরের আধুনিক সামগ্রী ব্যবহারে প্রযুক্তিগত কৃত্রিম বুদ্ধিমত্তা ব্যবহার করে সে সহায়তা করবে। সেভাবেই দেহখানি তৈরি হয়েছে তার। দক্ষতা প্রমাণে রীতিমতো আনুষ্ঠানিকভাবে তাকে হাজির করা হলো দর্শকের সামনে। কিন্তু এ কী করল ক্লোহি! কোনো নির্দেশই শুনল না! নির্দেশের জবাবে দর্শকের সামনে শুধু ‘চোখ’ পিটপিট করে গেল! 
দক্ষিণ কোরীয় প্রতিষ্ঠান এলজির তৈরি রোবট ক্লোহি এভাবেই পুরো অনুষ্ঠান পণ্ড করে দিল। আয়োজকদের মাথায় হাত! তবে ক্লোহির নির্দেশ না শোনার কাণ্ড দেখে সামাজিক যোগাযোগ মাধ্যমে ব্যঙ্গ বিদ্রূপের জোয়ার বয়ে গেছে।
বিবিসি অনলাইনের খবরে বলা হয়, নতুন বছর এলজি তাদের তৈরি গৃহসামগ্রী ব্যবহারকে আরও সহজ করতে ‘থিনকিউ’ সফটওয়্যার প্রসারের পদক্ষেপ নিয়েছে। এর অংশ হিসেবেই তৈরি করা হয়েছে রোবট ক্লোহি। গতকাল সোমবার যুক্তরাষ্ট্রের লাসভেগাসে অনুষ্ঠিত প্রযুক্তি মেলায় এক সংবাদ সম্মেলনের মাধ্যমে ক্লোহিকে হাজির করে এলজি। মঞ্চে ক্লোহিকে শুভেচ্ছা জানিয়ে আলাপচারিতা শুরু করেন অনুষ্ঠানের উপস্থাপক এলজির বিপণন বিভাগের প্রধান ডেভিড ভ্যানডারওয়াল। জবাবে উৎফুল্ল কণ্ঠে ক্লোয়িও উপস্থাপককে শুভ সকাল জানায় এবং সে তার জন্য কি করতে পারে সে সম্পর্কে জানতে চায়। এরপর উপস্থাপক জানতে চান, আজকের জন্য তাঁর কী কী কাজ নির্ধারিত আছ। জবাবে ক্লোহি জানায়, প্রথমে তাঁকে ব্যায়ামের জন্য জিমে যেতে হবে, শক্ত সামর্থ্য হতে হবে। এ পর্যন্ত সব ঠিকঠাক চলছিল। এরপরই শুরু হয় বিপত্তি।
উপস্থাপক জানতে চান, সে কি এখন ধোয়ার কাজ শুরু করবে? ক্লোহি নিরুত্তর। তিনি আবার জানতে চাইলেন, ডিনারে আজ কী কী আছে। এবারও জবাব নেই ক্লোহির। পরে উপস্থাপক নিজেই জানালেই তিনি মুরগি রান্না করবেন। সে ক্ষেত্রে কী কী রেসিপি আছে? কিন্তু কোনো প্রশ্নেরই আর জবাব দিল না ক্লোহি। শেষ পর্যন্ত বিব্রতকর পরিস্থিতি এড়াতে উপস্থাপক ‘আমাকে ক্লোহি পছন্দ করেনি’ মন্তব্য করে সেই পর্ব শেষ করেন।
প্রথমবার ক্লোহি প্রশ্নের উত্তর না দিলে উপস্থিত দর্শকেরা সেটাকে অনুষ্ঠানকে আনন্দদায়ক করতে ‘ইচ্ছাকৃত’ ভেবে হাসতে শুরু করে। দ্বিতীয়বার দর্শক বুঝতে পারে কোথাও কোনো ভুল হচ্ছে। তবে তৃতীয় প্রশ্নের উত্তরে ক্লোহি নিরুত্তর থাকলে পুরো অনুষ্ঠান জুড়ে নিস্তব্ধতা নেমে আসে। দর্শকেরা সত্যিকারভাবেই তার জন্য দুঃখ পেতে শুরু করে।
তবে ক্লোহির নির্দেশ না মানার এ ভিডিও সামাজিক যোগাযোগ মাধ্যমে ছড়িয়ে পড়লে ব্যাপক হাস্যরসের সৃষ্টি হয়।
