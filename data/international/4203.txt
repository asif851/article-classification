
ভারতের নাগরিক পরিচয়পত্র বা ‘আধার কার্ডকে’ ব্যাংক খাতা ও মোবাইল নম্বরের সঙ্গে যুক্ত করার সরকারি সিদ্ধান্তের বিরুদ্ধে অন্তর্বর্তীকালীন স্থগিতাদেশ দেননি সুপ্রিম কোর্ট। এ–সংক্রান্ত যত মামলা সুপ্রিম কোর্টে আছে, তা বিচার করবে সর্বোচ্চ আদালতের সংবিধান বেঞ্চ। এই বেঞ্চ চলতি মাসেই গঠিত হবে।
আধার কার্ডকে ব্যাংক খাতা ও মোবাইল নম্বরের সঙ্গে যুক্ত করার বিরুদ্ধে সুপ্রিম কোর্টে বহু মামলা বিচারাধীন। পশ্চিমবঙ্গ সরকারের পক্ষ থেকেও মামলা করা হয়েছিল, যদিও তা খারিজ হয়ে যায়। সর্বোচ্চ আদালতের অভিমত ছিল, কেন্দ্রীয় আইনের বিরুদ্ধে কোনো রাজ্য সরকার মামলা করতে পারে না। ব্যক্তিগতভাবে মমতা ব্যানার্জির মামলা করার অধিকার আছে। মুখ্যমন্ত্রী এ কথাও জানিয়েছিলেন, মোবাইল নম্বরের সঙ্গে তিনি আধার কার্ডকে যুক্ত করবেন না।
অন্তর্বর্তীকালীন স্থগিতাদেশ না দেওয়ার অর্থ, সরকার তার সিদ্ধান্ত কার্যকর করার কাজ চালিয়ে যেতে পারবে। তবে এ বিষয়ে সুপ্রিম কোর্ট ব্যাংক ও মোবাইল কোম্পানিগুলোকে তিরস্কার করে বলেছে, আধার যুক্ত না করলে ব্যাংক খাতা বা মোবাইল নম্বর অকেজো হয়ে যাবে—গ্রাহককে এ ধরনের ভয় দেখানো চলবে না। বিচারপতি এ কে সিক্রি তাঁর এজলাসে সরকারি কৌঁসুলিকে বলেন, তাঁর কাছেও এ ধরনের ভয় দেখানো বার্তা পাঠানো হয়েছে।
আধার কার্ডকে এভাবে ব্যাংক খাতা, মোবাইল নম্বর, প্যান কার্ড বা অন্যান্য বিষয়ের সঙ্গে যুক্ত করানোর মধ্য দিয়ে সরকার নাগরিকদের গোপনীয়তা রক্ষার অধিকারে হস্তক্ষেপ করা হচ্ছে বলে অভিযোগ উঠেছে। এ কাজ সংবিধানবিরোধী।
