
কানাডার সাধারণ নির্বাচনে লিবারেল পার্টি বিপুল ব্যবধানে জয় পেয়েছে। এর মধ্য দিয়ে দেশটিতে কনজারভেটিভ পার্টির প্রায় এক দশকের শাসনের অবসান হলো। লিবারেল পার্টির নেতা জাস্টিন ট্রুডো হতে যাচ্ছেন আগামী প্রধানমন্ত্রী। গত সোমবার ওই নির্বাচনের ভোট গ্রহণ অনুষ্ঠিত হয়। খবর বিবিসি ও এএফপির।কনজারভেটিভ পার্টির নেতা বর্তমান প্রধানমন্ত্রী স্টিফেন হারপার পরাজয় স্বীকার করে নিয়েছেন। দলটির পক্ষ থেকে জানানো হয়েছে, হারপার নেতৃত্ব থেকে সরে যাবেন।লিবারেল পার্টি এবার আগের তুলনায় রেকর্ডসংখ্যক আসনে জয় পেল। এই নির্বাচনের আগে তারা পার্লামেন্টে তৃতীয় অবস্থানে ছিল।নির্বাচনী কর্তৃপক্ষ ইলেকশন কানাডা বলছে, হাউস অব কমন্সের ৩৩৮টি আসনের মধ্যে ট্রুডোর দল পেয়েছে ১৮৪টি আসন, যা সংখ্যাগরিষ্ঠতা পেতে প্রয়োজনীয় আসনের চেয়ে ১৪টি বেশি। লিবারেল পার্টিই কানাডায় প্রথম দল, যারা পার্লামেন্টে তৃতীয় অবস্থানে থেকে সংখ্যাগরিষ্ঠতা অর্জন করল।জাস্টিন ট্রুডোর বাবা সাবেক প্রধানমন্ত্রী পিয়ের ট্রুডো বেশ জনপ্রিয় ছিলেন। তিনি আধুনিক কানাডার জনক হিসেবে পরিচিত। জাস্টিনও এমন জনপ্রিয় হবেন বলে তাঁর সমর্থকেরা আশা করছেন।
কানাডার অনেকে এই নির্বাচনকে স্টিফেন হারপারের ব্যবস্থাপনা নীতির ওপর একটি গণভোট বলে মনে করছেন। স্বৈরতান্ত্রিক ধরনের শাসনের অভিযোগ তুলে অনেকে হারপারের সমালোচনা করেছেন।
