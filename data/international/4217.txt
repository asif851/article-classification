
রাশিয়ার সরকার নিয়ন্ত্রিত টেলিকম অপারেটর রসটেলিকম গত সপ্তাহে পর পর কয়েকটি সাইবার হামলা ঠেকানোর কথা দাবি করেছে। মস্কোর আর্থিক খাতকে লক্ষ্য করে দেশের শীর্ষস্থানীয় পাঁচ ব্যাংকে এই হামলা চালানো হয়।
গতকাল শুক্রবার রসটেলেকিম এক বিবৃতিতে জানায়, পাঁচটি বড় ব্যাংকে এই ‘ডিডস’ হামলা চালানো হয়। আমরা সফলভাবে হামলাগুলো ঠেকাতে পেরেছি। এর মধ্যে সবচেয়ে বড় হামলাটির স্থায়িত্ব ছিল দুই ঘণ্টা। আল জাজিরার এক প্রতিবেদনে এ তথ্য জানানো হয়।
একই কথা জানায় রাশিয়ার ব্যাংক ভিটিবি। তাদের ভাষ্য, ভিটিবিতে সাইবার হামলা চালানো হয়, তবে তাদের কার্যক্রম স্বাভাবিকভাবেই চলছে।
কোন দেশের গোপন সংগঠন রাশিয়ার ব্যাংকে নতুন করে এ সাইবার হামলা চালিয়েছে, এ ব্যাপারে কিছু জানায়নি রাশিয়ার প্রধান নিরাপত্তা সংস্থা ফেডারেল সিকিউরিটি সার্ভিস (এফএসবি)। তাদের অভিযোগ, ইউক্রেন-ভিত্তিক কোনো কোম্পানি নেদারল্যান্ডের সার্ভার ও কমান্ড সেন্টার ব্যবহার করে এ হামলা চালিয়ে থাকতে পারে।
রাশিয়ার নতুন এই সাইবার হামলার অভিযোগের আগে যুক্তরাষ্ট্রের গোয়েন্দা সংস্থার পক্ষ থেকে অভিযোগ করা হয়, গত অক্টোবরে অনুষ্ঠিত মার্কিন প্রেসিডেন্ট নির্বাচনে ডেমোক্রেটিক পার্টির ই-মেইল লক্ষ্য করে সাইবার হামলা চালিয়েছিল রাশিয়া।
সারা দুনিয়ায় ব্যাংক খাতে বড় বড় অঙ্কের অর্থ চুরির ঘটনা সংঘটিত হওয়ার পরিপ্রেক্ষিতে বৈশ্বিক আর্থিক খাতের নিয়ন্ত্রকেরা সম্প্রতি ব্যাংকগুলোকে সাইবার নিরাপত্তা জোরদার করার তাগিদ দিয়েছেন। গেল ফেব্রুয়ারিতে বাংলাদেশের কেন্দ্রীয় ব্যাংকের ৮ কোটি ১০ লাখ মার্কিন ডলার চুরি হওয়ার ঘটনা প্রকাশিত হলে আতঙ্ক ছড়িয়ে পড়ে। গত সপ্তাহেই রাশিয়ার কেন্দ্রীয় ব্যাংকের ৩ কোটি ১০ লাখ মার্কিন ডলার (২০০ কোটি রুশ রুবল, যা বাংলাদেশি মুদ্রায় ২৪৮ কোটি টাকা) সাইবার হামলার ঘটনায় সন্দেহভাজন বেশ কয়েকজনকে গ্রেপ্তার করে কর্তৃপক্ষ। সম্প্রতি রাশিয়ার কেন্দ্রীয় ব্যাংকে এই সাইবার হামলার কথা প্রকাশ করা হয়।
