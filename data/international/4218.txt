
এ বছর কোন শব্দটি আপনার মনে সবচেয়ে বেশি এসেছে? অনলাইনে কোন শব্দের অনুসন্ধান বেশি করেছেন? যুক্তরাষ্ট্রের শীর্ষ অভিধান মেরিয়াম-ওয়েবস্টার কর্তৃপক্ষ বলছে, এ বছর অনলাইনে সবচেয়ে বেশি অনুসন্ধান করা শব্দগুলোর মধ্যে ‘ফেমিনিজম’ বা ‘নারীবাদ’ অন্যতম। এ কারণে এই শব্দকেই বছরের সেরা শব্দ ঘোষণা করেছে অভিধান কর্তৃপক্ষ।
মেরিয়াম-ওয়েবস্টার অভিধান কর্তৃপক্ষ ‘বছরের সেরা শব্দ’ নির্বাচন করে ওই বছরের আলোচিত ঘটনাগুলোর ওপর নির্ভর করে। গত মঙ্গলবার কর্তৃপক্ষ বলেছে, ২০১৬ সালের তুলনায় চলতি বছর অনলাইনে নারীবাদ শব্দটি ৭০ শতাংশ বেশি অনুসন্ধান করা হয়েছে। ট্রাম্পবিরোধী বিক্ষোভ, যৌন কেলেঙ্কারিসহ নানা ঘটনার কারণে এই শব্দটির অনুসন্ধান বেড়েছে বলে মনে করছে মেরিয়াম-ওয়েবস্টার কর্তৃপক্ষ।অনলাইনে ‘নারীবাদ’ শব্দটির অনুসন্ধান বাড়তে শুরু করে গত ২১ জানুয়ারি থেকে। এর আগের দিনই মার্কিন প্রেসিডেন্ট ট্রাম্পের অভিষেক হয়। পরদিন ওয়াশিংটন ডিসিসহ যুক্তরাষ্ট্রের বিভিন্ন শহরে বিক্ষোভ করেন নারীরা। এই অনুসন্ধান আরও বাড়ে গত ফেব্রুয়ারিতে। ট্রাম্পের উপদেষ্টা কেলিয়ান কনওয়ে সে সময় বলেছিলেন, তিনি নিজেকে নারীবাদী বলে মনে করেন না।মার্কিন টেলিভিশন সিরিজ দ্য হ্যান্ডমেইড’স টেল ও হলিউড চলচ্চিত্র ওন্ডার উইমেন ও এই অনুসন্ধানের পালে হাওয়া জুগিয়েছে।মেরিয়াম-ওয়েবস্টার কর্তৃপক্ষ বলেছে, যৌন কেলেঙ্কারির অভিযোগে রাজনীতিক, ব্যবসায়ী ও হলিউডের নামীদামি ব্যক্তিত্ব ধরাশায়ী হওয়ার ঘটনাগুলোও নারীবাদের অনুসন্ধান বৃদ্ধি ত্বরান্বিত করেছে।যৌন নির্যাতন ও হয়রানির বিরুদ্ধে সামাজিক যোগাযোগমাধ্যমে শুরু হওয়া আন্দোলন হ্যাশট্যাগ মি টু (#MeToo)-এর ঝড় এখনো থামেনি। নীরবতা ভাঙার কারণে এই আন্দোলন এবার টাইম ম্যাগাজিনের ‘পারসন অব দ্য ইয়ার’ (বর্ষসেরা) হয়েছে।নারীবাদের পরই এ বছর সবচেয়ে আলোচিত শব্দ হলো ‘কমপ্লিসিট’ বা ‘দুষ্কর্মে সহায়তা’। যুক্তরাষ্ট্রের কেন্দ্রীয় তদন্ত সংস্থার (এফবিআই) সাবেক পরিচালক জেমস কোমির বরখাস্ত হওয়া, মার্কিন প্রেসিডেন্ট নির্বাচনে রাশিয়ার হস্তক্ষেপের অভিযোগসহ নানা কারণে এই শব্দটিও বছরজুড়ে অনলাইনে প্রচুর অনুসন্ধান করা হয়েছে।আরও একটি আলোচিত শব্দ হলো ‘ডোটার্ড’। এর অর্থ ‘ভিমরতিগ্রস্ত বৃদ্ধ’। উত্তর কোরিয়ার নেতা কিম জং-উন গত সেপ্টেম্বর মাসে এক বিবৃতিতে ট্রাম্প সম্পর্কে এই বিশেষণ ব্যবহার করেন।
 
