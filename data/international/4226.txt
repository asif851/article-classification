
ভারতের জনপ্রিয় টেলিভিশন কুইজ প্রতিযোগিতা কৌন বানেগা ক্রোরপতির সপ্তম মৌসুমে প্রথমবারের মতো এক নারী পুরস্কার জিতেছেন। ‘দ্য ইন্ডিয়ান এক্সপ্রেস’ বলছে, প্রতিযোগিতায় জিতে ফিরোজ ফাতেমা এক কোটি রুপির (প্রায় এক কোটি ২৪ লাখ ৪৬ হাজার টাকা) অধিকারী হয়ে গেছেন।প্রতিবেদনে বলা হয়, ২২ বছর বয়সী ফিরোজ ফাতেমার বাড়ি উত্তর প্রদেশের সাহারানপুরে। স্নাতক শেষে ফিরোজ ফাতেমা পড়াশোনার পাঠ চুকান। আরও বেশি লেখাপড়া চালিয়ে গেলে বোনের পড়াশোনা বন্ধ হয়ে যেত বলে তাঁর এ উদ্যোগ।ভারতের খ্যাতনামা অভিনেতা অমিতাভ বচ্চনের উপস্থাপনায় আয়োজিত এ প্রতিযোগিতায় অংশগ্রহণের পেছনে ফিরোজের একমাত্র উদ্দেশ্য ছিল কিছু অর্থ লাভ করা, যাতে তাঁর মৃত্যুর আগে বাবার করে যাওয়া ঋণগুলো শোধ করা যায়। কেবল সংবাদপত্র পাঠ ও টিভির সংবাদ দেখে তিনি জ্ঞানার্জন করেছেন।ফিরোজ বলেন, ‘দ্বিতীয় ধাপের শেষ পর্বে যখন হট সিটে যাওয়ার জন্য উত্তর খুঁজে পাচ্ছিলাম না, তখন খুবই বিচলিত হয়ে পড়েছিলাম। মনে হচ্ছিল, খালি হাতে বাড়িতে ফিরতে হবে। কিন্তু পরে প্রথম রাউন্ডে সবার আগে উত্তরের জন্য হাত তুলি আর হট সিটে যাওয়ার সুযোগ পেয়ে যাই। পরে দর্শকদের হাততালি শুনে এবং যখন দেখলাম যে বচ্চন সাহেব খুশিতে আমাকে জড়িয়ে অভিনন্দন জানাচ্ছেন, তখন বুঝলাম আমি এক কোটি রুপি জিতে গেছি। দারুণ এক অনুভূতি।’
ফিরোজ চাইছেন, পুরস্কারের অর্থে নিজের উচ্চশিক্ষা চালাবেন এবং মায়ের জন্য একটি নিশ্চিন্ত জীবনের আয়োজন করবেন। আসছে ১ ডিসেম্বরে সনি এন্টারটেইনমেন্ট টেলিভিশনে পর্বটি সম্প্রচারিত হবে।
