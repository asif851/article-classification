
সিরিয়ায় ইন্টারন্যাশনাল কমিটি অব রেডক্রসের (আইসিআরসি) ছয় সদস্য এবং সিরিয়ান আরব রেড ক্রিসেন্টের (এসএআরসি) এক সদস্যকে অপহরণ করেছে বন্দুকধারীরা। ইদলিব প্রদেশে এই অপহরণের ঘটনা ঘটেছে বলে জানায় আইসিআরসি। তবে রেড ক্রিসেন্টের এক স্বেচ্ছাসেবী কর্মীর পাশাপাশি তাদের তিনজন কর্মী অপহরণকারীদের কবল থেকে মুক্তি পেয়েছেন বলে জানিয়েছে এসএআরসি।আইসিআরসির মুখপাত্র এওয়ান ওয়াটসন বলেন, ‘আইসিআরসির তিন সহকর্মী ও সিরিয়ান আরব রেড ক্রিসেন্টের স্বেচ্ছাসেবী কর্মীকে ছেড়ে দিয়েছে অপহরণকারীরা। তাঁরা এখন সুস্থ ও নিরাপদ রয়েছেন। আমরা অপহূত অপর তিন সহকর্মীর খবরের জন্য অপেক্ষা করছি।’আইসিআরসি অপহূত ত্রাণকর্মীদের পরিচয় সম্পর্কে বিস্তারিত কিছু না জানালেও সংস্থাটি এর আগে বলেছিল, অপহূত কর্মীদের অধিকাংশই সিরিয়ার নাগরিক। সিরিয়ার রাজধানী দামেস্কের কাছের একটি এলাকা থেকে আইসিআরসি ও এসএআরসি হাজার হাজার লোককে সরিয়ে নেওয়ার মধ্যেই এই অপহরণের ঘটনা ঘটল। রেডক্রসের ওই দল চিকিৎসা কার্যক্রমের অবস্থা মূল্যায়ন করতে ১০ অক্টোবর ইদলিবে যায়।নোবেল পুরস্কার নিয়ে বাশারের রসিকতা: সিরিয়ার প্রেসিডেন্ট বাশার আল-আসাদ নোবেল শান্তি পুরস্কার নিয়ে রসিকতা করে বলেছেন, তাঁকেও এই পুরস্কার দেওয়া উচিত ছিল। গতকাল দামেস্কের সমর্থক লেবাননের পত্রিকা আল-আকবর একটি প্রতিবেদনে এ তথ্য জানিয়েছে। বাশার বলেছেন, বিশ্বের রাসায়নিক অস্ত্র নিয়ন্ত্রণ সংস্থাকে গত শুক্রবার যে শান্তি পুরস্কার দেওয়া হয়েছে, তিনি নিজেও এর দাবিদার।আত্মঘাতী বোমায় নিহত ২০: তুরস্ক সীমান্তবর্তী ইদলিব প্রদেশের দারকুশ শহরে একটি বিপণিবিতানে গতকাল সোমবার আত্মঘাতী গাড়িবোমা হামলায় ২০ জন নিহত হয়েছে। সিরিয়ান অবজারভেটরি ফর হিউম্যান রাইটস জানায়, হামলায় বহু লোক গুরুতর আহত হয়েছে।রাসায়নিক অস্ত্রবিষয়ক জাতিসংঘ দূতের নাম ঘোষণা: সিরিয়ায় রাসায়নিক অস্ত্রবিষয়ক জাতিসংঘ দূতের নাম ঘোষণা করা হয়েছে। জাতিসংঘের মহাসচিব বান কি মুন গত রোববার সিগ্রিড কাগকে এ পদে মনোনীত করেন। এএফপি ও আল-জাজিরা।
