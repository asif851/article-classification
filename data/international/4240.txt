
দুই সপ্তাহের কম সময় আগে সৌদি আরবের রাজধানী রিয়াদের বিলাসবহুল রিজ-কার্লটন হোটেল বিশ্বের শীর্ষ কয়েকজন প্রধান নির্বাহীকে আপ্যায়ন করেছে। কিন্তু এখন তা দুর্নীতির অভিযোগে আটক সৌদি রাজপরিবারের সদস্যদের অন্তরীণ করে রাখার কেন্দ্রে পরিণত হয়েছে।
গত শনিবার সৌদি বাদশাহ সালমান বিন আবদুল আজিজ আল সৌদের এক ডিক্রি জারির পর দুর্নীতির অভিযোগে আটক হন বেশ কয়েকজন প্রিন্স এবং সরকারের শীর্ষ কয়েকজন কর্মকর্তা। আটক ব্যক্তিদের মধ্যে ধনাঢ্য ব্যবসায়ী প্রিন্স আলওয়ালিদ বিন তালাল, রয়্যাল কোর্টের সাবেক প্রধান খালেদ আল-তুয়াইজরি ও সৌদি মিডিয়া মোগল ওয়ালিদ আল-ইব্রাহিম উল্লেখযোগ্য।
বার্তা সংস্থা রয়টার্স ও মার্কিন সংবাদপত্র ওয়াল স্ট্রিট জার্নাল জানিয়েছে, আটক ব্যক্তিদের মধ্যে কয়েকজনকে ওই পাঁচ তারকা হোটেলেই রাখা হয়েছে। সিএনএনের তরফ থেকে সংবাদটি নিশ্চিত করা না গেলেও ওই হোটেলে বেশ কিছু অস্বাভাবিক কার্যক্রমের প্রমাণ মিলেছে।
৪৯২ কক্ষের রিজ-কার্লটন হোটেলের ওয়েবসাইট থেকে জানা গেছে, পুরো নভেম্বর মাসে এখানকার কোনো কক্ষই ভাড়া পাওয়া যাবে না। হোটেলটির বিপণন দলের এক সদস্য গত সোমবার বলেন, আগামী ১ ডিসেম্বর থেকে আবারও বুকিং নেওয়া শুরু করবে কর্তৃপক্ষ। এ ছাড়া ওই দিনই রিজ-কার্লটনের ওয়েবপেজে বলা হয়, অপ্রত্যাশিত পরিস্থিতির কারণে হোটেলের ইন্টারনেট ও টেলিফোন সংযোগ পরবর্তী ঘোষণা না দেওয়া পর্যন্ত বন্ধ থাকবে।
রিয়াদে সিএনএনের একজন প্রযোজক গত মঙ্গলবার রিজ-কার্লটন পরিদর্শন করেন। তিনি জানান, হোটেলের প্রবেশ দরজা বন্ধ ছিল। তবে তেমন কোনো নিরাপত্তা চোখে পড়েনি।
গত মে মাসে যুক্তরাষ্ট্রের প্রেসিডেন্ট ডোনাল্ড ট্রাম্প যখন সৌদি আরব সফরে যান, তখন তিনি এই হোটেলেই থেকেছেন। এ ছাড়া গত অক্টোবর মাসে এখানেই অনুষ্ঠিত হয় বিনিয়োগবিষয়ক একটি বড় আন্তর্জাতিক সম্মেলন। এই সম্মেলনে যুবরাজ মোহাম্মদ বিন সালমান সৌদি আরবকে একটি মধ্যপন্থী ইসলামিক রাষ্ট্রে পরিণত করার পরিকল্পনার কথা জানান।
