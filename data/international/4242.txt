
স্পেনে দুর্ঘটনার শিকার ট্রেনের চালককে আনুষ্ঠানিকভাবে আটক করা হয়েছে। সন্দেহ করা হচ্ছে, তিনি ‘বেপরোয়া’ গতিতে ট্রেন চালাচ্ছিলেন। গতকাল শুক্রবার পুলিশ এ তথ্য জানিয়েছে। উত্তর-পশ্চিম স্পেনের স্বায়ত্তশাসিত গালিসিয়া অঞ্চলে গত বুধবার অতিরিক্ত গতিতে একটি বাঁক ঘোরার সময় ট্রেনটি লাইনচ্যুত হয়। এতে অন্তত ৭৮ জন নিহত হয়। গালিসিয়া অঞ্চলের পুলিশের প্রধান জেইম ইগলেসিয়াস গতকাল সাংবাদিকদের বলেন, ট্রেনচালককে গত বৃহস্পতিবার রাত আটটার দিকে আটক করা হয়। এক প্রশ্নের জবাবে পুলিশ কর্মকর্তা বলেন, চালকের বিরুদ্ধে ‘বেপরোয়া গতিতে’ ট্রেন চালানোর অভিযোগ উঠেছে। হাসপাতালে চিকিৎসাধীন ট্রেনচালককে জিজ্ঞাসাবাদের জন্য বৃহস্পতিবারই দেশটির একজন বিচারক পুলিশকে নির্দেশ দেন। পরে তাঁকে আটক করে পুলিশ। তবে তাঁর বিরুদ্ধে আনুষ্ঠানিকভাবে কোনো অভিযোগ এখনো আনা হয়নি। সান্তিয়াগো দে কম্পোসতেলা শহরের বাইরে দুর্ঘটনাস্থলের বাঁকটিতে সর্বোচ্চ ৮০ কিলোমিটার বেগে ট্রেন চালানোর নির্দেশনা থাকলেও, ট্রেনটি ১৯০ কিলোমিটার বেগে ছুটছিল। ট্রেনের চালকের নাম পুলিশ প্রকাশ করেনি। তবে স্থানীয় গণমাধ্যমের খবরে বলা হয়েছে তাঁর নাম ফ্রান্সিসকো হোসে গারসন আমো (৫২)। দুর্ঘটনায় তিনি সামান্য আহত হয়েছেন। হাসপাতালে ভর্তির পর থেকেই তাঁকে নজরদারিতে রেখেছিল পুলিশ। একজন তদন্তকারী কর্মকর্তার বরাত দিয়ে এল পেইস পত্রিকার এক খবরে বলা হয়, দুর্ঘটনার পর চালক ফ্রান্সিসকো তাঁর কক্ষে আটকা পড়েছিলেন। সেখান থেকে এক রেল কর্মকর্তাকে ফোন করে দুর্ঘটনার আগে ১৯০ কিলোমিটার বেগে ট্রেন চালানোর কথা জানিয়েছিলেন তিনি। দুর্ঘটনার পরপর সরকারি কর্মকর্তারা জানিয়েছিলেন, অন্তত ৮০ জন নিহত হয়েছে। তবে গতকাল পুলিশ জানিয়েছে, নিহত ব্যক্তির সংখ্যা ৭৮। আট বগির ট্রেনটিতে দুই শর বেশি যাত্রী ছিল। শতাধিক আহত যাত্রীর মধ্যে গতকাল ৮৩ জন হাসপাতালে ভর্তি ছিলেন। তাঁদের মধ্যে ৩২ জনের অবস্থা গুরুতর। এএফপি।
