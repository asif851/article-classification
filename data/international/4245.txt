
হাসপাতাল থেকে ফিরে নিজ বাড়িতে প্রথম রাত কাটিয়েছেন দক্ষিণ আফ্রিকার প্রথম কৃষ্ণাঙ্গ প্রেসিডেন্ট নেলসন ম্যান্ডেলা। গত রোববার প্রিটোরিয়ার মেডি-ক্লিনিক হাসপাতাল থেকে জোহানেসবার্গের বাড়িতে আনা হয় বর্ণবাদবিরোধী আন্দোলনের অবিসংবাদিত এই নেতাকে।৯৫ বছর বয়সী ম্যান্ডেলা ফুসফুসের সংক্রমণ নিয়ে গত ৮ জুন হাসপাতালে ভর্তি হন। প্রায় তিন মাস চিকিৎসা শেষে তিনি বাড়ি ফেরায় পরিবারের সদস্যরা উচ্ছ্বসিত। ম্যান্ডেলার নাতি মান্ডলা ম্যান্ডেলা বলেন, ‘তিনি শেষ পর্যন্ত আমাদের কাছে ফিরে এসেছেন। এটা আমাদের জন্য একটা আনন্দঘন দিন।’অবশ্য দক্ষিণ আফ্রিকার সরকার জানায়, ম্যান্ডেলার শারীরিক অবস্থা এখনো গুরুতর। প্রেসিডেন্টের দপ্তর এক বিবৃতিতে বলেছে, ম্যান্ডেলা রোববার সকালে একটি অ্যাম্বুলেন্সে করে বাড়ি ফিরলেও সেখানে তাঁকে নিবিড় পর্যবেক্ষণে রাখা হবে। হাসপাতালের চিকিৎসক দলটি এ দায়িত্বে থাকবে।জোহানেসবার্গের উপকণ্ঠ হাউটন এলাকায় ম্যান্ডেলার বাড়িটিকে তাঁর চিকিৎসার জন্য অনুকূল করে ঢেলে সাজানো হয়েছে। তবে প্রেসিডেন্টের দপ্তর বলেছে, প্রয়োজন হলে তাঁকে আবার হাসপাতালে ভর্তি করা হবে।নেলসন ম্যান্ডেলার ফুসফুসের সমস্যা তাঁর সেই কারাজীবনের। বর্ণবাদবিরোধী আন্দোলনের কারণে তাঁকে ২৭ বছর কারাগারে কাটাতে হয়েছিল। তাঁর অসুস্থতার খবরে সবাই উৎকণ্ঠায় ছিল।প্রিটোরিয়ার বাসিন্দা স্টিভেন মোলোটো বলেন, ‘ম্যান্ডেলা দেশে শান্তির প্রতীক। তিনি যখন হাসপাতালে ছিলেন, তখন আমি উৎকণ্ঠায় ছিলাম। আমি জানতাম, তিনি বিপদ কাটিয়ে ফিরে আসবেন।’ এএফপি ও বিবিসি।
