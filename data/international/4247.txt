
ভারতীয় জনতা পার্টির (বিজেপি) জ্যেষ্ঠ নেতা যশোবন্ত সিং (৭৬) আবার দল থেকে বহিষ্কৃত হয়েছেন। এবার তাঁকে ছয় বছরের জন্য বহিষ্কার করা হয়েছে। দলীয় সিদ্ধান্ত উপেক্ষা করে রাজ্যস্থান রাজ্যের বারমার আসন থেকে স্বতন্ত্র প্রার্থী হিসেবে প্রতিদ্বন্দ্বিতার ব্যাপারে অনঢ় থাকায় গত শনিবার তাঁকে বহিষ্কার করে বিজেপি।এর আগে ২০০৯ সালে বিজেপি যশোবন্তকে একবার দল থেকে সরিয়ে দিয়েছিল। নিজের একটি বইয়ে পাকিস্তান রাষ্ট্রের প্রতিষ্ঠাতা মোহাম্মদ আলী জিন্নাহর গুণকীর্তন করায় সেবার তিনি দলের বিরাগভাজন হন। অবশ্য, ১০ মাসের মাথায় যশোবন্তকে আবার দলে ফিরিয়ে নেওয়া হয়।ভারতের সর্বশেষ লোকসভা নির্বাচনে যশোবন্ত পশ্চিমবঙ্গের দার্জিলিং থেকে নির্বাচিত হন। জীবনের শেষ নির্বাচন বলে এবার তিনি নিজের জন্মস্থান বারমার থেকে লড়তে চেয়েছিলেন। তবে বিজেপি তাঁর আবেদন প্রত্যাখ্যান করে সোনারাম চৌধুরীকে ওই আসনে মনোনয়ন দেয়। এনডিটিভি।
