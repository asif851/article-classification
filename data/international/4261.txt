
হোয়াইট হাউসের ওভাল অফিসের সোফায় অশোভনভাবে বসে ব্যাপক সমালোচনার মুখে পড়েছেন মার্কিন প্রেসিডেন্ট ডোনাল্ড ট্রাম্পের উপদেষ্টা কেলিঅ্যান কনওয়ে। তাঁকে নিয়ে সামাজিক যোগাযোগমাধ্যমে ক্ষোভ প্রকাশ করা হচ্ছে। বলা হচ্ছে, হোয়াইট হাউসের মর্যাদাহানি করেছেন তিনি।এএফপির আলোকচিত্রীর তোলা একটি ছবিতে দেখা যায়, ওভাল অফিসে কৃষ্ণাঙ্গ কলেজ ও বিশ্ববিদ্যালয়ের প্রধানদের সঙ্গে সাক্ষাতের সময় ছবি তুলছেন প্রেসিডেন্ট ডোনাল্ড ট্রাম্প। এই সময় সোফার ওপর দুই হাঁটু গেড়ে বসে মুঠোফোনে মজে আছেন কনওয়ে।ছবিটি প্রকাশের পর টুইটারে কনওয়েকে নিয়ে ব্যাপক সমালোচনা শুরু হয়। অনেকে বলছেন, কনওয়ের বসার ভঙ্গি হোয়াইট হাউসের প্রতি অসম্মানজনক। আবার কেউ বলছেন, অশোভনভাবে বসে কনওয়ে মূলত হোয়াইট হাউসে যাওয়া কৃষ্ণাঙ্গদের ঐতিহ্যবাহী শিক্ষাপ্রতিষ্ঠানগুলোর সম্মানিত ব্যক্তিদের প্রতি অশ্রদ্ধা দেখিয়েছেন।প্রভাবশালী পত্রিকা ওয়াল স্ট্রিট জার্নালের কলামিস্ট ব্রেট স্টিফেনস বলেন, ‘এই দৃশ্য যদি আগের প্রশাসনের কারও বেলায় হতো, তা হলে রক্ষণশীলেরা সমালোচনায় সোচ্চার হতেন। কিন্তু তাদের বেলায়ই এমনটা ঘটল।’কেউ কেউ অবশ্য ছবিটিকে সাবেক প্রেসিডেন্ট বারাক ওবামার একটি ছবির সঙ্গে তুলনা করেছেন। ওভাল অফিসে একটি চেয়ারে হেলান দিয়ে অন্য চেয়ারে পা দিয়ে বসে থাকার ওবামার ওই ছবি বেশ আলোচনায় ছিল একসময়।এর আগেও নানা ধরনের অসত্য ও মিথ্যা বক্তব্য দিয়ে আলোচনায় আসেন কনওয়ে। সম্প্রতি ডোনাল্ড ট্রাম্পের মেয়ে ইভাঙ্কার নামাঙ্কিত পণ্যের পক্ষে প্রচার চালিয়ে সমালোচনার শিকার হন তিনি।
