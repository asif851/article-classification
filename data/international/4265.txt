
যুক্তরাষ্ট্রের ইতিহাসে সবচেয়ে বেশি মূল্যমানের লটারির ড্র নিয়ে বেশ নাটকীয়তাই হলো। সবারই দৃষ্টি ছিল—কে জয়ী হচ্ছেন ৯০ কোটি ডলারের এই লটারি ড্রতে? কার হাতে যাচ্ছে এই বিপুল পরিমাণ অর্থ? তবে তাদের হতাশই হতে হলো। কারণ, শেষ পর্যন্ত কেউই এই ড্রতে জয়ী হননি।বিবিসি অনলাইনের খবরে বলা হয়েছে, পাওয়ার বল নামে পরিচিত এই লটারির ড্র অনুষ্ঠিত হলো গতকাল শনিবার রাতে। যুক্তরাষ্ট্রের ৫০টি অঙ্গরাজ্যের মধ্যে ৪৪টিতে এবং তিনটি সীমানায় এই ড্র অনুষ্ঠিত হয়ে থাকে। প্রতি বুধবার ও শনিবার স্থানীয় সময় রাত ১০টা ৫৯ মিনিটে এই ড্র অনুষ্ঠিত হয়।এবার লটারি জ্বরে আক্রান্ত হয়েছিল মার্কিনিরা। লটারি জেতার আশায় ক্রেতারা হুমড়ি খেয়ে পড়েছিলেন দোকানগুলোতে। দোকানের বাইরে ছিল ক্রেতাদের দীর্ঘ সারি। বেড়ে গিয়েছিল লটারির মূল্যমান। তবে গতকাল কেউ এই লটারি জিততে না পারায় আগামী বুধবার আবার ড্র অনুষ্ঠিত হবে। তখন লটারির মূল্যমান বেড়ে ১৩০ কোটি ডলার হতে পারে বলে ধারণা করা হচ্ছে।
এবার ড্র অনুষ্ঠিত হওয়ার আগে লটারি কর্তৃপক্ষ বলেছিল, ২৯ কোটি ২০ লাখের মধ্যে একজন এই লটারিটি জিতে যেতে পারেন। তবে শেষ পর্যন্ত তাদের এই ভবিষ্যদ্বাণী আর টেকেনি।
