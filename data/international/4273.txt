
ইয়েমেনের রাজধানী সানায় আজ রোববার বিমানবাহিনীর একটি বাসে বোমা বিস্ফোরণের ঘটনায় কমপক্ষে ছয়জন নিহত হয়েছেন। আলজাজিরা ও রয়টার্সের খবরে এ কথা জানানো হয়।খবরে বলা হয়, বাসটি বিমানবাহিনীর সদস্যদের বহন করে রাজধানীতে অবস্থিত বিমানবাহিনীর ঘাঁটির দিকে যাচ্ছিল। এ হামলায় আরও ২৬ জন আহত হয়েছেন বলে প্রত্যক্ষদর্শী ও স্বাস্থ্যকর্মীদের সূত্রে জানা গেছে। আহত ব্যক্তিদের হাসপাতালে চিকিত্সা দেওয়া হচ্ছে।দেশটির বিমানবাহিনীর কর্মকর্তা আমিন সারি জানান, বিস্ফোরিত বোমাটি বাসের ভেতরে লুকিয়ে রাখা ছিল।ইয়েমেনে আল-কায়েদার শক্ত ঘাঁটি রয়েছে। দেশটিতে সামরিক বাহিনীর সদস্যদের ওপর প্রায়ই হামলার ঘটনা ঘটে। ২০১২ সালের মে মাসে সানায় একটি প্যারেডের মহড়া চলার সময় আত্মঘাতী বোমা হামলায় ৯০ জন সেনাসদস্য নিহত হন।
