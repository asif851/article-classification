
থাইল্যান্ডের ক্ষমতাচ্যুত সাবেক প্রধানমন্ত্রী ইংলাক সিনাওয়াত্রা ও তাঁর পরিবারের কয়েকজন সদস্যকে আটক করেছে দেশটির সেনা সরকার।বিবিসির খবরে বলা হয়, ইংলাক সিনাওয়াত্রাসহ দেশটির শতাধিক রাজনীতিবিদকে আজ শুক্রবার ব্যাংককের সেনাঘাঁটিতে তলব করে জান্তা সরকার। হাজিরা দিতে যাওয়ার পর কয়েক ঘণ্টা ইংলাক সেখানে অবস্থান করেন। এরপর তাঁকে অজ্ঞাত স্থানে নিয়ে যাওয়া হয়েছে বলে জানা গেছে।থাইল্যান্ডে গতকাল বৃহস্পতিবার অভ্যুত্থানের মধ্য দিয়ে ক্ষমতা দখল করে দেশটির সেনাবাহিনী। টেলিভিশনে দেওয়া এক ভাষণের মধ্য দিয়ে এ অভ্যুত্থানের ঘোষণা দেওয়া হয়।এর কয়েক ঘণ্টা পর গতকাল রাতে আরেক বিবৃতিতে নিজেকে দেশটির ভারপ্রাপ্ত প্রধানমন্ত্রী হিসেবে ঘোষণা করেন সেনাপ্রধান জেনারেল প্রাইউথ শান-ওশা।সেনাবাহিনী ক্ষমতা দখলের ১৬ ঘণ্টার মধ্যে দুটি বিধান জারি ও ১৯টি বিবৃতি দিয়েছে। দেশটির টেলিভিশন ও রেডিও চ্যানেলগুলোতে সেগুলো বারবার শোনানো হচ্ছে। পাশাপাশি সেনাবাহিনীর ক্ষমতা দখলের পক্ষে সংগীত প্রচার করা হচ্ছে। তবে গণমাধ্যমে ‘ব্ল্যাক আউট’ জারি করা হয়েছে। স্থানীয় টেলিভিশন চ্যানেলগুলোর পাশাপাশি বিবিসি, সিএনএনের মতো আন্তর্জাতিক চ্যানেলগুলোরও প্রচার বন্ধ রাখা হয়েছে। তবে সংবাদপত্র, ইন্টারনেট, ল্যান্ডফোন ও মোবাইল ফোনের ওপরে কোনো নিষেধাজ্ঞা নেই।
নিজেকে প্রধানমন্ত্রী ঘোষণা সেনাপ্রধানের, শতাধিক নেতার বিরুদ্ধে সমন
