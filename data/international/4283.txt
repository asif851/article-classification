
চীনা প্রতিরক্ষামন্ত্রী চাং ওয়ানকুয়ান বলেছেন, দক্ষিণ চীন সাগরে গত সপ্তাহে মার্কিন যুদ্ধজাহাজের তৎপরতা তাঁর দেশের সার্বভৌমত্ব ও নিরাপত্তার জন্য হুমকি সৃষ্টি করেছে।চীনের সার্বভৌমত্বকে হুমকির মুখে ফেলে—এমন আর কোনো বিপজ্জনক পদক্ষেপ যুক্তরাষ্ট্রের নেওয়া উচিত নয় বলেও মন্তব্য করেছেন ওয়ানকুয়ান।বার্তা সংস্থা রয়টার্সের প্রতিবেদনে জানানো হয়, গতকাল মঙ্গলবার কুয়ালালামপুরে মার্কিন প্রতিরক্ষামন্ত্রী অ্যাশ কার্টারের উদ্দেশে এমন মন্তব্য করেছেন চীনা প্রতিরক্ষামন্ত্রী। আজ বুধবার চীনা প্রতিরক্ষা মন্ত্রণালয়ের এক বিবৃতিতে এ-সংক্রান্ত তথ্য জানানো হয়েছে।এদিকে মার্কিন নৌবাহিনীর শীর্ষস্থানীয় কর্মকর্তা অ্যাডমিরাল হ্যারি হ্যারিস বলেছেন, আন্তর্জাতিক আইনে সিদ্ধ এমন যেকোনো স্থানে তৎপরতা চালিয়ে যাবে যুক্তরাষ্ট্র। দক্ষিণ চীন সাগরও এর বাইরে নয়। দক্ষিণ চীন সাগরের বিরোধপূর্ণ অংশে চীনের কৃত্রিম দ্বীপপুঞ্জের কাছ দিয়ে একটি মার্কিন যুদ্ধজাহাজ অতিক্রমের ঘটনার এক সপ্তাহ পর গতকাল চীনের রাজধানী বেইজিংয়ে ওই মন্তব্য করেন হ্যারিস। ওই দ্বীপপুঞ্জের কাছে মার্কিন যুদ্ধজাহাজ পাঠানোর ঘটনায় ক্ষুব্ধ প্রতিক্রিয়া দেখিয়েছে চীন। দেশটি প্রতিবাদ জানাতে বেইজিংয়ে নিযুক্ত মার্কিন রাষ্ট্রদূতকেও তলব করে। এ ঘটনায় দুই দেশের মধ্যে উত্তেজনা সৃষ্টি হয়েছে।
আরও পড়ুন: বৈধ যেকোনো স্থানে তৎপরতা চালিয়ে যাবে যুক্তরাষ্ট্রসাগরে যুক্তরাষ্ট্রকে বেগ দেবে চীনের ক্ষেপণাস্ত্র!
