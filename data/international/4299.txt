
প্রাচীন মিসরের সম্রাট ফারাও তুতানখামেনের সমাধিতে পাওয়া একটি ছুরি উল্কাপিণ্ডের লোহা দিয়ে তৈরি বলে দাবি করেছেন ইতালি ও মিসরের একদল গবেষক। 
অকালপ্রয়াত সম্রাট তুতানখামেনের মরদেহ সংরক্ষণের জন্য মমি করা হয়েছিল অন্তত ৩ হাজার ৩০০ বছর আগে। ব্রিটিশ প্রত্নতত্ত্ববিদ হাওয়ার্ড কার্টার তাঁর সমাধিতে ১৯২৫ সালে এক জোড়া ছুরি খুঁজে পান। সেগুলোর মধ্যে একটির গঠন-বৈশিষ্ট্য দেখে বিজ্ঞানীরা ধাঁধায় পড়ে যান। কারণ, এটি যে ধাতব উপাদানে তৈরি, তা ওই সময়ে মিসরে সহজলভ্য ছিল না। ইতালি ও মিসরের গবেষকেরা বিশেষ এক্স-রে প্রযুক্তি ব্যবহার করে নিশ্চিত হন, ছুরিটি লোহার তৈরি। গবেষক দলটির প্রধান দানিয়েলা কমেলি বলেন, মহাকাশ থেকে আসা উল্কাপিণ্ডে যে লোহা থাকে তাতে নিকেলের পরিমাণ বেশি থাকে। লোহার উপস্থিতি ছাড়াও নিকেল ও কোবাল্টের মাত্রা মহাকাশের যোগসূত্রকেই তুলে ধরে। তুতানখামেনের ছুরিটির বৈশিষ্ট্যও এ রকমই। তাই এটি পৃথিবীর বাইরে থেকে আসা ধাতব উপাদানে তৈরি বলেই জোরালো ইঙ্গিত মেলে। এ গবেষণার বিষয়ে একটি প্রতিবেদন মেটেওরাইটস অ্যান্ড প্ল্যানেটারি সায়েন্স সাময়িকীতে প্রকাশিত হয়েছে।সোনার হাতল ও খাপওয়ালা ছুরিটির এক পাশে আছে ফুলের ছাপ, আরেক পাশে পালকের নকশা। বর্তমানে এটি কায়রোর ইজিপশিয়ান মিউজিয়ামে প্রদর্শিত হচ্ছে।
