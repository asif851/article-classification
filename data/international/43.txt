
মালয়েশিয়া এয়ারলাইনসের দুর্ঘটনার শিকার দুটি উড়োজাহাজেরই (ফ্লাইট এমএইচ৩৭০ ও এমএইচ১৭) টিকিট কিনেছিলেন তিনি। কিন্তু দুবারই যাত্রার ঠিক আগে টিকিট পাল্টে ফেলেছিলেন ২৯ বছর বয়সী ডাচ নাগরিক সাইকেলবিদ মর্টেন ডি জংগে। আর এভাবেই তিনি কপালের জোরে দুবার নিশ্চিত মৃত্যুর হাত থেকে বেঁচে যান। খবর দ্য স্টারের।টেরেংগানু সাইক্লিং টিমের সদস্য ও ওল্ডেনজাল শহরের বাসিন্দা ডি জংগে নেদারল্যান্ডসের একটি টেলিভিশন চ্যানেলকে জানান, তুলনামূলক কম ভাড়ায় গিয়ে কিছু খরচ বাঁচানোর জন্য তিনি ফ্লাইট এমএইচ১৭-এর টিকিট পরিবর্তন করে নিয়েছিলেন। আর তাইওয়ানে একটি প্রতিযোগিতায় অংশ নিতে তিনি গত ৮ মার্চ নিখোঁজ উড়োজাহাজটির (ফ্লাইট এমএইচ৩৭০) টিকিটও নিয়েছিলেন। কিন্তু শেষ মুহূর্তে তিনি ট্রানজিট এড়ানোর কথা ভেবে অন্য একটি ফ্লাইটের যাত্রী হন।নিজের ওয়েবসাইটে ডি জংগে লিখেছেন, ‘এটা বিশ্বাস করা কঠিন। আমি ওই দুটি ফ্লাইটের সব যাত্রীর জন্য শোক ও তাদের স্বজনদের জন্য সমবেদনা প্রকাশ করছি। কিন্তু আমি সত্যিই ভাগ্যবান। কারণ, দুটি দুর্ঘটনা থেকেই আমি রক্ষা পেয়েছি।’তবে মালয়েশিয়া এয়ারলাইনসে আবার যাতায়াতের ব্যাপারে ভীত নন ডি জংগে। তিনি শিগগিরই ফ্রাংকফুর্ট হয়ে মালয়েশিয়ার পথে ওই বিমান সংস্থার যাত্রী হবেন। তিনি বলেন, ‘যা ঘটেছে, ভয়াবহ। এত বেশি প্রাণহানি, অভাবনীয়। নিজের পরিবারের কথা ভেবে আমি খুশি। বেদনাদায়ক দুটি ঘটনায় যেসব পরিবার ক্ষতিগ্রস্ত হয়েছে, তাদের দুঃখবোধের তীব্রতার তুলনায় আমার গল্পটি কিছুই নয়।’
