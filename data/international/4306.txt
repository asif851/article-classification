
দায়িত্বে অবহেলার অভিযোগ নাকচ করে নিজেকে নির্দোষ দাবি করেছেন থাইল্যান্ডের প্রধানমন্ত্রী ইংলাক সিনাওয়াত্রা। তিনি জাতীয় দুর্নীতি দমন কমিশনের (এনএসিসি) তদন্ত দলের প্রশ্নের জবাবে গতকাল বৃহস্পতিবার আত্মপক্ষ সমর্থন করেন। ইংলাকের পদত্যাগের দাবিতে প্রায় চার মাস ধরে থাইল্যান্ডের রাজপথে বিক্ষোভ করছে বিরোধীরা। এ পরিস্থিতিতে এনএসিসির ওই অভিযোগ প্রমাণিত হলে ইংলাকের প্রধানমন্ত্রীর পদ হারানোর আশঙ্কা রয়েছে। ধান চাষে ভর্তুকি প্রদান নিয়ে সরকারি পর্যায়ে ওই দুর্নীতির হয় বলে এনএসিসির একটি প্যানেল অভিযোগ করেছে।সামাজিক যোগাযোগের মাধ্যম ফেসবুকে নিজের পেজে ইংলাক লিখেছেন, ‘এনএসিসির অভিযোগের ব্যাপারে আমি আবারও জোরালোভাবে বলছি, আমি নির্দোষ। সরকারের উৎখাত চায় যারা, তাদের ইচ্ছায় এসব অপরাধের অভিযোগ আনা হয়েছে। তবে আমি সত্য প্রতিষ্ঠা করতে চাই।’এনএসিসি বলছে, ধানের ভর্তুকিসংক্রান্ত উদ্যোগে দুর্নীতি ও সরকারের আর্থিক ক্ষতি হচ্ছে বলে সতর্ক করা হলেও অবহেলা করেছেন ইংলাক। ২৭ ফেব্রুয়ারি পরবর্তী শুনানিতে তাঁকে আবার তলব করা হবে। তবে ইংলাক বলেন, তিনি কেবল কৃষকদের জীবনযাত্রার মান উন্নয়নের চেষ্টা করেছিলেন। কিন্তু তাঁর বিরুদ্ধে এনএসিসির ওই অভিযোগ থেকে সরকারবিরোধীরা লাভবান হতে পারে। রয়টার্স ও এএফপি।
