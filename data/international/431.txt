
ইন্দোনেশিয়ার রাজধানী জাকার্তায় মিয়ানমারের দূতাবাসে বোমা হামলার পরিকল্পনার অভিযোগে গতকাল রোববার তৃতীয় এক জঙ্গিকে গ্রেপ্তার করা হয়েছে। পুলিশ জানিয়েছে, সাইফুল বারী নামের এই জঙ্গি আন্তর্জাতিক জঙ্গি সংগঠন ইসলামিক স্টেটের (আইএস) সঙ্গে জড়িত বলে সন্দেহ করা হচ্ছে।২০০২ সালে ইন্দোনেশিয়ার বালিতে ভয়াবহ বোমা বিস্ফোরণের ঘটনায় ২০২ ব্যক্তি নিহত হয়। পুলিশ বলছে, গ্রেপ্তার জঙ্গিরা ওই বিস্ফোরণের চেয়েও শক্তিশালী বিস্ফোরণ ঘটানোর উদ্দেশ্যে বিপুল পরিমাণ গোলাবারুদ জড়ো করেছিল।ইন্দোনেশিয়ার পুলিশের মুখপাত্র রিকওয়ান্ত জানান, গ্রেপ্তার জঙ্গিরা পার্লামেন্ট ভবন, পুলিশ সদর দপ্তর, মিয়ানমার দূতাবাস এবং বেশ কয়েকটি টেলিভিশন চ্যানেলে বোমা হামলার পরিকল্পনায় সাহায্য করছিল।ইন্দোনেশিয়ার সন্ত্রাসবিরোধী ইউনিটের সদস্যরা গত বুধবার সন্দেহভাজন বোমা প্রস্তুতকারক রিও প্রিয়াতনাকে গ্রেপ্তার করেন এবং জাকার্তার পশ্চিমাঞ্চলের একটি ল্যাবরেটরি থেকে বিপুল পরিমাণ গোলাবারুদ উদ্ধার করেন। রিও প্রিয়াতনার দেওয়া তথ্য অনুযায়ী পুলিশ গত শনিবার বাহরাইন আগাম নামে দ্বিতীয় একজনকে এবং সর্বশেষ গতকাল সাইফুল বারীকে গ্রেপ্তার করে।
