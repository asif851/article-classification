
নেলসন ম্যান্ডেলার নাতি গোষ্ঠীপ্রধান মান্ডলা ম্যান্ডেলার ইসলাম ধর্মে দীক্ষিত হওয়ার ঘটনায় দক্ষিণ আফ্রিকার প্রথাগত নেতারা অস্বস্তিতে পড়েছেন বলে জানা গেছে। তাঁদের আশঙ্কা, এর ফলে মান্ডলার পক্ষে তাঁর খোসা সংস্কৃতির ঐতিহ্য সমুন্নত রাখা কঠিন হতে পারে। খবর বিবিসির।মান্ডলা ম্যান্ডেলা গত বছরের শেষ দিকে ইসলাম ধর্ম গ্রহণ করেন। গত সপ্তাহে কেপটাউনের একটি মসজিদে তাঁর বিয়ের অনুষ্ঠান হয়। বর্ণবাদবিরোধী আন্দোলনের অবিসংবাদিত নেতা প্রয়াত নেলসন ম্যান্ডেলার উত্তরাধিকারী হিসেবে আবা থেম্বু গোষ্ঠীর এমভেজোদের প্রধান হয়েছেন মান্ডলা।রাবেয়া ক্লার্ক নামের এক মুসলিম নারীকে বিয়ে করার জন্য মান্ডলা ইসলাম ধর্ম গ্রহণ করেন বলে মনে করা হয়। এটা ৪২ বছর বয়সী মান্ডলার চতুর্থ বিয়ে।দক্ষিণ আফ্রিকার প্রথাগত নেতাদের কংগ্রেসের (কন্ট্রালেসা) মুখপাত্র চিফ এমওয়েলো ননকোনিয়ানে বলেন, মান্ডলা ম্যান্ডেলার নতুন ধর্মবিশ্বাস তাঁর গোষ্ঠীর ‘প্রজাদের’ জন্য দ্বন্দ্বের সৃষ্টি করতে পারে। তিনি বলেন, ‘একজন প্রথাগত নেতা তাঁর পছন্দের যেকোনো ধর্মবিশ্বাস অনুসরণ করতে পারেন, তাতে কোনো সমস্যা নেই। তবে তিনি গোষ্ঠীপ্রধান হিসেবে নিজের দায়িত্ব পালন করে যেতে পারবেন কি না, তা নিয়ে আমরা উদ্বিগ্ন।’
