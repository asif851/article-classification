
ইরানের পশ্চিমাঞ্চলীয় ইলাম প্রদেশে আজ সোমবার সকালে রিখটার স্কেলে ৬ দশমিক ১ তীব্রতার শক্তিশালী ভূমিকম্প আঘাত হেনেছে। এতে অন্তত ৪০ জন আহত হয়েছে বলে প্রাথমিকভাবে জানা গেছে। এ ছাড়া ব্যাপক ক্ষয়ক্ষতির খবর পাওয়া গেছে।ইরানের রাষ্ট্রীয় টেলিভিশনের বরাতে বার্তা সংস্থা এএফপি প্রকাশিত প্রতিবেদনে জানানো হয়, তাত্ক্ষণিকভাবে প্রাণহানির কোনো খবর পাওয়া যায়নি।মার্কিন ভূতাত্ত্বিক জরিপ সংস্থা বলছে, ভূকম্পনের তীব্রতা ছিল ৬ দশমিক ৩। ইরাক সীমান্তবর্তী আবদানান শহরের ৩৬ কিলোমিটার দক্ষিণ-পূর্বে ভূমিকম্পটি আঘাত হানে।ইরানের রাষ্ট্রীয় টেলিভিশনে বলা হয়েছে, স্থানীয় সময় সকাল সাতটা দুই মিনিটে মুর-মুরি শহরের কাছে ভূমিকম্পটি আঘাত হানে।রেডক্রসের একজন কর্মকর্তা বলেন, সৌভাগ্যবশত এখন পর্যন্ত প্রাণহানির কোনো খবর পাওয়া যায়নি। তবে বেশ কয়েকজন আহত হয়েছে। এ ছাড়া অবকাঠামোর বড় ধরনের ক্ষতি হয়েছে।প্রতিবেদনে জানানো হয়, আহত অন্তত ৪০ জনকে উদ্ধার করা হয়েছে।
