
পাকিস্তানের আলোচিত নারীশিক্ষা আন্দোলনের কর্মী মালালা ইউসুফজাই যুক্তরাষ্ট্রের লিবার্টি মেডেল পেয়েছে। যুক্তরাষ্ট্রের পেনসিলভানিয়া অঙ্গরাজ্যের ফিলাডেলফিয়ায় অবস্থিত ন্যাশনাল কনস্টিটিউশন সেন্টার থেকে এ খবর জানানো হয়েছে। খবর এপির।২০১২ সালের অক্টোবরে পাকিস্তানের মিঙ্গোরা এলাকায় বাসে করে স্কুল থেকে বাড়ি ফেরার পথে তালেবান জঙ্গিদের হামলার শিকার হয় নারীশিক্ষা আন্দোলনের কর্মী মালালা। ওই ঘটনা নিয়ে বিশ্বব্যাপী সোচ্চার হন মানবাধিকারকর্মীরা।পুরস্কারের জন্য নাম ঘোষণার পর রোববার ১৭ বছর বয়সী মালালা বলে, ‘লিবার্টি পুরস্কার পাওয়া সত্যিই একটা সম্মানের বিষয়।’১৯৮৯ সাল থেকে লিবার্টি মেডেল দেওয়া হচ্ছে। প্রথমবার পুরস্কারটি দেওয়া হয়েছিল পোল্যান্ডের ট্রেড ইউনিয়নবিষয়ক সংগঠন সলিডারিটির প্রতিষ্ঠাতা লিচ ওয়ালেসাকে। এরপর বিভিন্ন সময় এ পুরস্কার যাঁরা পেয়েছেন, তাঁদের মধ্যে রয়েছেন সাবেক মার্কিন প্রেসিডেন্ট জিমি কার্টার ও সাবেক পররাষ্ট্রমন্ত্রী হিলারি ক্লিনটন। হিলারি পুরস্কারটি পান গত বছর, পররাষ্ট্রমন্ত্রীর দায়িত্বে থাকাকালে।আগামী ২১ অক্টোবর পুরস্কারটি মালালার হাতে তুলে দেওয়া হবে। সেন্টারের বর্তমান চেয়ারম্যান ফ্লোরিডার গভর্নর জেব বুশ বলেন, ‘সমতা ও স্বাধীনতার জন্য মালালার সাহসী সংগ্রাম প্রমাণ করে, একজন আবেগপূর্ণ ও দায়িত্বশীল নেতাই সংস্কারের জন্য আন্দোলন গড়ে তোলার শক্তি রাখেন। এ ক্ষেত্রে বয়স কোনো বিবেচ্য বিষয় নয়।’
