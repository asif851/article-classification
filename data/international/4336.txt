
আয়েশা ফারুক পাকিস্তানে যুদ্ধবিমানের প্রথম নারী পাইলট। তাঁর হেলমেটের ভেতর থেকে উঁকি দেয় জলপাই রঙের হিজাব।পাকিস্তানে গত এক দশকে বিমানবাহিনীতে মাত্র ১৯ জন নারী পাইলট হয়েছেন। তবে আয়েশা যুদ্ধবিমানের পাইলট। আরও পাঁচজন নারী রয়েছেন যুদ্ধবিমানের পাইলট হওয়ার তালিকায়। তবে এখনো চূড়ান্ত পরীক্ষায় উত্তীর্ণ হননি তাঁরা। উত্তর পাকিস্তানের মুশাফ বিমানঘাঁটিতে মৃদুভাষী আয়েশা (২৪) তাঁর পুরুষ সহকর্মীদের দিকে ইঙ্গিত করে বলেন, ‘এ ক্ষেত্রে আমি কোনো পার্থক্য দেখি না। আমরা সবাই একই কাজ করি। নির্ভুলভাবে বোমবর্ষণ করি।’ পাকিস্তানের প্রতিরক্ষা বাহিনীতে সাম্প্রতিক বছরগুলোতে নারীদের অংশগ্রহণ বেড়েছে।
ছিপছিপে গড়নের আয়েশার বাড়ি পাঞ্জাব প্রদেশের বাহাওয়ালপুর শহরে। তাঁর বাবা বেঁচে নেই। প্রায় সাত বছর আগে বিমানবাহিনীতে যোগ দিতে চাইলে অশিক্ষিত মায়ের সঙ্গে মতবিরোধ দেখা দেয়। কিন্তু দমে যাননি আয়েশা। রয়টার্স।
