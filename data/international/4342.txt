
থাইল্যান্ডে চলমান রাজনৈতিক সংকট নিরসনের উপায় নিয়ে প্রতিদ্বন্দ্বী গ্রুপগুলোর সঙ্গে গতকাল বুধবার বৈঠক করেছেন সেনাপ্রধান প্রাইউথ শান-ওশা৷ তবে কোনো সমঝোতা ছাড়াই বৈঠক শেষ হয়েছে বলে জানা গেছে৷ সেনাবাহিনী দেশে সামরিক আইন জারি করার এক দিন পর এই বৈঠক হলো৷ খবর রয়টার্সের৷সেনাবাহিনী গত মঙ্গলবারের ওই আকস্মিক পদক্ষেপকে অভ্যুত্থান বলতে নারাজ হলেও সেনাপ্রধান প্রাইউথই এখন সংকট নিরসনে যে কেন্দ্রীয় ভূমিকা রাখছেন, তা পরিষ্কার হয়ে গেছে৷ গতকাল বৈঠকে যেসব বিষয় উত্থাপন করা হয়, তার মধ্যে ছিল কীভাবে দেশের রাজনৈতিক ব্যবস্থায় সংস্কার করতে হবে৷ সরকারবিরোধীদের মূল দাবি এটা৷ সরকারপন্থী রাজনৈতিক গ্রুপ ‘রেডশার্ট’-এর নেতা থিডা থাওয়র্নসেঠ বলেন, বৈঠকে প্রতিটি গ্রুপকে বিক্ষোভ বন্ধের আহ্বান জানানো হয়৷ তবে কোনো পক্ষ থেকেই এ বিষয়ে প্রতিশ্রুতি আসেনি৷ বৈঠকে অংশ নেওয়া নির্বাচন কমিশনের মহাসচিব পুচং নুত্রাঅং জানান, আজ বৃহস্পতিবার সব পক্ষ আবার বৈঠকে বসতে পারে৷
