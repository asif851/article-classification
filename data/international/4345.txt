
যুক্তরাষ্ট্রের আসন্ন প্রেসিডেন্ট নির্বাচনে রিপাবলিকান পার্টির প্রার্থী কে হচ্ছেন, তা নিয়ে বিরামহীন আলোচনা চলছে। অমীমাংসিত এই আলোচনার কেন্দ্রে রয়েছেন ব্যবসায়ী ডোনাল্ড ট্রাম্প।দলীয় মনোনয়ন নিশ্চিত করতে যে পরিমাণ ডেলিগেট দরকার, ট্রাম্প তা নির্বিঘ্নে সংগ্রহ করতে পারবেন বলে অনেকেই মনে করেন না।মনোনয়ন-প্রক্রিয়ায় বাছাইপর্বের পর জাতীয় সম্মেলনে প্রার্থীর মনোনয়ন অনুমোদন করা হয়। আগামী জুলাইয়ে রিপাবলিকান পার্টির জাতীয় সম্মেলন অনুষ্ঠিত হবে।অঙ্গরাজ্য পর্যায়ের বাছাইপর্বে ট্রাম্প এককভাবে ১ হাজার ২৩৭টি ডেলিগেট সংগ্রহ করতে পারলে সম্মেলনে তাঁর মনোনয়নপ্রাপ্তি নিশ্চিত হতে পারে।বাছাইপর্বে একক সংখ্যাগরিষ্ঠতা না পেলে ট্রাম্পকে বিভক্তির সম্মেলনে চ্যালেঞ্জের মুখে পড়তে হবে। বাছাইপর্বে ট্রাম্পের সংগ্রহে এ পর্যন্ত ৭৪৪টি ডেলিগেট রয়েছে।
খোদ রিপাবলিকান পার্টির ভেতরে ট্রাম্পের ব্যাপারে বিরোধিতা রয়েছে। বিরোধীরা চান, বাছাইপর্বে ট্রাম্প বিপাকে পড়ুক। সে ক্ষেত্রে দলের জাতীয় সম্মেলনে গণেশ উল্টে দেওয়া সম্ভব হবে।
এত সব হিসাব-নিকাশের মধ্যেও ট্রাম্প চমক দেখাতে পারেন বলে মনে করেন কেউ কেউ।
ট্রাম্পকে ঠেকাতে মরিয়া হয়ে লড়ছেন সিনেটর টেড ক্রুজ ও গভর্নর জন কেইসিক।
আগামী মঙ্গলবার থেকে পরের বাছাইপর্বগুলোতে ট্রাম্প যদি বাজিমাত করতে পারেন, তবে ক্রুজ ও কেইসিকের স্বপ্নভঙ্গ হতে পারে।
যুক্তরাষ্ট্রের রাজনৈতিক ব্যবস্থায় জটিল সব হিসাব-নিকাশ। প্রতিটি অঙ্গরাজ্যে প্রধান দুই দলের ডেলিগেট সংগ্রহের ব্যবস্থাও ভিন্ন।
বিশ্লেষকেরা এখন জটিল নির্বাচনী অঙ্ক মেলাতে ব্যস্ত। আর নির্বাচনী হিসাব মেলাতে সাধারণ ভোটারেরা খাচ্ছেন হিমশিম।
সব অঙ্ক, সব হিসাবকে তুড়ি মেরে ট্রাম্পই কি রিপাবলিকান দলের মনোনয়ন পাবেন, নাকি তাঁকে ঠেকিয়ে দেওয়া সম্ভব হবে—এই প্রশ্ন সর্বত্রই ঘুরপাক খাচ্ছে।
