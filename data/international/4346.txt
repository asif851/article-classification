
ইরাকের পূর্বাঞ্চলে ইসলামিক স্টেটের (আইএস) জঙ্গিদের অবস্থানে সম্প্রতি বিমান হামলা চালিয়েছে ইরান।মার্কিন প্রতিরক্ষা দপ্তর পেন্টাগনের এক মুখপাত্র এমন দাবি করেছেন বলে আজ বুধবার বিবিসি অনলাইনের প্রতিবেদনে জানানো হয়। রিয়ার অ্যাডমিরাল জন কারবি বলেন, ‘আমাদের কাছে এমন ইঙ্গিত আছে যে, তারা (ইরান) সুনিশ্চিতভাবে গত কয়েক দিনে এফ-৪ ফ্যানটমস বিমান দিয়ে হামলা চালিয়েছে।’যুক্তরাষ্ট্রে তৈরি এফ-৪ ফ্যানটমস জঙ্গি বিমান দিয়ে ইরানের বিমানবাহিনী ইরাকের দিয়ালা প্রদেশে আইএসের অবস্থানে হামলা চালিয়েছে বলে খবর বের হয়েছে। ওই খবরের পরিপ্রেক্ষিতে জন কারবির কাছ থেকে এমন মন্তব্য এল। গত আগস্ট থেকে ইরাকে আইএসের বিরুদ্ধে বিমান হামলা চালিয়ে আসছে মার্কিন নেতৃত্বাধীন বাহিনী। ইরাকে ইরানের চালানো বিমান হামলায় যুক্তরাষ্ট্র কোনো সমন্বয় করেনি বলে দাবি করেছে পেন্টাগন। ইরানের এক জ্যেষ্ঠ সামরিক কর্মকর্তাও দুই দেশের মধ্যে সহযোগিতার আলাপ-আলোচনার বিষয়টি নাকচ করেছেন।
