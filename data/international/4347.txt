
সাবেক এক সহকর্মীর বিরুদ্ধে যৌন নির্যাতন ও হুমকি দেওয়ার অভিযোগে মামলা করেছেন বিদেশে বসবাসকারী এক নারী।
আজ বৃহস্পতিবার ভারতীয় গণমাধ্যম ইন্ডিয়া টুডের প্রতিবেদনে বলা হয়, পুলিশ ওই ব্যক্তির বিরুদ্ধে ধর্ষণ, প্রতারণা, ধর্ষণের দৃশ্য ধারণের অভিযোগে মামলা করেছে। তবে পুলিশ ওই ব্যক্তির নাম প্রকাশ করেনি।  অভিযোগে ৩৮ বছর বয়সী এক নারী বলেছেন, সাবেক ওই বস তাঁকে ভারতে যৌন নির্যাতন করেই ক্ষান্ত হননি। ওই নারী দুই সন্তান ও স্বামীকে নিয়ে অস্ট্রেলিয়ায় স্থায়ী বাস শুরু করেছেন। ধর্ষণের উদ্দেশ্যে সেখানেও ওই ব্যক্তি গিয়েছেন এবং নিয়মিত হয়রানি করছেন।
প্রতিবেদনে বলা হয়, হায়দরাবাদে একটি অফিসের একই বিভাগে তাঁরা চাকরি করতেন। কাজের খাতিরে ওই ব্যক্তির সঙ্গে নারীর নিয়মিত যোগাযোগ রাখতে হতো।
অভিযোগকারী ওই নারী পুলিশকে বলেন, ‘আমরা টেলিফোনে নিয়মিত কথা বলতাম। প্রায় তিনি কাজের জন্য গ্রামে যাতায়াত করতেন। ধীরে ধীরে তিনি আমাকে তাঁর প্রকল্পে যুক্ত করতে থাকেন। সবার সামনে আমার কাজের প্রশংসা করতেন। আমাদের বেশ বন্ধুত্বপূর্ণ সম্পর্ক ছিল। তিনি তাঁর স্ত্রী সম্পর্কে বাজে কথা বলতেন। তিনি জানিয়েছিলেন, তাঁর স্ত্রী অন্যের হাত ধরে পালিয়ে গেছেন। এই পরিস্থিতিতে তাঁর একজন ভালো বন্ধু দরকার।
পুলিশের কাছে অভিযোগে ওই নারী বলেন, ২০১৩ সালে মার্চের এক সন্ধ্যায় গুরু গ্রামে তাঁর বাসায় যান ওই ব্যক্তি। সে সময় তিনি বাসায় একাই ছিলেন। তিনি তাঁকে কোমল পানীয় খেতে দেন। নিজেও খান। এর কিছুক্ষণ পরেই তিনি অচেতন হয়ে পড়েন। চেতনা ফিরলে দেখেন, তিনি শোওয়ার ঘরের বিছানায় নগ্ন অবস্থায় পড়ে আছেন। পাশের চেয়ারে ওই ব্যক্তি। এ সময় ওই ব্যক্তি তাঁকে হুমকি দিয়ে বলেন, এই ঘটনা যেন কাউকে না বলা হয়। বললে চাকরি তো যাবেই, নষ্ট হবে সম্মানও।  ওই নারী আরও অভিযোগ করেন, ‘ওই ব্যক্তি আমার নগ্ন ছবি ও ভিডিও ছড়িয়ে দেওয়ার হুমকি দিয়ে বলেন, তাঁর কথামতো চলতে হবে। এর পর থেকে দেশের বিভিন্ন বড় বড় হোটেলে তাঁর সঙ্গে যেতে আমাকে বাধ্য করেছিল। যখনই আমি অস্বীকৃতি জানাতাম, তখনই তিনি আমার স্বামীর কাছে সব ফাঁস করে দেওয়ার হুমকি দিতেন। এভাবেই তিনি আমাকে মানসিক ও যৌন নির্যাতন করতেন। শুধু তাই নয়, তিনি আমাকে ব্ল্যাকমেল করে টাকা নেওয়া শুরু করেন। আমি তাঁকে লাখ লাখ টাকা দিয়েছি। একপর্যায়ে তিনি ২০ লাখ টাকা দাবি করেন। এর বিনিময়ে বলেছিলেন, আর নির্যাতন করবেন না। আমি তাতে রাজি হয়েছিলাম। কিন্তু কিছুদিন পরেই আবারও তাঁর নির্যাতন শুরু হয়।’
প্রতিবেদনে বলা হয়, এ ঘটনার পর ওই নারী পরিবার নিয়ে অস্ট্রেলিয়ায় চলে যান। সেখানেই স্বামী-সন্তান নিয়ে বাস শুরু করেন তিনি। এরপরেও নানাভাবে তাঁকে নির্যাতন করা শুরু করেন ওই ব্যক্তি।
ওই নারী এ বিষয়ে বলেন, ‘ওই ব্যক্তি চরিত্র সম্পর্কে বিশদ বিবরণ দিয়ে আমার স্বামীর কাছে বার্তা পাঠাতেন, ইমেইল করতেন। তাঁর পাঠানো ইমেইল দেখে মনে হয়েছে তিনি আমাকে এখনো অনুসরণ করছেন। পুলিশে অভিযোগ জানাতে চেয়েছিলাম, কিন্তু অপ্রীতিকর পরিস্থিতি এড়াতে তা করিনি।’ তিনি বলেন, একদিন মেলবোর্নের রাস্তায় হাঁটছিলাম। এ সময় পেছন থেকে কেউ একজন কাঁধে হাত দেয়। ঘুরে দেখি ওই ব্যক্তি। তিনি আবার হুমকি দিয়ে বলেছেন, মৃত্যুর জন্য প্রস্তুত হও।’
