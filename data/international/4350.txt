
কালোটাকা নিয়ে ‘অযথা তাড়াহুড়ো’ করলে তা আত্মহত্যার শামিল হতে পারে। এ মন্তব্য ভারতের অর্থমন্ত্রী অরুণ জেটলির।সংসদের উভয় কক্ষে দুই দিনের বিতর্ক শেষে গতকাল বৃহস্পতিবার লোকসভায় জেটলি বলেন, এইচএসবিসি ব্যাংক যে ৬২৭ জনের হিসাব ভারত সরকারের কাছে দিয়েছে, তাদের মধ্যে ৪২৭ জনের পরিচয় জানা গেছে। ২৫০ জন স্বীকার করেছেন, বিদেশি ব্যাংকে তাঁদের হিসাব আছে।অর্থমন্ত্রী লোকসভায় বলেন, ভবিষ্যতে ভারত সব দেশের সঙ্গে ব্যাংক তথ্যের ‘অটোমেটিক ট্রান্সমিশন’ চুক্তি করবে। এই চুক্তির ফলে যে কেউ যেখানে হিসাব খুলবে, তা সঙ্গে সঙ্গেই ভারতের কাছে চলে আসবে। জেটলির বক্তব্য শেষ হওয়ার আগেই অবশ্য কংগ্রেস বুধবারের মতোই ওয়াকআউট করে। তাদের অভিযোগ, নরেন্দ্র মোদি মিথ্যা আশ্বাস দিয়েছিলেন, ১০০ দিনের মধ্যে কালোটাকা ফেরত আনবেন। এই মিথ্যা আশ্বাসের কোনো জবাবদিহি মন্ত্রীর জবাবি ভাষণে নেই।জেটলি লোকসভায় বলেন, সরকার একটু বেশি সময় নিচ্ছে ঠিকই, কিন্তু ঠিক রাস্তায় চলছে। আইন অনুযায়ী, মামলা দায়ের না হওয়া পর্যন্ত কারও নাম জানানো যায় না। তিনি জানান, যত দ্রুত সম্ভব আইন মেনে নাম জানানোর চেষ্টা সরকার চালাচ্ছে। জেটলি বলেন, ৪২৭ জনকে নোটিশ দেওয়া হয়েছে। মামলা দায়েরও হবে। এবং সবকিছুই করা হচ্ছে সুপ্রিম কোর্টের নির্দেশে গঠিত বিশেষ তদন্তকারী দলের মাধ্যমে। মামলা দায়ের না করে নাম প্রকাশ করা হলে সেটা আত্মহত্যার শামিল হবে। আন্তর্জাতিক যেসব চুক্তি রয়েছে, বিশেষ করে দ্বৈত কর এড়ানো চুক্তি (ডিটিটিএ), তা লঙ্ঘন করা হলে গোটা প্রক্রিয়াই ভেস্তে যাবে। ভারতের সঙ্গে বিশ্বের ৯২টা দেশের ডিটিটিএ চুক্তি রয়েছে। একমাত্র রোমানিয়া ছাড়া সব দেশের সঙ্গেই হিসাব গোপন রাখার ধারা রয়েছে। বিতর্কের সময় এই প্রস্তাব দেওয়া হয়, ভবিষ্যতে যাঁরাই বিদেশি ব্যাংকে হিসাব খুলবেন, তাঁদের তা দেশের আয় কর বিভাগকে জানাতে হবে। জেটলি জানান, সরকার ঠিক সেটাই করতে চলেছে।
