
খরস্রোতা সমুদ্রের দুই তীরের মধ্যে দূরত্ব ৩১ মিটার। দুই পাশে পিচ্ছিল পাথর। আর দড়ির ওপর দিয়ে হেঁটে সমুদ্রের এক পাড় থেকে আরেক পাড়ে যাওয়ার চেষ্টা করছেন এক নারী। হঠাৎ করে কোত্থেকে এল বিশাল ঢেউ। ক্ষণিকের জন্য হারিয়ে গেলেন ওই নারী।
এনডিটিভি অনলাইনের খবরে জানানো হয়, ভারত মহাসাগরের রিইউনিয়ন আইল্যান্ড নামের এক দ্বীপে ঘটেছে এই রোমাঞ্চকর ঘটনা। এর ভিডিও চিত্রে দেখা গেছে, বিশাল আকারের ঢেউ ওই নারীকে প্রায় ডুবিয়েই দিয়েছিল। যিনি ভিডিও করছিলেন, তিনিও ভারসাম্য হারিয়ে পড়ে গিয়েছিলেন।দড়ির ওপর দিয়ে হাঁটা ওই নারীর নাম কোরালি জিরোল। দড়ির ওপর দিয়ে হাঁটার ব্যাপারে পেশাদার প্রশিক্ষণ আছে এই ২৬ বছরের তরুণীর। প্রথমে পড়ে গেলেও শেষতক রক্ষা পেয়েছেন কোরালি। অবিশ্বাস্যভাবে দাঁড়িয়ে ছিলেন দড়ির ওপরই। ভিডিওতেই তা দেখা গেছে।এ ঘটনার অনেক স্থিরচিত্র এখন সামাজিক যোগাযোগের মাধ্যমে ছড়িয়ে পড়েছে। কোরালি স্বীকার করেছেন, ঢেউটি যখন আসে, তখন তিনি দড়ির ওপর বসে ছিলেন। যদি দাঁড়িয়ে থাকতেন, তবে বড় রকমের দুর্ঘটনা ঘটতে পারত।
