
বন্ধুরাষ্ট্রের প্রতি সামান্য অবিশ্বাস দেখানোও ঠিক নয় বলে মন্তব্য করেছেন ফ্রান্সের প্রেসিডেন্ট ফ্রাঁসোয়া ওলাঁদ। গতকাল প্যারিসে ওলাঁদ মার্কিন প্রেসিডেন্ট ডোনাল্ড ট্রাম্পের প্রতি ইঙ্গিত করে এ কথা বলেন।ওলাঁদ বলেন, ‘আমি বন্ধুপ্রতিম কোনো দেশের সঙ্গে এমনটা করি না। আমি চাইব, যুক্তরাষ্ট্রের প্রেসিডেন্টও ফ্রান্সের সঙ্গে এমনটা না করেন।’শুক্রবার ট্রাম্প সম্প্রতি অনেক শরণার্থী গ্রহণ করা ফ্রান্স, সুইডেন ও জার্মানির নিরাপত্তা নিয়ে সংশয় প্রকাশ করেন। প্যারিস শহর নিয়ে করেন কড়া সমালোচনা। ট্রাম্প বলেন, তাঁর এক প্যারিসপ্রেমী বন্ধু বলেছেন, প্যারিস আর আগের মতো নেই। চার-পাঁচ বছর ধরে ওই বন্ধু আর সেখানে যানও না।
 
