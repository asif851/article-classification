
ভারতের ‘স্বর্ণমানব’খ্যাত পুনের ব্যবসায়ী দত্ত ফুজকে ছেলের সামনে পিটিয়ে হত্যা করেছে সন্ত্রাসীরা। গতকাল বৃহস্পতিবার রাতে জন্মদিনের একটি অনুষ্ঠান থেকে ফেরার পথে এ ঘটনা ঘটে। ঘটনায় জড়িত থাকার অভিযোগে পুলিশ চারজনকে আটক করেছে।
এনডিটিভির খবরে বলা হয়, কয়েক বছর আগে স্বর্ণের তৈরি শার্ট পরার কারণে দত্ত ফুজ ভারতে ‘স্বর্ণমানব’ (গোল্ড ম্যান) বলে পরিচিত হয়ে ওঠেন। গতকাল তিনি ২২ বছরের ছেলেকে নিয়ে জন্মদিনের একটি অনুষ্ঠানে গিয়েছিলেন। ফেরার পথে ১২ জনের বেশি সন্ত্রাসী তাঁর গাড়ির গতিরোধ করে এবং গাড়ি থেকে নামিয়ে ছেলের সামনে তাঁকে পিটিয়ে হত্যা করে চলে যায়। পরে পুলিশ লাশ উদ্ধার করে।
পুলিশের ধারণা, সন্দেহভাজন ব্যক্তিদের কেউ তাঁকে জন্মদিনে নিমন্ত্রণ করেছিল। আর্থিক লেনদেনের কারণে এ ঘটনা ঘটতে পারে।
