
ভারতের ছত্তিশগড় রাজ্যে এক আদিবাসী নারী শিক্ষককে জনসমক্ষে বিবস্ত্র করে মারধর করা হয়৷ এতেও ক্ষান্ত হননি সমাজপতিরা৷ তাঁর কাছে এক লাখ রুপি দাবি করা হয়, অন্যথায় তাঁকে একঘরে করার হুমকি দেওয়া হয়৷ওই নারী শিক্ষকের ভাতিজার সঙ্গে স্থানীয় একটি মেয়ের সম্পর্কের জের ধরে গত এপ্রিলে গ্রাম্য সালিসে তঁাকে এভাবে নির্যাতন করেন মোড়লেরা৷ছত্তিশগড়ের জশপুর জেলার পাকারগাঁও গ্রামে গত ১৭ এপ্রিল এ ঘটনা ঘটার পর ওই নারী শিক্ষক পুলিশের কাছে অভিযোগ করেন৷ কিন্তু পুলিশ কার্যকর কোনো ব্যবস্থা না নেওয়ায় তিনি মানবাধিকার কমিশন ও নারী কমিশনের কাছে লিখিত অভিযোগ দেন৷ এতে তিনি জানান, তাঁর ভাতিজা বিজন্দ্রের সঙ্গে একই আদিবাসী গোষ্ঠীর একটি মেয়ের সম্পর্ক ছিল৷ তাঁদের বিয়ের কথা চলছিল৷ এ অবস্থায় মেয়েটি তাঁর বাড়িতে চলে আসেন, বিজন্দ্রও সেখানে থাকতেন৷ পরে বুঝিয়ে মেয়েটিকে তাঁর বাড়িতে ফেরত পাঠানো হয়৷ এরপর গ্রামে কথা রটে যায়, ওই শিক্ষকের সহযোগিতায় তাঁর ভাতিজা মেয়েটিকে ধর্ষণ করেছেন৷ওই শিক্ষক বলেন, ‘এক মাতবর সবার সামনে আমাকে চুলের মুঠি ধরে লাথি দিয়ে মাটিতে ফেলে দেন, আমার কাপড় খুলে নেন৷’ টাইমস অব ইন্ডিয়া৷
