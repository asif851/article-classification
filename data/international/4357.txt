
উত্তর-পূর্ব নাইজেরিয়ার বোরনো রাজ্যের একটি সরকারি উচ্চবিদ্যালয়ে হামলা চালিয়ে শতাধিক ছাত্রীকে অপহরণ করেছে সশস্ত্র ইসলামপন্থী বোকো হারাম জঙ্গিরা। স্থানীয় কর্তৃপক্ষ এ তথ্য জানিয়েছে।স্থানীয় গণমাধ্যমের খবরে বলা হয়, অপহূত ছাত্রীর সংখ্যা অন্তত ২০০ হবে। ইমানুয়েল স্যাম নামের একজন স্থানীয় শিক্ষা কর্মকর্তা জানিয়েছেন, গত সোমবার জঙ্গিরা কয়েকটি গাড়ি ও মোটরসাইকেলে চড়ে ওই বিদ্যালয়ে হামলা চালায়। বার্ষিক পরীক্ষা সামনে রেখে বিদ্যালয়ের অতিরিক্ত নিরাপত্তার জন্য সেনা মোতায়েন করা হয়েছিল। এর পরও সেনাদের কাবু করে আবাসিক হোস্টেলের ছাত্রীদের টেনেহিঁচড়ে গাড়িতে তুলে নিয়ে যায় জঙ্গিরা। তবে ঠিক কতজন ছাত্রীকে অপহরণ করা হয়েছে, তা নিশ্চিত করে বলতে পারেননি তিনি। এএফপি।
