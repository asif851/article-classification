
বাংলাদেশ ও ভারতের মধ্যে ভিসা–প্রক্রিয়া আরও সহজ করা উচিত বলে মন্তব্য করলেন ধ্রুপদি সংগীতশিল্পী কৌশিকী চক্রবর্তী। ভারতের ত্রিপুরা রাজ্যের রাজধানী আগরতলায় প্রথম আলোর সঙ্গে কথা বলার সময় জনপ্রিয় এই শিল্পী এ মন্তব্য করেন। শ্যামসুন্দর জুয়েলার্সের ব্র্যান্ড অ্যাম্বাসেডর হিসেবে বাণিজ্যিক প্রচারে তিনি আগরতলায় আসেন। কৌশিকী চক্রবর্তী বলেন, দুই দেশের মানুষের মধ্যে যোগাযোগ যত বাড়বে, তত বেশি সম্পর্কের উন্নতি হবে। তিনি আরও বলেন, ‘নেপাল বা ভুটান যেতে তো আমাদের পাসপোর্ট-ভিসা লাগে না, কিন্তু বাংলাদেশ যেতে কেন লাগবে! বাংলাদেশ তো আমাদের বন্ধুদের দেশ! শিল্পী-সাহিত্যিকদের কাঁটাতারের বেড়া দিয়ে আটকে রাখা ঠিক নয়। এতে সমাজই ক্ষতিগ্রস্ত হয়।’
বাংলাদেশের ধ্রুপদি সংগীতচর্চার ভূয়সী প্রশংসা করলেন কৌশিকী চক্রবর্তী। জানালেন, বাংলাদেশের ধ্রুপদি সংগীতচর্চার বিষয়ে আগে তেমন ধারণা ছিল না তাঁর। বেঙ্গল ফাউন্ডেশনের উচ্চাঙ্গসংগীত সম্মেলনে অংশ নেওয়ার পর থেকেই তাঁর আগ্রহ বেড়েছে। বেঙ্গল ফাউন্ডেশনের প্রশংসা করে বললেন, অনেক উঠতি শিল্পীও এখন বিকশিত হওয়ার সুযোগ পাচ্ছে। শুধু উচ্চাঙ্গসংগীতই নয়, সন্‌জীদা খাতুন, রেজওয়ানা চৌধুরী বন্যা, শামা রহমানের গানের গুণমুগ্ধ ভক্ত তিনি।
কৌশিকী জানান, বাংলাদেশের সঙ্গে তাঁর নাড়ির যোগ রয়েছে। তাঁর পিতৃপুরুষের আদি বাড়ি ময়মনসিংহ। জানান, বাবা পণ্ডিত অজয় চক্রবর্তীও বাংলাদেশকে খুব ভালোবাসেন। তাঁরও অনেক ভক্ত আছেন বাংলাদেশে। প্রায়ই তিনি গান শোনাতে বাংলাদেশে যান।
