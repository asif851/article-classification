
ডেমোক্রেটিক আইনপ্রণেতাদের অভিষেক অনুষ্ঠান বর্জনের হিড়িকে ডোনাল্ড ট্রাম্প চিন্তিত নন বলেই মনে হচ্ছে। অন্তত তাঁর প্রতিক্রিয়ায় তেমনটাই প্রতীয়মান হয়। বিজনেস ইনসাইডারের প্রতিবেদনে এ তথ্য জানানো হয়।
বুধবার ফক্স নিউজকে দেওয়া সাক্ষাৎকারে ট্রাম্পের বক্তব্যের মর্মার্থ হলো—কিছু লোক তাঁর অভিষেক অনুষ্ঠানে না এলে তাতে তিনি খুশি। কারণ, ফাঁকা আসনগুলোতে অন্যদের বসতে দেওয়া যাবে।
ট্রাম্প বলেন, যত লোক না আসবে, তত ভালো। কারণ, আসনের খুব সংকট। অভিষেকে যাঁরা আসবেন না, তাঁরা তাঁদের টিকিটগুলো তাঁকে দিয়ে দেবেন বলে আশা ট্রাম্পের।
ক্ষমতা হস্তান্তর-প্রক্রিয়ায় যুক্ত ট্রাম্পের দলও এ বিষয়ে প্রতিক্রিয়া জানিয়েছে। তারা বলেছে, কোনো ডেমোক্রেটিক আইনপ্রণেতা অভিষেক অনুষ্ঠানে না এলে তাঁর আসনটি ফাঁকা থাকবে। ফাঁকা আসনগুলো অন্যদের দেওয়া যাবে।
নাগরিক অধিকার আন্দোলনের বিশিষ্ট নেতা জন লুইসসহ অন্যদের নিয়ে ট্রাম্পের ‘আক্রমণাত্মক মন্তব্যের’ প্রতিবাদে ডেমোক্রেটিক কংগ্রেস সদস্যদের একাংশ ট্রাম্পের অভিষেক অনুষ্ঠানে থাকছেন না বলে জানিয়ে দিয়েছেন। ট্রাম্পের অভিষেক বর্জন করতে যাওয়া ডেমোক্রেটিক আইনপ্রণেতার সংখ্যা ৫০ জনের বেশি হবে।
কাল শুক্রবার প্রেসিডেন্ট হিসেবে শপথ নেবেন ট্রাম্প। ট্রাম্পের অভিষেকে আট থেকে নয় লাখ লোক অংশ নিতে পারে বলে ধারণা করা হচ্ছে। এই সংখ্যা বারাক ওবামার ২০০৯ সালের অভিষেকে অংশগ্রহণকারীদের অর্ধেক।
আরও পড়ুন:ট্রাম্পের অভিষেকে যাচ্ছেন না অনেক ডেমোক্র্যাট আইনপ্রণেতা
