
ভারতের আসামে ট্রেনের ধাক্কায় পাঁচটি হাতি মারা গেছে। আজ রোববার ভোরে রাজ্যের হোজাই জেলার হাবিপুরে এ ঘটনা ঘটে। 
গুয়াহাটি-শিলচর রেলপথে এক্সপ্রেস ট্রেনটি ভোরে হাবিপুরে পৌঁছায়। এ সময় রাজ্যের লামডিং জঙ্গল থেকে ৭২টি হাতির একটি পাল ট্রেন লাইনের ওপর এসে পড়লে এ দুর্ঘটনা ঘটে।
এ দুর্ঘটনায় পাঁচটি হাতির মৃত্যু হয়। এতে ট্রেনের ইঞ্জিনটি ক্ষতিগ্রস্ত হয়েছে বলে জানিয়েছে রাজ্যের বন দপ্তর।
এই এলাকাটি হাতি চলাচলের করিডর হিসেবে পরিচিত। ট্রেনযাত্রীরা বলেছেন, ঘটনার সময় ট্রেনের গতি ভালোই ছিল। কিন্তু রেল সূত্রে বলা হয়েছে, এলাকাটি এলিফ্যান্ট করিডর হিসেবে চিহ্নিত থাকায় ট্রেনের গতিবেগ তখন ঘণ্টায় সর্বোচ্চ ২০ কিলোমিটারের মধ্যেই ছিল।
