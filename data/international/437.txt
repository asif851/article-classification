
ছেলের বউকে পিটিয়ে শাসন করতে আট হাজার মাইল পাড়ি দিয়েছেন ভারতের এক দম্পতি। তাঁদের বিরুদ্ধে মামলা হয়েছে বলে জানিয়েছে যুক্তরাষ্ট্রের ফ্লোরিডা অঙ্গরাজ্যের পুলিশ।
আজ মঙ্গলবার বিবিসি অনলাইনের প্রতিবেদনে জানানো হয়, ভারতীয় ওই দম্পতির নাম জশবীর কালসি (৬৭) ও তাঁর স্ত্রী ভুপিন্দর (৬২)। তাঁরা ছেলের বউকে পিটিয়ে শাসন করতে ভারতের পাঞ্জাব থেকে ফ্লোরিডার হিলসবারো কাউন্টিতে উড়ে গেছেন।
প্রতিবেদনে বলা হয়, জশবীর ও ভুপিন্দরের ছেলে দেববীর (৩৩) ফ্লোরিডার হিলসবারো কাউন্টিতে থাকেন। তাঁর স্ত্রীর নাম সিল্কি গাইন্দ (৩৩)। তাঁদের ঘরে এক বছর বয়সী এক মেয়ে আছে। নিজেদের নিয়মকানুন শেখাতে মাসখানেকের জন্য জশবীর ও ভুপিন্দর হিলসবারোতে যান। তাঁরা নিয়মকানুন শেখানোর নাম করে গাইন্দকে বেধড়ক মারধর করেন। এতে তাঁর শরীরে কালশিটে দাগ পড়ে যায়। তাঁর গলায় ছুরি ধরে মেরে ফেলার হুমকিও দিয়েছেন তাঁরা। এই ঘটনায় মা-বাবাকে সাহায্য করেন গাইন্দের স্বামী দেব। পরে গাইন্দের মা-বাবা বিষয়টি পুলিশকে জানান। পুলিশ ঘটনাস্থল থেকে গাইন্দকে উদ্ধার করে। জশবীর ভুপিন্দর ও দেববীরের বিরুদ্ধে নির্যাতনের মামলা হয়েছে। গত রোববার এই মামলায় শুনানি শুরু হয়।
আদালতে শুনানির সময় গাইন্দ বলেন, ‘স্বামী দেব আমাকে ছেড়ে চলে গেছে। আমি খুব ভয় পাচ্ছি। কারণ গত রাতে সে আমাকে বলেছে, এই ঘটনা পুলিশকে জানালে সে আমাকে মেরে ফেলবে। সে পেটাতে পেটাতে আমাকে মেরে ফেলতে পারে। সে বলেছে, ঘটনাস্থলে পুলিশ পৌঁছানোর আগেই সে আমাকে হত্যা করে নিজে আত্মহত্যা করবে।’
