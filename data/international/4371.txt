
গ্রিসের প্রধানমন্ত্রী হিসেবে গতকাল সোমবার আবার শপথ নিয়েছেন সিরিজা পার্টির বামপন্থী নেতা অ্যালেক্সিস সিপ্রাস। দেশটিতে গত রোববার অনুষ্ঠিত পার্লামেন্ট নির্বাচনে সিপ্রাসের দল সিরিজা পার্টি জয় পায়। এ নিয়ে গত নয় মাসেরও কম সময়ের মধ্যে অনুষ্ঠিত দ্বিতীয় পার্লামেন্ট নির্বাচনে জয় পেল সিরিজা পার্টি। দলটি ৩৫ শতাংশ ভোট পেয়েছে, যা গত নির্বাচনের চেয়ে সামান্য কম। সিরিজা পার্টির প্রধান প্রতিদ্বন্দ্বী নিউ ডেমোক্রেসি দল পেয়েছে ২৮ শতাংশ ভোট। রক্ষণশীল এই দলটি পরাজয় স্বীকার করে নিয়েছে। নির্বাচনে সিরিজা পার্টি জয়ী হলেও এককভাবে সরকার গঠন করতে পারছে না দলটি। সরকার গঠনে গতবারের মতো এবারও ডানপন্থী দল ইনডিপেনডেন্ট গ্রিকস পার্টির সঙ্গে জোট করার কথা জানিয়েছেন সিপ্রাস। তিনি নতুন সরকার গঠনের জন্য কাজ শুরু করেছেন। কাল বুধবার নাগাদ জোট সরকার ঘোষিত হতে পারে। গ্রিসের ঋণ-সংকটের বিষয়টি হবে নতুন সরকারের মূল কর্মসূচি। বিশ্লেষকেরা বলছেন, জনগণ আবারও সিরিজা পার্টিকে ভোট দিয়ে মূলত আন্তর্জাতিক সহায়তা প্যাকেজ নিয়ে গুরুতর ঋণ-সংকট মোকাবিলার সুযোগ করে দিল সিপ্রাসকে। সময়মতো বিদেশি ঋণ পরিশোধে ব্যর্থ হওয়ায় এ বছরের মাঝামাঝি গ্রিসের অর্থনীতি চরম সংকটে পড়েছিল। এর জের এখনো চলছে। সিপ্রাসের নতুন সরকার শর্ত পূরণ সাপেক্ষে আন্তর্জাতিক ঋণদাতাদের কাছ থেকে ৯ হাজার ৭০০ কোটি ডলার ঋণ পাবে। আগামী অক্টোবরে ঋণদাতারা আবার গ্রিসের অর্থনীতি পুনরুদ্ধার কর্মসূচি পর্যালোচনা করবে। যদিও সিরিজা পার্টির অনেক এমপিই ঋণদাতাদের শর্তের কঠোর বিরোধী।
