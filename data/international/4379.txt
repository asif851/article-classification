
দক্ষিণ সুদানের তেল উৎপাদনের প্রধান কেন্দ্র মালাকালে অবস্থানরত সেনাদের সঙ্গে সেনাবাহিনীর যোগাযোগ বিচ্ছিন্ন হয়ে পড়েছে। দক্ষিণ সুদানের সেনাবাহিনীর মুখপাত্র ফিলিপ অ্যাগুয়ার বরাত দিয়ে বার্তা সংস্থা গতকাল বৃহস্পতিবার এ খবর দিয়েছে। বিদ্রোহীরা জানায়, গত বুধবার হামলা চালিয়ে তাঁরা দেশটির উত্তর-পূর্বাঞ্চলের শহরটি দখল করেছে। এই হামলা গত মাসে যুক্তরাষ্ট্রের প্রচেষ্টায় ইথিওপিয়ায় স্বাক্ষরিত বিদ্রোহী ও সরকারের মধ্যে অস্ত্রবিরতি চুক্তির চূড়ান্ত লঙ্ঘন। বেসরকারি মালিকানাধীন রেডিও তামাজুজ জানায়, মালাকালে কয়েক হাজার বিদ্রোহী একযোগে হামলা চালায়। এতে সেনাবাহিনীর শীর্ষ এক জেনারেল গুরুতর আহত হন। এএফপি।
