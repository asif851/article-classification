
যুক্তরাষ্ট্রের লুইজিয়ানা অঙ্গরাজ্যের নিউ অরলিয়েন্স শহরে গত রোববার মা দিবস উপলক্ষে আয়োজিত এক শোভাযাত্রায় গুলিবর্ষণের ঘটনা ঘটেছে। এতে দুই শিশুসহ ১৯ জন আহত হয়েছে। এ ঘটনায় জড়িত সন্দেহে তিনজনকে খুঁজছে পুলিশ।
স্থানীয় পুলিশের মুখপাত্রের বরাত দিয়ে রয়টার্স জানায়, রোববার স্থানীয় সময় বেলা পৌনে দুইটার দিকে এ হামলার ঘটনা ঘটে। আহত ব্যক্তিদের মধ্যে ১০ জন পুরুষ, সাতজন নারী ও দুজন শিশু।
হামলার সময় শোভাযাত্রাটি নর্থ ভিলার স্ট্রিট দিয়ে যাচ্ছিল। হামলাকারীরা শোভাযাত্রার ভেতরেই ছিল, নাকি রাস্তার পাশে দাঁড়িয়ে শোভাযাত্রা দেখছিল—এ ব্যাপারে পুলিশ এখনো নিশ্চিত হতে পারেনি।
তবে এ হামলার সঙ্গে উগ্রপন্থী সন্ত্রাসী গোষ্ঠীর কোনো যোগসাজশ নেই বলে জানিয়েছে মার্কিন তদন্ত বিভাগ। নিউ অরলিয়েন্স এফবিআইয়ের মুখপাত্র মেরি বেথ বলেন, ‘আমরা আমাদের গোয়েন্দা সূত্রে জানতে পেরেছি, এটি কোনো সন্ত্রাসী হামলা নয়।’ 
পুলিশ কর্মকর্তা রোনাল সারপাসের বরাত দিয়ে রয়টার্স জানায়, ঘটনার পর তিনজনকে দৌড়ে পালিয়ে যেতে দেখেছে পুলিশ। তবে কাউকে আটক করা যায়নি। ওই তিনজনকেই এখন খোঁজা হচ্ছে।
নিউ অরলিয়েন্সের মেয়র মিচ ল্যান্ড্রিউ এ ঘটনাকে একটি ‘নির্মম হত্যাকাণ্ড’ বলে আখ্যায়িত করেছেন। তিনি বলেন, সহিংসতার সংস্কৃতি দীর্ঘদিন ধরে শহরটিকে আচ্ছন্ন করে রেখেছে।
বোস্টন ম্যারাথনে সন্ত্রাসী হামলার এক মাসের কম সময়ের মধ্যে এ হামলার ঘটনা ঘটল। বোস্টন হামলায় তিনজন নিহত ও আড়াই শতাধিক লোক নিহত হয়। 
এর আগে চলতি বছরের ফেব্রুয়ারি মাসে নিউ অরলিয়েন্সের ফ্রেঞ্চ কোয়ার্টার এলাকার একটি নাইট ক্লাবের বাইরে এক অনুষ্ঠানে গুলিবর্ষণের ঘটনায় চারজন আহত হয়। এ ছাড়া গত ডিসেম্বরে কানেটিকাটে একটি স্কুলে বন্দুকধারীদের গুলিতে ২০ শিশুসহ ২৮ জন নিহত হয়। রয়টার্স।
