
সামাজিক যোগাযোগমাধ্যমে মার্কিন ফার্স্ট লেডি মিশেল ওবামা সম্পর্কে আপত্তিকর মন্তব্য পোস্ট করায় যুক্তরাষ্ট্রে দুজন কর্মকর্তাকে নজরদারির মধ্যে রাখা হয়েছে। তাঁদের বর্ণবাদী মন্তব্যের কারণে সামাজিক যোগাযোগমাধ্যমে তীব্র সমালোচনা শুরু হয়েছে। ওই দুই কর্মকর্তা হচ্ছেন ওয়েস্ট ভার্জিনিয়ার একটি উন্নয়ন প্রতিষ্ঠানের পরিচালক ও একজন মেয়র। ডোনাল্ড ট্রাম্প প্রেসিডেন্ট নির্বাচিত হওয়ার পর ওয়েস্ট ভার্জিনিয়ার ক্লে কাউন্টি ডেভেলপমেন্ট করপোরেশনের পরিচালক পামেলা র্যামজে টেইলর এক পোস্টে মন্তব্য করেন, ‘অবশেষে হোয়াইট হাউসে একজন সুন্দরী, মর্যাদাবান ও রুচিশীল ফার্স্ট লেডিকে দেখতে পাব। এটা দারুণ আনন্দের। সেখানে হিল পরা এক বানরকে দেখতে দেখতে ক্লান্ত হয়ে পড়েছি।’ক্লে এলাকার মেয়র বেভারলি ওয়ালিং ওই পোস্টে মন্তব্য করেন, ‘আমাদের দিনটাকে আনন্দময় করে দিলেন।’তাঁদের এই পোস্ট ও মন্তব্য প্রথমে নজরে পড়ে ডব্লিউএসএসজেড-টিভির। তারা এ নিয়ে প্রতিবেদন করে। পরে অবশ্য পোস্টটি সরিয়ে নেওয়া হয়। কিন্তু ততক্ষণে তা ছড়িয়ে পড়ে এবং ফেসবুকে কয়েক শ বার শেয়ার হয়। এ থেকে সামাজিক যোগাযোগমাধ্যমে ক্ষোভ ছড়িয়ে পড়ে।এপি ক্লে কাউন্টি ডেভেলপমেন্ট করপোরেশনে ফোনে যোগাযোগ করলে তারা কোনো জবাব দেয়নি। আর মেয়রকে খুদে বার্তা দেওয়া হলেও তিনি কোনো জবাব দেননি।
