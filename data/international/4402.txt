
বিজ্ঞানীদের প্রচলিত ধারণার চেয়েও হয়তো আরও ৩০ কোটি বছর বেশি আগে পৃথিবীতে প্রাণের অস্তিত্ব ছিল। নতুন গবেষণার ভিত্তিতে যুক্তরাষ্ট্রের একদল বিজ্ঞানী এ কথা বলেছেন। খবর গার্ডিয়ানের।গবেষকেরা বলছেন, এখন থেকে ৪১০ কোটি বছর আগেও হয়তো জীবসত্তার অস্তিত্ব ছিল এ গ্রহে। বিষয়টি নিশ্চিত হলে এর মানে দাঁড়াবে, পৃথিবী সৃষ্টির তুলনামূলকভাবে অল্প সময় পরেই প্রাণের উৎপত্তি হয়েছিল। বিজ্ঞানীদের মতে, সূর্যের চারপাশের আদি ধূলিকণা ও গ্যাসের সমন্বয়ে ৪৬০ কোটি বছর আগে গঠিত হয়ে এই গ্রহ।গবেষকেরা ওয়েস্টার্ন অস্ট্রেলিয়ার জ্যাক হিলস এলাকা থেকে সংগৃহীত বিপুল পরিমাণ পুরোনো জিরকন ধাতুর স্ফটিকের মধ্যে গ্রাফাইটের চিহ্ন আবিষ্কার করেন। গ্রাফাইটের পরমাণুগুলো হচ্ছে কার্বনের স্ফটিক রূপ, যা জৈব উপাদানের উৎসের বৈশিষ্ট্য ধারণ করে। এগুলো ‘হালকা’ কার্বন আইসোটোপে সমৃদ্ধ। সাধারণত জীবন্ত প্রাণীর মধ্যেই এ উপাদান থাকে।প্রসিডিংস অব দ্য ন্যাশনাল একাডেমি অব সায়েন্সেস সাময়িকীতে এ গবেষণা প্রতিবেদন প্রকাশিত হয়েছে।
