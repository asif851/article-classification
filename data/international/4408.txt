
ভারতের একমাত্র রাসায়নিকমুক্ত রাজ্য সিকিম এবার খাদ্যশস্য উৎপাদনে স্বনির্ভর হতে চাইছে। জৈব সার প্রয়োগের মাধ্যমে প্লাস্টিকমুক্ত রাজ্যটি পাঁচ বছরেই সেই লক্ষ্যে পৌঁছাতে চায়।
ভারতের একমাত্র অর্গানিক রাজ্যের স্বীকৃতি আগেই পেয়েছে উত্তর-পূর্ব ভারতের ছোট্ট রাজ্য সিকিম। রাজ্যে অজৈব সারের ব্যবহার বন্ধের পাশাপাশি রাসায়নিকমুক্ত কোনো শস্য আমদানির ওপর রয়েছে নিষেধাজ্ঞা। বাইরে থেকে আসা ফল-সবজির ওপর চলছে নজরদারি। রাসায়নিকযুক্ত ফল-সবজি নষ্ট করে ফেলা হয়েছে।
গতকাল বুধবার থেকে রাজ্যের মুখ্যমন্ত্রী পবন কুমার চামলিং প্রতিটি বিধানসভা কেন্দ্র সফর শুরু করেছেন। ৩২ দিন ধরে তিনি উচ্চপদস্থ কর্মকর্তাদের নিয়ে পুরো রাজ্য চষে বেড়াবেন।
গতকাল পূর্ব জেলার সিমিক গুম্ফায় গণেশপূজা দিয়ে শুরু করেন তাঁর রাজ্য সফরের কর্মসূচি। এর নাম দিয়েছেন জনসেবা অভিযান। এ উপলক্ষে আয়োজিত সমাবেশে চামলিং দাবি করেন, পাঁচ বছরের মধ্যেই জৈব সার প্রয়োগ করে সিকিম খাদ্য উৎপাদনে স্বনির্ভর হয়ে উঠবে। একই সঙ্গে রাসায়নিকমুক্ত চাষবাসের ওপর বিশেষ পুরস্কার ঘোষণা করেন।
সিকিমে রাস্তাঘাট বা প্রকাশ্য কোনো জায়গায় ধূমপান করা যায় না। কাঠের চুলাও তুলে দেওয়া হয়েছে। সিকিমের জনগণের জন্য পড়াশোনা বিনা মূল্যে। মুখ্যমন্ত্রী ঘোষণা দেন, রাজ্যে মেডিকেল ও ভেটেরিনারি কলেজ স্থাপন করা হচ্ছে। সেখানে সিকিমবাসী বিনা মূল্যে পড়ার সুযোগ পাবে।
