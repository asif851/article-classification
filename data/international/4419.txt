
যুক্তরাষ্ট্রের প্রেসিডেন্ট বারাক ওবামা বলেছেন, ২০১৪ সাল যুক্তরাষ্ট্রের জন্য যুগান্তকারী বছর হতে পারে। তিনি জানান, দীর্ঘ মন্দা ও অচলাবস্থা কাটিয়ে মার্কিন অর্থনীতি এখন উন্নতির দিকে ধাবিত হচ্ছে।গতকাল শুক্রবার ২০১৩ সালের সমাপ্তি উপলক্ষে ওয়াশিংটনে এক সংবাদ সম্মেলনে ওবামা এ আশাবাদ ব্যক্ত করেন। টাইমস অব ইন্ডিয়ার খবরে এ কথা জানানো হয়।সংবাদ সম্মেলনে বারাক ওবামা ব্যর্থতা স্বীকার করে বলেন, ঋণসীমা বাড়ানোর ক্ষেত্রে যে আইনগত সংস্কার প্রয়োজন, তা কংগ্রেসে রিপাবলিকানদের বিরোধিতার মুখে ভেস্তে গেছে। এ জন্য হতাশা ব্যক্ত করেন ওবামা। তবে সম্প্রতি বাজেটের বিষয়ে একটি সমঝোতায় পৌঁছানোর জন্য তিনি মার্কিন কংগ্রেসের প্রশংসা করেন।ঋণসীমা বাড়ানোর জন্য আইনগত সংস্কারের প্রশ্নে সমঝোতার জন্য ওবামা রিপাবলিকানদের বিশেষ কোনো ছাড় দেবেন কি না—সাংবাদিকদের এমন প্রশ্নের জবাবে ওবামা বলেন, ‘এটা দরকষাকষির হাতিয়ার নয়। এটা কংগ্রেসের দায়িত্ব।’এ বছরটি ওবামার শাসনকালের সবচেয়ে খারাপ বছর ছিল কি না—এমন প্রশ্নের জবাবে ওবামা বলেন, ‘আমি এমনটা মনে করি না।’ তিনি বলেন. এটা আনন্দের বিষয় যে দেশের লাখো মানুষ স্বাস্থ্য বিমা পেতে যাচ্ছে।যুক্তরাষ্ট্রের জাতীয় নিরাপত্তা সংস্থার সাবেক গোয়েন্দা কর্মকর্তা এডওয়ার্ড স্নোডেন গুরুত্বপূর্ণ সরকারি নথি ফাঁসের বিষয়ে দেশটির কিছু মানুষের মনে অসন্তোষ রয়েছে। তাঁদের ধারণা, সরকারের গোপনীয়তার এখন আর কোনো নিরাপত্তা নেই। এর পরিপ্রেক্ষিতে ওবামা বলেন, এ বিষয়ে জানুয়ারিতে পরিষ্কার বিবৃতি দেওয়ার প্রস্তুতি নিচ্ছেন তিনি।
ওবামা জানান, আগামী বছর থেকে আফগানিস্তানে মার্কিন সেনা প্রত্যাহারের প্রক্রিয়া শুরু হবে।
 
