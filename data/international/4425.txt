
বিমানবন্দরে যাত্রীদের সারি সারি ব্যাগের পরীক্ষা চলছিল তখন। দেখা হচ্ছিল প্রতিটি ব্যাগ। হঠাৎ করে কম্পিউটার মনিটরে দেখা যায়, একটি ব্যাগে অস্বাভাবিক কিছুর লক্ষণ পাওয়া যায়। সঙ্গে সঙ্গে সতর্ক হয়ে যান সংশ্লিষ্ট কর্মকর্তারা। বোমাও তো থাকতে পারে! কিন্তু ব্যাগ খোলার পর শুল্ক কর্মকর্তাদের গায়ে লাফ দিয়ে ওঠে তেলাপোকা!
গ্লোবাল টাইমসের খবরে বলা হয়েছে, চীনের গুয়াংডং প্রদেশের বাইয়ুন আন্তর্জাতিক বিমানবন্দরে গত ২৫ নভেম্বর এ ঘটনা ঘটেছে। এক দম্পতির ব্যাগ পরীক্ষা করতে গিয়ে তাতে পাওয়া যায় শয়ে শয়ে তেলাপোকা। বিমানবন্দরের নিরাপত্তার দায়িত্বে থাকা একজন জ্যেষ্ঠ কর্মী বলেন, ‘ওই দম্পতির একটি ব্যাগ এক্স-রে মেশিনে পরীক্ষা করার সময় অস্বাভাবিক কিছু পাওয়া যায়। সন্দেহবশত আমাদের এক কর্মী ব্যাগ খুললে তাঁর গায়ে তেলাপোকা উঠে পড়ে। ওই কর্মীর তো প্রায় কেঁদে ফেলার মতো অবস্থা! আমাদের হিসাবে সেই ব্যাগে দুই শতাধিক তেলাপোকা ছিল।’
পরে ওই দম্পতিকে এ বিষয়ে জিজ্ঞাসাবাদ করা হয়। স্ত্রীর ত্বকের সমস্যার জন্য তেলাপোকা ব্যবহার করা হয় জানিয়ে স্বামী বলেন, প্রাচীন চিকিৎসায় ত্বকের সমস্যায় তেলাপোকা দিয়ে ওষুধ তৈরি করা হয়। সেই ওষুধ তৈরির জন্যই তাঁরা ব্যাগে করে তেলাপোকা নিয়ে যাচ্ছিলেন। তবে স্ত্রীর অসুখের বিষয়ে বিস্তারিত তথ্য দিতে রাজি হননি তিনি।
চীনের পত্রিকা বেইজিং ইয়ুথ ডেইলির বরাত দিয়ে বিবিসি বলেছে, বিমানবন্দরের নিরাপত্তা কর্মকর্তারা ওই দম্পতিকে তেলাপোকাসহ উড়োজাহাজে ওঠার অনুমতি দেননি। পরে তেলাপোকা ছাড়াই উড়োজাহাজে ওঠেন তাঁরা।
