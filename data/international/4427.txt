
ভারতের নতুন রাজনৈতিক দল আম আদমি পার্টির (এএপি) প্রধান অরবিন্দ কেজরিওয়ালকে এবার এক অটোরিকশার চালক থাপড় মেরেছেন। গতকাল মঙ্গলবার নয়াদিল্লিতে নির্বাচনী প্রচারণা চালানোর সময় তিনি অটোরিকশাচালকের হামলার শিকার হন।কেজরিওয়াল তাঁর দলের প্রার্থী আশুতোষের পক্ষে দিল্লির সুলতানপুরি এলাকায় প্রচারণা চালাচ্ছিলেন। একপর্যায়ে ওই অটোচালক তাঁকে থাপড় মারেন। পরে অবশ্য দলীয় নেতা-কর্মীরা হামলাকারীকে ধরে পুলিশে সোপর্দ করেন।ওই হামলাকারীর নাম লালি বলে জানা গেছে। তিনি দিল্লির আমান বিহার এলাকায় থাকেন। এএপি দিল্লিতে সরকার গঠনের পর প্রতিশ্রুতি পূরণ করতে ব্যর্থ হওয়ায় অটোচালক হতাশ হয়েছেন। দিল্লির অটোচালকদের অধিকাংশই এএপির সমর্থক। লোকসভা নির্বাচনে তাঁদের অনেকে এএপির পক্ষে প্রচারণাও চালাচ্ছেন।এর আগে গত শুক্রবার নয়াদিল্লির দক্ষিণপুরি এলাকায় প্রচারণা চালানোর সময় এক ব্যক্তি কেজরিওয়ালকে থাপড় মেরেছিলেন। পরে ওই হামলাকারীকে উত্তমমধ্যম দিয়ে পুলিশে সোপর্দ করা হয়েছিল। গত ২৮ মার্চ হরিয়ানার চরকি দাদরি এলাকায় কেজরিওয়ালের ঘাড়ে এক ব্যক্তি ঘুষি মারেন। বারানসিতে তাঁর মুখে কালি ছুড়ে মারা হয়েছিল।ঘটনার পর কেজরিওয়াল খুদে ব্লগ লেখার সাইট টুইটারে লেখেন, ‘আমি চিন্তা করছি, কেন আমি বারবার হামলার শিকার হচ্ছি? এর মূল হোতা কারা? তারা কী চায়? এর মাধ্যমে তারা কী অর্জন করছে?’এদিকে এএপির উত্তর প্রদেশের রায়বেরেলি আসনের প্রার্থী বিচারক (অব.) ফকরুদ্দিন তাঁর মনোনয়নপত্র প্রত্যাহার করেছেন। ওই আসনে ৭ মে ভোট। সেখানে কংগ্রেস সভানেত্রী সোনিয়া গান্ধী প্রার্থী হয়েছেন। এনডিটিভি।
 
