

যুক্তরাষ্ট্রের প্রেসিডেন্ট ডোনাল্ড ট্রাম্প আবারও গণমাধ্যমের ওপর ঝাল ঝাড়লেন। ক্ষমতায় আসার ১০০ দিন পূর্তিতে গতকাল শনিবার পেনসিলভানিয়ায় এক সমাবেশে বক্তব্য দেন ট্রাম্প।
ট্রাম্প ক্ষোভ ঝাড়েন যুক্তরাষ্ট্রের সাবেক প্রেসিডেন্ট বারাক ওবামার ওপরও। অভিযোগ করেন, বারাক ওবামা প্রশাসন সবকিছু নিয়ে তালগোল পাকিয়ে ফেলেছিলেন। ট্রাম্প বলেন, তিনি বড় ধরনের যুদ্ধের জন্য প্রস্তুত। সবকিছুতেই তিনি জয়ী হবেন।
বিবিসি ও এএফপির খবরে জানা যায়, সমর্থকদের উদ্দেশে ট্রাম্প বলেন, তিনি একের পর এক প্রতিশ্রুতি পূরণ করে যাচ্ছেন। গণমাধ্যমের সমালোচনাকে তিনি ‘ভুয়া খবর’ বলে উড়িয়ে দেন। সাংবাদিকেরা কোনো খবর না জেনেই এসব করছে বলে সমালোচনা করেন।
প্রথম ১০০ দিন খুবই সফল বলে মন্তব্য করেন ট্রাম্প।
পেনসিলভানিয়ার হ্যারিসবার্গ এলাকার ওই র‍্যালিতে ট্রাম্প বলেন, প্রথম ১০০ দিনে তাঁর কর্মকাণ্ড নিয়ে গণমাধ্যম যে কভারেজ দিয়েছে সে জন্য তাঁদের ফেলের গ্রেড দেওয়া উচিত।
হোয়াইট হাউজভিত্তিক সাংবাদিকদের নৈশভোজে অংশ না নেওয়ার সিদ্ধান্ত জানিয়েছেন ট্রাম্প। ১৯৮১ সালে যুক্তরাষ্ট্রের প্রেসিডেন্ট রোনাল্ড রিগ্যানের পর এই প্রথম কোনো প্রেসিডেন্ট এই ভোজে অংশ নিলেন না। রিগ্যান আহত থাকায় ওই ভোজে সে সময় অংশ নিতে পারেননি।
নৈশভোজে অংশ না নেওয়ার বিষয়টি উল্লেখ করে ট্রাম্প বলেন, ওয়াশিংটন থেকে ১০০ মাইল দূরে আসতে পেরে তিনি আনন্দিত। বিষয়টি নিয়ে মজাও করেন ট্রাম্প। তিনি বলেন, হলিউড তারকাদের বড় একটি দল ভোজে অংশ নিয়েছেন। এতে ওয়াশিংটনের গণমাধ্যম সান্ত্বনা পাওয়ার চেষ্টা করছেন। তবে ওই ভোজ খুবই একঘেয়ে হবে।
জলবায়ু পরিবর্তন ইস্যুতে ট্রাম্প বলেন, আগামী দুই সপ্তাহের মধ্যে বড় ধরনের সিদ্ধান্ত আসবে। এর আগে তিনি বলেছিলেন জলবায়ু পরিবর্তন এক ধরনের তামাশা। যুক্তরাষ্ট্রকে প্যারিস চুক্তি থেকে দূরে রাখতেই এমনটা করা হয়েছে। সে সময় ট্রাম্পের এই বক্তব্যের বিরুদ্ধে বিক্ষোভ হয়।
