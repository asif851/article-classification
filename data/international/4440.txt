
মালয়েশিয়ার সাবেক প্রধানমন্ত্রী মাহাথির মোহাম্মদকে গত শুক্রবার মধ্যরাতে কুয়ালালামপুরে অবস্থিত ন্যাশনাল হার্ট ইনস্টিটিউটে ভর্তি করা হয়েছে। গতকাল শনিবার বিবৃতিতে ন্যাশনাল হার্ট ইনস্টিটিউট জানায়, বুকে সংক্রমণের ফলে সৃষ্ট ঘন ঘন কাশির জন্য তাঁকে হাসপাতালের সাধারণ ওয়ার্ডে চিকিৎসা দেওয়া হচ্ছে। তাঁকে কয়েক দিন ধরে চিকিৎসা ও বিশেষ পর্যবেক্ষণে রাখা হবে। বর্তমান প্রধানমন্ত্রী নাজিব রাজাকের প্রতি রুষ্ট হয়ে গত মাসে আগামী সাধারণ নির্বাচনে বিরোধী দল থেকে প্রধানমন্ত্রী প্রার্থী হওয়ার ঘোষণা দেন ৯২ বছর বয়সী এই ঝানু রাজনীতিবিদ। ২২ বছর ক্ষমতায় থাকা আধুনিক মালয়েশিয়ার রূপকার মাহাথির মোহাম্মদ যদি আগামী নির্বাচনে জয়ী হন, তাহলে তিনি হবেন বিশ্বের সবচেয়ে প্রবীণ প্রধানমন্ত্রী। ১৯৮৯ ও ২০০৭ সালে তাঁর দুদফা বাইপাস সার্জারি করা হয়েছিল।
 
