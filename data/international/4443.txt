
পাকিস্তানের সাবেক প্রেসিডেন্ট পারভেজ মোশাররফ শিগগিরই দেশ ছাড়ছেন। ৩১ জানুয়ারির মধ্যেই পাকিস্তান ত্যাগ করতে পারেন তিনি। পাকিস্তানের নিরাপত্তা ও গোয়েন্দা কর্মকর্তাদের বরাত দিয়ে মার্কিন গণমাধ্যমে গত বুধবার এই খবর প্রকাশ করা হয়।লস অ্যাঞ্জেলেস টাইমস ও সিবিএস নিউজের প্রতিবেদনে বলা হয়, মোশাররফ চলতি মাসের শেষ নাগাদ চিকিৎসা নেওয়ার উদ্দেশে পাকিস্তান ছাড়তে পারেন। প্রতিবেদন দুটিতে সুনির্দিষ্টভাবে কোনো সূত্রের উল্লেখ করা হয়নি। লস অ্যাঞ্জেলেস টাইমস-এর প্রতিবেদনে পাকিস্তানের নিরাপত্তাবিষয়ক জ্যেষ্ঠ একজন কর্মকর্তার বরাত দিয়ে বলা হয়, পারভেজ মোশাররফ দেশের বাইরে গেলে সবার জন্য ভালো হবে। মোশাররফের জন্যও তা ভালো হবে।সিবিএস নিউজের প্রতিবেদনে মোশাররফের পরিবার ও গোয়েন্দা সূত্রের বরাত দিয়ে বলা হয়, চলতি মাসের শেষ দিকে তিনি চিকিৎসার জন্য দেশের বাইরে যেতে পারেন।রাষ্ট্রদ্রোহ মামলা ১৬ জানুয়ারি পর্যন্ত মুলতবি: মোশাররফের বিরুদ্ধে রাষ্ট্রদ্রোহ মামলার শুনানি ১৬ জানুয়ারি পর্যন্ত মুলতবি করা হয়েছে। গতকাল বৃহস্পতিবার বিশেষ আদালত ওই শুনানি স্থগিতের নির্দেশ দেন। ডন।
