
ভারতে ১৯৯০ সালে প্রধানমন্ত্রী ভি পি সিংয়ের পদত্যাগের পর প্রণব মুখার্জিকে প্রধানমন্ত্রী করতে চেয়েছিলেন রাষ্ট্রপতি আর ভেঙ্কটরমন। তবে এতে সায় দেননি কংগ্রেস নেতা রাজীব গান্ধী। শেষ পর্যন্ত তাঁর সমর্থনে প্রধানমন্ত্রী হন চন্দ্র শেখর সিং।নিজের লেখা নতুন বইতে এ দাবি করেছেন প্রবীণ কংগ্রেস নেতা ও গান্ধী পরিবারের ঘনিষ্ঠ এম এল ফতেদার। দ্য চিনার লিভস নামের বইটি শিগগিরই প্রকাশিত হবে। এতে ফতেদার লিখেছেন, ভি পি সিংয়ের পদত্যাগের পর রাজনৈতিক পরিস্থিত নিয়ে তিনি (ফতেদার) রাষ্ট্রপতি ভেঙ্কটরমনের সঙ্গে আলোচনা করেন। রাষ্ট্রপতি তাঁকে জোর দিয়ে বলেন, রাজীব গান্ধীর উচিত প্রধানমন্ত্রী পদে প্রণব মুখার্জিকে সমর্থন দেওয়া।বইতে ফতেদার লিখেছেন, ‘লোকসভায় একক সংখ্যাগরিষ্ঠ দলের নেতা হিসেবে পরবর্তী সরকারের নেতৃত্ব দেওয়ার জন্য রাজীব গান্ধীকে আহ্বান জানাতে আমি রাষ্ট্রপতিকে অনুরোধ করেছিলাম। তবে রাষ্ট্রপতি আমাকে বলেন, তিনি বরং চান প্রণব মুখার্জিকে প্রধানমন্ত্রী করা হোক এবং তাঁর এই পছন্দের কথা রাজীব গান্ধীকে জানাতে বলেন। একই সঙ্গে চন্দ্র শেখরকে যেন প্রধানমন্ত্রী করা না হয়, সে ব্যাপারে সতর্ক করেন এবং তাঁর (চন্দ্র শেখর) সম্পর্কে কিছু বিরূপ মন্তব্য করেন।’ফতেদার আরও লিখেছেন, ‘রাষ্ট্রপতির সঙ্গে সাক্ষাতের পর ফিরে আমি রাজীব গান্ধীকে বিষয়টি জানাই। রাষ্ট্রপতির পছন্দের বিষয়টি জেনে তিনি বিস্মিত হন। কংগ্রেস পার্টির সামনে তখন তেমন কোনো বিকল্প ছিল না। রাজীব শেষ পর্যন্ত নিজ দলের বাইরে থেকে একজনকে অর্থাৎ চন্দ্র শেখরকে প্রধানমন্ত্রী করারই বিতর্কিত সিদ্ধান্ত নেন।’
 
