
ইয়েমেনের পশ্চিম উপকূলে গত ২৪ ঘণ্টায় সরকারি বাহিনী ও শিয়া বিদ্রোহীদের মধ্যে তীব্র লড়াইয়ে শতাধিক যোদ্ধা নিহত হয়েছে। আজ রোববার দেশটির কর্মকর্তারা এ কথা জানিয়েছেন। এএফপির এক প্রতিবেদনে এ কথা বলা হয়েছে।
হাসপাতাল ও সামরিক সূত্র জানিয়েছে, কমপক্ষে ৯০ জন শিয়া হুতি বিদ্রোহীর লাশ বিদ্রোহীদের দখলে থাকা লোহিত সাগর উপকূলীয় শহর হোদেইদার একটি হাসপাতালে নেওয়া হয়েছে। আর ১৯ সেনার মরদেহ দক্ষিণাঞ্চলীয় বন্দর শহর এডেনে নেওয়া হয়েছে।
লোহিত সাগর উপকূলীয় শহর মোখাতে চলতি বছরের শুরুতে প্রেসিডেন্ট আবেদরাব্বো মানসুর হাদির অনুগত বাহিনী ইরান-সমর্থিত হুতি বিদ্রোহী ও তাদের মিত্রদের বিরুদ্ধে অভিযান শুরু করে। এরপর সেখানে উভয় পক্ষের মধ্যে কয়েক দফায় ভয়াবহ সংঘর্ষ হয়। ২৩ জানুয়ারি বিদ্রোহীদের তীব্র প্রতিরোধ সত্ত্বেও মোখা শহরের বন্দর দখল করে নিতে সক্ষম হয় সরকারের অনুগত বাহিনী। এরপর সৌদি নেতৃত্বাধীন আরব জোটের সহযোগিতায় সরকারের অনুগত বাহিনী গতকাল শনিবার শহরের দিকে অগ্রসর হয়।
সামরিক এক কর্মকর্তা জানিয়েছেন, আজ রোববারও ওই শহরে ব্যাপক সংঘর্ষ হয়। ওই কর্মকর্তা বলেন, মোখা ও হোদেইদা শহরকে সংযুক্তকারী সড়কে বিদ্রোহীদের লক্ষ্যবস্তুতে বিমান হামলা চালায় সৌদি নেতৃত্বাধীন জোট।
২০১৪ সালের সেপ্টেম্বরে সাবেক প্রেসিডেন্ট আলী আবদুল্লাহ সালেহের অনুগত সেনাদের সহযোগিতায় রাজধানী সানা দখলে নেওয়ার পর মোখা শহরটিও হুতি বিদ্রোহীদের দখলে চলে যায়।
