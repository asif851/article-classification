
বর্ণবাদবিরোধী আন্দোলনের অবিসংবাদিত নেতা দক্ষিণ আফ্রিকার সাবেক প্রেসিডেন্ট নেলসন ম্যান্ডেলা অনেক দিন পর গতকাল রোববার নিজ বাড়িতে রাত কাটিয়েছেন।বিবিসি অনলাইনে প্রকাশিত প্রতিবেদনে জানানো হয়, প্রায় তিন মাস ম্যান্ডেলাকে বাড়িতে পেয়ে তাঁর পরিবারের সদস্যরা বেশ উত্ফুল্ল।তবে দক্ষিণ আফ্রিকার সরকার জানিয়েছে, ম্যান্ডেলার অবস্থা এখনো সংকটাপন্ন এবং মাঝেমধ্যে অস্থিতিশীল। কোনো কারণে স্বাস্থ্যগত অবস্থার অবনতি হলে প্রয়োজনে তাঁকে আবার হাসপাতালে নিয়ে যাওয়া হবে।গতকাল হাসপাতাল ছেড়ে বাসায় যান ম্যান্ডেলা। দক্ষিণ আফ্রিকার প্রেসিডেন্টের দপ্তরের ওয়েবসাইটে এ তথ্য জানানো হয়। ম্যান্ডেলা ইতিমধ্যে হাসপাতাল ছেড়েছেন বলে প্রচারিত খবরের সত্যতা অস্বীকার করার এক দিন পরই প্রেসিডেন্টের দপ্তর এ কথা জানাল।প্রেসিডেন্টের দপ্তর জানিয়েছে, ম্যান্ডেলার চিকিত্সকেরা নিশ্চিত হয়েছেন যে তিনি এখন বাসায় হাসপাতালের মতো নিবিড় সেবা পেতে পারেন। তাঁর জোহানেসবার্গের হাউটন এলাকার বাড়িতে নিবিড় পরিচর্যার সুযোগ-সুবিধা স্থাপন করা হয়েছে। একই চিকিত্সক ও স্বাস্থ্যকর্মীরা তাঁর পরিচর্যা করবেন।ম্যান্ডেলা ফুসফুসের সংক্রমণ নিয়ে গত ৮ জুন প্রিটোরিয়ার মেডি-ক্লিনিক হার্ট হাসপাতালে ভর্তি হন।
 
 
