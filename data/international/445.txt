
চার মাস বয়সী সন্তান বিক্রির দায়ে এক বাবাকে পাঁচ বছরের কারাদণ্ড দিয়েছেন চীনের একটি আদালত।চীনা গণমাধ্যমের বরাত দিয়ে আজ রোববার টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, দেশটির গুয়াংজু প্রদেশে এ ঘটনা ঘটে।পুলিশ জানিয়েছে, টেলিভিশনে সংগীত প্রতিভা অন্বেষণ শোতে অংশ নিতে জু নামের ওই ব্যক্তি তাঁর চার মাস বয়সী ছেলেশিশুকে বিক্রি করে দেন। ছেলেকে খুঁজে না পেয়ে ওই ব্যক্তির স্ত্রী পুলিশ ডাকেন। পরে রহস্য বের হয়।সম্প্রতি স্থানীয় একটি আদালত অপহরণ মামলায় ওই ব্যক্তিকে দোষী সাব্যস্ত করে পাঁচ বছরের কারাদণ্ড দিয়েছেন।পুলিশ জানায়, গত বছর এক লাখ ২৬ হাজার টাকায় নিজের সন্তানকে পাচারকারীদের কাছে বিক্রি করে দেন ওই ব্যক্তি। পাচারকারীরা আরও বেশি দামে নিঃসন্তান এক দম্পতির কাছে শিশুটিকে বিক্রি করে দেয়।পুলিশের জিজ্ঞাসাবাদে কারাদণ্ড পাওয়া ওই বাবা জানিয়েছেন, গানের প্রতি তাঁর ভীষণ ঝোঁক রয়েছে। কিন্তু অর্থ-কড়ি নেই। টেলিভিশনের সংগীত প্রতিভা অন্বেষণ শোতে অংশ নিয়ে তারকা হওয়ার স্বপ্ন ছিল তাঁর। এ ধরনের একটি শোতে অংশ নিতে নিবন্ধন ফি ও যাতায়াত খরচ মেটাতে ওই টাকা ব্যয় করেছেন তিনি।
 
