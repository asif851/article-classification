
প্রেসিডেন্ট বারাক ওবামা দাবি করেছেন, তাঁর দেশের জাতীয় নিরাপত্তা সংস্থার (এনএসএ) লাখ লাখ মানুষের ফোনালাপ ও ই-মেইলের রেকর্ড গোপনে সংগ্রহ করার কর্মসূচি বৈধ এবং স্বচ্ছ। তিনি গত সোমবার রাতে পাবলিক ব্রডকাস্টিং সার্ভিসকে দেওয়া এক দীর্ঘ সাক্ষাৎকারে এ অভিমত দিয়েছেন। জাতীয় নিরাপত্তার যুক্তি দিয়ে সাধারণ মানুষের জীবনযাত্রার ওপর এই গোয়েন্দাগিরিতে যুক্তরাষ্ট্র, এমনকি বহির্বিশ্বেও সমালোচনার ঝড় উঠেছে।
সাক্ষাৎকারে ওবামা বলেন, ‘এ কর্মসূচি ছিল স্বচ্ছ। এ জন্যই আমরা এফআইএসএ কোর্ট গঠন করেছি।’
এফআইএসএ কোর্ট হচ্ছে ফরেন ইন্টেলিজেন্স সার্ভেল্যান্স অ্যাক্ট-এর আওতায় গঠিত গোপন আদালত। এই আইনের আওতায় দুটি কর্মসূচি চালানোর কর্তৃত্ব দেওয়া হয়, যা সম্প্রতি ফাঁস হয়ে যায়। এই কর্মসূচি দুটির মধ্যে একটির আওতায় বহু লোকের ফোনের রেকর্ড সংগ্রহ করা হয়। অপর কর্মসূচির উদ্দেশ্য হচ্ছে, যুক্তরাষ্ট্রে সন্ত্রাসবাদের সঙ্গে সম্ভাব্য সম্পর্কযুক্ত বিদেশিদের ইন্টারনেট কার্যক্রম পর্যবেক্ষণ করা।
সাক্ষাৎকারে ওবামা জানান, সরকারের তথ্য-উপাত্ত সংগ্রহের সীমা নির্ধারণের বিষয়ে বিতর্ক ওঠার পরিপ্রেক্ষিতে তিনি একটি গোপনীয়তা ও নাগরিক স্বাধীনতাবিষয়ক বোর্ড গঠন করেছেন। এই বোর্ড এ-সংক্রান্ত বিষয়গুলোর তদারক করবে। তিনি বলেন, ‘আমরা এমন কিছু উপায় বের করতে যাচ্ছি, যেখানে জনগণ এ ধরনের আশ্বাস পাবে যে, দেশে ক্ষমতার অপব্যবহার রোধে ব্যবস্থা নেওয়া হয়েছে...তাদের ফোনালাপ শোনা হচ্ছে না; তাদের বার্তা আদান-প্রদানের ওপরে নজরদারি করা হচ্ছে না, তাদের ই-মেইল পড়া হচ্ছে না।’
দুই গোপন কর্মসূচির নথিপত্র দ্য গার্ডিয়ান ও দ্য ওয়াশিংটন পোস্ট পত্রিকার কাছে ফাঁস করা এনএসএর সাবেক কর্মকর্তা এডওয়ার্ড স্নোডেনের সোমবারের এক অনলাইন মন্তব্যের পর ওবামা এসব কথা বললেন। স্নোডেন অভিযোগ করেছেন, এই তথ্য-উপাত্ত সংগ্রহ কর্মসূচির সফলতার বিষয়ে মার্কিন কংগ্রেস সদস্যরা এবং ওবামা প্রশাসনের কর্মকর্তারা অতিরঞ্জিত দাবি উপস্থাপন করেছেন। এর মধ্যে রয়েছে, ২০০৯ সালে নিউইয়র্কে নাজিবুল্লাহ নাজি নামের একজন সম্ভাব্য বোমা হামলাকারীকে গ্রেপ্তার। স্নোডেনের মতে, নাজিকে অন্য উপায়েও গ্রেপ্তার করা যেত।
ওবামাও বিষয়টি স্বীকার করে বলেন, ‘আমরা হয়তো তাঁকে (নাজি) অন্য উপায়েও গ্রেপ্তার করতে পারতাম। তবে এই কর্মসূচির মাধ্যমে আমরা সম্ভাব্য বিপর্যয় প্রতিরোধের সুযোগকে বাড়িয়েছি।’ আগের বক্তব্যের পুনরাবৃত্তি করে ওবামা বলেন, সন্ত্রাসবাদের বিরুদ্ধে এই কর্মসূচি একটি বৈধ অস্ত্র এবং সন্ত্রাসবাদের সঙ্গে যাঁদের সম্পর্ক নেই, তাঁরা সম্পূর্ণভাবেই এর আওতামুক্ত। এএফপি।
