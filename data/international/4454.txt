
সুনামিতে ক্ষতিগ্রস্ত ফুকুশিমা পারমাণবিক প্রকল্পের অক্ষত একটি চুল্লির শীতলীকরণ পদ্ধতি গতকাল বৃহস্পতিবার সাময়িকভাবে অকেজো হয়ে পড়ে। প্রকল্পের পরিচালক প্রতিষ্ঠান টেপকো এ খবর দিয়েছে। প্রকল্পটির ক্ষতিগ্রস্ত একটি ইউনিট থেকে গত সপ্তাহ থেকে অব্যাহতভাবে রহস্যজনক বাষ্প বেরোচ্ছে। টোকিও ইলেকট্রিক পাওয়ার কোম্পানি (টেপকো) জানিয়েছে, শীতলীকরণ পদ্ধতি মাত্র দুই ঘণ্টার জন্য অকেজো হয়ে পড়েছিল এবং এতে পারমাণবিক প্রতিক্রিয়া ঘটার মতো কোনো পরিস্থিতি সৃষ্টি হয়নি। তবে সুনামিতে আক্রান্ত পারমাণবিক প্রকল্পটি যে এখনো বিপজ্জনক অবস্থায় রয়েছে, এ ঘটনা সেই বিষয়টিকেই আবার সামনে এনেছে। ২০১১ সালের মার্চ মাসের ভয়াবহ সুনামিতে ফুকুশিমা দাইচি প্রকল্পের ছয়টি পারমাণবিক চুল্লির মধ্যে চারটি ক্ষতিগ্রস্ত হয়েছিল। তখন চুল্লিগুলোর শীতলীকরণ পদ্ধতি ক্ষতিগ্রস্ত হলে তিনটি থেকে তেজস্ক্রিয়তা ছড়িয়ে পড়ে। প্রকল্পের ৫ ও ৬ নম্বর চুল্লি ক্ষতিগ্রস্ত না হলেও সেই দুর্যোগের সময়ের জ্বালানি এখনো চুল্লি দুটির ভেতরে রয়েছে। টেপকো জানায়, কর্মীরা বৃহস্পতিবার সকালে ৬ নম্বর চুল্লির ডিজেলচালিত সহায়ক জেনারেটর পরীক্ষা করতে গেলে চুল্লির শীতলীকরণ পদ্ধতি বন্ধ হয়ে যায়। গত সপ্তাহ থেকে পার্শ্ববর্তী ৩ নম্বর চুল্লি থেকে যে রহস্যজনক বাষ্প বের হওয়া শুরু হয় তা এখনো অব্যাহত আছে। কর্তৃপক্ষ এখনো এর কারণ বের করতে পারেনি। টেপকোর একজন মুখপাত্র বলেন, গতকাল স্থানীয় সময় বেলা একটার পরও কর্মীরা সেখান থেকে বাষ্প বের হতে দেখেছেন। কোম্পানির ধারণা, সঞ্চিত বৃষ্টির পানি কোনোভাবে উত্তপ্ত হয়ে ওই বাষ্পের সৃষ্টি হতে পারে। এএফপি।
