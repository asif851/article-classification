
আফগানিস্তানের উত্তরাঞ্চলে জঙ্গি হামলায় কমপক্ষে ৫০ জন বেসামরিক লোক নিহত হয়েছে। আজ সোমবার বিবিসির এক প্রতিবেদনে এ কথা বলা হয়েছে।
দেশটির কর্মকর্তারা জানান, সার-ই পুল প্রদেশের মিরজাওয়ালাং অঞ্চলে স্থানীয় পুলিশ পরিচালিত এক তল্লাশিচৌকিতে প্রথমে হামলা চালানো হয়। প্রাদেশিক সরকারের গভর্নরের এক মুখপাত্র বলেন, তল্লাশিচৌকিতে হামলার পর হামলাকারীরা গ্রামে ঢুকে নারী ও শিশুদের হত্যা করে। নিহত ব্যক্তিদের বেশির ভাগই শিয়া মুসলিম। ওই মুখপাত্র বলেন, ‘অত্যন্ত অমানবিক ও নৃশংসভাবে তাদের হত্যা করা হয়।’
প্রাদেশিক সরকারের ওই মুখপাত্র জানান, এই হামলায় আফগান নিরাপত্তা বাহিনীর সাত সদস্য নিহত হয়েছেন। তালেবান ও ইসলামিক স্টেটের (আইএস) জঙ্গি ও বিদেশি কয়েকজন জঙ্গির সমন্বয়ে গঠিত একটি দল ওই হামলা চালায়।
বেসামরিক নাগরিকদের হত্যার কথা অস্বীকার করে তালেবান বলেছে, তাদের যোদ্ধারা ওই অঞ্চলে সরকার-সমর্থিত মিলিশিয়াদের ২৮ জন সদস্যকে হত্যা করেছে।
দেশটির প্রেসিডেন্ট আশরাফ ঘানি এই হামলার নিন্দা জানিয়ে এক বিবৃতিতে বলেন, ‘সন্ত্রাসীরা নারী-শিশুসহ আবারও বেসামরিক লোকদের হত্যা করল। এ বর্বর আচরণের মাধ্যমে তারা সরাসরি মানবাধিকার লঙ্ঘন ও যুদ্ধাপরাধ করেছে।’
জাতিসংঘের পরিসংখ্যানে বলা হয়েছে, সাম্প্রতিক মাসগুলোতে আফগানিস্তানজুড়ে লড়াই তীব্র হয়েছে। গত ছয় মাসে দেশটিতে ১ হাজার ৬৬২ জনেরও বেশি বেসামরিক লোক নিহত হয়। দেশটির সামরিক বাহিনী ও পুলিশকে সহায়তা করার জন্য মার্কিন প্রেসিডেন্ট ডোনাল্ড ট্রাম্প সেখানে সেনাসংখ্যা বাড়াবেন কি না, তা বিবেচনা করছেন।
 
