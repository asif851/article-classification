
শিল্প বলতে যা বোঝায়, গত পাঁচ বছরে ভারতের পশ্চিমবঙ্গে তা হয়নি। যদিও দেশের শিল্পমহলের পরিচিত মুখকেই মমতা বন্দ্যোপাধ্যায় পাঁচ বছর আগে টেনে নিয়েছিলেন। দেশের অন্যতম প্রধান বণিকসভা ‘ফিকি’র তখনকার সেক্রেটারি জেনারেল অমিত মিত্রর হাতে তুলে দিয়েছিলেন অর্থ মন্ত্রণালয়ের দায়িত্ব। এবার সেই শীর্ণকায় অথচ দীর্ঘ অমিতের ‘বৃষস্কন্ধে’র ওপর তিনি চাপিয়ে দিয়েছেন শিল্প মন্ত্রণালয়ের বাড়তি বোঝা।গত শুক্রবার কলকাতার রেড রোডের ‘উন্মুক্ত’ অনুষ্ঠানে দ্বিতীয়বারের জন্য মুখ্যমন্ত্রিত্বের শপথ গ্রহণের পর মমতা যে মন্ত্রিসভা গঠন করলেন, অমিত মিত্রকে অমিত শক্তিধর করে তোলার মধ্য দিয়ে দ্বিতীয় ইনিংসের অভিমুখের ইঙ্গিতটুকুই যেন প্রকাশ করলেন। এই পাঁচ বছরে মমতার লক্ষ্য শিল্পায়নের মধ্য দিয়ে আরও কর্মসংস্থান।শিল্পের সঙ্গে ওতপ্রোতভাবে জড়িত জমির প্রশ্ন। গুরুত্ব বুঝে ভূমি ও ভূমি সংস্কার দপ্তর এবারও নিজের হাতে রেখেছেন মমতা। সঙ্গে রেখেছেন স্বরাষ্ট্র, পরিবারকল্যাণ, তথ্য ও সংস্কৃতি, পাহাড় উন্নয়ন, সংখ্যালঘু উন্নয়ন, প্রশাসনিক দপ্তর এবং ক্ষুদ্র ও কুটির শিল্প। আগামী দিনে মন্ত্রিসভার বহর আরও কিছুটা বাড়ানোর অবকাশ তিনি রেখে দিলেন।বিদায়ী মন্ত্রিসভার ১০ জন এবার নির্বাচনে জিততে পারেননি। যাঁরা জিতেছেন, তাঁদের মধ্যে কারও কারও বিরুদ্ধে ‘নারদ স্টিং কাণ্ডের’ অপবাদ স্পষ্ট। যেমন সুব্রত মুখোপাধ্যায়, শোভন চট্টোপাধ্যায়, ফিরহাদ হাকিম, শুভেন্দু অধিকারী। তাঁদের কাউকেই মুখ্যমন্ত্রী ব্রাত্য করেননি, যদিও ভোটের প্রচারের একপর্যায়ে বলেছিলেন, আগে জানলে টিকিট দিতেন না। সেটা যে নেহাতই ছিল কথার কথা, মন্ত্রিসভা গঠনে এঁদের ভূমিকায় তা স্পষ্ট। সুব্রত মুখোপাধ্যায়ের ওপর দায়িত্ব ছিল পঞ্চায়েত, গ্রামোন্নয়ন ও জনস্বাস্থ্য কারিগরি দপ্তরের। তাঁর কাজের সুফল ভোট-মেশিনে প্রতিফলিত। এবারও তাই সুব্রতর দপ্তর বদলায়নি। শোভন চট্টোপাধ্যায় কলকাতার মেয়র ছিলেন। এবার তাঁর পদোন্নতি হলো। মেয়রের দায়িত্বের পাশাপাশি পেলেন আবাসন দপ্তরের ভার। পুর ও নগর উন্নয়নমন্ত্রী ফিরহাদ হাকিমের দপ্তরও বদল করা হয়নি।শুভেন্দু অধিকারী ছিলেন সাংসদ। গতকাল শনিবারই তিনি লোকসভার স্পিকারকে তাঁর ইস্তফার কথা জানিয়ে দিলেন। মমতা তাঁকে দিয়েছেন পরিবহন মন্ত্রণালয়ের দায়িত্ব, যে দায়িত্বে ছিলেন জেলবন্দী মদন মিত্র। দপ্তর বদল হয়নি শিক্ষামন্ত্রী পার্থ চট্টোপাধ্যায়েরও। গত পাঁচ বছরে রাজ্যে বিদ্যুতের অসম্ভব উন্নতি করেও হেরে গেছেন সাবেক আমলা মণীশ গুপ্ত, স্বাস্থ্য মন্ত্রণালয়ের দায়িত্বে থাকা চন্দ্রিমা ভট্টাচার্য। এই দুজনকে কাজে লাগানোর কথা আগাম জানিয়ে দিয়েছেন মুখ্যমন্ত্রী। আপাতত বিদ্যুতের ভার তুলে দিয়েছেন ট্রেড ইউনিয়ন নেতা শোভনদেব চট্টোপাধ্যায়ের হাতে। আর তথ্যপ্রযুক্তির দায়িত্বে এনেছেন অভিনেতা ও নাট্যব্যক্তিত্ব ব্রাত্য বসুকে।মন্ত্রিসভার ছয় মুসলমান সদস্যের মধ্যে পূর্ণমন্ত্রী তিনজন। ফিরহাদ হাকিম, জাভেদ খান ও আবদুর রেজ্জাক মোল্লা। সিপিএম ছেড়ে আসা রেজ্জাকের দায়িত্ব খাদ্য প্রক্রিয়াকরণ ও উদ্যান পালন। নিজের দল গুটিয়ে দেওয়া সিদ্দিকুল্লা চৌধুরী প্রতিমন্ত্রী। প্রতিমন্ত্রী গিয়াসুদ্দিন মোল্লার দায়িত্ব সংখ্যালঘু উন্নয়ন, জাকির হুসেনের শ্রম। মুখ্যমন্ত্রী ছাড়া নারী মন্ত্রী রয়েছেন তিনজন। সংগীতশিল্পী ইন্দ্রনীল সেন ও সাবেক ক্রিকেটার লক্ষ্মীরতন শুক্ল প্রথমবার ভোটে জিতেই মন্ত্রী হয়ে গেলেন। ইন্দ্রনীল হলেন তথ্য ও সংস্কৃতি মন্ত্রণালয়ের প্রতিমন্ত্রী, লক্ষ্মীরতন যুবকল্যাণ ও ক্রীড়া দপ্তরের।পাঁচ বছরে প্রধানত গ্রামীণ ও প্রান্তিক মানুষদের সুরাহার দিকে নজর দিয়ে আরও শক্তি বাড়িয়ে ফিরে এসেছেন মমতা। এবার তাঁর নজরে শিল্প তথা কর্মসংস্থান।
