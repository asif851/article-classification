
সাধারণ নির্বাচনে ব্যাপক বিজয়ের প্রেক্ষাপটে সামরিক সরকারের গুরুত্বপূর্ণ ব্যক্তিদের সঙ্গে আলোচনা শুরু করেছেন মিয়ানমারের গণতন্ত্রপন্থী নেত্রী অং সান সু চি। এর অংশ হিসেবে গতকাল বৃহস্পতিবার তিনি দেশটির পার্লামেন্টের স্পিকার শয়ে ম্যার সঙ্গে একান্ত বৈঠক করেছেন। খবর এএফপির। ৮ নভেম্বর অনুষ্ঠিত নির্বাচনে সু চির দল ন্যাশনাল লিগ ফর ডেমোক্রেসির (এনএলডি) বিপুল বিজয়ের পরও ক্ষমতা হস্তান্তর নিয়ে অনিশ্চয়তা কাটেনি। যদিও গত রোববার মিয়ানমারের প্রেসিডেন্ট থেইন সেইন শান্তিপূর্ণভাবে ক্ষমতা হস্তান্তরের নিশ্চয়তা দেন। তবে পরের দিনই এনএলডির মুখপাত্র ওয়েন থিন আগের পার্লামেন্টের শেষ অধিবেশন শুরুর আগে বলেন, ‘ক্ষমতা হস্তান্তর শতভাগ সুষ্ঠু হবে বলে মনে হয় না।’ এই দোলাচলের মধ্যেই সু চি ক্ষমতাসীনদের সঙ্গে আলোচনা শুরু করেছেন। ‘জাতীয় ঐক্যের’ জন্য তিনজনের সঙ্গে এমন বৈঠক করবেন এনএলডি নেত্রী। স্পিকার ছাড়া বাকি দুজন হলেন মিয়ানমারের প্রেসিডেন্ট ও সামরিক বাহিনীর প্রধান। ধারাবাহিক বৈঠকের অংশ হিসেবে গতকাল পার্লামেন্টের স্পিকারের সঙ্গে রুদ্ধদ্বার বৈঠক করেন সু চি। বৈঠকের পর দলের মুখপাত্র ওয়েন থিন বলেন, ‘এটি গোপন বৈঠক। দেশের গুরুত্বপূর্ণ বিষয় নিয়েই আমরা কাজ করছি।’ সামরিক বাহিনীর সাবেক জেনারেল শয়ে ম্যার সঙ্গে এনএলডির সম্পর্ক অপেক্ষাকৃত উষ্ণ। এনএলডির সঙ্গে সম্পর্কের কারণেই তাঁকে সামরিক বাহিনী-নিয়ন্ত্রিত বর্তমান শাসক দল ইউনিয়ন সলিডারিটি অ্যান্ড ডেভেলপমেন্ট পার্টির (ইউএসডিপি) শীর্ষ পদ থেকে সরিয়ে দেওয়া হয়। নির্বাচনে তিনি এনএলডির প্রার্থীর কাছে হেরে গেছেন।মিয়ানমারের প্রেসিডেন্ট কে হচ্ছেন, তা নিয়ে অনিশ্চয়তা এখনো কাটেনি। স্বামী ও সন্তানেরা বিদেশি নাগরিক হওয়ায় সাংবিধানিক বিধিনিষেধের জন্য সু চি প্রেসিডেন্ট হতে পারবেন না।
