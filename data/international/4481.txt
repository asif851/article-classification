

শপথ নেওয়ার কয়েক ঘণ্টা পরই ওবামাকেয়ারের বিভিন্ন নিয়ম আইনগতভাবে বাতিলে নির্বাহী আদেশে সই করেছেন নতুন মার্কিন প্রেসিডেন্ট ডোনাল্ড ট্রাম্প। নির্বাচনী প্রচারের সময় এটি তাঁর অন্যতম প্রতিশ্রুতি ছিল।
স্থানীয় সময় গতকাল শুক্রবার রাতে ওই নির্বাহী আদেশে ট্রাম্প সই করেন। এ সময় হোয়াইট হাউসের ওভাল অফিসে সাংবাদিকেরাও উপস্থিত ছিলেন। জ্যেষ্ঠ উপদেষ্টা জেয়ার্ড কুশনার, ভাইস প্রেসিডেন্ট মাইক পেন্স ও স্টাফ সেক্রেটারি রব পর্টার সাংবাদিকদের স্বাগত জানান।
ওই নির্বাহী আদেশের লক্ষ্য দ্রুত স্বাস্থ্যবিমা বাতিল করা। হোয়াইট হাউসের চিফ অব স্টাফ রাইনস প্রিবাস সরকারি সংস্থা ও বিভাগগুলোকে ওবামাকেয়ারের বিভিন্ন নিয়ম আইনগতভাবে বাতিল করতে স্মারক পাঠিয়েছেন।
নির্বাহী আদেশে সইয়ের মাধ্যমে ট্রাম্প বুঝিয়ে দিলেন ওবামাকেয়ার বাতিল করাই তাঁর কাছে সবচেয়ে বেশি গুরুত্বপূর্ণ।
২০০৯ সালে দায়িত্ব নেওয়ার পর সদ্য সাবেক প্রেসিডেন্ট বারাক ওবামাও প্রথম স্বাস্থ্য সংস্কার বিলকে গুরুত্ব দিয়েছিলেন।
ওবামাকেয়ার বাতিলের পাশাপাশি একই সময়ে ভিন্ন বিমা কর্মসূচি চালুর প্রতিশ্রুতি দিয়েছেন ট্রাম্প। অবশ্য এমন কোনো কর্মসূচি কংগ্রেসের অনুমোদন ও অর্থ বরাদ্দ ছাড়া সম্ভব নয়। ওবামাকেয়ার বাতিল হলে প্রায় দুই কোটি মার্কিন নাগরিক স্বাস্থ্যবিমা হারাতে পারেন।
১৪ জানুয়ারি মার্কিন কংগ্রেসের প্রতিনিধি পরিষদ ওবামাকেয়ার বাতিলে প্রথম পদক্ষেপ নেয়। পদক্ষেপটি ২২৭-১৯৮ ভোটে পাস হয়।
হাউস স্পিকার পল রায়ান এর আগে ওবামার স্বাস্থ্যনীতির বদলে ট্যাক্স ক্রেডিট সিস্টেম আনা যেতে পারে বলে প্রস্তাব দিয়েছেন।
প্রতিরক্ষামন্ত্রী হিসেবে জেমস ম্যাট্টিস ও অভ্যন্তরীণ নিরাপত্তামন্ত্রী হিসেবে জন কেলির নিয়োগ নিশ্চিত করার কাগজেও সই করেন ট্রাম্প।
