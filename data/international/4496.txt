
সোমালিয়ার রাজধানী মোগাদিসুর জনপ্রিয় এক হোটেলে গতকাল বুধবার গাড়িবোমা বিস্ফোরণ ও বন্দুকধারীদের হামলায় অন্তত ১৫ জন নিহত হয়েছে বলে জানিয়েছে পুলিশ। দেশটির জঙ্গি সংগঠন আল শাবাব এই হামলার দায় স্বীকার করেছে। পুলিশ কর্মকর্তা ইব্রাহিম মোহাম্মদ বলেন, সোমালী পার্লামেন্ট ভবন ও প্রেসিডেন্টের বাসভবনের কাছাকাছি দায়াহ হোটেলের ফটকের কাছে প্রথমে বিস্ফোরক ভরা একটি গাড়ির বিস্ফোরণ ঘটায় জঙ্গিরা। এরপরই তারা হোটেলের নিরাপত্তারক্ষীদের সঙ্গে গুলিবিনিময় করতে করতে ভেতরে ঢুকে পড়ে। ঘটনাস্থলে অ্যাম্বুলেন্স ও সাংবাদিকেরা জড়ো হওয়ার পর দ্বিতীয় গাড়িবোমার বিস্ফোরণটি ঘটানো হয়। এতে এএফপির আলোকচিত্রীসহ অন্তত চার সাংবাদিক আহত হন। ওই পুলিশ কর্মকর্তা আরও বলেন, ‘এখন পর্যন্ত আমরা সাতটি লাশ পেয়েছি। তাঁদের বেশির ভাগই বেসামরিক লোক ও নিরাপত্তারক্ষী। দুটি গাড়ি বিস্ফোরণের ঘটনায় আহত হয়েছেন আরও অনেক লোক।...দুই বন্দুকধারীকে হত্যা করা হয়েছে।’
