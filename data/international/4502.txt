
নেলসন ম্যান্ডেলা সাম্প্রতিক সময়ে তাঁর শেষশয্যার ব্যাপারে নির্দিষ্ট করে কিছু বলেছেন কি না জানা যায়নি। তবে প্রায় ২০ বছর আগে সাধারণভাবে একটি ইচ্ছা পোষণ করেছিলেন। তা হলো তাঁকে যেন পূর্বপুরুষের গ্রামে সমাহিত করা হয়। এ-ও বলেন, তাঁর শেষবিদায় যেন সাদামাটা হয়। নির্দিষ্ট কারও উদ্ধৃতি না দিয়ে দক্ষিণ আফ্রিকার বহুল প্রচারিত পত্রিকা দ্য মেইল অ্যান্ড গার্ডিয়ান গতকাল শুক্রবার এসব কথা লিখেছে। পত্রিকাটি লিখেছে, ১৯৯৬ সালের জানুয়ারিতে সুনির্দিষ্টভাবে কিছু না বলে মোটা দাগে তিনটি নির্দেশনা দেন ম্যান্ডেলা। এর মধ্যে একটি ছিল মৃত্যুর পর তাঁকে সমাহিত করা নিয়ে। ম্যান্ডেলা বলেন, তাঁর শেষবিদায়ের সময় যেন রাষ্ট্রীয় আচার-অনুষ্ঠানের ঝামেলা করা না হয়। ইস্টার্ন কেপ অঞ্চলের কুনু গ্রামে সমাহিত হতে ইচ্ছা পোষণ করেন তিনি। সমাধিফলকের ব্যাপারেও পরামর্শ দেন ম্যান্ডেলা। বলেন, নামফলক যেন আড়ম্বরপূর্ণ না হয়। তাঁর ইচ্ছা, সাধারণ একটি পাথর দিয়েই হবে সমাধিফলক। ম্যান্ডেলা ৭৮ বছর বয়সে এ ইচ্ছার কথা জানান। সঙ্গে এ ইঙ্গিতও দেন, এ ইচ্ছা পরে পরিবর্তনও হতে পারে। তবে পরে আর তাঁর কোনো ইচ্ছার কথা জানা যায়নি। ম্যান্ডেলা পরিবারের দীর্ঘদিনের এক বন্ধু জানান, ম্যান্ডেলা মৃত্যুর বিষয়টিকে কোনো বড় কিছু বলে ভাবতেন না। তিনি কখনোই আড়ম্বরপূর্ণ কিছু পছন্দ করেন না।
