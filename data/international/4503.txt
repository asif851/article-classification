
ফ্রান্সের উত্তরাঞ্চলীয় স্ট্রাসবুর্গ শহরের কাছে গতকাল শনিবার দ্রুতগতির একটি ট্রেন লাইনচ্যুত হয়ে কমপক্ষে ১০ জন নিহত হয়েছে। আহত হয়েছে ৩২ জন। দেশটির কর্মকর্তারা এ তথ্য জানিয়েছেন।বিবিসি অনলাইনের প্রতিবেদনে জানানো হয়, দ্রুতগতির প্যারিস-স্ট্রাসবুর্গ লাইনে পরীক্ষামূলকভাবে রেল চলাচলের সময় এই দুর্ঘটনা ঘটে।দুর্ঘটনার সময় ওই ট্রেনে রেলওয়ের ৪৯ জন কারিগর ছিলেন। লাইনচ্যুতির পর ট্রেনটিতে আগুন ধরে যায়। একপর্যায়ে সেটি পার্শ্ববর্তী খালে পড়ে যায়।কর্মকর্তাদের ভাষ্য, অতিরিক্ত গতির কারণে এই দুর্ঘটনা ঘটেছে।বিভিন্ন প্রতিবেদনে বলা হচ্ছে, দ্রুতগতির প্যারিস-স্ট্রাসবুর্গ রেললাইনটি আগামী বছর আনুষ্ঠানিকভাবে চালু হওয়ার কথা।
ফ্রান্সে এমন একসময় এই দুর্ঘটনা ঘটল, যখন ভয়াবহ সন্ত্রাসী হামলায় শত শত হতাহতের ঘটনায় গোটা জাতি জাতীয়ভাবে শোক পালন করছে। গত শুক্রবার রাতে দেশটির রাজধানী প্যারিসের অন্তত ছয়টি স্থানে প্রায় একই সময় হামলা হয়। এতে শতাধিক নিহত এবং কয়েক শ আহত হয়। নিহতদের মধ্যে সাত হামলাকারীও ছিল।
