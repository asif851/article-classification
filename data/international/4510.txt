
অভিবাসী ও শরণার্থীদের সম্মান দেখাতে বিভিন্ন দেশ ও সংস্থার প্রতি আহ্বান জানিয়েছেন পোপ ফ্রান্সিস। তিনি একই সঙ্গে ‘মানবতার দাবার ছকে’ তাদের ‘ঘুঁটি’ হিসেবে ব্যবহার না করারও তাগিদ দেন।আজ মঙ্গলবার বিশ্ব অভিবাসী ও শরণার্থী দিবসে এক বাণীতে এসব কথা বলেন পোপ।রয়টার্সের খবরে বলা হয়, দায়িত্ব গ্রহণের পর থেকেই দরিদ্র ও ঝুঁকিপূর্ণ গোষ্ঠীগুলোর সুরক্ষায় সোচ্চার হওয়াকে নিজের অন্যতম দায়িত্বে পরিণত করেছেন পোপ। আজ দেওয়া বাণীতে তিনি অভিবাসী ও শরণার্থী আছে এমন দেশগুলোকে তাদের আচরণ পরিবর্তন করতেও তাগিদ দেন।পোপের দেওয়া ওই বাণীটি বিভিন্ন দেশের সরকার পর্যায়ে এবং জাতিসংঘের মতো আন্তর্জাতিক প্রতিষ্ঠানে পাঠানো হয়েছে।
বাণীতে ফ্রান্সিস অভিবাসীদের সম্বন্ধে বলেন, ‘তারা এমন শিশু, নারী কিংবা পুরুষ, যারা জোরপূর্বক কিংবা নানা কারণে নিজ বাসস্থান ছেড়েছে।’ তিনি মানুষকে দাসে পরিণত করা বা পাচার কিংবা পরিত্যাগ করার সংস্কৃতির নিন্দা করেন।
বয়স্ক ব্যক্তিরা  কর্মক্ষম নয় বলে তাঁদের অবহেলার শিকার হতে হয়। পোপ প্রায় সময়ই ‘থ্রো অ্যাউয়ে’ (ছুঁড়ে ফেলা) শব্দটি ব্যবহার করে আধুনিক সমাজে বয়স্ক ব্যক্তিদের নিগৃহীত হওয়ার এ বিষয়টি বোঝাতে চান।
বাণীতে পোপ অভিবাসী ও শরণার্থীদের অপব্যবহার করছে এমন কোম্পানি ও ব্যবসায়িক প্রতিষ্ঠানের সমালোচনা করেন।
