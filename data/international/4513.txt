
সীমান্তে দেয়াল তুলতে মেক্সিকো এক পয়সাও দেবে না বলে সাফ জানিয়ে দিয়েছেন দেশটির প্রেসিডেন্ট এনরিক পেনা নেইতো। আজ বৃহস্পতিবার গণমাধ্যমে জাতির উদ্দেশে দেওয়া এক ভাষণে ডোনাল্ড ট্রাম্পের এ সিদ্ধান্তের ওপর ক্ষোভ জানিয়ে মেক্সিকোর প্রেসিডেন্ট বলেন, ডোনাল্ড ট্রাম্পের এই সীমান্তদেয়াল তৈরিতে মেক্সিকো কোনো অর্থ দেবে না। মেক্সিকো এই দেয়ালে বিশ্বাস করে না।চলতি মাসের ৩১ তারিখ ওয়াশিংটন সফরে যাওয়ার কথা রয়েছে মেক্সিকোর প্রেসিডেন্টের। তবে এই সিদ্ধান্তের পর তাঁর সফরের ভবিষ্যতের বিষয়ে ভাষণে কিছু জানাননি প্রেসিডেন্ট এনরিক। খবর বিবিসিগতকাল বুধবার মেক্সিকো সীমান্তে দেয়াল তোলা ও অবৈধ অভিবাসীদের সহায়তা ঠেকাতে নির্বাহী আদেশে সই করেছেন যুক্তরাষ্ট্রের নতুন প্রেসিডেন্ট ডোনাল্ড ট্রাম্প। এ ছাড়া আদেশে সীমান্তে ১০ হাজার অভিবাসন কর্মকর্তার নিয়োগের জন্যও বলা হয়েছে। এই সিদ্ধান্তের বিষয়ে ডোনাল্ড ট্রাম্প বলেন, সীমান্তবিহীন কোনো দেশ দেশ হতে পারে না। আজ থেকে যুক্তরাষ্ট্র তার সীমান্তের পুরো নিয়ন্ত্রণ ফিরে পাচ্ছে।
জাতির কাছে দেওয়া ভাষণে এনরিক বলেন, ‘এই ঘোষণা এমন সময়ে ​এল, যখন আমাদের দেশ উত্তর আমেরিকা অঞ্চলের সহযোগিতা, বাণিজ্য, বিনিয়োগ, নিরাপত্তা ও অভিবাসনসংক্রান্ত নতুন নিয়ম করার বিষয়ে ভাবছে। প্রেসিডেন্ট হিসেবে আমি মেক্সিকান এবং মেক্সিকোর জনগণের স্বার্থ রক্ষার জন্য সম্পূর্ণ দায়িত্বভার নিচ্ছি।’
এনরিক আরও বলেন, ‘মার্কিন জনগণের সঙ্গে বন্ধুত্বপূর্ণ সম্পর্ক থাকবে আমাদের। আমরা চেষ্টা করব দেশটির সরকারের সঙ্গে একটি চুক্তিতে আসতে। এমন চুক্তি, যার মাধ্যমে মেক্সিকো ও যুক্তরাষ্ট্র দুই দেশেরই স্বার্থ রক্ষা হয়।
এর আগে সম্প্রতি গণমাধ্যমে দেওয়া এক সাক্ষাৎকারে ডোনাল্ড ট্রাম্প বলেছিলেন, ওই দেয়াল নির্মাণে ৮০০ কোটি ডলার ব্যয় হবে। মেক্সিকোকে ওই অর্থ দিতে হবে। মেক্সিকো সীমান্তে দুই হাজার মাইল দীর্ঘ দেয়াল তোলার বিষয়টি ট্রাম্পের নির্বাচনী প্রতিশ্রুতিতে ছিল। যুক্তরাষ্ট্র ও মেক্সিকো সীমান্তের কিছু অংশে আগে থেকেই দেয়াল রয়েছে।
