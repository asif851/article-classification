
নিউইয়র্কের সাবেক গভর্নর মারিও কুয়োমো মারা গেছেন। বৃহস্পতিবার ম্যানহাটনে নিজ বাসায় তিনি মারা যান। তাঁর বয়স হয়েছিল ৮২ বছর। মারিওর মৃত্যুর কারণ জানা যায়নি। তবে নভেম্বর মাসে হৃদরোগে আক্রান্ত হলে তাঁকে হাসপাতালে ভর্তি করা হয়। খবর এএফপির।মারিও তাঁর বাগ্মিতা ও নিউইয়র্কে মৃত্যুদণ্ড পুনর্বহালের উদ্যোগের কট্টর বিরোধিতার জন্য সুপরিচিত। ১৯৮৪ সালে ডেমোক্রেটিক ন্যাশনাল কনভেনশনে তাঁর একটি জনপ্রিয় বক্তৃতার জন্য তিনি জাতীয় পর্যায়ে পরিচিতি লাভ করেন। এক সময় তাঁকে হোয়াইট হাউস বা সুপ্রিম কোর্টের অন্যতম প্রধান প্রার্থী হিসেবে মনে করা হতো। তিনবার গণতান্ত্রিকভাবে নির্বাচিত এই গভর্নর এমন দিনে মারা গেলেন, যেদিন একটি অনুষ্ঠানের মাধ্যমে দ্বিতীয়বারের মতো নিউইয়র্কের গভর্নর হিসেবে তাঁর বড় ছেলে অ্যান্ড্রু কুয়োমোর অভিষেক হয়।অভিষেক অনুষ্ঠানে অ্যান্ড্রু কুয়োমো বলেন, ‘আমার বাবা আজ এখানে উপস্থিত থাকতে না পারলেও তিনি এখানে আছেন। এখানে যাঁরা উপস্থিত রয়েছেন, তাঁদের সবার হৃদয়ে তিনি রয়েছেন।’অ্যান্ড্রু বলেন, ‘তাঁর অনুপ্রেরণা ও অভিজ্ঞতাই আজ এই রাজ্য এ পর্যায়ে এসেছে।’
