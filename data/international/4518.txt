
যুক্তরাষ্ট্রের ষোড়শ প্রেসিডেন্ট আব্রাহাম লিংকনের মতো ছোটবেলায় রাস্তার আলোয় পড়াশোনা করতেন অশোক কুমার ভাটি। তবে লিংকনের মতো প্রেসিডেন্ট পদে প্রতিদ্বন্দ্বিতা করার বা প্রেসিডেন্ট হওয়ার কোনো সংকল্প নেই তাঁর। কেবল জ্ঞানের অন্বেষায় ছুটেছেন ৫৮ বছরের অশোক। এই চেষ্টার ফসল ১৬টি ডিগ্রি ও ডিপ্লোমা! একটি মানুষের এতগুলো ডিগ্রি অর্জন যদি কেউ বিস্ময়কর কিছু মনে না করেন, তাঁদের জ্ঞাতার্থে আরেকটি দেওয়া যেতে পারে। অশোক একজন ফেরিওয়ালা। ভারতের রাজস্থানের লুনি রেলস্টেশনে ফেরি করে খাবার বিক্রি করতেন তিনি। রাজধানী জয়পুর থেকে পালি জেলার এই এলাকাটি ৩৫০ কিলোমিটার দূরে। একাই চালিয়ে গেছেন স্টেশনের পারিবারিক এই ব্যবসা। আর ফেরি করার সঙ্গে সঙ্গে অর্জন করেছেন নানা ডিগ্রি।খাবারের দোকানে অশোক মানুষের ক্ষুধা নিবারণ করতেন। আর নিজের জ্ঞানের ক্ষুধা মেটাতেন বই পড়ে। ২০০৯ সালে রেলওয়ের কোনো ফেরিওয়ালার নয় ডিগ্রি/ডিপ্লোমা অর্জনের স্বীকৃতিস্বরূপ ভারতের ‘লিমকা বুক অব রেকর্ডসে’ স্থান করে নেন। বর্তমানে তিনি ১৬টি ডিগ্রি/ডিপ্লোমাধারী।অশোকের এই জ্ঞান অন্বেষার স্বীকৃতি দিয়েছে ভারতের রাজস্থানের কোটার বর্ধমান মহাবীর উন্মুক্ত বিশ্ববিদ্যালয়ও। গত বৃহস্পতিবার বিশ্ববিদ্যালয়ের সপ্তম সমাবর্তনে তাঁকে ‘বিশেষ পুরস্কার’ দেওয়া হয়। অশোকের পাওয়া ডিগ্রিগুলোর ১১টি এসেছে এই বিশ্ববিদ্যালয় থেকে।সমাবর্তনে বিশ্ববিদালয়ের উপাচার্য বিনয় কুমার ‘অসাধারণ’ ব্যক্তি হিসেবে অশোককে উল্লেখ করেন। অশোক এম কম ডিগ্রি পেয়েছেন, তিনি আইন ও সাংবাদিকতায় স্নাতক, সমাজবিজ্ঞান ও রাষ্ট্রবিজ্ঞানে স্নাতকোত্তর। জ্ঞানার্জনের দৌড় এখনো থামেনি তাঁর, বিশ্ববিদ্যালয়ের গান্ধী চর্চা কেন্দ্রে এখন ডিপ্লোমা করছেন তিনি। হিন্দুস্তান টাইমস।
 
