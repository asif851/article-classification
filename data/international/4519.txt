
রাহুল গান্ধীই কংগ্রেসের সভাপতি হচ্ছেন। গতকাল সোমবার ছিল দলের সভাপতি পদে মনোনয়নপত্র জমা দেওয়ার শেষ দিন। তিনি ছাড়া আর কেউ প্রার্থী না হওয়ায় বিনা প্রতিদ্বন্দ্বিতায় নির্বাচিত হচ্ছেন রাহুল।পাঁচ বছর ধরে কংগ্রেসের ভাইস প্রেসিডেন্টের দায়িত্বে ছিলেন রাহুল গান্ধী। দিল্লির আকবর রোডে দলীয় কার্যালয়ে গতকাল তিনি মনোনয়নপত্র জমা দেন। এর আগে রাহুলকে দলের সভাপতি করতে কংগ্রেসের বিভিন্ন পর্যায়ের নেতা-কর্মীদের পক্ষ থেকে মোট ৮৯টি প্রস্তাব আসে।
১৯৯৮ সাল থেকে ১৯ বছর কংগ্রেসকে নেতৃত্ব দিয়েছেন রাহুলের মা সোনিয়া গান্ধী।
কংগ্রেসের কেন্দ্রীয় নির্বাচন কর্তৃপক্ষের চেয়ারম্যান মুল্লাপাল্লি রামাচন্দ্রন বলেছেন, গতকাল ছিল মনোনয়নপত্র জমা দেওয়ার শেষ দিন। মনোনয়নপত্র প্রত্যাহারের শেষ দিন ১১ ডিসেম্বর। যদি একাধিক প্রার্থী থাকতেন, তাহলে ১৬ ডিসেম্বর ভোট হতো। ভোট গণনা শেষে ফল ঘোষণা হতো ১৯ ডিসেম্বর। কিন্তু কংগ্রেসের সভাপতি  পদের জন্য রাহুলই একমাত্র প্রার্থী হয়েছেন।
দলীয় সূত্র বলেছে, ৪৭ বছর বয়সী রাহুল গতকাল প্রথমে ভারতের সাবেক রাষ্ট্রপতি প্রণব মুখার্জি ও সাবেক প্রধানমন্ত্রী মনমোহন সিংয়ের সঙ্গে সাক্ষাৎ করেন। এরপর তিনি দলের কার্যালয়ে যান।
রাহুল গান্ধী বিনা প্রতিদ্বন্দ্বিতায় কংগ্রেস সভাপতি নির্বাচিত হওয়ায় অভিনন্দন জানানোর পাশাপাশি খোঁচাও দিয়েছেন প্রধানমন্ত্রী নরেন্দ্র মোদি। 
 
