
বিজেপির সর্বভারতীয় সভাপতি অমিত শাহ বলেছেন, পশ্চিমবঙ্গে লাল সরকার বদলে নীল সরকার ক্ষমতায় এলেও রাজ্যের কোনো উন্নতি হয়নি। বরং বেড়েছে হিংসা ও দুর্নীতি। তিন দিনের কলকাতা সফরে এসে আজ মঙ্গলবার দুপুরে কলকাতার আইসিসিআর মিলনায়তনে এক সভায় তিনি এসব কথা বলেন।
অমিত শাহ গত রোববার রাতে কলকাতায় আসেন। সোমবার তিনি স্বামী বিবেকানন্দের জন্মভিটায় যান। আজ মঙ্গলবার সুধী সমাজের বিশিষ্ট ব্যক্তিদের সঙ্গে বৈঠক করেন। বৈঠকে অমিত শাহ বলেন, রবীন্দ্রনাথ, বিবেকানন্দের বাংলায় এসব কী হচ্ছে? একসময় এই বাংলা দেশকে পথ দেখাত। সেই বাংলা আজ ক্রমশ পিছিয়ে পড়ছে। দুর্নীতিতে ডুবে গেছে। বাড়ছে হিংসা। এখানে বিরোধীদের ওপর চলছে সরকারি দলের অত্যাচার, নির্যাতন, হামলা। অমিত শাহ বলেন, এই রাজ্য এখন অন্ধকারে ঢেকে রয়েছে। দ্রুত এ অন্ধকার দূর হবে। আগামীবার এই বাংলায় ক্ষমতায় আসবে বিজেপি।  অমিত শাহ বলেন, বিজেপি কেন্দ্রে ক্ষমতায় গেছে তিন বছর আগে। এই তিন বছরে মমতা কেন, কোনো দলই বিজেপি সরকারের বিরুদ্ধে দুর্নীতির অভিযোগ তুলতে পারেনি। বিজেপি সরকার স্বচ্ছতায় বিশ্বাসী। তাই তার বিরুদ্ধে দুর্নীতির অভিযোগ ওঠেনি। যেটা উঠেছিল সাবেক সরকারের আমলে। তিনি প্রশ্ন করেন, এই রাজ্যের মানুষ কি সেদিন চেয়েছিল দুর্নীতিতে ডুবে যাক পশ্চিমবঙ্গের সরকার?
অমিত শাহ বলেন, কেন্দ্রীয় সরকার পশ্চিমবঙ্গের রাজ্য সরকারকে অনুদান হিসেবে ৩৪ হাজার ৭৩২ কোটি রুপি দিয়েছে। তিনি প্রশ্ন করেন, সেই উন্নয়নের টাকা গেল কোথায়? এর হিসাব দিতে হবে মমতা বন্দ্যোপাধ্যায়কে। তিনি বলেন, বিজেপি সরকার গরিবের সরকার। কাজ করছে গরিবের জন্য, দলিতদের জন্য, আদিবাসী-উপজাতি মানুষের জন্য। তাই বিজেপি দেশে উন্নয়নের পথ দেখিয়েছে।
