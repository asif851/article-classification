
কাতালোনিয়ার পার্লামেন্টে স্বাধীনতা ঘোষণার রায় আসার পর পর তাদের প্রতি কঠোর বার্তা দিল স্পেন সরকার। সেখানে ‘আইনশৃঙ্খলা ফিরিয়ে আনার’ ঘোষণা দিয়েছেন স্পেনের প্রধানমন্ত্রী মারিয়ানো রাহয়।
বার্তা সংস্থা এএফপির খবরে বলা হয়, প্রধানমন্ত্রী রাহয় টুইটার বার্তায় কাতালোনিয়ায় প্রতি নিজেদের কঠোর অবস্থানের বার্তা দেন। তিনি বলেন, ‘আমি স্পেনের প্রতিটি নাগরিককে শান্ত থাকার আহ্বান জানাচ্ছি। কাতালোনিয়ায় আইনশৃঙ্খলা ফিরিয়ে আনা হবে। ওই অঞ্চলে বৈধতা পুনঃপ্রতিষ্ঠা করা হবে।’
এর আগে আজ শুক্রবার স্পেনের পার্লামেন্টের উচ্চকক্ষে বক্তৃতা করেন প্রধানমন্ত্রী রাহয়। তিনি বলেন, গণতন্ত্র, স্থিতিশীলতা ও আইনশৃঙ্খলা পরিস্থিতি নিয়ন্ত্রণের স্বার্থে কাতালোনিয়ায় প্রত্যক্ষ শাসন চালু করা জরুরি হয়ে পড়েছে। তাঁর এ বক্তব্যের কিছুক্ষণ পর কাতালোনিয়ার স্বাধীনতার ঘোষণা আসে।
বিবিসির খবরে বলা হয়, আজ কাতালোনিয়া আঞ্চলিক পার্লামেন্টে স্বাধীনতার পক্ষে ৭০ ভোট পড়ে। বিপক্ষে পড়ে ১০ ভোট। পার্লামেন্টের বিরোধী দল এই ভোট বর্জন করে।
এর আগে কেন্দ্রের বাধা উপেক্ষা করে ১ অক্টোবর গণভোটের আয়োজন করা হয় কাতালোনিয়ায়। তাতে ৯০ শতাংশ ভোট পড়ে স্বাধীনতার পক্ষে। ওই ভোটকে অসাংবিধানিক বলে আখ্যা দেয় স্পেন সরকার।
আরও পড়ুন:স্পেন থেকে পৃথক হতে স্বাধীনতা ঘোষণা কাতালোনিয়ার
