
বিশ্বের সর্বোচ্চ পর্বতশৃঙ্গ মাউন্ট এভারেস্টসহ কোনো পর্বতেই কেউ একা উঠতে পারবেন না। একই সঙ্গে দুই হাত না থাকা বা অন্ধ পর্বতারোহীরাও পর্বতে উঠতে পারবেন না। দুর্ঘটনা কমানোর পদক্ষেপ হিসেবে নেপাল নতুন এক আইনে এ নিষেধাজ্ঞা আরোপ করেছে। আজ শনিবার বিবিসির এক প্রতিবেদনে এ কথা বলা হয়েছে।
দেশটির পর্যটন বিভাগের এক কর্মকর্তা বলেন, পর্বতারোহণ নিরাপদ করতে এবং মৃত্যুর ঘটনা কমাতে আইন সংশোধন করা হয়েছে।
চলতি বছর এভারেস্টে উঠতে গিয়ে রেকর্ড সংখ্যক পর্বতারোহীর মৃত্যু হয়েছে। চলতি মৌসুমে মারা গেছেন ছয়জন পর্বতারোহী। এর মধ্যে রয়েছেন ৮৫ বছরের মিন বাহাদুর শেরচান নামের এক ব্যক্তি। বিশ্বের সবচেয়ে বয়স্ক ব্যক্তি হিসেবে এভারেস্ট জয়ের রেকর্ড করতে গিয়ে প্রাণ হারান তিনি। মৃত্যুর তালিকায় রয়েছেন বিশ্বে সুপরিচিত সুইজারল্যান্ডের পর্বতারোহী উয়েলি স্টেক, যিনি ‘সুইস মেশিন’ নামে পরিচিত। হিমালয়ের পাশের একটি পর্বতে এককভাবে উঠতে গিয়ে প্রাণ হারান তিনি।
নেপালের নতুন নিয়ম অনুযায়ী বিদেশি পর্বতারোহীকে অবশ্যই একজন গাইড নিতে হবে। কর্তৃপক্ষের আশা, নতুন এই আইন আরও কর্মসংস্থানের সৃষ্টি করবে।
তবে দুই হাত না থাকা এবং অন্ধ পর্বতারোহীদের ওপর নিষেধাজ্ঞা আরোপের সিদ্ধান্তের সমালোচনাও করেছেন কেউ কেউ।
