
চীনের দক্ষিণাঞ্চলে আজ শুক্রবার সকালে স্কুলে যাওয়ার পথে প্রাথমিক বিদ্যালয়ের চার শিশুকে ছুরিকাঘাতে হত্যা করেছে এক ব্যক্তি। দেশটির রাষ্ট্রীয় গণমাধ্যম সূত্রে এ খবর জানা গেছে। 
চীনা বার্তা সংস্থা সিনহুয়ার বরাত দিয়ে এএফপির খবরে জানানো হয়, দেশটির দক্ষিণাঞ্চলের স্বায়ত্তশাসিত অঞ্চল গুয়ানজি ঝুয়াংয়ে এ হত্যাকাণ্ড ঘটে। জননিরাপত্তাবিষয়ক ব্যুরোর বরাত দিয়ে জানানো হয়, লিংশান এলাকার পিংশান শহরে ওই হামলার ঘটনা ঘটে। ওই সময় শিশুরা স্কুলের উদ্দেশে যাচ্ছিল। ঘটনাস্থলে তিনজন শিশু নিহত হয়। হাসপাতালে নেওয়ার পর আরেকজন মারা যায়।
পুলিশ ঘটনার সঙ্গে জড়িত ব্যক্তিকে খুঁজছে। হত্যাকারী একজন মধ্যবয়সী ব্যক্তি বলে পুলিশ জানিয়েছে।
