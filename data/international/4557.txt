
আপাতত নিজের আয়কর হিসাব দাখিল করার কোনো ইচ্ছে নেই যুক্তরাষ্ট্রের রিপাবলিকান দলের মনোনয়নপ্রত্যাশী ডোনাল্ড ট্রাম্পের। এ নিয়ে সরকারের রাজস্ব বিভাগ অনুসন্ধান চালাচ্ছে। তাদের সে তদন্ত শেষ না হওয়া পর্যন্ত তিনি এই হিসাব প্রকাশ করবেন না। এর আগে আয়কর নিয়ে মাথাব্যথার কোনো কারণ নেই বলে তিনি মনে করেন। আগামী নভেম্বর নাগাদ এই তদন্ত শেষ হওয়ার কথা।গতকাল শুক্রবার এবিসি টিভিকে দেওয়া এক সাক্ষাৎকারে ডোনাল্ড ট্রাম্প এ কথা বলেন।কোন হারে আয়কর প্রদান করেন, এ প্রশ্ন করা হলে ট্রাম্প বিরক্তির সঙ্গে বলেন, ‘এ নিয়ে আপনার মাথাব্যথার কোনো কারণ নেই।’ ৪০ বছর ধরে প্রত্যেক প্রেসিডেন্ট পদপ্রার্থী নির্বাচনের আগে তাঁদের আয়কর প্রকাশ করেছেন। দেশের নির্বাচকদের কী তাঁর আয়করের হিসাব জানার অধিকার নেই—এমন প্রশ্ন করা হলে ট্রাম্প জানান, তাঁদের তেমন অধিকার আছে বলে তিনি মনে করেন না। তিনি বলেন, ‘সময় হলেই দেখতে পাবেন। তবে জেনে রাখুন, যত কম কর দেওয়া যায়, আমি তার প্রাণপণ চেষ্টা চালাই।’বিশেষজ্ঞেরা বলছেন, ট্রাম্পের আয়করের হিসাব নিয়ে নিরীক্ষণ হচ্ছে, এ কথা সত্যি হলেও তা প্রকাশ করায় কোনো বাধা নেই। কেন্দ্রীয় রাজস্ব বিভাগ থেকে সে কথা জানিয়ে দেওয়া হয়েছে। এ ব্যাপারে ট্রাম্প বলেন, ‘বিশ্বাস করুন, আমার আয়কর হিসাবে তেমন কিছুই দেখার মতো নেই।’
ট্রাম্প বারবার দাবি করেছেন, তাঁর মোট সম্পদের পরিমাণ ১০ বিলয়ন ডলার। সত্যি সত্যি তিনি এতটা সফল ব্যবসায়ী কি না, তা বোঝার একটাই উপায়। আর তা হলো ট্রাম্পের আয়কর হিসাব পরীক্ষা করা। সে কারণেই তাঁর আয়কর হিসাব নিয়ে এত আগ্রহ।
একাধিক নাগরিক অধিকার গ্রুপ এই হিসাব অবিলম্বে প্রকাশের দাবি জানিয়ে বলেছে, অসম্পূর্ণ হিসাবই প্রকাশ করা হোক। এর আগে ২০১০ সালে ট্রাম্প ক্যাসিনো ব্যবসার লাইসেন্স করার আবেদনে তদন্ত হওয়া অবস্থায় আয়কর হিসাব দাখিল করেছিলেন।
আয়কর দাখিল নিয়ে টানাহেঁচড়া করা ট্রাম্পের জন্য খুব লাভজনক হবে না, এ কথায় সব বিশেষজ্ঞ একমত। ২০১২ সালের নির্বাচনে মিট রমনি নিজের আয়কর প্রকাশে গড়িমসি করায় বিস্তর সমালোচনার সম্মুখীন হয়েছিলেন। এ বছরের ডেমোক্রেটিক প্রার্থী হিলারি ক্লিনটন বলেছেন, ট্রাম্পের আয়করের বিষয়টি তাঁরা তলিয়ে দেখবেন। তিনি বলেন, ‘ট্রাম্প কেন আয়করের হিসাব প্রকাশ করতে চান না, সে প্রশ্ন না করে উপায় নেই। অপেক্ষা করুন, শিগগির আমরা তা জানতে পারব।’
এ বছর ৮ নভেম্বর যুক্তরাষ্ট্রে প্রেসিডেন্ট নির্বাচন হবে।
