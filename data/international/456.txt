
ভারতের বিহারে গাড়ি চাপায় একটি স্কুলের নয়জন শিক্ষার্থী নিহত হয়েছে। শনিবার রাজ্যের মুজাফফরনগর জেলার আহিয়াপুর-জাপাহা এলাকায় এ দুর্ঘটনা ঘটে। আহত ২৪ জনকে হাসপাতালে পাঠানো হয়েছে। এদের মধ্যে কয়েকজনের অবস্থা আশঙ্কাজনক।
আহিয়াপুর সরকারি স্কুল ছুটির পর স্কুল শিক্ষার্থীরা বের হয়ে রাস্তা পার হওয়ার সময় আকস্মিকভাবে একটি চলন্ত জিপ গাড়ি তাদের চাপা দিলে দুর্ঘটনা ঘটে। আহতদের মুজাফফরনগরের শ্রীকৃষ্ণ মেডিকেল কলেজ হাসপাতালে ভর্তি করা হয়েছে। ঘটনার পর গাড়ির চালক পালিয়ে যায়। বিহার সরকার নিহত শিক্ষার্থী পিছু ৪ লাখ রুপি করে আর্থিক সহায়তার কথা ঘোষণা করেছে।
বিহারের রাষ্ট্রীয় জনতা দলের নেতা লালু প্রসাদ যাদব পুত্র তেজস্বী যাদব সাংবাদিকদের বলেন, শিক্ষার্থীদের জীবন কেড়ে নেওয়া জিপটি বিহার রাজ্য বিজেপির সাধারণ সম্পাদকের। গাড়িটিতে বিজেপির ব্যানার ছিল।
ঘটনার পর ঘটনাস্থল এবং হাসপাতালে তেজস্বী যাদব। তিনি আহত রোগী ও নিহত শিক্ষার্থীদের অভিভাবকদের সঙ্গে কথা বলেন।
