
ভারতের দক্ষিণ দিল্লির তুঘলকাবাদ এলাকায় আজ শনিবার সকালে একটি ডিপোতে কন্টেইনারের ফুটো দিয়ে গ্যাস বের হওয়ার ঘটনায় পাশের একটি স্কুলের দেড় শতাধিক শিক্ষার্থী অসুস্থ হয়ে পড়েছে। তাদের হাসপাতালে ভর্তি করা হয়েছে। এনডিটিভির খবরে এ তথ্য জানানো হয়।
রানি ঝাঁসি সর্বদয়া কন্যা বিদ্যালয়টি রেলওয়ে কলোনিতে অবস্থিত। ঘটনার পর জাতীয় দুর্যোগ মোকাবিলা বাহিনী ঘটনাস্থলে ছুটে যায়।
স্কুলের উপাধ্যক্ষ বার্তা সংস্থা এএনআইকে বলেন, গ্যাসের কারণে কয়েকজন শিক্ষার্থী চোখ ও গলা জ্বালাপোড়ার অভিযোগ করে। শিক্ষার্থীদের পাশের তিনটি স্কুলে নিয়ে যাওয়া হয়েছে।
দিল্লির উপমুখ্যমন্ত্রী ও শিক্ষামন্ত্রী মনীশ সিসোদিয়া বলেন, তিনি কয়েকজন শিক্ষার্থীর সঙ্গে ফোনে কথা বলেছেন। এ ছাড়া তিনি হাসপাতালে শিশুদের দেখতে যাবেন। ঘটনাটি জেলা ম্যাজিস্ট্রেটকে তদন্ত করে দেখতে বলা হয়েছে। চিকিৎসকেরা জানিয়েছেন, কোনো সমস্যা নেই।
গ্যাস যখন ফুটো দিয়ে বের হচ্ছিল, তখন স্কুল চলছিল। শিক্ষার্থীরা তখন শ্বাসকষ্ট হচ্ছে বলে সমস্যার কথা জানায়।
সকাল পৌনে আটটার দিকে দিল্লি ফায়ার সার্ভিসের কর্মকর্তারা গ্যাস বের হওয়ার বিষয়টি জানতে পারেন। ফায়ার ডিপার্টমেন্ট জানায়, কোথা থেকে গ্যাস বের হচ্ছে, তা বের করতে সাতটি দল পাঠানো হয়।
