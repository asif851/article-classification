
সৌদি যুবরাজের প্রতি ইয়েমেন যুদ্ধ বন্ধের আহ্বান জানিয়েছেন জাতিসংঘ মহাসচিব আন্তোনিও গুতেরেস। গতকাল মঙ্গলবার সৌদি যুবরাজের সঙ্গে এক বৈঠকে তিনি এই আহ্বান জানান।
ইয়েমেনে মানবিক সহায়তা প্রদানের জন্য জাতিসংঘকে ৯৩ কোটি ডলার দিয়েছে সৌদি আরব ও সংযুক্ত আরব আমিরাত। এই মানবিক সহায়তার জন্য সৌদি যুবরাজ মোহাম্মদ বিন সালমানকে ধন্যবাদ জানান গুতেরেস।
বার্তা সংস্থা এপির এক প্রতিবেদনে জানানো হয়, মানবিক সহায়তার পাশাপাশি ইয়েমেন যুদ্ধের কূটনৈতিক সমাধানে সৌদি যুবরাজের প্রতি আহ্বান জানান জাতিসংঘ মহাসচিব। তিনি বলেন, ‘আমরা জানি, মানবতাবাদী সমস্যার জন্য কোনো মানবিক সমাধান নেই। সমাধান হবে রাজনৈতিক, তাই একটি সম্ভাব্য রাজনৈতিক সমাধান খুঁজে পেতে একসঙ্গে কাজ করা প্রয়োজন।’
জাতিসংঘের পক্ষ থেকে জানানো হয়, গুতেরেস ও যুবরাজ মানবিক উপায়ে নাগরিকদের রক্ষা করা এবং প্রয়োজনীয় নিরাপত্তা ও বন্দর খোলার বিষয়ে আলোচনা করেন।
সৌদি পররাষ্ট্রমন্ত্রী আদেল আল-জাবির জাতিসংঘ মহাসচিবের সঙ্গে যুবরাজের এই বৈঠককে ‘অত্যন্ত কার্যকর ও ফলপ্রসূ হয়েছে বলে জানিয়েছেন।
ইরান-সমর্থিত হুতি বিদ্রোহীদের সঙ্গে লড়াই চালিয়ে যাচ্ছে সৌদি নেতৃত্বাধীন জোট ইয়েমেন। এই যুদ্ধে এখন পর্যন্ত দেশটির প্রায় ১০ হাজার নাগরিক প্রাণ হারিয়েছে।
