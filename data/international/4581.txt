
গাজা উপত্যকায় গত মঙ্গলবার থেকে শুরু হওয়া ইসরায়েলের বিমান হামলায় নিহত মানুষের সংখ্যা ১০০ ছাড়িয়েছে বলে ফিলিস্তিন কর্তৃপক্ষ জানিয়েছে। ফিলিস্তিন কর্তৃপক্ষ বলছে, নিহত মানুষের বেশির ভাগই বেসামরিক নাগরিক এবং নারী ও শিশু। ইসরায়েলের দাবি, নিহত লোকজনের মধ্যে বেশ কয়েকজন সন্ত্রাসী রয়েছে।এদিকে, ফিলিস্তিনের হামাস যোদ্ধা ও ইসরায়েলের মধ্যে যুদ্ধবিরতি করাতে মধ্যস্থতাকারীর ভূমিকা পালন করতে যুক্তরাষ্ট্র প্রস্তুত আছে বলে জানিয়েছেন দেশটির প্রেসিডেন্ট বারাক ওবামা। ইসরায়েলের প্রধানমন্ত্রী বেনিয়ামিন নেতানিয়াহুকে ফোনে এ কথা জানান তিনি।আজ শুক্রবার বিবিসি অনলাইনের খবরে বলা হয়, সর্বশেষ গাজার বুরেজি এলাকায় একটি গাড়িতে হামলার ঘটনায় দুই ব্যক্তি নিহত হন।ফিলিস্তিনের স্বাস্থ্য মন্ত্রণালয় জানায়, গতকাল রাতে গাজার রাফাহ এলাকার একটি বাড়িতে হামলার ঘটনায় তিন পুরুষ ও দুই নারী নিহত হয়েছেন। রাফাহ এলাকায় আরেকটি হামলায় এক বালিকা নিহত হয়েছে। এ ছাড়া গাজার উত্তরে মোটরসাইকেলে হামলায় এক যোদ্ধা নিহত হয়েছেন।
ফিলিস্তিনের স্বাস্থ্য মন্ত্রণালয় আরও জানায়, এ পর্যন্ত ৬৭৫ জন মানুষ আহত হয়েছে, যাদের বেশির ভাগই বেসামরিক নাগরিক।
আজ সকালে ইসরায়েলের আশদোদ এলাকার একটি পেট্রল স্টেশনে হামাসের রকেট হামলায় তিনজন আহত হয়েছেন। এঁদের মধ্যে একজনের আঘাত গুরুতর।ইসরায়েলের সেনাবাহিনী জানায়, আজ তেল আবিব লক্ষ্য করে ছোড়া তিনটি রকেট প্রতিহত করা হয়েছে।এদিকে, লেবাননের সেনাবাহিনী আজ সকালে ইসরায়েল লক্ষ্য করে তিনটি রকেট হামলা চালানোর কথা স্বীকার করেছে।
নেতানিয়াহুকে ওবামার ফোনহোয়াইট হাউস থেকে পাঠানো এক বিবৃতিতে জানানো হয়, টেলিফোনে নেতানিয়াহুকে এ ইচ্ছার কথা জানিয়েছেন ওবামা। ২০১২ সালের নভেম্বর মাসে করা যুদ্ধবিরতি চুক্তি আবারও কার্যকর করার কথা বলেছেন তিনি। এ ছাড়া ফোনালাপে ইসরায়েলকে লক্ষ্য করে হামাসের রকেট হামলার নিন্দা জানান তিনি।
আজ শুক্রবার বিবিসি অনলাইনের খবরে জানানো হয়, ফ্রান্সের প্রেসিডেন্টর ফ্রাঁসোয়া ওলাঁদ ও রাশিয়ার প্রেসিডেন্ট ভ্লাদিমির পুতিনও যুদ্ধবিরতির অনুরোধ জানিয়েছেন।
এর আগে জাতিসংঘের মহাসচিব বান কি মুন ইসরায়েল ও ফিলিস্তিন যোদ্ধাদের সংযত হওয়ার আহ্বান জানিয়েছেন। তিনি বলেন, আরেকটি পূর্ণাঙ্গ যুদ্ধের ভার বহন করার সামর্থ্য মধ্যপ্রাচ্যের নেই।
