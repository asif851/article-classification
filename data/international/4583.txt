
প্রবল বর্ষণজনিত বন্যায় রোববার মধ্য ইউরোপে চারজনের মৃত্যু হয়েছে। নিখোঁজ হয়েছে অন্তত আটজন। বন্যা ও ভূমিধসের কারণে বাড়িঘর ছেড়ে অন্যত্র চলে যেতে বাধ্য হয়েছে শত শত মানুষ। কোথাও কোথাও রেকর্ড পরিমাণ বৃষ্টিপাত হয়েছে। দুর্গত লোকজনকে উদ্ধার করার অভিযানে সহায়তা করতে অস্ট্রিয়া, জার্মানি ও চেক প্রজাতন্ত্র সরকার সেনা মোতায়েন করেছে। বন্যার কারণে অনেক সড়ক বন্ধ করে দেওয়া হয়েছে। মধ্য ইউরোপের এক বড় অংশজুড়ে বেশ কয়েকটি শহরে জারি করা হয়েছে বন্যা সতর্কতা। জার্মানির একটি অংশে প্রমত্তা দানিয়ুব নদীর পানি তীর উপচে পড়ছে। অস্ট্রিয়ায় ভূমিধসে এক ব্যক্তি নিহত এবং দুজন নিখোঁজ রয়েছে। গৃহহীন হয়েছে কয়েক শ মানুষ। পার্শ্ববর্তী জার্মানিতে টানা ৪৮ ঘণ্টা ভারী বৃষ্টি হয়েছে। দেশটির দক্ষিণ ও পূর্বের কোনো কোনো অংশে বৃষ্টিপাত ছিল রেকর্ড পরিমাণ। চেক প্রজাতন্ত্রে জরুরি অবস্থা জারি করেছে সরকার। রাজধানী প্রাগের ঠিক বাইরে ত্রেবেনিস শহরে বন্যায় বাড়ি ধসে পড়ে দুজন প্রাণ হারিয়েছে। পুলিশ জানায়, রোববার সন্ধ্যায় প্রাগের ১৫০ কিলোমিটার উত্তর-পূর্বে ট্রুটনভ এলাকা থেকে এক ব্যক্তির লাশ উদ্ধার করা হয়। এএফপি।
