
উত্তর কোরিয়াকে কড়া হুঁশিয়ারি দিয়েছেন যুক্তরাষ্ট্রের নতুন প্রতিরক্ষামন্ত্রী জেমস ম্যাটিস। তিনি বলেছেন, পরমাণু অস্ত্রের ব্যবহার হলে পিয়ংইয়ংকে কার্যকর ও বিধ্বংসী জবাব দেওয়া হবে।
বার্তা সংস্থা এএফপির প্রতিবেদনে জানানো হয়, আজ শুক্রবার দক্ষিণ কোরিয়ার রাজধানী সিউলে ওই হুঁশিয়ারি দেন সফররত মার্কিন প্রতিরক্ষামন্ত্রী।
প্রতিরক্ষামন্ত্রী হিসেবে এটাই ম্যাটিসের প্রথম বিদেশ সফর। তিনি দক্ষিণ কোরিয়াকে আশ্বস্ত করে বলেছেন, হুমকি মোকাবিলায় সিউলের পাশে থাকবে ওয়াশিংটন।
পিয়ংইয়ংয়ের উদ্দেশে মার্কিন প্রতিরক্ষামন্ত্রী বলেন, যুক্তরাষ্ট্র বা তার কোনো মিত্রের ওপর যেকোনো হামলা ব্যর্থ করে দেওয়া হবে। পারমাণবিক অস্ত্রের ব্যবহার হলে কার্যকর ও বিধ্বংসী জবাব দেওয়া হবে।
উত্তর কোরিয়া হয়তো নতুন ব্যালাস্টিক ক্ষেপণাস্ত্র পরীক্ষার প্রস্তুতি নিচ্ছে—এমন উদ্বেগের প্রেক্ষাপটে দুই দিনের সফরে দক্ষিণ কোরিয়ায় গিয়ে উত্তর কোরিয়াকে হুঁশিয়ারি দিলেন ম্যাটিস।
উত্তর কোরিয়া সত্যিই পরীক্ষাটি করলে তা হতে পারে ডোনাল্ড ট্রাম্প প্রশাসনের প্রতি একটি চ্যালেঞ্জ।
আরও পড়ুন: দক্ষিণ কোরিয়ার পাশে থাকবে যুক্তরাষ্ট্র
