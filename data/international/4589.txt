
যুক্তরাজ্যের রাজধানী লন্ডনের কেনসিংটনে ভয়াবহ আগুনে মৃতের সংখ্যা ৬০ ছাড়িয়ে যাওয়ার আশঙ্কা করা হচ্ছে। এই আগুনে নিহত সব ব্যক্তিকে কখনোই শনাক্ত করা সম্ভব না-ও হতে পারে বলে সতর্ক করেছে পুলিশ। আজ শুক্রবার বিবিসি অনলাইনের প্রতিবেদনে এই তথ্য জানানো হয়।
আগুনে কার্যত কয়লা হয়ে যাওয়া গ্রেনফেল টাওয়ার নামের ওই ২৪তলা আবাসিক ভবনে তৃতীয় দিনের মতো তল্লাশি চালাচ্ছেন ফায়ার সার্ভিসের কর্মীরা।
যদিও ফায়ার সার্ভিস বলছে, ভবনের ভেতরে আর কেউ জীবিত আছে বলে তাদের মনে হয় না। কাউকে জীবিত পাওয়ার আশা তারা করছে না।
গত মঙ্গলবার রাতের এই অগ্নিকাণ্ডে এখন পর্যন্ত ১৭ ব্যক্তির নিহত হওয়ার তথ্য নিশ্চিত হওয়া গেছে। আশঙ্কা করা হচ্ছে, প্রাণহানির সংখ্যা ৬০ ছাড়িয়ে যেতে পারে।
অগ্নিকাণ্ডের পর কর্তৃপক্ষের তৎপরতা নিয়ে যুক্তরাজ্যের রাজনৈতিক অঙ্গনে বিতর্ক অব্যাহত আছে। গতকাল বৃহস্পতিবার ঘটনাস্থল পরিদর্শন করেছেন ব্রিটিশ প্রধানমন্ত্রী থেরেসা মে। অগ্নিকাণ্ডের এই ঘটনার পূর্ণ তদন্তের নির্দেশ দিয়েছেন তিনি।
গতকাল পুলিশ জানায়, অগ্নিকাণ্ডের ঘটনায় তারা ফৌজদারি তদন্ত শুরু করেছে।
আগুনে মারা যাওয়া ব্যক্তিদের মধ্যে ছয়জনকে সাময়িকভাবে শনাক্ত করা হয়েছে। তবে লন্ডন মেট্রোপলিটন পুলিশের কমান্ডার স্টুয়ার্ট কান্ডি বলেছেন, ‘দুঃখজনক হলেও বলতে হচ্ছে, আমরা নিহত সবাইকে শনাক্ত করতে সক্ষম না-ও হতে পারি।’
নিহত ব্যক্তিদের সংখ্যার বিষয়ে প্রশ্ন করা হলে ঊর্ধ্বতন এই পুলিশ কর্মকর্তা বলেন, প্রাণহানি তিন সংখ্যায় পৌঁছাবে না বলেই আশা করছেন তিনি।
৬০০-৮০০ লোকের আবাস গ্রেনফেল টাওয়ারে আগুন লাগে স্থানীয় সময় মঙ্গলবার রাত একটার দিকে। ভবনটিতে অন্তত ১২০টি ফ্ল্যাট রয়েছে বলে ধারণা করা হচ্ছে।
ফায়ার সার্ভিস বলেছে, আগুন লাগার কারণ তাৎক্ষণিকভাবে জানা যায়নি। শেষ খবর পাওয়া পর্যন্ত ভবনের বেশ কিছুসংখ্যক বাসিন্দা নিখোঁজ ছিলেন।
 
