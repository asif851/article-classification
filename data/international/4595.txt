
পরিবেশ-পরিস্থিতি অনুকূল থাকলে যুক্তরাষ্ট্রের ট্রাম্প প্রশাসনের সঙ্গে আলোচনা সম্ভব। নরওয়েতে যুক্তরাষ্ট্রের সাবেক সরকারি কর্মকর্তাদের সঙ্গে এক বৈঠকের পর উত্তর কোরিয়ার একজন জ্যেষ্ঠ কূটনীতিক এ কথা বলেছেন বলে জানিয়েছে প্রতিবেশী দক্ষিণ কোরিয়ার গণমাধ্যম।উত্তর কোরিয়ার পররাষ্ট্র মন্ত্রণালয়ের উত্তর আমেরিকা বিষয়ক কর্মকর্তা চোয়ে সন-হুই বেইজিংয়ে সাংবাদিকদের বলেন, পিয়ংইয়ং ও ওয়াশিংটনের মধ্যে দ্বিপক্ষীয় আলোচনার বিষয়টি ‘বিবেচনা করা হবে’।উত্তর কোরিয়ার একের পর এক ক্ষেপণাস্ত্র পরীক্ষা ও পরমাণু কর্মসূচি নিয়ে দেশটির সঙ্গে যুক্তরাষ্ট্র ও এর মিত্রদের চলমান উত্তেজনার মধ্যে এ সংলাপ নিয়ে আগ্রহের খবর এল। তবে এ সংকটের মধ্যেই কয়েক দিন আগে যুক্তরাষ্ট্রের প্রেসিডেন্ট ডোনাল্ড ট্রাম্প উত্তর কোরিয়ার নেতা কিম জং-উনের সঙ্গে সাক্ষাতের আগ্রহ প্রকাশ করে বলেন, কিমের সঙ্গে দেখা হলে তিনি ‘সম্মানিত বোধ’ করবেন।উত্তর কোরিয়ার কূটনীতিক চোয়ে নরওয়ের রাজধানী অসলো থেকে ফেরার পথে বেইজিংয়ে যাত্রা বিরতি করেন। সেখানে তিনি সাংবাদিকদের সঙ্গে কথা বলেন। অতীতে ছয় বিশ্বশক্তি ও জাতিসংঘের সঙ্গে উত্তর কোরিয়ার পারমাণবিক আলোচনায় যুক্ত ছিলেন চোয়ে।ধারণা করা হচ্ছে, যুক্তরাষ্ট্রের অংশগ্রহণে উত্তর কোরিয়া তাদের পরমাণু অস্ত্র প্রকল্পের কাজ বন্ধ বা হ্রাস করার বিষয়ে অন্তত আলোচনা করতে রাজি হবে।জাতিসংঘের নিষেধাজ্ঞা ও আন্তর্জাতিক আহ্বান উপেক্ষা করে উত্তর কোরিয়া নিয়মিত ক্ষেপণাস্ত্র পরীক্ষা চালিয়ে যাওয়ায় হুঁশিয়ারি দিতে সম্প্রতি কোরীয় উপদ্বীপে রণতরী বহর পাঠিয়েছে যুক্তরাষ্ট্র।
