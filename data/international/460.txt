
কোনো বড় শহর না বেছে মথুরার এক প্রত্যন্ত গ্রামে বর্ষপূর্তির জনসভা করলেন ভারতের প্রধানমন্ত্রী নরেন্দ্র মোদি। গ্রামের নাম চন্দ্রভান। এই গ্রামেই ভারতীয় জনসংঘের তাত্ত্বিক নেতা দীনদয়াল উপাধ্যায়ের জন্ম। সরকারের এক বছরের ‘সাফল্যের খতিয়ান’ একে একে তুলে ধরে মোদি গতকাল সোমবার এই জনসভায় বললেন, ‘ভালো দিন এসেছে কি না, তা দেশের গরিবরাই বুঝতে পারছেন। তবে, যারা এত বছর ধরে যাবতীয় খারাপ কাজ করে গেছে, তাদের জন্য যে আরও খারাপ দিন আসবে, তাতে সন্দেহ নেই।’মোদি সরকার গোটা দেশে তাদের সাফল্য প্রচারে ২০০ বড় জনসভা ও ৫০০ ছোট সভার আয়োজন করেছে। গতকাল মথুরায় মোদির সভা থেকেই তার সূত্রপাত হলো। কেন মথুরা, তার ব্যাখ্যায় মোদি বলেন, ‘এটা ভগবান শ্রীকৃষ্ণের জন্মস্থান, যিনি কাজ করে যাওয়ার কথা বলেছিলেন। দীনদয়াল উপাধ্যায়ের উপদেশও ছিল কাজ আর কাজ। এক বছর ধরে গরিবদের জন্য সেই কাজ সরকার করে যাচ্ছে।’ নির্বাচনের আগে ‘আচ্ছে দিন’ বা সুদিন আসার কথা মোদি বারবার বলেছেন। সেই পরিবর্তনের ফিরিস্তি দিতে গিয়ে তিনি নাম না করে কংগ্রেসকে কটাক্ষ করেন। বলেন, গত এক বছরে দুর্নীতির একটাও অভিযোগ কেউ আনতে পারেনি। ‘রিমোট কন্ট্রোলে’ কেউ সরকার চালাচ্ছে না। কোনো জামাইয়ের বিরুদ্ধে অভিযোগ নেই। লুটেরাদের দিন গেছে। কয়লাখনির ব্লক বণ্টনের উল্লেখ করে মোদি বলেন, আপাতত ২৯টি ব্লক নিলাম হয়েছে। সরকারের হাতে এই বাবদ ৩ লাখ কোটি রুপি আসবে। প্রধানমন্ত্রী বলেন, খনি ও খনিজ পদার্থ নিলামের মাধ্যমে যে অর্থ সরকারের হাতে আসবে, তার একটা অংশ ওই অঞ্চলের আদিবাসীদের কল্যাণে খরচ করা হবে। মোদি বলেন, তাঁর সরকার এই এক বছরে দালালদের রাজত্ব সম্পূর্ণভাবে শেষ করে দিয়েছে। প্রকল্প বাস্তবায়নে গতি এসেছে। সর্বনিম্ন পেনশনের পরিমাণ এক হাজার রুপি হয়েছে। পেনশন প্রাপকদের বছর বছর বেঁচে থাকার প্রমাণ দিয়ে যেতে হতো। প্রযুক্তির ব্যবহারের মাধ্যমে সেই হয়রানি বন্ধ করা হচ্ছে। আগামী দিনে মোট ১ হাজার ৩০০ ‘বাজে’ আইন বাতিল করে দেওয়া হবে। মাসে মাত্র এক রুপির বিনিময়ে গরিবদের জন্য বিমা করা হয়েছে। গরিবদের জন্য মুদ্রা ব্যাংক স্থাপন করা হয়েছে, যা থেকে অতি ছোট ব্যবসায়ীদের ১০ হাজার থেকে ১০ লাখ রুপি ঋণ দেওয়া হবে। এর ফলে ২০ কোটি মানুষের কর্মসংস্থান হবে। ২০২২ সালে ভারতের স্বাধীনতার ৭৫তম বার্ষিকীতে সব গরিবের জন্য বাসস্থান করে দেওয়ার প্রতিশ্রুতিও মোদি নতুনভাবে দেন। বিজেপির সাফল্যগাথা তুলে ধরতে ভারতব্যাপী প্রচার অভিযানের জবাব দিতে বিরোধী দল কংগ্রেসও নানা কর্মসূচি নিয়েছে। সরকারের বর্ষপূর্তির দিনেই কংগ্রেসের পক্ষ থেকে সাবেক অর্থমন্ত্রী পি চিদাম্বরম বলেছেন, মোদি সরকার তার কাজকর্মের প্রচার দুর্দান্তভাবে করেছে সন্দেহ নেই। তবে, তারা ইউপিএ সরকারের শুরু করা কাজগুলোই অন্য মোড়কে তুলে ধরেছে। চিদাম্বরম বলেন, ‘আমরা আমাদের সাফল্যের ঢাক এমন চাতুরীর সঙ্গে পেটাতে পারিনি। আমরা খুশি, মোদি সরকার আমাদের কাজই এগিয়ে নিয়ে যাচ্ছে।’
