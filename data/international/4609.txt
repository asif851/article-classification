
যুক্তরাষ্ট্রের প্রেসিডেন্ট ডোনাল্ড ট্রাম্পের সাম্প্রতিক টুইট বার্তার প্রতিক্রিয়ায় পাকিস্তানে নিযুক্ত মার্কিন রাষ্ট্রদূতকে ডেকে পাঠিয়েছে ইসলামাবাদ। পাকিস্তানে অবস্থিত মার্কিন দূতাবাসের একজন মুখপাত্র আজ মঙ্গলবার এ খবর নিশ্চিত করেছেন।
বার্তা সংস্থা এএফপির খবরে বলা হয়েছে, পাকিস্তানে নিযুক্ত মার্কিন রাষ্ট্রদূত ডেভিড হ্যালকে গতকাল রাতেই দেশটির পররাষ্ট্র মন্ত্রণালয়ে ডেকে পাঠানো হয়। ট্রাম্পের টুইট বার্তায় করা অভিযোগের বিষয়ে ইসলামাবাদ ক্ষুব্ধ প্রতিক্রিয়া জানিয়েছে। মার্কিন দূতাবাসের একজন মুখপাত্র এ বিষয়টি নিশ্চিত করলেও বৈঠকের বিষয়ে আনুষ্ঠানিক কোনো মন্তব্য করতে চাননি। অন্যদিকে পাকিস্তানের পররাষ্ট্র মন্ত্রণালয়ও এ ব্যাপারে কোনো বক্তব্য দেয়নি।
গতকাল সোমবার পাকিস্তানকে ভর্ৎসনা করে টুইট করেন ট্রাম্প। মার্কিন প্রেসিডেন্ট অভিযোগ করে বলেন, ওয়াশিংটনকে মিথ্যা ও ছলনা ছাড়া কিছুই দেয়নি পাকিস্তান। পাকিস্তান যুক্তরাষ্ট্রের নেতাদের ‘বোকা’ ভাবে বলেও মন্তব্য করেন তিনি।
মার্কিন প্রেসিডেন্ট ট্রাম্প ২০১৮ সালে করা প্রথম টুইটে বলেছেন, গত ১৫ বছরে বোকামি করে ওয়াশিংটন পাকিস্তানকে ৩ হাজার ৩০০ কোটি মার্কিন ডলার সহযোগিতা করেছে। বিনিময়ে আফগানিস্তানে সন্ত্রাসীদের জন্য নিরাপদ স্বর্গ বানিয়েছে পাকিস্তান। তবে পাকিস্তানের বিরুদ্ধে ট্রাম্প প্রশাসনের শাস্তিমূলক ব্যবস্থা সম্পর্কে বিস্তারিত জানাননি তিনি।
ট্রাম্পের এ মন্তব্যের পরপরই জবাব দেয় পাকিস্তান। দেশটির পররাষ্ট্র ও প্রতিরক্ষামন্ত্রী বলেছেন, যুক্তরাষ্ট্রের জন্য ‘যথেষ্ট’ কাজ করেছে পাকিস্তান। সন্ত্রাসী গোষ্ঠী আল-কায়েদাকে ‘ধ্বংস’ করতে যুক্তরাষ্ট্রকে সাহায্য করেছে পাকিস্তান। বিনিময়ে ‘আক্রোশ ও অবিশ্বাস’ পেয়েছে দেশটি।
ট্রাম্প প্রশাসনের জাতীয় নিরাপত্তা পরিকল্পনার ঘোষণার পরই পাকিস্তানের বিরুদ্ধে ওই কড়া মন্তব্য করেন ট্রাম্প। এর আগে গত মাসের শুরুর দিকে পাকিস্তানের জন্য সাহায্য চিরতরে বন্ধ করার ইঙ্গিত দিয়েছিলেন যুক্তরাষ্ট্রের প্রেসিডেন্ট।
