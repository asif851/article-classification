
ধর্মীয় ভাবগাম্ভীর্য ও যথাযোগ্য মর্যাদায় সৌদি আরবসহ মধ্যপ্রাচ্যের বিভিন্ন দেশে আজ মঙ্গলবার পবিত্র ঈদুল আজহা উদযাপিত হচ্ছে। পশু কোরবানির মধ্য দিয়ে মুসলমানদের দ্বিতীয় বৃহত্তম এই উত্সব উদযাপন করছেন এসব দেশের ধর্মপ্রাণ মুসলমানেরা।সৌদি আরব: সৌদি আরবে সকালে ঈদের নামাজের পর পশু কোরবানির মধ্য দিয়ে ঈদুল আজহা উদযাপন শুরু করেন হজে অংশ নেওয়া বিভিন্ন দেশের লাখো মুসলমান।ইসলাম ধর্মের পাঁচটি মূল স্তম্ভের একটি হলো পবিত্র হজ। আর হজের অন্যতম অংশ হিসেবে পশু কোরবানির মধ্য দিয়ে হজরত ইব্রাহিম (আ.)-এর ত্যাগের মহিমা স্মরণ করার প্রথা শুরু থেকেই পালিত হয়ে আসছে। এদিন নিজ নিজ সামর্থ্য অনুযায়ী গরু, উট, ছাগল, ভেড়াসহ হালাল বিভিন্ন পশু কোরবানি দেওয়া হয়।সংযুক্ত আরব আমিরাত: মুসলিমরীতি অনুসারে আজ সংযুক্ত আরব আমিরাতের মানুষও মহান আল্লাহ তায়ালার দরবারে পশু কোরবানি দেন। এ ছাড়া আজ দিনভর প্রিয়জনদের সঙ্গে সাক্ষাত্, কেনাকাটা ও পরিবার-পরিজনদের নিয়ে ঈদ উপলক্ষে আয়োজিত মেলায় ঘুরতে যাবেন দেশটির সাধারণ মানুষ। ঈদ উপলক্ষে আতশবাজি, পথউত্সবসহ নানা আয়োজন করা হয়েছে।
 
এ ছাড়া ওমান, কাতার, ইয়েমেনসহ মধ্যপ্রাচের দেশগুলোতে মহাসমারোহে ঈদুল আজহা উদযাপিত হচ্ছে। মধ্যপ্রাচ্যের সঙ্গে মিল রেখে দক্ষিণ-পূর্ব এশিয়ার দেশ ফিলিপাইন, মালয়েশিয়ায়ও উদযাপিত হচ্ছে ঈদুল আজহা।
