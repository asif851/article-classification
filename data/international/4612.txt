
সিরিয়ায় গত ছয় বছরের সহিংসতায় ৩ লাখ ৩০ হাজারেরও বেশি মানুষ নিহত হয়েছে। নিহত ব্যক্তিদের প্রায় এক-তৃতীয়াংশই বেসামরিক মানুষ।
বার্তা সংস্থা এএফপি গতকাল রোববার যুক্তরাজ্যভিত্তিক পর্যবেক্ষক সংস্থা সিরিয়ান অবজারভেটরি ফর হিউম্যান রাইটসের বরাত দিয়ে এ তথ্য জানিয়েছে। ২০১১ সালে সিরিয়ায় সরকারবিরোধী বিক্ষোভ শুরু হয়। পরে তা সহিংসতায় রূপ নেয়। একপর্যায়ে সরকারি বাহিনীর সঙ্গে সরকারবিরোধীদের লড়াই শুরু হয়। সেই লড়াই এখনো চলছে।
সিরিয়ান অবজারভেটরি ফর হিউম্যান রাইটস জানায়, ২০১১ সালের মার্চের মাঝামাঝি সময় থেকে এখন পর্যন্ত সিরিয়ায় ৩ লাখ ৩১ হাজার ৭৬৫ জন মানুষের মৃত্যু হয়েছে।ওই পর্যবেক্ষক সংস্থার প্রধান রামি আবদেল রহমান এএফপিকে বলেন, নিহত ব্যক্তিদের মধ্যে বেসামরিক মানুষের সংখ্যা ৯৯ হাজার ৬১৭। ২০১১ সালের ১৫ মার্চ থেকে ২০১৭ সালের ১৫ জুলাই পর্যন্ত নিহত হওয়ার এই ঘটনা ঘটেছে। নিহত ব্যক্তিদের মধ্যে ১৮ হাজার ২৪৩ জন শিশু ও ১১ হাজার ৪২৭ জন নারী রয়েছেন।
