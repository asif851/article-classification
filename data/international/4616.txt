
দক্ষিণ আফ্রিকার বিশিষ্ট মানবাধিকারকর্মী ও শান্তিতে নোবেলজয়ী আর্চবিশপ ডেসমন্ড টুটু ইসরায়েলের বিরুদ্ধে বিশ্বব্যাপী শুরু হওয়া এক প্রচারে যোগ দিয়েছেন। অধিকৃত ফিলিস্তিন ভূখণ্ডে ইসরায়েলের দখলদারি থেকে লাভবান হওয়া প্রতিষ্ঠানগুলোর প্রতি অর্থায়ন প্রত্যাহার করে নেওয়ার আহ্বান জানানো হয়েছে এ প্রচারে। খবর রয়টার্সের।আন্তর্জাতিক ওই উদ্যোগে এরই মধ্যে যোগ দিয়েছে ১৫ লাখ মানুষ। উদ্যোগটি শুরু করেছে আন্তর্জাতিক প্রচারকারী সংগঠন আভাজ। ফিলিস্তিন-শাসিত গাজায় ইসরায়েলের একতরফা সামরিক অভিযানের প্রেক্ষাপটে সংগঠনটি এ উদ্যোগ নেয়।যেসব সংগঠনের প্রতি ইসরায়েলকে অর্থায়ন করা বন্ধের আহ্বান জানানো হয়েছে, সেসবের মধ্যে হিউলেট প্যাকার্ড, জিফোরএস, ক্যাটারপিলার, এবিপি ও ভিয়োলিয়ার মতো প্রতিষ্ঠানও রয়েছে। অধিকৃত ফিলিস্তিন ভূখণ্ডে ইসরায়েলের অবৈধ বসতি নির্মাণ কার্যক্রমে প্রত্যক্ষ বা পরোক্ষভাবে অর্থায়নের সঙ্গে এসব প্রতিষ্ঠান যুক্ত। আন্তর্জাতিক আইনে ইসরায়েলের এই বসতি নির্মাণ কার্যক্রম অবৈধ বলে গণ্য করা হয়।ইসরায়েলবিরোধী এ প্রচারে যোগদানের পক্ষে টুটু বলেন, গত শতকের আশির দশকে দক্ষিণ আফ্রিকার সঙ্গে বহুজাতিক প্রতিষ্ঠানগুলোর বাণিজ্য সম্পর্ক প্রত্যাহারের ঘটনা তৎকালীন বর্ণবাদী রাষ্ট্রটিতে কার্যত রক্তপাত থামাতে সহায়তা করেছিল।টুটু আরও বলেন, ওই সব প্রতিষ্ঠান বুঝেছিল, আফ্রিকার অর্থনীতিতে অবদান রেখে তারা দক্ষিণ আফ্রিকার কৃষ্ণাঙ্গদের বিরুদ্ধে নিপীড়নকেই সহায়তা করছে। আর তাই তারা বর্ণবাদীদের অক্সিজেন সরবরাহ বন্ধ করে দিয়েছিল। যেখানে বিশ্বের রাজনৈতিক ও কূটনৈতিক নেতারা ব্যর্থ হয়েছিলেন, সেখানে সুশীল সমাজ সফলতা লাভ করেছিল।টুটু বলেন, ‘আমরা আজ গাজায় যে দৃশ্য দেখছি, তা মুসলিম ও ইহুদিদের মধ্যকার কোনো সংকট নয়, এটা মানবতার সংকট।’
