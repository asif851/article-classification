
ইভানকা ট্রাম্পের মালিকানাধীন প্রতিষ্ঠানের পোশাক ও জুতা বিক্রি বন্ধ করার ঘোষণা দিয়েছে মার্কিন ডিপার্টমেন্টাল স্টোর নর্ডস্ট্রম। মার্কিন প্রেসিডেন্ট ডোনাল্ড ট্রাম্প-সংশ্লিষ্ট পণ্য বর্জন কর্মসূচির পর বিক্রি কমে যাওয়ায় তাঁর মেয়ে ইভানকার প্রতিষ্ঠানের পোশাক ও জুতা বিক্রি বন্ধের ঘোষণা দিল নর্ডস্ট্রম।আজ শুক্রবার ব্রিটিশ অনলাইন দ্য ইনডিপেনডেন্ট-এর প্রতিবেদনে বলা হয়, বিলাসবহুল পণ্য বিক্রি করা মার্কিন চেইন শপ নর্ডস্ট্রম কর্তৃপক্ষ জানিয়েছে, বিক্রি কম হওয়ার কারণেই তারা চলতি বছর ইভানকার নামধারী ব্র্যান্ডের পণ্য কিনবে না। তাই বিক্রিরও প্রশ্ন নেই।২০০৫ সালের একটি ভিডিওচিত্রে দেখা গেছে, নর্ডস্ট্রমকে পরিসর বাড়ানোর আহ্বান জানিয়ে ডোনাল্ড বলেন, ‘নারীদের...দিয়ে তাদের বাগিয়ে নাও।’ এটি প্রকাশিত হওয়ার পর ট্রাম্প-সংশ্লিষ্ট পণ্য বর্জনের ডাক দিয়ে ‘গ্র্যাব ইয়োর ওয়ালেট) ’ শীর্ষক কর্মসূচি শুরু করে একটি গ্রুপ। এ পরিপ্রেক্ষিতে বিক্রি কমে যাওয়ায় নর্ডস্ট্রম ইভানকা ট্রাম্পের পণ্য বিক্রি না করার সিদ্ধান্ত নিল।ওই কর্মসূচিতে ট্রাম্প-সংশ্লিষ্ট ৬০টি কোম্পানির পণ্য বর্জনের ডাক দেওয়া হয়েছে।এক বিবৃতিতে নর্ডস্ট্রম বলেছে, ‘আমরা সম সময় বলে আসছি, বিক্রির হার বিবেচনায় নিয়ে আমরা পণ্য রাখার সিদ্ধান্ত নেই। আমরা কয়েক হাজার ব্র্যান্ডের পণ্য বিক্রি করে থাকি। আমাদের ওয়েবসাইটে দুই হাজারেরও বেশি পণ্য বিক্রির তালিকায় রয়েছে। এসব পণ্যের গুণগত মান ও বিক্রির হার আমরা পর্যালোচনা করি। প্রতি বছর আমরা পণ্যে ১০ শতাংশ ছাড় দিই এবং পুনরায় একই পরিমাণ পণ্য আমরা আমাদের গুদামে আনি। এ ক্ষেত্রে ব্র্যান্ডগুলোর বিক্রির হারের ভিত্তিতে আমরা সিদ্ধান্ত নেই। এ কারণেই আমরা ওই পণ্য না কেনার সিদ্ধান্ত নিয়েছি।’নর্ডস্ট্রমের ওয়েবসাইটে বর্তমানে ইভানকার কোম্পানির মাত্র চারটি জুতা রয়েছে। এরই মধ্যে তিনটিতেই ৪০ শতাংশ ছাড়া দেওয়া হয়েছে। ওয়াশিংটন পোস্টের প্রতিবেদন অনুযায়ী ‘গ্র্যাব ইয়োর ওয়ালেট’ কর্মসূচির সহপ্রতিষ্ঠাতা শ্যানন কাউল্টার বলেছেন, নর্ডস্ট্রম এর আগে ইভানকা ট্রাম্পের ব্র্যান্ডের ৭১ ধরনের পণ্য বিক্রি করেছে।
