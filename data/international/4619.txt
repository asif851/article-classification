
এক পা, দু পা করে হাঁটতে শিখেছে ব্রিটিশ রাজপরিবারের ছোট্ট সদস্য প্রিন্স জর্জ। হাঁটি হাঁটি করে মাস গড়িয়ে বয়সও পূর্ণ করেছে একটি বছর। আজ মঙ্গলবার ব্রিটিশ সিংহাসনের ভবিষ্যত্ উত্তরাধিকারী প্রিন্স উইলিয়ামের ছেলে জর্জের প্রথম জন্মবার্ষিকী। বাবার পর জর্জই যুক্তরাজ্যের ভবিষ্যত্ রাজা।গত বছরের ২২ জুলাই লন্ডনের সেন্ট মেরি হাসপাতালে বিকেল চারটা ২৪ মিনিটে প্রিন্স জর্জ আলেকজান্ডার লুইসের জন্ম।বার্তা সংস্থা এএফপির খবরে জানানো হয়, জর্জের জন্মদিন উপলক্ষে তার বাবা প্রিন্স উইলিয়াম ও মা ক্যাথেরিন (কেট মিডলটন) শুভাকাঙ্ক্ষী ও বিশ্বের ভক্তদের শুভেচ্ছা জানিয়েছেন।লন্ডনের কেনসিংটন প্রাসাদে জাঁকাল এক অনুষ্ঠানের আয়োজন করেছেন ক্যাথেরিন। এতে শুধু রাজপরিবারের সদস্য ও অতি ঘনিষ্ঠজনেরা উপস্থিত থাকবেন।জন্মদিন উপলক্ষে রাজপরিবারের পক্ষ থেকে দুটি ছবি অবমুক্ত করা হয়েছে। এতে জর্জের সঙ্গে বিভিন্ন ভঙ্গিমায় রয়েছেন তার বাবা-মা।ছবির সঙ্গে উইলিয়াম ও কেট দম্পতির পক্ষ থেকে একটি খুদেবার্তা দেওয়া হয়েছে। বার্তায় তাঁরা বলেন, ‘এক বছর ধরে দেশ-বিদেশে যেখানেই গেছি, সবাই আমাদের উষ্ণ অভ্যর্থনা ও শুভেচ্ছা জানিয়েছে। জর্জের প্রথম জন্মদিনে আমরা তাদের সবাইকে ধন্যবাদ জানাতে চাই।’
