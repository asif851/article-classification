
ভারতে গো-রক্ষার নামে একের পর এক হত্যার ব্যাপারে অবশেষে মুখ খুললেন প্রধানমন্ত্রী নরেন্দ্র মোদি। আজ বৃহস্পতিবার নিজের রাজ্য গুজরাটে মহাত্মা গান্ধীর সবরমতী আশ্রমে গিয়ে তিনি বলেন, গো-রক্ষার নামে মানুষ হত্যা মেনে নেওয়া যায় না। মহাত্মা গান্ধী কখনোই একে সমর্থন করতেন না। খবর এনডিটিভির।
নরেন্দ্র মোদি তাঁর বক্তব্যে মহাত্মা গান্ধীর অহিংস নীতির পক্ষে নিজের অবস্থান তুলে ধরেন। তিনি বলেন, ‘গো-রক্ষার অর্থ কি একজন মানুষকে খুন করা? কখনোই নয়। অহিংস নীতিই আমাদের পাথেয়।’ গো-রক্ষার নামে হিংসাত্মক পথ বেছে না নেওয়ার আহ্বান জানান তিনি। তাঁর ভাষায়, ‘গো-রক্ষার কথা মহাত্মা গান্ধী বা আচার্য বিনোবা ভাবের চেয়ে বেশি আর কেউ বলেননি। কিন্তু তাঁরা কোনোভাবেই এসব কর্মকাণ্ড সমর্থন করতেন না।’
ভারতে বেশ কয়েক দিন ধরেই গরুর মাংস বিতর্ক চলছে। গরুর মাংস বহন করছে—এমন অভিযোগে বেশ কয়েকটি হামলার ঘটনা ঘটেছে। এর সঙ্গে জড়িত হিসেবে মোদির দল বিজেপি ও পক্ষের কট্টর হিন্দুত্ববাদী সংগঠনগুলোর নাম আসছে। তারপরও প্রধানমন্ত্রী কোনো বক্তব্য না দেওয়ায় সমালোচনার ঝড় বইছিল। এই পরিস্থিতিতে মোদির বক্তব্য, গো-রক্ষার নামে আইন নিজের হাতে তুলে নিলে যথাযথ ব্যবস্থা নেওয়া হবে।
 
