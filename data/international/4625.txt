
নারীর নিজের নিরাপত্তার জন্য সাগরসৈকতে বিকিনি পরে যাওয়া উচিত নয়। শর্ট স্কার্ট পরে তরুণীদের যাওয়া উচিত নয় পানশালায়।
এমন মন্তব্য করেছেন ভারতের গোয়া রাজ্যের বিজেপির নেতৃত্বাধীন সরকারের জ্যেষ্ঠমন্ত্রী সুদিন ধাভালিকার। গতকাল মঙ্গলবার এনডিটিভির এক প্রতিবেদনে এ তথ্য জানানো হয়।
গত সোমবার বিজেপির মিত্র মহারাষ্ট্রবাদী গোমানতাক পার্টির নেতা ধাভালিকারের এই মন্তব্যের কঠোর সমালোচনা করেছে স্থানীয় কংগ্রেস। কংগ্রেস মনে করে, মন্ত্রীর এ বক্তব্য সৈকতে বেড়াতে আসা পর্যটকদের দীর্ঘ দিন ধরে প্রচলিত সংস্কৃতির বিরোধী। 
গোয়ার কংগ্রেসের মুখপাত্র দুর্গাদাস কামাত বলেন, কংগ্রেসের পক্ষ থেকে ধাভালিকারের বাড়িতে গোলাপি রঙের একটি স্কার্ট পাঠানোর নির্দেশ দেওয়া হয়েছে। পার্টির পোশাক কী, তাঁর দেখা উচিত। পার্টির পোশাক মানে কোনো সংস্কৃতিতে আঘাত করা নয়। 
এ বিষয়ে এনডিটিভি জানতে চাইলে ধাভালিকার বলেন, সবার জন্য উন্মুক্ত সৈকতে নিজের নিরাপত্তার স্বার্থেই নারীদের বিকিনি পরা উচিত নয়। তবে নিজস্ব গণ্ডিতে নারীরা এই পোশাক পরতে পারেন। এতে তাঁর কোনো আপত্তি নেই।
গোয়ার গণপূর্তমন্ত্রী বলেন, ‘পানশালার সংস্কৃতি ভারতীয় সংস্কৃতি নয়। আমরা পশ্চিমা সংস্কৃতি চাই না। তরুণ-তরুণীরা প্রায়ই মদ পান করতে যায়। এসব করতে গিয়ে প্রায়ই আইনি জটিলতার সৃষ্টি হয়। আমাদের বোন আর মেয়েরা উচ্ছন্নে যাচ্ছে। গোয়া হচ্ছে মন্দির ও গির্জার শহর। এখানে পানশালানির্ভর পর্যটনশিল্প গড়ে উঠুক, আমরা তা চাই না।’
