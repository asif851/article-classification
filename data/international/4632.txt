
নবনির্বাচিত মার্কিন প্রেসিডেন্ট ডোনাল্ড ট্রাম্পকে বুদ্ধিমান ও কুশলী বলে উল্লেখ করেছেন রাশিয়ার প্রেসিডেন্ট ভ্লাদিমির পুতিন। আজ রোববার রুশ টেলিভিশন চ্যানেল এনটিভিতে প্রচারিত এক সাক্ষাৎকারে পুতিন এ কথা বলেন। একই সঙ্গে তিনি আশা করেন, ট্রাম্প খুব দ্রুতই তাঁর নতুন দায়িত্ব বুঝে নেবেন এবং সে অনুযায়ী কাজ করবেন।রুশ বার্তা সংস্থা তাসের বরাত দিয়ে এএফপির প্রতিবেদনে এসব কথা বলা হয়।পুতিন বলেন, ট্রাম্প ব্যবসাক্ষেত্রে সফল হয়েছেন, এতেই প্রমাণ হয় তিনি কুশলী ও বুদ্ধিমান ব্যক্তি। যেহেতু তিনি বুদ্ধিমান, তাই তিনি দ্রুতই নতুন দায়িত্ব পুরোপুরি আয়ত্ত করতে পারবেন।পুতিন গত বৃহস্পতিবারও ট্রাম্প প্রশাসনের সঙ্গে কাজ করতে প্রস্তুত বলে তাঁর অবস্থানের কথা পুনর্ব্যক্ত করেন। জাতির উদ্দেশে দেওয়া বার্ষিক ভাষণে তিনি বলেন, সমতা ও পারস্পরিক স্বার্থের জায়গা থেকে দুই দেশের সম্পর্ক স্বাভাবিক করা ও উন্নতির দিকে নিয়ে যাওয়াটা গুরুত্বপূর্ণ।
এর আগে ট্রাম্পও পুতিনের নেতৃত্বের প্রশংসা করেছিলেন। বলেছিলেন, তিনি রাশিয়ার সঙ্গে জোরালো ও স্থায়ী সম্পর্ক দেখার অপেক্ষায়।
