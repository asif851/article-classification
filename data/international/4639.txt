
পাঁচ লাখ লিটার পানি নিয়ে ভারতের মহারাষ্ট্রের মারাঠওয়াদা অঞ্চলের খরাপীড়িত লাতুর শহরে একটি বিশেষ ট্রেন পাঠানো হয়েছে। আজ মঙ্গলবার সকালে ট্রেনটি সেখানে পৌঁছায়।
ওই ট্রেনের ১০টি বগি ভর্তি করে পানি নিয়ে যাওয়া হয়। গতকাল সোমবার মহারাষ্ট্রের পশ্চিমাঞ্চলের মিরাজ থেকে ট্রেনটি ছেড়ে যায়। রেলওয়ের প্রধান মুখপাত্র নরেন্দ্র পাতিল বলেন, প্রথম ধাপে ১০টি বগিতে করে পানি নিয়ে যাওয়া হয়েছে।
লাতুর থেকে পাঁচ-সাত কিলোমিটারের মধ্যে প্রচুর পরিমাণ কূপ প্রয়োজন বলে জানিয়েছে মহারাষ্ট্রের প্রশাসন। এসব কূপে পানি সংরক্ষণ করে রাখা হবে।
জেলা কর্মকর্তা পান্ডুরং পোল বলেন, লাতুর রেলস্টেশনে ট্রেনটি যেখানে থামবে, সেখান থেকে পাইপলাইনের মাধ্যমে পানি নিয়ে ওই কূপে জড়ো করা হবে।
মহারাষ্ট্রের মুখ্যমন্ত্রী দেবেন্দ্র ফান্দাভিস গত রোববার বলেন, মহারাষ্ট্র সরকার ও রেল মন্ত্রণালয় খরাপীড়িত অঞ্চলে পর্যাপ্ত পানি সরবরাহ করতে কাজ করে যাচ্ছে।
