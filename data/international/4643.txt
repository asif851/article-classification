
যুক্তরাজ্যের রাজধানী লন্ডনে একটি মসজিদের কাছে পথচারী মুসল্লিদের ওপর ভ্যান উঠিয়ে দেওয়ার ঘটনায় এক ব্যক্তি মারা গেছেন। আহত হয়েছেন আটজন। এ ঘটনায় এক ব্যক্তিকে গ্রেপ্তার করেছে পুলিশ।
বার্তা সংস্থা এএফপির প্রতিবেদনে জানানো হয়, গতকাল রোববার রাতে উত্তর লন্ডনের সেভেন সিস্টারস রোডের ফিন্সবুরি পার্ক মসজিদের কাছে এই হামলা হয়।
লন্ডন মেট্রোপলিটন পুলিশ জানিয়েছে, সন্ত্রাসবিরোধী কর্মকর্তারা ঘটনাস্থলে আছেন। বিষয়টি তাঁরা তদন্ত করছেন।
মুসলিম কাউন্সিল অব ব্রিটেন (এমসিবি) বলেছে, মুসল্লিদের ওপর উদ্দেশ্যমূলকভাবে একটি ভ্যান তুলে দেওয়া হয়েছে।
সংস্থাটি যুক্তরাজ্যের মসজিদ ঘিরে অতিরিক্ত নিরাপত্তা দাবি করেছে।
যুক্তরাজ্যের প্রধানমন্ত্রী থেরেসা মে এই ঘটনাকে ‘ভয়ংকর’ বলে বর্ণনা করেছেন। হতাহত হওয়ার ঘটনায় সমবেদনা জানিয়েছেন তিনি।
লেবার পার্টির নেতা জেরেমি করবিন হামলার নিন্দা জানিয়েছেন। সমবেদনা প্রকাশ করেছেন। তিনি টুইটারে লিখেছেন, ‘আমি পুরোপুরি হতভম্ব।’
বিবিসি অনলাইনের প্রতিবেদনে জানানো হয়, হতাহত হওয়া ব্যক্তিরা নামাজ শেষে মসজিদ থেকে বেরিয়েছিলেন বলে ধারণা করা হয়।
লন্ডন অ্যাম্বুলেন্স সার্ভিস জানিয়েছে, তারা ঘটনাস্থলে পর্যাপ্ত অ্যাম্বুলেন্স, লোকবল ও প্রয়োজনীয় সরঞ্জাম পাঠিয়েছে।
ঘটনার পর অনলাইনে পোস্ট হওয়া ভিডিওতে দেখা যায়, ঘটনাস্থলে বিশৃঙ্খল পরিস্থিতি বিরাজ করছে। লোকজন ছোটাছুটি করছে। আহত ব্যক্তিদের সহায়তায় মানুষ এগিয়ে আসছে।
সেভেন সিস্টারস রোডের একটি ফ্ল্যাট বাস করা এক নারীর ভাষ্য, লোকজনকে তিনি চিৎকার ও আর্তনাদ করতে দেখেছেন। একটি ভ্যান লোকজনের ওপর উঠে যাচ্ছে বলে সবাই চিৎকার করে বলছিল। মসজিদের বাইরে একটি সাদা ভ্যান থেমে ছিল। নামাজ শেষে মসজিদ থেকে বেরিয়ে আসা লোকজনকে ভ্যানটি আঘাত করছিল বলে মনে হয়।
হামলাকে ‘গুরুতর ঘটনা’ বলে অভিহিত করেছে লন্ডন পুলিশ। তারা বলছে, রাত ১২টা ২০ মিনিটের দিকে তাদের খবর দেওয়া হয়। জানানো হয়, একটি ভ্যান মুসল্লিদের ওপর দিয়ে চালিয়ে দেওয়া হয়েছে। মুসল্লিরা নামাজ শেষ মসজিদ থেকে বেরিয়েছিলেন।
আরও পড়ুন: লন্ডনে ফের সন্ত্রাসী হামলায় বেশ কয়েকজন আহত
 
