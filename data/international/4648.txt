
যুক্তরাজ্যের লন্ডনে বুধবার অধিবেশন চলার সময় পার্লামেন্ট ভবনের বাইরে গুলি ও ছুরি দিয়ে হামলার ঘটনা ঘটেছে। এ ঘটনায় অন্তত চারজন নিহত ও ২০ জন আহত হয়েছে বলে জানা গেছে। নিহতদের মধ্য একজন নারী ও পুলিশের একজন সদস্য রয়েছেন।
পুলিশ এই ঘটনাকে ‘সন্ত্রাসী হামলা’ হিসেবে বিবেচনা করার কথা জানিয়েছে। সন্দেহভাজন ওই হামলাকারীকে গুলি করেছে পুলিশ। আহতদের অ্যাম্বুলেন্সে করে হাসপাতালে নেওয়া হয়েছে।
আজ বুধবার এ ঘটনার পর পুরো পার্লামেন্ট এলাকা বন্ধ করে দেওয়া হয়েছে। পার্লামেন্টের অধিবেশন মুলতবি করা হয়েছে।
বিবিসির খবরে বলা হয়েছে, পার্লামেন্টের অদূরে ওয়েস্টমিনস্টার ব্রিজের কাছে একটি গাড়ি দিয়ে পাঁচজনকে চাপা দেয়। এতে আহত হয়ে হাসপাতালে চিকিৎসাধীন একজন নারীর মৃত্যু হয়েছে। ওই হামলাকারী পুলিশের এক সদস্যকে পার্লামেন্ট ভবনের সামনে ছুরিকাঘাত করেন। পুলিশ জানিয়েছে, সন্দেহভাজন যে হামলাকারীকে গুলি করা হয়েছে, তিনিই গাড়িতে করে আসার সময় ওই সেতুতে পাঁচজনকে চাপা দেন। পরে পার্লামেন্ট ভবনের বাইরের রেলিংয়ে ধাক্কা খায় তার গাড়ি। সেখান থেকে নেমে তিনি পুলিশের ওপর হামলা করেন।
একজন চিকিৎসকের উদ্ধৃতি ব্রিটিশ গণমাধ্যমের খবরে বলা হয়েছে, হাসপাতালে আনা আহত এক নারী মারা গেছেন। আহত কয়েকজনের অবস্থা আশঙ্কাজনক।  এ ঘটনার পর আহত কয়েকজনকে লন্ডনের সেন্ট থমাস হাসপাতালে ভর্তি করা হয়েছে। ওই হাসপাতালের একজন চিকিৎসক বিবিসিকে বলেন, আহত কয়েকজনের অবস্থা গুরুতর। ওই হাসপাতালের চিকিৎসক কলিন অ্যান্ডারসন বলেন, একজন পুলিশ অফিসার মাথায় আঘাত পেয়ে এখানে ভর্তি হয়েছেন। তাঁকে কিং কলেজ হাসপাতালে পাঠানো হয়েছে।
পার্লামেন্টের নিম্নকক্ষ হাউস অব কমন্সের নেতা ডেভিড লিডিংটনের বরাত দিয়ে বার্তা সংস্থা রয়টার্স জানিয়েছেন, ছুরি নিয়ে পুলিশের ওপর হামলাকারী ওই ব্যক্তিকে গুলি করেছে পুলিশ।
রয়টার্সের এক আলোকচিত্রী জানিয়েছেন, ওয়েস্টমিনস্টার ব্রিজের আশে পাশে তিনি অন্তত ১২ জনকে আহত অবস্থায় দেখেছেন। হাউস অব কমন্সের নেতা রয়টার্সকে জানিয়েছেন তিনি প্রচণ্ড আওয়াজ শুনেছেন।
এক প্রত্যক্ষদর্শীর বরাত দিয়ে বিবিসির খবরে বলা হয়েছে, ছুরি হাতে এক ব্যক্তিকে পার্লামেন্ট ভবনের দিকে দৌড়াতে দেখা গেছে। পার্লামেন্ট সদস্য এবং সাংবাদিকেরা টুইটারে বিকট শব্দ শোনার কথা জানিয়েছেন।
দেশটির পার্লামেন্টের এক কর্মকর্তা জানান, পার্লামেন্টের বাইরে গোলাগুলির ঘটনা ঘটেছে। এ কারণে পার্লামেন্ট ভবন বন্ধ করে দেওয়া হয়েছে। হাউস কমন্সের অধিবেশন স্থগিত করা হয়েছে। পার্লামেন্ট সদস্যদের নিজ নিজ কার্যালয়ে থাকতে বলা হয়েছে।
গার্ডিয়ানের খবরে বলা হয়েছে, লন্ডন মেট্রোপলিটন পুলিশ এ হামলার ঘটনাকে ‘সন্ত্রাসী হামলা’ বলছে।
বেলজিয়ামের রাজধানী ব্রাসেলসে হামলার এক বছরের মাথায় যুক্তরাজ্যর পার্লামেন্টের বাইরে এমন ঘটনা ঘটল।
