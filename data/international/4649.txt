
ইতালির ২১ বছর বয়সী এক নারী বিরল রোগে আক্রান্ত হয়েছেন। তাঁর শরীর থেকে ঘামের মতো করে রক্ত ঝরছে। দেশটির ইউনিভার্সিটি অব ফ্লোরেন্সের দুই চিকিৎসক জানিয়েছেন, তিন বছর ধরে এই অদ্ভুত রোগে ভুগছেন ওই নারী।
দ্য ওয়াশিংটন পোস্টের খবরে বলা হয়েছে, ঘামের মতো করে রক্ত ঝরে পড়ার ঘটনা বিরল। ওই নারী প্রথম যখন এই সমস্যা নিয়ে চিকিৎসকদের কাছে আসেন, তখন চিকিৎসকেরা কিংকর্তব্যবিমূঢ় হয়ে পড়েছিলেন। অনেকে আবার সাম্প্রতিক ঘটনাটিকে মিথ্যা বলেও দাবি করেছেন।
রবার্তো ম্যাগলাই ও মারজিয়া ক্যাপরোনি নামের দুই চিকিৎসকের লেখা এ সংক্রান্ত একটি প্রতিবেদন গত সোমবার কানাডিয়ান মেডিকেল অ্যাসোসিয়েশন জার্নালে প্রকাশিত হয়েছে। তাতে বলা হয়েছে, ঠিক কী কারণে ওই নারীর দেহ থেকে রক্তপাত হচ্ছে—তা বোঝা যাচ্ছে না। সাধারণ দৈনন্দিন কাজকর্ম করার সময় বা ঘুমিয়ে থাকার সময়ও রক্তপাতের ঘটনা ঘটেছে বলে ওই নারী দাবি করেছেন। তিনি বলেছেন, কখনো কখনো রক্তপাতের পরিমাণ খুব বেড়ে যায়, বিশেষ করে বেশি উদ্বিগ্ন থাকলে এমনটি হয়।
চিকিৎসকেরা বলছেন, ওই নারী লোকলজ্জার ভয়ে নিজেকে সামাজিকভাবে বিচ্ছিন্ন করে ফেলেছেন এবং বিষণ্নতা ও মানসিক অবসাদে ভুগছেন।
চিকিৎসাবিদ্যা-বিষয়ক ঐতিহাসিক জ্যাকালিন ডাফিন বলেন, ২০০০ সাল থেকে সারা বিশ্বে কমপক্ষে দুই ডজন মানুষের ক্ষেত্রে ঘামের মতো রক্ত ঝড়ে পড়ার উদাহরণ পাওয়া গেছে। তিনি বলেন, ‘গবেষণায় দেখা গেছে, প্রাচীনকাল থেকেই এমন রোগে মানুষ আক্রান্ত হয়ে আসছে। অনেকেই এতে ভুগেছে। কিন্তু সবাই এগুলো লুকিয়েছেন। চিকিৎসকের কাছে যাননি।’
জানা গেছে, ইতালির ওই নারীকে রক্তচাপ কমানোর ওষুধ দেওয়া হয়েছে। এতে ওই নারীর বর্তমান অবস্থার কিছুটা উন্নতি হলেও রোগটি পুরোপুরি যায়নি।
