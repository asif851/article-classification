
ভারতের উত্তরাঞ্চলীয় শহর মিরাটে একটি চিতাবাঘ সবার ঘুম কেড়ে নিয়েছে। হারাম করে দিয়েছে আরাম। গত ২৪ ঘণ্টায় অন্তত পাঁচজনকে আঁচড়ে-কামড়ে আহত করেছে। শহরের স্কুল, কলেজ ও বেসরকারি ব্যবসাপ্রতিষ্ঠান বন্ধ করে দেওয়া হয়েছে। ভয়ে ঘর থেকে বের হচ্ছে না শহরের মানুষ।টাইমস অব ইন্ডিয়া ও বিবিসি অনলাইনের খবরে জানানো হয়, শহরজুড়ে সর্বোচ্চ সতর্কতা জারি করা হয়েছে। শহরের বিভিন্ন স্থানে চিতাটিকে দেখার খবর পাওয়া গেলেও আটক বা অচেতন করা যায়নি।গত রোববার বিকেলে একটি গুদামঘরে প্রথম চিতাটির দেখা মেলে। পরে সেটি একটি হাসপাতালে ঢোকে। হাসপাতালের একটি কক্ষে চিতাটিকে কয়েক ঘণ্টা ধরে আটকে রাখা হয়েছিল। কিন্তু পরে এটি জানালা দিয়ে পালায়।আশপাশের কোনো জঙ্গল থেকে চিতাটি শহরে আসতে পারে বলে ধারণা করা হচ্ছে। চিতার ভয়ে মিরাট শহরের রাস্তাঘাট প্রায় জনশূন্য। মানুষ ভয়ে বাইরে বের হচ্ছে না।চিতাটিকে ধরতে বিপুলসংখ্যক পুলিশ ও বন্যপ্রাণী বিশেষজ্ঞকে তলব করা হয়েছে। তবে এখন পর্যন্ত তাঁরা এটিকে অনুসরণ করতে বা ধরতে পারেননি।
