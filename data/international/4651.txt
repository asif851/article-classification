
ভারতের প্রধানমন্ত্রী মনমোহন সিং আজ মঙ্গলবার মন্ত্রিসভার বৈঠকে শেষবারের মতো সভাপতিত্ব করবেন। ১৬ মে লোকসভা নির্বাচনের ফল ঘোষণা করা হবে। পরদিন ১৭ মে দপ্তর ছাড়ার প্রস্তুতি নিচ্ছেন মনমোহন।আজ মঙ্গলবার এনডিটিভি অনলাইনে প্রকাশিত প্রতিবেদনে জানানো হয়, ৮১ বছর বয়সী মনমোহন চলতি বছরের শুরুর দিকেই ঘোষণা দেন, কংগ্রেসের নেতৃত্বাধীন জোট নির্বাচনে জিতলেও তৃতীয় দফায় তিনি প্রধানমন্ত্রী হতে আগ্রহী নন।গতকাল সোমবার লোকসভা নির্বাচনের নবম ও শেষ দফা অনুষ্ঠিত হয়। বুথ-ফেরত জনমত জরিপে বিজেপির নেতৃত্বাধীন এনডিএ জোট সংখ্যাগরিষ্ঠতার দিকে এগিয়ে যাচ্ছে বলে আভাস পাওয়া গেছে।অর্থনীতিবিষয়ক মন্ত্রিসভা কমিটিতে আজ শেষবারের মতো সভাপতিত্ব করবেন মনমোহন। এরপর তিনি তাঁর সরকারি বাসভবনে কর্মকর্তাদের জন্য বিদায় অনুষ্ঠানের আয়োজন করবেন। কাল বুধবার মনমোহন সিংয়ের জন্য বিদায়ী নৈশভোজের আয়োজন করেছেন কংগ্রেসের সভাপতি সোনিয়া গান্ধী।
