
ভারতের মণিপুর রাজ্যের লৌহমানবী ইরম শর্মিলা চানু বিয়ে করছেন। দীর্ঘদিনের বন্ধু ডেসমন্ড কুটিনহোকে বিয়ে করবেন শর্মিলা। থাকবেন কেরালায়।
ইরম শর্মিলা ১৬ বছর একটানা অনশন করেছেন ভারতের সেনাবাহিনীর বিশেষ ক্ষমতা আইন আফস্পার বিরুদ্ধে। মণিপুরেই জন্ম শর্মিলার। সেই ১৯৭২ সালের ১৪ মার্চ। তিনি একজন কবি হিসেবেও পরিচিত ছিলেন মণিপুরে। ছিলেন সামাজিক আন্দোলনের সৈনিক।
ভারতের বিভিন্ন সংবাদমাধ্যমের খবরে জানা যায়, সেনাবাহিনীর বিশেষ ক্ষমতা আইন প্রত্যাহারের দাবিতে ২০০০ সালের ২ অক্টোবর অনশন শুরু করেন শর্মিলা। ১৬ বছরের অনশনের সময় তিনি বারবার কারাগারে গেছেন। আন্দোলন করেছেন। নল দিয়ে জোর করে তাঁকে জেলখানা ও হাসপাতালে খাওয়ানো হয়েছিল।
অনশন ভাঙার পর শর্মিলা ‘পিপলস রিসার্জেনস অ্যান্ড জাস্টিস অ্যালাইন্স’ নামে নতুন দল গঠনের ঘোষণা দেন। এ বছরের মণিপুর বিধানসভা নির্বাচনে তিনি লড়েন মণিপুরের মুখ্যমন্ত্রী ওকরাম ইবোবি সিংয়ের বিরুদ্ধে। কিন্তু খুব কম ভোট পান। এরপরেই মানসিকভাবে ভেঙে পড়েন। ডেসমন্ডের সঙ্গে লন্ডনে গিয়ে বসবাসের সিদ্ধান্ত নেন। কিন্তু পাসপোর্ট করাতে গিয়ে সমস্যায় পড়েন।
ডেসমন্ডকে বিয়ে করার জন্য শর্মিলা তামিলনাড়ুর মাদুরাই পৌঁছেছেন। ডেসমন্ডও সেখানে এসেছেন। এখান থেকেই দুজনে কেরালা যাবেন। নিরাপত্তার কারণে তাঁরা ঠিকানার কথা কাউকে বলেননি।
