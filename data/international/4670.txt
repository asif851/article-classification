
উত্তর কোরিয়ার গতকাল বুধবার চালানো নতুন একটি ক্ষেপণাস্ত্র পরীক্ষা ব্যর্থ হয়েছে বলে দাবি করেছে দক্ষিণ কোরিয়া ও যুক্তরাষ্ট্র। দেশ দুটি বলেছে, গতকাল ক্ষেপণাস্ত্রটি উৎক্ষেপণের পরপরই তা বিস্ফোরিত হয়। মাত্র দুই সপ্তাহ আগেই পিয়ংইয়ং চারটি ক্ষেপণাস্ত্রের সফল উৎক্ষেপণ করে।প্রতিবেশী দেশ দক্ষিণ কোরিয়ার প্রতিরক্ষা মন্ত্রণালয় এক বিবৃতিতে বলে, উত্তর কোরিয়ার পূর্বাঞ্চলের উনসান বন্দরের বিমানঘাঁটি থেকে গতকাল সকালে একটি ক্ষেপণাস্ত্র পরীক্ষা চালানো হয়। ধারণা করা হচ্ছে, এটি ‘ব্যর্থ’ হয়েছে। বিবৃতিতে আরও বলা হয়, ক্ষেপণাস্ত্রটি কী ধরনের ছিল, তা খতিয়ে দেখা হচ্ছে।অন্যদিকে মার্কিন সামরিক কর্তৃপক্ষ বলেছে, গতকাল উত্তর কোরিয়ার ছোড়া ক্ষেপণাস্ত্রটি উৎক্ষেপণের কয়েক সেকেন্ডের মধ্যেই বিস্ফোরিত হয়।গত রোববারই উত্তর কোরিয়া উচ্চক্ষমতার নতুন একটি রকেট ইঞ্জিনের পরীক্ষা চালিয়েছে। দেশটির নেতা কিম জং-উন এই পরীক্ষাকে তাঁর দেশের রকেটশিল্পের ‘নবজন্ম’ বলে আখ্যা দিয়েছেন। দুই সপ্তাহ আগে জাপান সাগরের দিকে উত্তর কোরিয়ার উৎক্ষেপণ করা চারটি ক্ষেপণাস্ত্র প্রায় এক হাজার কিলোমিটার দূরে জাপানের জলসীমায় পড়ে। সে সময়ে দক্ষিণ কোরিয়ার সেনাবাহিনী দাবি করে, পিয়ংইয়ংয়ের ছোড়া ক্ষেপণাস্ত্রগুলো আন্তমহাদেশীয় ব্যালিস্টিক ক্ষেপণাস্ত্র হয়ে থাকতে পারে।জাতিসংঘের নিষেধাজ্ঞা উপেক্ষা করে উত্তর কোরিয়া বেশ কিছুদিন ধরে ঘন ঘন ক্ষেপণাস্ত্র ও সম্ভাব্য পরমাণু পরীক্ষা চালিয়েছে। ধারণা করা হয়, দেশটির সাম্প্রতিক কয়েক দফা ক্ষেপণাস্ত্র পরীক্ষা মূলত সিউল ও ওয়াশিংটনের বার্ষিক যৌথ সামরিক মহড়ার জবাব।
