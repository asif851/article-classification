
পুরোপুরি সৌরশক্তিচালিত একটি উড়োজাহাজ গতকাল যুক্তরাষ্ট্রের রাজধানী ওয়াশিংটনে অবতরণ করেছে। পরিবেশবান্ধব প্রযুক্তি ব্যবহারের পক্ষে সচেতনতা বাড়াতে এ উড়োজাহাজটি পুরো যুক্তরাষ্ট্র ভ্রমণের প্রায় শেষ পর্যায়ে সেন্ট লুই থেকে ওয়াশিংটনে যায়। গতকাল রয়টার্সের খবরে এ কথা জানানো হয়।
দ্য সোলার ইমপালস নামের এ উড়োজাহাজটি গতকাল স্থানীয় সময় রাত সোয়া ১২টার দিকে ওয়াশিংটনের বাইরে ডালেস আন্তর্জাতিক বিমানবন্দরে অবতরণ করে। আয়োজকেরা এক বিবৃতিতে এ কথা জানিয়েছেন। ঐতিহাসিক সফরের শেষ যাত্রায় জুলাই মাসের শুরুর দিকে নিউইয়র্কে যাওয়ার আগ পর্যন্ত উড়োজাহাজটি ওয়াশিংটনে থাকবে।
পরিকল্পনা অনুযায়ী উড়োজাহাজটি যদি সফর সম্পন্ন করতে পারে, তাহলে এটি হবে সৌরশক্তিচালিত প্রথম কোনো উড়োজাহাজ, যা দিন-রাত মিলিয়ে যুক্তরাষ্ট্রে বিচরণ করতে পারবে।
এক বিবৃতিতে উড়োজাহাজটির সুইস বৈমানিক বার্ট্রান্ড পিকার্ড বলেন, ‘এটি পরিবেশবান্ধব প্রযুক্তির নির্ভরযোগ্যতা ও সম্ভাবনা প্রমাণ করেছে। এটি আমাদের বার্তা মানুষের কাছে পৌঁছে দিতে সহায়তা করছে।’
বৈমানিক বার্ট্রান্ড পিকার্ড তাঁর সহকর্মী আরেক বৈমানিক আন্ড্রে বোর্সবার্গের সঙ্গে দ্য সোলার ইমপালস প্রকল্পটি শুরু করেন। এখন এটির পরীক্ষামূলক চলাচল চলছে। সবকিছু ঠিকমতো চললে, ২০১৫ সালে উড়োজাহাজটির উন্নত সংস্করণ নিয়ে বিশ্বব্যাপী ভ্রমণের পরিকল্পনা আছে।
উড়োজাহাজটি মে মাসের শুরুর দিকে প্রথম সানফ্রান্সিসকো থেকে ফিনিক্সে যায়। এরপর এটি ফিনিক্স থেকে ডালেসে যায়। ডালেস থেকে সেন্ট লুই হয়ে উড়োজাহাজটি দুই দিনে টানা ৩০ ঘণ্টা চলে ওয়াশিংটনে পৌঁছে।
১১ কোটি ২০ লাখ মার্কিন ডলার বাজেটের ১০ বছরমেয়াদি দ্য সোলার ইমপালস প্রকল্পটি ২০০৩ সালে শুরু হয়। এ উড়োজাহাজটি ২০১২ সালের জুনে স্পেন থেকে মরক্কোতে প্রথম আন্তমহাদেশীয় ফ্লাইট পরিচালনা করে।
উড়োজাহাজটি ১২ হাজার সেল থেকে শক্তি সংগ্রহ করে। সেখান থেকেই রাতে ব্যবহারের জন্য প্রয়োজনীয় শক্তি উত্পাদিত হয়। 
