
তুরস্কের ইস্তাম্বুলে বিস্ফোরণে নিহত ১০ জনের মধ্যে ৯ জনই জার্মান পর্যটক। আহত ১৫ জনের মধ্যেও বেশির ভাগই জার্মান। আজ মঙ্গলবার ওই বিস্ফোরণে ঘটনা ঘটে। কোনো কোনো সূত্র ওই বিস্ফোরণকে আত্মঘাতী হামলা এবং হামলাকারীকে জঙ্গি সংগঠন ইসলামিক স্টেটের (আইএস) সদস্য বলে উল্লেখ করেছে। খবর বিবিসির। নগর কর্তৃপক্ষ জানায়, পর্যটকদের কাছে জনপ্রিয় ইস্তাম্বুলের সুলতানাহ শহরে ঐতিহাসিক সুলতান আহমেদ মসজিদের (নীল মসজিদ বলে পরিচিত) অদূরে এই বিস্ফোরণ ঘটেছে। কী দিয়ে বিস্ফোরণ ঘটনা হয়েছে, তা তদন্ত করে দেখা হচ্ছে। ইস্তাম্বুলের গভর্নরের কার্যালয়ের ওয়েবসাইটে দেওয়া বিবৃতিতে জানানো হয়, বিস্ফোরণে ১০ জন নিহত হওয়ার পাশাপাশি অন্তত ১৫ জন আহত হন। কোনো কোনো সূত্র বলছে, এটা আত্মঘাতী হামলা। তবে গভর্নরের কার্যালয়ের বিবৃতিতে বিষটি স্পষ্ট করে বলা হয়নি। বিবৃতিতে উল্লেখ করা হয়, বিস্ফোরণের পর পর পুরো এলাকা ঘিরে ফেলে পুলিশ। কী ধরনের বিস্ফোরক ব্যবহার করে এ ঘটনা ঘটানো হয়েছে, তা খতিয়ে দেখছেন তদন্তকারীরা। তুরস্কের প্রেসিডেন্ট রিসেপ তাইয়েপ এরদোয়ান বলেন, এই অঞ্চলের সব সন্ত্রাসীদের নি​শানায় পরিণত হয়েছে তুরস্ক। তাঁর দেশ সব সন্ত্রাসী গোষ্ঠীর বিরুদ্ধে সমানভাবে লড়াই চালিয়ে যাচ্ছে।জার্মানির নাগরিক নিহত হওয়ার ঘটনায় দেশটির চ্যান্সেলর অ্যাঙ্গেলা মেরকেলকে ফোন করে সমবেদনা জানিয়েছেন তুর্কি প্রধানমন্ত্রী আহমেত দাভুতোগলু। এ ঘটনায় জড়িতদের আইনের আওতায় এনে কঠোর ব্যবস্থা নেওয়া হবে বলে মেরকেলকে জানান তুর্কি প্রধানমন্ত্রী। তিনি বলেন, হামলাকারী আইএসের সদস্য ওই বিদেশিকে ছাড় দেওয়া হবে না।
