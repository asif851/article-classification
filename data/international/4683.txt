
যুক্তরাষ্ট্রের আগামী প্রেসিডেন্ট নির্বাচনে ডোনাল্ড ট্রাম্প রিপাবলিকান দলের প্রার্থী হচ্ছেন, এ কথা কার্যত নিশ্চিত হওয়ার পর এই দলের ট্রাম্পবিরোধী শিবিরে হুলুস্থুল কাণ্ড শুরু হয়েছে। এরাই ‘ট্রাম্প ঠেকাও’ আন্দোলন শুরু করেছিল, সে লক্ষ্যে টিভি বিজ্ঞাপনে কোটি কোটি ডলার তারা খরচ করেছে। তাতে ব্যর্থ হয়ে এখন চেষ্টা চলছে দলের ভেতর থেকেই আরেকজন পাল্টা প্রার্থী দাঁড় করানোর।এই কাজে নেতৃত্ব দিচ্ছেন রক্ষণশীল মহলের অন্যতম প্রধান বুদ্ধিজীবী হিসেবে পরিচিত সাপ্তাহিক স্টান্ডার্ড পত্রিকার সম্পাদক বিল ক্রিস্টল। ওয়াশিংটন পোস্ট পত্রিকা জানিয়েছে, ক্রিস্টল ইতিমধ্যে ২০১২ সালের রিপাবলিকান প্রেসিডেন্ট পদপ্রার্থী মিট রমনির সঙ্গে গোপনে সাক্ষাৎ করে তাঁকে কোনো তৃতীয় দলের প্রার্থী হিসেবে নভেম্বরের নির্বাচনে প্রতিদ্বন্দ্বিতা করার অনুরোধ করেছেন। রমনি এর আগে ট্রাম্পের প্রার্থিতার বিরোধিতা করেছিলেন, তবে নিজে প্রেসিডেন্ট পদে ফের প্রতিদ্বন্দ্বিতা করার সম্ভাবনা বাতিল করে দিয়েছিলেন।রমনির সঙ্গে তাঁর সাক্ষাৎ হয়েছে, সে কথা স্বীকার করে বিল ক্রিস্টল ওয়াশিংটন পোস্টকে জানান, নির্বাচনে প্রতিদ্বন্দ্বিতা করার বিষয়ে তাঁরা কথা বলেছেন। তিনি বলেন, ‘আমার তো মনে হয়, রমনি চমৎকার একজন প্রার্থী হবেন। ২০১২ সালে তিনি প্রায় জিতে গিয়েছিলেন। তিনি অত্যন্ত যুক্তিপূর্ণভাবে বলেছেন, কেন আমেরিকা ট্রাম্প বা হিলারি ক্লিনটনকে প্রেসিডেন্ট নির্বাচন করতে পারে না।’ক্রিস্টল বলেন, রমনি যদি নিজে প্রেসিডেন্ট পদপ্রার্থী হতে না চান, তাহলে নিদেনপক্ষে তিনি কোনো একজন রক্ষণশীল ‘স্বতন্ত্র’ প্রার্থীকে সমর্থন জানাবেন, এই আশা তাঁর রয়েছে। তেমন কোনো প্রার্থিতার ব্যাপারে তাঁর কী মনোভাব, তা জানার জন্যই ওয়াশিংটনে এই বৈঠকের উদ্যোগ তিনি নিয়েছিলেন।রমনি নিজে ওয়াশিংটন এগজামিনার পত্রিকাকে বলেছেন, তিনি ট্রাম্প বা হিলারি—এই দুজনের কাউকেই সমর্থন করবেন না। তিনি অপেক্ষায় আছেন রিপাবলিকান দলের ভেতর থেকে একজন যোগ্য প্রার্থী বেরিয়ে আসবেন, যে তৃতীয় কোনো দলের হয়ে নির্বাচনে অংশ নেবেন। রমনি আরও বলেন, তাঁর দলের বর্তমান অবস্থা দেখে তিনি ভীষণ হতাশ হয়ে পড়েছেন। আশা করছেন কোনো না কোনোভাবে এই অবস্থা থেকে উদ্ধার পাওয়া যাবে।
