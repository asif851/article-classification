
মিসরের সেনাপ্রধান আবদেল ফাত্তাহ আল-সিসি ‘সহিংসতা ও সম্ভাব্য সন্ত্রাস’ মোকাবিলায় সেনাবাহিনীকে সমর্থন জানিয়ে রাস্তায় নেমে বিক্ষোভ করতে দেশবাসীর প্রতি আহ্বান জানিয়েছেন। তিনি বলেছেন, তিনি জনগণের মধ্যে অস্থিরতা সৃষ্টির ডাক দিচ্ছেন না। তিনি চান জাতীয় সমঝোতা।
আজ বুধবার বিবিসি অনলাইনের প্রতিবেদনে এ খবর জানানো হয়।
প্রেসিডেন্টের পদ থেকে গত ৩ জুলাই মোহাম্মাদ মুরসিকে ক্ষমতাচ্যুত করে ক্ষমতা দখল করার পর থেকে সেনাবাহিনীর বিরুদ্ধে মুরসির সমর্থকেরা আন্দোলন করে আসছে।
সেনাবাহিনীর এক অনুষ্ঠানে জেনারেল সিসি আগামী শুক্রবার জনগণকে রাস্তায় নেমে সেনাবাহিনীর প্রতি একাত্মতা প্রকাশ করার আহ্বান জানান। মিসরের বর্তমান সরকারের প্রতিরক্ষামন্ত্রী হিসেবে দায়িত্ব পালনকারী সিসি সেনাবাহিনীতে বিভক্তি থাকার কথা অস্বীকার করে বলেন, ‘আল্লাহর কসম, মিসরের সেনাবাহিনী সুসংহত আছে।’
সেনাপ্রধান সিসি আজ তাঁর সমর্থনে রাস্তায় নামতে জনগণের প্রতি যে আহ্বান জানিয়েছেন, তাকে মুরসির দল মুসলিম ব্রাদারহুড ‘হুমকি’ বলে আখ্যায়িত করেছে।
 মুসলিম ব্রাদারহুডের রাজনৈতিক শাখা ফ্রিডম অ্যান্ড জাস্টিস পার্টির ডেপুটি চেয়ারম্যান এসাম এল-এরিয়ান সেনাপ্রধান সিসিকে উদ্দেশ করে বলেন, ‘ আপনার হুমকি ধমকি লাখো মানুষের একতাবদ্ধ হওয়া ঠেকাতে পারবে না।’ তিনি সিসিকে নারী, শিশু ও নামাজ আদায়রত মানুষকে হত্যাকারী ‘ক্যু লিডার’ বলে আখ্যায়িত করেন।
