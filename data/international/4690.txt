
পাকিস্তানের মুত্তাহিদা কওমি মুভমেন্টের (এমকিউএম) নেতা রশিদ গোদিল অজ্ঞাত বন্দুকধারীদের গুলিতে গুরুতর আহত হয়েছেন। আজ মঙ্গলবার করাচির বাহাদুরাবাদ এলাকায় নিজ বাসার সামনে তাঁকে বহনকারী গাড়িতে এ হামলার ঘটনা ঘটে।
গুলশান এলাকার এসপি আবিদ কাইয়ুমখানির বরাত দিয়ে ইংরেজি দৈনিক ডন এর অনলাইন সংস্করণে বলা হয়, অজ্ঞাত পরিচয় সশস্ত্র কয়েক ব্যক্তি মোটরসাইকেলে করে এসে রশিদের গাড়িটি থামায়। এরপর মুত্তাহিদা নেতাকে শনাক্ত করে আটটি গুলি করে দ্রুত চলে যায়।এ সময় গাড়িটিতে চালক ছাড়াও তাঁর পরিবারের এক সদস্য ছিলেন।হাসপাতাল সূত্রে জানা গেছে, এমকিউএম নেতার শরীরে পাঁচটি গুলি লেগেছে। এগুলো তাঁর বুক, মাথা ও বাহুতে বিদ্ধ হয়েছে। এ হামলায় গাড়িচালকও জখম হয়েছেন। তবে, তাঁর পরিবারের ওই সদস্যের অবস্থা কী তা নিশ্চিত হওয়া যায়নি।
