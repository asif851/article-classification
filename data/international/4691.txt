
মিসরের রাষ্ট্রীয় গণমাধ্যমে জানানো হয়েছে, মুসলিম ব্রাদারহুডের অন্যতম শীর্ষ নেতা মোহাম্মদ বেলতাগিকে আজ বৃহস্পতিবার গ্রেফতার করা হয়েছে।বিবিসি জানায়, মুসলিম ব্রাদারহুডের রাজনৈতিক দল ফ্রিডম অ্যান্ড জাস্টিস পার্টির মহাসচিব বেলতাগিকে সহিংসতা উসকে দেওয়ার অভিযোগে আটক করা হয়েছে বলে নিশ্চিত করেছে চ্যানেল ওয়ান টেলিভিশন।গত ১০ জুলাইয়ে মিসরের এক আদালত তাঁকে আটকের নির্দেশ দিয়েছিল।দেশটির প্রথম নির্বাচিত প্রেসিডেন্ট মোহাম্মদ মুরসিকে ক্ষমতা থেকে সরানোর পর সেনাবাহিনী মুসলিম ব্রাদারহুডকে দুর্বল করার যে প্রচ্ছন্ন কর্মসূচি হাতে নিয়েছে, এটি তারই ধারাবাহিকতা বলে মনে করা হচ্ছে।মুরসিকে ক্ষমতাচ্যুত করার পর গ্রেফতারি পরোয়ানা মাথায় নিয়ে বেলতাগিকে নিয়মিতই মুসলিম ব্রাদারহুডের সমর্থকদের সঙ্গে কায়রোর রব আল আদাবিয়া চত্বরে অবস্থান ধর্মঘট করতে দেখা গেছে। এ সময় অনেক জনসমাবেশে তিনি আগুন ঝরানো বক্তৃতাও দিয়েছেন।এ মাসের শুরুতে কায়রোসহ দেশের বিভিন্ন স্থানে বিক্ষোভরত মুসলিম ব্রাদারহুডের সমর্থকদের ওপরে পুলিশ ও সেনাবাহিনীর অভিযানে কয়েক শত মানুষ প্রাণ হারায়।মিসরের রাষ্ট্রীয় গণমাধ্যমগুলোতে দেশজুড়ে সহিংসতার জন্য বেলতাগিকে অভিযুক্ত করা হচ্ছিল। খবরে বলা হয়, তিনিই ব্রাদারহুড সমর্থকদের আইনশৃঙ্খলা বাহিনীর সঙ্গে সহিংসতায় জড়াতে উত্সাহিত করেছেন।
