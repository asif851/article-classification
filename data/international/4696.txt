
ভারতের ১৫তম প্রধানমন্ত্রী হিসেবে শপথ নিয়েছেন নরেন্দ্র দামোদার দাস মোদি। আজ সোমবার প্রেসিডেন্ট প্রণব মুখোপাধ্যায়ের বাসভবন রাষ্ট্রপতি ভবনে শপথ নেন তিনি।এনডিটিভির খবরে বলা হয়, রাষ্ট্রপতি ভবনে মোদির শপথগ্রহণ অনুষ্ঠানে যোগ দিয়েছেন চার হাজার অতিথি। তাঁদের মধ্যে প্রতিবেশী আট দেশের সর্বোচ্চ ক্ষমতাধর ব্যক্তিরাও আছেন। শপথ অনুষ্ঠানে সদ্যবিদায়ী প্রধানমন্ত্রী মনমোহন সিংয়ের একপাশে ছিলেন পাকিস্তানের প্রধানমন্ত্রী নওয়াজ শরিফ। অপর পাশে ছিলেন আফগানিস্তানের প্রেসিডেন্ট হামিদ কারজাই।তবে মোদির এই শপথ অনুষ্ঠানে দিল্লিতে এসে হাজির হতে পারেননি তাঁর ৯৫ বছর বয়সী মা হিরাবেন। গুজরাটের রাজধানী গান্ধীনগরে নিজ বাড়িতে টেলিভিশনে বসেই ছেলের শপথ অনুষ্ঠান দেখেছেন তিনি।
আজ নরেন্দ্র মোদিসহ মন্ত্রী হিসেবে শপথ নেন ৪৫ জন। 
