
চীনে ২০১৩ সালে দুর্নীতির দায়ে এক লাখ ৮২ হাজার কর্মকর্তাকে শাস্তি দেওয়া হয়েছে। প্রেসিডেন্ট শি জিনপিংয়ের দুর্নীতিবিরোধী অভিযানের অংশ হিসেবে এ শাস্তিমূলক ব্যবস্থা নেওয়া হয়।
গতকাল শুক্রবার সিসিডিআইয়ের একজন শীর্ষস্থানীয় কর্মকর্তার উদ্ধৃতির বরাত দিয়ে বার্তা সংস্থা পিটিআইয়ের প্রতিবেদনে এ তথ্য জানানো হয়। 
ক্ষমতাসীন কমিউনিস্ট পার্টির (সিপিসি) শৃঙ্খলা পরিদর্শন সংস্থা (সিসিডিআই) গত বছর দেশজুড়ে এ অভিযান পরিচালনা করে। সিসিডিআইয়ের পক্ষ থেকে গণমাধ্যমকে জানানো হয়, শাস্তি পাওয়া ব্যক্তিদের মধ্যে আটজন উচ্চ পর্যায়ের কর্মকর্তাও রয়েছেন। এ ছাড়া আরও ২৩ জন শীর্ষস্থানীয় কর্মকর্তার বিরুদ্ধে তদন্ত চলছে।
সিসিডিআই জানায়, প্রায় দেড় লাখ ব্যক্তিকে দলীয় বিধি অনুযায়ী শাস্তি দেওয়া হয়েছে। এ ছাড়া ৪৮ হাজার ৯০০ জনকে প্রশাসনিকভাবে শাস্তি দেওয়া হয়েছে।
চীনা কমিউনিস্ট পার্টির নেতৃত্বে পরিবর্তন আসার পর বিশেষ করে প্রেসিডেন্ট শি জিনপিং দায়িত্ব নেওয়ার পর দলে দুর্নীতিবিরোধী অভিযান শুরু হয়। 
