
৩২৪ কেজি ওজন কমিয়ে আবুধাবির উদ্দেশে উড়াল দিলেন ইমান আহমেদ। প্রায় ৫০০ কেজি ওজন নিয়ে চিকিৎসা করাতে গত ১১ ফেব্রুয়ারি ভারতের মুম্বাই এসেছিলেন মিসরীয় এই নারী।
সূত্রের বরাত দিয়ে ইন্ডিয়া টুডের খবরে বলা হয়, একটি কার্গো এয়ারক্রাফটকে এয়ার অ্যাম্বুলেন্সে রূপান্তর করে সেটিতে করে তাঁকে নিয়ে যাওয়া হয়। মুম্বাই পুলিশের সহযোগিতায় তাঁকে নির্দিষ্ট সময়ের (১ ঘণ্টা ২০ মিনিট) মধ্যে সাইফি হাসপাতাল থেকে ছত্রপতি শিবাজি আন্তর্জাতিক বিমানবন্দরে নিয়ে যাওয়া হয়।
ইমানের যাত্রা সূচি নিয়ে মুম্বাই পুলিশ সকালে এনডিটিভিকে জানিয়েছিল, স্থানীয় সময় সকাল সাড়ে নয়টার দিকে চিকিৎসকদের একটি দল মুম্বাইয়ের সাইফি হাসপাতালে যাবে। সেখান থেকে বিশেষ এক শয্যায় করে তাঁকে নিয়ে যাওয়া হবে।
চিকিৎসকেরা আশা করছেন, আবুধাবির ভিপিএস বুরজিল হাসপাতালের সরবরাহ করা অ্যাম্বুলেন্সে স্বস্তি বোধ করবেন। এই হাসপাতালে তাঁর বাকি চিকিৎসা চলবে। উড়োজাহাজে তাঁর সঙ্গে পাঁচ সদস্যের চিকিৎসক দল থাকবে।
গতকাল বুধবার সাইফি হাসপাতালের চিকিৎসকেরা ইমানের বোন ও ভিপিএস বুরজিল হাসপাতালের চিকিৎসকদের এ বিষয়ে বিস্তারিত ব্রিফ করেন।
ভিপিএস দুবাই ও নর্দান এমিরেটসের সিইও সাজির গাফফার বলেন, ইমানকে পুরোপুরি পুনর্বাসন করা হবে। সুস্থ জীবনের জন্য তাঁকে শারীরিক ও মানসিক সেবা দেওয়া হবে।
গত সপ্তাহে ইমানের বোন অভিযোগ করেন, চিকিৎসকেরা যেমনটা দাবি করছেন তা নয়। তাঁর বোনের অর্ধেক ওজনও কমেনি। এরপরই এ নিয়ে বিতর্ক শুরু হয়। তিনি দাবি করেন, চিকিৎসা শেষ হওয়ার আগেই ইমানকে ছেড়ে দেওয়ার জন্য এমনটা বলছেন চিকিৎসকেরা। তবে চিকিৎসকেরা এমন দাবি নাকচ করেছেন।
ইমানের চিকিৎসক মুফাজ্জল লাকদাওয়ালা বলেন, ‘আমি যেমন ইমানের শূন্যতা অনুভব করব, তেমনি ইমানও নিশ্চয়ই আমার শূন্যতা অনুভব করবে।’
দীর্ঘ ২৫ বছর যাবৎ অতিরিক্ত ওজনের জন্য ঘরের বাইরে বের হতে পারেননি ইমান। ৩৬ বছর বয়সী ইমানের জন্মশহর মিসরের আলেকজান্দ্রিয়া।
