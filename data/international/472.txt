
ফেসবুকের প্রধান নির্বাহী মার্ক জাকারবার্গের পর এবার গুগলের প্রধান নির্বাহী কর্মকর্তা (সিইও) সুন্দর পিচাইও মার্কিন প্রেসিডেন্ট ডোনাল্ড ট্রাম্পের অভিবাসনবিরোধী সিদ্ধান্তের সমালোচনা করেছেন। বার্তা সংস্থা পিটিআই এই তথ্য জানিয়েছে।ভারতীয় বংশোদ্ভূত সুন্দর পিচাই বলেছেন, সাতটি মুসলিম দেশের শরণার্থীদের ওপর নিষেধাজ্ঞা যুক্তরাষ্ট্রে অসাধারণ সব প্রতিভা আসার ক্ষেত্রে প্রতিবন্ধকতা সৃষ্টি করবে।নিষেধাজ্ঞাসংক্রান্ত ট্রাম্পের নির্বাহী আদেশ জারির পর গুগল তাদের ভ্রমণরত কর্মীদের যুক্তরাষ্ট্রে ফিরতে বলেছে।কর্মীদের কাছে পাঠানো এক ই-মেইলে সুন্দর পিচাই লিখেছেন, যুক্তরাষ্ট্রে প্রবেশের ক্ষেত্রে সাতটি মুসলিম দেশের নাগরিকদের ওপর নিষেধাজ্ঞার প্রভাব গুগলের অন্তত ১৮৭ জন কর্মীর ওপর পড়বে।বিবিসির খবরে বলা হয়, বিদেশে অবস্থানরত প্রায় ১০০ কর্মীকে যুক্তরাষ্ট্রে ফিরতে বলেছে গুগল। ই-মেইলে সুন্দর পিচাই লিখেছেন, ট্রাম্পের আদেশের প্রভাবের বিষয়ে তাঁরা হতাশ। এই আদেশ যুক্তরাষ্ট্রে অসাধারণ প্রতিভাবান ব্যক্তিদের আসার ক্ষেত্রে প্রতিবন্ধকতা সৃষ্টি করতে পারে।
সুন্দর পিচাই আরও লিখেছেন, গুগলের সহকর্মীদের ব্যক্তিগত জীবনে ট্রাম্পের নির্বাহী আদেশের প্রভাব দেখতে পাওয়া বেদনাদায়ক।
ফেসবুকের প্রধান নির্বাহী জাকারবার্গও ট্রাম্পের অভিবাসনবিরোধী সিদ্ধান্তের সমালোচনা করেছেন।
গতকাল শনিবার ফেসবুকে দেওয়া এক স্ট্যাটাসে স্ট্যাটাসে জাকারবার্গ লেখেন, ‘আপনাদের অনেকের মতোই প্রেসিডেন্ট ট্রাম্পের স্বাক্ষর করা সাম্প্রতিক নির্বাহী আদেশগুলোর প্রতিক্রিয়া নিয়ে আমি উদ্বিগ্ন।’
গত শুক্রবার নির্বাহী আদেশ জারি করে শরণার্থীদের জন্য যুক্তরাষ্ট্রের দরজা সাময়িকভাবে বন্ধ করে দিয়েছেন ট্রাম্প। ট্রাম্পের নির্বাহী আদেশের বলে যুক্তরাষ্ট্রে শরণার্থীদের পুনর্বাসন প্রকল্প অন্তত ১২০ দিনের জন্য বন্ধ হয়ে গেছে।
এ ছাড়া সাতটি মুসলিম দেশ থেকে যুক্তরাষ্ট্রে শরণার্থী প্রবেশে সাময়িক নিষেধাজ্ঞা নিয়েছেন ট্রাম্প। দেশগুলো হলো ইরান, ইরাক, লিবিয়া, সোমালিয়া, সুদান, সিরিয়া ও ইয়েমেন। এর মধ্যে সিরিয়া বাদে বাকি ছয় দেশের ক্ষেত্রে আগামী ৯০ দিন কোনো ভিসা দেওয়া হবে না। আর সিরিয়ার ওপর নিষেধাজ্ঞা থাকবে ‘অনির্দিষ্টকালের জন্য’।
আরও পড়ুন: 
শরণার্থীদের জন্য যুক্তরাষ্ট্রের দরজা সাময়িকভাবে বন্ধআমার ও প্রিসিলার পরিবারও অভিবাসী হিসেবে এসেছে
