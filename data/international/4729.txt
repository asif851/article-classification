
অনেক আলোচনার পর অবশেষে প্রেসিডেন্ট ডোনাল্ড ট্রাম্পের স্বাস্থ্যনীতি পাস করেছে দেশটির প্রতিনিধি পরিষদ। গতকাল বৃহস্পতিবার প্রতিনিধি পরিষদে ২১৭-২১৩ ভোটে বিলটি পাস হয়। বিলটির পক্ষে ডেমোক্রেটিক পার্টির কোনো সদস্যই ভোট দেননি।
নতুন বিলে সাবেক প্রেসিডেন্ট বারাক ওবামার প্রশাসনের জনপ্রিয় স্বাস্থ্যনীতি ‘ওবামাকেয়ার’-এর বড় অংশ ছেঁটে ফেলা হয়েছে। এখন এটি বিবেচনার জন্য কংগ্রেসের উচ্চকক্ষ সিনেটে পাঠানো হবে।
ওবামাকেয়ারের বাতিল হওয়া অংশ রিপাবলিকানদের প্রণীত স্বাস্থ্যবিমা পরিকল্পনা দিয়ে প্রতিস্থাপন করা হয়েছে। এটাই এ পর্যন্ত প্রেসিডেন্ট ট্রাম্পের সবচেয়ে বড় সংসদীয় সাফল্য।
এদিকে, বার্তা সংস্থা এএফপি জানায়, চলতি মাসেই সৌদি আরব, ইসরায়েল ও ভ্যাটিকান সফরে যাচ্ছেন যুক্তরাষ্ট্রের প্রেসিডেন্ট ডোনাল্ড ট্রাম্প। গতকাল বৃহস্পতিবার তিনি নিজেই বিষয়টি নিশ্চিত করেছেন।
যুক্তরাষ্ট্রের প্রেসিডেন্ট হিসেবে গত ২০ জানুয়ারি শপথ নেওয়ার পর এটাই হবে ট্রাম্পের প্রথম বিদেশ সফর। ২৫ মে ব্রাসেলসে ন্যাটো জোটের সম্মেলন এবং ২৬ মে সিসিলিতে জি-সেভেন সম্মেলনে যোগ দেবেন ট্রাম্প। ওই সফরের সময়ই সৌদি আরব, ইসরায়েল ও ভ্যাটিকানে যাবেন তিনি।
