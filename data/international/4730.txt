
পাকিস্তানের পেশোয়ার ও খাইবার পাখতুনখাওয়া প্রদেশের বিভিন্ন এলাকায় গতকাল রোববার ঘূর্ণিঝড়ে কমপক্ষে ৪৪ জন নিহত হয়েছে। আহত হয়েছে দুই শতাধিক লোক। আবহাওয়া দপ্তর থেকে বলা হয়েছে, দেশের দুর্যোগের ইতিহাসে সবচেয়ে শোচনীয় পরিস্থিতির দিক দিয়ে এটি তৃতীয়। খাইবার পাখতুনখাওয়ার সব হাসপাতালে জরুরি অবস্থা জারি করা হয়েছে।ডন পত্রিকার অনলাইন সংস্করণের খবরে জানানো হয়, হতাহত ব্যক্তিদের বেশির ভাগই নারী ও শিশু। ঘূর্ণিঝড়ের সঙ্গে প্রচণ্ড বৃষ্টি হয়েছে। ঝড়ে ও বৃষ্টির ঝাপটায় পেশোয়ার, মর্দান, নওশেরা ও প্রদেশের অন্যান্য এলাকায় বাড়ির ছাদ ও সীমানা প্রাচীর ধসে পড়েছে।উদ্ধারকর্মীরা আহত ব্যক্তিদের দ্রুত হাসপাতালে পৌঁছে দিচ্ছে। কিন্তু অনেক সড়ক পানিতে ডুবে গেছে। এতে উদ্ধারকাজ বিঘ্নিত হচ্ছে। সড়কের ওপর গাছ ও বৈদ্যুতিক খুঁটি পড়ায় অনেক ঘূর্ণিঝড়কবলিত জায়গায় অ্যাম্বুলেন্স ও উদ্ধারকারী যানবাহন নিয়ে পৌঁছানো যাচ্ছে না। স্থানীয় লোকজন আহত ব্যক্তিদের হাসপাতালে পৌঁছে দিচ্ছে।
