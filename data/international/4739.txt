
অসহিষ্ণুতার প্রতিবাদে এবার পুরস্কার ফিরিয়ে দেওয়ার ঘোষণা দিলেন ভারতীয় লেখক অরুন্ধতী রায়। পুরস্কার ফিরিয়ে দেওয়া সাহিত্যিকদের তালিকায় এবার যুক্ত হলো তাঁর নাম।আজ বৃহস্পতিবার এনডিটিভি ও টাইমস অব ইন্ডিয়ার খবরে জানানো হয়, ভারতে সম্প্রতি কয়েকটি ‘ভয়ংকর হত্যাকাণ্ডের’ প্রতিবাদে অরুন্ধতী রায় জাতীয় পুরস্কার ফেরত দেওয়ার সিদ্ধান্ত নিয়েছেন। ২৪ জন চলচ্চিত্র নির্মাতা তাঁদের অর্জিত জাতীয় পুরস্কার আজ ফেরত দেন।ভারতে সম্প্রতি বাড়িতে ঢুকে স্বাধীন মত প্রকাশকারী একজন শিক্ষাবিদকে হত্যা করা হয়েছে। এ ছাড়া গরুর মাংস খাওয়া নিয়ে গুজবের জেরে সহিংস হামলায় আরও দুজন নিহত হয়েছেন। এসব ঘটনার প্রতিবাদে এর আগেও অন্তত ৫০ জন লেখক-বুদ্ধিজীবী তাঁদের অর্জিত বিভিন্ন পুরস্কার ফিরিয়ে দিয়েছেন।ইন্ডিয়ান এক্সপ্রেস পত্রিকায় তাঁর লেখা ‘কেন আমি পুরস্কার ফিরিয়ে দিচ্ছি’ শিরোনামের একটি নিবন্ধ আজ প্রকাশিত হয়েছে। এতে তিনি লিখেছেন, সাম্প্রতিক ভয়াবহ ঘটনাগুলো ‘গভীরতর অসুস্থতার লক্ষণ’।‘দ্য গড অব স্মল থিংস’ শীর্ষক বইয়ের জন্য ১৯৯৭ সালে বুকার পুরস্কার পান লেখক অরুন্ধতী রায়। তিনি বলেন, ২০০৫ সালে পাওয়া সাহিত্য আকাদেমি পুরস্কার তিনি প্রত্যাখ্যান করেছেন। তখন কংগ্রেস সরকার ক্ষমতায় ছিল। ফলে তাঁকে যেন কংগ্রেস বনাম বিজেপির পুরোনো বিতর্কে জড়ানো না হয়।
