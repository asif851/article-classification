
মাত্র কয়েক মাস আগে মার্কিন পররাষ্ট্রমন্ত্রীর দায়িত্ব ছেড়েছেন হিলারি ক্লিনটন। তাই বলে মোটেও অবসর নেই তাঁর। লোভনীয় অর্থের বিনিময়ে ভাষণ দেওয়ার কাজে বেশ ব্যস্ত সময় কাটাচ্ছেন তিনি। ভাষণপ্রতি দুই লাখ ডলারেরও বেশি কামাচ্ছেন হিলারি।‘ওয়াশিংটন পোস্ট’-এর প্রতিবেদনে জানানো হয়, বিভিন্ন শিল্পগোষ্ঠীর অনুষ্ঠানে শিকাগো, লস অ্যাঞ্জেলেস, মিশিগান, ডালাসসহ বিভিন্ন জায়গায় ভাষণ দিয়েছেন হিলারি। এসব ভাষণে ২০ হাজারের মতো শ্রোতা উপস্থিত থাকতে দেখা গেছে।হিলারির স্বামী সাবেক মার্কিন প্রেসিডেন্ট বিল ক্লিনটনও অর্থের বিনিময়ে ভাষণ দিয়ে বেড়াচ্ছেন। ২০০১ সালে হোয়াইট হাউস ছাড়ার পর এ পর্যন্ত তিনি ১০ কোটি ডলারেরও বেশি আয় করেছেন ভাষণ দিয়ে।বক্তা হিসেবে আয়োজকদের কাছে হিলারির চাহিদা ব্যাপক। এ কারণে সাবেক এই ফার্স্ট লেডিকে ব্যস্ত সময় কাটাতে হচ্ছে। তাঁর বক্তৃতার সময়সূচি সম্পর্কে কিছু জানাতে অস্বীকৃতি জানিয়েছেন মুখপাত্র।২০১৬ সালের মার্কিন প্রেসিডেন্ট নির্বাচনে ডেমোক্র্যাট দলের মনোনয়নপ্রত্যাশী হিসেবে হিলারিকে বিবেচনা করা হচ্ছে। তবে এ বিষয়ে ক্লিনটন দম্পতির কেউ স্পষ্ট করে কিছু বলছেন না।
