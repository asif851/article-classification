
জইশ-ই-মোহাম্মদ নেতা মাসুদ আজহারকে সন্ত্রাসী হিসেবে চিহ্নিত করতে জাতিসংঘে ভারতের আবেদনের প্রতি চীনের আপত্তির মেয়াদ আরও বাড়ল। আপত্তির মেয়াদ আজ সোমবারই শেষ হওয়ার কথা ছিল। এর আগেই গতকাল রোববার মেয়াদ বাড়ানোর কথা জানায় চীন।চীন আপত্তির মেয়াদ না বাড়ালে মাসুদ আজহারকে সন্ত্রাসী হিসেবে চিহ্নিত করতে আর কোনো বাধা থাকত না। এখন এই মেয়াদ আরও ছয় মাস বাড়াল চীন। গতকাল দেশটির পররাষ্ট্র মন্ত্রণালয়ের মুখপাত্র জেং সুয়াং বলেন, গত মার্চে ভারতের আবেদনের বিষয়ে চীনের আপত্তির মেয়াদ বাড়ানো হয়েছে। ভারতের এই আবেদনের বিষয়ে ভিন্নমত আছে। এখন এ নিয়ে আরও আলোচনা হবে।এ বছরের ৩১ মার্চ নিরাপত্তা পরিষদের স্থায়ী সদস্য চীন মাসুদ আজহারকে সন্ত্রাসী হিসেবে চিহ্নিত করতে ভারতের আবেদনে বাধা দেয়। নিরাপত্তা পরিষদের নিষেধাজ্ঞা কমিটিতে এ আবেদন করে ভারত।পাঁচটি স্থায়ীসহ নিরাপত্তা পরিষদের ১৫ সদস্যরাষ্ট্রের মধ্যে একমাত্র চীনই ভারতের এই প্রস্তাবের বিরোধিতা করছে। এ প্রস্তাব পাস হলে মাসুদ আজহারের সম্পত্তি জব্দ এবং তাঁর ভ্রমণ নিষিদ্ধ হবে।ভারতের মুম্বাই শহরে ২০০৮ সালের ভয়াবহ সন্ত্রাসী হামলার পেছনে জঙ্গি সংগঠন জইশ-ই-মোহাম্মদের হাত রয়েছে বলে দেশটির অভিযোগ।
