
মার্কিন প্রেসিডেন্ট ডোনাল্ড ট্রাম্প ও রুশ প্রেসিডেন্ট ভ্লাদিমির পুতিন আগামী সপ্তাহে প্রথমবারের মতো বৈঠক করবেন। বার্তা সংস্থা রয়টার্সের প্রতিবেদনে জানানো হয়, জার্মানিতে আগামী সপ্তাহে অনুষ্ঠেয় একটি সম্মেলনে এই দুই নেতা প্রথম পরস্পরের মুখোমুখি হবেন।
গতকাল বৃহস্পতিবার হোয়াইট হাউস ও ক্রেমলিন জানায়, আগামী ৭-৮ জুলাই হামবুর্গে জি-২০ শীর্ষ সম্মেলন বসছে। এই সম্মেলনের পাশাপাশি যুক্তরাষ্ট্র ও রাশিয়ার প্রেসিডেন্ট দ্বিপক্ষীয় বৈঠক করবেন।
চলতি বছরের জানুয়ারিতে মার্কিন প্রেসিডেন্টের দায়িত্ব নেন ট্রাম্প। নির্বাচনী প্রচার চলাকালে রুশ প্রেসিডেন্ট পুতিনের প্রশংসায় পঞ্চমুখ ছিলেন তিনি। পুতিনও ট্রাম্পের প্রশংসা করেন। এ নিয়ে মার্কিন রাজনীতিতে নানা সন্দেহ দানা বাঁধে।
ট্রাম্পকে জয়ী করতে মার্কিন প্রেসিডেন্ট নির্বাচনে রাশিয়া হস্তক্ষেপ করেছিল বলে অভিযোগ আছে। এই অভিযোগের সত্যতা খতিয়ে দেখা হচ্ছে।
মার্কিন নির্বাচনে রুশ আঁতাতের অভিযোগ নিয়ে চরম অস্বস্তিতে আছেন ট্রাম্প। ঠিক এমন সময় প্রেসিডেন্ট ট্রাম্প ও পুতিনের মধ্যে প্রথম বৈঠকটি হতে যাচ্ছে। তাঁদের এই বৈঠক নিয়ে মানুষের মধ্যে আগ্রহ ও কৌতূহল রযেছে।
তবে ট্রাম্পের জাতীয় নিরাপত্তা উপদেষ্টা এইচ আর ম্যাকমাস্টার বলছেন ভিন্ন কথা। দুই নেতার মধ্যকার বৈঠকটিকে খুব গুরুত্ব দিতে নারাজ তিনি।
ম্যাকমাস্টার জানিয়েছে, হামবুর্গে দুই দিনব্যাপী জি-২০ শীর্ষ সম্মেলনের ফাঁকে মার্কিন প্রেসিডেন্ট মোট নয়টি বৈঠক করবেন। এর মধ্যে পুতিনের সঙ্গে হবে একটি বৈঠক।
ট্রাম্পের জাতীয় নিরাপত্তা উপদেষ্টা বলেন, অন্য দেশের নেতাদের সঙ্গে মার্কিন প্রেসিডেন্টের যে বৈঠকগুলো হবে, পুতিনের সঙ্গে তেমনই একটি বৈঠক হবে। এখানে ব্যতিক্রম কিছু হবে না। ট্রাম্প-পুতিন বৈঠকের সুনির্দিষ্ট কোনো আলোচ্যসূচি নেই।
