
ভারতের আসামে সন্দেহভাজন বোড়ো জঙ্গিদের নাশকতায় নিহতের সংখ্যা বেড়ে ৫৫ হয়েছে।আজ বুধবার এনডিটিভি অনলাইনের প্রতিবেদনে জানানো হয়, গতকাল মঙ্গলবার সন্ধ্যায় আসামের কয়েকটি স্থানে সংগঠিত হামলা চালানো হয়। বোড়ো জঙ্গিরা এ হামলা চালিয়েছে বলে সন্দেহ করা হচ্ছে। হামলায় ২০ শিশুসহ অন্তত ৫৫ জন নিহত হয়েছে।আসাম পুলিশ জানায়, এক ঘণ্টার ব্যবধানে জঙ্গিরা পাঁচটি স্থানে এই হামলা চালিয়েছে। একে-৪৭ রাইফেল দিয়ে তারা পুরুষ, নারী ও শিশুদের গুলি করে হত্যা করেছে। নিহত বক্তিরা অধিকাংশই আদিবাসী। তারা চা-বাগানে কাজ করত। হামলার জন্য ন্যাশনাল ডেমোক্রেটিক ফ্রন্ট অব বোড়োল্যান্ড (এনডিএফবি) জঙ্গিদের সন্দেহ করছে পুলিশ। তবে সংগঠনটির পক্ষ থেকে হামলার দায় স্বীকার করা হয়নি।
