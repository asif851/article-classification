
পাকিস্তানের তেহরিক-ই-ইনসাফ দলের নেতা ইমরান খান দাবি করেছেন, সম্প্রতি অনুষ্ঠিত সাধারণ নির্বাচনের আগে তাঁকে হত্যার পরিকল্পনা করা হয়েছিল।ইমরান খান বলেন, পাঞ্জাবের একটি নির্বাচনী সমাবেশে তাঁকে হত্যা করার ষড়যন্ত্র করা হয়। গত সোমবার লাহোরে জামান পার্কের নিজ বাসভবনে সাংবাদিকদের ইমরান এ কথা বলেন।তেহরিকের নেতা ইমরান খান বলেন, জিটি রোডের এক সমাবেশে তাঁকে হত্যার চেষ্টা হতে পারে বলে সরকারের পক্ষ থেকে জানানো হয়েছিল।তবে দল বা ইমরানের নিজের পক্ষ থেকে ওই হত্যাচেষ্টা কারা করেছে, এ ব্যাপারে বিস্তারিত কিছু বলা হয়নি।নতুন দল হিসেবে সাধারণ নির্বাচনে তুলনামূলকভাবে বেশ ভালো ফল করেছে ইমরানের দল।লাহোরে নির্বাচনী প্রচারণার সময়ে ৬০ বছর বয়সী ইমরান খান মঞ্চ থেকে পড়ে গিয়ে আহত হন। এখনো পুরোপুরি সেরে ওঠেননি। চিকিৎসকেরা তাঁকে আরও বিশ্রামে থাকার পরামর্শ দিয়েছেন।সাংবাদিকদের কাছে নির্বাচনকালে বিচার বিভাগ ও নির্বাচন কমিশনের পদক্ষেপের সমালোচনা করে ইমরান খান বলেন, ‘নির্বাচনের খেলায় এর আম্পায়াররা পক্ষপাতহীন ছিলেন না।’
 তেহরিক নেতা বলেন, নির্বাচনের ফলাফল সম্পর্কে তাঁর দলের আপত্তির বিষয়ে ব্যবস্থা না নেওয়া হলে ঈদুল ফিতরের পর দেশজুড়ে বিক্ষোভ করা হবে।
ইমরান এ সময় দাবি করেন, নির্বাচন স্বচ্ছ হলে তাঁর দলই জয়ী হতো এবং তিনি প্রধানমন্ত্রী হতেন।
