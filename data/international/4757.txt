
দ্বিতীয় বিশ্বযুদ্ধের সময় নারীদের যৌনকর্মে বাধ্য করার ঘটনা ‘সামরিক প্রয়োজনীয়তা’ বলে জাপানের ওসাকা শহরের মেয়র তোরু হাশিমাতো বিতর্কিত মন্তব্য করেছিলেন, জনমত জরিপে তার বিরোধিতা করা হয়েছে। মূল ধারার ইতিহাসবিদদের মতে, দ্বিতীয় বিশ্বযুদ্ধের সময় কোরিয়া, চীন, ফিলিপাইন ও অন্যান্য দেশের প্রায় দুই লাখ নারীকে জাপানি সেনাবাহিনীর তৈরি গণিকালয়ে যেতে বাধ্য করা হয়েছিল।  হাশিমাতোর বক্তব্যের সঙ্গে জাপানিদের সবাই একমত নয়। মাইনিচি শিমবান পত্রিকার জরিপে অংশগ্রহণকারী এক হাজার ৫৫০ গ্রাহকের ৭১ শতাংশ মনে করেন, হাশিমাতোর বক্তব্য ‘সঠিক নয়’। অপরদিকে ২০ শতাংশ গ্রাহকের মতে ওই বক্তব্য ‘সঠিক’। এ ছাড়া, আসাহি শিমবান পত্রিকার এক জরিপে তিন হাজার ৬০০ গ্রাহকের মধ্যে ৭৫ শতাংশ মনে করেন, ওই বক্তব্য ‘সমস্যাযুক্ত’। আর ২০ শতাংশের মতে, বক্তব্যটিতে তেমন কোনো সমস্যা নেই কিংবা এটি সমস্যামুক্ত। এএফপি।
