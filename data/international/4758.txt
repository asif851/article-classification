
বিশ্বের বিভিন্ন দেশের শীর্ষ ধনীরা তাঁদের সম্পদ দিয়ে কত দিন দেশ চালাতে পারবেন? এমন কৌতূহল এসেই যায়। আর এ বিষয়টি নিয়ে সমীক্ষা চালিয়ে প্রতিবেদন প্রকাশ করেছে ব্লুমবার্গ বিলিয়নিয়ারস ইনডেক্স এবং আন্তর্জাতিক তথ্য ভান্ডার।
প্রতিবেদনে দেখা যায়, ভারতের শীর্ষ ধনী রিলায়েন্স ইন্ডাস্ট্রিজ লিমিটেডের কর্ণধার মুকেশ আম্বানি তাঁর সম্পদ দিয়ে ২০ দিনের মতো দেশ চালাতে সক্ষম। তাঁর সম্পদের পরিমাণ ৪০ দশমিক ৩ বিলিয়ন ডলার।
ভারতের বিভিন্ন গণমাধ্যমে আজ বুধবার ওই প্রতিবেদন প্রকাশিত হয়।
প্রতিবেদনে কেবল মুকেশ আম্বানিকে নিয়েই পর্যালোচনা করা হয়নি। বিশ্বের তাবৎ শতকোটিপতিদের নাম এসেছে প্রতিবেদনে। এতে বলা হয়, নিজের সম্পদ দিয়ে সবচেয়ে বেশি দিন দেশ চালাতে পারবেন জন ফ্রেডরিকসন। সাইপ্রাসের এই শীর্ষ ধনকুবের ১০ বিলিয়ন ডলার সম্পদের মালিক। যা দিয়ে তিনি ৪৪১ দিন দেশ চালাতে সক্ষম।
এরপর রয়েছে হংকংয়ের ধনকুবের লি কা শিং। তাঁর সম্পত্তির পরিমাণ ৩৪ দশমিক ৭ বিলিয়ন ডলার। তিনি এই সম্পদ দিয়ে ১৯১ দিন দেশ চালাতে পারবেন। তৃতীয় স্থানে রয়েছেন মেক্সিকোর বিলিয়নিয়ার কার্লোস স্লিম। তাঁর সম্পদের পরিমাণ ৬২ দশমিক ৮ বিলিয়ন ডলার। তাঁর এই সম্পদ দিয়ে ৮২ দিন মেক্সিকোকে চালিয়ে নিয়ে যেতে পারবেন তিনি। স্পেনের শীর্ষ ধনী অ্যামনেসিও ওর্তেগার ৭৫ দশমিক ৩ বিলিয়ন ডলার দিয়ে ৪৮ দিন দেশ চালানো সম্ভব।
এ ছাড়া মার্কিন বিলিয়নিয়ার ও আমাজন অনলাইন শপিং কোম্পানির চেয়ারম্যান জেফ বেজোস তাঁর ৯৯ বিলিয়ন ডলার দিয়ে যুক্তরাষ্ট্র চালাতে পারবেন মাত্র ৫ দিন। বিশ্বের ১৬ তম ধনী আলিবাবা গ্রুপের কর্ণধার জ্যাক মা চীন চালাতে পারবেন ৪ দিন এবং ব্রাজিলের শীর্ষ ধনকুবের জর্জ পাওলো পারবেন ১৩ দিন।
 
 
