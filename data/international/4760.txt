
 
শিশুদের প্রতিদিন বই পড়ে শোনানোর আহ্বান জানিয়েছেন ব্রিটিশ রাজবধূ ক্যামিলা পার্কার। প্রত্যেক বাবা-মায়ের প্রতি এ আহ্বান জানিয়ে তিনি বলেন, এতে করে শিশুদের মধ্যে আবিষ্কারের নেশা জেগে ওঠে।
ক্যামিলা ব্রিটিশ পত্রিকা সানডে এক্সপ্রেসে এ বিষয়ে রোববার নিবন্ধ লেখেন। আগামী ১ মার্চ যুক্তরাজ্যে পালিত হবে বিশ্ব বই দিবস। এ বই দিবসকে সামনে রেখেই তাঁর এই নিবন্ধ। বিশ্বব্যাপী ২৪ এপ্রিল বই দিবস পালন হলেও যুক্তরাজ্যে এর ব্যতিক্রম ঘটে। সেখানে মার্চের প্রথম বৃহস্পতিবার এ দিবসটি পালিত হয়।
ক্যামিলা নিবন্ধে লিখেছেন, বাবা তাঁকে প্রতিদিনই বই পড়ে শোনাতেন। বই পড়ার ভালোবাসা থেকে জীবনে কোনো সন্ধ্যা বঞ্চিত হননি। বাবাই তাঁকে তৈরি করেছেন। যা তিনি সন্তানের মধ্যেও চর্চা করেছেন, এখন করছেন নাতি-নাতনিদের ক্ষেত্রে।
ক্যামিলা আরও বলেন, প্রিয় বইয়ের প্রতিটি পাতা আমাদের নাতি-নাতনিদের সঙ্গে নতুন বন্ধন সৃষ্টি করে। কিন্তু কেবল এটাই বই পড়ার ইতিবাচক দিক নয়। আমরা সবাই জানি পড়ার অভ্যাস জীবনের একটি অমূল্য দক্ষতা। শিশুদের শিক্ষা জীবনে এই পাঠাভ্যাস একটি গুরুত্বপূর্ণ বিষয়। যার মাধ্যমে তারা বিশ্বের বুকে নিজেদের জায়গা করে নিতে পারে।
