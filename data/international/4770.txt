
মিয়ানমারের ঐতিহাসিক সাধারণ নির্বাচনে পরাজয় স্বীকার করে নিয়েছে দেশটির ক্ষমতাসীন রাজনৈতিক দল ইউনিয়ন সলিডারিটি অ্যান্ড ডেভেলপমেন্ট পার্টি (ইউএসডিপি)। বিপুল জয়ের পথে গণতন্ত্রপন্থী নেত্রী অং সান সু চির দল ন্যাশনাল লিগ ফর ডেমোক্রেসি (এনএলডি)। বার্তা সংস্থা রয়টার্সের প্রতিবেদনে এ তথ্য জানানো হয়।মিয়ানমারে দীর্ঘ প্রতীক্ষিত ওই নির্বাচনে গতকাল রোববার ভোটগ্রহণ সম্পন্ন হয়। ভোট গ্রহণ শেষ হওয়ার পর শুরু হয় গণনা। ভোট গণনা এখনো চলছে। প্রাথমিক ফলাফল আজ সোমবার প্রকাশ করা হতে পারে বলে বিবিসি অনলাইনের প্রতিবেদনে জানানো হয়েছে।এরই মধ্যে আজ এনএলডির কাছে পরাজয় মেনে নিয়েছেন জান্তা-সমর্থিত ইউএসডিপির ভারপ্রাপ্ত চেয়ারম্যান হতেয় ও। নির্বাচনের ফলাফল মেনে নেবেন বলেও জানান তিনি।রয়টার্সকে দেওয়া সাক্ষাৎকারে হতেয় ও বলেন, ‘আমরা হেরে গেছি।’দেশটির বর্তমান প্রেসিডেন্ট থেইন সেইনের ঘনিষ্ঠ সহযোগী হতেয় ও আরও বলেন, ‘আমরা কেন হেরেছি, তার কারণ খুঁজে দেখব। যা-ই হোক, কোনো ধরনের আপত্তি ছাড়াই আমরা ফলাফল মেনে নেব। আমরা এখনো চূড়ান্ত ফল জানি না।’
নির্বাচনের পরে ফলাফল নিয়ে এখন পর্যন্ত কোনো কথা বলেননি প্রেসিডেন্ট থেইন সেইন। তবে নির্বাচনের আগে তিনি বলেছেন, ফলাফল যা-ই হোক না কেন, সরকার ও সেনাবাহিনী তা মেনে নেবে।
নোবেল শান্তি পুরস্কারজয়ী এনএলডির নেত্রী অং সান সু চি নিজেও তাঁর দলের জয়ের ব্যাপারে ইঙ্গিত দিয়েছেন। তিনি বলেছেন, ‘আমার মনে হয়, ফলাফলের ব্যাপারে আপনাদের সবার ধারণা আছে।’
আজ সকালে ইয়াঙ্গুনে এনএলডির প্রধান কার্যালয়ে সাংবাদিক ও দলীয় সমর্থকদের সঙ্গে কথা বলেন সু চি। তিনি বলেন, ‘আমাদের যেসব প্রার্থী জয়ী হবেন, তাঁদের এখনই অভিনন্দন জানানোটা কিছুটা তড়িঘড়ি হয়ে যাবে।’
দেশটির নির্বাচন কমিশন জানিয়েছে, নির্বাচনে ভোটার ছিল প্রায় তিন কোটি। অন্তত ৯০টি দলের কমপক্ষে ছয় হাজার প্রার্থী ওই নির্বাচনে প্রতিদ্বন্দ্বিতা করেন। ভোটারদের উপস্থিতি ছিল প্রায় ৮০ শতাংশ।
মিয়ানমারে গত ২৫ বছরের মধ্যে গতকালের নির্বাচনকে সবচেয়ে অবাধ বলে গণ্য করা হচ্ছে। পরিবর্তনের স্বপ্ন নিয়ে দেশটির জনসাধারণ স্বতঃস্ফূর্ত ও উৎসবমুখর পরিবেশে ভোট দিয়েছেন।
একনায়কতন্ত্র থেকে গণতন্ত্রে উত্তরণের পথে এই নির্বাচন গুরুত্বপূর্ণ ভূমিকা রাখবে বলে বিভিন্ন আন্তর্জাতিক গণমাধ্যমের খবরে বলা হচ্ছে।
আরও পড়ুন: 
মিয়ানমারে ক্ষমতাসীন দলের পরাজয় স্বীকারমিয়ানমারে নির্বাচনের ফলাফলের জন্য অপেক্ষানতুন দিনের স্বপ্নমিয়ানমার: ইতিহাসের পথপরিক্রমা
 
