
বিশ্বের সবচেয়ে বড় ‘মানব ফিতা’ তৈরি করে গিনেস ওয়ার্ল্ড রেকর্ডসে স্থান করে নিয়েছেন সৌদি আরবের নারীরা। স্তনের ক্যানসারের ব্যাপারে জনসচেতনতা সৃষ্টিতে এই ‘মানব ফিতা’ তৈরি করা হয়। গত ১২ ডিসেম্বর একই দিন এই রেকর্ড গড়ার পাশাপাশি সৌদি নারীরা দেশের নির্বাচনে প্রথমবারের মতো ভোটার হিসেবে ভোট দেন এবং প্রার্থী হিসেবে প্রতিদ্বন্দ্বিতা করেন।
দ্য ইনডিপেনডেন্ট-এর খবরে জানানো হয়, ১২ ডিসেম্বর ছিল সৌদি নারীদের জন্য এক অনন্য গৌরবময় দিন। ওই দিন পৌর নির্বাচনে এক লাখের বেশি নারী ভোটার ভোট দেন। ২০ নারী প্রার্থী নির্বাচনে জয়লাভ করেন। সেদিন নারীদের অনেকেই ভোট কেন্দ্র থেকে সরাসরি চলে যান রাজধানী রিয়াদের প্রিন্সেস নোউরা বিশ্ববিদ্যালয়ের ফুটবল স্টেডিয়ামে। তাঁদের মাথায় ছিল গোলাপি স্কার্ফ। এরপর তাঁরা হাতে হাত ধরে লাইনে দাঁড়িয়ে তৈরি করেন স্তন ক্যানসার নিয়ে সচেতনতা বিষয়ক গোলাপি ফিতা। এতে অংশ নেন আট হাজার ২৬৪ জন নারী।
গিনেস ওয়ার্ল্ড রেকর্ডসের এক টুইটার বার্তায় বলা হয়, আগে এ রেকর্ড ছিল ভারতের। তাদের মানব ফিতায় অংশ নিয়েছিলেন ছয় হাজার ৮৪৭ জন।
সৌদি গেজেট জানায়, এই কর্মকাণ্ডের প্রধান উদ্যোক্তা ছিলেন প্রিন্সেস রিমা বিনতে বান্দার আল-সৌদ। তিনি বলেন, ‘যেসব নারী এখানে অংশ নিয়েছেন, তাঁরা বিশ্বাস করেন আমাদের ভবিষ্যতের জন্য সুস্থ থাকা খুব গুরুত্বপূর্ণ। আমরা ভবিষ্যতের কণ্ঠ। আমরা যদি আমাদের যত্ন নিই, তাহলে সামনে রয়েছে এক উজ্জ্বল ভবিষ্যৎ।’
