
নাইজেরিয়ায় বাস্তুচ্যুত মানুষের একটি শিবিরে আত্মঘাতী বোমা হামলা চালিয়েছে দুই নারী। এতে অন্তত ৫৮ জন নিহত হয়েছে। দেশটির কর্মকর্তাদের বরাত দিয়ে বার্তা সংস্থা এএফপি এই তথ্য জানিয়েছে।
কর্মকর্তাদের ভাষ্য, দেশটির বোর্নো রাজ্যের রাজধানী মাইদুগুরি থেকে প্রায় ৯০ কিলোমিটার দূরে অবস্থিত দিকওয়ায় গত মঙ্গলবার সকালে এ হামলা হয়।
নাইজেরিয়ার উত্তর-পূর্বাঞ্চলে বোকো হারামের জঙ্গি তৎপরতায় বাস্তুচ্যুত হওয়া লোকজন ওই আত্মঘাতী বোমা হামলার শিকার হয়েছে।
গত সপ্তাহে সংশ্লিষ্ট এলাকায় বোকো হারামের বিরুদ্ধে দেশটির সেনাবাহিনীর অভিযানের পাল্টা আঘাত হিসেবে জঙ্গিরা এই হামলা চালিয়েছে বলে ধারণা করা হচ্ছে।
এই হামলার মধ্য দিয়ে দেশটিতে অভ্যন্তরে বাস্তুচ্যুত মানুষের নিরাপত্তা নিয়ে ফের শঙ্কা দেখা দিয়েছে। একই সঙ্গে দেশটির সরকারও চাপের মধ্যে পড়েছে।
সরকারের পক্ষ থেকে হামলার তীব্র নিন্দা জানানো হয়েছে। হামলার জন্য দায়ী ব্যক্তিদের ধরার প্রতিশ্রুতি ব্যক্ত করা হয়েছে। বাস্তুচ্যুত মানুষের শিবিরে কড়া নিরাপত্তার নির্দেশ দেওয়া হয়েছে।
গত ৩১ জানুয়ারি নাইজেরিয়ার উত্তরাঞ্চলের দালোরি গ্রামে বোকো হারামের হামলায় শিশুসহ অন্তত ৮৫ জনের প্রাণহানি ঘটে। দালোরি গ্রামটি মাইদুগুরি থেকে প্রায় ১২ কিলোমিটার দূরে।
