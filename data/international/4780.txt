
লেবাননের রাজধানী বৈরুতে শিয়া-অধ্যুষিত এলাকায় গতকাল রোববার দুটি রকেট হামলায় বেশ কয়েকজন আহত হয়েছে। স্থানীয় বাসিন্দারা বলেছেন, সিরিয়ায় জয়ী না হওয়া পর্যন্ত লড়াই চালিয়ে যেতে হিজবুল্লাহ নেতা হাসান নাসরাল্লাহর ঘোষণার এক দিন পর এ হামলার ঘটনা ঘটল। তবে তাৎক্ষণিকভাবে কেউ এ হামলার দায় স্বীকার করেনি। প্রতিবেশী সিরিয়ায় দুই বছরের বেশি সময় আগে সংঘাত শুরুর পর এই প্রথমবারের মতো হিজবুল্লাহর শক্ত ঘাঁটি বলে পরিচিত বৈরুতের ওই এলাকায় হামলা চালানো হলো।
স্থানীয় লোকজন জানান, একটি রকেট ব্যস্ত এলাকা চিহারে এক গাড়ি বিক্রির দোকানের সামনে পড়ে। এর ১০০ মিটার দূরে অন্য রকেটটি আঘাত হানে। এতে অন্তত পাঁচজন আহত হন। লেবাননের কট্টরপন্থী শিয়া সংগঠন হিজবুল্লাহর সদস্যরা সিরিয়ায় প্রেসিডেন্ট বাশার আল-আসাদের পক্ষে লড়াই করছে, বিশেষ করে সিরিয়ার কুশায়ের শহরে। শহরটি আলাবি শিয়াগোষ্ঠীর সদস্য বাশার পরিবারের শক্ত ঘাঁটি। সেখানে প্রায় এক সপ্তাহ ধরে বাশার বাহিনীর সঙ্গে বিদ্রোহীদের ভয়াবহ সংঘর্ষ চলছে। গত সপ্তাহে লেবাননের ত্রিপোলি এলাকায় সংঘর্ষে অন্তত ২৫ জন নিহত হয়। এ সংঘর্ষকে সীমান্তসংলগ্ন কুশায়ের শহরের লড়াইয়ের জের বলে মনে ধারণা করা হচ্ছে। এদিকে ফ্রান্সের পররাষ্ট্রমন্ত্রী লঁরা ফ্যাবিয়াস লেবাননে সহিংসতার নিন্দা জানিয়েছেন। গতকাল আবুধাবিতে সাংবাদিকদের সঙ্গে আলাপকালে ফ্যাবিয়াস বলেন, সিরিয়ার সহিংসতা কোনোভাবেই লেবাননে ছড়িয়ে পড়তে দেওয়া যাবে না। এএফপি ও রয়টার্স।
