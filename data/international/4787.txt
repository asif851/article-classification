
কবি রবীন্দ্রনাথ ঠাকুরের হারিয়ে যাওয়া নোবেল পদকটি খুঁজে পেতে ব্যর্থ হয়েছে ভারতের কেন্দ্রীয় গোয়েন্দা সংস্থা-সিবিআই। এর পরিপ্রেক্ষিতে আজ কলকাতার হাইকোর্ট পদক খোঁজার দায়িত্ব সিআইডিকে দেওয়ার তাগিদ দিয়েছেন।
রবীন্দ্রনাথ ঠাকুর ১৯১৩ সালে সাহিত্যে নোবেল পুরস্কার পান। সেই পদকটি সংরক্ষিত ছিল কবিগুরুর স্মৃতিবিজড়িত শান্তিনিকেতনের রবীন্দ্র ভবনের সংগ্রহশালায়। ২০০৪ সালের ২৫ মার্চ এই ভবন থেকে কবিগুরুর নোবেল পদকসহ আরও কয়েকটি দুষ্প্রাপ্য সামগ্রী চুরি হয়। এরপরেই এই নোবেল পদক চুরির তদন্তভার সাবেক মুখ্যমন্ত্রী বুদ্ধদেব ভট্টাচার্য তুলে দেন সিবিআইয়ের হাতে। সিবিআই ২০০৭ সালের ৩ সেপ্টেম্বর বোলপুরের অতিরিক্ত মুখ্য বিচার বিভাগীয় ম্যাজিস্ট্রেট আদালতে তদন্ত শেষে এক রিপোর্টে জানিয়ে দেয়, সিবিআই চুরির কিনারা করতে পারেনি। পরের বছর আবার সিবিআই আবেদন করে জানায় তারা ফের এই তদন্ত করবে। আদালত তাতে অনুমতি দেন। কিন্তু কার্যত সিবিআই আবার ব্যর্থ হয় নোবেল চুরির কিনারা করতে। এ বছরের জুলাই মাসে চঞ্চল কুমার জানা নামের এক অধ্যাপক কলকাতা হাইকোর্টে একটি জনস্বার্থ মামলা করে আরজি জানান, সিবিআই যখন এই নোবেল চুরির কিনারা করতে পারেনি, তখন এই তদন্তভার রাজ্যের পুলিশের অপরাধ তদন্ত বিভাগ-সিআইডির হাতে তুলে দেওয়া হোক। সেই মামলার শুনানি হয় আজ মঙ্গলবার কলকাতার হাইকোর্টের ভারপ্রাপ্ত প্রধান বিচারপতি রাকেশ তেওয়ারির ডিভিশন বেঞ্চে। শুনানিকালে হাইকোর্ট সিবিআইর আইনজীবীকে প্রশ্ন করেন, নোবেল চুরির কিনার যখন সিবিআই করতে পারছে না, তখন তদন্তভার সিআইডির হাতে দিলে আপত্তি কেন?এরপরেই হাইকোর্ট নির্দেশ দেন, আগামী এক সপ্তাহের মধ্যে সিবিআইর বক্তব্য জানাতে হবে। আর ১৫ দিন পর এই মামলার পরবর্তী শুনানি হবে।
