
নারীদের জন্য তৈরি প্রথম ‘ভায়াগ্রা’ অনুমোদন করেছে যুক্তরাষ্ট্র। দেশটির খাদ্য ও ওষুধ প্রশাসন (এফডিএ) অ্যাডি নামের ওষুধটি অনুমোদন করে। যৌনতার প্রতি আগ্রহ হারিয়ে ফেলা অল্প বয়সী নারীরা এটি সেবন করলে সুফল পাবেন। খবর এএফপির। ফ্লিবানসেরিন বা অ্যাডি নামের ওষুধটি প্রস্তুত করেছে যুক্তরাষ্ট্রের নর্থ ক্যারোলাইনা অঙ্গরাজ্যের স্প্রাউট ফার্মাসিউটিক্যালস নামের একটি প্রতিষ্ঠান। এটি সেবনে নারীর মস্তিষ্কে নির্দিষ্ট কিছু রাসায়নিক উপাদানের মাত্রা বাড়বে। ফলে তাঁরা যৌন আকাঙ্ক্ষা ফিরে পাবেন। তবে ওষুধটি অ্যালকোহলের সঙ্গে সেবন করলে গুরুতর পার্শ্বপ্রতিক্রিয়া হতে পারে। তাই এ ধরনের ব্যবহার নিয়ন্ত্রণের শর্তসাপেক্ষে এটি প্রয়োগের অনুমোদন দিয়েছে এফডিএ। প্রতিষ্ঠানটির ওষুধ মূল্যায়ন ও গবেষণাকেন্দ্রের পরিচালক জ্যানেট উডকক বলেন, যৌনাকাঙ্ক্ষা কমে যাওয়ায় যেসব নারী উদ্বিগ্ন, তাঁদের জন্য চিকিৎসকের পরামর্শ অনুযায়ী অ্যাডি সেবনের অনুমোদন দেওয়া হয়েছে। রোগী ও চিকিৎসককে ওষুধটি ব্যবহারের আগে অবশ্যই এটির বিভিন্ন ঝুঁকি সম্পর্কে ভালোভাবে জেনে নিতে হবে।
