
মুসলিম বিশ্বের সংগঠন অর্গানাইজেশন অব ইসলামিক কনফারেন্সের (ওআইসি) মহাসচিব আয়াদ আমিন আবদুল্লাহ মাদানি স্বীকার করেছেন, গাজা উপত্যকায় ইসরায়েলি হামলা বন্ধে আরব রাষ্ট্রগুলো কোনো বাস্তবসম্মত পদক্ষেপ নিতে পারছে না।পাকিস্তানের রাজধানী ইসলামাবাদে অবস্থিত ইনস্টিটিউট অব স্ট্র্যাটেজিক স্টাডিজে ‘মুসলিম বিশ্বের জন্য সমসাময়িক চ্যালেঞ্জ: ওআইসির লক্ষ্য ও ভূমিকা’ শীর্ষক এক আলোচনা সভায় গত সোমবার আবদুল্লাহ মাদানি এ কথা বলেন। খবর ডনের।আবদুল্লাহ মাদানি দাবি করেন, ১৯৬৭ সালে সিনাই মরুভূমি, জর্ডান নদীর পশ্চিম তীর ও গোলান মালভূমিতে ইসরায়েলি বাহিনীর প্রবেশ আরবদের পরাজয় ডেকে আনে। আরবরা ফিলিস্তিনিদের প্রতি সমর্থন দেওয়া বন্ধ করার কথা ভাবতেও পারে না। কিন্তু বাস্তবতা হলো, তারা ফিলিস্তিনিদের জন্য কোনো কিছু করার মতো অবস্থায় নেই।ওআইসি মহাসচিব বলেন, ওআইসি এখন ফিলিস্তিনিদের নির্বিচারে হত্যার বিষয়টিকে ‘যুদ্ধাপরাধ’-এর শ্রেণিভুক্ত করার জোর চেষ্টা চালাচ্ছে। কিন্তু দুর্ভাগ্যজনক হলো, মানবাধিকারের মোড়লেরা ইসরায়েলকে কেবল সমর্থনই দিচ্ছে না, রাজনৈতিক আশ্রয়ও দিচ্ছে।আয়াদ আমিন বলেন, অথচ মধ্য আফ্রিকা ও মিয়ানমার প্রশ্নে আলোচনার সময় ওআইসি তার যথাযথ ভূমিকা পালন করে সমস্যাগুলোর সমাধান করেছে। তিনি বলেন, ওআইসির মানবাধিকারবিষয়ক সংস্থা এর ৫৭টি সদস্যরাষ্ট্রের নাগরিকদের সমান অধিকার নিশ্চিত করার চেষ্টা চালিয়ে যাচ্ছে। সংস্থাটি অমুসলিমদের জন্যও কাজ করছে।
