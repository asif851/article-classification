
ভারতে অসহিষ্ণুতা বিষয়ে বলিউড অভিনেতা আমির খানের সাম্প্রতিক মন্তব্য নিয়ে স্বামীর সঙ্গে উত্তপ্ত বাদানুবাদের পর এক নারী আত্মহত্যা করেছেন বলে অভিযোগ পাওয়া গেছে।আজ শুক্রবার টাইমস অব ইন্ডিয়া অনলাইনের প্রতিবেদনে বলা হয়, দেশটির মধ্য প্রদেশের জাবালপুরে গত বুধবার ওই ঘটনা ঘটে।মারা যাওয়া ২৪ বছর বয়সী নারীর নাম সোনাম পাণ্ডে। তাঁর স্বামীর নাম মায়ানক পাণ্ডে। এই দম্পতির তিন বছর বয়সী একটি মেয়ে আছে।সোনামের শ্বশুর বাড়ির লোকজনের ভাষ্য, স্বামীর সঙ্গে ঝগড়ার পর তিনি বিষপান করেন। বিষয়টি টের পেয়ে গুরুতর অবস্থায় হাসপাতালে নেওয়ার পর সেখানে তাঁর মৃত্যু হয়।সোনামের মৃত্যু যে বিষপানেই হয়েছে, তা নিশ্চিত করেছেন চিকিৎসকেরা।সোনামের এনজিওকর্মী স্বামী পুলিশের কাছে দাবি করেছেন, অসহিষ্ণুতা বিষয়ে আমিরের সাম্প্রতিক মন্তব্য নিয়ে তাঁদের মধ্যে আলোচনা হয়। একপর্যায়ে ঝগড়া বেঁধে যায়।
সোনামের শ্বশুর আর পি পাণ্ডের ভাষ্য, তাঁর ছেলের বউ আমিরের একজন ভক্ত ছিলেন। আমিরের মন্তব্য নিয়ে তাঁর ছেলে উপহাস করলে ভীষণ রেগে যান সোনাম।
পুলিশ জানিয়েছে, সোনামের মৃত্যুর কারণ নিয়ে শ্বশুরবাড়ির লোকজনের বক্তব্য তারা শুনেছে। এই ঘটনার অন্য সব দিকও তারা খতিয়ে দেখছে।
আমির খান গত সোমবার এক সাক্ষাৎকারে বলেন, ভারতে ক্রমবর্ধমান অসহিষ্ণুতার ঘটনাগুলোয় তিনি আতঙ্কগ্রস্ত। তিনি বলেন, ‘নিজের সন্তানের ভবিষ্যৎ নিয়ে কিরণ (স্ত্রী) এতটাই উদ্বিগ্ন যে আমাকে একদিন জিজ্ঞেস করেছিল, আমাদের কি ভারত ছেড়ে চলে যাওয়া উচিত?’
আমির খানের এ মন্তব্যে ভারতে তুমুল বিতর্ক শুরু হয়। বিতর্ক শুরু হয় বলিউডের ভেতরেও। ওই মন্তব্যের ৪৮ ঘণ্টা পার হওয়ার আগেই আমির খান গত বুধবার বলেন, ‘আমার মন্তব্যের উল্টো মানে করা হয়েছে। আমার বা আমার স্ত্রী কিরণের দেশছাড়ার কোনো ইচ্ছা নেই।’
