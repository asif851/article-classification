
দক্ষিণ আফ্রিকার একটি সোনার খনিতে আটকে পড়া ৯৫৫ জন শ্রমিককে উদ্ধারে অভিযান চলছে। গত বুধবার বিদ্যুতের সংযোগ বিচ্ছিন্ন হয়ে পড়ায় ওই শ্রমিকেরা আটকা পড়েন।
খনি পরিচালন প্রতিষ্ঠানের একজন মুখপাত্র জানান, আজ শুক্রবার সকালে শ্রমিকদের উদ্ধারে একটি লিফটে বিদ্যুতের সংযোগ দেওয়া সম্ভব হয়েছে।
জোহানেসবার্গ থেকে ২৯০ কিলোমিটার দক্ষিণ–পশ্চিমে ওয়েলকোম শহরে এই বিয়াট্রিক্স খনিটি অবস্থিত। সাইবানি-স্টিলওয়াটার নামের একটি কোম্পানির তত্ত্বাবধানে আছে এটি। খনিটির ২৩টি ভাগ রয়েছে এবং ভূমি থেকে এটি প্রায় ১০০০ মিটার গভীরে।
শ্রমিকদের উদ্ধারের পর সেবা দিতে বেশ কয়েকটি অ্যাম্বুলেন্স ঘটনাস্থলে উপস্থিত আছে।
পরিচালন প্রতিষ্ঠানের মুখপাত্র জেমস ওয়েলস্টেড বলেছেন, কারও অবস্থা খুব খারাপ—এমন তথ্য এখনো পাওয়া যায়নি। গতকাল বৃহস্পতিবার আটকে পড়া শ্রমিকদের কাছে খাদ্য ও পানি সরবরাহ পৌঁছানো সম্ভব হয়। তবে প্রকৌশলীরা জরুরি জেনারেটর ব্যবস্থা চালু করতে সমর্থ হননি।
ধারণা করা হচ্ছে, ওই এলাকায় ঝড়ের কারণে বৈদ্যুতিক পাইলন বন্ধ হয়ে এই বিদ্যুৎ বিভ্রাটের সৃষ্টি হয়েছে।
বিশ্বের প্রধান সোনা উৎপাদনকারী দেশ হওয়া সত্ত্বেও দক্ষিণ আফ্রিকার এ শিল্পে শ্রমিকের নিরাপত্তাব্যবস্থা নিয়ে প্রায়ই প্রশ্ন ওঠে। ২০১৭ সালে দেশটিতে খনি দুর্ঘটনায় ৮০ জনের বেশি হতাহত হন।
