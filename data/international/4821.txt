
এক শিকারির অবৈধভাবে জ্বালানো ক্যাম্পফায়ার থেকেই যুক্তরাষ্ট্রের ক্যালিফোর্নিয়ার চলমান ভয়াবহ দাবানলের সূত্রপাত হয়। ওই দাবানলে ৩৭১ বর্গমাইল এলাকা পুড়ে গেছে।যুক্তরাষ্ট্রের বন বিভাগ অবৈধ গাঁজাচাষিদের কাছ থেকে আগুন লাগার আশঙ্কা নাকচ করে দিয়েছে। গত ১৭ আগস্ট ইয়োসেমেটি ন্যাশনাল পার্কের বাইরে ওই আগুন শুরু হয়। এ পর্যন্ত এর ৮০ শতাংশ নিয়ন্ত্রণে আনা সম্ভব হয়েছে। এ ঘটনায় কাউকে এখন পর্যন্ত আটক করা হয়নি। দাবানলের সূচনা ঘটানো শিকারির নামও বলা হচ্ছে না। আরও তদন্ত চলছে বলে যুক্তরাষ্ট্র বন বিভাগ জানিয়েছে।ক্যালিফোর্নিয়ার এ দাবানলে বিশ্বখ্যাত ইয়োসেমেটি ন্যাশনাল পার্কের ৬৬ হাজার একর জায়গা পুড়ে যায়। কর্মী, পর্যটক, ব্যবসায়ীসহ হাজার হাজার মানুষকে এলাকা ত্যাগের আদেশ দেওয়া হয়। হাজার হাজার দমকলকর্মী এখনো কাজ করে যাচ্ছেন। গত সপ্তাহে আগুন অনেকখানি নিয়ন্ত্রণে চলে আসে।১৯৩২ সালের পর এটা ক্যালিফোর্নিয়ায় চতুর্থ বৃহত্তম দাবানল। বিবিসি।
