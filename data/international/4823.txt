
গত বছরের শেষ মাসে নোবেল বিজয়ীদের হাতে পুরস্কার তুলে দেওয়া হয়েছে। এ বছরে যাঁরা মনোনয়ন পাবেন, তাঁদের তালিকার কাজ শুরু হয়েছে। এরই মধ্য মার্কিন প্রেসিডেন্ট ডোনাল্ড ট্রাম্প শান্তিতে নোবেল পুরস্কারের জন্য মনোনয়ন পেয়েছেন বলে একটি খবর বের হয়। ট্রাম্প শান্তিতে মনোনয়ন পেয়েছেন—এ খবরে হামলে পড়ে সবাই। কিন্তু পরে জানা গেল, এটি ঠিক তেমন নয়, যা ভাবা হচ্ছে।
মার্কিন প্রেসিডেন্ট ডোনাল্ড ট্রাম্পকে শান্তিতে নোবেল পুরস্কারে মনোনয়নসংক্রান্ত একটি খবর ভুয়া বলে প্রমাণিত হয়েছে। এ জালিয়াতির ব্যাপারে নোবেল কমিটি নরওয়ের পুলিশের কাছে অভিযোগ করেছে। অজ্ঞাতপরিচয় একজন মার্কিন নাগরিক ‘বলপ্রয়োগের মাধ্যমে বিশ্বশান্তি’ আনতে ভূমিকা রাখায় ট্রাম্পের নাম আন্তর্জাতিক নোবেল কমিটির কাছে পাঠান। এরপরই বলা হচ্ছে যে এবারের নোবেল শান্তির জন্য ট্রাম্প মনোনয়ন পেয়েছেন। খবরের সত্যতার জন্য নোবেল কমিটির পক্ষ থেকে বক্তব্য দেওয়া হয়।
নরওয়ের অসলোর নোবেল ইনস্টিটিউটের পরিচালক ওলাভ নিলস্টাড সাংবাদিকদের বলেছেন, ‘এ মনোনয়ন ভুয়া। গত বছরও আমরা এমন ‘ভুয়া মনোনয়ন’ অনেককে পেতে দেখেছি।
এ বছর ৩২৯ মনোনয়ন পেয়েছেন, যাঁর মধ্য ব্যক্তি ২১৭ জন ও বাকি ১১২টি প্রতিষ্ঠান মনোনয়ন পেয়েছে। নোবেল কমিটির বিবেচনার জন্য প্রতিবছর মনোনয়ন পাঠানোর শেষ তারিখ ৩১ জানুয়ারি। এরপরই এমন অনেক ভুয়া খবর ছড়িয়ে পড়ে। সরকারি কর্মকর্তা, সংসদ সদস্য, সাবেক নোবেল বিজয়ী, বিশ্ববিদ্যালয়ের শিক্ষকসহ নির্বাচিত কিছু ব্যক্তিত্ব নোবেলের জন্য ব্যক্তিদের নাম পাঠাতে পারেন। প্রার্থীদের মনোনয়ন পাওয়ার কাজ কঠোর গোপনীয়তার মধ্যে করা হয়।
প্রতিবছর অক্টোবর মাসের গোড়ার দিকে নোবেল পুরস্কার পাওয়া ব্যক্তিদের নাম প্রকাশ করা হয়। কে কোন কাজের জন্য নোবেল পেলেন, তা-ও জানানো হয়।
মার্কিন প্রেসিডেন্টদের মধ্যে বারাক ওবামা এবং বিল ক্লিনটন এ সম্মান অর্জন করেছেন। তথ্যসূত্র: ইউএসএ টুডে ও নিউইয়র্ক টাইমস।
 
