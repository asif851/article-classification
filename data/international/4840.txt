
দক্ষিণ আফ্রিকার সরকার বলছে, সাবেক প্রেসিডেন্ট নেলসন ম্যান্ডেলার অবস্থা এখনো ‘গুরুতর তবে স্থিতিশীল’। দেশটির প্রেসিডেন্টের দপ্তর গতকাল শনিবার এক বিবৃতিতে এ কথা বলেছে।
ম্যান্ডেলার অবস্থা বেশ কয়েক দিন ‘গুরুতর তবে স্থিতিশীল’ বলার পর সম্প্রতি সরকারি কর্তৃপক্ষ ও স্বজনেরা বলেছিলেন, দেশের অবিসংবাদিত এ নেতার স্বাস্থ্য উন্নতির দিকে।
গণমাধ্যমের খবরে বলা হয়েছে, ৯ জুন ম্যান্ডেলাকে হাসপাতালে নেওয়ার সময় তাঁর নিবিড় পরিচর্যার সুবিধা থাকা অ্যাম্বুলেন্সটি পথে বিকল হয়ে পড়ে। এতে হাসপাতালে পৌঁছাতে কিছুটা দেরি হয়। প্রেসিডেন্টের দপ্তরও এই খবরের সত্যতা নিশ্চিত করেছে। তবে চিকিৎসকেরা জানিয়েছেন, ওই বিলম্বের কারণে তিনি কোনো ধরনের শারীরিক ক্ষতির শিকার হননি।
এদিকে আগামী সপ্তাহে দক্ষিণ আফ্রিকা সফরে যাওয়ার আগে মার্কিন প্রেসিডেন্ট বারাক ওবামা বলেছেন, অসুস্থ ম্যান্ডেলার সঙ্গে সাক্ষাৎ করার বিষয়টি তিনি তাঁর (ম্যান্ডেলার) পরিবারের ওপরে ছেড়ে দেবেন। রয়টার্স ও এএফপি।
