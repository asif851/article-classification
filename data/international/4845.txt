
ফরাসি প্রেসিডেন্টের স্ত্রী ব্রিজিত মাখোঁ দেশটির ফার্স্ট লেডির আনুষ্ঠানিক পদমর্যাদা পাচ্ছেন না। তাঁকে ফার্স্ট লেডি করার জন্য প্রেসিডেন্ট এমানুয়েল মাখোঁর ঘোষণার বিরুদ্ধে অবস্থানকারীদের আবেদনের পরিপ্রেক্ষিতে দেশটির সরকার এ কথা জানিয়েছে। ব্রিজিত মাখোঁর পদমর্যাদা নির্ধারণের বিষয়ে একটি ‘ট্রান্সপারেন্সি চার্টার’ আগামী কয়েক দিনের মধ্যে ঘোষণা করা হবে। কিন্তু প্রেসিডেন্টের সহযোগীরা বলেছেন, ব্রিজিত মাখোঁর ভূমিকা হবে কেবলই জনস্বার্থ রক্ষার কাজে, রাজনৈতিক কাজের জন্য নয়।
ফ্রান্সে ফার্স্ট লেডির কোনো আনুষ্ঠানিক পদমর্যাদা নেই। তাই তাঁর জন্য সুনির্দিষ্ট পদমর্যাদা নির্ধারণের ঘোষণা দিয়েছিলেন প্রেসিডেন্ট এমানুয়েল মাখোঁ। কিন্তু তাঁর এই ঘোষণায় দেশজুড়ে তুমুল বিতর্ক শুরু হয়। বিতর্কের বিষয়, ফ্রান্সে ফার্স্ট লেডি লাগবে কেন?
দুই লাখ ৭৫ হাজারের বেশি ফরাসি অনলাইন আবেদনে সই করে বলেছেন, প্রেসিডেন্টের স্ত্রী ব্রিজিত মাখোঁকে ফার্স্ট লেডির আনুষ্ঠানিক পদমর্যাদা দেওয়া উচিত নয়। এই অনলাইন সই সংগ্রহবিষয়ক উদ্যোগের উদ্যোক্তা শিল্পী থেরি পল ভেলেত্তি বলেন, ‘রাষ্ট্রপ্রধানের স্ত্রীর জন্য জনগণের করের অর্থ বরাদ্দ করার কোনো কারণ নেই।’
