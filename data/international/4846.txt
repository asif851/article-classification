
ফিলিস্তিনের গাজা ভূখণ্ডে ইসরায়েলের নির্বিচারে বিমান ও স্থল হামলার প্রতিবাদে দেশে দেশে ক্ষোভের সৃষ্টি হয়েছে। গতকাল রোববার অস্ট্রেলিয়া, ভারত, হংকং ও ইন্দোনেশিয়াসহ বিভিন্ন দেশে ইসরায়েলের নিন্দা জানিয়ে বিক্ষোভ হয়। বিক্ষোভকারীরা অবিলম্বে এই হামলা বন্ধের দাবি জানান। খবর এএফপির।ইসরায়েল গতকাল ষষ্ঠ দিনের মতো গাজা ভূখণ্ডে বিমান ও স্থল হামলা চালায়। এই ছয় দিনে অন্তত ১৬৫ জন ফিলিস্তিনি নিহত হয়েছেন।আহত হয়েছেন এক হাজারের বেশি। হতাহতদের বেশির ভাগই বেসামরিক নাগরিক। জাতিসংঘের নিরাপত্তা পরিষদ যুদ্ধবিরতির জন্য ইসরায়েল ও ফিলিস্তিনি কট্টরপন্থী সংগঠনগুলোর প্রতি আহ্বান জানিয়েছে।অস্ট্রেলিয়ার সিডনি শহরের টাউন হলের বাইরে ইসরায়েলি হামলার প্রতিবাদ জানাতে গতকাল অন্তত তিন হাজার মানুষ বিক্ষোভ করেন। তাঁরা ‘ফিলিস্তিন মুক্ত করো’, ‘গাজা মুক্ত করো’ বলে শ্লোগান দেন। বিক্ষোভকারীরা ‘লজ্জা ইসরায়েল লজ্জা’ লেখা সংবলিত প্ল্যাকার্ড দেখান। অস্ট্রেলিয়ার গ্রিনস পার্টির সিনেটর লি রিয়ানন বিক্ষোভকারীদের উদ্দেশে বক্তৃতা করেন। তিনি বলেন, ‘ইসরায়েল গাজার বেসামরিক নাগরিকদের লক্ষ্য করে হামলা চালিয়ে যাচ্ছে। এটা ইসরায়েলের জন্য লজ্জাজনক ঘটনা, আমরা এই হামলার তীব্র নিন্দা জানাই।’বিশ্বের সর্বোচ্চ মুসলিম জনসংখ্যার দেশ ইন্দোনেশিয়ায় পাঁচ শতাধিক মানুষ গতকাল ইসরায়েলবিরোধী বিক্ষোভ করেন। রাজধানী জাকার্তায় অনুষ্ঠিত ওই বিক্ষোভ থেকে ফিলিস্তিনি জনগণের প্রতি সংহতি প্রকাশ করে নানা স্লোগান দেওয়া হয়। বিক্ষোভকারীরা ফিলিস্তিনের পতাকা ও ইসরায়েলি হামলায় নিহত ফিলিস্তিনি শিশুদের ছবি নিয়ে বিক্ষোভে যোগ দেন। বিক্ষোভে অংশ নেওয়া আদিত্য নুগরোহো বলেন, ‘গাজাবাসী মুসলিম ভাইবোনদের প্রতি আমরা সংহতি প্রকাশ করছি। ইসরায়েলি দখলদারেরা তাঁদের ওপর যে নিপীড়ন চালাচ্ছে, সেই কষ্ট ও দুর্ভোগে আমরা সমব্যথী।’হংকংয়ে বিক্ষোভে তিন শতাধিক মানুষ অংশ নেন। বিক্ষোভে অংশ নিয়ে ২১ বছর বয়সী কাশি আনজুম বলেন, ‘ফিলিস্তিনি ভাইবোনদের প্রতি সমর্থন জানাতে এই বিক্ষোভে যোগ দিয়েছি। ইসরায়েলের প্রতি আমাদের অনুরোধ, গাজার নির্দোষ জনগণকে হত্যা করা বন্ধ করো।’ ইসরায়েলি হামলার নিন্দা জানাতে ভারতের রাজধানী নয়াদিল্লিতে বিক্ষোভ করেন শতাধিক মানুষ। এই বিক্ষোভে অংশ নেওয়া বেশির ভাগই ছাত্র। নয়াদিল্লির ইসরায়েলি দূতাবাসের বাইরে অবস্থান নিয়ে বিক্ষোভ করেন তাঁরা। ‘আমরা গাজাবাসীর সঙ্গে আছি’, ‘ইহুদিদের গণহত্যাকে না বলুন’, প্রভৃতি লেখা প্ল্যাকার্ড নিয়ে বিক্ষোভে অংশ নেন।এর আগে গত শুক্রবার মালয়েশিয়া ও জাপানের টোকিওতে ইসরায়েলবিরোধী বিক্ষোভ থেকে ফিলিস্তিনিদের প্রতি সংহতি প্রকাশ করা হয়।
