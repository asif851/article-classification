
রাশিয়ায় আজ থেকে শুরু হচ্ছে আন্তর্জাতিক বিমান প্রদর্শনী ‘ম্যাকস-২০১৭’। এবারের প্রদর্শনীর প্রধান আকর্ষণ হলো রাশিয়ার সামরিক বাহিনী নতুন প্রজন্মের অত্যাধুনিক মিগ-৩৫ বহুমুখী যুদ্ধবিমান।
মিগ-৩৫ হচ্ছে ফোর প্লাস জেনারেশনের যুদ্ধবিমান। এটি মিগ-২৯ কে/কেইউবি এবং মিগ-২৯ এম/এম ২ যুদ্ধ বিমানের একটি উন্নত সংস্করণ। এ ছাড়া এটি মিগ সিরিজের ১৩তম সংস্করণ। মিগ-৩৫ বিমানটিতে যুদ্ধ, উড্ডয়নের ক্ষমতা বাড়ানো হয়েছে। এতে উন্নতমানের অস্ত্র ধারণক্ষমতা রাখা হয়েছে। এই যুদ্ধবিমানে থাকছে এয়ার-টু-এয়ার, এয়ার-টু-সারফেস অস্ত্র। চলতি বছরের জানুয়ারিতে এটির পরীক্ষামূলক উড্ডয়ন শুরু হয়। তবে ২০০৭ সালে বেঙ্গালুরুর এয়ার শোতে প্রথমবারের মতো মিগ ৩৫ যুদ্ধবিমান প্রদর্শন করে রাশিয়া। কিন্তু সেই সময়ে অনেক কিছুই ছিল না এতে। ধাপে ধাপে যদিও এই যুদ্ধবিমানের সক্ষমতা আরও বাড়ানো হয়েছে।
মিগ এয়ারক্রাফট করপোরেশনের প্রধান নির্বাহী কর্মকর্তা ইলিয়া তারাশেঙ্কো রাশিয়ার সংবাদমাধ্যমে এক সাক্ষাৎকারে বলেন, এবারের ম্যাকস বিমান প্রদর্শনীতে আমরা মিগ-৩৫ যুদ্ধবিমান উন্মোচন করতে যাচ্ছি। আমরা এর রপ্তানি নিয়ে আলোচনার পরিকল্পনা করেছি।
বিমান প্রদর্শনীতে অংশ নিচ্ছে সারা বিশ্বের ১৮০টি প্রতিষ্ঠান। এ ছাড়া ১০টি জাতীয় প্যাভিলিয়ন রয়েছে এতে। ভারতের তিনটি প্রতিষ্ঠান এই প্রদর্শনীতে অংশ নিচ্ছে। সেগুলো হলো হিন্দুস্তান অ্যারোনেটিকস লিমিটেড, লারসেন ও টাবরো।
দেশটির রাষ্ট্রীয় প্রতিষ্ঠান রোস্টেক করপোরেশনের ইন্টারন্যাশনাল কো অপারেশন অ্যান্ড রিজওনাল পলিসির প্রধান ভিক্টর নিকোলাভিচ ক্লাদভ বলেছেন, এটি বিশ্বের অন্যতম চারটি বড় বিমান প্রদর্শনীর একটি। এটি বিশাল আয়োজন। রাশিয়া থেকে ৮০০টি প্রতিষ্ঠান অংশ নিচ্ছে। এ ছাড়া ৩৭টি দেশ থেকে ১৮০টি কোম্পানি এই আন্তর্জাতিক প্রদর্শনীতে অংশ নিচ্ছে। সূত্র: এনডিটিভি অনলাইন, জুকোভস্কি রাশিয়া
