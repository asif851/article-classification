
এবার মুখ্যমন্ত্রী হতে চলেছেন ভারতের তামিলনাড়ু রাজ্যের প্রয়াত মুখ্যমন্ত্রী জয়ললিতার দীর্ঘদিনের ঘনিষ্ঠ বান্ধবী শশীকলা নটরাজন। রাজ্যের মুখ্যমন্ত্রী পানিরসেলভাম গতকাল রোববার পদত্যাগ করেছেন। গতকালই অনুষ্ঠিত বৈঠকে দলীয় বিধায়কেরা শশীকলাকে মুখ্যমন্ত্রী পদের জন্য নির্বাচিত করেছেন।জয়ললিতার মৃত্যুর পর থেকেই এআইএডিএমকের একটি অংশ বলে আসছিল, দল ও রাজ্য সরকারের নেতৃত্বে একজনেরই থাকা উচিত। এতে করে মূল ক্ষমতার কেন্দ্র একাধিক হবে না। গতকালের ঘটনার পর দলের ওই অংশের দাবি পূরণ হলো।দলীয় বিধায়কদের বৈঠকের পর শশীকলা প্রয়াত জয়ললিতার মতোই একটি সবুজ রঙের শাড়ি পরে সমর্থকদের সামনে হাজির হন। জয়ললিতার প্রিয় রং ছিল সবুজ। তাঁর মৃত্যুর পর শশীকলা প্রয়াত নেত্রীর ‘পদাঙ্ক অনুসরণ করার’ প্রতিশ্রুতি দিয়েছিলেন।দুর্নীতির অভিযোগে যে দুবার জয়ললিতা গ্রেপ্তার হয়েছিলেন, ৬৫ বছর বয়সী পানিরসেলভাম তখন রাজ্য সরকারের প্রধান হিসেবে দায়িত্ব পালন করেছিলেন। গত বছরের ডিসেম্বরে জয়ললিতার মৃত্যুর পর তিনিই হন রাজ্যের মুখ্যমন্ত্রী। অন্যদিকে সমর্থকদের কাছে ‘চিনাম্মা’ (মায়ের ছোট বোন) নামে পরিচিত শশীকলা নেতা-কর্মীদের অনুরোধে দলীয় প্রধানের পদ গ্রহণ করেন।
