
দলিত সম্প্রদায়ের তরুণ প্রদীপ রাঠোর (২২) কিছুদিন আগে একটি ঘোড়া কেনেন। ঘোড়ায় চড়ে তাঁর গ্রামে ঘুরে বেড়ানোকে মেনে নিতে পারেননি উচ্চবর্ণের হিন্দু তরুণেরা। শেষ পর্যন্ত ওই তরুণেরা তরবারি দিয়ে কুপিয়ে প্রদীপকে হত্যা করেছেন। ঘটনাটি ঘটেছে গত বৃহস্পতিবার ভারতের গুজরাট রাজ্যের ভাবনগর জেলার টিম্বি গ্রামে।
ভারতের গণমাধ্যমের প্রতিবেদনে বলা হয়েছে, প্রদীপের ঘোড়ায় চড়ে গ্রামে ঘোরাকে মেনে নিতে পারছিলেন না উচ্চবর্ণের তরুণেরা। ঘোড়া কেনার পর প্রদীপ ও তাঁর বাবা কালুভাই রাঠোরকে ঘোড়া বিক্রি না করলে হত্যা করা হবে বলে হুমকি দিয়ে আসছিলেন। তবে এ হুমকিতে কর্ণপাত করেননি প্রদীপ রাঠোর। বৃহস্পতিবার ঘোড়ায় চড়ে প্রদীপ যখন নিজের গ্রামের বাড়িতে ফিরছিলেন, তখন উচ্চবর্ণের তিন তরুণ তরবারি দিয়ে তাঁকে কুপিয়ে হত্যা করেন।
কালুভাই রাঠোর চার মাস আগে ছেলে প্রদীপের জন্য ৩০ হাজার রুপি দিয়ে একটি ঘোড়া কিনে দেন। ওই ঘোড়ায় চড়ে মাঝেমধ্যে গ্রামে ঘুরতে বের হতেন প্রদীপ।
এ ঘটনায় প্রদীপের পরিবারের পক্ষ থেকে তিন তরুণের বিরুদ্ধে থানায় মামলা করা হয়েছে। পুলিশ তাঁদের সবাইকে গ্রেপ্তার করেছে।
ঘটনার সত্যতা নিশ্চিত করে জেলার পুলিশ সুপার বলেছেন, সিসিটিভি ফুটেজে দেখা গেছে, তরবারি দিয়ে কুপিয়ে প্রদীপকে হত্যা করা হয়েছে।
জেলার মানবাধিকার সংগঠনগুলো এই ঘটনার তীব্র নিন্দা জানিয়ে অবিলম্বে হত্যাকারীদের দৃষ্টান্তমূলক শাস্তি দাবি করেছে।
