
ব্রাজিলের ক্ষমতাসীন দল ওয়ার্কার্স পার্টির কোষাধ্যক্ষ হোয়াও ভেকারির বিরুদ্ধে দুর্নীতির অভিযোগ গঠন করা হয়েছে। দেশটির সরকারি অভিযোক্তা গতকাল মঙ্গলবার এই অভিযোগ গঠন করেন। খবর বিবিসির।রাষ্ট্রায়ত্ত তেল কোম্পানি পেট্রোবাসের ব্যাপক দুর্নীতির ঘটনায় ভেকারিসহ আরও ২৬ জনের বিরুদ্ধে অভিযোগ গঠন করা হয়েছে। সরকারি অভিযোক্তারা বলছেন, ভেকারির বিরুদ্ধে দুর্নীতির বিস্তর প্রমাণ তাঁদের কাছে আছে। ভেকারি পেট্রোবাসের তৎকালীন বিভাগীয় প্রধান রেনোটো দিকিউয়ের কাছ থেকে চাঁদা চেয়েছিলেন। অভিযোক্তারা ব্রাজিলের কংগ্রেসের উভয় কক্ষের স্পিকারসহ বেশ কয়েকজন আইনপ্রণেতার বিরুদ্ধে তদন্তের জন্য সুপ্রিম কোর্টের কাছে আবেদন জানান।গত সোমবার ব্রাজিলজুড়ে কয়েক লাখ মানুষের দুর্নীতিবিরোধী প্রতিবাদ সমাবেশের পর এই আইনি পদক্ষেপ নেওয়া হলো। বিক্ষোভকারীদের অনেকেই প্রেসিডেন্ট দিলমা রুসেফের অভিসংশন দাবি করেন।সোমবারের বিক্ষোভের পর প্রেসিডেন্ট রুসেফ গতকাল ঘোষণা দিয়েছেন, তিনি এই সপ্তাহেই দুর্নীতির বিরুদ্ধে প্রয়োজনীয় ব্যবস্থা নেওয়ার জন্য কংগ্রেসের কাছে মতামত পাঠাবেন। তিনি রাজনৈতিক সংস্কারের তৎপরতাও চালাচ্ছেন বলে জানান রুসেফ।সাবেক বামপন্থী গেরিলা রুসেফ ১৯৬৪ থেকে ১৯৮৫ সাল পর্যন্ত ব্রাজিলে সামরিক শাসন চলার সময় নির্যাতনের শিকার হন। গত সোমবারের সমাবেশে যোগ দেওয়া জনগণকে সমর্থন জানাতে গিয়ে তিনি বলেন, ‘আমার প্রজন্মের অনেকেই মানুষের মতপ্রকাশের স্বাধীনতার জন্য জীবন দিয়েছে।’
