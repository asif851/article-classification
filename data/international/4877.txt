
ভারতের উত্তর প্রদেশ রাজ্যের মথুরায় পুণ্যার্থীদের ব্যক্তিগত একটি গাড়ি রাস্তার পাশের খালে পড়ে ৫ নারী ও চালকসহ ১০ জন নিহত হয়েছেন। তাঁদের মধ্য ৯ জন একই পরিবারের সদস্য।
ভারতীয় গণমাধ্যম হিন্দুস্তান টাইমসের প্রতিবেদনে বলা হয়, আজ রোববার ভোর সাড়ে চারটার দিকে মথুরার মোগারা গ্রামের মথুরা-জাজামপাত্তি সড়কের পাশের একটি খালে এ দুর্ঘটনা ঘটে।
নিহত ব্যক্তিরা হলেন মহেশ শর্মা, দীপিকা শর্মা, পুনম শর্মা, ঋত্বিক শর্মা, হার্দিক শর্মা, রোহন, খুশবু, হিমানশি ও সুরভি। আর নিহত গাড়িচালকের নাম হরিশ চন্দ্র। তিনি বেরিলি জেলার দিনাওয়ারের বিচুরিয়া এলাকার বাসিন্দা।
স্থানীয় পুলিশ পরিদর্শক আদিত্য শুক্লা বলেন, ওই গাড়িতে একই পরিবারের ৯ জন মথুরা থেকে রাজস্থানের দাউসা জেলার মেহেন্দিপুর বালাজি মন্দিরে যাচ্ছিলেন। ভোরে মোগারা গ্রামের কাছে চালক নিয়ন্ত্রণ হারালে গাড়িটি রাস্তার পাশের খালে পড়ে যায়। এতে চালকসহ গাড়িটির সব যাত্রী নিহত হন। লাশগুলো উদ্ধার করা হয়েছে।
আদিত্য শুক্লা বলেন, নিহত ১০ জননের মধ্যে দুটি শিশু রয়েছে। নিহত ৯ জন বেরিলির সুভাষ নগর এলাকার রাজীব কলোনির বাসিন্দা। সঙ্গে থাকা পরিচয়পত্রের মাধ্যমে তাঁদের পরিচয় পাওয়া গেছে।
মথুরার জ্যেষ্ঠ পুলিশ পরিদর্শক বিনোদ কুমার মিশ্র বলেন, নিহত ব্যক্তিদের বাড়িতে খবর দেওয়া হয়েছে। খাল থেকে দুর্ঘটনাগ্রস্ত গাড়িটি টেনে তুলতে ক্রেন নিয়ে আসা হচ্ছে।
এদিকে এ ঘটনার প্রতিবাদে মথুরায় বিক্ষোভ করেছেন স্থানীয় জনগণ। তাদের দাবি, ওই স্থানে এ ধরনের দুর্ঘটনা প্রায় সময় হয়। ভাঙাচোরা সেতু ও সরু রাস্তার কারণেই এমন দুর্ঘটনা ঘটে। এ কারণে ওই সেতু ও রাস্তা সংস্কারের দাবি জানিয়েছে তারা।
