
ঋণখেলাপি ভারতীয় ব্যবসায়ী বিজয় মালিয়াকে ফেরত পাঠানোর জন্য ভারত সরকারিভাবে অনুরোধ জানাল। যুক্তরাজ্যের হাইকমিশনে এ অনুরোধ জানানো হয়েছে। পররাষ্ট্র মন্ত্রণালয়ের মুখপাত্র বিকাশ স্বরূপ আজ বৃহস্পতিবার সংবাদমাধ্যমকে এ খবর জানিয়ে বলেন, লন্ডনে ভারতীয় হাইকমিশন থেকেও এই একই অনুরোধ জানানো হবে।
বিজয় মালিয়া গত ২ মার্চ যুক্তরাজ্যে চলে যান। ভারতের ১৭টি রাষ্ট্রায়ত্ত ব্যাংকের কাছে মালিয়ার দেনা সুদ-আসলে ৯ হাজার কোটি টাকার বেশি। এই বিপুল পরিমাণ অর্থ শোধ করার কোনো ইচ্ছে দেখাননি বলে রাষ্ট্রায়ত্ত ব্যাংকগুলো মালিয়াকে ‘উইলফুল ডিফল্টার’ ঘোষণা করে। তাঁর বিরুদ্ধে ব্যাংকগুলো সুপ্রিম কোর্টেও যায়। সর্বোচ্চ আদালতের নির্দেশ আসার আগেই জানা যায়, মালিয়া যুক্তরাজ্যে চলে গেছেন। তাঁকে আদালতে হাজিরার নির্দেশও বারবার জারি করা হয়। উপেক্ষা করায় মালিয়ার বিরুদ্ধে জামিন অযোগ্য গ্রেপ্তারি পরোয়ানা জারি করা হয়। গত সপ্তাহে তাঁর পাসপোর্টও বাতিল করে দেওয়া হয়।মালিয়ার আইনজীবী সুপ্রিম কোর্টে জানিয়েছেন, শিগগিরই ভারতে আসার কোনো ইচ্ছে তাঁর নেই। কারণ, তিনি মনে করেন, ভারতে এলেই তাঁকে জেলে পাঠানো হবে। মালিয়াকে দ্রুত ফেরত আনা সম্ভব হবে কি না, সে বিষয়ে বিভিন্ন মহলে যথেষ্ট সংশয় রয়েছে। কারণ, আইপিএল কেলেঙ্কারিতে জড়িত ললিত মোদিও ভারত ছেড়ে আজ দীর্ঘদিন যুক্তরাজ্যের বাসিন্দা। আজও তাঁকে দেশে ফেরত আনা যায়নি।
