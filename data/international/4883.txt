
যুক্তরাষ্ট্রের বিখ্যাত দড়াবাজ নিক ওয়ালেন্ডা আগামীকাল রোববার দড়ির ওপর দিয়ে হেঁটে অ্যারিজোনা অঙ্গরাজ্যের গ্র্যান্ড ক্যানিয়ন পার হবেন। এই অভিযান শেষ হওয়ার পর আর কোন কোন বিখ্যাত স্থান বা স্থাপনায় দুঃসাহস দেখানো যায়, তা নিয়ে এরই মধ্যে ভাবনা-চিন্তা শুরু করেছেন তিনি। এই তালিকায় আছে দুই সুউচ্চ স্থাপনা মিসরের পিরামিড ও ফ্রান্সের আইফেল টাওয়ার।
গত বছর নায়াগ্রা জলপ্রপাতের ওপর রশির ওপর দিয়ে হেঁটে বিশ্ব রেকর্ড গড়েন ৩৪ বছর বয়সী ওয়ালেন্ডা। গ্র্যান্ড ক্যানিয়ন অভিযানের আগে বার্তা সংস্থা এএফপিকে ওয়ালেন্ডা বলেছেন, সার্কাসের ব্যবসা তাঁদের সাতপুরুষের। তবে পরিবারের আর্থিক দুরবস্থার কারণে তরুণ বয়সে ভেবেছিলেন এই পেশায় আসবেন না, হবেন শিশুরোগ চিকিৎসক। কলেজে ভর্তিও হয়েছিলেন। কিন্তু শেষ পর্যন্ত সার্কাসের টান ছাড়তে পারেননি। আগামীকাল ওয়ালেন্ডা গভীর গিরিখাত গ্র্যান্ড ক্যানিয়নের ওপর টাঙানো তারের ওপর হাঁটবেন এক হাজার ২০০ ফুট। নিচের পাথুরে জমি থেকে দেড় হাজার ফুট ওপরে টাঙানো হবে দুই ইঞ্চি মোটা ওই তার। এ সময় তাঁর শরীরে লাগানো থাকবে অনেক খুদে ক্যামেরা ও মাইক্রোফোন। হাঁটতে হাঁটতে সাংবাদিকদের প্রশ্নের উত্তরও দেবেন তিনি। ওয়ালেন্ডার এই অভিযান বিশ্বের ২১৯টি দেশে সরাসরি দেখাবে ডিসকভারি চ্যানেল। এএফপি।
