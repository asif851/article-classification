
ভারতের গুজরাট রাজ্য বিধানসভা আজ শুক্রবার গো সুরক্ষা আইন সংশোধনের মাধ্যমে আইন লঙ্ঘনের জন্য আগের চেয়ে আরও কঠোর শাস্তির ব্যবস্থা করেছে। এর ফলে রাজ্যটিতে ‘গো–হত্যা’ করলে যাবজ্জীবন কারাদণ্ড হতে পারে। 
গুজরাটে ১৯৫৪ সালে প্রাণী সুরক্ষা আইন হয়। এটি এর আগে সর্বশেষ ২০১১ সালে সংশোধন করা হয়েছিল।
এবারের প্রস্তাবিত আইনে বলা হয়েছিল, ‘গো–হত্যা’ করলে সর্বোচ্চ ১০ বছর এবং সর্বনিম্ন ৭ বছর সাজা হতে পারে। সংশোধিত নতুন আইন অনুযায়ী, কারও কাছে গরুর মাংস পাওয়া গেলে এক থেকে পাঁচ লাখ রুপি পর্যন্ত জরিমানা করা হবে। কিন্তু স্বরাষ্ট্র প্রতিমন্ত্রী প্রদীপসিন জাদেজা সংশোধনী এনে সাজা যাবজ্জীবন করার প্রস্তাব করেন এবং তা গৃহীত হয়। এত দিন পর্যন্ত সর্বোচ্চ সাত বছর এবং সর্বনিম্ন তিন বছরের সাজার বিধান ছিল। জরিমানার অঙ্ক ছিল ৫০ হাজার রুপি।
গুজরাটের মুখ্যমন্ত্রী বিজয় রুপানি চলতি মাসের শুরুতেই ইঙ্গিত দিয়েছিলেন, তাঁর সরকার গরু সুরক্ষায় কঠোর আইন করতে যাচ্ছে। ভারতের সংখ্যাগরিষ্ঠ হিন্দুধর্মাবলম্বীদের কাছে গরু পবিত্র প্রাণী।
প্রধানমন্ত্রী নরেন্দ্র মোদির রাজ্য গুজরাটের বিধানসভা নির্বাচনের ঠিক আগে এ সংশোধনী আনা হলো। বিজেপি এবার রাজ্যের ১৮২ আসনের মধ্যে ১৫০ বা আরও বেশি আসন জিততে চায়।
উত্তর প্রদেশের নতুন হিন্দুত্ববাদী মুখ্যমন্ত্রী যোগী আদিত্যনাথ রাজ্যের ‘অবৈধ কসাইখানাগুলোর’ বিরুদ্ধে নির্দেশ দেওয়ার প্রেক্ষাপটে গুজরাটে গো সুরক্ষা আইন সংশোধন করা হলো। তথ্যসূত্র: ইন্ডিয়া টুডে।
