
মার্কিন প্রেসিডেন্ট বারাক ওবামা সতর্ক করেছেন, রিপাবলিকান প্রার্থী ডোনাল্ড ট্রাম্প প্রেসিডেন্ট হিসেবে বিজয়ের খুব কাছাকাছি। এই ‘অ-আমেরিকান’, ‘অমানুষ’ ও ‘বিদ্বেষ সৃষ্টিকারী’ প্রার্থীর বিজয় ঠেকাতে হবে। এ জন্য বিশেষ করে কৃষ্ণাঙ্গ ভোটারদের ভোটকেন্দ্রে যাওয়ার আহ্বান জানিয়েছেন ওবামা।
নর্থ ক্যারোলাইনা অঙ্গরাজ্যে গতকাল শুক্রবার ডেমোক্রেটিক পা​র্টির প্রার্থী হিলারি ক্লিনটনের সমর্থনে প্রচার সভায় মার্কিন প্রেসিডেন্ট ওই বক্তব্য দেন।
ওবামা বলেন, এই নির্বাচনে এমন প্রতিদ্বন্দ্বিতা হওয়ার কথা ছিল না। কিন্তু তা হচ্ছে।
ট্রাম্প সম্পর্কে উদ্বেগমাখা কণ্ঠে জনতার উদ্দেশে ওবামা বলেন, ‘একবার কল্পনা করুন, এই মানুষটি (ট্রাম্প) কী আচরণ করে যাচ্ছেন। অনুধাবন করুন, রিপাবলিকানরা কী বলছেন। চিন্তা করে দেখুন, সংবাদমাধ্যমে কী বলা হবে।’
ওবামা বলেন, ‘আমরা এসব বিষয়কে এখন স্বাভাবিকভাবে ধরে নিচ্ছি। আপনারা দেখছেন, কিছু মানুষ ট্রাম্পের এমন আচরণকে যথাযথ করার জন্য তাঁর প্রতি সমর্থনও জানাচ্ছে।’
মার্কিন প্রেসিডেন্ট বলেন, যে লোক নারীর প্রতি অবমাননা করেছেন, তিনি হোয়াইট হাউসে গেলে একই কাজ করবেন। যে লোক বর্ণবিদ্বেষের প্রতি সহানুভূতিশীল, বর্ণবিদ্বেষীদের সমর্থন পেয়েছেন, ক্ষমতায় গেলে সেই লোক একই কাজ করবেন।
ট্রাম্পের নাম উল্লেখ না করে প্রেসিডেন্ট ওবামা বলেন, যে লোক নির্বাচনের প্রচারণায় দেশের সংবিধানকে সম্মান করতে পারেন না, সেই লোক ক্ষমতায় গেলে সংবিধান লঙ্ঘন করবেন।
সমবেত জনতার উদ্দেশে ওবামা বলেন, ‘আজ আমরা ডেমোক্র্যাট নয়, রিপাবলিকান নয়, আমরা সবাই আমেরিকান।’
ওবামা বলেন, ‘ডেমোক্র্যাট বা রিপাবলিকান—আমাদের প্রথম পরিচয় হতে পারে না। আমরা সবাই স্রষ্টার সন্তান। প্রধান পরিচয় আমরা মানুষ।’
ডেমোক্র্যাট প্রার্থী হিলারির সমর্থনে সমবেত সভায় ওবামা আরও বলেন, ভীতিকে নয়, প্রত্যাশাকে ধারণ করতে হবে।
ওবামা উদ্বেগের সঙ্গে বলেন, ওয়াশিংটনের আকাশে আজ সন্দেহের কুয়াশা। রিপাবলিকানরা ইতিমধ্যেই বলছেন, হিলারি প্রেসিডেন্ট নির্বাচিত হলে তাঁকে ক্ষমতা থেকে সরিয়ে দেওয়া হবে।
প্রচারের শেষ মুহূর্তে এসে ট্রাম্পের বিজয়ী হওয়ার সম্ভাবনা সৃষ্টি হয়েছে বলে বিভিন্ন জরিপে উঠে আসছে। হিলারির পক্ষে প্রেসিডেন্ট, ভাইস প্রেসিডেন্ট ও হলিউডের নামীদামি তারকারা নেমেছেন নির্বাচনী প্রচারাভিযানে।
ডেমোক্র্যাট ও হিলারি-শিবিরের একটাই আশঙ্কা, যদি কৃষ্ণাঙ্গসহ তরুণ ডেমোক্র্যাটরা ভোটকেন্দ্রে না যান, তাহলে দলের জন্য দুঃসংবাদ অপেক্ষা করছে।
শেষ মুহূর্তের প্রচারে গুরুত্বপূর্ণ অঙ্গরাজ্য মিশিগানে হিলারি সভা করেছেন। সঙ্গে ছিলেন ধনকুবের মার্ক কিউবান। প্রচারে হলিউডের তারকারাও নেমেছেন। হিলারির স্বামী বিল ক্লিনটন যোগ দিয়েছেন কলোরাডোর প্রচারাভিযানে।
ট্রাম্প একাই চষে বেড়াচ্ছেন গুরুত্বপূর্ণ অঙ্গরাজ্যগুলো। রিপাবলিকান পার্টির কোনো তারকা রাজনীতিবিদও তাঁর সঙ্গে নেই।
নিউ হ্যাম্পশায়ার অঙ্গরাজ্যে প্রচার সভায় দাঁড়িয়ে ট্রাম্প বলেন, তিনি সেখানে একা দাঁড়িয়ে আছেন। তাঁর কাছে গিটার নেই। পিয়ানো নেই। কোনো তারকা আনারও প্রয়োজন নেই।
গতকাল রাতে এবিসি নিউজে প্রকাশিত জরিপে দেখা যায়, হিলারি তাঁর ই-মেইল কেলেঙ্কারির ধাক্কা সামলে উঠছেন। ৪৭ ভাগ ভোটার হিলারিকে সমর্থন জানাবেন বলে ধারণা করা হচ্ছে। গত চার দিনের জরিপের গড় হিসেবে ট্রাম্পের পক্ষে ৪৩ শতাংশ জনমত দেখা গেছে।
এবিসির সর্বশেষ জরিপ অনুযায়ী, অ্যারিজোনাতে ট্রাম্প ৪৯, হিলারি ৪৪ শতাংশ। ফ্লোরিডাতে হিলারি ৪৯, ট্রাম্প ৪৭ শতাংশ। জর্জিয়াতে ট্রাম্প ৪৫, হিলারি ৪৪ শতাংশ। নিউ হ্যাম্পশায়ারে হিলারি ৪৪, ট্রাম্প ৪৪ শতাংশ। নর্থ ক্যারোলাইনাতে হিলারি ৪৭, ট্রাম্প ৪৪ শতাংশ। অন্যান্য গুরুত্বপূর্ণ অঙ্গরাজ্যগুলোর মধ্যে নেভাদায় ট্রাম্প ৪৯ শতাংশ, হিলারি ৪৩ শতাংশ। পেনসিলভানিয়াতে হিলারি ৪৮, ট্রাম্প ৪৩। আইওয়াতে ট্রাম্প ৪৪, হিলারি ৪৪ শতাংশ। ওহাইওতে ট্রাম্প ৪৬, হিলারি ৪১ শতাংশ।
নির্বাচন বিশ্লেষকেরা বলছেন, এবার পারদের মাত্রার মতো ওঠা-নামা করছে আমেরিকার নির্বাচনের জরিপের ফলাফল।
জনমত জরিপে দুই প্রার্থীর মধ্যে তীব্র প্রতিদ্বন্দ্বিতার আভাস দেওয়া হচ্ছে। নির্বাচনের মাত্র তিন দিন আগে এমন শ্বাসরুদ্ধকর পরিস্থিতি নিকট অতীতে দেখা যায়নি বলেও বলছেন রাজনৈতিক ভাষ্যকাররা।
