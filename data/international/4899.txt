
মিয়ানমারে রোহিঙ্গাদের ওপর সহিংসতার অবসানে জাতিসংঘ নিরাপত্তা পরিষদের বৈঠকের অনুরোধ জানিয়েছে যুক্তরাজ্য।
আজ বুধবার আল-জাজিরা টেলিভিশনের অনলাইনের প্রতিবেদনে জানানো হয়, মিয়ানমারের সেনাবাহিনীর অভিযানে বেসামরিক রোহিঙ্গাদের হতাহত হওয়ার খবরের পর যুক্তরাজ্য নিরাপত্তা পরিষদের বৈঠকের অনুরোধ জানায়।
গতকাল মঙ্গলবার যুক্তরাজ্য ওই অনুরোধ জানায়। অনুরোধে কথিত রোহিঙ্গা যোদ্ধাদের বিরুদ্ধে মিয়ানমারের নিরাপত্তা বাহিনীর অভিযানে গণহারে বেসামরিক লোকজন হতাহত হওয়ার বিষয় নিয়ে আলোচনার জন্য নিরাপত্তা পরিষদের সভা আহ্বানের কথা বলা হয়েছে।
জাতিসংঘে যুক্তরাজ্যের রাষ্ট্রদূত ম্যাথু রাইক্রফট টুইটারে লিখেছেন, বার্মার (মিয়ানমার) পরিস্থিতি নিয়ে আলোচনার জন্য জাতিসংঘ নিরাপত্তা পরিষদের বৈঠক বসার অনুরোধ করা হয়েছে।
যুক্তরাজ্যের অনুরোধের পরিপ্রেক্ষিতে আজ বুধবার মিয়ানমার বিষয়ে জাতিসংঘ নিরাপত্তা পরিষদের বৈঠক বসতে পারে।
জাতিসংঘের মহাসচিব আন্তোনিও গুতেরেস গত সোমবার মানবিক সহায়তা সংস্থাগুলোকে রাখাইনে প্রবেশের অনুমতি দিতে মিয়ানমারের প্রতি আহ্বান জানিয়েছেন।
রাখাইনে নিরাপত্তা বাহিনীর অভিযানে বেসামরিক লোকজনের নিহত হওয়ার খবরে গভীর উদ্বেগ প্রকাশ করেছেন জাতিসংঘ মহাসচিব।
আরও পড়ুন:রোহিঙ্গা নিয়ে জাতিসংঘে আলোচনার উদ্যোগ
