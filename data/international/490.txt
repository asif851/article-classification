
ভারতের জাতীয় নির্বাচনে আসল বড় লড়াই শুরু হয়েছে আজ বৃহস্পতিবার। লোকসভার সদস্য পদের জন্য নয় দফা নির্বাচনের প্রথম দুই দফা ছিল ছোট পরিসরে। তৃতীয় দফায় আজ দিল্লি, উত্তর প্রদেশসহ গুরুত্বপূর্ণ ১৪টি রাজ্য ও কেন্দ্র শাসিত এলাকার ৯১টি আসনে ভোট শুরু হয়েছে।
আজকের ভোটে ভারতের রাজনীতিতে গুরুত্বপূর্ণ অনেক প্রার্থীর ভাগ্য নির্ধারণ হবে বলে ‘টাইমস অব ইন্ডিয়া’ অনলাইনের খবরে জানানো হয়।
৭ এপ্রিল থেকে শুরু হওয়া লোকসভার নয় দফা নির্বাচনের গতকাল ছিল দ্বিতীয় দফা। এ দিন অরুণাচল প্রদেশ রাজ্যের দুটি, মেঘালয়ের দুটি, নাগাল্যান্ডের একটি ও মণিপুরের একটি আসনে ভোট নেওয়া হয়। মিজোরাম রাজ্যের একটি আসনে ভোট গ্রহণের কথা থাকলেও বনধের কারণে তা পিছিয়ে ১১ এপ্রিল নেওয়া হয়।
আজ তৃতীয় দফায় বিহার, ছত্তিশগড়, হরিয়ানা, জম্মু ও কাশ্মীর, ঝাড়খণ্ড, কেরালা, মধ্যপ্রদেশ, মহারাষ্ট্র, ওডিশা, উত্তর প্রদেশ এবং আন্দামান ও নিকোবর দ্বীপপুঞ্জ, চণ্ডীগড়, লাক্ষাদ্বীপ ও দিল্লির ৯১টি আসনে ভোট হচ্ছে।
আজকের ভোটে প্রভাবশালী প্রার্থীদের মধ্যে রয়েছেন লোকসভার স্পিকার মীরা কুমার (বিহারের সাসারাম), কেন্দ্রীয় নগর উন্নয়নমন্ত্রী কমল নাথ (মধ্যপ্রদেশের চিন্দওয়ারা), কেন্দ্রীয় মন্ত্রী কপিল সিবাল ও শশী থারুর, বিজেপির সাবেক সভাপতি নিতিন গড়কারি (মহারাষ্ট্রের নাগপুর), কংগ্রেস নেতা ইমরান মাসুদ (উত্তর প্রদেশের মোজাফফরনগর)।
আজ আরও রয়েছেন সাবেক সেনাপ্রধান ভি কে সিং ও হর্ষবর্ধনের (বিজেপি) মতো হেভিওয়েট প্রার্থীরা। লোকসভার স্পিকার মীরা কুমারের নির্বাচনী আসন বিহারের সাসারাম। তাঁর প্রতিদ্বন্দ্বীদের মধ্যে রয়েছেন বিজেপির শেডি পাশান ও এএপির গীতি আরা।
অজিত সিং উত্তর প্রদেশের বাগপত আসনের শক্ত প্রার্থী। তাঁর দল আরএলডির সঙ্গে কংগ্রেসের জোট রয়েছে। একই আসনে মুম্বাইয়ের সাবেক পুলিশ কমিশনার সত্যপাল সিং বিজেপির, গোলাম মোহাম্মদ সমাজবাদী পার্টি (এসপি) ও প্রশান্ত চৌধুরী বহুজন সমাজ পার্টির (বিএসপি) প্রার্থী হিসেবে রয়েছেন।
গাজিয়াবাদে অভিনেতা রাজ বাব্বরের আসনে সাজিয়া ইলমি এএপির ও ভি কে সিং বিজেপির প্রার্থী।
