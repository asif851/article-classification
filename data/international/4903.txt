
আদালতের রায়ে পদচ্যুত হওয়া পাকিস্তানের প্রধানমন্ত্রী নওয়াজ শরিফ বুধবার লন্ডনের উদ্দেশে দেশ ছেড়েছেন। অসুস্থ স্ত্রী বেগম কুলসম নওয়াজের পাশে থাকতে লন্ডন যাচ্ছেন তিনি। তবে গুজব রটেছে, চলমান দুর্নীতি ও অর্থ পাচারের মামলার কারণে তিনি আর পাকিস্তানে না-ও ফিরতে পারেন।
পিটিআইয়ের খবরে বলা হয়, বুধবার সকালে পাকিস্তানের লাহোর শহর থেকে এমিরেটস এয়ারলাইনসের একটি ফ্লাইটে করে লন্ডনের উদ্দেশে রওনা হন তিনি। পথে সংযুক্ত আরব আমিরাতের দুবাই শহরে কয়েক ঘণ্টা যাত্রাবিরতি করতে হবে। ৬৭ বছর বয়সী নওয়াজ লন্ডনে স্ত্রী ও পরিবারের সদস্যদের সঙ্গে আসন্ন ঈদ উদ্‌যাপন করবেন।
নওয়াজের ঘনিষ্ঠজন হিসেবে পরিচিত সিনেটর পারভেজ রশিদ বলেন, নওয়াজ শরিফ কমপক্ষে দশ দিন লন্ডনে থাকবেন। এর চেয়ে বেশি দিনও থাকতে পারেন। কুলসুম নওয়াজের শারীরিক অবস্থার ওপর এটা নির্ভর করবে।
নওয়াজ আর দেশে না-ও ফিরতে পারেন, এমন গুজব রটেছে। কয়েক দিনের মধ্যে নওয়াজ ও তাঁর সন্তানদের বিরুদ্ধে অর্থ পাচার এবং দুর্নীতির অভিযোগে চারটি মামলা হতে যাচ্ছে। দেশটির ন্যাশনাল অ্যাকাউন্টিবিলিটি ব্যুরো এ মামলা করছে।
তবে গুজবের বিষয়টি উড়িয়ে দিয়ে সিনেটর পারভেজ রশিদ বলেন, নওয়াজ শরিফ কেন দেশ ছেড়ে পালাবেন। তিনি দেশ ও জনগণকে ভালোবাসেন। বর্তমান পরিস্থিতি আর ১৯৯৯ সাল-পরবর্তী পরিস্থিতি এক নয়। ওই সময়ও তিনি সৌদি আরবে নির্বাসন থেকে দেশে ফিরেছিলেন। কিন্তু তখনকার সামরিক একনায়ক পারভেজ মোশাররফ তাঁকে আবার ফেরত পাঠায়।
উল্লেখ্য, ১৯৯৯ সালে সামরিক অভ্যুত্থানে ক্ষমতাচ্যুত হন প্রধানমন্ত্রী নওয়াজ। পরের বছর দুর্নীতির অভিযোগে যাবজ্জীবন সাজাপ্রাপ্ত হন। পরে সৌদি আরবে নির্বাসিত জীবন কাটান। ২০০৭ সালে দেশে ফেরেন তিনি।
