
জাতিসংঘের মহাসচিব বান কি মুন গতকাল সোমবার জানিয়েছেন, সিরিয়া সংকট সমাধানে আন্তর্জাতিক শান্তি সম্মেলন ২২ জানুয়ারি অনুষ্ঠিত হবে। জেনেভায় অনুষ্ঠেয় ওই সম্মেলনে প্রথমবারের মতো সিরিয়া সরকার ও বিরোধীদের প্রতিনিধি উপস্থিত থাকবেন।সিরিয়া সংকট সমাধানে কয়েক মাস ধরেই এই সম্মেলন আয়োজনের চেষ্টা চালিয়ে যাচ্ছিল জাতিসংঘ, যুক্তরাষ্ট্র ও রাশিয়া। এর মাধ্যমে সিরিয়ার গৃহযুদ্ধের একটি রাজনৈতিক সমাধানের পথ খোঁজা হচ্ছিল। কিন্তু বিদ্রোহীরা দেশটির প্রেসিডেন্ট বাশার আল-আসাদের পদত্যাগের দাবিতে অনড় অবস্থানে থাকায় সম্মেলনের তারিখ ঘোষণা করা সম্ভব হয়নি।বান কি মুনের বরাত দিয়ে তাঁর একজন মুখপাত্র বিবৃতিতে বলেন, ‘সিরিয়ায় রক্তপাত বন্ধ করার লক্ষ্য নিয়েই আমরা জেনেভায় যাব।’ সম্মেলন আয়োজনের তারিখ চূড়ান্ত করতে সক্ষম হওয়ায় মার্কিন ও রাশিয়ার কূটনীতিক এবং জাতিসংঘের সিরিয়াবিষয়ক বিশেষ দূত লাখদার ব্রাহিমির প্রশংসা করেন বান কি মুন। বিবিসি ও আল-জাজিরা।
