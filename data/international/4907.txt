
মিসরে আসন্ন প্রেসিডেন্ট নির্বাচনে লড়তে সেনাপ্রধানের পদ ছাড়ার ঘোষণা দিয়েছেন আবদেল ফাত্তাহ আল-সিসি।আজ বৃহস্পতিবার বিবিসি অনলাইনের প্রতিবেদনে জানানো হয়, গতকাল বুধবার রাতে দেশটির রাষ্ট্রীয় টেলিভিশনে জাতির উদ্দেশে দেওয়া এক ভাষণে এ ঘোষণা দেন সিসি। আগামী মাসে মিসরে প্রেসিডেন্ট নির্বাচন হওয়ার তারিখ নির্ধারিত আছে। ওই নির্বাচনে সিসি জয়ী হবেন বলে ধারণা করা হচ্ছে।সামরিক পোশাক পরে টেলিভিশনে দেওয়া ভাষণে সিসি বলেন, শেষবারের মতো সামরিক পোশাক পরেছেন তিনি। প্রেসিডেন্ট নির্বাচনে লড়ে দেশ রক্ষার জন্য এই পোশাক ছেড়ে দিচ্ছেন।সিসি দাবি করেন, জনগণের ডাকে সাড়া দিয়ে প্রেসিডেন্ট নির্বাচনে লড়ছেন। আধুনিক ও গণতান্ত্রিক মিসর গড়ারও প্রতিশ্রুতি দিয়েছেন তিনি।মিসরের আইন অনুযায়ী বেসামরিক ব্যক্তিই কেবল প্রেসিডেন্ট নির্বাচনে লড়তে পারেন। এ কারণে সিসিকে তাঁর পদ ছাড়তে হলো।গত বছরের জুলাইয়ে রক্তপাতহীন এক অভ্যুত্থানের মাধ্যমে দেশটির প্রথম নির্বাচিত প্রেসিডেন্ট মোহাম্মদ মুরসিকে ক্ষমতাচ্যুত করেন তত্কালীন সেনাপ্রধান সিসি। এরপর মিসরের কর্তৃত্ব নিজের নিয়ন্ত্রণে নেন। প্রেসিডেন্ট নির্বাচনে সিসি লড়তে পারেন বলে আগে থেকেই ধারণা করা হচ্ছিল।
