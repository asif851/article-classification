
ক্যানসারের ওষুধের দাম যুক্তরাষ্ট্রেই সবচেয়ে বেশি। যুক্তরাষ্ট্রের তুলনায় ভারত বা চীনে ক্যানসারের চিকিৎসা আরও কম খরচে করা যায়। গতকাল সোমবার শিকাগোয় অনুষ্ঠিত আমেরিকান সোসাইটি অব ক্লিনিক্যাল অনকোলজির গবেষকের বার্ষিক সভায় এ তথ্য জানানো হয়। গবেষকেরা সাতটি দেশের ক্যানসারের ওষুধের দামের তুলনা করে দেখিয়েছেন, ভারত ও দক্ষিণ আফ্রিকায় ক্যানসারের ওষুধের খরচ তুলনামূলক কম।
বিভিন্ন ধরন ও পর্যায়ে ক্যানসারের চিকিৎসায় ব্যবহৃত ১৫টি জেনেরিক ও আটটি ব্র্যান্ডের ক্যানসারের ওষুধের মাসিক ব্যবহার নিয়ে গবেষণা করেছেন ক্যানসারের ইসরায়েলের রাবিন মেডিকেল সেন্টারের গবেষকেরা। অস্ট্রেলিয়া, চীন, ভারত, দক্ষিণ আফ্রিকা, যুক্তরাজ্য, ইসরায়েল ও যুক্তরাষ্ট্রের সরকারি ওয়েবসাইট থেকে দামের তালিকা নেওয়া হয়।উচ্চ দামের আধুনিক ক্যানসারের ওষুধ নিয়ে বাধার মুখে পড়তে হচ্ছে নির্মাতাদের। রাজনীতিবিদ, স্বাস্থ্যসেবাদাতা, ইনস্যুরেন্স প্রতিষ্ঠান, রোগী ও চিকিৎসকদের কাছ থেকে এর দাম কমানোর জন্য বলা হচ্ছে। তবে ওষুধ নির্মাতা প্রতিষ্ঠানগুলো বলছে, এ ওষুধের গবেষণার জন্য তারা কোটি কোটি ডলার খরচ করে। তাদের মুনাফা করতে হবে। অবশ্য যাঁদের একেবারেই সামর্থ্য নেই, তাঁদের জন্য স্বল্পমূল্যের বা বিনা খরচের কিছু সুবিধা এ প্রতিষ্ঠানগুলোর রয়েছে।গবেষকেরা আন্তর্জাতিক মুদ্রা তহবিল থেকে তথ্য নিয়ে ওষুধ কেনার সক্ষমতার তথ্য নিয়েও গবেষণা চালান।গবেষকেরা বলেন, ক্যানসারের ব্র্যান্ডের ওষুধের জন্য ভারতে মাসিক খরচ হয় ১ হাজার ৫১৫ ডলার, আর যুক্তরাষ্ট্রে সে খরচ ৮ হাজার ৬৯৪ মার্কিন ডলার। গবেষকেরা বলেন, ২০২০ সাল নাগাদ ক্যানসারের ওষুধের জন্য বৈশ্বিক ব্যয় ১৫০ বিলিয়ন ছাড়িয়ে যাবে। আইএমএস হেলথ হোল্ডিংসের পূর্বাভাসে বলা হয়েছে, ক্যানসারে প্রতিরোধে নতুন থেরাপির প্রয়োজনে অর্থব্যয় বাড়বে। তথ্যসূত্র : রয়টার্স
