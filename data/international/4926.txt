
স্ত্রীকে সিলিং ফ্যানের সঙ্গে ঝুলিয়ে বেল্ট দিয়ে রীতিমতো পিটিয়েছেন তাঁর স্বামী। এই দৃশ্যে ভিডিও করে ভিডিও চিত্রটি শ্বশুরবাড়িতে পাঠান তিনি। একই সঙ্গে স্ত্রীর ভাইকে হুমকি দিয়ে তিনি বলেন, ‘যৌতুকের অর্থ না দেওয়া হলে আবারও নির্যাতন করা হবে।’
সম্প্রতি ভারতের উত্তর প্রদেশে শাজাহানপুরে এ ঘটনা ঘটে। ওই ব্যক্তি শ্বশুরবাড়ি থেকে যৌতুক হিসেবে ৫০ হাজার রুপি দাবি করেন। স্ত্রী সেই যৌতুকের দাবি প্রত্যাখ্যান করলে শুরু হয় তাঁর ওপর নির্যাতন। সিলিং ফ্যানে দুই হাত বেঁধে ঝুলিয়ে অচেতন না হওয়া পর্যন্ত তাঁকে পেটান স্বামী।
নির্যাতনের শিকার ওই স্ত্রী বলেন, ‘সে (স্বামী) আমাকে নিষ্ঠুরভাবে তিন থেকে চার ঘণ্টা পিটিয়েছে, পরে আমি চেতনা হারিয়ে ফেলি। সে আমার জীবন ধ্বংস করে দিয়েছে।’
সোমবার ভারতীয় সংবাদমাধ্যম এনডিটিভি জানিয়েছে, এ ঘটনার পর নির্যাতিত ওই নারী যৌতুক প্রতিরোধ আইনে স্বামী ও তাঁর পরিবারের চার সদস্যের বিরুদ্ধে মামলা করেছেন। প্রাথমিকভাবে ঘটনার তদন্ত শুরু হয়েছে। কিন্তু এখন পর্যন্ত কেউ গ্রেপ্তার হয়নি।
নির্যাতনের ওই ভিডিও স্থানীয় পুলিশের কাছে রয়েছে। ভিডিওটি দেখে শাজাহানপুরের সার্কেল পুলিশের কর্মকর্তা সুমিত শুকলা বলেন, ‘ভাইরাল হওয়া ভিডিওটি আমরা দেখেছি। যেখানে ওই ব্যক্তিকে তাঁর স্ত্রীকে নির্দয়ভাবে পেটাতে দেখা যায়। এ ঘটনায় মামলা নেওয়া হয়েছে। অভিযুক্ত ব্যক্তিদের গ্রেপ্তারের চেষ্টা চলছে।’
