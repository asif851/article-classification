
থাইল্যান্ডের সাবেক প্রধানমন্ত্রী ইংলাক সিনাওয়াত্রা বলেছেন, তিনি কখনোই অসৎ ছিলেন না। ধানচাষিদের ভর্তুকি প্রদান-সংক্রান্ত একটি দুর্নীতির মামলায় অভিযুক্ত ইংলাক গতকাল মঙ্গলবার ব্যাংককের একটি আদালতে দাঁড়িয়ে বলেন, তিনি রাজনৈতিক হয়রানির শিকার। ইংলাকের বিরুদ্ধে আনা অভিযোগ প্রমাণিত হলে ১০ বছরের কারাদণ্ড হতে পারে।
আদালতে দাঁড়িয়ে ইংলাক বলেন, ভর্তুকি প্রদান-সংক্রান্ত নীতি তৃণমূল ও জাতীয় পর্যায়ের অর্থনীতিকে সমৃদ্ধ করেছে বলে প্রমাণিত হয়েছে। এই নীতির কারণে কোনো ক্ষতি হয়নি। তিনি বলেন, ধান প্রকল্পে কোনো অসততা হয়নি এবং তা সঠিক ছিল। তিনি যখন কাঠগড়ায় দাঁড়িয়ে ছিলেন, তখন আদালতের বাইরে সহস্রাধিক সমর্থক তাঁর পক্ষে স্লোগান দিচ্ছিলেন।
ইংলাক সিনাওয়াত্রা ক্ষমতায় আসেন ২০১১ সালের ৫ আগস্ট। ক্ষমতার অপব্যবহারের দায়ে ২০১৪ সালের ৭ এপ্রিল নয়জন মন্ত্রীসহ তাঁকে বরখাস্ত করেন দেশটির সাংবিধানিক আদালত। ২০১৫ সালে তাঁকে রাজনীতি থেকে পাঁচ বছরের জন্য নিষিদ্ধ করা হয়।
অশ্রুসিক্ত ইংলাক আদালতে বলেন, ‘আমি কখনো আমার দায়িত্ব থেকে সরে যাইনি, কিংবা সেই দায়িত্ব পালন করতে গিয়ে অসততার আশ্রয় নিইনি। আমি জানি, আমি এক গভীর রাজনৈতিক চক্রান্তের শিকার।’
