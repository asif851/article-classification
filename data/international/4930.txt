
বেশ কিছু নতুন মন্ত্রণালয় গঠনসহ শিগগিরই চীনের মন্ত্রিসভায় ব্যাপক পরিবর্তন আসছে। দেশটির ন্যাশনাল পিপলস কংগ্রেসের (এনপিসি) বার্ষিক সভায় এই পরিবর্তনের ঘোষণা দেওয়া হয়েছে। আর্থিক খাতে ঝুঁকি কমানোর লক্ষ্যে বিমা ও ব্যাংকিং কাঠামোতে সমন্বয় করা হবে।
গত ১১ মার্চ চীনের শীর্ষ নেতার নির্দিষ্ট মেয়াদের সময়সীমা প্রত্যাহারের প্রস্তাব দেশটির ন্যাশনাল পিপলস কংগ্রেসে অনুমোদিত হওয়ায় বর্তমান প্রেসিডেন্ট সি জিনপিং ‘আজীবন ক্ষমতায়’ থাকার পথ পরিষ্কার হওয়ার পরেই মন্ত্রিসভায় বড় ধরনের রদবদলের ঘোষণা আসল।
মঙ্গলবার বিবিসির প্রতিবেদনে বলা হয়েছে, চীনের ব্যাংকিং ও বিমা খাতের একটি বৃহৎ সংস্কারের লক্ষ্যে চীনা ইনস্যুরেন্স রেগুলেটরের সঙ্গে দি ব্যাংকিং রেগুলেটর কমিশন (সিবিআসি) সমন্বয় করা হবে।
নতুন মন্ত্রণালয়ে প্রাকৃতিক সম্পদ, অভিবাসন, সংস্কৃতি ও পর্যটন এবং পরিবেশ অন্তর্ভুক্ত হওয়ার আলোচনা চলছে। সেই সঙ্গে বুদ্ধিজীবী সম্পত্তি অধিকার ব্যুরো পুনর্গঠন করার কথা রয়েছে।
 
