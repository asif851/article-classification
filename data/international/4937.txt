
তালেবানের সঙ্গে শান্তি চুক্তিতে পৌঁছার বিষয়ে ইসলামাবাদ ইতিবাচক ভূমিকা রাখবে বলে ব্রিটিশ প্রধানমন্ত্রী ডেভিড ক্যামেরনকে আশ্বস্ত করলেন নওয়াজ শরিফ। ক্যামেরন গতকাল রোববার পাকিস্তান সফর করেন। নওয়াজ শরিফ সম্প্রতি প্রধানমন্ত্রীর দায়িত্ব নেওয়ার পর ক্যামেরনই প্রথম বিদেশি নেতা হিসেবে ইসলামাবাদ সফরে গেলেন।প্রতিবেশী দুই দেশ পাকিস্তান ও আফগানিস্তানের সম্পর্ক সম্প্রতি তিক্ত হয়ে উঠেছে। কাবুল ও ইসলামাবাদ পরস্পরের প্রতি আস্থাহীনতায় ভুগছে।আফগানিস্তান সফর শেষে গতকাল দুই দিনের সফরে পাকিস্তানে যান ক্যামেরন। সম্প্রতি তালেবান জঙ্গিরা কাতারের রাজধানী দোহায় একটি কার্যালয় খুলেছে। এ নিয়ে আফগান সরকারের সঙ্গে তাদের বিরোধের সৃষ্টি হয়েছে। প্রেসিডেন্ট হামিদ কারজাইয়ের অভিযোগ, ওই কার্যালয় প্রবাসী কোনো সরকারের দূতাবাসের ধরনের। তাই তালেবানের সঙ্গে শান্তি আলোচনায় বসতে অস্বীকৃতি জানান তিনি। যুক্তরাষ্ট্র দোহায় তালেবানের সঙ্গে শান্তি আলোচনায় বসার প্রস্তুতি নিচ্ছে।ক্যামেরনের সঙ্গে বৈঠক শেষে নওয়াজ বলেন, ‘আমরা আশা করি, আফগানিস্তানে শান্তি ও স্থিতিশীলতা ফিরিয়ে আনতে যুক্তরাজ্য চেষ্টা অব্যাহত রাখবে।’পাকিস্তানের প্রধানমন্ত্রী আরও বলেন, ‘আমাদের দেশে বর্তমানে ৩০ লাখ আফগান শরণার্থী রয়েছে। আফগানিস্তানের চলমান সংকট মোচনে ইতিবাচক ভূমিকা রাখতে চায় ইসলামাবাদ, যাতে ওই শরণার্থীরা সসম্মানে নিজ দেশে ফিরে যেতে পারে। আফগানিস্তানের শান্তি আলোচনায় ইসলামাবাদের ইতিবাচক ভূমিকা রাখার ব্যাপারে যুক্তরাজ্যের প্রধানমন্ত্রীকে আশ্বস্ত করেছি।’অন্যদিকে ক্যামেরন বলেন, ‘আমি দৃঢ়ভাবে বিশ্বাস করি, পাকিস্তানের স্বার্থেই স্থিতিশীল, সমৃদ্ধিশালী ও গণতান্ত্রিক আফগানিস্তান দরকার। আবার আফগানিস্তানের স্বার্থে দরকার স্থিতিশীল, সমৃদ্ধিশালী ও গণতান্ত্রিক পাকিস্তান। আমি জানি, এ উদ্দেশে আপনি (নওয়াজ শরিফ) ও কারজাই ঐক্যবদ্ধ হয়ে কাজ করবেন।’আগামী বছর আফগানিস্তান থেকে ন্যাটো সেনাদের প্রত্যাহার করা হবে। এর আগেই দেশটির তালেবানের সঙ্গে শান্তি চুক্তিতে পৌঁছানোর ওপর গুরুত্ব দেওয়া হচ্ছে।বোমা হামলায় নিহত ১৫: পাকিস্তানের নিরাপত্তা বাহিনীর গাড়িবহর লক্ষ্য করে চালানো এক হামলায় নারী ও শিশুসহ অন্তত ১৫ জন নিহত এবং অন্তত ২৮ জন আহত হয়েছে। গতকাল পেশোয়ারের উপকণ্ঠে এ হামলা চালানো হয়।পেশোয়ারের সরকারি লেডি রিডিং হাসপাতালের মুখপাত্র জামিল শাহ হতাহতের এ সংখ্যার সত্যতা নিশ্চিত করে এএফপিকে জানান, নিহত ব্যক্তিদের মধ্যে তিনটি শিশু রয়েছে। এএফপি।
