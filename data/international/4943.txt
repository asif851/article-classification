
এয়ারএশিয়ার উড়োজাহাজ নিখোঁজ হওয়ার ঘটনাটি চলতি বছরে মালয়েশিয়ার সঙ্গে সম্পর্ক থাকা কোনো এয়ারলাইনসের অঘটনের শিকার হওয়ার তৃতীয় ঘটনা। এয়ারএশিয়া মালয়েশিয়াভিত্তিক একটি কম খরচের বিমান পরিবহন সংস্থা।চলতি বছরের ৮ মার্চ মালয়েশিয়ার কুয়ালালামপুর থেকে চীনের বেইজিং যাওয়ার পথে ২৩৯ জন আরোহী নিয়ে নিখোঁজ হয় মালয়েশিয়া এয়ারলাইনসের একটি উড়োজাহাজ। ওই বিমানটি এখনো খুঁজে পাওয়া যায়নি। একে বিমান পরিবহনের ইতিহাসে সবচেয়ে রহস্যজনক ঘটনাগুলোর একটি বলেই মনে করা হয়। ওই ঘটনার রেশ ভালো করে না কাটতেই গত ১৭ জুলাই ২৯৮ জন আরোহী নিয়ে ইউক্রেনের আকাশে ক্ষেপণাস্ত্রের আঘাতে বিধ্বস্ত হয় মালয়েশিয়া এয়ারলাইনসের আরেকটি উড়োজাহাজ।
