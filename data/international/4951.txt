
 
ভারতের অন্ধ্র প্রদেশের তেলেগু দেশম পার্টির সাংসদ জে সি দিবাকর রেড্ডির অভ্যন্তরীণ রুটে চলাচলের ওপর নিষেধাজ্ঞা জারি করেছে দেশটির বিভিন্ন বিমান সংস্থা।
গত বৃহস্পতিবার বেসরকারি বিমান সংস্থা ইন্ডিগোর কর্মীদের সঙ্গে অভব্য আচরণ ও কাউন্টারের প্রিন্টিং মেশিনটি ছুড়ে ফেলেন দিবাকর রেড্ডি। এ ঘটনায় গত দুই দিনে ইন্ডিগো, এয়ার ইন্ডিয়া, স্পাইস জেট, জেট এয়ারওয়েজ, ভিস্তারা, গো এয়ার ও এয়ার এশিয়া ইন্ডিয়া বিমান সংস্থা রেড্ডিকে অভ্যন্তরীণ কোনো ফ্লাইটে আর বহন না করার ঘোষণা দেয়।
বৃহস্পতিবার সাংসদ রেড্ডির ইন্ডিগোর উড়োজাহাজে অন্ধ্র প্রদেশের বিশাখাপত্তম থেকে হায়দরাবাদ যাওয়ার কথা ছিল। তিনি নির্দিষ্ট সময়ের চেয়ে দেরিতে বিমানবন্দরে গিয়েছিলেন। তখন ইন্ডিগোর চেক-ইন কাউন্টার বন্ধ হয়ে যায়। এ সময় কর্মকর্তারা তাঁকে পরবর্তী ফ্লাইটে তুলে দিতে চাইলে তিনি উড়োজাহাজ কর্মীদের গালিগালাজ করেন। একপর্যায়ে ইন্ডিগোর কাউন্টারে থাকা প্রিন্টার মেশিন ছুড়ে ফেলে দেন তিনি। অভ্যন্তরীণ ফ্লাইটে যাতায়াতের জন্য যাত্রীদের কমপক্ষে ৪৫ মিনিট আগে বিমানবন্দরে চেক-ইন করানোর নিয়ম রয়েছে। কিন্তু সাংসদ রেড্ডি উড়োজাহাজ ছাড়ার মাত্র ২৮ মিনিট আগে বিমানবন্দরে গিয়েছিলেন।
গত বছর অন্ধ্র প্রদেশের বিজয়ওয়াড়ায় ফ্লাইট ধরতে না পারায় বিমানবন্দরে ভাঙচুর চালানোর অভিযোগ রয়েছে দিবাকর রেড্ডির বিরুদ্ধে।
চলতি বছরের ২৩ মার্চ শিবসেনা সাংসদ রবীন্দ্র গায়কোয়াড় এয়ার ইন্ডিয়ার উড়োজাহাজে ভ্রমণ করার সময় ওই সংস্থার এক কর্মীর সঙ্গে আসন নিয়ে অভব্য আচরণ করেন। তাঁকে জুতোপেটাও করেন সাংসদ। এ ঘটনায় ওই সাংসদের উড়োজাহাজে ভ্রমণের ওপরও দেশটির সব কটি বিমান সংস্থা নিষেধাজ্ঞা জারি করে।
