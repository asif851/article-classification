
দুই বছর পর প্রথম কোনো জনমত জরিপে এগিয়ে থাকলেন যুক্তরাজ্যের প্রধানমন্ত্রী ডেভিড ক্যামেরন। গতকাল শুক্রবার প্রকাশিত ইউগভ জনমত জরিপে দেখা যায়, ২০১২ সালের মার্চের পর থেকে এবারই প্রথম কোনো জরিপে তাঁর দল কনজারভেটিভ পার্টি এগিয়ে রয়েছে। খবর এএফপির।
জরিপে ক্যামেরনের মধ্য-ডানপন্থী কনজারভেটিভ পার্টি ৩৫ শতাংশ এবং এডওয়ার্ড মিলিব্যান্ডের মধ্য-বাম বিরোধী দল লেবার পার্টি ৩৪ শতাংশ ভোট পেয়েছে। ইউনাইটেড কিংডম ইনডিপেন্ডেন্স পার্টি (ইউকেআইপি) পেয়েছে ১৪ শতাংশ ভোট। আর ক্ষমতাসীন জোটের কনিষ্ঠ অংশীদার মধ্যপন্থী লিবারেল ডেমোক্র্যাটদের প্রতি সমর্থন ৬ শতাংশ।
বার্মিংহামে অনুষ্ঠিত দলীয় সম্মেলনের প্রেক্ষাপটে এ জনমত জরিপের ফল প্রকাশিত হলো। বুধবার ওই সম্মেলনে বক্তব্য দেন ক্যামেরন। ২০১৫ সালে অনুষ্ঠেয় নির্বাচনে জয়ী হলে তিন কোটি শ্রমিকের কর হ্রাসের অঙ্গীকার করেন তিনি। এই বক্তব্যে ভোটারদের কাছে ক্যামেরনের জনপ্রিয়তা বাড়বে বলে অনেকে মনে করছেন।
 এদিকে আকস্মিক সফরে গতকাল আফগানিস্তান যান ক্যামেরন। নতুন প্রেসিডেন্ট আশরাফ ঘানি দায়িত্ব নেওয়ার পর প্রথম কোনো বিশ্বনেতা হিসেবে দেশটিতে গেলেন তিনি।
