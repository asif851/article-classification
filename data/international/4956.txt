
বিশ্বের অনেক দেশের মতো কেনিয়াতেও উলুধ্বনি দিয়ে অতিথিকে স্বাগত জানানোর ঐতিহ্যবাহী প্রথা আছে। বৈশ্বিক উদ্যোক্তা শীর্ষ সম্মেলনে (জিইএস) মার্কিন প্রেসিডেন্ট বারাক ওবামা ও স্বাগতিক কেনিয়ার প্রেসিডেন্ট উহুরু কেনিয়াত্তাকে সেভাবেই স্বাগত জানিয়েছেন দেশটির জনপ্রিয় টেলিভিশন উপস্থাপিকা জুলি গিছুরু।গতকাল শনিবার নাইরোবিতে আয়োজিত জিইএস শীর্ষ সম্মেলনে অতিথিদের স্বাগত জানিয়ে বক্তব্য দেন সিটিজেন টিভির উপস্থাপিকা জুলি। বক্তব্যের শুরুতে উপস্থিত অতিথিদের নিয়ে কেনিয়ার রেওয়াজ অনুযায়ী উলুধ্বনি দিয়ে ওবামা ও উহুরুকে স্বাগত জানান তিনি।উপস্থাপিকা জুলি মার্কিন প্রেসিডেন্টকে দেশের ঐতিহ্য মেনে স্বাগত জানানোয় প্রশংসিত হয়েছেন। টুইটারসহ অনলাইন সামাজিক যোগাযোগের মাধ্যমে তাঁর প্রশংসায় লেখা হয়েছে হাজারো বাক্য।একজন টুইট বার্তায় লিখেছেন, ‘জুলি, তোমার এই উপস্থাপন সত্যিই অসাধারণ আর অভিনব। তোমার উলুধ্বনি দারুণ। কেনিয়ার সংস্কৃতির স্পন্দন পেলাম এতে। তোমাকে নিয়ে গর্ববোধ করছি।’ অন্য একজন লিখেছেন, ‘জুলি, তুমি সত্যি গুণবতী আর মেধাবী নারী। কেনীয়দের প্রাণের ভাষায়ই স্বাগত জানিয়েছ ওবামাকে। অপূর্ব।’ সূত্র: স্ট্যান্ডার্ড ডিজিটাল।
