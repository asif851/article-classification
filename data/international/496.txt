
ভারতের পররাষ্ট্রমন্ত্রী সুষমা স্বরাজের ঢাকা সফর নিয়ে নিজের টুইটার অ্যাকাউন্টে টুইট বার্তা পোস্ট করেছেন দেশটির প্রধানমন্ত্রী নরেন্দ্র মোদি।
২৫ জুন সুষমা ঢাকা আসার পরদিন ২৬ জুন তিনটি টুইট করেন মোদি।এসব বার্তায় বাংলাদেশের সঙ্গে বিদ্যমান আন্তরিক সম্পর্ক, সুষমার ঢাকা সফর ও প্রধানমন্ত্রী শেখ হাসিনাকে ভারতে আমন্ত্রণের বিষয় উঠে এসেছে।
প্রথম টুইটে মোদি লিখেছেন, ‘বাংলাদেশে সফররত পররাষ্ট্রমন্ত্রী সুষমা স্বরাজ আমার চিঠিটি প্রধানমন্ত্রী শেখ হাসিনাকে তাঁর সঙ্গে বৈঠকের সময় দিয়েছেন।’দ্বিতীয় টুইটে তিনি লেখেন, ‘প্রধানমন্ত্রী শেখ হাসিনাকে তাঁর শুভেচ্ছার জবাবে আমি ধন্যবাদ জানিয়েছি এবং ভারত-বাংলাদেশের জোরালো ঐতিহাসিক ও সাংস্কৃতিক বন্ধনের ওপর গুরুত্বারোপ করেছি।’সর্বশেষ টুইটে মোদি লিখেছেন, ‘আমি বাংলাদেশের সঙ্গে সম্পর্ক উন্নয়নে জোর দিয়েছি এবং প্রধানমন্ত্রী শেখ হাসিনাকে ভারতে সফর করার জন্য আমন্ত্রণ জানিয়েছি।’২৬ জুন মোদী যখন টুইটে এসব বলছিলেন তখন ভারতের পররাষ্ট্রমন্ত্রী সুষমা স্বরাজ বাংলাদেশের রাষ্ট্রপতি আবদুল হামিদ, প্রধানমন্ত্রী শেখ হাসিনা, বিরোধী দলের নেতা রওশন এরশাদ, বিএনপির চেয়ারপারসন খালেদা জিয়ার সঙ্গে বৈঠকে দুই দেশের মধ্যকার নানা বিষয় নিয়ে আলোচনা করেছিলেন।
