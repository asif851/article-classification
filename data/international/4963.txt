
থাইল্যান্ডে অভিবাসী শ্রমিকবোঝাই একটি দোতলা বাসে আগুন লেগে ২০ জন মারা গেছেন। শুক্রবার সকালের দিকে মিয়ানমার সীমান্তের দিকে থাইল্যান্ডের পশ্চিমাঞ্চলের টাক রাজ্যে এ ঘটনা ঘটে। ব্যাংককের কাছে শিল্প এলাকায় অবস্থিত একটি কারখানায় যাওয়ার পথে বাসটিতে আগুন লাগে।
স্থানীয় সংবাদমাধ্যমগুলোতে বলা হচ্ছে, বাসটিতে মিয়ানমারের কর্মীরা ছিলেন। দেশটির পুলিশ লেফটেন্যান্ট রায়েওয়াত আইমটাক বলেন, আগুন থেকে ২৭ জন বাঁচতে পারেন। একজনের অবস্থা গুরুতর। আগুন লাগার কারণ তৎক্ষণাৎ জানা যায়নি।
রায়েওয়াত জানান, চালক বলেছেন বাসটির মাঝখানে আগুন লেগে দ্রুত ছড়িয়ে পড়ে। বাসটির সামনে থাকা লোকজন দ্রুত নেমে পড়েন। কিন্তু পেছনের লোকজন আটকে পড়েন। এর আগে ২১ মার্চ দেশটিতে একটি পর্যটকবাহী বাস খাদে পড়ে যাওয়ার ঘটনা ঘটে। ওই ঘটনায় ১৮ জন নিহত ও ৩৩ জন আহত হন।
বিশ্ব স্বাস্থ্য সংস্থার তথ্যমতে, বিশ্বে লিবিয়ার পরই সড়ক দুর্ঘটনায় সবচেয়ে বেশি মৃত্যু ঘটে থাইল্যান্ডে। তথ্যসূত্র: ওয়াশিংটন পোস্ট।
 
