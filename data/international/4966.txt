
পড়া না পারায় ‘কঠোরতম’ শাস্তি পেতে হলো নয় বছরের এক শিশুকে। বেদম প্রহারের পর ছাত্রের মাথা দেয়ালে ঠুকে দেন শিক্ষিকা চম্পা মণ্ডল। এতে গুরুতর আঘাত পেলে ওই ছাত্রকে ভর্তি করা হয় হাসপাতালে। সেখানেই চিকিত্সাধীন অবস্থায় মারা যায় পশ্চিমবঙ্গের দক্ষিণ ২৪ পরগনার নির্দেশখালি শিশু শিক্ষাকেন্দ্রের তৃতীয় শ্রেণীর ছাত্র বাপী জোয়ার্দার।
পশ্চিমবঙ্গ পুলিশের বরাত দিয়ে ‘টাইমস অব ইন্ডিয়া’র খবরে বলা হয়েছে, গত ১৫ এপ্রিল ক্লাসের পড়া পারেনি বাপী। এ কারণে ক্ষিপ্ত হয়ে শিক্ষিকা চম্পা মণ্ডল প্রহারের পর বাপীর মাথা দেয়ালে সজোরে ঠুকে দেন। এতে অসুস্থ হয়ে পড়লে বাপীকে প্রথমে স্থানীয় একটি হাসপাতালে ভর্তি করা হয়। পরে অবস্থার অবনতি হলে তাকে কলকাতার ন্যাশনাল মেডিকেল কলেজ ও হাসপাতালে ভর্তি করা হয়। সেখানেই গতকাল বৃহস্পতিবার বাপীর মৃত্যু হয়।
চম্পা মণ্ডল চার বছর ধরে ওই স্কুলে শিক্ষকতা করছেন। আজ শুক্রবার পশ্চিমবঙ্গ পুলিশ তাঁকে গ্রেপ্তার করেছে।    
 
