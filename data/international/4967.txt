
মালয়েশিয়ার নিখোঁজ বিমানে থাকা চীনা যাত্রীদের স্বজনেরা আজ রোববার কুয়ালালামপুর বিমানবন্দরে নেমেই বিক্ষোভে ফেটে পড়েছেন। ওই বিমানের ১৫৩ চীনা যাত্রীদের স্বজনদের একাংশ আজ বেইজিং থেকে মালয়েশিয়া যান।বিবিসি অনলাইনের খবরে বলা হয়, বিমানবন্দরে নেমেই ‘আমাদের সত্য জানাও’ বলে স্লোগান দেন এই স্বজনেরা। পরে কুয়ালামপুরের একটি হোটেলে সংবাদ সম্মেলন করেন তাঁরা। সংবাদ সম্মেলনের ব্যানারে চীনা ভাষায় লেখা ছিল ‘আমরা সত্য, প্রমাণ, সম্মান চাই’। আর ইংরেজিতে লেখা ছিল ‘খুনিদের হস্তান্তর কর, আমাদের স্বজনদের ফিরিয়ে দাও’। নিখোঁজ বিমানটির সম্পর্কে মালয়েশিয়া সরকার এ পর্যন্ত যেসব তথ্য দিয়েছে তা বিশ্বাসযোগ্য নয় বলে দাবি করেছেন স্বজনেরা। তাঁরা বিমানটি নিখোঁজের জন্য মালয়েশীয় কর্তৃপক্ষকে দায়ী করেছেন।সংবাদ সম্মেলনে চীনের যাত্রীদের স্বজনদের পক্ষ থেকে তাঁদের প্রতিনিধি জিয়াং হুই বলেন, মালয়েশিয়ার প্রধানমন্ত্রী নাজিব রাজাক প্রাথমিক বিবৃতিতে বলেছিলেন বিমানটি বিধ্বস্ত হয়েছে এবং এর কোনো যাত্রীই বেঁচে নেই। জিয়াং হুই দাবি করেন, কোনো ধরনের সরাসরি তথ্যপ্রমাণ ছাড়াই দায়িত্বহীনভাবে এ বিবৃতি দেওয়া হয়েছে। এর জন্য তাঁকে ক্ষমা চাইতে হবে। এ ছাড়া স্বজনদের ওই দলটি মালয়েশিয়ার বিমান কর্তৃপক্ষ, প্রধানমন্ত্রীসহ সরকারী কর্মকর্তাদের সঙ্গে সরাসরি সাক্ষাতের দাবি জানিয়েছেন।
২৩৯ জন আরোহী নিয়ে এমএইচ৩৭০ ফ্লাইটটি ৮ মার্চ নিখোঁজ হয়। এতে চীনের ১৫৩ জন যাত্রী ছিল।
