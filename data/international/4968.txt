
ইরাকের সুন্নিপন্থী সংগঠন ইসলামিক স্টেটের (আইএস) জঙ্গিদের দমনে মার্কিন বিমান হামলার মধ্যেই দেশটিতে সরকার গঠন নিয়ে ব্যাপক দ্বন্দ্ব শুরু হয়েছে। শিয়া জোট গতকাল সোমবার প্রধানমন্ত্রী নুরি আল-মালিকির পরিবর্তে ডেপুটি স্পিকার হায়দার আল-আবাদিকে প্রধানমন্ত্রী প্রার্থী করার সিদ্ধান্ত নিয়েছে। এরপর আল-আবাদিকে সরকার গঠনের আহ্বান জানিয়েছেন প্রেসিডেন্ট ফুয়াদ মাসুম। আল-আবাদিকে স্বাগত জানিয়েছে যুক্তরাষ্ট্র ও ইউরোপীয় ইউনিয়ন (ইইউ)। কিন্তু মালিকি তৃতীয় মেয়াদে ক্ষমতায় থাকার জন্য সম্ভব সব ধরনের চেষ্টা চালিয়ে যাচ্ছেন।গত রোববার টেলিভিশনে দেওয়া ভাষণে মালিকি ইরাকি প্রেসিডেন্ট ফুয়াদ মাসুমের বিরুদ্ধে সংবিধান লঙ্ঘনের অভিযোগ তোলেন। তার ঠিক আগে মালিকির নির্দেশে তাঁর বিশেষ বাহিনী ট্যাংক-সাঁজোয়া যানসহ বাগদাদের কৌশলগতভাবে গুরুত্বপূর্ণ জায়গাগুলোতে অবস্থান নেয়। খবর এএফপি, রয়টার্স, বিবিসি, সিএনএন ও আল-জাজিরার।সরকারের অভ্যন্তরীণ এই দ্বন্দ্বের মধ্যে গতকাল বাগদাদের উত্তর-পূর্বাঞ্চলের জালাওয়ালা শহর দখল করে নিয়েছে আইএসের জঙ্গিরা। গতকাল ইরাকে মার্কিন বিমান হামলার খবর পাওয়া যায়নি।সমালোচকেরা বলছেন, ইরাকে আইএসের মতো কট্টরপন্থীদের উত্থানের জন্য শিয়া নেতা মালিকির পক্ষপাতমূলক নানা কর্মকাণ্ডই দায়ী। আইএস, কুর্দি ও কিছু শিয়া সংগঠন মালিকির বিরোধিতা করে আসছে। যুক্তরাষ্ট্রও মালিকির বিদায় চাইছে। অস্ট্রেলিয়া সফররত মার্কিন পররাষ্ট্রমন্ত্রী জন কেরি গতকাল বলেছেন, যুক্তরাষ্ট্র আশা করে, মালিকি এমন কিছু করবেন না, যা ইরাকে রাজনৈতিক অস্থিরতা সৃষ্টি করবে। শিয়াদের সবচেয়ে বড় জোট শিয়া ন্যাশনাল অ্যালায়েন্স গতকাল ভোটাভুটি করে নতুন প্রধানমন্ত্রী প্রার্থী ঠিক করেছে। এতে বর্তমান ডেপুটি স্পিকার হায়দার আল-আবাদির পক্ষে ১৩০ ও মালিকির পক্ষে ৪০ ভোট পড়ে। তা সত্ত্বেও মালিকি সরকার গঠনের জন্য বিভিন্ন পক্ষের সঙ্গে যোগাযোগের চেষ্টা করছেন।এদিকে ইরাকের রাষ্ট্রীয় টেলিভিশনে গতকাল জানানো হয়, দেশটির ফেডারেল আদালত গতকাল এক রায়ে বলেছেন, পার্লামেন্টে মালিকির নেতৃত্বাধীন জোট সবচেয়ে বেশি আসন পাওয়া জোট। তাই এই জোটের নেতৃত্বে থাকা মালিকিকেই সরকার গঠনের জন্য আহ্বান জানাতে হবে। টেলিভিশনে এ তথ্য প্রচারের পরপর আদালতের মুখপাত্র আবদেল সাত্তার বারেকদার বিবিসি আরবিকে বলেন, আদালত কোনো জোটের নাম উল্লেখ করেননি। শুধু বলেছেন, যে জোটের আসন বেশি, সেই জোটকে সরকার গঠনের জন্য আমন্ত্রণ জানাতে হবে।গত রোববার টেলিভিশনে দেওয়া ভাষণে প্রধানমন্ত্রী মালিকি অভিযোগ করেন, সরকার গঠনের জন্য পার্লামেন্টের বড় জোটকে আহ্বান জানানোর সময়সীমা পেরিয়ে গেলেও প্রেসিডেন্ট তা না করে সংবিধান লঙ্ঘন করেছেন। ইরাকি পুলিশের শীর্ষ পর্যায়ের একজন কর্মকর্তা জানান, মালিকির টেলিভিশন ভাষণের দেড় ঘণ্টা আগে তাঁর অনুগত বিশেষ বাহিনী বাগদাদের কৌশলগত গুরুত্বপূর্ণ স্থানগুলোতে মোতায়েন শুরু হয়। আরও একটি শহর আইএসের দখলে: কুর্দি বাহিনীকে হটিয়ে গতকাল বাগদাদের উত্তর-পূর্বাঞ্চলের জালাওয়ালা শহর দখল করে নিয়েছে আইএসের জঙ্গিরা। ওই শহরের সঙ্গে লাগোয়া দুটি গ্রাম আইএসের দখলে চলে গেছে। যুক্তরাষ্ট্র কুর্দিদের অস্ত্র দিচ্ছে: মার্কিন পররাষ্ট্র দপ্তরের উপমুখপাত্র ম্যারি হার্ফ জানান, যুক্তরাষ্ট্র জরুরি ভিত্তিতে ইরাকের কুর্দিদের কাছে অস্ত্র সরবরাহ করছে। এ নিয়ে ওয়াশিংটন ইরাক সরকারের সঙ্গে কাজ করছে। আইএসের জঙ্গিদের ঠেকাতেই কুর্দিদের অস্ত্র সরবরাহ করা হচ্ছে।বিমান হামলা কার্যকর হয়েছে: মার্কিন প্রতিরক্ষামন্ত্রী চাক হেগেল বলেছেন, আইএসের অগ্রযাত্রা ঠেকাতে ইরাকে যুক্তরাষ্ট্রের বিমান হামলা কার্যকর হয়েছে। বিভিন্ন উৎস থেকে পাওয়া তথ্য বিশ্লেষণ করে ওয়াশিংটন এটা নিশ্চিত হয়েছে। তিনি বলেন, ইরাক চাইলে দেশটিকে আরও সহায়তা দেওয়ার কথা ভাববে ওয়াশিংটন।স্বাগত যুক্তরাষ্ট্রের: ইরাকের মনোনীত প্রধানমন্ত্রীকে গতকাল সোমবার স্বাগত জানিয়েছে যুক্তরাষ্ট্র। দেশটির পক্ষ থেকে বলা হয়েছে, ইসলামিক জঙ্গিদের মোকাবিলায় সরকারকে যথেষ্ট শক্তিশালী করতে দ্রুত পদক্ষেপ নেওয়ার অঙ্গীকার করেছেন প্রধানমন্ত্রী। যুক্তরাষ্ট্রে ভাইস প্রেসিডেন্ট জো বাইডেন মনোনীত প্রধানমন্ত্রী হায়দার আল-আবেদির সঙ্গে ফোনে কথা বলেছেন। সামরিক বাহিনীর প্রতি জাতিসংঘের আহ্বান: ইরাকের রাজনৈতিক পরিবর্তনে নিজেদের কোনো সম্পৃক্ততা না রাখার জন্য দেশটির সামরিক বাহিনীর প্রতি আহ্বান জানিয়েছে জাতিসংঘ। গতকাল প্রেসিডেন্ট নুরি আল–মালিকির পরিবর্তে হায়দার আল-আবেদিকে নেওয়ার পরিপ্রেক্ষিতে জাতিসংঘ এ আহ্বান জানায়।
