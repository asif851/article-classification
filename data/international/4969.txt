
আঙুরের রস থেকে উৎপাদিত পানীয় ওয়াইনের জগতে ফরাসি ওয়াইন বিশ্বখ্যাত। এ নিয়ে ফরাসিদের গর্বের শেষ নেই। কিন্তু প্রত্নতাত্ত্বিকেরা বলছেন, এই পানীয়ের উৎপত্তিস্থল ফ্রান্স নয়, বরং ইতালি।
প্রসিডিংস অব দ্য ন্যাশনাল একাডেমি অব সায়েন্সেস সাময়িকীতে প্রকাশিত গবেষণা প্রতিবেদনে বলা হয়, আনুমানিক ৫০০ খ্রিষ্ট-পূর্বাব্দে ইতালির প্রাচীন এত্রুসকান জনগোষ্ঠীর কাছ থেকে অ্যামফোরা নামের একধরনের বড় পাত্র আমদানি করা হয়েছিল। ওই পাত্রে ওয়াইনের উপস্থিতির রাসায়নিক প্রমাণ মিলেছে। মনে করা হচ্ছে ইতালির এত্রুসকান সভ্যতাতেই আঙুরজাত এ পানীয় উৎপাদনের সূচনা। তখন এই পানীয়ের ভেষজগুণের জন্য হয়তো তা দীর্ঘ সমুদ্রযাত্রায় সংরক্ষণ করা হতো। ইতালির প্রাক-রোমান যুগের বাসিন্দা এত্রুসকান জনগোষ্ঠী সম্ভবত মধ্যপ্রাচ্যের প্রাচীন জাতি ফিনিশীয়দের কাছ থেকে ওয়াইনের ব্যবহার শিখেছিল। লৌহযুগের শুরুর দিকে ফিনিশীয়রা ভূমধ্যসাগরীয় অঞ্চলে ছড়িয়ে পড়েছিল। তারাও এত্রুসকানদের মতো একই ধরনের পাত্র ব্যবহার করত। ওয়াইনের উৎপত্তি ও বিকাশের ইতিহাস নিয়ে নানা ধরনের তথ্য রয়েছে। বর্তমান ইরান, জর্জিয়া ও আর্মেনিয়া অঞ্চলে প্রথম ওয়াইন উৎপাদিত হয় বলে গবেষকদের ধারণা। তাঁদের মতে, পরে এই পানীয় উৎপাদনশিল্প ইউরোপে ঠাঁই করে নেয়। পেনসিলভানিয়া বিশ্ববিদ্যালয় জাদুঘরের গবেষক প্যাট্রিক ম্যাকগভার্ন ২০০৪ সালে দাবি করেন, মধ্যপ্রাচ্যের আগেই চীনে চাল থেকে ওয়াইন উৎপাদন শুরু হয়েছিল। তবে কীভাবে তা ফ্রান্স ও মধ্যপ্রাচ্যে ছড়িয়ে পড়েছিল তা অস্পষ্ট। বিবিসি।
