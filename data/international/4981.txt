
পশ্চিমবঙ্গের মুর্শিদাবাদ মেডিকেল কলেজ হাসপাতালে আজ শনিবার সকালে ভয়াবহ অগ্নিকাণ্ডে এক নবজাতকসহ দুজন আয়ার মৃত্যু হয়েছে। আহত হয়েছে কমপক্ষে ৫০ রোগী ও তাদের স্বজনেরা।
জানা গেছে, হাসপাতালের তৃতীয় তলার মেডিসিন বিভাগ থেকে আগুনের সূত্রপাত হয়। মেডিসিন বিভাগের পাশেই শিশু বিভাগ। অগ্নিকাণ্ডের পরপরই পুরো হাসপাতাল ধোঁয়ায় ঢেকে যায়। আতঙ্কিত রোগীর আত্মীয়স্বজন জানালা ভেঙে অনেক রোগীকে বের করে আনে। সিঁড়ি দিয়ে নিচে নামতে গিয়ে হুড়োহুড়িতে বেশ কয়েকজন রোগী আহত হয়। মারা যান দুজন আয়া। সে সময় হুড়োহুড়িতে কোল থেকে পড়ে মারা যায় ছয় দিন বয়সী এক নবজাতক। আহত হয়েছে ছয় মাস বয়সী এক শিশুও।উদ্ধারকারীরা শিশুদের মুক্ত করে নিয়ে আসে খোলা জায়গায়। সেখানে স্থানীয় ব্যক্তিরা এসব শিশুকে পরিচর্যা করছে। ফায়ার সার্ভিসের সঙ্গে স্থানীয় ব্যক্তিরাও উদ্ধারকাজে অংশ নেয়। ফায়ার সার্ভিসের বাহিনীর ধারণা, বৈদ্যুতিক শর্টসার্কিট থেকে আগুনের সূত্রপাত।এদিকে হাসপাতাল কর্তৃপক্ষ দুই আয়ার মৃত্যুর খবর নিশ্চিত করেছে।পশ্চিমবঙ্গের মুখ্যমন্ত্রী মমতা বন্দ্যোপাধ্যায় অগ্নিকাণ্ডের ঘটনায় প্রয়োজনীয় ব্যবস্থা নেওয়ার নির্দেশ দিয়েছেন। অগ্নিকাণ্ডের মূল কারণ অনুসন্ধানে তদন্তের নির্দেশ দিয়েছেন তিনি।
