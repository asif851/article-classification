
চীনের প্রেসিডেন্ট শি জিনপিং আজ বুধবার ভারত সফরে আসছেন। দুটি অভিনব ঘটনা ঘটছে তাঁর এই সফরে। এক, প্রচলিত রাষ্ট্রাচার ভেঙে ভারতের প্রধানমন্ত্রী নরেন্দ্র মোদি চীনের প্রেসিডেন্টকে অভ্যর্থনা জানাবেন। আর এই প্রথম কোনো বিশ্বনেতা দিল্লির বদলে ‘মোদির গুজরাট’ দিয়ে তাঁর সফর শুরু করছেন।গুজরাটের আহমেদাবাদের সরদার বল্লভ ভাই প্যাটেল আন্তর্জাতিক বিমানবন্দরে এই প্রথম কোনো নেতাকে আজ গার্ড অব অনার দেওয়া হবে।শি জিনপিংয়ের এই সফর অত্যন্ত গুরুত্বপূর্ণ বলে বিবেচিত হচ্ছে। তাঁর সফরে দুই দেশের মধ্যে দুটি সমঝোতা স্মারক স্বাক্ষর হওয়ার কথা। এর একটি গুজরাট সরকারের সঙ্গে দক্ষিণ চীনের গুয়াংডং প্রদেশের মধ্যে, অন্যটি স্বাক্ষরিত হবে আহমেদাবাদ মিউনিসিপ্যাল করপোরেশনের সঙ্গে গুয়াংডংয়ের রাজধানী গুয়াংজুর মধ্যে।দুই দেশের বাণিজ্য ঘাটতি নিয়ে ভারতের উদ্বেগও আলোচ্য বিষয় হিসেবে থাকছে। চীন ভারতে শিল্প পার্ক স্থাপনে বিনিয়োগ করবে বলে ধারণা করা হচ্ছে।মালদ্বীপ ও শ্রীলঙ্কা সফর করে শি আসছেন ভারতে। ওই সফরে শি নৌপথে চীন থেকে দক্ষিণ এশিয়া হয়ে ইউরোপে যাওয়ার ঐতিহাসিক ‘সামুদ্রিক সিল্ক রোডে’ সংযুক্ত হতে মালদ্বীপ ও শ্রীলঙ্কার কাছে আহ্বান জানান। দৃশ্যত এরই প্রতিক্রিয়ায় ‘প্রতিদ্বন্দ্বী’ ভারতও ‘মৌসুম’ নামের একটি সামুদ্রিক পথের প্রস্তাবের প্রস্তুতি নিচ্ছে। যেসব অঞ্চলে মৌসুমি বায়ু প্রবাহিত হয়, ভারত মহাসাগরীয় সেসব দেশের মধ্যে ঐক্যপ্রত্যাশী মোদির এ প্রকল্প।গত মে মাসে নরেন্দ্র মোদি ক্ষমতা নেওয়ার পর ভারত ও চীন উভয়েই শি জিনপিংয়ের এই সফর নিয়ে ইতিবাচক অবস্থান নিয়েছে। তবে শির সফরের প্রাক্কালে ভারত-চীন সীমান্তে নতুন করে উত্তেজনা দেখা দিয়েছে। ভারতীয় দৈনিক হিন্দুস্তান টাইমস-এ প্রকাশিত খবরে বলা হয়, গত সপ্তাহে চীনা সেনাবাহিনীর ২০০ সদস্য সীমান্তবর্তী লাদাখের ভারতের দাবিকৃত অংশে ঢুকে পড়ে। তারা সেখানে দুই কিলোমিটার দীর্ঘ একটি সড়ক তৈরির কাজ শুরু করে। ভারতীয় সেনারা এর প্রতিবাদ জানায়।ভারতের পররাষ্ট্র মন্ত্রণালয়ের মুখপাত্র সৈয়দ আকবরউদ্দিন সীমান্তে উত্তেজনা প্রসঙ্গে বলেন, মোদির সঙ্গে শির বৈঠকে সীমান্ত বিরোধ প্রসঙ্গ উঠবে।
