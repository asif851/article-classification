

মার্কিন প্রেসিডেন্ট ডোনাল্ড ট্রাম্পের অভিবাসন নীতি ও মেক্সিকো সীমান্তে দেয়াল তোলার পরিকল্পনার প্রতিবাদে রাস্তায় নেমে বিক্ষোভ করছে হাজারো মানুষ। মেক্সিকোর বেশ কয়েকটি এলাকায় এই বিক্ষোভ চলছে।
আজ সোমবার বিবিসির খবরে জানা যায়, সাদা পোশাকে মেক্সিকান পতাকা হাতে বিক্ষোভকারীরা রাস্তায় নেমেছে। ট্রাম্পবিরোধী বিভিন্ন প্ল্যাকার্ড রয়েছে তাদের হাতে।
বিক্ষোভের সংগঠকেরা বলছে, তারা এই বার্তা দিতে চায় যে মেক্সিকো ট্রাম্পের বিরুদ্ধে ঐক্যবদ্ধ।
ম্যাক্সিকোর প্রেসিডেন্ট এনরিক পেনা নিয়েতোর দুর্নীতি ও সন্ত্রাস দমনে ব্যর্থতারও সমালোচনা করেছে বিক্ষোভকারীরা।
মারিয়া আমপারো কাসার নামের এক বিক্ষোভকারী বলেন, ট্রাম্পের অভিবাসন নীতি বিশ্ব সম্প্রদায়ের জন্য হুমকি। এটা ভুলে গেলে চলবে না যে অভিবাসীদের নিয়েই মার্কিন সমাজ। মেক্সিকো কোনো দেয়ালে বিশ্বাস করে না বলেও তিনি জানান।
