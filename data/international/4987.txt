
বেসরকারি একটি বিমান সংস্থার ফ্লাইটে ভারতের রাজকোট থেকে মুম্বাই যাওয়ার পথে শ্লীলতাহানির শিকার হয়েছেন বলে অভিযোগ করেছেন ভারতের টেলিভিশনের একজন জনপ্রিয় অভিনেত্রী।টাইমস অব ইন্ডিয়ার এক প্রতিবেদনে বলা হয়েছে, গত শুক্রবার সকালে ওই বিমানে সহযাত্রীর কাছ থেকেই এই নিগ্রহের শিকার হয়েছেন বলে সামাজিক যোগাযোগের মাধ্যম ফেসবুকে দাবি করেছেন অভিনেত্রী টিনা দত্ত।ভারতীয় টেলিভিশন চ্যানেল কালারস টিভির জনপ্রিয় ধারাবাহিক ‘উতরান’–এর ‘ইচ্ছা’ চরিত্রে অভিনয় করছেন টিনা দত্ত।প্রতিবেদনে বলা হয়েছে, শুক্রবার সকালে নাইন ডব্লিউ ৭০০১ ফ্লাইটের যাত্রী ছিলেন টিনা। এ সময় তাঁর পাশের আসনে রাজেশ নামের এক যাত্রী বারবার তাঁর শ্লীলতাহানির চেষ্টা করেন। বিষয়টি তিনি বিমানকর্মীদের জানালেও সাহায্য পাননি। পরে নিজের ফেসবুক পেজে ওই যাত্রীর ছবি দিয়ে একটি পোস্ট দেন এই অভিনেত্রী। এরপর তা নিয়ে সামাজিক যোগাযোগের মাধ্যমে আলোচনা শুরু হয়।ফেসবুক পেজে টিনা লিখেছেন, ‘বিমানটির ৩০-এ আসনের যাত্রী ছিলাম আমি। ৩০-সি আসনে বসেছিলেন আমার ম্যানেজার। এ সময় আমরা কাজ নিয়ে আলোচনা করছিলাম। হঠাৎ খেয়াল করলাম পাশের ৩১-এ আসনের যাত্রী আমাকে বারবার স্পর্শ করছেন। প্রথম ‘বাচ্চা কেউ’ ভেবে বিষয়টিকে পাত্তা দিইনি। পরে ঘুরে দেখে বিস্মিত হয়েছি। ওই যাত্রীর নাম রাজেশ। আমি চিৎকার করলে, ওই যাত্রী আমতা-আমতা করে দুঃখ প্রকাশ করেন। বিষয়টি এয়ার হোস্টেসকে ডেকে জানিয়ে ওই ব্যক্তিকে নামিয়ে দেওয়ার দাবি জানালে তাঁরা জানায়, এ ধরনের ঘটনা ঘটতেই পারে। তাঁরা বড়জোর ওই ব্যক্তির সিট পরিবর্তন করে দিতে পারেন, এর বেশি কিছু নয়। এরপর বিমানের ক্যাপ্টেনকে বিষয়টি জানালে তিনি জানান, ওড়ার আগে বিমানের ভেতর কিছু ঘটলে তার জন্য কর্তৃপক্ষ দায়ী নয়। এ ঘটনায় একটি পরিবার ছাড়া আর কোনো যাত্রী সহযোগিতার জন্য এগিয়ে আসেননি।’ এ অভিনেত্রী আরও বলেন, বিমানে এ ধরনের নিরাপত্তার জন্য কি কোনো ব্যবস্থা নেই?’তবে এ ব্যাপারে অভিনেত্রী টিনা কোনো লিখিত অভিযোগ করেছেন কি না, তা জানা যায়নি। সংশ্লিষ্ট বিমান সংস্থার কোনো প্রতিক্রিয়াও জানা যায়নি।
