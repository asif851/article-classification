
শিশু পর্নোগ্রাফির দায়ে অস্ট্রেলিয়ার জনপ্রিয় একটি টেলিভিশনের এক সাংবাদিককে দোষী সাব্যস্ত করেছে আদালত। এ কারণে তাঁর সর্বোচ্চ ১৫ বছরের কারাদণ্ড হতে পারে।
বিবিসি অনলাইনের প্রতিবেদনে বলা হয়, আজ মঙ্গলবার সিডনির একটি আদালত বেন ম্যাককরম্যাক (৪৩) নামের ওই সাংবাদিককে শিশু পর্নোগ্রাফির একটি অভিযোগে দোষী সাব্যস্ত করেন। তাঁর বিরুদ্ধে আরও একটি অভিযোগ রয়েছে। আগামী ৬ অক্টোবর এ নিয়ে একই আদালতে শুনানি হবে।
বেন অস্ট্রেলিয়ার নাইন নেটওয়ার্ক টেলিভিশনের সাংবাদিক ছিলেন।
প্রতিবেদনে বলা হয়, শিশু পর্নোগ্রাফির অভিযোগে গত এপ্রিলে সিডনি থেকে বেনকে গ্রেপ্তার করে পুলিশ। পরে পুলিশ তাঁর বাসা ও অফিসে তল্লাশি চালায়। সে সময় তাঁর একটি কম্পিউটার, মোবাইল ফোন ও একটি ইলেকট্রনিক মেমোরি কার্ড জব্দ করা হয়। গ্রেপ্তারের পরপরই নাইন নেটওয়ার্ক টেলিভিশন বেনকে সাময়িকভাবে বরখাস্ত করেছে।  বেনের আইনজীবী স্যাম মেসিডোন আদালত চত্বরে বলেন, ‘পরিষ্কার করে বলতে চাই, বেনের সঙ্গে কারও শিশু পর্নোগ্রাফির কোনো ধরনের উপকরণ বা ছবি আদান-প্রদান বা কেনাবেচা হয়নি। এগুলো কল্পনাপ্রসূত গল্প ছাড়া আর কিছুই নয়।’
