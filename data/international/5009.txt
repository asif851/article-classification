
পরিবর্তনশীল বিশ্বব্যবস্থার সঙ্গে ‘তাল মিলিয়ে’ নিজেদের পররাষ্ট্রনীতি নতুন করে পর্যালোচনা করছে নেপাল। দেশটির পররাষ্ট্র মন্ত্রণালয় গত শুক্রবার জানিয়েছে, এ ব্যাপারে কাজ শুরু করে দিয়েছে সরকার।নেপালের পররাষ্ট্র মন্ত্রণালয় বলেছে, সম্প্রতি মন্ত্রিসভার এক বৈঠকে ১৬ সদস্যের একটি কমিটি গঠন করা হয়েছে। পররাষ্ট্রমন্ত্রী প্রকাশ শরণ মাহাতো এ কমিটির প্রধান। এই কমিটি দেশটির বিদ্যমান পররাষ্ট্রনীতি পর্যালোচনা করে তাকে ‘বর্তমান বিশ্বের উপযোগী’ করে তুলবে।মন্ত্রণালয় থেকে দেওয়া তথ্য অনুযায়ী, কমিটি পরিবর্তনশীল বিশ্বব্যবস্থার পরিপ্রেক্ষিতে অন্যান্য রাষ্ট্রের সঙ্গে নেপালের স্বল্পমেয়াদি, মধ্যমেয়াদি ও দীর্ঘমেয়াদি সম্পর্কের ক্ষেত্রগুলো চিহ্নিত করবে। এ ব্যাপারে প্রয়োজনীয় সিদ্ধান্ত নিতে সরকারকে পরামর্শ দেবে কমিটি।কমিটিকে পর্যালোচনা প্রতিবেদন দিতে চার মাস সময় দেওয়া হয়েছে। এ সময়ের মধ্যে বিভিন্ন বিকাশমান আন্তর্জাতিক ইস্যু সম্পর্কে আলোচনা করে সেই ব্যাপারে সরকারের অবস্থান কী হতে পারে, তা নির্ধারণ করবে কমিটি। পরবর্তী সময়ে কমিটির সুপারিশের পরিপ্রেক্ষিতে সরকার যাচাই-বাছাইয়ের পর প্রয়োজনীয় সংস্কার করবে।পররাষ্ট্র মন্ত্রণালয় বলেছে, সংবিধান অনুযায়ী নেপালের জাতীয় স্বার্থকে অগ্রাধিকার দিয়ে এই নতুন পররাষ্ট্রনীতির খসড়া তৈরি করা হবে। এ ক্ষেত্রে রাষ্ট্রের মূলনীতি, মূল্যবোধ ও মৌলিক মান বজায় রাখা হবে।
 
