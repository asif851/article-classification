
বর্ণবাদবিরোধী আন্দোলনের প্রবাদপ্রতিম নেতা নেলসন ম্যান্ডেলার দীর্ঘ অসুস্থতাকে কেন্দ্র করে বিশ্বজুড়ে তাঁর জীবন ও কর্ম নিয়ে সৃষ্টি হয়েছে তীব্র আগ্রহ। দেশে তো কথাই নেই। গণমানুষের উদ্বেগ আর উৎসাহের ছাপ পড়েছে সর্বজনশ্রদ্ধেয় এ নেতার সঙ্গে কোনো রকমের সম্পর্ক আছে এমন বই, শার্ট ও অন্য পণ্যসামগ্রীতেও। বিপণিবিতানে এসব পণ্যের বিক্রি এখন রমরমা।
দক্ষিণ আফ্রিকাজুড়ে বইয়ের দোকানগুলোতে দেশটির প্রথম কৃষ্ণাঙ্গ প্রেসিডেন্টকে নিয়ে লেখা বই সাজিয়ে রাখা হয়েছে। জোহানেসবার্গের সমৃদ্ধ শহরতলি হাইড পার্কের বিপণিবিতান তারই একটি। আমান্ডা কোয়েটজি হলেন এমন বইয়ের একজন ক্রেতা। ৪১ ডলার দিয়ে তিনি গতকাল কিনেছেন ম্যান্ডেলার আত্মজীবনী লং ওয়াক টু ফ্রিডম। বার্তা সংস্থা এএফপিকে তিনি বলেন, ‘আমি আগে বইটি পড়ে দেখিনি। এ জন্য আমি লজ্জিত।’ আমান্ডা বলেন, ‘আমরা যে রকম নেতা প্রত্যাশা করি, সম্ভবত তিনি (ম্যান্ডেলা) তাঁদের মধ্যে সেরা।’
বইয়ের দোকানের কর্মী লুসি এনগোমেন বলেন, গত সপ্তাহ থেকে ম্যান্ডেলার বইয়ের কাটতি বেড়ে গেছে। লোকজন প্রচুর বই কিনছেন। গতকালই একজন ক্রেতা তিন কপি লং ওয়াক টু ফ্রিডম কিনলেন। আরেকজন ৫৭০ র‌্যান্ড দামে নিয়ে গেছেন ম্যান্ডেলার ছয়টি প্রতিকৃতি।
ম্যান্ডেলার নিজস্ব প্রতিষ্ঠান ম্যান্ডেলা ফাউন্ডেশনও ‘ম্যান্ডেলা’ ব্র্যান্ডের পোশাক বিক্রি করছে। তবে প্রতিষ্ঠানটি এ কাজ করছে সেবামূলক কাজের জন্য অর্থ সংগ্রহে। এএফপি।
