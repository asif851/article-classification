
দক্ষিণ আফ্রিকার সাবেক প্রেসিডেন্ট ও বর্ণবাদবিরোধী নেতা নেলসন ম্যান্ডেলা সেরে উঠছেন বলে তাঁর এক নাতি দাবি করেছেন। ম্যান্ডেলার ওই নাতির নাম মান্ডলা ম্যান্ডেলা। প্রিটোরিয়ার একটি হাসপাতালে ভর্তি ম্যান্ডেলাকে গতকাল শনিবার দেখে এসে মান্ডলা সাংবাদিকদের কাছে এই দাবি করেন।
হাসপাতালের বাইরে এসে মান্ডলা সাংবাদিকদের বলেন, ম্যান্ডেলাকে ‘দেখতে ভালোই’ মনে হচ্ছিল। তিনি ম্যান্ডেলার সুস্থতা কামনা করার জন্য দক্ষিণ আফ্রিকাসহ সমগ্র বিশ্বের মানুষকে ধন্যবাদ জানান। কয়েক দিন ধরে সরকারের পক্ষ থেকে ম্যান্ডেলার শারীরিক অবস্থা ‘ভালোর দিকে’ বলে যে তথ্য দেওয়া হচ্ছে, তার সঙ্গে তাঁর নাতির দেওয়া তথ্যে মিল রয়েছে বলে মনে করা হচ্ছে।
ফুসফুসে সংক্রমণের জন্য গত সপ্তাহে ম্যান্ডেলাকে হাসপাতালে ভর্তি করা হয়। সেখানে তিনি নিবিড় পরিচর্যা কেন্দ্রে (আইসিইউ) রয়েছেন। বিবিসি।
