
থাইল্যান্ডে জাতীয় উদ্যানে বেড়াতে গিয়েছিলেন এক ফরাসি নারী পর্যটক। একপর্যায়ে কুমিরের সঙ্গে সেলফি তোলার শখ হলো তাঁর। কিন্তু কুমির বড় বেরসিক। সে ওই পর্যটকের পায়ে কামড় দিয়ে সেলফি তোলার মজা টের পাইয়ে দিয়েছে। পরে ৪৭ বছর বয়সী পর্যটককে হাসপাতালে নেওয়া হয়।
ঘন জঙ্গল আর ঝরনার জন্য বিখ্যাত থাইল্যান্ডের জনপ্রিয় জাতীয় উদ্যান খাও ওয়াইয়ে গতকাল রোববার বিকেলে এ ঘটনা ঘটে। এ উদ্যান ইউনেসকোর ওয়ার্ল্ড হেরিটেজের তালিকাভুক্ত।
উদ্যানের একজন কর্মকর্তা নাম না প্রকাশের শর্তে এএফপিকে বলেন, কুমিরের সঙ্গে সেলফি তুলতে গিয়েছিলেন ওই পর্যটক। এতে কুমিরটি বিচলিত হয়ে তাঁর পায়ে কামড় দেয়।
স্থানীয় গণমাধ্যমে প্রকাশিত ছবিতে হাঁটুতে ব্যান্ডেজ মোড়ানো ওই পর্যটককে স্ট্রেচারে করে নিয়ে যেতে দেখা যায়।
