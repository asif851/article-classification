
কাশ্মীর নিয়ে ভারত-পাকিস্তানের মধ্যে যেকোনো সময় চতুর্থ যুদ্ধ বাধতে পারে বলে মন্তব্য করেছেন পাকিস্তানের প্রধানমন্ত্রী নওয়াজ শরিফ। মঙ্গলবার পাকিস্তাননিয়ন্ত্রিত কাশ্মীরে আজাদ জম্মু অ্যান্ড কাশ্মীর (এজেকে) কাউন্সিলের বাজেট অধিবেশনে দেওয়া ভাষণে এ সতর্কতা উচ্চারণ করেন তিনি।প্রধানমন্ত্রী নওয়াজকে উদ্ধৃত করে পাকিস্তানের বহুল প্রচারিতডন পত্রিকায় এ খবর প্রকাশিত হয়েছে। তবে প্রধানমন্ত্রীর বক্তব্যসংবলিত যে সংবাদ বিজ্ঞপ্তিটি সরকারিভাবে প্রকাশিত হয়েছে, তাতে ওই যুদ্ধসংক্রান্ত মন্তব্যটি ছিল না।ডন-এর খবর অনুযায়ী নওয়াজ শরিফ বলেন, ‘কাশ্মীর একটি জ্বলন্ত বিরোধের ক্ষেত্র এবং এটি নিয়ে দুই পারমাণবিক অস্ত্রধারী দেশের মধ্যে যেকোনো সময় চতুর্থ যুদ্ধ বেধে যেতে পারে।’নওয়াজ আরও বলেন, তাঁরা কাশ্মীর সমস্যার দ্রুত নিষ্পত্তি চান। তিনি ভারতনিয়ন্ত্রিত কাশ্মীর স্বাধীন হবে বলে স্বপ্ন দেখেন এবং আশা করেন, তাঁর জীবদ্দশায়ই সেটি বাস্তবায়িত হবে। কাশ্মীরের জনগণের আশা-আকাঙ্ক্ষা ও জাতিসংঘের প্রস্তাব অনুযায়ী এ সমস্যার মীমাংসা হওয়া উচিত।কাশ্মীর সীমান্তের নিয়ন্ত্রণরেখায় (এলওসি) পরিস্থিতির ‘উন্নতি হওয়ায়’ সন্তোষ প্রকাশ করেন নওয়াজ। এ ছাড়া তিনি ‘অধিকৃত’ কাশ্মীরের ব্যাপারে ‘ভারত সরকারের স্ববিরোধী অবস্থান’ নিয়ে হতাশা ব্যক্ত করেন। কাশ্মীর নিয়ে দীর্ঘদিনের বিরোধ প্রসঙ্গে তিনি বলেন, ‘বিষয়টি মার্কিন প্রেসিডেন্ট ওবামাকে বলেছি। তিনি জাতিসংঘের সহায়তায় সমস্যাটি নিষ্পত্তির ব্যাপারে একমত হয়েছেন।’ এনডিটিভি।
