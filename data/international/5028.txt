
তত্ত্বাবধায়ক সরকারের ১৫ হাজার ২০০ কোটি রুপির ‘মিনি-বাজেট’ পেশের বিরুদ্ধে জোরালো আপত্তি তুলেছে পাকিস্তান পিপলস পার্টি (পিপিপি)। দলটি অভিযোগ করেছে, বাজেট প্রণয়নের অধ্যাদেশ জারি করে এই সরকার অসাংবিধানিক ও এখতিয়ারবহির্ভূত কাজ করছে। কেননা নির্বাচন কমিশনকে সহযোগিতা করাই তাদের একমাত্র কাজ। পিপিপির তথ্যবিষয়ক সম্পাদক কামার জামান কায়রা গত বৃহস্পতিবার ডন পত্রিকাকে বলেন, সংবিধানমতে তত্ত্বাবধায়ক সরকার কোনোভাবেই মিনি-বাজেট পেশ করতে পারে না। কেবলমাত্র জনগণের নির্বাচিত পার্লামেন্ট রাজস্ব নির্ধারণ করতে পারে। আর শুধু প্রাদেশিক সরকারের সঙ্গে আলোচনা সাপেক্ষেই বিক্রয় কর আদায় করা যায়। এই বাজেট অধ্যাদেশে প্রেসিডেন্ট আসিফ আলি জারদারি সই করবেন কি না—এমন প্রশ্নের জবাবে কায়রা বলেন, আইনত প্রেসিডেন্ট এতে সই করতে বাধ্য। তবে এর সব দায়দায়িত্ব তত্ত্বাবধায়ক সরকারকে নিতে হবে। পিপিপির নেতা কায়রা বলেন, স্বচ্ছ নির্বাচন করার জন্য নির্বাচন কমিশনকে সহযোগিতা করা এবং নতুন সরকারের হাতে মসৃণভাবে ক্ষমতা ছেড়ে দেওয়াই হচ্ছে তত্ত্বাবধায়ক সরকারের কাজ। যেখানে কয়েক দিনের মধ্যে নতুন একটি সরকার ক্ষমতা নিতে যাচ্ছে, সেখানে তাড়াহুড়ো করে এই সরকারের মিনি-বাজেট পেশ করার বিষয়টি বোধগম্য নয়। এটি সংবিধান লঙ্ঘনের শামিল। এদিকে পাকিস্তানের সুপ্রিম কোর্ট সে দেশের তত্ত্বাবধায়ক সরকারের প্রধান মির হাজার খান খোসোকে সরকারি কর্মকর্তাদের নিয়োগ-বদলি এবং দায়িত্বে রদবদল-সংক্রান্ত আদালত অবমাননার নোটিশের জবাব দিতে ৬ জুন পর্যন্ত সময় বেঁধে দিয়েছেন। ডন।
