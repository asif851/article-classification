
পূর্ব আফ্রিকার দেশ মালাবিতে কথিত ‘ভ্যাম্পায়ার’ হত্যার অভিযোগে ১২৪ জনকে গ্রেপ্তার করেছে পুলিশ। দেশটির পুলিশ বিভাগ গতকাল শুক্রবার জানিয়েছে, ভ্যাম্পায়ার অপবাদ দিয়ে সম্প্রতি দুই ব্যক্তিকে হত্যা করা হয়। ওই ঘটনার পরিপ্রেক্ষিতেই শতাধিক ব্যক্তিকে গ্রেপ্তার করা হয়েছে।
গত মাস থেকে মালাবির দক্ষিণাঞ্চলে এ নিয়ে মোট নয়জন ব্যক্তিকে ভ্যাম্পায়ার অপবাদ দিয়ে হত্যা করা হলো। এ কারণে কর্তৃপক্ষকে রাত্রিকালীন বিশেষ কারফিউ জারি করতে হয়েছে।
ভ্যাম্পায়ারের এই গুজব মালাবির দক্ষিণাঞ্চলেই মূলত ছড়িয়েছে। ভুডু সংস্কৃতিতে মনে করা হয়, মানুষরূপী ভ্যাম্পায়ারেরা অন্য মানুষের রক্ত চুষে খায়। মালাবির পুলিশ বিভাগের মুখপাত্র রামসি মুসহানি বার্তা সংস্থা এএফপিকে বলেন, ‘এই অপবাদে একজনকে পুড়িয়ে মারা হয়েছে এবং একজনকে পাথর ছুড়ে মারা হয়েছে। গত বৃহস্পতিবার এই গুজব ছড়িয়ে পড়ে।’
দেশটির বাণিজ্যিক রাজধানী ব্লান্টায়ারে এসব হত্যাকাণ্ডের ঘটনা ঘটেছে। সেখানে এ নিয়ে পুলিশের সঙ্গে স্থানীয়দের সংঘর্ষের ও সড়ক অবরোধের ঘটনাও ঘটেছে। পুলিশ প্রধান জানিয়েছেন, সমন্বিত অভিযানের মাধ্যমে ১২৪ জনকে গ্রেপ্তার করা হয়েছে।
এদিকে পরিস্থিতি নিয়ন্ত্রণের বাইরে চলে যাওয়ায় নিরাপত্তার কারণ দেখিয়ে জাতিসংঘ মালাবি থেকে এর খাদ্য ও কৃষি কর্মসূচিতে কাজ করা কর্মকর্তাদের সরিয়ে নিয়েছে। চলতি মাসের শুরুর দিকে দেওয়া এক প্রতিবেদনে জাতিসংঘ বলেছিল, পরিস্থিতি ‘অশান্ত’ হওয়ায় উপদ্রুত অঞ্চলগুলো পরিদর্শনে যাবে না তারা।
ধারণা করা হচ্ছে, সীমান্ত রাষ্ট্র মোজাম্বিক থেকে ভ্যাম্পায়ারের গুজব মালাবিতে ছড়িয়ে পড়েছে। মালাবিতে শিক্ষার হার খুব কম এবং ডাকিনীবিদ্যায় মানুষের প্রবল বিশ্বাস আছে। গত সপ্তাহে দেশটির প্রেসিডেন্ট পিটার মুথারিকা এসব হত্যাকাণ্ড ও ভ্যাম্পায়ারের গুজবের তদন্ত করার ঘোষণা দিয়েছেন।
