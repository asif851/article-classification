
ভারতশাসিত কাশ্মীরে গতকাল শনিবার পুলিশচৌকি ও সেনাঘাঁটিতে সন্দেহভাজন জঙ্গিদের হামলায় সেনা কর্মকর্তা, পুলিশসহ অন্তত ১২ জন প্রাণ হারিয়েছে। অন্যদিকে তিন হামলাকারীকেই গুলি করে হত্যা করা হয়েছে বলে জানিয়েছে ভারতীয় সেনাবাহিনী। ভারত-পাকিস্তান শান্তি আলোচনা বানচাল করতেই এই হামলা বলে মনে করা হচ্ছে।নিহত ব্যক্তিদের মধ্যে রয়েছেন সেনাবাহিনীর একজন লেফটেন্যান্ট কর্নেল ও দুই সদস্য এবং পুলিশের পাঁচজন সদস্য।ভারতের প্রধানমন্ত্রী মনমোহন সিং হামলার নিন্দা জানিয়ে বলেছেন, এটা পাকিস্তানের সঙ্গে সংলাপ বানচাল করতে পারবে না।গতকালের হামলার ঘটনাটি ঘটেছে কাশ্মীরের কাথুয়া ও সাম্বা জেলায়। এলাকা দুটি কাশ্মীরের নিয়ন্ত্রণরেখার (এলওসি) কাছে অবস্থিত।ভারতের পুলিশ সূত্র জানায়, ভারী অস্ত্রে সজ্জিত তিন-চারজনের একদল আত্মঘাতী হামলাকারী সকাল পৌনে সাতটার দিকে প্রথমে কাথুয়া জেলার হীরানগর থানায় হামলা চালায়। হামলাকারীদের পরনে ছিল বেসামরিক দায়িত্বে থাকা সেনাসদস্যদের পোশাক। এ সময় তারা নির্বিচারে গুলি চালালে পাঁচ পুলিশ সদস্য নিহত হন। হামলাকারীরা হীরানগর থানার কাছাকাছি অবস্থিত আন্তর্জাতিক সীমান্ত পেরিয়ে ভারতের ভূখণ্ডে প্রবেশ করে বলে জানিয়েছে পুলিশ সূত্র।পুলিশ আরও জানায়, থানায় হামলা শেষে আত্মঘাতী ওই স্কোয়াডের সদস্যরা পাশের জাতীয় মহাসড়কে গিয়ে একটি ট্রাকে উঠে পড়ে। তারা ট্রাকের চালকের সহকারীকে গুলি করে হত্যা করে এবং অস্ত্রের মুখে চালককে গাড়িটি পাশের সাম্বা জেলার মেসার এলাকায় অবস্থিত সেনাঘাঁটিতে প্রবেশ করাতে বাধ্য করে। সেনাঘাঁটিতে পৌঁছেই হামলাকারীরা একটি গ্রেনেড ছোড়ে এবং এলোপাতাড়ি গুলি করতে থাকে। প্রতিরক্ষা দপ্তরের একজন মুখপাত্র জানান, এ হামলায় সেনাবাহিনীর একজন লেফটেন্যান্ট কর্নেল এবং দুই সেনা নিহত হন। আহত হয়েছেন ১২ জনের বেশি সেনাসদস্য। উভয় পক্ষের মধ্যে প্রায় চার ঘণ্টা ধরে বন্দুকযুদ্ধ চলে। হামলাকারী তিনজনকে গুলি করে হত্যা করা হয়।‘শান্তির শত্রুদের বর্বরতা’: এ হামলার ঘটনার তীব্র নিন্দা জানিয়েছেন মনমোহন সিং। জার্মানির ফ্রাঙ্কফুর্ট থেকে পাঠানো এক বিবৃতিতে তিনি বলেছেন, এটা ‘শান্তির শত্রুদের আরেকটি হামলা ও বর্বরতা’র দৃষ্টান্ত।বিবৃতিতে মনমোহন আরও বলেন, ‘সন্ত্রাসীদের বিরুদ্ধে লড়াই করতে এবং তাদের পরাজিত করতে আমরা দৃঢ়প্রতিজ্ঞ...এ ধরনের হামলা সংলাপের প্রক্রিয়ার মাধ্যমে সমস্যা সমাধানের প্রচেষ্টা থেকে আমাদের নিবৃত্ত করতে পারবে না।’নওয়াজের প্রত্যয়: নিউইয়র্কে অবস্থানরত পাকিস্তানের প্রধানমন্ত্রী নওয়াজ শরিফ গতকাল বলেন, তাঁর আগের মেয়াদে ভারতের সঙ্গে যে দ্বিপক্ষীয় সম্পর্ক তৈরি হয়েছিল, রোববার মনমোহনের সঙ্গে বৈঠকে তা এখন আরও এগিয়ে নেওয়া যাবে বলে তিনি প্রত্যাশা করছেন।জাতিসংঘের সাধারণ পরিষদের অধিবেশনে যোগ দেবেন মনমোহন ও নওয়াজ। পাশাপাশি রোববার নিউইয়র্কে তাঁদের এক দ্বিপক্ষীয় বৈঠকে মিলিত হওয়ার কথা রয়েছে। এএফপি, রয়টার্স, বিবিসি ও এনডিটিভি।
