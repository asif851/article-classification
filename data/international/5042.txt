
জাপানে গত সপ্তাহে আঘাত হানা শক্তিশালী টাইফুনে ১১ হাজারের বেশি চাষের টুনা মরে গেছে। বাংলাদেশি মুদ্রায় এসব মাছের দাম ৭৭ কোটি ৭১ লাখ টাকা। স্থানীয় গণমাধ্যমের বরাত দিয়ে আজ শনিবার বার্তা সংস্থা এএফপির খবরে এ কথা জানানো হয়।
গত ১৬ জুলাই রাতে টাইফুনটি জাপানের দক্ষিণ-পশ্চিমাঞ্চলে আঘাত হানে। পরে ধীরে ধীরে এটি উত্তরের দিকে এগিয়ে যায়। শেষে এটি নিম্নচাপে পরিণত হয়। প্রবল বৃষ্টিপাত ও সাগরের উত্তাল ঢেউয়ে প্রশান্ত মহাসাগরীয় উপকূলের শহর কুশিমোতোর টুনা চাষের এলাকাগুলো প্লাবিত হয়। প্রতিকূলতার ফলে স্পর্শকাতর টুনা মাছ বিপুল সংখ্যায় মরে যায়।
জাপানের জনপ্রিয় খাবার সুশিতে টুনা মাছ ব্যবহৃত হয়। বিপুল পরিমাণ মাছের মৃত্যুতে কোটি কোটি টাকার ক্ষতি হওয়ায় গণমাধ্যম স্থানীয় সরকারের সমালোচনা করেছে। এ ব্যাপারে স্থানীয় সরকারের বক্তব্য জানা যায়নি।
জাপানের ওই টাইফুনে দুজন মারা যায়। বন্যার কারণে দুই লাখ ৩০ হাজার বাসিন্দাকে সরিয়ে নিয়েছে কর্তৃপক্ষ।
