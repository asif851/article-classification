
সৌদি আরবের পুরুষদের বাংলাদেশ, পাকিস্তান, চাদ ও মিয়ানমারের প্রবাসী নারীদের বিয়ে করতে নিষেধ করা হয়েছে। মক্কা পুলিশের পরিচালক মেজর জেনারেল আসাফ আল কোরাইশির বরাত দিয়ে দেশটির মক্কা ডেইলির এক খবরে এ কথা বলা হয়েছে। আজ মঙ্গলবার ইন্ডিয়া টাইমসের খবরে এ কথা বলা হয়েছে।
বেসরকারি পরিসংখ্যানের বরাত দিয়ে খবরে বলা হয়েছে, এই চারটি দেশের প্রায় পাঁচ লাখ নারী বর্তমানে সৌদি আরবে বসবাস করছেন। সৌদি পুরুষদের বিদেশি নাগরিকদের বিয়ে করা থেকে বিরত রাখতেই সরকারের পক্ষ থেকে এ উদ্যোগ গ্রহণ করা হয়েছে।
বিদেশিদের বিয়ে করতে হলে নানান আনুষ্ঠানিকতার জন্য সরকারের অনুমতি নিয়ে হয়। এখন সৌদি নাগরিকদের বিদেশিদের বিয়েতে কঠোর নিয়মকানুনের মুখোমুখি হতে হবে।
আসাফ আল কোরাইশি বলেন, সৌদি নাগরিক যাঁরা এখনো বিদেশিদের বিয়ে করতে চান, তাঁদের প্রথমে সরকারের সম্মতি নিতে হবে। সরকারি যথাযথ চ্যানেলের মাধ্যমে বিয়ে করা জন্য একটি আবেদন জমা দিতে হবে।
কর্মকর্তাদের মতে, আবেদনকারী বয়স ২৫ বছরের ওপরে হতে হবে। স্থানীয় জেলা মেয়র, পরিচয়পত্র এবং পরিবারের সম্মতির নথিও আবেদনপত্রের সঙ্গে সংযুক্ত করতে হবে।
আসাফ আল কোরাইশি বলেন, ‘আবেদনকারী বিবাহিত হলে তাঁর স্ত্রী অক্ষম, বন্ধ্যা কিংবা দীর্ঘমেয়াদি রোগে আক্রান্ত—এ মর্মে হাসপাতালের একটি সার্টিফিকেট আবেদনের সঙ্গে জমা দিতে হবে।’ তিনি বলেন, তালাকপ্রাপ্ত পুরুষেরা বিবাহবিচ্ছেদ মেয়াদ ছয় মাস পূর্ণ না হলে আবেদন করতে পারবেন না।
