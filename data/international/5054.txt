
জীবনে প্রথমবার বিধায়ক হয়েই মুখ্যমন্ত্রী হলেন মনোহর লাল খাট্টার। গতকাল রোববার ভারতের হরিয়ানা রাজ্যের মুখ্যমন্ত্রী হিসেবে শপথ নিলেন ৬০ বছর বয়সী খাট্টার। হরিয়ানায় এবারই প্রথম ভারতীয় জনতা পার্টির (বিজেপি) সরকার ক্ষমতায় এল। খবর এনডিটিভি ও টাইমস অব ইন্ডিয়ার।মনোহর খাট্টার ভারতের হিন্দুত্ববাদী সংগঠন রাষ্ট্রীয় স্বয়ংসেবক সংঘের (আরএসএস) সাবেক নেতা। গত ১৮ বছরে তিনি হরিয়ানার প্রথম অ-জাঠ নেতা। হরিয়ানার রাজনীতিতে জাঠ সম্প্রদায় খুবই প্রভাবশালী।প্রধানমন্ত্রী নরেন্দ্র মোদির উপস্থিতিতে গতকাল রোববার খাট্টারের মন্ত্রিসভা শপথ নেয়। শপথ পড়ান রাজ্য গভর্নর কাপ্তান সিং সোলাঙ্কি। খাট্টার ছাড়াও ছয়জন মন্ত্রী এবং তিনজন প্রতিমন্ত্রী শপথ নেন।চিরকুমার খাট্টার আরএসএসের প্রচারক ছিলেন। গত শতকের নব্বইয়ের দশকে নরেন্দ্র মোদি যখন হরিয়ানায় আরএসএসের দায়িত্বে ছিলেন, তখন খাট্টার তাঁর সঙ্গে ঘনিষ্ঠ ছিলেন। খাট্টারের আসন কারনাল থেকেই নরেন্দ্র মোদি ১৫ অক্টোবর অনুষ্ঠিত বিধানসভা নির্বাচনের প্রচারাভিযান শুরু করেন। ৯০ আসনের এ রাজ্যের বিধানসভায় বিজেপি ৪৭টি আসন পায়। জাতীয় লোকদলের জোট ১৯টি আসন পায়। দুই মেয়াদে ক্ষমতায় থাকা কংগ্রেস ১৫টি আসন পেয়ে হয় তৃতীয়।
