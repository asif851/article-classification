
ক্যারিবীয় অঞ্চলে তাণ্ডবের পর গতকাল রোববার যুক্তরাষ্ট্রের ফ্লোরিডা উপকূলে আঘাত হেনেছে শক্তিশালী ঘূর্ণিঝড় ইরমা। এর আঘাতে প্রাথমিকভাবে তিনজন নিহত হয়েছেন বলে জানিয়েছে স্থানীয় পুলিশ।
এই দুর্যোগ থেকে বাঁচতে ফ্লোরিডা অঙ্গরাজ্যের প্রায় ৬৩ লাখ মানুষকে নিরাপদ আশ্রয়ে সরে যেতে বলা হয়েছে। ঘূর্ণিঝড়ের তাণ্ডবে ও লোকজন সরিয়ে নেওয়ায় ভুতুড়ে নগরে পরিণত হয়েছে রাজ্যের দক্ষিণ-পূর্ব প্রান্তের উপকূলঘেঁষা মায়ামি শহর।
ফ্লোরিডায় আঘাত হানার আগে ক্যাটাগরি চার মাত্রার ঘূর্ণিঝড়টির গতিবেগ ছিল ঘণ্টায় সর্বোচ্চ ২০৯ কিলোমিটার। এর আগে কয়েকটি ক্যারিবীয় দ্বীপপুঞ্জে ইরমার আঘাতে ২৫ জনের মৃত্যু হয়।
ঘূর্ণিঝড় আঘাত হানার আগে ফ্লোরিডার গভর্নর রিক স্কট বলেন, অঙ্গরাজ্যের দক্ষিণে এই হারিকেনের কারণে প্রচণ্ড ঝোড়ো হাওয়া বইছে। ফ্লোরিডার মূল ভূখণ্ডে ঝড়ের আঘাত অত্যাসন্ন। ফ্লোরিডার উপকূলীয় অঞ্চলে ইতিমধ্যে উঁচু হয়ে উঠেছে জলরাশি।
এর আগে ফ্লোরিডার ৬৩ লাখ লোককে নিরাপদ আশ্রয়ে সরে যেতে বলা হয়, যা ওই অঙ্গরাজ্যের মোট জনসংখ্যার প্রায় ৩০ শতাংশ। গত শনিবার অঙ্গরাজ্যের গভর্নর বলেন, যাঁরা এখনো রয়ে গেছেন, তাঁদের আর সরিয়ে নেওয়ার সময় নেই। যথেষ্ট দেরি হয়ে গেছে।
ন্যাশনাল হারিকেন সেন্টার আগাম সতর্কবার্তায় জানায়, টাম্পা বে ও অন্যান্য উপকূলীয় এলাকার পাশাপাশি ফ্লোরিডার দক্ষিণের ছোট দ্বীপগুলোতে এই ঝড় ‘জীবন বিপন্নকারী’ বিধ্বংসী রূপ নিতে পারে।
ফ্লোরিডা পাওয়ার অ্যান্ড লাইট কোম্পানি জানিয়েছে, এই ঘূর্ণিঝড়ের কারণে ইতিমধ্যে ফ্লোরিডার ২ লাখ ঘরবাড়ির বিদ্যুৎ-সংযোগ বিচ্ছিন্ন হয়ে পড়েছে। এর মধ্যে মায়ামি ডেড কাউন্টিতেই বিদ্যুৎ-সংযোগহীন অবস্থায় রয়েছে ১ লাখ ৬৪ হাজার ঘরবাড়ি। মায়ামি সৈকতসহ ফ্লোরিডার দক্ষিণের শহরগুলোতে শনিবার সন্ধ্যা থেকে কারফিউ জারি করা হয়। ফ্লোরিডার গভর্নর রিক স্কট জানান, আটকে পড়া মানুষজনকে উদ্ধারে ৩০ হাজার সেনাসদস্য মোতায়েন করা হয়েছে। তাঁরা ৪ হাজার ট্রাক ও ১০০ হেলিকপ্টার নিয়ে উদ্ধার অভিযানে নিয়োজিত আছেন।
মায়ামি সৈকতে ফিলিপ নামের এক ব্যক্তির সঙ্গে কথা বলে জানা যায়, তাঁর মতো অনেকেই রয়ে গেছেন শহরে। ফিলিপ বলেন, ‘আমি শহর ছেড়ে যাচ্ছি না। যেখানে বন্যা হয়নি বড়জোর সেখানে যেতে পারি।’
রিয়েল এস্টেট এজেন্ট আব্রাহাম বলেন, ঝড়ের কারণে সৃষ্ট আকস্মিক বন্যার পানি বাড়িতে উঠতে পারে। কিন্তু বাড়ি ছেড়ে গেলে এক সপ্তাহের আগে ফিরতে পারবেন না। এমনটা তিনি চাইছিলেন না। এ কারণেই তিনি যাননি। 
