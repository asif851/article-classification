
তথ্য-প্রযুক্তির এই যুগে একটি আঞ্চলিক যুদ্ধ জয়ে ক্ষিপ্রতার উন্নতি ও সক্ষমতা শাণিত করতে চীনের পিপলস লিবারেশন আর্মিকে (পিএলএ) নির্দেশ দিয়েছেন দেশটির প্রেসিডেন্ট শি জিনপিং। আজ মঙ্গলবার পিটিআইয়ের খবরে এ কথা জানানো হয়।এর আগেও আঞ্চলিক যুদ্ধের জন্য পিএলএকে প্রস্তুত থাকতে বলেছেন শি জিনপিং। কিন্তু সাম্প্রতিক সময়ে সীমান্তে নিয়ন্ত্রণ রেখার ওপার থেকে চীনা সেনাদের ভারতীয় ভূখণ্ডে বারবার অনুপ্রবেশের প্রেক্ষাপটে এই বক্তব্য বিশেষ তাৎপর্য বহন করছে বলে মনে করা হচ্ছে।জিনপিংয়ের ঘনিষ্ঠ বলে পরিচিত পিএলএর তিনজন জেনারেলকে পদোন্নতি দেওয়া হয়েছে বলে জানা গেছে। গত রোববার বেইজিংয়ে শীর্ষস্থানীয় ১৫ জন জেনারেলের সঙ্গে বৈঠক করেন জিনপিং। সেখানে পিএলএর প্রধানও উপস্থিত ছিলেন। এরপরই পদোন্নতির আদেশটি আসে।শি জিনপিং তাঁর সেনা কমান্ডারদের বলেছেন, আন্তর্জাতিক ও অভ্যন্তরীণ নিরাপত্তা পরিস্থিতি সম্পর্কে তাঁদের ভালো জানাশোনা থাকা দরকার।গতকাল পিএলএ প্রধানের এক আনুষ্ঠানিক বিবৃতিতে বলা হয়, সব বাহিনীর উচিত প্রেসিডেন্টের সব নির্দেশনা অনুসরণ করা। একই সঙ্গে সেন্ট্রাল মিলিটারি কমিশনের (সিএমসি) চেয়ারম্যান জিনপিং কর্তৃক নির্ধারিত নতুন নতুন লক্ষ্য অর্জন ও দায়িত্ব পালনে বাহিনীর কর্মপদ্ধতি সময়োপযোগী করা।
