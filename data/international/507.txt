
তরুণদের জঙ্গিকাজে প্রলুব্ধ করতে পারে—এমন কিছু ইন্টারনেটে যাতে কেউ না রাখতে পারে, সেই আহ্বান জানিয়েছেন বক্তারা। পাশাপাশি ইন্টারনেট থেকে জঙ্গিদের বিচ্ছিন্ন করার ওপরও জোর দেন তাঁরা।
গত বৃহস্পতিবার মস্কোতে রাশিয়া-ইসলামি বিশ্ব-গ্রুপ অব স্ট্র্যাটেজিক ভিশন আয়োজিত দুদিনের একটি আন্তর্জাতিক সম্মেলন শেষ হয়েছে।
রাশিয়ার উপপররাষ্ট্রমন্ত্রী মিখাইল বাগদানভ গত বুধবার মস্কোর প্রেসিডেন্ট হোটেলে বাংলাদেশসহ এশিয়া, মধ্যপ্রাচ্য, উত্তর আফ্রিকা ও পূর্ব ইউরোপের ১৮টি মুসলিম দেশের ৪৩ জন জ্যেষ্ঠ সাংবাদিকের অংশগ্রহণমূলক ওই আন্তর্জাতিক সম্মেলন উদ্বোধন করেন। রাশিয়া সরকার প্রথমবারের মতো মুসলিম দেশগুলোর সাংবাদিক ও গণমাধ্যমকর্মীদের নিয়ে গত বছর মস্কোতে প্রথম মিডিয়া সংলাপের আয়োজন করে। এবারের সম্মেলনের থিম হলো ইসলামি উগ্রপন্থার বিরুদ্ধে যুদ্ধে তথ্যনীতি প্রণয়ন নিয়ে আলোচনা।
‘উগ্রপন্থার বিরুদ্ধে মুসলিম দেশের সাংবাদিক’ শীর্ষক সম্মেলনের ঘোষণাপত্রে বলা হয়, বিশ্বে যেসব টিভি কোম্পানি ও ডিজিটাল নেটওয়ার্ক উগ্রপন্থী, সন্ত্রাসী ও ‘জেনোফোবিক’ সম্প্রদায়ের প্রতিনিধিদের যে সম্প্রচার সুবিধা দিয়ে থাকে, তাকে অবশ্যই ফৌজদারি অপরাধ হিসেবে গণ্য করতে হবে। এবং এই অপরাধের বিচার জাতীয় ও আন্তর্জাতিক আদালতে হতে হবে।
ঘোষণাপত্রে উল্লেখ করা হয়েছে, এটা সন্দেহাতীত যে, বিংশ শতাব্দীর শেষে চালু হওয়া তথ্যপ্রযুক্তি মানবতার জন্য এক বিরাট আশীর্বাদ হিসেবে দেখা দিয়েছে। একই সঙ্গে এর ফলে ব্যাপকভিত্তিক জনগোষ্ঠীর কাছে উগ্র ধারণার বিস্তার ঘটানো সহজতর হয়েছে। আন্তর্জাতিক সম্প্রদায় যদি অত্যন্ত দৃঢ়তার সঙ্গে এই প্রবণতা প্রতিরোধে এগিয়ে না আসে তাহলে বিশ্বের যেকোনো দেশের, যেকোনো প্রান্তে বসবাসরত পরিবারের কোনো সদস্য ক্ষতিগ্রস্ত হতে পারেন।
সম্মেলনে তাতারস্তানের প্রেসিডেন্ট রুস্তম মিনিখানভ তাঁর বিবৃতিতে উল্লেখ করেন, ‘উগ্রপন্থীরা ইসলামি ব্যানারে এতটাই ভয়ংকর সন্ত্রাসের পথ বেছে নিয়েছে যে তাদের সঙ্গে সংলাপের কথা কেউ ভাবতেই পারছেন না।’
রাশিয়া-মুসলিম বিশ্ব কৌশলগত রূপকল্প গ্রুপের সমন্বয়ক রাষ্ট্রদূত ভ্লাদিমির পাপভ তাঁর বক্তৃতায় বলেন, রাশিয়া সিরিয়ায় সামরিক অভিযানে অংশ নিয়েছে ঠিকই; কিন্তু রাশিয়া বিশ্বাস করে সিরিয়া সংকটের কোনো সামরিক সমাধান হবে না। আর রাজনৈতিক সমস্যার সমাধান তাদের নাগরিকদেরই খুঁজে বের করতে হবে।  
 সম্মেলনে অন্যদের মধ্যে বাংলাদেশ, পাকিস্তান, মিসর, ইরান, কুয়েত, তিউনিসিয়া, মরক্কো, আলজেরিয়া, তুরস্ক, সংযুক্ত আরব আমিরাত ও ইন্দোনেশিয়ার সাংবাদিক প্রতিনিধিরা বক্তব্য দেন। তাঁরা বলেন, এমন কোনো কিছুই হওয়া উচিত নয়, যাতে কোনোভাবে উগ্রপন্থাকে মদদ জোগানো হয়। তবে পরিভাষা হিসেবে ‘ইসলামি সন্ত্রাসবাদ’ শব্দটি ব্যবহার করলে তা ধর্মভীরুদের অনুভূতিতে আঘাত এবং অপব্যবহারকারীদের উৎসাহিত করতে পারে কি না, তা খতিয়ে দেখার সময় এসেছে বলেও তাঁরা উল্লেখ করেন।
 
