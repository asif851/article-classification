
ভারতে সিপিএমের কেন্দ্রীয় সাধারণ সম্পাদক প্রকাশ কারাত বলেছেন, নরেন্দ্র মোদির নেতৃত্বে সরকার গঠন করার পর দেশে সাম্প্রদায়িকতার রাজনীতি শুরু হয়েছে। দেশব্যাপী সাম্প্রদায়িকতার আগুন ছড়ানো হচ্ছে।আজ রোববার বিকেলে কলকাতার ব্রিগেড প্যারেড গ্রাউন্ডে সিপিএমের উদ্যোগে আয়োজিত এক সমাবেশে প্রকাশ কারাত এসব কথা বলেন। সমাবেশে সভাপতিত্ব করেন পশ্চিমবঙ্গের সাবেক মুখ্যমন্ত্রী ও সিপিএমের প্রবীণ নেতা বুদ্ধদেব ভট্টাচার্য।প্রকাশ কারাত বলেন, নরেন্দ্র মোদি আসতেই হিন্দুত্ববাদী সংগঠন রাষ্ট্রীয় স্বয়ংসেবক সংঘ (আরএসএস) দেশব্যাপী সাম্প্রদায়িকতার প্রচার শুরু করেছে। শুরু হয়েছে দক্ষিণপন্থী হামলা। আর এসবের মদদ দিচ্ছে কিছু পুঁজিপতি ও সাম্প্রদায়িক শক্তি। এই পুঁজিপতিদের স্বার্থ রক্ষার জন্য একের পর এক অর্ডিন্যান্স জারি করছে মোদি সরকার। পাশাপাশি সংখ্যালঘুদের ওপর হামলা চালানো হচ্ছে। জোর করে ধর্মান্তরিত করা হচ্ছে। বাড়ছে নারী নির্যাতন ও দ্রব্যমূল্য। এসবের বিরুদ্ধে এবার রুখে দাঁড়ানোর সময় এসে গেছে।প্রকাশ কারাত আরও বলেন, পশ্চিমবঙ্গের তৃণমূল সরকার দুর্নীতির সরকার। এই সরকার এখন রাজ্যজুড়ে লুটপাট চালাচ্ছে। বিজেপিকে জায়গা করে দিচ্ছে এই তৃণমূল সরকার। বিজেপিকে এই রাজ্যে ডেকে এনেছে তৃণমূল। এই সরকারের আমলে বেড়েছে দ্রব্যমূল্য। বেড়েছে নারী নির্যাতন। ধর্ষণ ও শ্লীলতানহানি বেড়েছে রাজ্যজুড়ে। তাই এই সরকারের বিরুদ্ধে এবার রুখে দাঁড়াতে হবে।সমাবেশে বুদ্ধদেব ভট্টাচার্য বলেন, ‘এই রাজ্যে অসভ্য ও অসৎ সরকার চলছে। রাজ্য পরিণত হয়েছে এক নরককুণ্ডে। এই নরককুণ্ড থেকে আমাদের বেরিয়ে আসার জন্য লড়তে হবে।’সিপিএম নেতা সীতারাম ইয়েচুরি বলেন, লাল ঝান্ডাকে শেষ করা অত সহজ নয়। সারদা ও রোজভ্যালির মতো চিটফান্ডের টাকা লুট করেছেন তৃণমূলের নেতারা। ওঁরা গরিবের টাকা লুট করেছেন। আরও লুট করার জন্য ক্ষমতা চান।
সমাবেশে সিপিএমের রাজ্য সম্পাদক ও বামফ্রন্টের চেয়ারম্যান বিমান বসু তৃণমূল সরকারের কড়া সমালোচনা করে বলেন, ‘এ রাজ্যে তৃণমূল সরকার, আর নেই দরকার।’
