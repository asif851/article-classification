
‘তারকা হলে পুরুষ নারীদের নিয়ে যা ইচ্ছা তা-ই করতে পারে’—এমন মন্তব্য মার্কিন প্রেসিডেন্ট নির্বাচনে রিপাবলিকান প্রার্থী ডোনাল্ড ট্রাম্পের। শুধু তা-ই নয়, ২০০৫ সালের একটি ভিডিও টেপে তিনি সগর্বে এক বিবাহিত নারীর সঙ্গে যৌন সম্পর্ক স্থাপনের চেষ্টার বর্ণনা দিয়েছেন। সুন্দরী নারী দেখলেই তিনি চুমু খাওয়ার চেষ্টা করেন বলেও জানিয়েছেন।নারী নিয়ে ট্রাম্পের এমন বেফাঁস মন্তব্য ফাঁস হয়ে গেছে। গতকাল শুক্রবার ওয়াশিংটনে পোস্টে প্রচার করা হয়েছে ওই ভিডিও। এমন মন্তব্যের জন্য খোদ রিপাবলিকান পার্টিতেই কঠোর সমালোচনার মুখে পড়েন ট্রাম্প। পার্টির জ্যেষ্ঠ নেতারা তাঁকে নিয়ে বিব্রত ও লজ্জিত।এক বিবৃতিতে পরিস্থিতি সামলানোর চেষ্টা করে ট্রাম্প বলেছেন, বহু বছর আগে ব্যক্তিগত আলাপচারিতার সময় তিনি ঠাট্টার ছলে এসব কথা বলেছেন। এ জন্য কেউ মনঃক্ষুণ্ন হলে তিনি ক্ষমা চেয়েছেন। তিনি দাবি করেন, বিল ক্লিনটন এর চেয়েও অশ্লীল কথা বলেন।বিবিসি, এএফপি ও রয়টার্সের খবরে জানানো হয়, ‘অ্যাকসেস হলিউড’ নামের এক অনুষ্ঠানের জন্য এনবিসি টিভির উপস্থাপক বিলি বুশের সঙ্গে এক ভিডিওতে ট্রাম্পকে কথা বলতে দেখা গেছে। অ্যাকসেস হলিউড নিশ্চিত করেছে, ওই ভিডিও টেপটি তাদের প্রতিবেদনের জন্য নেওয়া হয়েছিল। সংরক্ষণাগারে তাঁরা তা খুঁজে পেয়েছেন।
ওই ভিডিওতে বিলি বুশের উদ্দেশে ট্রাম্পকে বলতে শোনা দেখা গেছে, ‘তারকা হলে তুমি নারীর সঙ্গে যা ইচ্ছা তা-ই করতে পারো।’ সেখানে কোনো একজন বিবাহিত নারীর বিষয়ে ট্রাম্পকে বলতে শোনা যায়, ‘আমি তাঁর সঙ্গে যৌন সম্পর্ক স্থাপনের চেষ্টা করে ব্যর্থ হয়েছি। সে বিবাহিত ছিল।’ এরপর ট্রাম্প ওই নারীর সঙ্গে কীভাবে যৌন সম্পর্ক স্থাপনের চেষ্টা করেছিলেন, এ নিয়ে আরও কিছু আপত্তিকর বর্ণনা দেন। তিনি বলেন, সুন্দর নারী দেখলেই তিনি আকৃষ্ট হন। অপেক্ষা না করে তাঁদের চুম্বনের চেষ্টা করেন।
ট্রাম্পকে বলতে শোনা যায়, তারকা পুরুষদের এমন আচরণ নারীরা মেনে নেন। তারকা হলে নারীদের সঙ্গে যা ইচ্ছা তা-ই করা যায়। টিভি উপস্থাপক বিলি বুশকে ট্রাম্প বলেন, ‘নারীদের ...খপ করে ধরো। তারপর যা ইচ্ছা করো।’
এমন ফুটেজ ফাঁস হওয়ায় বিব্রত টিভি উপস্থাপক বিলি বুশও। তিনি বলেন, ভিডিওর এই বিষয়বস্তুর জন্য তিনি অস্বস্তি ও লজ্জাবোধ করছেন। এর কোনো অজুহাত হয় না। ১১ বছর আগে তাঁর বয়স আরও কম ছিল। তিনি অপরিণত ছিলেন। পুরো বিষয়টির জন্য তিনি দুঃখিত।
এ ধরনের মন্তব্যের জন্য রিপাবলিকান পার্টির জ্যেষ্ঠ নেতারা ট্রাম্পের কঠোর সমালোচনা করেছেন। হাউস স্পিকার পল রায়ান বলেন, ট্রাম্পের এমন কথা শুনে তিনি অসুস্থবোধ করছেন। আজ শনিবার ট্রাম্পের রাজ্য উইসকনসিনে তাঁর নির্বাচনী প্রচারমূলক অনুষ্ঠানে যোগ দেবেন না বলে জানিয়েছেন।
সিনেট নেতা মিচ ম্যাককনেল বলেন, নারী নিয়ে ট্রাম্পের মন্তব্য আপত্তিকর। এ ধরনের মন্তব্যের জন্য ট্রাম্পের সরাসরি সব নারীদের কাছে ক্ষমা চাওয়া উচিত। আরেক জ্যেষ্ঠ রিপাবলিক নেতা জন ম্যাককেইন বলেন, এ ধরনের অশোভন ও হীন মন্তব্যের জন্য ট্রাম্পের কোনো অজুহাত দেওয়া উচিত নয়।
ডেমোক্র্যাট প্রার্থী হিলারি ক্লিনটনের সঙ্গে দ্বিতীয় বিতর্কে অংশ নেওয়ার দুদিন আগে ট্রাম্পের এই ভিডিও প্রকাশ্যে আনা হলো। এর প্রতিক্রিয়ায় সামাজিক যোগাযোগের মাধ্যম টুইটারে দেওয়া এক বার্তায় হিলারি ক্লিনটন বলেন, ‘ট্রাম্পের বক্তব্য ভয়ংকর। এই ব্যক্তিকে আমরা প্রেসিডেন্ট হতে দিতে পারি না।’
