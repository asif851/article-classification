
পাকিস্তানের নতুন সরকারের প্রথম বাজেট গতকাল বুধবার পেশ করা হয়েছে। অর্থমন্ত্রী ইশহাক দার জাতীয় পরিষদে ২০১৩-১৪ সালের বাজেট পেশ করেন।
অর্থমন্ত্রী জানান, সাড়ে তিন লাখ ৫০ হাজার কোটি রুপির প্রস্তাবিত বাজেটে রাজস্ব খাত থেকে আয় ধরা হয়েছে দুই লাখ ৭৫ হাজার কোটি। বাজেটে সবচেয়ে বেশি বরাদ্দ দেওয়া হয়েছে জ্বালানি খাতে। এই খাতে বরাদ্দের পরিমাণ ২২ হাজার ৫০০ কোটি রুপি। এ ছাড়া পাঁচ হাজার ৯০০ কোটি রুপি বরাদ্দের প্রস্তাব দেওয়া হয়েছে নতুন বাঁধ নির্মাণের জন্য।
অর্থনীতিকে আগের জায়গায় আনতে সরকার কৃচ্ছ্রসাধনের চেষ্টা করবে বলে ঘোষণা দেন ইশহাক দার। এ লক্ষ্যে বিভিন্ন খাত থেকে কাটছাঁট করে চার হাজার কোটি রুপি বাঁচাতে চায় সরকার।
অর্থমন্ত্রী বলেন, ‘এ ধরনের সব তহবিল বন্ধ করা এবং যেসব অর্থ খরচ হয়নি তা ফেরত দেওয়ার জন্য অর্থ মন্ত্রণালয় ইতিমধ্যে প্রয়োজনীয় নির্দেশনা জারি করেছে। ডন।:n:
