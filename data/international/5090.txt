
যুদ্ধবিমানবাহী মার্কিন রণতরি কার্ল ভিনসন ঐতিহাসিক যাত্রা শুরু করেছে ভিয়েতনামে। ১৯৭৫ সালে শেষ হওয়া ভয়াবহ ভিয়েতনাম যুদ্ধের পর এই প্রথম কোনো মার্কিন রণতরি পূর্ব এশিয়ার এই দেশের বন্দরে ভিড়বে।
ভিয়েতনামের বন্দর শহর ডানাংয়ে আজ সোমবারই ভিড়বে কার্ল ভিনসন। ভিয়েতনাম যুদ্ধের সময় এ বন্দরেই মার্কিন বাহিনী প্রথম গিয়ে পৌঁছায়। তাই এবার কার্ল ভিনসনের এ যাত্রা ভিন্ন এক তাৎপর্য বহন করছে।  ভিয়েতনামিদের কাছে সেই যুদ্ধ ‘আমেরিকান ওয়ার’ নামে পরিচিত। ভিয়েতনাম সরকারের হিসাব অনুযায়ী, ওই যুদ্ধে কয়েক লাখ বেসামরিক নাগরিক এবং কমিউনিস্ট গেরিলা নিহত হয়। অন্যদিকে, ৫৮ হাজার মার্কিন সেনা নিহত বা নিখোঁজ হয়।
যুদ্ধের কারণে যুক্তরাষ্ট্রের সঙ্গে এক তিক্ত সম্পর্কের সৃষ্টি হয়েছিল ভিয়েতনামের। তবে দুই দেশের মধ্যে এখন সামরিকসহ নানা খাতে যোগাযোগ বেড়েছে। বিশ্লেষকেরা বলছেন, এই যাত্রার মাধ্যমে চীনকে একটি বার্তা দেওয়া হচ্ছে। দক্ষিণ চীন সাগর নিয়ে সৃষ্ট বিতর্কের ফলেই এই বার্তা।
দক্ষিণ চীন সাগরের পুরোটাই নিজের বলে দাবি করে চীন। তবে এ সাগর নিকটবর্তী দেশগুলোর কয়েকটি এখানে নিজেদের মালিকানা দাবি করে আসছে। এর মধ্যে ভিয়েতনাম সুনির্দিষ্টভাবে প্যারাসেল ও স্পার্টলি দ্বীপকে নিজেদের বলে দাবি করে।
চীন এখন এ অঞ্চলের অঘোষিত প্রধান শক্তি। আবার ভিয়েতনামের বড় বাণিজ্য সহযোগী রাষ্ট্রও এটি। তাই সার্বিক বিষয়গুলো খুব সযত্নে সামলাতে হচ্ছে ভিয়েতনামকে। বৃহৎ প্রতিবেশী চীনকে নাখোশ করতে নারাজ তারা।
