
ভারতের দিল্লির বিধানসভা নির্বাচনে আম আদমি পার্টির (এএপি) কাছে গোহারার আভাস পেয়ে ভারতীয় জনতা পার্টির (বিজেপি) মুখ্যমন্ত্রী প্রার্থী কিরণ বেদী বলেছেন, ‘নির্বাচনে আমি না, হেরেছে বিজেপি।’টাইমস অব ইন্ডিয়ার খবরে বলা হয়, আজ মঙ্গলবার সকালে ভোট গণনা শুরু হয়। এখন পর্যন্ত পাওয়া ফলাফলে ৭০ আসনের মধ্যে ৬৭ আসনে এগিয়ে রয়েছে এএপি। বিজেপি এগিয়ে আছে মাত্র তিনটিতে।ক্ষমতাসীন বিজেপি নির্বাচনে যে গোহারা হারছে, সেটা বুঝতে পেরে এএপির অরবিন্দ কেজরিওয়ালকে আগাম অভিনন্দন বার্তা পাঠিয়েছেন প্রধানমন্ত্রী নরেন্দ্র মোদি।|নির্বাচন-পূর্ব বিভিন্ন জরিপের ফলাফলে বলা হয়, এএপি সরকার গঠন করবে; কিন্তু বিজেপি ২৭-৩০ টির মতো আসন পেতে পারে। কিন্তু সব হিসাব ওলট-পালট করে দিয়েছে কেজরিওয়ালের ঝাটার ঝড়।এমন ফলাফলে স্বভাবতই হতাশ নির্বাচনের আগে বিজেপিতে যোগ দিয়ে মুখ্যমন্ত্রীর পদে লড়া কিরণ বেদী। এক সময়ের ডাকসাইটে পুলিশ কর্মকর্তা খানিকটা মেজাজ হারিয়ে এমন মন্তব্য করে বসলেন। এবার দেখার পালা, বিজেপি এ বিষয়ে কী বলে।
