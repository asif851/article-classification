
পশ্চিমবঙ্গে লোকসভা নির্বাচনের তৃতীয় দফার ভোট আজ বুধবার। এ পর্বে নয়টি আসনে ভোট হবে। আসনগুলো হলো হাওড়া, উলবেড়িয়া, শ্রীরামপুর, হুগলি, আরামবাগ, বীরভূম, বোলপুর, বর্ধমান (পূর্ব) ও বর্ধমান-দুর্গাপুর আসন।২০০৯ সালের নির্বাচনে এই নয় আসনের মাত্র তিনটি বামফ্রন্ট তথা সিপিএম ধরে রাখতে পেরেছিল। বাকি ছয়টি আসন পেয়েছিল তৃণমূল কংগ্রেস। আজকের নির্বাচনে রয়েছেন চলচ্চিত্রাঙ্গনের চার প্রার্থী। এঁদের মধ্যে রয়েছেন শ্রীরামপুরে বিজেপির বাপ্পী লাহিড়ী, বীরভূমে তৃণমূল কংগ্রেসের শতাব্দী রায়। তাঁর বিপক্ষে রয়েছেন আরেক অভিনেতা বিজেপির জয় ব্যানার্জি। হাওড়ায় বিজেপির হয়ে লড়ছেন জর্জ বেকার।২০১১ সালের বিধানসভা নির্বাচন ও ২০১৩ সালের পঞ্চায়েত নির্বাচনে ওই সব এলাকায় তৃণমূল কংগ্রেসের আধিপত্য আরও বেশি করে প্রতিষ্ঠিত হয়। ফলে গত তিনটি নির্বাচনের ফলাফলের ভিত্তিতে তৃণমূল কংগ্রেস এই এলাকার সব কটি আসনেই এগিয়ে রয়েছে। কিন্তু এবার ভোটে বিজেপির রমরমা, নির্বাচন কমিশনের অতি সক্রিয়তা এবং শেষের দিকে সারদা চিট ফান্ড কেলেঙ্কারিতে মমতা বন্দ্যোপাধ্যায়ের দল তৃণমূল কংগ্রেসের একাধিক নেতার জড়িত থাকার কথা সামনে এসে পড়ায় তাদের বেশ কিছুটা পিছু হটতে হচ্ছে।আজ যে নয়টি আসনে ভোট হবে তার মধ্যে বীরভূম, শ্রীরামপুর ও হাওড়ায় বিজেপির বেড়ে চলা জনপ্রিয়তা এখন তৃণমূল নেতাদের চিন্তায় ফেলে দিয়েছে। এই তিন আসনে বিজেপির ভোট বাড়লে ফাঁকতালে সিপিএম জিতে যেতে পারে।শ্রীরামপুরে বিজেপির প্রার্থী বাপ্পী লাহিড়ীর পক্ষে প্রচারে এসে নরেন্দ্র মোদি মুখ্যমন্ত্রী মমতাকেও সারদা কেলেঙ্কারিতে জড়িয়ে অভিযোগ তোলেন। গত রোববার শ্রীরামপুরের জনসভায় মোদি ইঙ্গিত দেন, মুখ্যমন্ত্রীর আঁকা ছবি বিপুল টাকা দিয়ে সারদা চিট ফান্ড মালিক সুদীপ্ত সেন কিনেছেন। মোদি প্রশ্ন তোলেন, মমতার ছবি কী করে এক কোটি ৮০ লাখ টাকায় বিক্রি হয়?শুধু বিজেপি নেতা মোদি নন, সিপিএম নেতারাও এখন সারদাকাণ্ডের সঙ্গে মমতার সম্পর্ক নিয়ে নির্বাচনী প্রচারণায় সোচ্চার। বিধানসভায় সিপিএম দলের নেতা সূর্যকান্ত মিশ্র ও দলের কেন্দ্রীয় কমিটি অন্য সদস্য গৌতম দেব দাবি করেন, মমতার ছবি কারা কত দামে কিনেছেন তার হিসাব প্রকাশ করা হোক।এদিকে নির্বাচন কমিশনে তৃণমূল কংগ্রেসের তরফে যে আয়-ব্যয়ের হিসাব জমা দেওয়া হয়েছে, তাতে বলা হয় ২০১১ থেকে ২০১৩—এ দুই বছরের মধ্যে মমতার ছবি বিক্রি করে প্রায় সাড়ে ছয় কোটি টাকা এসেছে।তৃণমূলের নিজস্ব হিসাব অনুযায়ী, দক্ষিণবঙ্গের বেশির ভাগ আসনেই তারা জিতবে। কিন্তু বিজেপির বেড়ে চলা এবং সারদা কেলেঙ্কারির জেরে সেই হিসাব অনেকটাই জটিল হয়ে উঠতে পারে।
