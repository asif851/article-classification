
মালয়েশিয়াকে মডেল হিসেবে গ্রহণ বাংলাদেশের জন্য লাভজনক হবে না। যুক্তরাষ্ট্রের ইলিনয় স্টেট ইউনিভার্সিটির রাজনীতি ও সরকার বিভাগের অধ্যাপক আলী রীয়াজ এমনটাই মনে করেন।গতকাল সোমবার নিউইয়র্কের কলাম্বিয়া বিশ্ববিদ্যালয়ে এক আলোচনায় এই মত দেন আলী রীয়াজ। তাঁর সম্প্রতি প্রকাশিত ‘বাংলাদেশ: আ পলিটিক্যাল হিস্ট্রি সিন্স ইনডিপেনডেন্স’ শীর্ষক বইয়ের ওপর আলোচনার সূত্রে ওই মন্তব্য করেন তিনি।আলী রীয়াজ বলেন, গণতন্ত্র ও উন্নয়ন পরস্পরবিরোধী নয়। তবে গণতান্ত্রিক বহুপাক্ষিকতা থেকে দৃষ্টি সরিয়ে শুধু উন্নয়নের ওপর নজর দিলে দীর্ঘ মেয়াদে তা বাংলাদেশের জন্য শুভকর নাও হতে পারে।আলী রীয়াজ বলেন, বাংলাদেশ আর্থসামাজিক ক্ষেত্রে লক্ষণীয় অগ্রগতি অর্জন করেছে। পাশাপাশি গণতন্ত্রের ওপর বড় রকমের আঘাতও আসছে। প্রতিদ্বন্দ্বী দলগুলোর মধ্যে ক্রমমেরুকরণের ফলে সহিংসতা বাড়ছে। রাজনৈতিক ভিন্নমত প্রকাশের সুযোগ কমে আসছে।
দুঃখ করে আলী রীয়াজ বলেন, একাত্তরের মুক্তিযুদ্ধের অন্যতম লক্ষ্য ছিল সমতা, মানবিক মর্যাদা ও সামাজিক ন্যায়বিচার অর্জন। কিন্তু আজকের বাংলাদেশে এসব লক্ষ্য অর্জন ক্রমে দূরায়ত হয়ে পড়ছে।
বাংলাদেশের রাজনৈতিক ইতিহাস রচনায় একটি সরকারিভাবে অনুমোদিত ভাষ্য অনুসরণের চেষ্টা নজরে আসে বলে মন্তব্য করেন আলী রীয়াজ।
আলোচনায় অংশ নিয়ে একই বিশ্ববিদ্যালয়ের রিসার্চ স্কলার ড. রওনক জাহান বলেন, স্বাধীনতাপরবর্তী বাংলাদেশে, বিশেষত সাম্প্রতিক বছরগুলোয়, সামাজিক ও অর্থনৈতিক ক্ষেত্রে নারীর ভূমিকা উল্লেখযোগ্যভাবে বেড়েছে। বাংলাদেশ প্রশ্নে যেকোনো আলোচনায় নারীর অর্জন বিবেচনায় আনা প্রয়োজন।
রাষ্ট্রবিজ্ঞান ও ইতিহাসের বিশিষ্ট অধ্যাপক পার্থ চট্টোপাধ্যায়ের সভাপতিত্বে এই আলোচনায় কলাম্বিয়া বিশ্ববিদ্যালয়ের শিক্ষার্থী ও শিক্ষকেরা অংশ নেন।
