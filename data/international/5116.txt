
আরাকান রোহিঙ্গা স্যালভেশন আর্মি (আরসা) বলছে, আল-কায়েদা বা ইসলামিক স্টেটের (আইএস) মতো কোনো সংগঠনের সঙ্গে তাদের কোনো সম্পর্ক নেই। গতকাল বৃহস্পতিবার এক বিবৃতিতে এই দাবি করেছে আরসা।
মিয়ানমারের রাখাইন রাজ্যে গত ২৫ আগস্ট দেশটির সেনা ও পুলিশের তল্লাশিচৌকিতে হামলার জন্য আরসাকে দায়ী করা হয়। এরপরই রাখাইনে সহিংস সেনা অভিযান শুরু হয়। এর জেরে তিন লাখ ৮৯ হাজার রোহিঙ্গা বাংলাদেশে অনুপ্রবেশ করেছে।
আল জাজিরার খবরে বলা হয়, বিবৃতিতে আরসা বলেছে, আল-কায়েদা, আইএস, লস্কর-ই-তৈয়বা বা অন্য কোনো আন্তর্জাতিক সন্ত্রাসী গোষ্ঠীর সঙ্গে তাদের কোনো সম্পৃক্ততা নেই। একই সঙ্গে তারা বাইরের কোনো গোষ্ঠীকে রাখাইনের ওই এলাকায় প্রবেশ না করতে সতর্ক করে দিয়েছে। অন্য কোনো গোষ্ঠীর প্রবেশ প্রতিরোধ করতে প্রতিবেশী দেশগুলোর প্রতিও আহ্বান জানিয়েছে আরসা।
বিবৃতিতে আরও বলা হয়, রাখাইনের অমানবিক পরিস্থিতিতে তারা উদ্বিগ্ন। ওই এলাকায় ক্ষতিগ্রস্তদের সাহায্য করার জন্য বেসরকারি সংস্থাগুলোকে (এনজিও) সাহায্য করার আহ্বান জানানো হয়েছে।
আরও পড়ুন:অস্ত্রবিরতির ঘোষণা রোহিঙ্গা স্যালভেশন আর্মির‘জিহাদি নই, আমাদের লড়াই জাতীয়তাবাদী’
