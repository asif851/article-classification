
প্রেমিকের বিড়াল কামড়ে দিল প্রেমিকাকে। আর যায় কোথা? এমন রাগ হলো তাঁর, প্রেমিককে কামড়ে সে ঝাল মেটালেন তিনি। জার্মানির পশ্চিমাঞ্চলীয় হাগেন শহরে এ ঘটনা ঘটে বলে পুলিশ গতকাল রোববার জানিয়েছে। পুলিশের এক মুখপাত্রের বরাত দিয়ে বার্তা সংস্থা এএফপির খবরে জানানো হয়, গত শনিবার রাতে হাগেন শহরে এ ঘটনা ঘটে। ২৬ বছর বয়সী ওই নারীকে তাঁর ৩৯ বছরের বন্ধুর পোষা বিড়ালটি কামড়ে দেয়। বিড়ালটিকে শান্ত করার চেষ্টায় ব্যর্থ হয়ে ওই নারী তাঁর ছেলে বন্ধুর সঙ্গে হাতাহাতিতে জড়িয়ে পড়েন। তিনি তাঁকে কয়েক দফায় কামড়ান ও পেটান। কামড় আর পিটুনিতে পর্যুদস্ত ওই বন্ধু পুলিশকে ফোনে বিষয়টি জানাতে চাইলে প্রেমিকা তাঁর মুঠোফোন কেড়ে নেন। পুলিশের মুখপাত্র জানান, ওই প্রেমিককে হাসপাতালে চিকিৎসা দেওয়া হয়। ওই প্রেমিকার বিরুদ্ধে পারিবারিক সহিংসতার অভিযোগ আনা হয়েছে।
