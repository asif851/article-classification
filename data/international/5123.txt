
কথায় বলে কেঁচো খুঁড়তে সাপ। আবার কখনো কোনো বাড়ির মাটি খোঁড়ার সময় সাপ বের হওয়ার ঘটনাও শোনা যায়। কিন্তু তাই বলে অস্ত্র খুঁজতে গিয়ে আস্ত কুমির পাওয়ার ঘটনা নিশ্চয়ই কিছুটা বিরল। এমনই এক ঘটনা ঘটেছে রাশিয়ার উত্তর-পশ্চিমাঞ্চলীয় শহর সেন্ট পিটার্সবার্গের একটি বাসায়।
এনডিটিভি অনলাইনের প্রতিবেদনে বলা হয়, গত শুক্রবার সেন্ট পিটার্সবার্গ পুলিশ জানিয়েছে, গোপন সংবাদের ভিত্তিতে তারা অবৈধ অস্ত্র উদ্ধার অভিযানে গিয়ে একটি বাসার বেসমেন্টে প্রায় দুই ফুট লম্বা জ্যান্ত ওই কুমিরের সন্ধান পায়। পরে ওই বাড়ির মালিককে গ্রেপ্তার করা হয়।
প্রতিবেদনে বলা হয়, পুলিশের কাছে তথ্য ছিল, সেন্ট পিটার্সবার্গ শহরের ওই বাসার মালিক অবৈধ অস্ত্র মজুত ও পাচারের সঙ্গে জড়িত। এ কারণে ওই বাড়িতে অস্ত্র উদ্ধার অভিযানে যায় পুলিশ। কিন্তু সেখানে গিয়ে বাড়ির বেসমেন্টে ছোট্ট একটি গর্তে কাদাজল দেখতে পায় তারা। কেউ যেন বুঝতে না পারে এ কারণে ওই গর্ত একদম অন্ধকার করে রাখা ছিল। পরে পুলিশ ওই গর্ত থেকে দুই ফুট লম্বা জ্যান্ত কুমিরটি উদ্ধার করে।
সেন্ট পিটার্সবার্গ পুলিশ এক বিবৃতিতে জানিয়েছে, বাসার বেসমেন্টের ওই গর্তে ২০০৫ সাল থেকে কুমিরটিকে রাখা হয়েছে। প্রথমে যখন কুমিরটি আনা হয়, তখন সেটি খুব ছোট ছিল। এখন কুমিরটি দুই ফুট লম্বা হয়েছে। বর্তমানে কুমিরটিকে সংরক্ষণের জন্য আবাসস্থল খোঁজা হচ্ছে। এ ছাড়া ওই বাসা থেকে বেশ কিছু গোলাবারুদ উদ্ধার করা হয়েছে। সেগুলো পর্যবেক্ষণে পাঠানো হয়েছে। ওই বাসার মালিককেও গ্রেপ্তার করা হয়েছে।
