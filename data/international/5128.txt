
মালদ্বীপের বিরোধীদলীয় নেতা ও সাবেক প্রেসিডেন্ট মোহাম্মদ নাশিদকে গতকাল শুক্রবার ১৩ বছরের কারাদণ্ড দেওয়া হয়েছে। খবর এএফপির।মালদ্বীপের অপরাধবিষয়ক একটি আদালত এই দণ্ডাদেশ দেন। তিনজন বিচারকের একটি বেঞ্চ বলেন, নাশিদ ২০১২ সালে ক্ষমতার অপব্যবহার করে তখনকার ফৌজদারি আদালতের প্রধান বিচারক আবদুল্লাহ মোহাম্মদকে গ্রেপ্তারের নির্দেশ দিয়েছিলেন। এ ঘটনায় তিনি দোষী সাব্যস্ত হয়েছেন। তাই বেঞ্চের সর্বসম্মতিক্রমে তাঁকে কারাদণ্ডের এই আদেশ দেওয়া হলো।
