
যুক্তরাজ্য জাতিসংঘের অনুরোধ উপেক্ষা করে শিশু সেনা ব্যবহার করা হয় এমন দেশগুলোর কাছে অস্ত্র বিক্রি করছে। এ রকম বেশ কয়েকটি দেশকে আগামীকাল মঙ্গলবার থেকে লন্ডনে অনুষ্ঠেয় প্রতিরক্ষা ও নিরাপত্তা সরঞ্জামের আন্তর্জাতিক প্রদর্শনীতে আমন্ত্রণ জানিয়েছে দেশটি। খবর গার্ডিয়ানের।জাতিসংঘ যুদ্ধে শিশুদের ব্যবহার করে শিশু অধিকার লঙ্ঘন করছে এমন ২৩টি দেশের তালিকা তৈরি করেছে। যুক্তরাজ্য গত পাঁচ বছরে এর মধ্যে ১৯টি দেশেই সামরিক সরঞ্জাম বিক্রি করেছে। দেখা গেছে, ২০১০ সালের জুন থেকে এ বছরের মার্চ পর্যন্ত যুক্তরাজ্য শিশু অধিকার লঙ্ঘনের দায়ে জাতিসংঘের কালো তালিকাভুক্ত দেশে ৭৩ কোটি ৫০ লাখ পাউন্ডের অস্ত্র বিক্রি করে।কঙ্গো প্রজাতন্ত্রে শিশু সেনা ব্যবহার করা হয়, যার সুনির্দিষ্ট প্রমাণ আছে। এরপরও ২০১০ সাল থেকে দেশটির কাছে যুক্তরাজ্য ২৪ লাখ পাউন্ডের অস্ত্র বিক্রি করেছে। আফ্রিকার আরেক দেশ সোমালিয়া ৬৭ লাখ পাউন্ডের রাইফেল, গোলাবারুদ এবং যানবাহন কিনেছে যুক্তরাজ্যের কাছ থেকে। জাতিসংঘ বলছে, সোমালিয়ায় সক্রিয় জঙ্গি সংগঠন আল-শাবাব এবং সোমালি ন্যাশনাল আর্মিতে ১ হাজার ২৯৩ শিশু রয়েছে। পাকিস্তানে সাড়ে এগারো কোটি পউন্ডের অস্ত্র ও যুদ্ধে ব্যবহৃত হেলিকপ্টার বিক্রি করা হয়। জাতিসংঘের নিরাপত্তা পরিষদ সম্প্রতি বলেছে, পাকিস্তানে সক্রিয় সশস্ত্র দলগুলোতে আত্মঘাতী বোমা হামলাকারীসহ শিশু যোদ্ধা রয়েছে।নাগরিক অধিকার লঙ্ঘনের দায়ে অভিযুক্ত অ্যাঙ্গোলা, আজারবাইজান, মিসর, কাজাখস্তান ও থাইল্যান্ডেও অস্ত্র বিক্রি করেছে যুক্তরাজ্য। লন্ডনের ডকল্যান্ডের মেলায় সৌদি আরব, পাকিস্তান ও কলাম্বিয়াকে আমন্ত্রণ জানানো হয়েছে। যুক্তরাজ্যের পররাষ্ট্র দপ্তর এসব দেশকে ‘উদ্বেগজনক রাষ্ট্র’ হিসেবে চিহ্নিত করেছে।
