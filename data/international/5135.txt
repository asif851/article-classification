
বৈশ্বিক উষ্ণায়নের হার কমিয়ে আনতে নানা দেশে সরকারিভাবে নানা উদ্যোগ বাস্তবায়ন চলছে। প্যারিস জলবায়ু চুক্তির শর্তগুলোও মেনে চলতে শুরু করেছে অনেক দেশ। সব মিলিয়ে উল্লেখযোগ্য অগ্রগতি এখনো আসেনি। বিজ্ঞানীরা বলছেন, এভাবে চলতে থাকলে একসময় পৃথিবীর এক-চতুর্থাংশের বেশি ভূখণ্ড শুকিয়ে খটখটে হয়ে যাবে।নতুন এক গবেষণায় জানানো হয়েছে, বৈশ্বিক গড় তাপমাত্রা বৃদ্ধির হার যদি শিল্পযুগের আগের তুলনায় ২ ডিগ্রি সেলসিয়াস ছাড়িয়ে যায়, তাহলে বিশ্বের ভূখণ্ডের ৩০ শতাংশ পর্যন্ত প্রয়োজনীয় আর্দ্রতা হারাবে। ২৭টি ভিন্ন জায়গার নমুনা তুলনা করে বিজ্ঞানীরা এই ফল পেয়েছেন।যুক্তরাজ্যের লন্ডনভিত্তিক নেচার পাবলিশিং গ্রুপের মাসিক সাময়িকী নেচার ক্লাইমেট চেঞ্জ এ বিষয়ে একটি গবেষণা নিবন্ধ প্রকাশ করেছে। চীনের গুয়াংডংয়ে অবস্থিত সাউদার্ন ইউনিভার্সিটি অব সায়েন্স অ্যান্ড টেকনোলজির (সাসটেক) বিজ্ঞানী চ্যাং-ইউ পার্ক নিবন্ধটির সূচনা লেখক।নতুন গবেষণায় চ্যাং-ইউ পার্ক বলেছেন, এই চুক্তির পূর্ণ বাস্তবায়নও পরিবেশের বিধ্বংসী পরিবর্তন রুখতে যথেষ্ট হবে না। বিশ্বের ভূখণ্ডগুলো শুষ্ক থেকে শুষ্কতর হয়ে উঠছে, আর্দ্রতা হারিয়ে যাচ্ছে। গবেষণায় সংশ্লিষ্ট ছিলেন যুক্তরাজ্যের ইস্ট অ্যাংলিয়া বিশ্ববিদ্যালয়ের পরিবেশবিষয়ক বিজ্ঞানী মনোজ জোশিও। তিনি বলেন, গবেষণায় দেখা গেছে, বৈশ্বিক গড় তাপমাত্রা বৃদ্ধির হার ২ ডিগ্রি সেলসিয়াস বেড়ে যাওয়ার সঙ্গে সঙ্গে খরার হার ব্যাপক পরিমাণে বাড়বে। বিশ্বের মোট ভূখণ্ডের ২০ থেকে ৩০ শতাংশ পর্যন্ত শুকিয়ে একদম খটখটে হয়ে যাবে।
