
ভারতীয় ক্রিকেটের অন্যতম সফল অধিনায়ক ও ক্রিকেট অ্যাসোসিয়েশন অব বেঙ্গলের প্রেসিডেন্ট সৌরভ গাঙ্গুলীকে হত্যার হুমকি দেওয়া হয়েছে। চিঠি পাঠিয়ে তাঁকে এই হুমকি দেওয়া হয়।
আজ সোমবার ভারতীয় গণমাধ্যম জি নিউজের এক প্রতিবেদনে বলা হয়েছে, সৌরভ গাঙ্গুলী ৫ জানুয়ারি হত্যার হুমকির এই চিঠি হাতে পেয়েছেন। ওই চিঠিতে সৌরভের উদ্দেশে বলা হয়েছে, ‘আপনি যদি মেদিনীপুরে যান, তাহলে জীবন নিয়ে ফিরতে পারবেন না।’
প্রতিবেদনে বলা হয়েছে, সাবেক এই অধিনায়ক চিঠি হাতে পাওয়া মাত্রই পুলিশের কাছে অভিযোগ দায়ের করেছেন। এ ছাড়া কলকাতার পুলিশ কমিশনার ও জেলা পুলিশ সুপারকে বিষয়টি জানিয়েছেন সৌরভ। হত্যার হুমকি দেওয়া চিঠিটি ডাক বিভাগের মাধ্যমে সৌরভের কাছে এসেছে। তবে চিঠিটি কোত্থেকে এসেছে, তা এখনো নিশ্চিত হওয়া যায়নি।
সম্প্রতি সৌরভ বলেছিলেন, ‘জেলা ক্রীড়া অনুষ্ঠানে যোগ দিতে ১৯ জানুয়ারি মেদিনীপুরের বিদ্যাসাগর বিশ্ববিদ্যালয়ে যেতে পারি। তবে নিরাপত্তার কারণ দেখিয়ে সেখানে আমাকে না যেতে বলা হয়েছে। আমি পুরো ঘটনা পুলিশকে জানিয়েছি। তাঁরা এ ব্যাপারে প্রয়োজনীয় সব ধরনের ব্যবস্থা নিয়েছে।’ এই বক্তব্য দেওয়ার পরপরই তিনি হত্যার হুমকি দিয়ে লেখা চিঠি হাতে পান।
