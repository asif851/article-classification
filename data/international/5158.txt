
কলকাতা পৌর এলাকার বাড়ির রং নীল-সাদা করলেই এক বছরের সম্পত্তি কর মওকুফ করবে পৌর করপোরেশন। রাজ্যের মুখ্যমন্ত্রী মমতা বন্দ্যোপাধ্যায়ের পছন্দের রং এটা। এর আওতায় সরকারি ভবন, আবাসিক এলাকা বা বাণিজ্যিক ভবন পড়বে না।গতকাল সোমবার কলকাতা পৌর করপোরেশনের মেয়র পরিষদের এক বৈঠক শেষে মেয়র শোভন চট্টোপাধ্যায় এ ঘোষণা দেন।মমতা চাইছেন, রাজস্থানের রাজধানী জয়পুরকে পিংক সিটি বলা হয়। ওই শহরের বাড়িঘর, দোকানপাট সব যেমন গোলাপি, তেমনি কলকাতাও সাজুক নীল-সাদা রঙে।কলকাতা পৌর করপোরেশন এলাকার ১৪৪টি ওয়ার্ডে রয়েছে লক্ষাধিক বাড়িঘর। মেয়র বলেন, সম্পত্তি কর কেবল মওকুফ করা হবে বেসরকারি বাসভবন ও আবাসনে। এর আওতায় সরকারি অফিস-আদালত পড়বে না। ইতিমধ্যে কলকাতার বিভিন্ন সরকারি দপ্তর, রাস্তার বিভাজক, পার্ক, রাস্তার রেলিং, রেল ও বাস স্টপেজ, সেতুর রং নীল-সাদা করা হয়েছে। শুধু তা-ই নয়, পশ্চিমবঙ্গ সরকারের অস্থায়ী সচিবালয় হাওড়ার নবান্ন ভবনকেও সাজানো হয়েছে মমতার প্রিয় রঙে।তবে বাড়ির মালিকেরা এই রং করার খরচ বহন করতে পারবেন কি না, এ নিয়ে সাধারণ মানুষের মধ্যে প্রশ্ন উঠেছে। অনেক বাড়ির মালিকেরই সেই আর্থিক সংগতি এখন নেই বলে মনে করছেন বিরোধীদলীয় রাজনীতিকেরা।
