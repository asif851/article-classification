
সিরিয়ায় কথিত আইএসবিরোধী যুদ্ধে স্থানীয় মিলিশিয়াদের সহায়তা করতে দেশটিতে আরও ২৫০ জন সামরিক সদস্য পাঠাবেন মার্কিন প্রেসিডেন্ট বারাক ওবামা। মার্কিন কর্মকর্তাদের বরাত দিয়ে আজ সোমবার বিবিসি অনলাইনের প্রতিবেদনে এই তথ্য জানানো হয়।নতুন করে এই সেনা মোতায়েন হলে সিরিয়ায় যুদ্ধের বাইরে মার্কিন বাহিনীর সদস্য হবে ৩০০ জন।মার্কিন কর্মকর্তারা বলছেন, সিরিয়ায় আরও সেনা মোতায়েনের উদ্দেশ্য দেশটির উত্তর-পূর্বাঞ্চলে কুর্দি যোদ্ধাদের সঙ্গে অধিকসংখ্যক সুন্নি আরবকে যোগদানে উৎসাহিত করা।বিবিসির সঙ্গে এক সাক্ষাৎকারে ওবামা সিরিয়ায় যুক্তরাষ্ট্রের স্থলসেনা পাঠানোর সম্ভাবনা উড়িয়ে দিয়েছেন। তিনি বলেন, শুধু সামরিক শক্তি দিয়ে সিরিয়া সমস্যার সমাধান করা যাবে না। সেখানে স্থলসেনা পাঠানো ভুল হবে।
আন্তর্জাতিক একটি বার্তা সংস্থা জানিয়েছে, সিরিয়ায় যুক্তরাষ্ট্রের অতিরিক্ত সামরিক সদস্যের অধিকাংশই হবেন বিশেষ অভিযান বাহিনীর। এই দলে চিকিৎসা ও সরবরাহকাজের সেনারাও থাকবেন।
সিরিয়ায় অতিরিক্ত সেনা মোতায়েনের বিষয়ে আজ ​ওবামার কাছ থেকে আনুষ্ঠানিক ঘোষণা আসতে পারে। তিনি এখন জার্মানি সফরে রয়েছেন। সেখানে তিনি যুক্তরাজ্য, জার্মানি, ফ্রান্স ও ইতালির নেতাদের সঙ্গে সিরিয়াসহ বিভিন্ন গুরুত্বপূর্ণ কূটনৈতিক বিষয় নিয়ে আলোচনা করবেন।
সিরিয়ায় প্রায় পাঁচ বছর ধরে সরকারবিরোধী যুদ্ধ চলছে। সেখানে চলমান সংঘাতে আড়াই লাখের বেশি মানুষ নিহত হয়েছে। বাস্তুচ্যুত হয়েছে এক কোটির বেশি মানুষ। আইএসের উত্থান দেশটির সংকটকে গুরুতর করে তুলেছে।
