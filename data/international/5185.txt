
আফগানিস্তানের পূর্বাঞ্চলে গতকাল রোববার ভলিবল খেলা চলার সময় আত্মঘাতী বোমা হামলায় ৫০ জন নিহত হয়েছেন। আহত হয়েছেন প্রায় ৬০ জন। খবর এএফপি ও বিবিসির।পাকতিকা প্রদেশের ডেপুটি গভর্নর আতাউল্লাহ ফজলি বলেন, একজন আত্মঘাতী হামলাকারী মোটরসাইকেলে করে এসে নিজের সঙ্গে থাকা বোমার বিস্ফোরণ ঘটায়।তাৎক্ষণিকভাবে কেউ এই হামলার দায়িত্ব স্বীকার করেনি। তালেবানসহ আফগান জঙ্গিরা সাধারণত খেলাধুলার বিষয়ে সহনশীল মনোভাব দেখিয়ে থাকে। সে কারণে এ হামলা অনেককে বিস্মিত করেছে।আফগানিস্তানের পার্লামেন্ট সদস্যরা যুক্তরাষ্ট্র ও ন্যাটো জোটের সেনাদের আগামী মাসের পরও দেশটিতে থেকে যাওয়ার ব্যাপারে দুটি চুক্তি অনুমোদনের দিনই এই হামলার ঘটনা ঘটল।
