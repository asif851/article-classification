
ভারতজুড়ে গরু জবাই নিষিদ্ধ করার আবেদন দেশটির সর্বোচ্চ আদালত গতকাল শুক্রবার নাকচ করে দিয়েছেন। সুপ্রিম কোর্ট বলেছেন, ‘কোনো রাজ্য এটা নিষিদ্ধ করতে পারে, কোনো রাজ্য না-ও করতে পারে। আমরা রাজ্যের আইনে হস্তক্ষেপ করব না।’প্রধানমন্ত্রী নরেন্দ্র মোদির দল ভারতীয় জনতা পার্টি (বিজেপি) এবং সমমনা বেশ কয়েকটি ধর্মীয় সংগঠন সারা ভারতে গো-হত্যা বন্ধ করার দাবিতে দীর্ঘদিন ধরে আন্দোলন করছে। বর্তমানে বিজেপি শাসিত কয়েকটি রাজ্যে গরু জবাই করা বা গরুর মাংস খাওয়া বেআইনি। এ আইন ভঙ্গের শাস্তি হিসেবে ১০ বছরের সাজা এবং বড় অঙ্কের জরিমানার বিধান রয়েছে।ভারতের সংখ্যাগুরু হিন্দু সম্প্রদায় গরুকে ‘পবিত্র প্রাণী’ মনে করে। তবে দেশটির সংখ্যালঘু মুসলিম, খ্রিষ্টানসহ নিম্নবর্ণের হিন্দুরা গরুর মাংস খায়। তবে তা সব জায়গায় সহজলভ্য নয়। দেশটির ২৯টি রাজ্যের মধ্যে মাত্র ৮টি রাজ্যে গরু জবাই বা গোমাংস খাওয়ার বৈধতা আছে।মোদির নেতৃত্বে বিজেপি সরকার ক্ষমতায় আসার পর থেকে উগ্র হিন্দুত্ববাদীদের তৎপরতা বেড়েছে বলে অভিযোগ করা হয়। এ সময় গরু জবাইয়ের অভিযোগে পিটিয়ে হত্যার ঘটনাও ঘটেছে।
