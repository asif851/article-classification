
মালদ্বীপের অভ্যন্তরীণ বিষয়ে নাক না গলাতে পশ্চিমের দেশগুলোর প্রতি হুঁশিয়ারি উচ্চারণ করেছেন দেশটির প্রেসিডেন্ট আবদুল্লাহ ইয়ামিন। বিতর্কিত সন্ত্রাসবাদবিরোধী আইনে দেশটির সাবেক প্রেসিডেন্ট মোহাম্মদ নাশিদকে ১৩ বছরের সাজা দেওয়ার পর পশ্চিমাদের চাপের মুখে তিনি এই হুঁশিয়ারি দিলেন। খবর এএফপির।ব্রিটেনের কাছ থেকে স্বাধীনতার ৫০তম বার্ষিকী উদ্যাপন উপলক্ষে জাতির উদ্দেশে দেওয়া ভাষণে ইয়ামিন বলেন, উন্নত দেশগুলো তাদের নিজস্ব আইন ও নৈতিকতা তাঁর দেশে জোর করে চাপিয়ে দেওয়ার চেষ্টা করছে।রাজধানী মালেতে আয়োজিত অনুষ্ঠানে অন্যদের সঙ্গে প্রতিবেশি শ্রীলঙ্কার প্রেসিডেন্ট মাইথ্রিপালা সিরিসেনাও উপস্থিত ছিলেন। অনুষ্ঠানে প্রেসিডেন্ট ইয়ামিন বলেন, ‘কিছু দেশ আমাদের অভ্যন্তরীণ বিষয়ে নাক গলানোর চেষ্টা করছে। নিজ দেশের কিছু মানুষও বিদেশি শক্তির হস্তক্ষেপ কামনা করছেন। বিষয়টি হতাশাব্যঞ্জক।’পশ্চিমা দেশগুলোকে ইঙ্গিত করে ইয়ামিন বলেন, দেশের অভ্যন্তরের শক্তির চেয়ে এই বহিঃশক্তির হুমকি অনেক বেশি বিপজ্জনক। তবে বাইরের দেশগুলোর এই হুমকি-ধমকি কঠোরভাবে প্রতিহত করার দৃঢ় প্রত্যয় ব্যক্ত করেন তিনি।মালদ্বীপের সাবেক প্রেসিডেন্ট নাশিদসহ ভিন্ন মতাবলম্বীদের ওপর ধরপাকড় ও জেল-জুলুমের তীব্র নিন্দা জানিয়ে আসছে ৫৩ সদস্যের দেশ কমনওয়েলথ। অংশত এই প্রেক্ষাপটেই হুঁশিয়ারি উচ্চারণ করলেন ইয়ামিন। মালদ্বীপ কমনওয়েলথ ত্যাগ করবে কি না, পার্লামেন্টের কাছে ইতিমধ্যে তা জানতে চেয়েছেন তিনি।মালদ্বীপে গণতান্ত্রিকভাবে প্রথম নির্বাচিত প্রেসিডেন্ট নাশিদকে ২০১২ সালে উৎখাত করা হয়। তাঁর সমর্থকেরা বলে আসছেন, নাশিদের মুখ বন্ধ করে রাখতে ইয়ামিন সরকার উদ্দেশ্যপ্রণোদিতভাবে মিথ্যা মামলায় তাঁকে শাস্তি দিচ্ছে।
