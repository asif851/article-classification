
যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্প দেশটির অ্যাটর্নি জেনারেল হওয়ার জন্য তাঁর ঘনিষ্ঠ মিত্র বলে পরিচিত সিনেটর জেফ সেশনসকে প্রস্তাব দিয়েছেন। মার্কিন গণমাধ্যমে এ খবর প্রকাশিত হয়েছে।
কট্টরপন্থী বলে পরিচিত অ্যালবামার সিনেটর সেশনস সাবেক কৌঁসুলি। ১৯৯৬ সালে তিনি সিনেটর নির্বাচিত হয়েছিলেন। ট্রাম্পের নির্বাচনী প্রচারে ঘনিষ্ঠভাবে দেখা গেছে সেশনসকে। অন্যদিকে অবসরপ্রাপ্ত লেফটেন্যান্ট জেনারেল মাইকেল ফ্লিন মার্কিন জাতীয় নিরাপত্তা উপদেষ্টার পদ গ্রহণ করছেন বলেন মনে করা হচ্ছে। অবশ্য ট্রাম্প এখনো তাঁদের নিয়োগ চূড়ান্ত করেননি। সেশনস ও ফ্লিন তাঁদের মতাদর্শের জন্য বিতর্কিত।
অবশ্য ট্রাম্পের অন্তর্বর্তীকালীন কর্মকর্তারা নাম প্রকাশ না করার শর্তে বলেছেন, হোয়াইট হাউসের ভবিষ্যৎ প্রশাসনিক পদে সেশনস ও ফ্লিনকে থাকার প্রস্তাব দেওয়া হয়েছে। অবশ্য, রিপাবলিকান ন্যাশনাল কমিটির মুখপাত্র শন স্পাইসার বলেন, ডোনাল্ড ট্রাম্প না বলা পর্যন্ত আনুষ্ঠানিকভাবে তিনি এ বিষয়ে কিছু বলবেন না।
