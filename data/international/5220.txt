
৫০০ কেজি ওজনের শয্যাশায়ী এক মিসরীয় নারীকে অবশেষে চিকিৎসার ভিসা দিয়েছে কায়রোর ভারতীয় দূতাবাস।
বার্তা সংস্থা পিটিআই জানায়, ভারতের পররাষ্ট্রমন্ত্রী সুষমা স্বরাজের হস্তক্ষেপের পর আজ বুধবার ইমান আহমেদ নামের ওই মিসরীয় নারীকে চিকিৎসার ভিসা দেওয়া হয়।
৩৬ বছর বয়সী ইমান মিসরের বন্দর শহর আলেকজান্দ্রিয়ায় থাকেন। তাঁর ওজন ৫০০ কেজি। চিকিৎসার জন্য ভারতে আসতে আগ্রহী তিনি। কিন্তু প্রথমে তাঁকে ভিসা দিতে অস্বীকৃতি জানানো হয়েছিল।
স্বাভাবিক প্রক্রিয়ায় ভিসা না পেয়ে ওই নারী মুম্বাইয়ের এক সার্জনের কাছে সাহায্য চান। এরপর ওই সার্জন টুইটারের মাধ্যমে বিষয়টি ভারতের পররাষ্ট্রমন্ত্রীর নজরে আনেন। তাঁকে চিকিৎসার জন্য ভারতীয় ভিসা পেতে সহায়তার অনুরোধ জানান।
এ প্রসঙ্গে টুইটারে সুষমা স্বরাজ লিখেছেন, ‘বিষয়টি আমার নজরে আনার জন্য ধন্যবাদ। আমরা অবশ্যই ওই নারীকে সাহায্য করব।’
সুষমা স্বরাজের নজরে আসার পর দ্রুতই মিসরীয় ওই নারীর ভিসার আবেদন গ্রহণ করে কায়রোর ভারতীয় দূতাবাস।
অতিরিক্ত ওজনের কারণে স্কুল থেকে ঝরে পড়েছেন ইমান।
