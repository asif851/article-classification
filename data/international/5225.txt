
ছোট্ট এক মেয়ে। বয়স মাত্র ছয় বছর। নাম ভারতী। অথচ এই বয়সেই চরম নিষ্ঠুরতার শিকার হয়ে পৃথিবী থেকে বিদায় নিতে হলো তাকে। আর যিনি নিষ্ঠুরতা দেখিয়েছেন, তিনি মেয়েটির বাবা সঞ্জয় কুতে। ঘটনাটি ঘটেছে ভারতের মহারাষ্ট্রের আওরঙ্গবাদের বালাপুর গ্রামে।
পুলিশের বরাত দিয়ে এনডিটিভির খবরে জানানো হয়, ৯ জুলাই ভারতীকে বাড়ির কাজ করাচ্ছিলেন তার বাবা সঞ্জয়। একপর্যায়ে ১ থেকে ১৫ পর্যন্ত গুনতে বলেন মেয়েকে। গুনতে গিয়ে গুলিয়ে ফেলে ভারতী। এতে ক্ষুব্ধ হয়ে বাবা মেয়েকে মারধর করে আছড়ে ফেলেন। শাস্তি হিসেবে মেয়ের মুখের মধ্যে পেঁয়াজ গুঁজে দিয়ে গেলানোর জন্য জোর করতে থাকেন বাবা। গলায় আটকে যায় পেঁয়াজটি। এ কারণে শ্বাসরোধে মারা যায় ভারতী।
পুলিশ বলছে, এখানেই ক্ষান্ত হননি মেয়েটির বাবা। অপরাধ ঢাকতে মেয়ের মরদেহ পুঁতে ফেলেন। ঘটনার প্রত্যক্ষদর্শী মেয়েটির মা মামলা করলে পুলিশ সঞ্জয়কে গতকাল মঙ্গলবার গ্রেপ্তার করে।
