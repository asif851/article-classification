
ফ্রান্সের একটি ডাকঘরে আজ শুক্রবার দুজনকে জিম্মি করে রাখা বন্দুকধারী আত্মসমর্পণ করেছেন। পরে পুলিশ তাঁকে গ্রেপ্তার করে। ওই বন্দুকধারী সম্পর্কে বিস্তারিত কিছু এখনো জানা যায়নি।এএফপির খবরে বলা হয়েছে, এ ঘটনায় কোনো হতাহতের খবর পাওয়া যায়নি। বন্দুকধারী নিজেই আত্মসমর্পণ করেছেন। একটি সূত্রে বরাত দিয়ে খবরে বলা হয়েছে, ‘যাদের জিম্মি করা হয়েছে তারা প্রচণ্ড মানসিক আঘাত পেয়েছেন। তবে তারা অক্ষত আছেন।’ফ্রান্সে দুজনকে জিম্মি করেছে বন্দুকধারীএর আগে পুলিশের বরাত দিয়ে এএফপি জানায়, প্যারিসের উত্তর-পশ্চিমের শহর কলম্বেসের একটি ডাকঘরে দুজনকে জিম্মি করেছিলেন এক বন্দুকধারী। ভবন থেকে বেরিয়ে আসা কয়েক ব্যক্তি জানিয়েছেন, গ্রেনেড ও কালাশনিকোভ রাইফেলের মতো ভারী অস্ত্র নিয়ে এক ব্যক্তি ভবনে ঢুকে পড়েছেন।পুলিশ বলেছে সপ্তাহ খানেক আগে প্যারিসের শার্লি এবদো ম্যাগাজিন ভবনে হামলা এবং পরবর্তী সময় সাধারণ মানুষকে হামলাকারীদের জিম্মি করার ঘটনার সঙ্গে আজকের ঘটনার সংশ্লিষ্টতা থাকার প্রমাণ এখন পর্যন্ত পাওয়া যায়নি।
