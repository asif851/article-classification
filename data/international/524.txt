
রিপাবলিকান দলের প্রেসিডেন্ট পদপ্রার্থী ডোনাল্ড ট্রাম্পের স্ত্রী মেলানিয়া ট্রাম্প যুক্তরাষ্ট্রে কাজের অনুমতি পাওয়ার আগেই মডেল হিসেবে কাজ করে উপার্জন করেছেন। এ ধরনের ১০টি কাজ থেকে তিনি ২০ হাজার ডলার আয় করেছেন বলে চুক্তিসহ বিভিন্ন নথি থেকে জানা গেছে।স্লোভেনীয় বংশোদ্ভূত মেলানিয়া পর্যটক ভিসায় ১৯৯৬ সালের ২৭ আগস্ট স্লোভেনিয়া থেকে যুক্তরাষ্ট্রে যান। ওই বছরের ১৮ অক্টোবর এইচ-ওয়ান-বি ভিসার আওতায় কাজের অনুমতি পান তিনি। তবে নথিপত্র বলছে, মেলানিয়া সে অনুমতি পাওয়ার আগেই ১৯৯৬ সালের ১০ সেপ্টেম্বর থেকে ১৫ অক্টোবরের মধ্যে যুক্তরাষ্ট্রে ১০ বার মডেলের কাজ করেছেন। এসব কাজ করার সময় তিনি তাঁর পর্যটন ভিসার শর্ত ভঙ্গ করেছেন।প্রচারণার শুরু থেকেই ডোনাল্ড ট্রাম্প যুক্তরাষ্ট্রের বর্তমান অভিবাসন নীতির বিরোধিতা করে আরও কঠোর আইনের কথা বলে আসছেন। অবৈধদের কাজ করা ঠেকাতে সরকারের ইলেকট্রনিক সত্যায়ন পদ্ধতি আরও বড় পরিসরে ব্যবহারের পরামর্শও দিয়েছেন তিনি। অন্যদিকে ট্রাম্পের বিরোধীরা তাঁরই স্ত্রীর অভিবাসী হিসেবে এসে যুক্তরাষ্ট্রে অবৈধভাবে কাজ করার ব্যাপারে প্রশ্ন তুলে আসছিলেন। ভোটের ঠিক আগে এ বিষয়ে তথ্যপ্রমাণ প্রকাশ তাঁদের আক্রমণের ধার বাড়াবে।মেলানিয়া ২০০১ সালের মার্চ মাসে যুক্তরাষ্ট্রে স্থায়ী বসবাসের অনুমতি পান। আর নাগরিকত্ব পান ২০০৬ সালে।
