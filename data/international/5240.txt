
নেপালের সেই নিখোঁজ উড়োজাহাজটি বিধ্বস্ত হয়েছে। এ ঘটনায় উড়োজাহাজের ২৩ জন যাত্রীর সবাই নিহত হয়েছেন বলে ধারণা করা হচ্ছে। দেশটির বিমান চলাচলমন্ত্রী এ কথা জানান। এর আগে আজ বুধবার সকালে ওই ছোট উড়োজাহাজটি নিখোঁজ হওয়ার সময় আরোহীর সংখ্যা ২১ জন উল্লেখ করা হয়।
মন্ত্রী আনন্দ প্রসাদ পোখারেল এএফপিকে বলেন, মিয়াগদি জেলার সোলিগুপ্তে উড়োজাহাজটির পুড়ে যাওয়া অংশ পেয়েছেন। এটি পুরোপুরি পুড়ে গেছে। ধ্বংসস্তূপের আশপাশেই আরোহীদের মরদেহ ছড়িয়ে-ছিটিয়ে পড়ে থাকতে দেখা যায়।
তারা এয়ারের মুখপাত্র ভিম রাজ রাই বলেন, অভ্যন্তরীণ আকাশপথে চলাচলকারী উড়োজাহাজটির গন্তব্য ছিল পর্যটন শহর পোখারা থেকে জমসম। আকাশে ওড়ার আট মিনিট পরই বিমানটির সঙ্গে যোগাযোগ বিচ্ছিন্ন হয়ে যায়।
কাঠমান্ডু থেকে ২২৫ কিলোমিটার পশ্চিমে অবস্থিত জমসম। এলাকাটি ট্রেকিংয়ের জন্য জনপ্রিয়। আকাশপথে পোখারা থেকে সেখানে যেতে ২০ মিনিট লাগে।
পোখারা বিমানবন্দরের কর্মকর্তা যোগেন্দ্র কুনওয়ার বার্তা সংস্থা রয়টার্সকে জানান, উদ্ধারকারী দুটি হেলিকপ্টার নিখোঁজ টুইন ওটার উড়োজাহাজের সন্ধানে তল্লাশি চালায়।
