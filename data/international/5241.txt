
লিবিয়া থেকে ইউরোপে ঢোকার পথে গত তিন দিনে জাহাজডুবির ঘটনায় ‘৭০০ জন অভিবাসীর মৃত্যু’ হয়েছে বলে আশঙ্কা করছে জাতিসংঘের শরণার্থীবিষয়ক সংস্থা ইউএনএইচসিআর। গত বুধ, বৃহস্পতি ও শুক্রবার—এই তিন দিনে নৌকা বা জাহাজে করে লিবিয়া থেকে ইউরোপে যাওয়ার পথে দক্ষিণ ইতালি উপকূলে এসব অভিবাসীর মৃত্যু হয়েছে।জাতিসংঘের শরণার্থীবিষয়ক সংস্থার মুখপাত্র কার্লোটা সামির বরাত দিয়ে বিবিসি এসব তথ্য জানিয়েছে। খবরে বলা হয়েছে, সমুদ্রযাত্রার জন্য অনুপযোগী নৌযানে ইউরোপে পৌঁছানোর চেষ্টা করায় এমনটা ঘটেছে। এ সময়ের আবহাওয়ার কারণে আফ্রিকা থেকে ইউরোপে সমুদ্রযাত্রা বিপজ্জনক।গত তিন দিনে জাহাজডুবির ঘটনার বর্ণনা দিয়ে কার্লোটা সামি বলেন, গত বুধবার চোরাকারবারিদের একটি জাহাজ উল্টো গিয়ে প্রায় ১০০ অভিবাসী নিখোঁজ হয়েছে। উদ্ধারকর্মীরা ওই ঘটনার পরে ভয়ানক ছবি তুলেছেন। ওই দিনই লিবিয়ার সাব্রাথা বন্দর থেকে রওনা হয়ে পরদিন বৃহস্পতিবার প্রায় ৫৫০ জন অভিবাসী একটি নৌকা উল্টে যায়। উদ্ধারকর্মীরা বলেছেন, চোরাকারবারিদের ওই নৌকায় কোনো ইঞ্জিন ছিল না। গতকাল শুক্রবার একটি জাহাজডুবির ঘটনায় ১৩৫ জনকে উদ্ধার করা হয়েছে। পানি থেকে ৪৫ জনের মরদেহ উদ্ধার করা হয়। ওই ঘটনায় এখনো অনেকের খোঁজ মেলেনি।
এদিকে ফ্রান্সভিত্তিক আন্তর্জাতিক দাতব্য চিকিৎসা সংস্থা ডক্টরস উইদাউট বর্ডারস (এমএসএফ) বলছে, গত সপ্তাহে জাহাজডুবির ঘটনায় মৃত্যুর সংখ্যা হবে ৯০০।উদ্ধার হওয়া ব্যক্তিদের ইতালির দুটি বন্দর টারান্টো ও পোজ্জাল্লোতে নেওয়া হয়েছে। গত সপ্তাহে ভূমধ্যসাগরে নৌকা বা জাহাজ থেকে উদ্ধার হয়েছে, এমন মানুষের সংখ্যা ১৩ হাজারের পৌঁছেছে।
