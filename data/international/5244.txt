
দুই কোরিয়ার বিরোধপূর্ণ জলসীমা-সংলগ্ন এলাকায় আজ সোমবার গোলাবর্ষণ করেছে উত্তর কোরিয়া। সাম্প্রতিক সময়ে দেশটির ধারাবাহিক ক্ষেপণাস্ত্র পরীক্ষা চালানোর পর ভারী অস্ত্রের এই গোলাবর্ষণের ঘটনা ঘটল।আজ দক্ষিণ কোরিয়ার সেনাবাহিনীর জয়েন্ট চিফস অব স্টাফের বরাত দিয়ে বার্তা সংস্থা এএফপির খবরে এ কথা জানানো হয় ।দক্ষিণ কোরিয়ার ওই সেনা কর্মকর্তা জানান, স্থানীয় সময় আজ দুপুর থেকে উত্তর কোরিয়া গোলাবর্ষণের এই মহড়া চালায়। এ সময় স্বল্পপাল্লার ক্ষেপণাস্ত্র পরীক্ষা করা হয় বলেও তিনি দাবি করেন। এ সময় বেশ কিছু ভারী কামানের গোলা বর্ষণ করা হয়। কয়েক সপ্তাহ ধরে উত্তর কোরিয়ার স্কাড ক্ষেপণাস্ত্রসহ স্বল্পপাল্লার আন্তমহাদেশীয় ক্ষেপণাস্ত্রের পরীক্ষা চালানোর ঘটনায় ওই এলাকায় যখন উত্তেজনা বিরাজ করছে, এ সময় দেশটি নতুন করে পরীক্ষা চালাল।
১৯৫০-৫৩ সালের কোরিয়া যুদ্ধের পর থেকে দুই কোরিয়ার মধ্যে অস্থিরতা বিরাজ করছে। জলসীমা বিরোধকে কেন্দ্র করে প্রায়ই দেশ দুটি বিরোধে জড়িয়ে পড়ে।
