
হোটেলের এক কর্মীকে যৌন নিপীড়নের দায়ে সৌদি আরবের কূটনীতিককে চারবার বেত্রাঘাত করার আদেশ দিয়েছেন সিঙ্গাপুরের আদালত। একই সঙ্গে ওই কূটনীতিককে ২৬ মাসের বেশি মেয়াদে কারাদণ্ডাদেশ দেওয়া হয়েছে।
সিঙ্গাপুরের স্ট্রেইটস ট্রাইমস পত্রিকার বরাত দিয়ে রয়টার্সের খবরে জানানো হয়, গতকাল শুক্রবার এ নির্দেশ দেওয়া হয়। কূটনীতিক বানদার ইয়াহিয়া এ আলজাহারনি (৩৯) চীনের বেইজিংয়ে সৌদি দূতাবাসের সঙ্গে সংশ্লিষ্ট। গত বছর সিঙ্গাপুরে তিনি ছুটি কাটাতে এসে এ ঘটনা ঘটান। দণ্ডাদেশের বিরুদ্ধে তিনি আপিল করবেন।
সিঙ্গাপুরে পুরুষ অপরাধীদের বেত্রাঘাত করা আইনসম্মত। যৌন নিপীড়ন, ধ্বংসযজ্ঞ, দাঙ্গা বা ভিসা ছাড়াই ৯০ দিনের বেশি বিদেশিদের অবস্থানের মতো অপরাধের ক্ষেত্রে এ ধরনের সাজা দেওয়া হয়।
সৌদি আরবেও সাজা হিসেবে বেত্রাঘাত আইনসম্মত।
