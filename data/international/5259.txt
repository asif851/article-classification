
ভারতের পশ্চিমবঙ্গের নাম পরিবর্তন করে শুধু ‘বঙ্গ’ বা ‘বাংলা’ করার প্রস্তাব দিয়েছে মমতা বন্দ্যোপাধ্যায়ের সরকার। এটি হলে শিগগিরই পশ্চিমবঙ্গের নাম পাল্টে শুধু বাংলা হতে যাচ্ছে। এ ব্যাপারে আজ রাজ্যের মন্ত্রিসভা একমত হয়েছে। ইংরেজিতে ‘বেঙ্গল’ আর বাংলায় ‘বঙ্গ’ অথবা ‘বাংলা’ নামকরণ করা হতে পারে। খবর এনডিটিভির।
বিজেপির কেন্দ্রীয় মন্ত্রী বাবুল সুপ্রিয় এ উদ্যোগকে ‘অসাধারণ ধারণা’ উল্লেখ করে বলেন, ‘আমাদের রয়েল বেঙ্গল টাইগার আছে। তাই এটা বেঙ্গল বা বাংলা হওয়া উচিত।’ কিন্তু রাজ্যের বাংলা নাম কী হতে পারে, সে বিষয়ে তাঁর বক্তব্য সুস্পষ্ট নয়। তাঁর ব্যাখ্যা, বঙ্গ একটি যন্ত্র; যেটি মানুষ বাজায়। তাই এই নাম থাকা উচিত নয়।
রাজ্য সরকার জানিয়েছে, ২৬ আগস্ট নাম পরিবর্তনের বিষয়ে সংসদের বিশেষ অধিবেশনে আলোচনা হবে। রাজ্যের সংসদবিষয়ক মন্ত্রী পার্থ চট্টোপাধ্যায় বলেন, রাষ্ট্র এবং এর ঐতিহ্য ও সংস্কৃতির পাশাপাশি জাতীয় পর্যায়ে রাজ্যের স্বার্থ রক্ষা ও প্রচার করার জন্য এ সিদ্ধান্ত নেওয়া হয়েছে।বাংলায় এ রাজ্যকে ‘পশ্চিমবঙ্গ’ বা ‘পশ্চিম বাংলা’ বলা হয়। পার্থ চট্টোপাধ্যায় বলেন, ‘২৯ ও ৩০ আগস্ট আমরা বিষয়টি নিয়ে আলোচনা করব এবং নতুন নাম গ্রহণ করতে আহ্বান জানাব।’২০১১ সালে সরকার রাজ্যের পুনঃ নামকরণ করে ‘পশ্চিমবঙ্গ’ করলেও সেটি ইংরেজিতে লিপিবদ্ধ হয়নি।
