
রুশ প্রেসিডেন্ট ভ্লাদিমির পুতিন বলেছেন, রাশিয়ার পরবর্তী প্রেসিডেন্ট নির্বাচনে তিনি স্বতন্ত্র প্রার্থী হিসেবে অংশ নেবেন। এ জন্য তিনি রাজনৈতিক দল ও সুশীল সমাজের সমর্থন চেয়েছেন।
দেশি-বিদেশি সাংবাদিকের উপস্থিতিতে মস্কোয় আজ বৃহস্পতিবার এক সংবাদ সম্মেলনে পুতিন এ কথা বলেন। আগামী বছর মার্চে এই নির্বাচন অনুষ্ঠিত হওয়ার কথা রয়েছে।
সংবাদ সম্মেলনে ভ্লাদিমির পুতিন বলেন, ‘২০১৮ সালে প্রেসিডেন্ট নির্বাচনে আমি স্বতন্ত্র প্রার্থী হিসেবে অংশ নেব। তবে যারা আমার আদর্শ ধারণ করে এবং আমার ওপর বিশ্বাস রাখে, সেসব রাজনৈতিক দল ও সংগঠনের সমর্থন আশা করছি। আমি এই সমর্থন খুব আশা করছি।’
পুতিন আরও বলেন, ‘রুশ জনগণের কাছ থেকে ব্যাপক সমর্থন আশা করছি।’
ইউনাইটেড রাশিয়া দলের হয়ে ২০১২ সালে প্রেসিডেন্ট নির্বাচনে জয়লাভ করেন পুতিন। রাশিয়ার প্রধানমন্ত্রী দিমিত্রি মেদভেদেভ বর্তমানে এই দলের সভাপতি। পুতিন হয়তো মনে করছেন যে নির্দিষ্ট একটি দলের প্রার্থী হয়ে নির্বাচনে অংশ নিলে অধিকাংশ ভোটারের সমর্থন তিনি পাবেন না।
রাশিয়ার একটি মতামত গবেষণা কেন্দ্রের সর্বশেষ জরিপে দেখা যায়, শতকরা ৮০ ভাগ রুশ জনগণ পুতিনকে আসন্ন প্রেসিডেন্ট নির্বাচনে ভোট দিতে তৈরি আছেন।
৬ ডিসেম্বর দেওয়া এক ঘোষণায় ২০১৮ সালে প্রেসিডেন্ট নির্বাচনে অংশ নেওয়ার কথা জানান রাশিয়ার এই নেতা। আজকের সংবাদ সম্মেলনে স্বতন্ত্র প্রার্থী হিসেবে লড়ার নতুন চ্যালেঞ্জ ছুড়ে দিলেন পুতিন। এতে করে নির্বাচনে পুতিনের অংশ নেওয়া নিয়ে দীর্ঘ জল্পনা-কল্পনার অবসান হলো। সূত্র : তাস
