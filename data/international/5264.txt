
ইউক্রেন-সংকট নিয়ে জাতিসংঘের নিরাপত্তা পরিষদের এক বৈঠকে যুক্তরাষ্ট্র ও রাশিয়া পরস্পরকে পাল্টাপাল্টি হুমকি দিয়েছে।আজ বৃহস্পতিবার বার্তা সংস্থা এপির এক প্রতিবেদনে জানানো হয়, গতকাল বুধবার জাতিসংঘের নিরাপত্তা পরিষদে ওই বৈঠকটি হয়। ইউক্রেন-সংকট নিয়ে গত তিন সপ্তাহের মধ্যে এটি ছিল নিরাপত্তা পরিষদের অষ্টম বৈঠক।বৈঠকে জাতিসংঘের নিরাপত্তা পরিষদের মার্কিন দূত সামান্থা পাওয়ার ও রাশিয়ার দূত ভিতালি চুরকিন পরস্পরকে হুমকি দেন।মার্কিন দূত বলেন, আগ্রাসন অব্যাহত থাকলে যুক্তরাষ্ট্র ও তার মিত্ররা রাশিয়ার বিরুদ্ধে আরও পদক্ষেপ নেওয়ার প্রস্তুতি নেবে। ক্রিমিয়াকে মস্কোর নিয়ন্ত্রণে নেওয়াকে চুরির সঙ্গে তুলনা করেন মার্কিন দূত।মার্কিন দূতের এই হুমকি ও বিদ্রূপের পাল্টা জবাব দেন রাশিয়ার দূত চুরকিন। তিনি বলেন, আমাদের দেশ নিয়ে এমন বিদ্রূপ মেনে নেওয়ার মতো নয়। এ ধরনের বিদ্রূপ অন্যান্য কূটনৈতিক বিষয়ে ওয়াশিংটনের সঙ্গে মস্কোর সহযোগিতার ইচ্ছাকে ঝুঁকির মধ্যে ফেলতে পারে।রুশ দূত তাঁর এই কথার অর্থ বিস্তারিতভাবে ব্যাখ্যা করেননি। তবে বোঝাই যাচ্ছে, সিরিয়ার শান্তি আলোচনা, ইরানের পারমাণবিক কর্মসূচিসহ মার্কিন স্বার্থ-সংশ্লিষ্ট বিভিন্ন বিষয়ের প্রতি ইঙ্গিত করেছেন তিনি। কারণ এসব বিষয় মধ্যস্থতায় রাশিয়ার গুরুত্বপূর্ণ ভূমিকা রয়েছে।
সম্প্রতি রাশিয়ার সঙ্গে যুক্ত হতে গণভোটে রায় দেন ক্রিমিয়ার জনগণ। এরপর পুতিন ক্রিমিয়াকে স্বাধীন ও সার্বভৌম রাষ্ট্র হিসেবে স্বীকৃতি দেন। পরে ক্রিমিয়া উপদ্বীপকে রাশিয়ায় যুক্ত করার পক্ষে একটি বিলে সই করেন পুতিন। এখন ক্রিমিয়াকে যুক্ত করার বিষয়টিতে রাশিয়ার পার্লামেন্টের অনুমোদন নিতে হবে।
রাশিয়ার এই সিদ্ধান্তে যুক্তরাষ্ট্র ও পশ্চিমারা ক্ষুব্ধ হয়েছে। ইতিমধ্যে রাশিয়ার বিরুদ্ধে নিষেধাজ্ঞাসহ বিভিন্ন শাস্তিমূলক পদক্ষেপ নিয়েছে তারা।
