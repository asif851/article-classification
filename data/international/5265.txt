
জাপানের একদল গবেষক বলেছেন, ‘রং-চা’ প্রবীণদের হাড়ের অসুখ অস্টিওপোরোসিসের চিকিৎসায় উপকার দিতে পারে। তবে এ জন্য চা পান করতে হবে প্রচুর পরিমাণে। গবেষকেরা বলছেন, সাধারণ পানীয় চায়ে এমন একটি অ্যান্টি-অক্সিডেন্ট আছে, যা বৃদ্ধ বয়সে দেখা দেওয়া হাড়ের ঘনত্ব কমে যাওয়া ঠেকাতে পারে। হাড়ের ঘনত্ব কমে গেলে বৃদ্ধ ব্যক্তিদের হাড় ভাঙার আশঙ্কা বেড়ে যায়। ওসাকা বিশ্ববিদ্যালয়ের কেইজো নিশিকাওয়ার নেতৃত্বাধীন গবেষকেরা দেখেছেন, টিএফ-৩ নামে অ্যান্টি-অক্সিডেন্টটি একটি বিশেষ এনজাইমের কাজ ঠেকানোর মাধ্যমে হাড়ের ক্ষয়রোধে সাহায্য করে। ডিএনএ মিথাইলট্র্যান্সফেরেজ নামে ওই এনজাইম হাড়ের টিস্যুকে ধ্বংস করে। মার্কিন সাময়িকী নেচার মেডিসিন-এর অনলাইন সংস্করণে সোমবার এটি প্রকাশিত হয়েছে। এএফপি
