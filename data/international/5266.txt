
কংগ্রেসের সহসভাপতির পদ থেকে রাহুল গান্ধীকে সরিয়ে দেওয়ার আহ্বান জানিয়ে ভারতের উত্তর প্রদেশের এলাহাবাদে ছোট একটি ব্যানার টানানো হয়েছে৷ এতে রাহুলের ছোট বোন প্রিয়াঙ্কা গান্ধীকে ওই পদে বসানোরও দাবি জানানো হয়৷এলাহাবাদের কংগ্রেস দলের নেতা হাসিব আহমেদ ওই ব্যানার টানিয়েছেন। হাসিব বলেন, লোকসভা নির্বাচনে রাহুল সামনে থেকে নেতৃত্ব দিলেও দলের বিপর্যয়কর ফলাফল এসেছে। এখন তাঁর ছোট বোন প্রিয়াঙ্কা অবশ্যই দলে একটি বড় পদ পাওয়ার যোগ্যতা রাখেন। নির্বাচনে সবচেয়ে বাজে ফলাফলের জন্য দলের নেতা-কর্মীরা খুব হতাশ হয়ে পড়েছেন।হাসিব বলেন, উত্তর প্রদেশে কংগ্রেস শুধু দুটি আসন পেয়েছে। একটি রাহুল গান্ধী নিজে ও আরেকটি তাঁর মা কংগ্রেস সভানেত্রী সোনিয়া গান্ধী। প্রিয়াঙ্কা নির্বাচনে কোনো আসনে লড়েননি৷ তিনি শুধু তাঁর ভাই ও মায়ের পক্ষে উত্তর প্রদেশের আমেথি ও রায়বেরিলিতে প্রচারণা চালান৷ এ সময় তিনি ভারতের হবু প্রধানমন্ত্রী নরেন্দ্র মোদিকে আক্রমণ করে দৃষ্টি কাড়েন৷কংগ্রেস নেতা হাসিব আহমেদ ৪২ বছর বয়সী প্রিয়াঙ্কা গান্ধীর একজন অন্ধ ভক্ত হিসেবে পরিচিত। এর আগেও তিনি দলে প্রিয়াঙ্কাকে গুরুত্বপূর্ণ পদ দেওয়ার দাবি জানিয়ে পোস্টার লাগিয়েছিলেন। সে সময় শৃঙ্খলা ভঙ্গের দায়ে তাঁকে কংগ্রেস থেকে সাময়িক বহিষ্কার করা হয়েছিল৷প্রিয়াঙ্কা বলেন, রাহুল তাঁকে দলের জন্য কাজ করতে উৎসাহ দিলেও আনুষ্ঠানিকভাবে তিনি রাজনীতিতে যোগ দিতে চান না। এডিটিভি৷
