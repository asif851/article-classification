
নির্বাচনী প্রচারণায় ‘নোংরা কৌশলের’ জন্য কলঙ্কিত হওয়া লন্ডনের মেয়র নির্বাচনের ফলাফল নিয়ে শেষ মুহূর্তে চলেছে নানা বিশ্লেষণ। গতকাল বুধবার প্রকাশিত একাধিক জরিপের ফলাফল বলছে, লেবার দলের প্রার্থী সাদিক খান ১৪ থেকে ২০ শতাংশ ভোটের ব্যবধানে বিজয় লাভ করতে যাচ্ছেন। এমনও বলা হচ্ছে, ‘সাদিকের জয়ী না হওয়াটা হবে বড় দুর্ঘটনা।’শেষ মুহূর্তের জরিপে সাদিকের আরও এগিয়ে যাওয়ার কারণ হিসেবে বলা হচ্ছে, তাঁর ধর্মীয় পরিচয়কে হাতিয়ার করে প্রধান প্রতিদ্বন্দ্বী ক্ষমতাসীন কনজারভেটিভ দলের প্রার্থী জ্যাক গোল্ডস্মিথের আক্রমণকে ভালো চোখে দেখছেন না ভোটাররা। ইউগভের এক জরিপে লন্ডনের প্রতি ২০ শতাংশ বাসিন্দা গোল্ডস্মিথের প্রচারণাকে ‘নোংরামি’ বলে আখ্যায়িত করেছেন।আজ বৃহস্পতিবার লন্ডনে মেয়র নির্বাচনের পাশাপাশি ইংল্যান্ডে স্থানীয় সরকার নির্বাচন। সেই সঙ্গে স্কটল্যান্ড, ওয়েলস, নর্দার্ন আয়ারল্যান্ডে অনুষ্ঠিত হবে প্রাদেশিক নির্বাচন। স্থানীয় সময় সকাল ৭টা থেকে রাত ১০টা পর্যন্ত চলবে ভোট গ্রহণ। কাল শুক্রবার সকাল ৮টা থেকে লন্ডনের মেয়র নির্বাচনের ভোট গণনা শুরু হবে। ফল জানা যাবে স্থানীয় সময় কাল শুক্রবার বিকেল নাগাদ। সাদিক নির্বাচিত হলে তিনি হবেন লন্ডনের প্রথম কোনো মুসলিম মেয়র। নির্বাচনে মোট ১২ জন প্রার্থী।লন্ডনে লেবার দলের সমর্থন বেশি। এখানে ৭৩টি সংসদীয় আসনের ৪৫টিই লেবারের দখলে। তবে এমন দুর্গে গত দুই মেয়াদে কনজারভেটিভ দলের বরিস জনসনের নির্বাচিত হওয়াই লেবারের ভীতির কারণ। বলা হচ্ছে, ভোটার উপস্থিতির ওপরই নির্ভর করবে ফলাফল। গত নির্বাচনে ভোট দিয়েছিলেন মাত্র ৩৫ শতাংশ ভোটার।লেবার দলের প্রার্থী সাদিক খান পাকিস্তানি বংশোদ্ভূত এবং মুসলিম। এমন পরিচয়কে হাতিয়ার করে শুরু থেকেই প্রতিদ্বন্দ্বী জ্যাক গোল্ডস্মিথ সাদিককে ‘উগ্রবাদী’ এবং ‘চরমপন্থী’ বলে আক্রমণ করেন।
