
ইয়েমেনের একটি আবাসিক এলাকায় সৌদি আরবের নেতৃত্বাধীন জোটের বিমান হামলায় নিহতের সংখ্যা বেড়ে ১২০ জন হয়েছে। দেশটির নিরাপত্তা ও চিকিৎসা সূত্র এ তথ্য জানিয়েছে।গত মার্চে ইয়েমেনে বিমান হামলা শুরু করে জোট। এরপর গত শুক্রবার রাতে দেশটির বেসামরিক জনগণের বিরুদ্ধে অন্যতম প্রাণঘাতী হামলা হলো।এর ঘণ্টা কয়েক পরে গৃহযুদ্ধপীড়িত দেশটিতে ত্রাণসাহায্য পৌঁছাতে সহায়তা করার জন্য জোট তাদের বিমান হামলায় পাঁচ দিনের বিরতি ঘোষণা করে। গতকাল শনিবার ঘোষিত এই একতরফা যুদ্ধবিরতি আজ রোববার রাত থেকে কার্যকর হবে।হুতি বিদ্রোহীদের হামলার মুখে ইয়েমেনের প্রেসিডেন্ট আবেদরাব্বো মানসুর হাদি গত মার্চের শেষ দিকে পালিয়ে সৌদি আরবে আশ্রয় নেন। এরপর থেকে ইরান-সমর্থিত হুতিদের লক্ষ্য করে বিমান হামলা চালিয়ে আসছে আরব দেশগুলোর একটি জোট।
