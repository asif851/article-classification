
সৌদি আরবের পররাষ্ট্রমন্ত্রী আল-জুবায়ের মার্কিন প্রেসিডেন্ট ডোনাল্ড ট্রাম্পের নীতির প্রতি সমর্থন জানিয়েছেন। তিনি বলেছেন, তাঁর দেশ ট্রাম্পের নীতি নিয়ে শঙ্কিত নয়, বরং ট্রাম্পের সঙ্গে বন্ধুত্ব আরও দৃঢ় হওয়ার ব্যাপারে আশাবাদী।জার্মানির মিউনিখ শহরে অনুষ্ঠিত ৫৩তম আন্তর্জাতিক নিরাপত্তা সম্মেলনে যোগ দিতে এসে আল-জুবায়ের সে দেশের সাময়িকী ডের স্পিগেলকে দেওয়া সাক্ষাৎকারে এসব কথা বলেন। সেখানে তিনি ট্রাম্পের ইসলাম, অভিবাসী ও শরণার্থীবিরোধী নীতির প্রতি সমর্থন জানিয়েছেন।মিউনিখে ডের স্পিগেল পত্রিকার সাংবাদিক ম্যাথিয়াস গেবাওয়াকে দেওয়া সাক্ষাৎকারে আল-জুবায়ের বলেন, ‘আমরা তাঁকে নিয়ে অনেক আশাবাদী এবং আমরা সৌদি আরবের সঙ্গে তাঁর আরও সুসম্পর্কের আশা করছি। আইএসের বিরুদ্ধে তাঁর অবস্থান এবং ইরানকে শক্তিশালীভাবে নিয়ন্ত্রণ করার রাজনীতির পক্ষে আমরা আছি।’ ট্রাম্পকে বাস্তববাদী মানুষ বলে তিনি উল্লেখ করেন। এ ছাড়া নবনিযুক্ত সিআইএপ্রধানকেও তিনি ‘অভিজ্ঞ ব্যক্তি’ বলে অভিহিত করেন।মুসলমানদের বিরুদ্ধে ডোনাল্ড ট্রাম্পের প্রকাশ্য মনোভাব এবং সাতটি মুসলিমপ্রধান দেশের নাগরিকদের যুক্তরাষ্ট্র ভ্রমণে নিষেধাজ্ঞা সৌদি আরবের জন্য চিন্তার বিষয় বা সংবেদনশীল কি না, এই প্রশ্নের জবাবে আল-জুবায়ের বলেন, সিদ্ধান্তটি সৌদি আরবের বিরুদ্ধে নয়। আল-জুবায়ের নিষেধাজ্ঞার ব্যাপারটিকে ‘সাময়িক’ বলে উল্লেখ করেন। তা ছাড়া যুক্তরাষ্ট্র তাদের অভ্যন্তরীণ নিরাপত্তার বিষয়ে কোনো সিদ্ধান্ত নিলে তাকে সম্মান করা উচিত বলে তিনি উল্লেখ করেন।ট্রাম্প নির্বাচনী প্রচারণার সময় থেকেই ইসলামবিদ্বেষী রাজনীতিকে জনপ্রিয়তার কূটকৌশল হিসেবে ব্যবহার করেছেন কি না, সে প্রশ্নের জবাবে সৌদি পররাষ্ট্রমন্ত্রী বলেন, ট্রাম্পের নিষেধাজ্ঞা সারা মুসলিম জাহানের বিরুদ্ধে নয়, এটি শুধু সেই সব দেশের বিরুদ্ধে যেখানে কোনো রকম নিয়ন্ত্রণ ব্যবস্থা নেই। তিনি বলেন, ট্রাম্প সমগ্র ইসলামি বিশ্বকে ‘সন্ত্রাসী’ বলে উল্লেখ করলে সেটি উদ্বেগের বিষয় হতো।ইরানের বিরুদ্ধে ট্রাম্পের নতুন অবরোধ আরোপ সৌদি আরব পুরোপুরি সমর্থন করে বলে জানান আল-জুবায়ের। তিনি বলেন, ইরান সব সময় প্রতিবেশীদের বিষয়ে নাক গলায়। তাই ইরানের বিরুদ্ধে যেকোনো রাজনীতিকে তাঁরা সমর্থন দেবেন বলে জানান।
