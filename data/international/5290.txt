
রাশিয়ার গোয়েন্দা সংস্থা কেন্দ্রীয় নিরাপত্তা সার্ভিস (এফএসবি) গত শুক্রবার এক প্রতিবেদনে মার্কিন কেন্দ্রীয় গোয়েন্দা সংস্থা সিআইয়ের কথিত মস্কো কার্যালয় প্রধানের নাম ফাঁস করে দিয়েছে। কূটনৈতিক বিধিবিধান ভেঙে এভাবে গোয়েন্দা কর্মকর্তার নাম ফাঁসের ঘটনা বিরল।
গত সপ্তাহে মস্কোতে একজন কথিত মার্কিন গুপ্তচরকে গ্রেপ্তারের পর এ ঘটনা ঘটল। গত সপ্তাহে মস্কো রাশিয়ার নিরাপত্তা বাহিনী থেকে সদস্য সংগ্রহের সময় রায়ান ফগল নামের এক মার্কিন গুপ্তচরকে গ্রেপ্তার করার খবর জানায়।
এফএসবির প্রতিবেদনে সিআইয়ের ‘মস্কো প্রধানের’ পুরো নাম দেওয়া হয়েছে। তবে তিনি এখনো এই পদে কর্মরত আছেন কি না, সে বিষয়ে পরিষ্কার হওয়া যায়নি। গোয়েন্দা সংস্থাটির একটি সূত্র জানায়, ২০১১ সালে তারা সিআইয়ের মস্কো প্রধানকে সতর্ক করে বলেছিল, তারা রাশিয়ার নিরাপত্তা বাহিনী থেকে সদস্য সংগ্রহ করার চেষ্টা করলে তা ‘উসকানিমূলক’ পদক্ষেপ বলে বিবেচিত হবে। এ ধরনের পদক্ষেপের বিরুদ্ধে ব্যবস্থা নেওয়ারও হুঁশিয়ারি উচ্চারণ করে সংস্থাটি।
প্রতিবেদনে মস্কোয় মার্কিন দূতাবাসে কাজ করা আরেক কথিত সিআইএ কর্মকর্তার নাম উল্লেখ করা হয়েছে। তাঁর বিরুদ্ধে ব্যবস্থা নেওয়ার পর তিনি গত জানুয়ারিতে মস্কো ছেড়ে যান বলে প্রতিবেদনে উল্লেখ করা হয়েছে।
মার্কিন পররাষ্ট্র দপ্তরের মুখপাত্র জেনিফার সাকি জানান, তিনি এফএসবির ওই প্রতিবেদন এখনো দেখেননি। এ ছাড়া ফগল রাশিয়া ছেড়েছেন কি না, সে বিষয়ে কিছু বলতে অস্বীকৃতি জানান তিনি। এএফপি।
