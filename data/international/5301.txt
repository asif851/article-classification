
বেশ আঁট ঘাট বেঁধেই এসেছিল চোরের দল। ব্যাংকের এটিএম মেশিন এমনিতেই বেশ সুরক্ষিত থাকে। তার ওপর ক্লোজ সার্কিট ক্যামেরার নজরদারি তো আছেই। এসবের তোয়াক্কা না করেই এটিএম মেশিন কেটে অর্থ চুরি করার চেষ্টা করেছিল চোরের দল।কিন্তু বিধি বাম। এটিএমের সিন্দুক কাটতে গিয়ে আগুন ধরে যায় ডলারে। আর পুড়ে ছাই হয়ে যায় সব। শেষে খালি হাতেই ফিরতে হয়েছে তাদের। এখন পুলিশ খুঁজছে তাদের।এনডিটিভি অনলাইনের আজ শনিবারের খবরে বলা হয়েছে, যুক্তরাষ্ট্রের ওয়াশিংটনে গত মঙ্গলবার এ ঘটনা ঘটে। স্থানীয় পুলিশ বিভাগ সামাজিক যোগাযোগ মাধ্যম টুইটারে লিখেছে, ‘ওই দিন সকালে আগুন লাগার সংকেত পেয়ে এটিএম মেশিনটির কাছে পৌঁছায় পুলিশ। এ বিষয়ে গোয়েন্দারা তদন্ত করছেন।’পুলিশের একটি সূত্র বলেছে, চোরেরা এটিএমে নগদ অর্থ রাখার বাক্স কেটে অর্থ লুট করতে চেয়েছিল। কিন্তু বাক্স কাটার মেশিন ব্যবহার করার সময় হঠাৎ করেই আগুন ধরে যায় এবং ধোঁয়া বের হতে থাকে। এ সময় আগুন লাগার সংকেত বেজে উঠলে পালিয়ে যায় তারা। সংশ্লিষ্টরা অনুমান করছেন, এ ঘটনায় মোট ৩৫ হাজার ডলারের সম্পদের ক্ষতি হয়েছে। এর মধ্যে পুড়ে যাওয়া ডলারও রয়েছে।স্থানীয় সংবাদমাধ্যম সূত্রে জানা গেছে, চোরেরা একটি ডলারও নিয়ে যেতে পারেনি। পুড়ে গিয়েছিল সব। এ ব্যাপারে কাছাকাছি থাকা একটি ক্লোজ সার্কিট ক্যামেরার (সিসিটিভি) ফুটেজও পরীক্ষা করে দেখছে পুলিশ। তাতে দুজন সন্দেহভাজনকে চিহ্নিত করা হয়েছে।

 
