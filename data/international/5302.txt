
দুনিয়াজুড়ে মশাবাহিত ভয়ংকর রোগের প্রকোপ বেড়ে গেছে। এ কারণে এবার মশা মারতে বিশ্বের নামকরা প্রযুক্তি প্রতিষ্ঠান মাইক্রোসফট করপোরেশন ও গুগল যৌথভাবে কাজ করবে বলে জানিয়েছে।
বার্তা সংস্থা রয়টার্সের প্রতিবেদনে জানানো হয়, গতকাল বুধবার মাইক্রোসফট, গুগল ও ক্যালিফোর্নিয়ার লাইফ সায়েন্সেস প্রতিষ্ঠান ভেরিলি একটি চুক্তি স্বাক্ষর করেছে। উচ্চ প্রযুক্তির অটোমেশন ও রোবোটিকস ব্যবহার করে জিকা-ভাইরাসসহ অন্যান্য মশাবাহিত রোগ প্রতিরোধে ব্যবস্থা নেবে এ প্রতিষ্ঠানগুলো। আপাতত যুক্তরাষ্ট্রের বেশ কয়েকটি অঙ্গরাজ্যের জনস্বাস্থ্য কর্মকর্তাদের সঙ্গে যৌথভাবে তারা উচ্চ প্রযুক্তির যন্ত্রপাতির পরীক্ষা-নিরীক্ষা চালাচ্ছে।
প্রতিবেদনে জানানো হয়, জিকা ভাইরাসটি এডিস ইজিপটি মশার মাধ্যমে ছড়ায়। এ ভাইরাস গর্ভের সন্তানের ওপর সরাসরি নেতিবাচক প্রভাব ফেলে। এতে জন্মের পর ওই শিশুর বিকলাঙ্গ হওয়ার ঝুঁকি থাকে। এ কারণে টেক্সাসের হিউসটন ও হ্যারিস কাউন্টিতে মাইক্রোসফট ১০টি আধুনিক ফাঁদ বা জালের পরীক্ষা-নিরীক্ষা চালাচ্ছে। ওই জাল দিয়েই আটকে ফেলা হবে জিকা ভাইরাসবাহী এডিস ইজিপটি মশাকে।
যন্ত্রটির নির্মাতা মাইক্রোসফটের প্রকৌশলী ইথান জ্যাকসন বলেন, হিউসটনে পরীক্ষা চালানো ফাঁদটি এডিস ইজিপটি মশাসহ অন্যান্য ক্ষতিকর মশা আটক করার ক্ষেত্রে ৮৫ শতাংশই সঠিক।
ক্যালিফোর্নিয়া বিশ্ববিদ্যালয়ের কীটতত্ত্ব বিভাগের সহকারী অধ্যাপক আনন্দশঙ্কর রায় বলেন, মশা মারতে প্রযুক্তিবিষয়ক বড় বড় প্রতিষ্ঠানের এগিয়ে আসাটা আনন্দের সংবাদ।
