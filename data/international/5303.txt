
মার্কিন সরকারের গোপন নজরদারি কর্মসূচি ফাঁস করে দেওয়া এডওয়ার্ড স্নোডেনকে হংকং থেকে আইসল্যান্ডে নিয়ে যাওয়ার জন্য উইকিলিকসের একটি বিমান প্রস্তুত। আলোচিত ওয়েবসাইটটির সহযোগী সংগঠন ডেটাসেলের প্রধান আইসল্যান্ডের ধনকুবের ওলাফুর সিগুরভিনসন গত বৃহস্পতিবার এ কথা বলেন। ব্যবসায়ী ওলাফুর সিগুরভিনসন চ্যানেল-টু টেলিভিশনকে দেওয়া সাক্ষাৎকারে বলেন, ‘আমাদের দিক থেকে সব ধরনের প্রস্তুতি সম্পন্ন। ব্যক্তিগত বিমানটি আগামীকালই উড়াল দিতে পারে।’ ডেটাসেলের প্রধান উইকিলিকসের অনুদানের কাজও দেখভাল করেন। তিনি বলেন, ‘আমরা সাধ্যমতো সব ধরনের প্রস্তুতি নিয়েছি। আমাদের একটা ব্যক্তিগত বিমান আছে। সেটা প্রস্তুত রাখা হয়েছে। এখন (আইসল্যান্ড) সরকারের পক্ষ থেকে সাড়া পাওয়ার অপেক্ষায় আছি।’ বহু মার্কিন গোপন কূটনৈতিক নথি ফাঁস করে হইচই ফেলে দেওয়া ওয়েবসাইট উইকিলিকসের প্রতিষ্ঠা জুলিয়ান অ্যাসাঞ্জ গত বুধবার বলেন, আইসল্যান্ডে স্নোডেনের রাজনৈতিক আশ্রয়ের জন্য মধ্যস্থতা করছেন তিনি। মার্কিন কেন্দ্রীয় গোয়েন্দা সংস্থার (সিআইএ) সাবেক কর্মী স্নোডেন ওই গোপন খবর ফাঁসের পর দেশ ছেড়ে ২০ মে হংকংয়ে পালিয়ে যান। মার্কিন গোয়েন্দা কর্মকর্তারা তাঁকে কবজায় নেওয়ার ঘোষণা দিয়েছেন। স্নোডেন বলেছেন, আইসল্যান্ড ইন্টারনেট সার্ভিসের স্বাধীনতার পক্ষে। তাই তিনি ওই দেশে রাজনৈতিক আশ্রয় প্রার্থনা করতে আগ্রহী। আইসল্যান্ড বলেছে,  তাঁকে আনুষ্ঠানিকভাবে আবেদন করতে হবে। ওবামার বৈঠক: এদিকে যুক্তরাষ্ট্রের প্রেসিডেন্ট বারাক ওবামার গতকাল ব্যক্তিগত গোপনীয়তা রক্ষাবিষয়ক এক নজরদারি প্রতিষ্ঠানের কর্মকর্তাদের সঙ্গে বৈঠক করার কথা। সমালোচনার মুখে ওবামা প্রশাসন এখন রাষ্ট্রীয় নিরাপত্তা সুরক্ষার উদ্দেশ্যে গোপন নজরদারি চালিয়ে যাওয়া এবং একই সঙ্গে নাগরিকদের ব্যক্তিগত গোপনীয়তা ও অধিকার খর্ব না করার মধ্যে সমন্বয় সাধনের চেষ্টা করছে। এএফপি ও রয়টার্স।
