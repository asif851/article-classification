
ধাতু দিয়ে তৈরি পুরো দেহকাঠামো। আছে টাচ স্ক্রিন। এর সামনে গিয়ে পছন্দসই আশীর্বাদের বাণী টাচ স্ক্রিনে বাছাই করে বোতামে চাপ দিলেই দুই হাত তুলে আশীর্বাদ দেওয়া শুরু করে দেবে এই সাদা রঙের রোবট। জার্মানিতে একটি গির্জায় ব্লেসইউ-২ নামের এই রোবট যাজকের ভূমিকা পালন করছে।
পিটিআইয়ের খবরে বলা হয়েছে, জার্মানির হেসে ও নাসাউতে আছে ইভানজেলিকাল গির্জা। সেখানেই চালু করা হয়েছে রোবট যাজক। ওই গির্জায় যাওয়া অনেক মানুষই এখন রোবটের মাধ্যমে স্বয়ংক্রিয় আশীর্বাদ শুনছেন। আবার প্রয়োজন হলে বাইবেলের পছন্দসই বাণী লিখিত আকারে প্রিন্ট করেও নেওয়া যায়।
রোবটটির বুকে লাগানো টাচ স্ক্রিনে বিভিন্ন আশীর্বাদ বাণী দেখা যায়। সেখান থেকে কাঙ্ক্ষিত আশীর্বাদটি বাছাই করে বোতামে চাপ দিলেই রোবটটির দুটি হাত ওপরে উঠে যাবে। এ সময় হাতে সাদা রঙের আলো জ্বলবে এবং বলে উঠবে, ‘ঈশ্বর আপনাকে আশীর্বাদ করুন এবং রক্ষা করুন’। এরপরই বাইবেলের একটি বাণী শোনাবে ব্লেসইউ-২। আর এই বাণী শোনানোর সময় মুখের নানা অঙ্গভঙ্গিও দেখাবে রোবটটি।
গির্জাটির মুখপাত্র সেবাস্টিয়ান ভন গেহরেন বলেন, ‘এটি পরীক্ষামূলকভাবে চালু করা হয়েছে। আলোচনার প্রবণতাকে উৎসাহিত করতেই রোবট ব্যবহার করা হচ্ছে। তবে মানুষের বিকল্প হিসেবে ব্যবহার করা এর উদ্দেশ্য নয়।’
তবে, সবাই যে এই রোবট যাজককে স্বাগত জানিয়েছেন তা কিন্তু নয়। অনেকে এ বিষয়ে নেতিবাচক প্রতিক্রিয়া দিয়েছেন। ডেইলি মিরর পত্রিকাকে এক নারী দর্শনার্থী বলেছেন, রোবটটি আকর্ষণীয় হলেও এতে মানবিক অনুভূতির অভাব রয়েছে।
