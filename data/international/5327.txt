
মার্কিন প্রেসিডেন্ট নির্বাচনের আর মাত্র পাঁচ দিন বাকি। তাই শেষ মুহূর্তের প্রচার-প্রচারণায় এখন ফ্লোরিডায় ব্যস্ত সময় পার করছেন ডেমোক্রেটিক পার্টির প্রার্থী হিলারি ক্লিনটন। আর এরই মধ্য দিয়ে এ অঙ্গরাজ্যে এগিয়ে থাকা ডোনাল্ড ট্রাম্পকে পেছনে ফেলেছেন হিলারি। আজ এএফপির খবরে এসব তথ্য পাওয়া গেছে।
এক জাতীয় জরিপের ফলাফলে মঙ্গলবার সকালে আশাবাদী হয়ে ওঠে রিপাবলিকান প্রার্থী ডোনাল্ড ট্রাম্পের প্রচার শিবির। কেননা জরিপে ট্রাম্প হিলারির চেয়ে সামান্য এগিয়ে ছিলেন। কিন্তু কিছু সময় পরেই হিলারি ফোর্ট লডারডেল সমাবেশে ভাষণ দিতে দাঁড়ালে পাল্টে যায় সকালের জরিপের দৃশ্য।
হিলারি ভাষণে বলেন, ‘আমি কী আর বলব! ট্রাম্প এরই মধ্যে প্রমাণ করেছেন তিনি প্রেসিডেন্ট হওয়ার জন্য মেজাজ-মর্জির দিক দিয়ে অনুপযোগী ও অযোগ্য।
জরিপকারী প্রতিষ্ঠান টার্গেটস্মার্টের জরিপে দেখা যায়, হিলারি ফ্লোরিডায় জয়ী হতে পারেন।...এবং যেকোনো দিক দিয়েই ট্রাম্পকে হারাতে পারেন। কারণ, জরিপের ফলাফলে দুজনের মধ্যে ৮ শতাংশ ভোটের পার্থক্য দেখা গেছে। সেখানে হিলারির প্রতি সমর্থন রয়েছে ৪৮ শতাংশ আর ট্রাম্পের প্রতি ৪০ শতাংশ মানুষের সমর্থন।
কলেজ অব উইলিয়াম অ্যান্ড ম্যারি এই জরিপ পরিচালনা করতে গিয়ে যারা ইতিমধ্যে আগাম ভোট দিয়েছেন, তাঁদের মধ্য থেকে কয়েকজনকে নমুনা হিসেবে নিয়েছেন।
৭০ বছর বয়সী ধনকুবের ট্রাম্প এই পার্থক্যকে তেমন তোয়াক্কাই করছেন না। তিনি উইসকনসিন সমাবেশে দাবি করেন, অন্যতম ‘ব্যাটলগ্রাউন্ড’গুলোতে তিনি জয়ী হবেন। এ ক্ষেত্রে তিনি একটি নতুন জাতীয় জরিপে নিজের এগিয়ে থাকার প্রসঙ্গটি বলেন। দ্য এবিসি নিউজ/ওয়াশিংটন পোস্টের জরিপে দেখা যায়, হিলারির চেয়ে ট্রাম্পের সমর্থন ১ শতাংশ বেশি। সেখানে আরও বলা হয়, যেসব জরিপে হিলারি এগিয়ে আছে, ৮ নভেম্বরের নির্বাচনের মধ্য দিয়ে তা কমে যাবে।
