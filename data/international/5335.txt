
ভারতের পাঁচ রাজ্যের বিধানসভা নির্বাচন গতকাল বুধবার শেষ হওয়ার পর আজ বৃহস্পতিবার বিভিন্ন জনমত সমীক্ষার ফল প্রকাশিত হয়েছে। বুথ ফেরত এই সমীক্ষার ফলাফলে মধ্য প্রদেশ, ছত্তিশগড় ও রাজস্থান রাজ্যে প্রধান বিরোধী দল ভারতীয় জনতা পার্টির (বিজেপি) জয়ের ব্যাপারে সুস্পষ্ট আভাস পাওয়া গেছে।
দিল্লিতে ঝুলন্ত বিধানসভা হওয়ার আশঙ্কা জোরালো। অর্থাত্ কোনো দলই সরকার গড়ার মতো আসন পাচ্ছে না। মিজোরামে কংগ্রেস ক্ষমতায় ফিরবে বলে আভাস পাওয়া গেছে।
গত ১১ নভেম্বর থেকে পর্যায়ক্রমে এই পাঁচ রাজ্যের নির্বাচন শুরু হয়। ৮ ডিসেম্বর নির্বাচনের ফল ঘোষণা করা হবে। আগামী বছর এপ্রিল-মে মাসে অনুষ্ঠিতব্য ভারতের লোকসভা নির্বাচনের আগে এ নির্বাচন ভারতের রাজনীতিতে যথেষ্ট গুরুত্ব বহন করছে।
দিল্লি: ‘টাইমস নাউ’-এর সমীক্ষায় বলা হয়েছে, দিল্লি বিধানসভার ৭০ আসনের মধ্যে ৩২ আসনে জিততে চলেছে বিজেপি। কংগ্রেস পাবে ১৫টি আর নতুন দল অরবিন্দ কেজরিওয়ালের আম আদমি পার্টি পেতে পারে ২১টি আসন। আইবিএন লাইভ বলেছে, বিজেপি ৪১, কংগ্রেস ২০ ও আম আদমি পার্টি ৬টি আসন পেতে পারে। এনডিটিভি বলেছে, বিজেপি ৩৪, কংগ্রেস ২০ ও আম আদমি পার্টি ১৩টি আসন পেতে পারে।
মধ্য প্রদেশ: ‘টাইমস নাউ’-এর সমীক্ষায় বলা হয়েছে, মধ্য প্রদেশে ২৩০ আসনের মধ্যে ক্ষমতাসীন বিজেপি ১৪৫ ও কংগ্রেস ৭৭টি আসন পেতে পারে। আইবিএন লাইভ বলছে, বিজেপি ১৩৬-১৪৬ ও কংগ্রেস ৬৭-৭৭টি আসন পাবে। এনডিটিভি বলেছে, বিজেপি ১৪২ ও  কংগ্রেস ৭৭টি আসন পাবে।       
রাজস্থান: ‘টাইমস নাউ’-এর খবরে বলা হয়, রাজস্থানের ২০০ আসনের মধ্যে বিজেপি ১৩৮ ও কংগ্রেস ৪৪টি আসন পাবে। আইবিএন লাইভ বলছে, বিজেপি ১২৬-১৩৬ ও কংগ্রেস ৪৯-৫৭টি আসন পাবে। এনডিটিভির খবরে বলা হয়, বিজেপি ১৩৮ ও কংগ্রেস ৪৪টি আসন পেতে পারে।
ছত্তিশগড়: ‘টাইমস নাউ’-এর সমীক্ষায় জানানো হয়, ছত্তিশগড়ে ৯০ আসনের মধ্যে বিজেপি ৪৭ ও কংগ্রেস ৪০টি আসন পেতে পারে। আইবিএন লাইভ বলছে, বিজেপি ৪৫-৫০ ও কংগ্রেস ৩২-৪০টি আসন পেতে পারে। এনডিটিভির সমীক্ষা অনুযায়ী, বিজেপি ৫০ ও কংগ্রেস ৩৭টি আসন পেতে পারে। মিজোরামে কংগ্রেস ক্ষমতা ধরে রাখতে পারবে বলে আভাস দিয়েছে বিভিন্ন সংবাদ সংস্থার সমীক্ষার ফল।
এখন মধ্য প্রদেশ ও ছত্রিশ গড় রাজ্যে ক্ষমতায় রয়েছে বিজেপি। দিল্লি, রাজস্থান ও মিজোরামে রয়েছে কংগ্রেস। এই পাঁচ রাজ্যের ৬৩০টি বিধানসভা আসনে ভোট নেওয়া হয়েছে।
