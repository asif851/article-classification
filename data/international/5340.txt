
আফগানিস্তানের রাজধানী কাবুলের বিমানবন্দরের কাছে আজ সোমবার সকালে প্রচণ্ড হামলা চালিয়েছে তালেবান জঙ্গিরা। ওই এলাকার নিরাপত্তার দায়িত্বে থাকা পুলিশ সদস্যদের সঙ্গে তাদের তুমুল সংঘর্ষ চলছে। জঙ্গিরা ভারী অস্ত্র ও রকেটচালিত গ্রেনেড ব্যবহার করছে। খবর বিবিসি অনলাইনের।
আফগান কর্মকর্তারা জানান, বিমানবন্দরের কাছে নির্মাণাধীন পাঁচতলা ভবন থেকে বন্দুকধারীরা হামলা চালায়। এতে অন্তত তিনজনের মৃত্যু হয়েছে। তালেবান এ হামলার দায় স্বীকার করেছে। তবে এ ব্যাপারে বিস্তারিত কিছু জানা যায়নি।
হামলার ঘটনার পর কাবুল আন্তর্জাতিক বিমানবন্দরের সব ফ্লাইট বাতিল করা হয়েছে। কাবুলের কূটনৈতিক এলাকার প্রবেশপথগুলো বন্ধ করে দেওয়া হয়। মার্কিন ও ব্রিটিশ দূতাবাস তাদের কর্মীদের সর্বোচ্চ সতর্ক অবস্থায় থাকার নির্দেশ দিয়েছে।
প্রত্যক্ষদর্শীরা জানান, আজ ভোরের খানিক পর থেকে ওই এলাকায় বিস্ফোরণ ও গোলাগুলির শব্দ পাওয়া যায়। ওই এলাকায় আকাশে বিমান চক্কর দিচ্ছে। এখনো থেমে থেমে বিস্ফোরণ ও গোলাগুলির শব্দ পাওয়া যাচ্ছে।
কাবুল পুলিশের মুখপাত্র হাসমতউল্লাহ জানান, কাবুল বিমানবন্দরের পশ্চিম দিকে নির্মাণাধীন একটি বাড়িতে বন্দুকধারীরা প্রবেশ করে। এরপর নিরাপত্তা বাহিনীর সঙ্গে সংঘর্ষ শুরু হয়। তাদের হামলার লক্ষ্যবস্তু ছিল কাবুল বিমানবন্দর। এ ঘটনার পর বিমানবন্দরের দিকে সব রাস্তা বন্ধ করে দেওয়া হয়েছে।
বিবিসির সংবাদদাতা জানান, পুলিশ নির্মাণাধীন ওই ভবনে গিয়ে প্রতিটি তলায় তল্লাশি চালাচ্ছে। আন্তর্জাতিক বাহিনীর সহযোগিতা ছাড়াই পরিস্থিতি মোকাবিলা করছে আফগান পুলিশ।
আন্তর্জাতিক সেনারা ২০১৪ সালের শেষনাগাদ আফগানিস্তান ছেড়ে যাবে। ফলে ১৯৯২ সালের পর প্রথমবারের মতো দেশের নিরাপত্তার দায়িত্ব নিতে যাচ্ছে আইনশৃঙ্খলা রক্ষাকারী বাহিনী। তালেবানের হামলা নিয়ে অস্বস্তিকর অবস্থায় আছে সরকার। গত এপ্রিলেও তালেবান হুমকি দিয়েছিল, তারা বিদেশি সামরিক ঘাঁটি ও কূটনৈতিক এলাকায় ব্যাপক হামলা চালাবে।
