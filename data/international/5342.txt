
এশিয়ার এক নীরব ঘাতকে পরিণত হয়েছে ডায়াবেটিস। এত দিন এ রোগটিকে ধনীদের ব্যাধি বলে বিবেচনা করা হতো। কিন্তু এখন এশিয়ার দরিদ্ররা এই ব্যাধির সবচেয়ে বড় ভুক্তভোগী।
আজ বৃহস্পতিবার বিবিসি অনলাইনে প্রকাশিত প্রতিবেদনে জানানো হয়, বিশ্বে চীন ও ভারতে ডায়াবেটিসে আক্রান্ত মানুষের সংখ্যা সবচেয়ে বেশি।
চীনে ডায়াবেটিস-আক্রান্ত রোগীর সংখ্যা নয় কোটি ৮০ লাখের বেশি, যা দেশটির মোট জনসংখ্যার ১০ শতাংশ। ১৯৮০ সালে চীনে ডায়াবেটিসে আক্রান্ত রোগী ছিল দেশটির মোট জনসংখ্যার ১ শতাংশ। এ সংখ্যা এখন নাটকীয়ভাবে বেড়েছে।
গত বছর চীন ডায়াবেটিসের পেছনে এক হাজার ৭০০ কোটি ডলার ব্যয় করেছে, যা দেশটির স্বাস্থ্য বাজেটের অর্ধেকেরও বেশি। পরিস্থিতির এই ভয়াবহতায় ডায়াবেটিস মোকাবিলায় দেশটির যোগ্যতা নিয়েও প্রশ্ন দেখা দিয়েছে।
চীনের মতো ভারতের অবস্থাও উদ্বেগজনক। দেশটিতে ছয় কোটি ১১ লাখ মানুষ ডায়াবেটিসে আক্রান্ত।
গত ৩০ বছর কোরিয়া, ইন্দোনেশিয়া ও থাইল্যান্ডেও ডায়াবেটিস-আক্রান্তদের সংখ্যা বেড়েছে।
এশিয়ায় ডায়াবেটিস-আক্রান্তদের হার বিশ্লেষণ করে হংকংয়ের চাইনিজ বিশ্ববিদ্যালয়ের অধ্যাপক জুলিয়ান চ্যান মন্তব্য করেন, ‘নীরব জনগোষ্ঠীর মধ্যে এক নীরব ঘাতকে পরিণত হয়েছে ডায়াবেটিস।’
এশিয়া অঞ্চলে মহামারির মতো ডায়াবেটিস বিস্তারের মূলে রয়েছে জিন, জীবনধারার পরিবর্তন, খাদ্যাভ্যাস, দ্রুত নগরায়ণ, পরিবেশগত উপাদানের জটিল এক মিশ্রণ।
ডায়াবেটিসের বিস্তার রোধ ও চিকিত্সাসেবা নিশ্চিত করা এশিয়ার সরকারগুলোর জন্য একটা বড় চ্যালেঞ্জ হয়ে উঠেছে। এ জন্য সরকারগুলোর আরও কার্যকর পদক্ষেপের ওপর জোর দিয়েছেন বিশেষজ্ঞরা।
