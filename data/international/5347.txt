
সন্তান লালন-পালনের জন্য এখন থেকে দুই বছর সবেতন ছুটি পাবেন ভারতের ত্রিপুরা সরকারের নারী কর্মীরা। আজ মঙ্গলবার রাজ্য মন্ত্রিসভার বৈঠকে এ সিদ্ধান্ত গৃহীত হয়েছে। এদিন আগরতলা সচিবালয়ে মন্ত্রিসভার বৈঠক শেষে এ খবর জানিয়েছেন রাজ্যের অর্থ ও তথ্য-সংস্কৃতিমন্ত্রী ভানুলাল সাহা।
অর্থমন্ত্রীর ঘোষণা অনুযায়ী, বর্তমানের মাতৃত্বকালীন ছয় মাস ছুটিও বহাল থাকছে। পুরুষদের ক্ষেত্রে অবশ্য সন্তান জন্মের সময়ের সাত দিনের ছুটিই শুধু থাকছে। নতুন করে পিতৃত্বের ছুটি বাড়ছে না ত্রিপুরায়।
সামনেই ত্রিপুরা বিধানসভার ভোট। এর আগে নারীদের মন জয়ে অভিনব সিদ্ধান্ত নিল সিপিএম পরিচালিত ত্রিপুরা মন্ত্রিসভা। রাজ্য সচিবালয়ে মুখ্যমন্ত্রী মানিক সরকারের সভাপতিত্বে অনুষ্ঠিত বৈঠকে ঠিক হয়, ত্রিপুরা সরকারের কর্মরত নারীরা তাঁদের সন্তান মানুষ করার জন্য এখন থেকে নিজেদের ইচ্ছেমতো আরও দুই বছর অতিরিক্ত ছুটি পাবেন। এই ছুটি তাঁরা নিজেদের প্রয়োজনমতো ব্যবহার করতে পারবেন। সবেতন ছুটি পাওয়া যাবে বাচ্চার ১৮ বছর বয়স পর্যন্ত। জন্মের সময় মায়ের জন্য ছয় মাস এবং বাবার জন্য সাত দিনের ছুটিও পুনর্বহাল থাকছে।
মন্ত্রী ভানুলাল সাহা সাংবাদিকদের জানান, কর্মচারীদের আইনি ধারা ও নিয়োগের শর্ত মাথায় রেখেই এ বিষয়ে সিদ্ধান্ত নেওয়া হয়েছে। তিনি বলেন, শিশুরা জাতির ভবিষ্যৎ। তাই তাদের ঠিকমতো গড়ে তোলা প্রয়োজন। আর এ কাজটা ভালোভাবে করতে পারেন একমাত্র মায়েরাই। তাই মায়েদের জন্য দুই বছর অতিরিক্ত ছুটি ঘোষণা করল রাজ্য সরকার।
