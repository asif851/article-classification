
এমন কথা কি কেউ কোনো দিন শুনেছে, প্রতিষ্ঠানের মালিক উৎসব বোনাস হিসেবে তাঁর হাজারেরও বেশি কর্মীকে গাড়ি, ফ্ল্যাট আর স্বর্ণালংকার দিয়েছেন? অবিশ্বাস্য হলেও এ ঘটনা ঘটেছে ভারতের গুজরাটে।এনডিটিভির অনলাইনে আজ সোমবার প্রকাশিত খবরে বলা হয়েছে, গুজরাটের সুরাট-ভিত্তিক ডায়মন্ড ব্যবসায়ী সাবজিভাই ধোলাকিয়া এমনটি করেছেন। আসন্ন দিওয়ালি উৎসবের বোনাস হিসেবে তিনি তাঁর প্রতিষ্ঠানের হাজারেরও অধিক কর্মীকে গাড়ি, ফ্ল্যাট আর স্বর্ণালংকার দিয়েছেন। কর্মীদের কাছেও বিষয়টি অবিশ্বাস্য মনে হচ্ছে। এনডিটিভি বলেছে, বোনাস হিসেবে সাবজিভাই তাঁর ৫০০ কর্মীকে দিয়েছেন আনকোরা গাড়ি। ২০০ কর্মী পেয়েছেন স্বর্ণালংকার। তিন শতাধিক কর্মীকে দেওয়া হয়েছে অ্যাপার্টমেন্ট। গতকাল রোববার এক বড় মাঠে উপহারগুলো কর্মীদের কাছে হস্তান্তর করা হয়। এ সময় নতুন কেনা গাড়িগুলো মাঠে সারিবদ্ধভাবে সুন্দর করে সাজিয়ে রাখা ছিল।
ব্যবসায়ী সাবজিভাই ধোলাকিয়া বলেন, তাঁর কর্মীরা প্রতিষ্ঠানের প্রতি নিবেদিতপ্রাণ। এই উপহার তাঁদের প্রাপ্য। তাঁরা কঠোর পরিশ্রম করেন, যার ছাপ সাফল্যে পড়ে। তাই তাঁদের এই বোনাস দেওয়া হয়েছে।
মালিকের এমন মহানুভবতায় কর্মীরা অভিভূত। বিষয়টি তাঁদের গভীরভাবে স্পর্শ করেছে। দুই বছর ধরে এই প্রতিষ্ঠানে কাজ করা কর্মী গৌরব দুগাল বলেন, ‘প্রতিষ্ঠান ঘিরে আমার অভিজ্ঞতা অবর্ণনীয়। তারা যে স্বর্ণালংকার আমাকে দিয়েছে তা শুধু অমূল্যই নয়, আমার ও অন্য কর্মীদের প্রতি তাদের আন্তরিকতার বহিঃপ্রকাশও বটে।’
