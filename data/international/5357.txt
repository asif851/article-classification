
দক্ষিণ আফ্রিকার বর্ণবাদবিরোধী আন্দোলনের কিংবদন্তিপ্রতিম নেতা নেলসন ম্যান্ডেলার ৯৫তম জন্মদিন আজ। এখনো হাসপাতালে থাকলেও তাঁর শারীরিক অবস্থার উন্নতি হয়েছে। মেয়ে জিন্দজি ম্যান্ডেলা জানান, জন্মদিনের প্রাক্কালে তাঁর বাবার অবস্থার নাটকীয় উন্নতি হয়েছে। শিগগিরই তাঁকে বাড়িতে নেওয়া হতে পারে।বিবিসি অনলাইনে প্রকাশিত প্রতিবেদনে জানানো হয়, আজ ১৮ জুলাই নেলসন ম্যান্ডেলা ৯৫ বছরে পা দিয়েছেন। দক্ষিণ আফ্রিকাসহ বিশ্বের অনেক দেশেই তাঁর জন্মদিন উদযাপন করা হবে নানা আয়োজনে।একই দিনে আন্তর্জাতিক ম্যান্ডেলা দিবসও (নেলসন ম্যান্ডেলা ইন্টারন্যাশনাল ডে) উদযাপন করা হবে। ম্যান্ডেলার সম্মানে ২০০৯ সালে তাঁর জন্মদিনটিকে ম্যান্ডেলা দিবস ঘোষণা করে জাতিসংঘ।মেয়ে জিন্দজি ম্যান্ডেলা যুক্তরাজ্যের স্কাই টেলিভিশনকে দেওয়া এক সাক্ষাত্কারে বলেছেন, ‘আমি গত মঙ্গলবার তাঁকে (নেলসন ম্যান্ডেলা) দেখতে গিয়েছি। কানে হেডফোন লাগিয়ে টিভি দেখছিলেন তিনি।’জিন্দজি আরও বলেন, ‘তিনি আমাদের দেখে বড় একটা হাসি দিয়েছেন। হাত নেড়েছেন। চোখ নেড়েছেন। শিগগিরই যেকোনো সময় তিনি বাড়ি ফিরতে পারবেন বলে আমি মনে করছি।’এদিকে দক্ষিণ আফ্রিকার প্রেসিডেন্ট জ্যাকব জুমা এক বিবৃতিতে বলেন, মাদিবা প্রিটোরিয়ার হাসপাতালে রয়েছেন। চিকিত্সক জানিয়েছেন তাঁর স্বাস্থ্যের নিয়মিত অগ্রগতি হচ্ছে।জন্মদিন উপলক্ষে ম্যান্ডেলার কাছে শুভেচ্ছাবাণী পাঠাচ্ছেন মার্কিন প্রেসিডেন্ট বারাক ওবামা ও ফার্স্ট লেডি মিশেল ওবামা।গত ৮ জুন ফুসফুসে সংক্রমণ দেখা দেওয়ায় প্রিটোরিয়ার মেডি ক্লিনিক হার্ট হাসপাতালে ভর্তি করা হয় ম্যান্ডেলাকে।ম্যান্ডেলার জন্মদিন উপলক্ষে জোহানেসবার্গভিত্তিক বিভিন্ন সংগঠন দেশটির জনগণকে আজ ৬৭ মিনিট কোনো জনহিতকর কাজে সময় দেওয়ার আহ্বান জানিয়েছে। ম্যান্ডেলা তাঁর জীবনের ৬৭ বছর সক্রিয়ভাবে দেশের সেবা করে গেছেন। সেই ভাবনা থেকেই এই আহ্বান এসেছে। দিনটি উপলক্ষে প্রেসিডেন্ট জুমা প্রিটোরিয়ায় দরিদ্রদের মধ্যে বিনা মূল্যে আবাসনব্যবস্থা নিশ্চিতের খোঁজখবর নেবেন। ম্যান্ডেলার জন্মদিনে তাঁর মন্ত্রিসভা খাদ্য, বাসস্থান ও শিক্ষাকে অগ্রাধিকার দেওয়ার বিষয়টিকে গুরুত্বের সঙ্গে তুলে ধরবে।কেপটাউনের সেন্ট জর্জ’স ক্যাথেড্রালে বিশেষ অনুষ্ঠানের আয়োজন করবে শ্রমিক সংগঠনগুলো। এতে সম্পদশালী ব্যক্তিদের খাদ্য-সহায়তা ও জনহিতকর কাজে যোগ দিতে উদ্বুদ্ধ করা হবে।দক্ষিণ আফ্রিকার চিত্রশিল্পী জন অ্যাডমস ও পল ব্লুমক্যাম্প জন্মদিন উপলক্ষে ম্যান্ডেলার দুটি বিশাল আকারের প্রতিকৃতি এঁকেছেন। ব্লুমক্যাম্প জানান, একটি প্রতিকৃতি আজ নিউইয়র্কের টাইমস স্কয়ারে টাঙিয়ে দেওয়া হবে।
