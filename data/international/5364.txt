
রাশিয়ায় আগামী ১৮ মার্চ প্রেসিডেন্ট নির্বাচনের তারিখ ঠিক করা হয়েছে। এ-সংক্রান্ত একটি প্রস্তাব রুশ সংসদের উচ্চকক্ষ ফেডারেশন কাউন্সিলের অনুমোদন পেয়েছে।
রুশ নির্বাচন কমিশনের বরাত দিয়ে তাস অনলাইনের খবরে বলা হয়, ২০ ডিসেম্বরের মধ্যেই নির্বাচনের তারিখ ঘোষণা নিয়ে ফেডারেশন কাউন্সিলের রেজ্যুলেশন গেজেট আকারে প্রকাশ করা হবে। প্রধান নির্বাচন কমিশনের প্রেস বিভাগ জানায়, নির্বাচন অনুষ্ঠানের যে দিন ধার্য করা হয়েছে, তা রাসিসকায়া গাজেতা ও পার্লামেন্টস্কায়া গাজেতা নামের দুটি পত্রিকার প্রিন্ট ও অনলাইন সংস্করণে প্রকাশ করা হবে। এরপরই আনুষ্ঠানিকভাবে নির্বাচনী প্রচারণা শুরু হবে এবং রাজনৈতিক দল নির্বাচনী কংগ্রেস আয়োজন করতে পারবে। স্বতন্ত্র প্রার্থীরা প্রাক্‌-সমর্থন গ্রুপ গঠনপ্রক্রিয়া শুরু করবেন। রাশিয়ার প্রধান নির্বাচন কমিশনার ইয়েল্লা তামফিলোভা গণমাধ্যমকে বলেন, ‘২০১৮ সালের ১৮ মার্চ যে প্রেসিডেন্ট নির্বাচন হবে, এতে অন্তত ২৩ জন প্রার্থী অংশ নেওয়ার ইচ্ছা প্রকাশ করেছেন।’
৬ ডিসেম্বর দেওয়া এক ঘোষণায় প্রেসিডেন্ট নির্বাচনে অংশ নেওয়ার কথা জানান রাশিয়ার প্রেসিডেন্ট ভ্লাদিমির পুতিন। আর ১৪ ডিসেম্বর মস্কোয় এক সংবাদ সম্মেলনে মার্চের প্রেসিডেন্ট নির্বাচনে স্বতন্ত্র প্রার্থী হিসেবে লড়ার নতুন চ্যালেঞ্জ ছুড়ে দিলেন রাশিয়ার নেতা। এতে নির্বাচনে পুতিনের অংশ নেওয়া নিয়ে দীর্ঘ জল্পনা-কল্পনার অবসান হলো। ইউনাইটেড রাশিয়া দলের হয়ে ২০১২ সালে প্রেসিডেন্ট নির্বাচনে জয়লাভ করেন পুতিন। সূত্র: তাস
