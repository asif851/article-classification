
শনিবার ছিল হোয়াইট হাউস করেসপন্ডেন্টস অ্যাসোসিয়েশনের নৈশভোজ। এবারের নৈশভোজ বেশ মাতিয়ে রেখেছিলেন মুসলিম কমেডিয়ান হাসান মিনহাজ। প্রথার ব্যত্যয় ঘটিয়ে এবার জ্যেষ্ঠ সাংবাদিকদের এ অনুষ্ঠানে হাজির ছিলেন না মার্কিন প্রেসিডেন্ট ডোনাল্ড ট্রাম্প। আর তাঁকে নিয়েই কৌতুক করে আয়োজনের সবটুকু আলো নিজের দিকে টেনে নেন মিনহাজ।মার্কিন সংবিধানের প্রথম সংশোধনীর মাধ্যমে অর্জিত বাক্স্বাধীনতার অবাধ চর্চা করা হয় দেশের নামীদামি সাংবাদিকদের বার্ষিক এ ভোজসভায়। দেশসেরা কমেডিয়ানরা সাধারণত প্রেসিডেন্টকে নিয়ে কৌতুক করেন এখানে। প্রেসিডেন্টও কৌতুকে যোগ দিয়ে থাকেন।নৈশভোজে হাসান মিনহাজ মজা করে বলেন, ‘আমাদের নেতা মস্কোতে থাকেন। মস্কো থেকে এসে নৈশভোজ ধরতে পারবেন না। আর অন্যজন কৌতুক হজম করতে পারবেন না বলে পেনসিলভানিয়া গেছেন।’ উদীয়মান তরুণ এ কমেডিয়ান সাংবাদিকদের উদ্দেশে বলেন, ‘আপনারা এখন এ দেশে সংখ্যালঘু। সংখ্যালঘু হওয়ার কষ্টটা এবার বোঝেন।’ মিনহাজ বলেন, প্রেসিডেন্ট ট্রাম্পের মাথায় যা আসে, তাই তিনি টুইট করেন। অথচ তিনি বোঝেন না, সংবিধানের প্রথম সংশোধনীর কারণেই তিনি তা করতে সক্ষম হন।
