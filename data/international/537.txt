
কলকাতায় এশিয়াটিক সোসাইটির ২৩৪ তম বার্ষিক সভা উপলক্ষে নয় দিন ব্যাপী এক ঐতিহাসিক প্রদর্শনীর আয়োজন করা হয়েছিল। পয়লা মে এশিয়াটিক সোসাইটিতে প্রদর্শনীর উদ্বোধন করেন কলকাতা হাইকোর্টের প্রধান বিচারপতি নিশীথা মাত্রে।
বিশেষ অবদান রাখার জন্য ঐতিহাসিক অধ্যাপক বিনয় ভূষণ চৌধুরী, অধ্যাপক ইন্দ্র নাথ চৌধুরী, কবি সীতাকান্ত মহাপাত্র, নৃত্যশিল্পী বিপিন গোস্বামী, নৃতাত্ত্বিক অন্নদা চরণ ভগবতী, শিক্ষাবিদ উপেন্দ্র বকসী, বাংলাদেশের অধ্যাপক এনামুল হককে সোসাইটির পক্ষ থেকে অনুষ্ঠানে সম্মাননা প্রদান করা হয়।
এশিয়াটিক সোসাইটির সভাপতি প্রখ্যাত চিত্রকর ঈশা মহম্মদ সভাপতিত্বে উদ্বোধনী অনুষ্ঠানে প্রধান অতিথি কলকাতা হাইকোর্টের প্রধান বিচারপতি নিশীথা মাত্রে বলেন, এ প্রদর্শনীর মাধ্যমে আমাদের জানা অজানা অনেক ঐতিহাসিক তথ্য, ঐতিহাসিক ছবি, পেইন্টিং, ঐতিহাসিক ভাস্কর্য, শিলালিপি, পুথির নানা তথ্যর পথ খুলে যাবে। অনুষ্ঠানে স্বাগত বক্তব্য দেন এশিয়াটিক সোসাইটির সাধারণ সম্পাদক অধ্যাপক সত্যব্রত চক্রবর্তী।
অনুষ্ঠানে আলোচকেরা বলেন, এশিয়াটিক সোসাইটির এই প্রদর্শনী আমাদের নতুন করে ইতিহাসের পথ দেখিয়েছে। অনেক জানা অজানাকে আমাদের নিকটে টেনে নিয়েছে।
‘টাইম পাস্ট অ্যান্ড টাইম প্রেজেন্ট: দ্য ট্রেজার্স অফ দ্য এশিয়াটিক সোসাইটি, কলকাতা’ শীর্ষক প্রদর্শনীতে ঐতিহাসিক নানা ছবি, ভাস্কর্য, শিলালিপি, বহু ভাষায় লেখা পুঁথিসহ নানা ঐতিহাসিক তথ্য প্রদর্শিত হয়েছে।
