
শুধুমাত্র ধর্মীয় কারণে যুক্তরাষ্ট্রে অভিবাসনের জন্য কাউকে নিষিদ্ধ করবেন না ডোনাল্ড ট্রাম্প। যুক্তরাষ্ট্রের নির্বাচিত প্রেসিডেন্ট ট্রাম্পের সাবেক প্রচারণা উপদেষ্টা ও প্রেসিডেন্টের হোয়াইট হাউস সহকারী হিসেবে নিয়োগ পাওয়া কেলেনি কনোওয়ে এ কথা জানিয়েছেন।বৃহস্পতিবার বার্তা সংস্থা সিএনএনকে দেওয়া সাক্ষাৎকারে কেলেনি কনোওয়ে এ কথা জানান। ওই সাক্ষাৎকারে তিনি ডোনাল্ড ট্রাম্পের মুসলমান নিষিদ্ধ করা নিয়ে বক্তব্যের একটি ব্যাখ্যা উপস্থাপন করেন। তিনি বলেন, ট্রাম্প বলেছেন, ব্যক্তি বিশেষের চেয়ে জোর দেওয়া হবে কোন দেশ থেকে অভিবাসীরা আসছে, তার ওপর। যেসব দেশ জঙ্গিবাদের জন্য ঝুঁকিপূর্ণ এবং জঙ্গিদের অবাধে প্রশিক্ষণের অভিযোগ রয়েছে, সেসব দেশ থেকে আসা অভিবাসীদের অভিবাসন নিয়ন্ত্রণ করা হবে।নির্বাচনী প্রচারণার শুরুতে ডোনাল্ড ট্রাম্প বলেছিলেন, নির্বাচিত হলে তিনি যুক্তরাষ্ট্রে মুসলমানদের অভিবাসন বন্ধ করবেন। পরে তিনি একাধিকবার বলেছেন, জঙ্গিদের উৎস যেসব দেশে সে সব দেশ থেকে অভিবাসীদের আগমন নিয়ন্ত্রণ করা হবে।যুক্তরাষ্ট্রে বসবাসরত মুসলমানরা নির্বাচিত প্রেসিডেন্ট ডোনাল্ড ট্রাম্পের বক্তব্য নিয়ে উৎকণ্ঠায় রয়েছেন। যদিও এখন পর্যন্ত মুসলমান অভিবাসীদের আগমন নিয়ন্ত্রণ করার সুনির্দিষ্ট কোনো পরিকল্পনা এখনো প্রকাশ্য হয়নি।
