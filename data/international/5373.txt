
ছয় দেশের ওপর ভ্রমণ নিষেধাজ্ঞা দিয়ে মার্কিন প্রেসিডেন্ট ডোনাল্ড ট্রাম্পের জারি করা নতুন নির্বাহী আদেশের আইনি বৈধতা চ্যালেঞ্জ করে মামলা করেছে দেশটির হাওয়াই অঙ্গরাজ্য। ট্রাম্পের দ্বিতীয় নির্বাহী আদেশটি প্রথমটির মতোই আইনি সমস্যা তৈরি করছে অভিযোগ করে গত বুধবার হনলুলুর এক ফেডারেল কোর্টে এ মামলা দায়ের করা হয়।আদালতের বিচারক ডেরিক ওয়াটসন শুনানির জন্য মামলাটি সামনের সারিতে রেখেছেন। ট্রাম্পের নতুন নিষেধাজ্ঞা বলবৎ হওয়ার আগের দিন, ১৫ মার্চ এ বিষয়ে শুনানির দিন ধার্য হয়েছে। এ বিষয়ে অঙ্গরাজ্যের পক্ষে আইনি লড়াইয়ের জন্য ওয়াশিংটনভিত্তিক এক আইনি প্রতিষ্ঠানকে নিয়োগ করা হয়েছে।অন্যদিকে ওয়াশিংটন ও মিনেসোটা রাজ্যও ট্রাম্পের নতুন ভ্রমণ নিষেধাজ্ঞার বিরুদ্ধে মামলা করবে বলে ধারণা করা হচ্ছে। এর আগে ট্রাম্পের দেওয়া প্রথম নির্বাহী আদেশের বিরুদ্ধে স্থগিতাদেশ চেয়ে মামলা করে সফল হয়েছিল এ দুটি রাজ্য। এ ছাড়া আমেরিকান সিভিল লিবার্টিজ ইউনিয়নও ট্রাম্পের দ্বিতীয় আদেশের বিরুদ্ধে আদালতে যাওয়ার কথা জানিয়েছে।গত বুধবার করা মামলার আরজিতে বলা হয়েছে, দ্বিতীয় নির্বাহী আদেশটি সাংবিধানিক ও বিধিবদ্ধ নিশ্চয়তার বিষয়টি ক্ষুণ্ন করেছে। আরও বলা হয়েছে যে এটি ‘মুসলিম নিষিদ্ধের যুগ’ শুরু করেছে।ট্রাম্পের নতুন নির্বাহী আদেশের ফলে কোনো শরণার্থী ১২০ দিন যুক্তরাষ্ট্রে ঢুকতে পারবে না। এ ছাড়া মুসলিম সংখ্যাগরিষ্ঠ ছয় দেশ ইরান, সিরিয়া, সোমালিয়া, সুদান, ইয়েমেন ও লিবিয়ার নাগরিকদের যুক্তরাষ্ট্রের ভিসা পাওয়ার ক্ষেত্রে ৯০ দিনের নিষেধাজ্ঞা আরোপ করেছেন ট্রাম্প। প্রথম নিষেধাজ্ঞায় এই তালিকায় ইরাকের নাম থাকলেও এবার দেশটিকে বাদ দেওয়া হয়েছে।
