
ইয়েমেনে বর্তমান সরকারের সমর্থনে থাকা সৌদি নেতৃত্বাধীন জোট বাহিনী ৪৮ ঘণ্টার যুদ্ধবিরতি ঘোষণা করেছে। আজ শনিবার স্থানীয় সময় দুপুর ১২টা থেকে ৪৮ ঘণ্টার এই যুদ্ধবিরতি শুরু হবে। সৌদি নেতৃত্বাধীন জোট বাহিনীর সমর্থন নিয়ে দেশটির সরকারের অনুগত সেনারা ইরান-সমর্থিত বিদ্রোহীদের সঙ্গে লড়ছে।এএফপির খবরে জানানো হয়, আজ সৌদি রাষ্ট্রীয় বার্তা সংস্থা সৌদি প্রেস এজেন্সিতে (এসপিএ) দেওয়া এক যৌথ বিবৃতিতে এই যুদ্ধবিরতির কথা বলা হয়েছে। হুতি বিদ্রোহী ও তাদের মিত্ররা এটা মেনে নিলে এবং দখলমুক্ত এলাকায় চিকিৎসা সহায়তা পৌঁছাতে দিলে সাময়িক এ যুদ্ধবিরতি আরও বাড়ানো যেতে পারে।জোট বাহিনীর ঘোষণায় সৌদি বাদশার প্রতি ইয়েমেনের প্রেসিডেন্ট আবদুরাব্বো মানসুর হাদির যুদ্ধবিরতির অনুরোধ জানানোর বিষয়টি তুলে ধরা হয়েছে। প্রেসিডেন্ট হাদি নিজ দেশ থেকে পালিয়ে এখন সৌদি আরবের রাজধানী রিয়াদে অবস্থান করছেন।বিবৃতিতে জানানো হয়, জোট বাহিনী যুদ্ধবিরতি মেনে চলবে। তবে বিদ্রোহী বা ইয়েমেনের সাবেক প্রেসিডেন্ট আলী আবদুল্লাহ সালেহের অনুগত বাহিনী এসব এলাকায় সামরিক অভিযান চালালে জোট বাহিনী পাল্টা জবাব দেবে বলে সতর্ক করা হয়। এসব এলাকায় নৌ ও বিমান চলাচলে অবরোধ থাকবে এবং ইয়েমেনের ওপর দিয়ে জেট চলাচলে কড়া নজরদারি বজায় থাকবে বলেও উল্লেখ করা হয়।
