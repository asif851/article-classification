
খুব কাছ থেকে, প্রায় মাথার ওপর দিয়ে বিমানের ওঠানামা দেখা যায় ক্যারিবীয় দ্বীপ সিন্ট মার্টিনের প্রিন্সেস জুলিয়ানা আন্তর্জাতিক বিমানবন্দর এলাকায়। বহু পর্যটক শুধু এ রোমাঞ্চের আকর্ষণেই সিন্ট মার্টিনে যান। দৃশ্যত এ শখ মেটাতে গিয়েই জীবন দিয়েছেন এক মধ্যবয়সী নারী।
দ্বীপের মাহো বিচের একেবারে কাছ ঘেঁষেই বিমানবন্দরের সীমানা বেড়া। আর বেড়ার মাত্র শ দেড়েক ফুট দূরেই রানওয়ে শুরু। সীমানা বেড়ার কাছে দাঁড়িয়ে খুব কাছ থেকে বিমানের ওঠানামা দেখা পর্যটকদের কাছে বেশ জনপ্রিয়। যদিও এত কাছে দাঁড়ানো নিরাপদ নয় বলে সতর্কবার্তা দেওয়া রয়েছে ইংরেজি ও ফরাসি ভাষায়। বড় বিমানের ইঞ্জিনের বাতাসের টানে অনেকে মাটি থেকে কিছুটা ওপরে পর্যন্ত উঠে যান। পুলিশ জানিয়েছে, দুর্ঘটনার দিন ওই নারী বিমানবন্দরের সীমানা বেড়া জোরে আঁকড়ে ধরে দাঁড়িয়েছিলেন। কিন্তু বোয়িং ৭৩৭-এর উড়োজাহাজের শক্তিশালী ইঞ্জিনের বাতাসের ধাক্কায় পাকা বাঁধানো জায়গায় ছিটকে পড়ে গুরুতর আহত হন তিনি। হাসপাতালে নেওয়া হলে মারা যান নিউজিল্যান্ডের ওই নারী।
