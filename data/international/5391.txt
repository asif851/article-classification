
বয়স ১০১ বছর ৩৮ দিন। ছিলেন দ্বিতীয় বিশ্বযুদ্ধে অংশ নেওয়া একজন সেনা। এই বয়সে তাঁর স্কাইডাইভ (আকাশ থেকে প্যারাস্যুটসহ লাফ) দেওয়ার খায়েশ হলো। কিন্তু কেন এমন ইচ্ছা হলো শতবর্ষী ভার্দুন হেয়েসের?
গার্ডিয়ানের খবরে বলা হয়েছে, রেকর্ড গড়ার ইচ্ছাতেই আকাশ থেকে লাফ দিয়েছেন ভার্দুন হেয়েস। সেই রেকর্ড গড়েছেনও তিনি। সবচেয়ে বয়স্ক ব্যক্তি হিসেবে স্কাইডাইভিংয়ের আগের রেকর্ডটি ছিল কানাডার ১০১ বছর ৩ দিন বয়সী এক ব্যক্তির।
এ ছাড়া আরেকটি মহৎ উদ্দেশ্য ছিল এই সাবেক সেনার। তিনি এবার দেশের সশস্ত্র বাহিনীর প্রবীণ সদস্যদের কল্যাণে তহবিল গঠনের উদ্দেশ্যে আকাশ থেকে লাফ দেন। যে পরিমাণ অর্থ সংগ্রহের আশা তিনি করেছিলেন, তার চেয়ে বেশি অর্থ জোগাড় করেছেন এই স্কাইডাইভের মাধ্যমে।
ভার্দুন হেয়েস ১৫ হাজার ফুট উঁচু থেকে লাফ দেন। যুক্তরাজ্যের ডেভনে এক বিমানবন্দরে পরিবারের ১০ জন সদস্যসহ স্কাইডাইভে অংশ নেন তিনি। এই দলে সবচেয়ে কম বয়সী তাঁর ১৬ বছর বয়সী নাতি স্ট্যানলি।
লাফ দেওয়ার পর নিজের অনুভূতি জানিয়ে ভার্দুন বলেন, ‘অনুভূতিটা একদম চাঁদ থেকে লাফ দেওয়ার মতো।’ তিনি যখন এমন উচ্ছ্বাস প্রকাশ করছিলেন, তখন পাশে ছিলেন তাঁর প্রশিক্ষক।
৯০ বছর বয়স থেকে স্কাইডাইভের চেষ্টা করছেন ভার্দুন হেয়েস। গত বছর নিজের শততম জন্মদিনে প্রথমবার স্কাইডাইভ দেওয়ার পর যুক্তরাজ্যের হয়ে সবচেয়ে বেশি বয়সে স্কাইডাইভের রেকর্ডটি তাঁর দখলে যায়।
