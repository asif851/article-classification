
শান্তিপূর্ণ উপায়ে রোহিঙ্গা সংকট সমাধানের আহ্বান জানিয়ে মিয়ানমারের ক্ষমতাসীন দলের নেত্রী অং সান সু চিকে চিঠি লিখেছেন তিব্বতের নির্বাসিত আধ্যাত্মিক নেতা দালাই লামা।
আজ সোমবার বার্তা সংস্থা এএফপির প্রতিবেদনে এই তথ্য জানানো হয়।
মিয়ানমারের রাখাইনে রোহিঙ্গাদের ওপর সহিংসতার ঘটনায় দালাই লামা উদ্বেগও জানিয়েছেন।
চলমান রোহিঙ্গা সংকটের একটি শান্তিপূর্ণ সমাধান খুঁজে বের করতে দেশটির স্টেট কাউন্সেলরের প্রতি চিঠিতে আহ্বান জানিয়েছেন দালাই লামা।
চিঠিতে সু চি ও তাঁর সহযোগী নেতাদের শান্তি ও সংহতির চেতনায় দেশটির জনগণের মধ্যে বন্ধুত্বপূর্ণ সম্পর্ক পুনঃপ্রতিষ্ঠার লক্ষ্যে সমাজের সব অংশের মানুষের কাছে যেতে আবেদন জানিয়েছেন দালাই লামা।
সু চিকে চিঠি লেখার আগে রোহিঙ্গাদের ওপর চলমান সহিংসতার ঘটনায় গভীর দুঃখ প্রকাশ করেন দালাই লামা। তিনি রোহিঙ্গাদের ওপর হামলাকারীদের গৌতম বুদ্ধের পথ অনুসরণের আহ্বান জানান। দালাই লামা বলেন, মহামতী গৌতম বুদ্ধ অবশ্যই মিয়ানমারের সংখ্যালঘু রোহিঙ্গাদের সহায় হবেন।
মিয়ানমারের রাখাইনে রোহিঙ্গাদের ওপর দেশটির সরকারি বাহিনী ও কট্টরপন্থী বেসামরিক বৌদ্ধরা সহিংস দমন-পীড়ন চালাচ্ছে। তাদের নৃশংসতার মুখে রাখাইন থেকে প্রায় তিন লাখ রোহিঙ্গা পালিয়ে বাংলাদেশে আশ্রয় নিয়েছে।
 
