
ভারতে লুকিয়ে থাকা বাংলাদেশের জঙ্গি সংগঠন আনসারুল্লাহ বাংলাটিমের সদস্যদের সহায়তার অভিযোগে মহারাষ্ট্রের পুনেতে তিনজনকে গ্রেপ্তার করেছে আইনশৃঙ্খলা রক্ষাকারী বাহিনী। গতকাল শনিবার মহারাষ্ট্র রাজ্যের সন্ত্রাস দমন শাখা বা এটিএস তাদের গ্রেপ্তার করে।
এটিএস দাবি করেছে, গ্রেপ্তার হওয়া ব্যক্তিরা বাংলাদেশের নাগরিক। তাদের দাবি, এই তিনজনের মধ্যে দুজনের বাড়ি বাংলাদেশের খুলনা এবং একজনের বাড়ি শরীয়তপুরে। এঁদের বিরুদ্ধে দীর্ঘ পাঁচ বছর ধরে অবৈধভাবে মহারাষ্ট্রের পুনেতে বাস করার অভিযোগ রয়েছে। তাঁদের কাছ থেকে এখানে বসবাস করার কোনো নথিপত্র পায়নি পুলিশ।
এটিএস সূত্রে বলা হয়েছে, অবৈধভাবে এই তিন যুবক দীর্ঘ পাঁচ বছর ধরে মহারাষ্ট্রের ওয়ানাবারি ও আকুর্দি এলাকায় বসবাস করছিলেন। তাঁদের বয়স ২৫ থেকে ৩১ বছরের মধ্যে।
এটিএস গোপন সূত্রে খবর পেয়ে, ওয়ানাবারি থেকে প্রথমে কথিত এক বাংলাদেশিকে গ্রেপ্তার করে। তাঁকে জেরা করে পুলিশ আকুর্দি এলাকা থেকে আরও দুজনকে গ্রেপ্তার করে। জেরার মুখে গ্রেপ্তার ব্যক্তিরা জঙ্গি সংগঠন আনসারুল্লাহ বাংলাটিমের সদস্যদের আশ্রয় ও অন্যান্য সাহায্য করার কথা স্বীকার করেছেন। তাঁদের কাছ থেকে পুলিশ ভুয়া প্যান ও আধার কার্ড উদ্ধার করেছে। তাঁরা এখানের নির্মাণশ্রমিক হিসেবে কাজে যুক্ত ছিলেন।এর আগে কলকাতা ও পশ্চিমবঙ্গের কয়েকটি জায়গা থেকে গ্রেপ্তার করা হয়েছে আনসারুল্লাহ বাংলাটিমের সদস্যদের।
