
বিশ্ব জলবায়ু পরিবর্তনের কারণে যুক্তরাজ্যে খাদ্য সরবরাহ বিঘ্নিত হতে পারে। দেশটির বিশেষজ্ঞরা এক গবেষণা প্রতিবেদনে এ ব্যাপারে সতর্ক করে দিয়ে বলেছেন, দেশের বাইরে জলবায়ু পরিবর্তনের প্রভাবে কয়েকটি খাদ্যপণ্যের সংকট দেখা দিতে পারে। গবেষণা প্রতিষ্ঠান পিডব্লিউসির বিশেষজ্ঞরা ওই প্রতিবেদনে জানান, খাদ্যশস্যের উৎপাদন বিশ্বের কয়েকটি দেশে সীমিত রয়েছে। চরমভাবাপন্ন আবহওয়ার কারণে ওই উৎপাদনও ব্যাহত হতে পারে। জলবায়ু পরিবর্তনের কারণে যুক্তরাজ্যের লাভের চেয়ে ক্ষতিই হবে বেশি। তবে উত্তর মেরু অঞ্চলে বরফ গলে যাওয়ায় সেখানে জাহাজ পরিবহন খরচ কমবে এবং ব্যবসার সম্ভাবনা বাড়বে। আগামী দশকে ওই এলাকার জন্য ছয় হাজার ৪০০ কোটি ব্রিটিশ পাউন্ড বিনিয়োগ আকর্ষণ করার সম্ভাবনা রয়েছে। তবে জলবায়ু পরিবর্তনে এসব সম্ভাবনার তুলনায় নেতিবাচক প্রভাব হবে অনেক বেশি। পিডব্লিউসির গবেষক রিচার্ড গ্লেডহিল বলেন, উন্নত দেশগুলোতে জলবায়ু পরিবর্তনের প্রভাব যুক্তরাজ্যের অর্থনীতির ওপর পড়তে পারে। খাবার ও অন্যান্য সম্পদের ওপরই প্রভাব পড়বে বেশি। যেমন: মধ্য ইউরোপে বন্যা ও যুক্তরাষ্ট্রে স্যান্ডির মতো প্রবল ঝড়ের প্রভাবও যুক্তরাজ্যের অর্থনীতির ওপর কোনো না কোনোভাবে এসে পড়েছে। প্রতিবেদনে আরও বলা হয়, জলবায়ু পরিবর্তন-সংশ্লিষ্ট কারণে খাদ্যসংকট মোকাবিলায় বিভিন্ন দেশ শস্য রপ্তানির ওপর নিয়ন্ত্রণ আরোপ করবে। যেমন ভারত থেকে চাল রপ্তানি বন্ধ করা হয়েছে। এতে বিশ্বজুড়ে খাবারের দাম বাড়বে এবং সহায়তা বাজেট বাড়ানোর কারণে যুক্তরাজ্যের অর্থনীতিতে চাপ পড়বে। প্রতিবেদনের শীর্ষ লেখক বার্নিস লি বলেন, জলবায়ু পরিবর্তনের প্রভাব রাজনৈতিকভাবেই সব দেশকে মোকাবিলা করতে হবে। বিবিসি।
