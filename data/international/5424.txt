
এ বছরের প্রেসিডেন্ট নির্বাচনে রিপাবলিকান দলের মনোনয়নপ্রত্যাশী ডোনাল্ড ট্রাম্পকে ভোট দেবেন রিপাবলিকান দল-নিয়ন্ত্রিত মার্কিন কংগ্রেসের স্পিকার পল রায়ান। নিজ শহর উইসকনসিনের দৈনিক গ্যাজেট পত্রিকার সঙ্গে এক সাক্ষাৎকারে রায়ান এ কথা বলেন।
সান্তিয়েগোতে দেওয়া এক ভাষণে নির্বাচনে প্রেসিডেন্ট পদে মনোনয়নপ্রত্যাশী ডেমোক্রেটিক পার্টির প্রার্থী হিলারি ক্লিনটন তীব্র ভাষায় প্রেসিডেন্ট হিসেবে ট্রাম্পের যোগ্যতা নিয়ে প্রশ্ন তোলেন। ভাষণ শুরুর কয়েক মিনিটের মধ্যে রায়ান ট্রাম্পের প্রতি তাঁর সমর্থনের কথা জানান।
রিপাবলিকান দলের এই ১ নম্বর নেতা এত দিন পর্যন্ত ট্রাম্পকে সমর্থন দিতে ইতস্তত করছিলেন। বিভিন্ন নীতিগত প্রশ্নে ট্রাম্পের সঙ্গে তাঁর দ্বিমতের কথা উল্লেখ করে রায়ান জানিয়েছিলেন, তিনি দলের এই সম্ভাব্য প্রেসিডেন্ট পদপ্রার্থীকে সমর্থন করতে এখনো প্রস্তুত নন। ট্রাম্প সে কথার জবাবে বলেছিলেন, তিনিও রায়ানের প্রস্তাবিত এজেন্ডা সমর্থনের জন্য প্রস্তুত নন।
অর্থনীতি, বৈদেশিকনীতিসহ বিভিন্ন প্রশ্নে ট্রাম্পের প্রস্তাবিত কর্মসূচি গ্রহণযোগ্য নয় বলে রায়ান জানিয়েছিলেন। গত মাসে ওয়াশিংটনে মুখোমুখি বৈঠকের পর ট্রাম্প ও রায়ান নিজেদের পার্থক্য কমিয়ে আনতে সক্ষম হন, সে কথা তাঁরা দুজনই জানিয়েছিলেন।
ট্রাম্প তাঁর নীতিগত অবস্থান নাটকীয়ভাবে বদলে ফেলেছেন—এ কথা ভাবার কোনো কারণ নেই। তা সত্ত্বেও দলের নেতা–কর্মীদের তরফ থেকে অব্যাহত চাপের কারণে স্পিকার রায়ান নিজের মতামত বদলে ফেলেছেন। আগামী জুলাই মাসে ক্লিভল্যান্ডে দলের যে সম্মেলনে ট্রাম্পকে আনুষ্ঠানিকভাবে রিপাবলিকান পার্টির প্রার্থী হিসেবে মনোনীত করা হবে, তার সভাপতির দায়িত্ব পালন করবেন রায়ান। দলের প্রেসিডেন্ট পদপ্রার্থী ও দলের সভাপতির মধ্যে অব্যাহত দ্বন্দ্ব রাজনৈতিকভাবে ক্ষতিকর। এ কারণে জাতীয় ও রাজ্য পর্যায়ের অনেক নেতা-কর্মী ট্রাম্পকে সমর্থনের ব্যাপারে রায়ানের ওপর চাপ দিচ্ছিলেন।
বেশির ভাগ নির্বাচনী বিশ্লেষক মনে করেন, ট্রাম্প দলের প্রেসিডেন্ট হওয়ায় রিপাবলিকানরা শুধু হোয়াইট হাউসই নয়, কংগ্রেসের উচ্চকক্ষ সিনেটের ওপর তাদের চলতি নিয়ন্ত্রণ হারাতে পারেন। নিম্নকক্ষ বা প্রতিনিধি পরিষদে ক্ষমতার হাতবদল না হলেও বড় সংখ্যায় আসন হারানোর সম্ভাবনা রয়েছে। এই বিপদ যতটা সম্ভব এড়াতে এই দুই নেতার মৈত্রী অত্যন্ত গুরুত্বপূর্ণ বলে দলের নেতা-কর্মীরা সাবধান করে দিচ্ছিলেন।
রায়ানের মত পরিবর্তনের অন্য কারণ হলো জাতীয় জরিপে রিপাবলিকান ভোটারদের মধ্যে পল রায়ানের চেয়ে ট্রাম্পের সমর্থন প্রায় দ্বিগুণ। এ নিয়ে তাঁকে প্রশ্ন করা হলে রায়ান মৃদু হেসে বলেন, সেটিই তো হওয়া উচিত। ট্রাম্প দলের প্রেসিডেন্ট পদপ্রার্থী, তিনি নন।
রায়ান ট্রাম্পের প্রতি সমর্থন জানালেও ২০১২ সালে তিনি যার ভাইস প্রেসিডেন্ট পদপ্রার্থী হিসেবে নির্বাচনে প্রতিদ্বন্দ্বিতা করেছিলেন, সেই মিট রমনি এখনো ট্রাম্পের প্রশ্নে অনমনীয় রয়েছেন।
