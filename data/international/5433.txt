
দক্ষিণ কোরিয়ার দক্ষিণাঞ্চলীয় সেজং শহরে গতকাল বুধবার এক বন্দুকধারীর গুলিতে তিনজন নিহত হয়েছেন। হামলাকারীকেও পরে মৃত অবস্থায় কাছাকাছি একটি নদীর তীর থেকে উদ্ধার করা হয়। সম্ভবত তিনি আত্মহত্যা করেছেন। খবর এএফপি ও বিবিসির।পুলিশ জানায়, বন্দুকধারী ওই ব্যক্তি তাঁর সাবেক প্রেমিকার পরিবারের প্রতি প্রতিহিংসার জেরে হামলা চালান। রাজধানী সিউল থেকে ১২০ কিলোমিটার দূরে অবস্থিত সেজং শহরের পুলিশপ্রধান লি জা-হা বলেন, হামলাকারী বন্দুকধারীর ডাক নাম ক্যাং (৫০)। তিনি শটগান নিয়ে একটি দোকানে বাইরে থেকে গুলি করেন। ক্যাংয়ের সাবেক সঙ্গিনী ওই দোকানটি পরিচালনা করতেন। হামলায় ওই নারীর বর্তমান সঙ্গী, বাবা ও ভাই গুলিবিদ্ধ হন। হাসপাতালে নেওয়ার পর তাঁদের তিনজনকেই মৃত ঘোষণা করা হয়। ঘটনার সময় ওই নারী দোকানে ছিলেন না। তাঁকে পুলিশি হেফাজতে জিজ্ঞাসাবাদ করা হচ্ছে। দক্ষিণ কোরিয়ায় গুলি চালিয়ে মানুষ হত্যার মতো অপরাধের ঘটনা খুবই বিরল। সেখানে নাগরিকদের জন্য বাধ্যতামূলক সামরিক প্রশিক্ষণের বিধান রয়েছে, তবে ব্যক্তিগত অস্ত্র রাখা নিষিদ্ধ।
