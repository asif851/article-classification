
চীনের শেনঝেন শহরে গত রোববার সকালে ভূমিধসের ঘটনায় মাটির নিচে চাপা পড়ার দীর্ঘ প্রায় ৬৭ ঘণ্টা পর এক ব্যক্তিকে জীবিত উদ্ধার করা হয়েছে। ভূমিধসের ঘটনায় গত মঙ্গলবার পর্যন্ত নিখোঁজ ছিলেন ৭০ জনের বেশি। খবর বিবিসির।তিয়ান জেমিং নামের ১৯ বছর বয়সী ওই তরুণকে জীবিত উদ্ধার করা হয় স্থানীয় সময় গতকাল বুধবার ভোর চারটার দিকে (গ্রিনিচ মান সময় মঙ্গলবার রাত আটটা)। তিনি দেশটির দক্ষিণ-পশ্চিমাঞ্চলীয় চংকিং এলাকার বাসিন্দা। ভূমিধসের স্থান শেনঝেন এলাকায় তিনি একজন শ্রমিক হিসেবে কর্মরত ছিলেন।কর্তৃপক্ষ গতকাল জানায়, ভবনের ছাদ ছিদ্র করে তৈরি করা গর্ত থেকে খুব দুর্বল অবস্থায় উদ্ধার করা হয় ওই তরুণকে। চিকিৎসকেরা জানান, তাঁর একটি পা ভেঙে গেছে এবং দারুণ পানিশূন্যতায় ভুগছেন তিনি। দুই ঘণ্টা চেষ্টা চালিয়ে উদ্ধারকর্মীরা তাঁকে ধ্বংসস্তূপের নিচ থেকে নিরাপদে বের করে আনতে সক্ষম হন।কর্তৃপক্ষ জানায়, তিয়ানকে উদ্ধার করার সময় তাঁর কাছাকাছি স্থানে চাপা পড়া অবস্থায় আরেক ব্যক্তির সন্ধান পাওয়া গেছে। তবে তাঁর বেঁচে থাকার লক্ষণ মেলেনি।
