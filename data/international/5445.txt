
পাকিস্তানসহ মুসলিম সংখ্যাগরিষ্ঠ পাঁচটি দেশের নাগরিকদের ভিসা না দেওয়ার সিদ্ধান্ত নিয়েছে কুয়েত। ওই পাঁচটি দেশ থেকে চরমপন্থীরা কুয়েতে প্রবেশ করতে পারে আশঙ্কা করে এই সিদ্ধান্ত নেয় মধ্যপ্রাচ্যের দেশটি।
কুয়েত যে পাঁচটি দেশের নাগরিকদের ভিসা দেওয়া বন্ধ করেছে সেগুলো হলো: পাকিস্তান, সিরিয়া, ইরাক, আফগানিস্তান ও ইরান।
তবে সিরিয়ার নাগরিক প্রবেশে আগেই একবার নিষেধাজ্ঞা জারি করেছিল কুয়েত। ২০১১ সালেই এই নিষেধাজ্ঞা জারি করা হয়।
গালফ কো অপারেশন কাউন্সিলের (জিসিসি) সদস্য দেশ হওয়ায় কুয়েতের এ সিদ্ধান্ত জিসিসিভুক্ত অন্যান্য দেশ ও ইরানের মধ্যে উত্তেজনার সৃষ্টি করেছে।
২০১৫ সালে কুয়েতের একটি শিয়া মসজিদে জঙ্গি হামলায় ২৭ জন কুয়েতের নাগরিক নিহত হন। ২০১৬ সালে এক্সপ্যাট ইনসাইডারের করা এক জরিপে দেখা যায়, কঠোর সাংস্কৃতিক আইনের কারণে প্রবাসীদের জন্য বিশ্বের সবচেয়ে বাজে গন্তব্য হলো কুয়েত।
গেল সপ্তাহে সাতটি মুসলিম দেশের ওপর নিষেধাজ্ঞা জারি করেন মার্কিন প্রেসিডেন্ট ডোনাল্ড ট্রাম্প। ট্রাম্পের নির্বাহী আদেশ অনুযায়ী ১২০ দিন পর্যন্ত সব শরণার্থী ও ৯০ দিন পর্যন্ত মুসলিম প্রধান সাত দেশের নাগরিকেরা যুক্তরাষ্ট্রে প্রবেশ করতে পারবেন না। দেশগুলো হলো: ইরাক, সিরিয়া, ইরান, সুদান, লিবিয়া, সোমালিয়া ও ইয়েমেন। ট্রাম্পের পর এবার কুয়েতের পক্ষ থেকে এমন ঘোষণা এল।
সূত্র: টাইমস অব ইন্ডিয়া।
