
হংকংয়ে একটি দোতলা বাস উল্টে ১৮ জন নিহত হয়েছে। পুলিশ জানায়, গতকাল শনিবার সন্ধ্যায় এ দুর্ঘটনা ঘটে। এতে আহত হয়েছে কমপক্ষে ৫০ জন।
বিবিসি অনলাইনের প্রতিবেদনে বলা হয়, দ্রুতগতিতে থাকা বাসটি হঠাৎ নিয়ন্ত্রণ হারিয়ে উল্টে যায়। যাত্রীদের কেউ কেউ বাসের ভেতর থেকে বের হতে পারলেও আটকা পড়ে অনেকে। পরে ফায়ার সার্ভিসের কর্মীরা বাস কেটে তাদের উদ্ধার করে।
স্থানীয় একটি ঘোড়দৌড় অনুষ্ঠান শেষে দর্শক ও অনুষ্ঠানের কর্মীদের নিয়ে বাসটি ফিরছিল। বাসটির গতি খুব বেশি ছিল বলে জানা যায়। পুলিশ বেপরোয়া চালনার কারণে যাত্রী মৃত্যুর অভিযোগে বাসের চালককে আটক করেছে। চালকের বয়স ৩০ বছর।
সাউথ চায়না মর্নিং পোস্টের প্রতিবেদনে বলা হয়, নিহত ব্যক্তিদের মধ্যে ৩ জন নারী ও ১৫ জন পুরুষ রয়েছেন। আহত ব্যক্তিদের মধ্যে ১০ জনের অবস্থা আশঙ্কাজনক।
হংকংয়ে গণপরিবহন খুবই নিরাপদ। দেশটিতে সড়ক দুর্ঘটনার হার খুবই কম। ২০০৩ সালে একই ধরনের একটি লরি দুর্ঘটনায় ২১ জন নিহত হন। ওই ঘটনায় চালকের সাত মাসের কারাদণ্ড হয়।
