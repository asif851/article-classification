
আগামী ২৫ জুলাই ভারতের বর্তমান রাষ্ট্রপতি প্রণব মুখার্জির মেয়াদ শেষ হচ্ছে। পরবর্তী রাষ্ট্রপতি কে হবেন, সেই জল্পনায় রাজধানী বুঁদ হয়ে থাকলেও শাসকগোষ্ঠী ও বিরোধীপক্ষ কেউই এখনো তাদের প্রার্থী ঠিক করে উঠতে পারেনি।এদিকে প্রণব মুখার্জি ঘনিষ্ঠ মহলে জানিয়েছেন, তাঁর ব্যাপারে সব দল একমত হলেই কেবল তিনি দ্বিতীয় দফায় দায়িত্ব নিতে রাজি আছেন। তবে কোনোভাবেই প্রতিদ্বন্দ্বিতায় যেতে রাজি নন।দেশের সব রাজ্যের বিধায়ক ও সাংসদেরা রাষ্ট্রপতি নির্বাচনের ভোটার। ভারতের মোট বিধায়কের সংখ্যা ৪ হাজার ১১৪। লোকসভা ও রাজ্যসভার সদস্যের সংখ্যা ৭৮৪। দেশজুড়ে যত বিধায়ক রয়েছেন, তাঁদের মোট ভোটের সংখ্যা ৫ লাখ ৪৯ হাজার ৪৭৪, সাংসদদের ভোটের সংখ্যা ৫ লাখ ৫৫ হাজার ৭২। দুই মিলিয়ে মোট ভোট ১১ লাখ ৪ হাজার ৫৪৬। এই ভোটের অর্ধেকের বেশি পেলেই জয়।উত্তর প্রদেশ, উত্তরাখন্ড, মণিপুর ও গোয়ায় সরকার গঠনের পর বিজেপি রাষ্ট্রপতি নির্বাচনে বিরোধীদের অনেকটাই পেছনে ফেলে দিয়েছে। বিজেপি নেতৃত্বাধীন এনডিএ জোটের মোট ভোট এই মুহূর্তে ৫ লাখ ৩৭ হাজার ৬৮৩। জিততে প্রয়োজন ৫ লাখ ৫২ হাজার ২৩৭-এর বেশি। আর কংগ্রেস নেতৃত্বাধীন ইউপিএ জোটের মোট ভোট ৩ লাখ ৯১ হাজার ৭৩৯। এই দুই জোটে নেই এমন ছয়টি দল হলো এআইএডিএমকে, বিজু জনতা দল, তেলেঙ্গানা রাষ্ট্রীয় সমিতি, ওআইএসআর কংগ্রেস, আম আদমি পার্টি ও ভারতীয় লোক দল। তাদের মোট ভোট ১ লাখ ৪৪ হাজার ৩০২। এই ছয়টি দল থেকে মাত্র ১৪ হাজার ৫৯০ ভোট টানতে পারলেই নিজেদের প্রার্থীর জয় নিশ্চিত করতে পারবে এনডিএ জোট।বিজেপি এখনো তাদের প্রার্থীর নাম চূড়ান্ত করতে পারেনি। কয়েকটি নাম হাওয়ায় ভাসছে। যেমন লোকসভার স্পিকার সুমিত্রা মহাজন, পশ্চিমবঙ্গের রাজ্যপাল কেশরিনাথ ত্রিপাঠি, ঝাড়খন্ডের রাজ্যপাল দ্রৌপদী মুর্মু, কেন্দ্রীয় মন্ত্রী ভেঙ্কাইয়া নাইডু। বিজেপির শরিক দল শিবসেনা আবার রাষ্ট্রীয় স্বয়ং সেবক সংঘ প্রধান মোহন ভগবতকে রাষ্ট্রপতি করার দাবি জানিয়েছে। কিন্তু প্রস্তাবিত কোনো নামের ব্যাপারেই এখনো কোনো মন্তব্য করেনি বিজেপি। প্রধানমন্ত্রী নরেন্দ্র মোদি ও দলের সভাপতি অমিত শাহ লোকসভার বাজেট অধিবেশন শেষ হওয়ার মুখে এনডিএর শরিক দলগুলোর সঙ্গে রাষ্ট্রপতির নির্বাচন নিয়ে বৈঠক করেছেন। সেখানেও তাঁরা কোনো ইঙ্গিত দেননি। কংগ্রেসও বসে নেই। সভানেত্রী সোনিয়া গান্ধী এরই মধ্যে সিপিএম নেতা সীতারাম ইয়েচুরি ও জনতা দল (সংযুক্ত) নেতা বিহারের মুখ্যমন্ত্রী নিতিশ কুমারের সঙ্গে রাষ্ট্রপতি নির্বাচন নিয়ে আলোচনা করেছেন। তবে সেই আলোচনায় সর্বসম্মতভাবে কোনো প্রার্থীর নাম উঠে আসেনি।
