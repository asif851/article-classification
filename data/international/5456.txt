
জঙ্গি হামলার আশঙ্কায় যুক্তরাষ্ট্রগামী ফ্লাইটে নিরাপত্তাব্যবস্থা জোরদার করা হয়েছে। সাম্প্রতিক গোয়েন্দা তথ্যের ভিত্তিতে এ ব্যবস্থা নেওয়া হয়েছে। বাড়তি এই নিরাপত্তাব্যবস্থা কত দিন বহাল থাকবে, তা জানানো হয়নি।
গতকাল বুধবার মার্কিন জাইয় নিরাপত্তাবিষয়ক (হোমল্যান্ড সিকিউরিটি) মন্ত্রী জেহ জনসন বিমান পরিবহনে নিরাপত্তা জোরদারের বিষয়টি সংবাদমাধ্যমকে জানান।
সম্প্রতি মার্কিন গোয়েন্দা তথ্যে বলা হয়েছে, সিরিয়াভিত্তিক আল-কায়েদা জঙ্গিরা ব্যাপকভাবে সন্ত্রাসী হামলার ষড়যন্ত্র করছে।
এবিসি নিউজের এক প্রতিবেদনে জানানো হয়, আল-কায়দা বাহিনী যুক্তরাষ্ট্র বা ইউরোপগামী বিমান পরিবহনে হামলা চালানোর ষড়যন্ত্র করছে। যাত্রীবাহী বা পণ্যবাহী বিমানে হামলা চালাতে সাধারণ তল্লাশিতে শনাক্ত করা যায় না—এমন বিস্ফোরক ব্যবহার করা হতে পারে।
মার্কিন সন্ত্রাস দমন কর্তৃপক্ষের বরাত দিয়ে একটি বার্তা সংস্থার খবরে জানানো হয়, জঙ্গিগোষ্ঠী হামলার জন্য নতুন ধরনের বিস্ফোরক দ্রব্য ব্যবহার করতে পারে। আত্মঘাতী হামলাকারীর শরীরে ‘নন-মেটাল বিস্ফোরক দ্রব্য’ অস্ত্রোপচারের মাধ্যমে ঢুকিয়ে দেওয়া হতে পারে। মেটাল ডিটেক্টর বা সাধারণভাবে দেহ তল্লাশিতে এসব বিস্ফোরক শনাক্ত করা সম্ভব নয়।
মার্কিন গোয়েন্দাদের কাছে তথ্য রয়েছে, বিমান হামলার জন্য আমেরিকান বা ইউরোপীয় পাসপোর্টধারী যাত্রীকে ব্যবহার করা হতে পারে। এ ধরনের যাত্রীদের সাধারণত বিমানবন্দরগুলোতে কড়া তল্লাশিতে পড়তে হয় না।
