
লিবিয়ার পূর্বাঞ্চলীয় শহর বেনগাজিতে সেনাবাহিনীর স্পেশাল ফোর্স ও সশস্ত্র বিক্ষোভকারীদের মধ্যে সংঘর্ষে ছয় সেনা নিহত হয়েছেন। শহরে স্পেশাল ফোর্সের ঘাঁটির বাইরে ওই সংঘর্ষ ঘটেছে। একজন সেনা কর্মকর্তা গতকাল শনিবার এ খবর জানান।
সংঘর্ষের আগে শহরটিতে ‘রক্তগঙ্গা’ বয়ে যাওয়ার হুঁশিয়ারি দিয়েছিলেন দেশটির সেনাপ্রধান।
স্থানীয় বাসিন্দারা জানান, সংঘর্ষের সময় ব্যাপক গুলিবিনিময় ও বিস্ফোরণের শব্দ শোনা যায়। এর কয়েক ঘণ্টা আগে একদল লোক অস্ত্র লুট করতে সেখানকার একটি পৃথক সেনা স্থাপনায় ঢুকে পড়ে।
গত সপ্তাহেই বেনগাজিতে একটি মিলিশিয়া বাহিনীর সঙ্গে সশস্ত্র বিক্ষোভকারীদের সংঘর্ষে অন্তত ৩১ জন নিহত ও ১০০ জন আহত হন। ওই বিক্ষোভকারীরা সেনাবাহিনীর স্পেশাল ফোর্সের সমর্থনপুষ্ট বলে জানা গেছে। রয়টার্স ও এএফপি।
