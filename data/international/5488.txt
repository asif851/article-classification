
অতিথিদের আমন্ত্রণ জানানো, তাদের চা খাওয়ানো বা আপ্যায়নের ব্যবস্থা করা—এমন কাজ কারও স্বপ্নের কাজ মনে হয় না হতে পারে। কিন্তু এ রকম কাজ অর্থাৎ ‘রিসিপশনিস্ট’ পদের জন্য চীনে আবেদনের হিড়িক পড়েছে। একটি পদে লোক নেওয়া হবে, অথচ আবেদন করেছেন প্রায় ১০ হাজার ব্যক্তি। চীনের সিভিল সার্ভিস রিক্রুটমেন্টের ফলাফল পর্যবেক্ষণে দেখা গেছে, ‘চায়না ডেমোক্রেটিক লিগ পাবলিক রিসিপশন স্টাফ’-এর একটি পদে সর্বোচ্চ ৯ হাজার ৮৩৭টি আবেদন জমা পড়ে। চীনা ডেমোক্রেটিক লিগ একটি রাজনৈতিক দলের নাম। এই দলটি দেশটির সংখ্যালঘুদের একটি রাজনৈতিক দল। আর এই দলটির ক্ষমতাও খুব বেশি নয়। দেশটির গুরুত্বপূর্ণ অন্য জায়গাতেও দলটির উপস্থিতি দেখা যায় না। এখন প্রশ্ন উঠছে, কেন তাহলে এত মানুষ দলটির রিসিপশনিস্ট পদের জন্য আবেদন করল?
চীনে প্রতিবছর দুর্নীতি দমন অভিযান চলে। এ অভিযানের কারণে দেশটির সরকার বিভিন্ন চাকরিতে অনেক বেশি যোগ্যতা ও অভিজ্ঞতাসম্পন্ন লোক নিয়োগ দিতে চাইছে। চীনের সিভিল সার্ভিস বিভাগের মুখপাত্র লি ঝং দেশটির পিপলস ডেইলিকে বলেন, ‘চাকরির অনেক পদ রয়েছে, যেগুলো অনেকের কাছে পছন্দের হলেও বেশি যোগ্যতা চাওয়ায় অনেকে আবেদন করতে পারছেন না। সেই তুলনায় যে পদগুলোতে কম যোগ্যতা চাওয়া হয়, সেখানেই বেশি আবেদন করছেন চাকরিপ্রার্থীরা।’ চীনা ডেমোক্রেটিক লিগ নামের ওই রাজনৈতিক দলটি যে চাকরির বিজ্ঞপ্তি দিয়েছে, সে অনুযায়ী শুধু একটি ব্যাচেলর ডিগ্রি এবং প্রান্তিক পর্যায়ে দুই বছরের অভিজ্ঞতা থাকলে যে কেউই এই পদে আবেদন করতে পারবেন।
এ বছর ১৪ লাখ মানুষ চীনের সিভিল সার্ভিস পরীক্ষায় অংশ নেন। এখানে একটি পদের জন্য গড়ে ৪৯ দশমিক ৫ জন আবেদন করেন। চীনে প্রতি বছর এমন চিত্র দেখা যায়। গত বছর একটি পদের জন্য আবেদনকারী ছিলেন ৪৬ জন। ২০১৩ সালেও ‘জাতীয় পরিসংখ্যান অধিদপ্তরের চোংকিং এবং ন্যানচুয়ানের তদন্ত দলের সদস্য’ পদ লাভের জন্য নয় হাজার ৪০০ জনের অধিক ব্যক্তি আবেদন করেছিলেন।
চীনে বেকারত্বের হার প্রায় ৪ শতাংশ।
