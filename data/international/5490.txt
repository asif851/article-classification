
ভারতে ২০১৪ সালের লোকসভা নির্বাচনে ভারতীয় জনতা পার্টির (বিজেপি) নির্বাচনী প্রচার কমিটির প্রধান হচ্ছেন গুজরাটের মুখ্যমন্ত্রী নরেন্দ্র মোদি। আজ শনিবার টাইমস অব ইন্ডিয়া অনলাইনের প্রতিবেদনে জানানো হয়, দলের এই গুরুত্বপূর্ণ সিদ্ধান্তের বিষয়টি আজ আনুষ্ঠানিকভাবে ঘোষণা করা হতে পারে।মোদিকে বিজেপির নির্বাচনী প্রচারপ্রধান করার এই পদক্ষেপের মধ্য দিয়ে প্রধানমন্ত্রী পদে তাঁর প্রার্থিতার বিষয়টি উজ্জ্বল হয়ে উঠছে। গতকাল দলের এক বৈঠকে নরেন্দ্র মোদিকে ২০১৪ সালের লোকসভা নির্বাচনে দলের নির্বাচনী প্রচার কমিটির প্রধান করার বিষয়টি ঠিক হয়। বিজেপির এই সিদ্ধান্তে দলের প্রবীণ নেতা এল কে আদভানি হতাশ ও নাখোশ হয়েছেন। এমনকি ওই বৈঠকে তিনি অনুপস্থিত ছিলেন।
আজ বিজেপির জাতীয় নির্বাহী কমিটির বৈঠকেও থাকছেন না আদভানি। বৈঠকে থাকতে না পারার কারণ হিসেবে অসুস্থতার কথা উল্লেখ করেছেন এই বিজেপি নেতা। আজকের বৈঠকে ২০১৪ সালের লোকসভা নির্বাচনে বিজেপির পক্ষে মোদির দায়িত্বের বিষয়টি আলোচিত হওয়ার কথা।
বিজেপির ইতিহাসে এই প্রথম জাতীয় নির্বাহী কমিটির কোনো বৈঠকে থাকছেন না আদভানি। এর মধ্য দিয়ে মোদি প্রশ্নে বিজেপির ভেতর বিভক্তির দিকটি স্পষ্ট হয়ে উঠেছে বলে দেশটির গণমাধ্যমের খবরে বলা হচ্ছে।
২০০২ সালের গুজরাট দাঙ্গায় নিজের বিতর্কিত ভূমিকার জন্য দেশে-বিদেশে ব্যাপকভাবে সমালোচিত হন মোদি।
