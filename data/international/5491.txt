
তিন বছর পার হয়েছে ভারতের মোদি সরকারের। এই সময়ে সরকারপ্রধান হিসেবে প্রধানমন্ত্রী নরেন্দ্র মোদির জনপ্রিয়তা এতটুকু কমেনি। সম্প্রতি দেশটির অন্যতম সাময়িকী ইন্ডিয়া টুডের এক সমীক্ষায় দেখা গেছে, এই মুহূর্তে ভারতের লোকসভার নির্বাচন হলে মোদির নেতৃত্বাধীন জাতীয় গণতান্ত্রিক মোর্চা বা এনডিএ পেতে পারে ৩৪৯টি আসন, যা লোকসভার মোট আসনসংখ্যার ৪২ শতাংশ।
২০১৯ সালে ভারতের পরবর্তী সাধারণ বা লোকসভা নির্বাচন হবে। নির্বাচনকে সামনে রেখে ইন্ডিয়া টুডে ভোটারদের মধ্যে এই সমীক্ষা চালিয়েছে। সমীক্ষায় আরও দেখা গেছে, এখন নির্বাচন হলে লোকসভার ৫৪৩ আসনের ৭৫টি আসন পেতে পারে কংগ্রেসের নেতৃত্বাধীন সংযুক্ত প্রগতিশীল মোর্চা বা ইউপিএ। অর্থাৎ প্রায় ২৮ শতাংশ। অন্যান্য দল পেতে পারে ১১৯টি আসন বা ৩০ শতাংশ ভোট।
প্রধানমন্ত্রী হিসেবে প্রায় অর্ধেক জনগোষ্ঠীর আস্থা বজায় রেখেছেন নরেন্দ্র মোদি। ৪৩ শতাংশ ভোটার তাঁর শাসনব্যবস্থা নিয়ে পুরোপুরি সন্তুষ্ট। মোটামুটি (এভারেজ) বলেছেন ২৩ শতাংশ ভোটার, খারাপ বলেছেন ৮ শতাংশ এবং অতি খারাপ বলেছেন ৪ শতাংশ ভোটার। ২৩ শতাংশ ভোটারের অভিমত, কাজের চেয়ে মোদি কথা বলেছেন বেশি। ১৫ শতাংশ মনে করছেন, তিনি গরিবের পক্ষে কাজ করছেন, ৬ শতাংশ বলেছেন, তিনি আছেন ধনীর পক্ষে। জরিপে ১২ শতাংশ ভোটার বলেছেন, মোদি সংখ্যালঘু মানুষের বিরুদ্ধে। গুরুত্বপূর্ণ ইস্যুতে মোদি নীরব আছেন—এমনটা মনে করেন ২ শতাংশ ভোটার।
সমীক্ষায় আরও যা উঠে এসেছেবিজেপি ও আরএসএসএর মধ্যে নরেন্দ্র মোদিকে চ্যালেঞ্জ জানাতে পারেন কে—এ ব্যাপারে ১৩ শতাংশ ভোটার বলেন, উত্তর প্রদেশের মুখ্যমন্ত্রী যোগী আদিত্য নাথ। ১০ শতাংশ ভোটার বলেছেন, সুষমা স্বরাজ, অরুণ জেটলি ও রাজনাথ সিং।
মোদিকে চ্যালেঞ্জ করার মতো বিকল্প নেতা কে আছেন? ২১ শতাংশ ভোটার বলছেন, রাহুল গান্ধী। ১২ শতাংশ বলেছেন, সোনিয়া গান্ধী। ৭ শতাংশ বলেছেন, অরবিন্দ কেজরিওয়াল।
নরেন্দ্র মোদির এযাবৎকালের শাসনামলে সবচেয়ে ব্যর্থতার ঘটনা কী? ২৫ শতাংশ ভোটার বলেছেন, বেকার সমস্যার সমাধান না করা। ২২ শতাংশ বলেছেন, নিত্যপ্রয়োজনীয় পণ্যের দাম না কমাতে পারা। ১৬ শতাংশ ভোটার বলেছেন, ঋণের দায়ে কৃষকের আত্মহত্যা।
মোদি সরকারের ক্ষমতায় আসার পর অর্থনৈতিক অবস্থার পরিবর্তন কীভাবে দেখছেন? দেশবাসী-৪৪ শতাংশ মনে করছেন, ভালো করছেন মোদি। ৩৭ শতাংশ বলেছেন, কোনো পরিবর্তন নেই। ১৩ শতাংশ বলেছেন, খারাপ। ৫৯ শতাংশ ভোটার মনে করছেন, মনমোহন সিং সরকারের চেয়ে ভালো করছেন মোদি।
সমীক্ষায় ১২ শতাংশ ভোটার সেরা মুখ্যমন্ত্রী মমতা বন্দ্যোপাধ্যায় বলে মত দিয়েছেন। দ্বিতীয় স্থানে বিহারের মুখ্যমন্ত্রী নিতীশ কুমার ও উত্তর প্রদেশের মুখ্যমন্ত্রী যোগী আদিত্যনাথ জয় করেছেন ১০ শতাংশের আস্থা। তৃতীয় স্থানে অন্ধ্র প্রদেশের মুখ্যমন্ত্রী চন্দ্রবাবু নাইডু এবং দিল্লির মুখ্যমন্ত্রী অরবিন্দ কেজরিওয়ালের পক্ষে ভোট দিয়েছেন ৬ শতাংশ ভোটার।
সমীক্ষায় কংগ্রেসের সেরা প্রধানমন্ত্রী প্রার্থী কে হতে পারেন? ২৫ শতাংশ ভোটার বলেছেন রাহুল গান্ধী, ২৩ শতাংশ সোনিয়া গান্ধী এবং ১৩ শতাংশ প্রিয়াঙ্কা গান্ধীর নাম বলেছেন।
দেশের ১৯ রাজ্যের ৯৭টি লোকসভা কেন্দ্রের ১২ হাজার ১৭৮ জন ভোটারের ওপর এই সমীক্ষা চালানো হয়।
