
ভারতের অবিবাহিত ও ৩০ বছরের কম বয়সী মুসলমান যুবকেরা ধর্মীয় উদ্দেশ্যে ইরাক যেতে ভিসার আবেদন করতে পারবেন না।আজ বৃহস্পতিবার টাইমস অব ইন্ডিয়া অনলাইনের প্রতিবেদনে জানানো হয়, ইরাক সরকারনিয়ন্ত্রিত ভিসা প্রক্রিয়াকরণের অন্যতম সংস্থা আলশায়া নাসের ট্যুর অপারেটর্সদের এমন নির্দেশ দিয়েছে। ট্যুর অপারেটরদের বলা হয়েছে, পরিবার ছাড়া অবিবাহিত ও ৩০ বছরের কম বয়সী মুসলমান যুবকদের পাসপোর্ট না নিতে।  ধর্মীয় স্থান পরিদর্শনের নাম করে গত মে মাসে ভারত থেকে চার তরুণ ইরাক যান। সেখানে গিয়ে তাঁরা উগ্রপন্থী জঙ্গি সংগঠন ইসলামিক স্টেটে (আইএস) যোগ দেন। ওই ঘটনার পরিপ্রেক্ষিতে এমন নির্দেশনা এল। তবে ভারতের পররাষ্ট্র মন্ত্রণালয় জানায়, তারা এ ধরনের কোনো নির্দেশনা জারি করেনি। প্রতিবছর ২৫-৩০ হাজার ভারতীয় মুসলমান ধর্মীয় স্থান পরিদর্শনে ইরাক যান।
