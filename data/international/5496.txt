
মালদ্বীপের একটি আদালত একজন জ্যেষ্ঠ বিচারককে আটক করার অভিযোগে সাবেক প্রতিরক্ষামন্ত্রী তোলাত ইব্রাহিমকে দশ বছরের কারাদণ্ড দিয়েছেন। শুক্রবার রাতে ফৌজদারি আদালত ওই মন্ত্রীকে সাজা দেন। বিচারক আবদুল্লাহ মোহাম্মদকে গ্রেপ্তার ও আটক রাখার নির্দেশ দেওয়ার অপরাধে প্রায় এক মাস আগেই ১৩ বছরের কারাদণ্ড দেওয়া হয় সাবেক প্রেসিডেন্ট মোহাম্মদ নাশিদকে। ওই বিচারকের গ্রেপ্তারের সময় তোলাত ইব্রাহিম নাশিদের প্রতিরক্ষামন্ত্রী ছিলেন। মোহাম্মদ নাশিদের বিচার ও দণ্ডাদেশের ঘটনা ব্যাপক আন্তর্জাতিক সমালোচনার জন্ম দিয়েছে। গণতন্ত্রের পথে মালদ্বীপের অভিযাত্রা নিয়েও শঙ্কার সৃষ্টি করেছে তা। এপি
