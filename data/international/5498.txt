
হোয়াইট হাউস যাওয়ার দৌড়ে মার্কিন নির্বাচনে প্রধান দুই প্রার্থীর মধ্যে ব্যবধান ক্রমশ কমছে। রোববার এবিসি নিউজ ও ওয়াশিংটন পোস্ট পরিচালিত জরিপে দেখা গেছে, ডেমোক্রেটিক পার্টির প্রার্থী হিলারি ক্লিনটন প্রতিদ্বন্দ্বী রিপাবলিকান পার্টির প্রার্থী ডোনাল্ড ট্রাম্পের চেয়ে মাত্র এক পয়েন্ট এগিয়ে আছেন। খবর এএফপির।
জরিপে দেখা যায়, হিলারির ৪৬ পয়েন্ট নিয়ে এগিয়ে আছেন। আর ৪৫ পয়েন্ট পেয়েছেন ট্রাম্প।মার্কিন কেন্দ্রীয় গোয়েন্দা সংস্থা-এফবিআইয়ের প্রধান জেমস কোমি গত শুক্রবার পররাষ্ট্রমন্ত্রী থাকার সময় হিলারির ব্যক্তিগত ই-মেইল সার্ভারে রাষ্ট্রীয় গুরুত্বপূর্ণ তথ্য আদান-প্রদানের ব্যাপারে আবার তদন্তের ঘোষণা দেন। এরপরই এ জরিপ অনুষ্ঠিত হলো। এদিকে সিবিএস নিউজের করা গুরুত্বপূর্ণ অঙ্গরাজ্যগুলোর ওপর এক জরিপে দেখা গেছে, ৭১ শতাংশ ভোটারই বলেছেন, ই–মেইল তদন্তের বিষয় তাঁদের সিদ্ধান্তে কোনো প্রভাব ফেলবে না।
হিলারি ও ট্রাম্পের মধ্যে ব্যবধান কমে আসার চিত্র ফুটে উঠলেও নির্বাচনী জরিপ পর্যবেক্ষণকারী সংগঠন রিয়েল ক্লিয়ার পলিটিকস বলছে, হিলারি স্পষ্টভাবে ৩ দশমিক ৪ পয়েন্টে এগিয়ে আছেন।
