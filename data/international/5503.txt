
যুক্তরাষ্ট্রের কেন্দ্রীয় তদন্ত সংস্থার (এফবিআই) পরিচালক জেমস কমি প্রেসিডেন্ট ডোনাল্ড ট্রাম্পের ফোনে সাবেক প্রেসিডেন্ট বারাক ওবামার আড়ি পাতার অভিযোগ নাকচ করেছেন। গত শনিবার ট্রাম্প এ অভিযোগ করেন।আজ সোমবার বিবিসি অনলাইনের খবরে জানানো হয়, কমি যুক্তরাষ্ট্রের বিচার বিভাগের প্রতি ওবামার বিরুদ্ধে আনা অভিযোগ প্রত্যাখ্যান করার আহ্বান জানিয়েছেন। বিচার বিভাগ কমির এই নির্দেশ নিয়ে তাৎক্ষণিক কোনো বিবৃতি দেয়নি।মার্কিন মিডিয়া বিভিন্ন কর্মকর্তাকে উদ্ধৃত করে বলেছে, কমি বলেছেন, ট্রাম্পের এমন অভিযোগের সমর্থনে কোনো প্রমাণ মেলেনি।গত শনিবার এক টুইটে ট্রাম্প অভিযোগ করেন, নির্বাচনী প্রচারকালে ট্রাম্প টাওয়ারের ফোনে ওবামা আড়ি পাতেন। টেলিফোনে আড়ি পাতার বিষয়ে বর্তমান মার্কিন প্রেসিডেন্ট ডোনাল্ড ট্রাম্পের করা অভিযোগের জবাব দিয়েছেন সাবেক প্রেসিডেন্ট বারাক ওবামা। ট্রাম্পের অভিযোগ নাকচ করেছেন তিনি। তাঁর পক্ষ থেকে বলা হয়েছে, এই অভিযোগ পুরোপুরি মিথ্যা।ট্রাম্পের নির্বাচনী প্রচারে রাশিয়ার যোগসাজশ নিয়ে একসঙ্গে তদন্ত করছে এফবিআই ও কংগ্রেস।
