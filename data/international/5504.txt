
পৃথিবী সপ্তাশ্চর্যের একটি ভারতের তাজমহল দেখার টিকিটের দাম বাড়ানো হয়েছে।
আজ মঙ্গলবার ভারতের কেন্দ্রীয় সংস্কৃতি ও পর্যটন প্রতিমন্ত্রী মহেশ শর্মা এক সাংবাদ সম্মেলনে জানিয়েছেন, আগামী ১ এপ্রিল থেকে তাজমহল দেখার জন্য ভারতীয় নাগরিকদের ৪০ রুপির পরিবর্তে ৫০ রুপি দিতে হবে। তাজমহলে প্রবেশের পর এই টিকিটের মেয়াদ থাকবে তিন ঘণ্টা।
অপর দিকে যাঁরা তাজমহলের ভেতরে সম্রাট শাহজাহান ও সম্রাজ্ঞী মমতাজ মহলের সৌধ দেখতে চাইবেন, তাঁদের অতিরিক্ত দিতে হবে আরও ২০০ রুপি। আর বিদেশি পর্যটকদের গুনতে হবে মোট ১ হাজার ২৫০ রুপি।
এর আগে অবশ্য ভারতের আর্কিওলজিক্যাল সার্ভে অব ইন্ডিয়া বা এএসআই গত ১ জানুয়ারি এক বৈঠকে সিদ্ধান্ত নেয়, প্রতিদিন ৩০ হাজার পর্যটককে তাজমহলের ভেতরে প্রবেশের অনুমতি দেওয়া হবে। ৩০ হাজার পর্যটক ঢোকার পর আর কাউকে ঢুকতে দেওয়া হবে না তাজমহলে। তা ছাড়া তাজমহলের ভেতরে থাকা সম্রাট শাহজাহান ও সম্রাজ্ঞী মমতাজ মহলের সমাধি দেখতে হলে আলাদা ফি দিয়ে টিকিট কাটতে হবে।
