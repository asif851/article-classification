
অবিবাহিত নারীর সন্তানের জন্মসনদে বাবার নাম লেখা বাধ্যতামূলক নয়। এ ক্ষেত্রে কেবল মায়ের নাম লিখলেই চলবে। মা হবেন ওই শিশুর একমাত্র অভিভাবক। গতকাল সোমবার ভারতের সুপ্রিম কোর্ট এই রুল দিয়েছেন। বিবিসি অনলাইনের প্রতিবেদনে ভারতের সর্বোচ্চ আদালতের এই রায়কে ঐতিহাসিক বলা হয়েছে। টাইমস অব ইন্ডিয়া অনলাইনের প্রতিবেদনে জানানো হয়, ভারতের সুপ্রিম কোর্টের দুই সদস্যের একটি বেঞ্চ এ বিষয়ে দেশটির পৌর সংস্থাগুলোকে একটি নির্দেশনা দিয়েছেন। আদেশে আদালত বলেন, অবিবাহিত নারীর সন্তানের জন্মসনদে বাবার নাম উল্লেখ করার ব্যাপারে পীড়াপীড়ি করা যাবে না। এ ক্ষেত্রে কেবল মায়ের নাম লিখতে হবে। বাবার নাম উল্লেখ ছাড়াই মা তাঁর সন্তানের দাবিদার হতে পারবেন। মা হতে পারবেন ওই সন্তানের একমাত্র অভিভাবক। আদালত বলেন, এখনকার সমাজে নারীরা তাঁদের সন্তানদের এককভাবে লালনপালন করছেন। আইনের উচিত বাস্তবতাকে স্বীকৃতি দেওয়া, পরিবর্তিত সময়ের সঙ্গে বিকশিত হওয়া।
