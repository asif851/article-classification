
পাকিস্তানের বিদ্যালয়গুলোর নিরাপত্তা নিশ্চিত করতে একটি নতুন পরিকল্পনা প্রকাশ করা হয়েছে। জাতিসংঘের দূত সাবেক ব্রিটিশ প্রধানমন্ত্রী গর্ডন ব্রাউন গতকাল মঙ্গলবার এই পরিকল্পনা প্রকাশ করেন। গর্ডন ব্রাউন এ বিষয়ে বলেন, তিনি পাকিস্তানের বিদ্যালয়গুলোকে ‘সন্ত্রাসের বিরুদ্ধে রুখে দাঁড়াতে’ সহায়তা করতে চান। তাঁর পরিকল্পনায় বিদ্যালয়গুলোতে সশস্ত্র প্রহরী, বিস্ফোরক শনাক্তকারী যন্ত্র, নিরাপত্তাবেষ্টনী এবং জরুরি যোগাযোগব্যবস্থা রাখার কথা বলা হয়েছে। এই পরিকল্পনায় আরও বলা হয়, স্থানীয় লোকজন এবং ধর্মীয় নেতাদের সঙ্গে সমঝোতার মাধ্যমে বিদ্যালয়ের আশপাশ শান্তিপূর্ণ এলাকা হিসেবে ঘোষণা করতে হবে। গর্ডন ব্রাউন এ প্রস্তাব দেওয়ার পর পাকিস্তানের বিদ্যালয়গুলোর নিরাপত্তা পরিস্থিতি জোরদার করা নিয়ে দেশটির প্রধানমন্ত্রী নওয়াজ শরিফের সঙ্গে তাঁর মতৈক্য হয়। পেশোয়ারের এক স্কুলে গত ১৬ ডিসেম্বরের তালেবান হামলার প্রেক্ষাপটে তাঁরা বৈঠক করেন।
ডন
