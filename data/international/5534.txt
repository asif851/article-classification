
 
রাশিয়ার মস্কো নগরীতে যাত্রী সেবায় নিয়োজিত পরিবহন অবকাঠামোতে নাশকতার পরিকল্পনাকারী চার জঙ্গিকে আটক করেছে রাশিয়ার ফেডারেল গোয়েন্দা সংস্থা (এফএসবি)। গোপন সংবাদের ভিত্তিতে আজ বৃহস্পতিবার সকালে চালানো এক অভিযান থেকে আইএসের ওই চার সদস্যকে আটক করা হয়। এ সময় ঘটনাস্থল থেকে অস্ত্র, গোলাবারুদ ও বোমা তৈরির উপকরণ উদ্ধার করা হয়।
এফএসবির বরাত দিয়ে সংবাদ সংস্থা তাস জানায়, মস্কো নগরীর পাবলিক পরিবহন সেবায় নিয়োজিত আছে এমন প্রতিষ্ঠানের অবকাঠামোগুলোতে জঙ্গিরা বোমা হামলার পরিকল্পনা করছে। এ খবর পাওয়ার পর আজ মস্কো নগরীর পেরেদেলকিনো এলাকায় গোয়েন্দা সংস্থার সদস্যরা জঙ্গিদের ওই আস্তানা ঘিরে ফেলে। অভিযান শেষে সেখান থেকে চারজনকে আটক করার কথা গণমাধ্যমের কাছে জানানো হয়। এরা সবাই মধ্য এশিয়ার নাগরিক এবং সবাই ইসলামিক স্টেটের সদস্য।
রুশ গোয়েন্দা সংস্থার কর্মকর্তারা জানান, জঙ্গিদের কাছ থেকে বিপুল পরিমাণে গোলাবারুদ, পিস্তল, হাতবোমা, বোমা বানানোর সরঞ্জাম ও জঙ্গি তৎপরতা উদ্বুদ্ধ করার ম্যাগাজিন ও ভিডিও উদ্ধার করা হয়। জঙ্গিদের নাশকতার পরিকল্পনা সফল হলে মস্কোয় বড় ধরনের প্রাণহানির ঘটনা ঘটে যেতে পারতো।
এফএসবির বিজ্ঞপ্তিতে আরও বলা হয়, সিরিয়ায় অবস্থান করা আইএসের শীর্ষ নেতাদের দিক নির্দেশনায় মস্কোয় বোমা হামলার পরিকল্পনা করা হয়েছিল। রাশিয়ার রাজধানীর পরিবহন অবকাঠামোতে বোমা হামলা চলানো শেষে তাঁদের সিরিয়ায় ফিরে যাওয়ার পরিকল্পনা ছিল। এফএসবি জানায়, ওই চারজনের বিরুদ্ধে মামলা দায়েরের প্রস্তুতি চলছে। 
