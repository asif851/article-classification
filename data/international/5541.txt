
মুসলিমপ্রধান সাত দেশের নাগরিকদের যুক্তরাষ্ট্র ভ্রমণে প্রেসিডেন্ট ডোনাল্ড ট্রাম্পের নিষেধাজ্ঞা সারা দেশে সাময়িকভাবে রদ করেছেন সিয়াটলের মার্কিন আদালত।
বিবিসি অনলাইনের খবরে জানানো হয়, ট্রাম্পের নিষেধাজ্ঞা–বিষয়ক নির্বাহী আদেশকে যুক্তরাষ্ট্রের অঙ্গরাজ্যগুলো চ্যালেঞ্জ করছে না বলে অভিযোগ করেন সরকারি আইনজীবীরা। এর পরিপ্রেক্ষিতে গতকাল শুক্রবার বিচারক জেমস রবার্ট এই আদেশ দেন।
মুসলিমপ্রধান সাত দেশের নাগরিকদের যুক্তরাষ্ট্রে প্রবেশে ট্রাম্পের নিষেধাজ্ঞার প্রতিবাদে গত সপ্তাহে ব্যাপক বিক্ষোভ চলে। দেশটির পররাষ্ট্র মন্ত্রণালয় বলছে, এসব দেশের নাগরিকদের ৬০ হাজার ভিসা বাতিল করা হয়েছে।
ট্রাম্পের নির্বাহী আদেশে যুক্তরাষ্ট্রের শরণার্থী গ্রহণ কর্মসূচি ১২০ দিনের জন্য রদ করা হয়। সিরীয় শরণার্থী প্রবেশে অনির্দিষ্টকালের নিষেধাজ্ঞা জারি হয়েছে। এ ছাড়া ইরাক, ইরান, লিবিয়া, সোমালিয়া, সুদান ও ইয়েমেনের নাগরিকদের ভিসা ৯০ দিন পর্যন্ত রদ করা হয়।
এর আগে যুক্তরাষ্ট্রের বেশ কয়েকটি ফেডারেল আদালত ভিসাধারীদের বিতাড়নের ওপর সাময়িক স্থগিতাদেশ জারি করেন। তবে সিয়াটল আদালত প্রথমবারের মতো সারা দেশে ট্রাম্পের নিষেধাজ্ঞা স্থগিত করলেন।
ট্রাম্পের নির্বাহী আদেশকে চ্যালেঞ্জ করে ভার্জিনিয়া, নিউইয়র্ক, ম্যাসাচুসেটস ও মিশিগানে মামলা চলছে।
