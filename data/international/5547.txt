
যুক্তরাষ্ট্রের রিপাবলিকান পার্টির প্রেসিডেন্ট প্রার্থী ডোনাল্ড ট্রাম্পকে একজন ‘বিপজ্জনক অসংলগ্ন’ ব্যক্তি বলে আখ্যায়িত করেছেন ডেমোক্রেটিক পার্টির মনোনয়ন পাওয়ার দৌড়ে এগিয়ে থাকা হিলারি ক্লিনটন। বৃহস্পতিবার স্যান্তিয়েগো শহরে এক ভাষণে তিনি এ মন্তব্য করেন। 
হিলারি বলেন, প্রেসিডেন্ট পদের জন্য ট্রাম্প উপযুক্ত নন। তাঁর নির্বাচন করাটা হবে এক ‘ঐতিহাসিক ভুল’। তিনি ট্রাম্পের পররাষ্ট্রনীতির দিকগুলো প্রত্যাখ্যান করেন এবং ট্রাম্পকে ‘পাতলা-চামড়ার’ একজন ‘বিচারবুদ্ধিরহিত’ একজন রাজনীতিক বলেও আখ্যায়িত করেন। হিলারি বলেন, ট্রাম্প প্রেসিডেন্ট হলে যুক্তরাষ্ট্র বিভিন্ন দেশের সঙ্গে যুদ্ধে জড়িয়ে পড়তে পারে এবং মার্কিন অর্থনীতি ধ্বংসের মুখে পতিত হতে পারে। হিলারি ডোনাল্ড ট্রাম্পের টেলিভিশনে রিয়্যালিটি শোতে উপস্থিতির দিকে ইঙ্গিত করে বলেন, মার্কিন প্রেসিডেন্টের দায়িত্ব পালন কোনো ‘টেলিভিশনের রিয়্যালিটি শো’ নয়, এটা সত্যিকারের ‘রিয়্যালিটি’।এ মন্তব্যের পাল্টা জবাবে ট্রাম্প বলেন, হিলারি পররাষ্ট্রমন্ত্রী থাকাকালে এতটাই ব্যর্থতার পরিচয় দিয়েছেন যে তাঁর আর কোনো গ্রহণযোগ্যতাই নেই।
