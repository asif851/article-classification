
ভারতের পশ্চিমবঙ্গের পুরুলিয়া জেলার রঘুনাথপুরে আজ সোমবার সকালে বোমার বিস্ফোরণে একটি বাড়ি বিধ্বস্ত হয়েছে।
পুলিশ ও স্থানীয় লোকজনের ভাষ্যমতে, সকাল নয়টার দিকে বোমার বিস্ফোরণ ঘটে। এতে বাড়ির চালা উড়ে যায়। বাড়িটিতে আগুন ধরে যায়। পরে ফায়ার সার্ভিসের কর্মীরা ঘটনাস্থলে গিয়ে আগুন নেভান।
বোমা বিস্ফোরণের এই ঘটনায় হতাহতের কোনো খবর পাওয়া যায়নি।
পুলিশ জানিয়েছে, তারা বাড়িটি থেকে দুই বস্তা বিস্ফোরক দ্রব্য উদ্ধার করেছে। বিস্ফোরণের পর বাড়ির মালিককে খুঁজে পাওয়া যাচ্ছে না। তবে বাড়ির দুই ভাড়াটেকে আটক করা হয়েছে।
বাড়িটিতে কেন বোমা ও বিস্ফোরক দ্রব্য মজুত করা হয়েছিল এবং কারা এ কাজে জড়িত, তা তদন্ত করে দেখছে পুলিশ।
পশ্চিমবঙ্গ বিধানসভার ছয় দফার নির্বাচন ৫ মে শেষ হয়েছে। রাজ্যে নির্বাচনের রেশ এখনো রয়ে গেছে। রাজনৈতিক দলগুলোর মধ্যে চলছে পাল্টাপাল্টি সংঘাত-সহিংসতা। সবশেষ এই ঘটনা নির্বাচনকেন্দ্রিক কি না, তা নিশ্চিত করা যাচ্ছে না।
