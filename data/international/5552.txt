
পানামা পেপারস কাহিনির তদন্ত করবে ভারতের সরকার। প্রধানমন্ত্রী নরেন্দ্র মোদি নিজেই এই তদন্তের নির্দেশ দিয়েছেন। অর্থমন্ত্রী অরুণ জেটলি গতকাল সোমবার এ কথা জানিয়ে বলেন, প্রধানমন্ত্রী নিজে তাঁকে বলেছেন এই অভিযোগের তদন্ত হওয়া উচিত।বার্তা সংস্থা এএনআইকে জেটলি বলেন, এ ধরনের খবর যে ফাঁস হচ্ছে, তা সুলক্ষণ। বিদেশে বেআইনিভাবে যাঁরা অর্থ জমা রাখেন, তাঁদের বিরুদ্ধে ব্যবস্থা নেওয়া হবে। জেটলি আরও জানান, এই অভিযোগের তদন্তে অনেকগুলো সংস্থাকে আনা হবে। রিজার্ভ ব্যাংক অব ইন্ডিয়া, সেন্ট্রাল বোর্ড অব ডাইরেক্ট ট্যাক্সেস প্রভৃতি সংস্থার বিশেষজ্ঞ নিয়ে একটা দল গড়া হবে। তারাই এই প্রতিবেদনের তথ্য খতিয়ে দেখবে এবং প্রয়োজনীয় ব্যবস্থা নেবে।পানামা পেপারস-এ দেশ-বিদেশের বহু রাষ্ট্রনায়ক ও বিশিষ্ট ব্যক্তির নাম রয়েছে। ভারতের সুপারস্টার অমিতাভ বচ্চন, তাঁর পুত্রবধূ ঐশ্বরিয়া রাই বচ্চনের নামও রয়েছে। অমিতাভ বচ্চন এ বিষয়ে মুখ না খুললেও ঐশ্বরিয়া রাইয়ের মিডিয়া উপদেষ্টা জানিয়েছেন, যেসব তথ্য পেশ করা হয়েছে, সেগুলো সম্পূর্ণ অসত্য ও মিথ্যা।
