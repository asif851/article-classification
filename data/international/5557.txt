
দুর্নীতির দায়ে সাজা পাওয়া দক্ষিণ কোরিয়ার সাবেক প্রেসিডেন্ট চুন দু হোয়ানের পরিবার বিপুল অঙ্কের জরিমানা পরিশোধ করার অঙ্গীকার করেছে। আইনি চাপের মুখে চুনের পরিবার জনসমক্ষে ক্ষমা চেয়ে গতকাল মঙ্গলবার ওই জরিমানা পরিশোধের প্রতিশ্রুতি দেয়।১৯৭৯ সালে এক অভ্যুত্থানের মাধ্যমে ক্ষমতা দখল করেছিলেন সেনাবাহিনীর জেনারেল চুন দু হোয়ান। তিনি দক্ষিণ কোরিয়ার সবচেয়ে ঘৃণিত সাবেক নেতাদের একজন। চুন ১৯৮০ সালে গোয়াংজু নগরের গণতন্ত্রকামী আন্দোলন শক্তি প্রয়োগের মাধ্যমে দমনের জন্য কুখ্যাত হয়ে আছেন।বিশ্বাসঘাতকতা ও বিদ্রোহের দায়ে ১৯৯৬ সালে চুনের মৃত্যুদণ্ড হয়েছিল। তবে পরের বছর তাঁকে ক্ষমা করে দেওয়া হয়। তাঁকে ২২ হাজার কোটি ওন জরিমানাও করা হয়েছিল। চুনের পরিবার ১৭ হাজার কোটি ওন (১৫ কোটি ৬৪ লাখ ডলার) জরিমানা শোধ করতে রাজি হয়েছে।দক্ষিণ কোরিয়ায় জনগণের ক্ষোভের মুখে দুর্নীতিবিরোধী কঠোর নতুন আইন প্রণয়ন করা হয়েছে। গতকাল যে জরিমানা পরিশোধের কথা বলা হয়েছে, তা আসবে চুনের সন্তানদের কাছ থেকে। ধারণা করা হয়, তাঁরা বাবার অবৈধ আয় থেকে অর্থ পেয়েছিলেন। রয়টার্স।
