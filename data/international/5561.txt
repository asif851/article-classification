
পাকিস্তানের প্রধানমন্ত্রী নওয়াজ শরিফকে হত্যার একটি ষড়যন্ত্র নস্যাৎ করা হয়েছে বলে দেশটির কর্তৃপক্ষ দাবি করছে। বলা হচ্ছে, সন্ত্রাসীদের একটি চক্র লাহোরের রাইবিন্দ এলাকায় অবস্থিত নওয়াজের বাড়িতে আত্মঘাতী হামলার পরিকল্পনা করেছিল। পুলিশ ও গোয়েন্দা কর্মকর্তাদের যৌথ তদন্ত দল ওই ষড়যন্ত্র উদ্ঘাটন করে।সাবেক প্রধানমন্ত্রী ইউসুফ রাজা গিলানির ছেলে আলী হায়দার গিলানিকে অপহরণের ঘটনা তদন্ত করতে গিয়ে নওয়াজ শরিফকে হত্যার ষড়যন্ত্র সম্পর্কে জানা যায়। আলী হায়দার গিলানিকে গত মে মাসে নির্বাচনী প্রচারণা চলার সময় অপহরণ করা হয়।পাকিস্তানি সংবাদপত্র এক্সপ্রেস ট্রিবিউন লিখেছে, নওয়াজ শরিফের ওপর হামলার পরিকল্পনাটি করেছিল উত্তর ওয়াজিরিস্তানভিত্তিক একটি জঙ্গি সংগঠন। এটি লাহোরেও সক্রিয় এবং তেহরিক-ই-তালেবানের সঙ্গে সম্পৃক্ত। খবরে বলা হয়, তেহরিক-ই-তালেবানের নেতা মতিউর রেহমান ও মুহাম্মদ ইয়াসিন ওরফে আসলাম ওই ষড়যন্ত্রের সঙ্গে জড়িত ছিলেন। তাঁরা দেশটির সাবেক প্রেসিডেন্ট পারভেজ মোশাররফ, সাবেক প্রধানমন্ত্রী শওকত আজিজ, গোয়েন্দা সংস্থার ঘাঁটি, সদর দপ্তর, তল্লাশিকেন্দ্র ইত্যাদি ব্যক্তি ও প্রতিষ্ঠানের ওপর আত্মঘাতী হামলার পরিকল্পনা এবং অন্যান্য সন্ত্রাসী কর্মকাণ্ডে জড়িত ছিলেন বলে অভিযোগ রয়েছে।খবরে আরও বলা হয়, নওয়াজ শরিফের ওপর হামলার পরিকল্পনাকারী জঙ্গি দলটির দুটি উপশাখা রাখা হয়। একটির দায়িত্ব দেওয়া হয় উত্তর ওয়াজিরিস্তানের বান্নু ও আশপাশের এলাকায় সক্রিয় জঙ্গি জাফর, আবদুল্লাহ ও আসাদকে। অন্য শাখাটি পরিচালনার দায়িত্ব দেওয়া হয় লাহোরে সক্রিয় কয়েকজন জঙ্গিকে।অভিযোগ করা হয়, সন্দেহভাজন জঙ্গিরা তাবলিগ জামাতের অভ্যন্তরে থেকে ওই হামলার পরিকল্পনা ও উদ্যোগ নিয়েছিল। ফলে দলটিকে অনুসরণ করা গোয়েন্দাদের জন্য কঠিন হয়ে পড়েছিল। তবে প্রায় এক সপ্তাহের চেষ্টায় ফাহিমের মাধ্যমে দলটিকে শনাক্ত করা সম্ভব হয়। পিটিআই।
