
ইরানের সর্বোচ্চ নেতা আয়াতুল্লাহ আলি খামেনি তাঁদের আঞ্চলিক প্রতিপক্ষ সৌদি আরবের কঠোর সমালোচনা করে দেশটিকে ‘অবিশ্বাসী’ মার্কিনদের ‘দুধেল গাইয়ের’ সঙ্গে তুলনা করেছেন।
খামেনি গত শনিবার পবিত্র রমজান মাসের প্রথম দিন পালন উপলক্ষে তেহরানে আয়োজিত এক বৈঠকে বলেন, সৌদি জনগণ কোরআনে বিশ্বাস করে বলে মনে হলেও তারা এর শিক্ষার বিপরীত কাজ করে। তারা অবিশ্বাসীদের ঘনিষ্ঠ এবং শত্রুকে অর্থ দেওয়ার প্রস্তাব করে। অথচ ওই অর্থ তাদের নিজেদের জনগণের জীবনমান উন্নয়নে খরচ করা উচিত।
মার্কিন প্রেসিডেন্ট ডোনাল্ড ট্রাম্প ২১ মে সৌদি আরবের রাজধানী রিয়াদ সফর করেন। এ সময় সৌদি কর্তৃপক্ষ যুক্তরাষ্ট্রের কাছ থেকে ১১ হাজার কোটি মার্কিন ডলারের অস্ত্র কিনতে রাজি হয় এবং আরও বিপুল অঙ্কের বিনিয়োগ চুক্তি সই করে। এসব কাজের সমালোচনা করে খামেনি বলেন, যুক্তরাষ্ট্রের সঙ্গে রিয়াদের সত্যিকারের ঘনিষ্ঠতা নেই, যেমনটা মার্কিনরা বলে থাকে যে তারা অর্থের জন্য সৌদি আরবকে তোয়াজ করছে ঠিক যেন দুধেল গাইয়ের মতো, শেষে জবাই করে ফেলবে।
সুন্নি-অধ্যুষিত সৌদি আরবের সঙ্গে শিয়া সংখ্যাগরিষ্ঠ ইরানের বিভিন্ন ব্যাপারে বিরোধ আছে। আঞ্চলিক একাধিক বিরোধ থেকে শুরু করে সিরিয়া এবং ইয়েমেন পরিস্থিতি নিয়েও তেহরান ও রিয়াদের বিবাদ স্পষ্ট।
সর্বশেষ মধ্যপ্রাচ্য সফরে ট্রাম্প শক্তিধর আরব দেশগুলোকে নিয়ে ইরানবিরোধী একটি জোট গড়ার চেষ্টা চালান। তবে ইরানের সদ্য পুনর্নির্বাচিত প্রেসিডেন্ট হাসান রুহানি বলেছেন, ট্রাম্পের ওই সফরের কোনো বাস্তবসম্মত মূল্য নেই।
রুহানি-পুতিন ফোনালাপ
রাশিয়ার প্রেসিডেন্ট রুহানি গত শনিবার ইরানি নেতা রুহানিকে টেলিফোন করেন এবং পুনর্নির্বাচিত হওয়ায় তাঁকে ধন্যবাদ জানান। এ সময় তাঁরা সিরিয়া পরিস্থিতি নিয়েও আলোচনা করেন বলে ক্রেমলিন জানিয়েছে। বাণিজ্য ও অর্থনৈতিক সহযোগিতা নিয়েও তাঁরা আলোচনা করেন।
