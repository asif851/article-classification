
তালেবানের কাছে শান্তি আলোচনার প্রস্তাব দিয়েছেন আফগানিস্তানের প্রেসিডেন্ট আশরাফ ঘানি। এই সশস্ত্র গোষ্ঠীকে একটি রাজনৈতিক দল হিসেবে স্বীকৃতি দেওয়ারও প্রস্তাব দিয়েছেন তিনি। এর মাধ্যমে আফগানিস্তানে ১৬ বছরের সংঘাত বন্ধের একটি আশা সৃষ্টি হয়েছে।আজ বুধবার দেওয়া এ প্রস্তাবে যুদ্ধবিরতির প্রস্তাব দেওয়া হয়। তিনি কিছু বন্দীকে ছেড়ে দেওয়ারও কথা জানান। ঘানি আজ বুধবার কাবুলে এক আন্তর্জাতিক সম্মেলনের উদ্বোধনের সময় এ প্রস্তাব দেন। সেখানে তিনি বলেন, ‘কোনো পূর্বশর্ত ছাড়াই শান্তি আলোচনার জন্য এ প্রস্তাব দিচ্ছি।’আজকের সম্মেলনে বিশ্বের ২৫টি দেশের প্রতিনিধিরা অংশ নিচ্ছেন। তালেবানদের সঙ্গে শান্তি আলোচনার পথ খুঁজতেই এ সম্মেলনের আয়োজন। ঘানি বলেন, ‘শান্তি আলোচনায় তালেবানরা শরিক হবে, এ আশা আমি করি। এ আলোচনার লক্ষ্য তাদের একটি রাজনৈতিক শক্তি হিসেবে স্বীকৃতি দেওয়া।’আজ ঘানির এ বক্তব্যের মধ্য দিয়ে আগের অবস্থান থেকে আফগান সরকারের সরে আসার লক্ষণ পাওয়া যাচ্ছে। এর আগে বরাবরই ঘানি তালেবান জঙ্গিদের ‘সন্ত্রাসবাদী’ বা ‘বিদ্রোহী’ বলে আখ্যায়িত করেছেন।এর আগে তালেবান আফগান সরকারের সঙ্গে আলোচনার প্রস্তাব প্রত্যাখ্যান করেছে। তারা মার্কিন সরকারের সঙ্গে আলোচনায় রাজি ছিল। এখন এই নতুন প্রস্তাবের পর তাদের আগের অবস্থানের পরিবর্তন হবে কি না, তা নিশ্চিত নয়। তবে একটি শান্তি আলোচনার জন্য তালেবানের ওপর আন্তর্জাতিক চাপ রয়েছে।
