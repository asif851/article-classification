
নির্ধারিত সময়ের মধ্যে নির্বাচন অনুষ্ঠানে ব্যর্থতার পর আরও গভীর রাজনৈতিক সংকটে পড়েছে মালদ্বীপ। গতকাল সোমবার দেশটির পার্লামেন্টের স্পিকার আবদুল্লাহ শহিদ বলেছেন, তত্ত্বাবধায়ক প্রেসিডেন্ট মোহাম্মদ ওয়াহিদের বৈধতা শেষ হয়ে গেছে।স্পিকার শহিদের সঙ্গে মালদ্বীপের বিরোধী দল মালদিভিয়ান ডেমোক্রেটিক পার্টির (এমডিপি) ঘনিষ্ঠতা রয়েছে। তিনি গতকাল প্রেসিডেন্ট ওয়াহিদকে বলে দিয়েছেন, সংবিধানের ধারা অনুযায়ী মেয়াদ শেষ হওয়ায় তাঁর (ওয়াহিদের) দেশ শাসন করার আর কোনো অধিকার নেই।মালদ্বীপে গত শনিবার প্রেসিডেন্ট নির্বাচনের প্রথম দফা ভোট অনুষ্ঠিত হয়। এতে সর্বোচ্চ ৪৭ শতাংশ ভোট পান বিরোধী দল এমডিপির নেতা ও সাবেক প্রেসিডেন্ট মোহাম্মদ নাশিদ। তবে নিরঙ্কুশ জয়ের জন্য কোনো প্রার্থীই এককভাবে ৫০ শতাংশের বেশি ভোট না পাওয়ায় নিয়মানুযায়ী গত রোববারই দ্বিতীয় দফা (রান-অফ) ভোট হওয়ার কথা ছিল। কিন্তু বিতর্কিত সুপ্রিম কোর্ট নির্বাচন স্থগিত করে দেন। এ ঘটনার কড়া সমালোচনা করেছে যুক্তরাষ্ট্রসহ আন্তর্জাতিক সম্প্রদায়।পার্লামেন্টের স্পিকার শহিদ প্রেসিডেন্ট ওয়াহিদকে এক চিঠিতে লিখেছেন, ‘প্রেসিডেন্টের ক্ষমতার মেয়াদ বাড়ানোর অন্য কোনো বিধি নেই।’ এ ছাড়া তিনি রাষ্ট্রের অন্য সব প্রতিষ্ঠানকেও জানিয়েছেন, এখন থেকে ওয়াহিদ আর প্রেসিডেন্ট হিসেবে কাজ করতে পারবেন না।রোববার দ্বিতীয় দফায় ভোট অনুষ্ঠান স্থগিতের আদেশ দেওয়ার সময় সুপ্রিম কোর্ট বলেন, ১৬ নভেম্বর ওই ভোট অনুষ্ঠানের আগ পর্যন্ত ওয়াহিদ প্রেসিডেন্ট পদে দায়িত্ব পালন করবেন। তবে দেশটির সংবিধান অনুযায়ী, গতকালই ছিল তাঁর ক্ষমতার মেয়াদের শেষ দিন।মালদ্বীপের সুপ্রিম কোর্টে বর্তমানে যেসব প্রভাবশালী বিচারক আছেন, তাঁদের বেশির ভাগই সাবেক প্রেসিডেন্ট মামুন আবদুল গাইয়ুমের ৩০ বছরের শাসনামলে নিয়োগ পাওয়া। ভারত মহাসাগরে অবস্থিত সাড়ে তিন লাখ জনসংখ্যা অধ্যুষিত ক্ষুদ্র এই দ্বীপরাষ্ট্রের জন্য নতুন প্রেসিডেন্ট নির্বাচনের প্রচেষ্টা এর আগে তিনবার আটকে দিয়েছেন এই আদালত।এমডিপি নেতা নাশিদ গণতান্ত্রিকভাবে নির্বাচিত মালদ্বীপের প্রথম প্রেসিডেন্ট। গত বছরের ফেব্রুয়ারিতে পুলিশ বাহিনীর বিদ্রোহের মুখে তিনি পদত্যাগ করতে বাধ্য হন। ওই ঘটনাকে ওয়াহিদ ও গাইয়ুমের নেতৃত্বে সংঘটিত একটা ‘অভ্যুত্থান’ বলে অভিযোগ করেন নাশিদ।শনিবার নির্বাচনে নাশিদের পক্ষে ৪৭ শতাংশ ভোট পড়ে। তাঁর নিকটতম প্রতিদ্বন্দ্বী আবদুল্লাহ ইয়ামিন পান ৩০ শতাংশের কম। ইয়ামিন সাবেক প্রেসিডেন্ট গাইয়ুমের সৎভাই।যুক্তরাষ্ট্র অভিযোগ করেছে, দ্বিতীয় দফার নির্বাচন স্থগিত করার মাধ্যমে সুপ্রিম কোর্ট দেশের গণতান্ত্রিক প্রক্রিয়ায় ‘অসংগতভাবে’ হস্তক্ষেপ করছে। মালদ্বীপ ও শ্রীলঙ্কার মার্কিন দূতাবাস রোববার বলেছে, ‘নির্বাচন-প্রক্রিয়ায় সুপ্রিম কোর্টের বারবার অসংগত হস্তক্ষেপ করার পদক্ষেপ মালদ্বীপের গণতন্ত্রকে দুর্বল করে দিচ্ছে এবং সিদ্ধান্ত গ্রহণের ক্ষমতা জনগণের হাত থেকে কেড়ে নেওয়া হচ্ছে।’বিরোধীরা প্রেসিডেন্ট মোহাম্মদ ওয়াহিদকে বারবার পদত্যাগ করার আহ্বান জানালেও তিনি রোববার পদত্যাগ না করার প্রত্যয় ব্যক্ত করেন। প্রেসিডেন্ট ওয়াহিদের মুখপাত্র মাসুদ ইমাদ বলেন, প্রেসিডেন্ট জনগণকে আশ্বস্ত করছেন, তিনি ১৬ তারিখে পদত্যাগ করবেন এবং নির্বাচনে আর কোনো দীর্ঘসূত্রতা মানবেন না। এএফপি।
