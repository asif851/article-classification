
ইরাকে কুর্দি নিয়ন্ত্রিত কিরকুক শহরের একটি বিদ্যুৎকেন্দ্রে আত্মঘাতী বোমা হামলায় ১৬ জন নিহত হয়েছে। আত্মঘাতী হামলাকারীরা পোশাকের নিচে বোমা বহন করছিল।
জিহাদিদের ঘাঁটি মসুলে সরকার সমর্থিত বাহিনীর গত কয়েক দিনের অভিযানের পর আজ শুক্রবার কিরকুকে ইরান পরিচালিত একটি নির্মাণাধীন স্থানে এ হামলার ঘটনা ঘটে। এ ছাড়াও একই দিনে আরও কয়েকটি স্থানে হামলা চালানো হয়েছে।
তাৎক্ষণিকভাবে এ হামলার দায় কেউ স্বীকার করেনি। তবে কাছাকাছি সময়ের মধ্যে সেখানে সবগুলো হামলা আন্তর্জাতিক জঙ্গি সংগঠন ইসলামিক স্টেট (আইএস) চালিয়েছে।
কিরকুকের দিবিস এলাকার মেয়র আবদুল্লাহ নুরেউদ্দিন আল-সালেহী বার্তা সংস্থা এএফপিকে বলেন, কিরকুক থেকে ৪০ কিলোমিটার উত্তর-পশ্চিমে অবস্থিত দিবিস এলাকায় আজ ভোর ছয়টার দিকে ইরানের একটি কোম্পানির নির্মাণাধীন বিদ্যুৎ কেন্দ্রে তিনজন ব্যক্তি আত্মঘাতী বোমা হামলা চালায়। এতে ১২ জন ইরাকি প্রশাসক ও প্রকৌশলী এবং ৪ জন ইরানি টেকনিশিয়ান নিহত হন।
মেয়র আরও জানান, একজন হামলাকারীকে গুলি করে হত্যা করেছে নিরাপত্তা রক্ষীরা। বাকি দুজন তাদের শরীরে রাখা বোমার বিস্ফোরণ ঘটিয়েছে।
