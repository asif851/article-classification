
ভিয়েতনাম যুদ্ধে রাসায়নিক অস্ত্র ব্যবহারে শারীরিক ক্ষতি প্রমাণিত হওয়ায় যুক্তরাষ্ট্রের এক অস্ত্র প্রস্তুতকারী প্রতিষ্ঠানকে জরিমানা করেছেন দক্ষিণ কোরিয়ার একটি আদালত। এজেন্ট অরেঞ্জ নামে রাসায়নিক অস্ত্র প্রস্তুতকারী ওই প্রতিষ্ঠানকে চার লাখ ১৫ হাজার ডলার জরিমানা করা হয়েছে। এ অর্থ ওই অস্ত্রে ক্ষতিগ্রস্ত ৩৯ দক্ষিণ কোরীয়কে দেওয়া হবে বলে আদালত জানিয়েছেন। ভিয়েতনামী বামপন্থী গেরিলারা যাতে জঙ্গলে লুকিয়ে থাকতে না পারে সে জন্য এজেন্ট অরেঞ্জ নামে আগাছানাশক ছিটিয়ে বনের গাছগুলো পাতাশূন্য করে ফেলেছিল মার্কিন বাহিনী।ওই রাসায়নিকের কারণে নানা রকমের ত্বকের রোগের শিকার হয়েছেন বলে ওই কোরীয়রা যুক্তরাষ্ট্রের সংশ্লিষ্ট প্র্রতিষ্ঠানের বিরুদ্ধে অভিযোগ আনেন। এই প্রথম ভিয়েতনাম যুদ্ধে রাসায়নিক অস্ত্র ব্যবহারের কারণে শারীরিক ক্ষতির বিষয়টি প্রমাণিত হলো। ওই রাসায়নিক অস্ত্রের ব্যবহারের সঙ্গে পরবর্তী সময়ে ত্বকের রোগ হওয়ার সম্পর্ক পাওয়া যায়। ক্ষতিপূরণ দেওয়ার দায়িত্ব সংশ্লিষ্ট মার্কিন প্রতিষ্ঠানের। তবে এজেন্ট অরেঞ্জ প্রস্তুতের সঙ্গে জড়িত প্রতিষ্ঠান ডাউ কেমিক্যালসের পক্ষ থেকে একটি বিবৃতিতে বলা হয়, তারা কোরীয় সুপ্রিম কোর্টের রায়ের সঙ্গে একমত নয়। যথেষ্ট প্রমাণ ছাড়াই এ রায় দেওয়া হয়েছে। যুক্তরাষ্ট্রের সংশ্লিষ্ট প্রতিষ্ঠানের বিরুদ্ধে ১৯৯৯ সালে ১৬ হাজার রাসায়নিক অস্ত্রে ক্ষতিগ্রস্ত ব্যক্তি মামলা করেন। তাঁরা চার শ চার কোটি মার্কিন ডলার ক্ষতিপূরণ চান। ২০০৬ সালে একটি আপিল আদালত যুক্তরাষ্ট্রের প্রতিষ্ঠানকে ছয় হাজার ৭৯৫ জনকে ছয় কোটি ১০ লাখ মার্কিন ডলার দিতে বলেন। তবে গতকাল শুক্রবার ওই মামলা আবার আপিল আদালতে পাঠানো হয়েছে। আলোচিত ভিয়েতনাম যুদ্ধে দক্ষিণ কোরিয়া তিন লাখ সেনা পাঠিয়েছিল। যুক্তরাষ্ট্র ও দক্ষিণ ভিয়েতনামের সেনাদের সঙ্গে তারা একযোগে উত্তর ভিয়েতনামের বিরুদ্ধে যুদ্ধ করে। এএফপি।
