
শ্রীলঙ্কার পার্লামেন্ট বিলুপ্ত ঘোষণা করেছেন দেশটির প্রেসিডেন্ট মাইথ্রিপালা সিরিসেনা। এর মধ্য দিয়ে নতুন পার্লামেন্ট নির্বাচনের পথ উন্মুক্ত হয়েছে। আগস্টের মাঝামাঝি ওই নির্বাচন হতে পারে।
বার্তা সংস্থা পিটিআইয়ের খবরে জানানো হয়, পার্লামেন্ট বিলুপ্তির গেজেটে গতকাল শুক্রবার সই করেছেন প্রেসিডেন্ট।
ওই গেজেট সরকারি ছাপাখানায় পাঠানো হয়েছে। প্রেসিডেন্টের কাছ থেকে পার্লামেন্ট বিলুপ্তির গেজেট হাতে পাওয়ার তথ্যের সত্যতা নিশ্চিত করেছে সরকারি ছাপাখানা দপ্তর।
সূত্র জানিয়েছে, ২২৫ আসনের পার্লামেন্ট বিলুপ্ত হওয়ায় নতুন নির্বাচনের পথ উন্মুক্ত হয়েছে। মধ্য আগস্টে ওই নির্বাচন হতে পারে।
২০১৬ সালের এপ্রিলে পরবর্তী পার্লামেন্ট নির্বাচন হওয়ার কথা ছিল। আগেভাগে পার্লামেন্ট বিলুপ্ত করায় এখন নির্ধারিত সময়ের আট মাস আগেই এ নির্বাচন হবে।
