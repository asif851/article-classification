
ইরাকের রাজধানী বাগদাদসহ বিভিন্ন শহরে গতকাল সোমবার একের পর এক গাড়িবোমা হামলায় কমপক্ষে ৫৪ জন নিহত হয়েছে। আহত হয়েছে দুই শতাধিক। পুলিশ ও স্বাস্থ্যকর্মীরা এই তথ্য জানিয়েছেন।
কর্মকর্তারা বলেছেন, বাগদাদের শিয়া-অধ্যুষিত এলাকাগুলোর বাসস্টেশন ও বিপণিবিতানের বাইরে গতকাল আটটি গাড়িবোমা হামলা চালানো হয়। এতে অন্তত ২০ জন নিহত হয়।
এদিকে বাগদাদ থেকে ৪২০ কিলোমিটার দূরে দক্ষিণ-পূর্বাঞ্চলীয় শহর বসরায় দুটি পৃথক গাড়িবোমা হামলা চালানো হয়। প্রথমটি হানানিয়ার পার্শ্ববর্তী একটি ব্যস্ততম বাজার ও রেস্তোরাঁর কাছে এবং দ্বিতীয়টি সাদ মোড়ের একটি বাস টার্মিনালের ভেতরে চালানো হয়। এই দুটি হামলায় নিহত হয় ১১ জন। শিয়া-অধ্যুষিত বসরা নগরী তুলনামূলকভাবে অনেকটা শান্ত ছিল। কিন্তু সাম্প্রতিক মাসগুলোতে সেখানেও সহিংসতা বৃদ্ধি পেয়েছে।  বিবিসি ও রয়টার্স।
