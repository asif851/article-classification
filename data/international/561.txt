
মালাবদলের খানিক আগে এক হবু বরের মৃত্যু হয়েছে। ভারতের বিহার রাজ্যের কৈমুর জেলার চৌবেপুর গ্রামে গত শুক্রবার এই ঘটনা ঘটে।
ভারতের গণমাধ্যমের খবরে বলা হয়, মারা যাওয়া বরের নাম শশীকান্ত পাণ্ডে। তাঁর বয়স হয়েছিল ২৫ বছর। কনের বাড়ি থেকে ২ কিলোমিটার দূরে সারণপুর গ্রামে তাঁর বাড়ি।
শিক্ষায় (এডুকেশন) স্নাতক শশীকান্ত তাঁর বাবা দয়াশঙ্কর পাণ্ডের সঙ্গে ব্যবসা দেখভাল করতেন। চৌবেপুর গ্রামে শশীকান্তের বিয়ে ঠিক হয়েছিল।
নির্ধারিত দিন-তারিখে (শুক্রবার) কনের বাড়িতে হাজির হয় বরযাত্রী। কনের বাড়ির দরজায় বরযাত্রী আসতেই হইচই পড়ে যায়। বন্ধুরা হই-হুল্লোড় করে শশীকান্তকে গাড়ি থেকে নামান। তাঁরা নাচে অংশ নেওয়ার জন্য বরকে চাপাচাপি করেন। বন্ধুদের অনুরোধে নাচতে রাজি হন শশীকান্ত।
নাচ শেষে আসে মালাবদলের পর্ব। মালাবদলের ঠিক আগে আগে শশীকান্ত বুকে তীব্র ব্যথা অনুভব করেন। একপর্যায়ে তিনি মাটিতে পড়ে যান। তাঁকে দ্রুত কাছের হাসপাতালে নেওয়া হয়। পরীক্ষা-নিরীক্ষা শেষে তাঁকে মৃত ঘোষণা করেন চিকিৎসক।
হৃদরোগে আক্রান্ত হয়ে শশীকান্ত মারা গেছেন বলে চিকিৎসকেরা জানিয়েছেন।
