
উত্তর কোরিয়ায় দীর্ঘমেয়াদি খাদ্যসংকট ও অপুষ্টি ব্যাপক আকারে দেখা দিয়েছে। জাতিসংঘের নেতৃত্বে কয়েকটি সংস্থা এক প্রতিবেদনে এ তথ্য দিয়েছে। নিভৃতিকামী কমিউনিস্ট দেশটিকে মানবিক সহায়তার ক্ষেত্রে রাজনৈতিক বিবেচনাকে গুরুত্ব না দিতে জাতিসংঘের একজন জ্যেষ্ঠ কর্মকর্তা দাতাদের প্রতি আহ্বান জানিয়েছেন।জাতিসংঘের বিভিন্ন সংস্থা ও অন্যান্য বেসরকারি উন্নয়ন সংগঠনের (এনজিও) জোট হিউম্যানিটেরিয়ান কান্ট্রি টিম ‘প্রয়োজন ও অগ্রাধিকার’ শীর্ষক এক মূল্যায়ন প্রতিবেদনে বলেছে, উত্তর কোরিয়ার জনগণের চাহিদাগুলো ‘গুরুত্বপূর্ণ এবং তা অপূর্ণ রয়ে গেছে।’আন্তর্জাতিক খাদ্যনীতি গবেষণা ইনস্টিটিউট ২০১৬ সালে বৈশ্বিক ক্ষুধা সূচকে ১১৮টি দেশের যে তালিকা করেছে, তাতে উত্তর কোরিয়ার অবস্থান ৯৮তম। সূচক অনুযায়ী দেশটির ৪১ শতাংশ মানুষ (এক কোটি পাঁচ লাখ) অপুষ্টির শিকার।জাতিসংঘের উত্তর কোরিয়াবিষয়ক আবাসিক সমন্বয়কারী তপন মিশ্র বলেন, উত্তর কোরিয়া এক দীর্ঘায়িত মানবিক সংকট পরিস্থিতির মধ্যে রয়েছে।
