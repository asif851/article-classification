
যুক্তরাষ্ট্রের চেয়ে নিজের রাজ্যের রাস্তা অনেক ভালো বলে মন্তব্য করেছেন ভারতের মধ্যপ্রদেশের মুখ্যমন্ত্রী শিবরাজ সিং চৌহান। যুক্তরাষ্ট্র সফরে গিয়ে গতকাল মঙ্গলবার তিনি এ মন্তব্য করেন বলে এনডিটিভির খবরে বলা হয়েছে।
মঙ্গলবার যুক্তরাষ্ট্রে এক সভায় যোগ দেন মুখ্যমন্ত্রী। সেখানে তিনি বলেন, ‘আমি যখন ওয়াশিংটন বিমানবন্দরে নেমে রাস্তা দিয়ে যাচ্ছিলাম, তখন মনে হলো যুক্তরাষ্ট্রের রাস্তার চেয়ে মধ্যপ্রদেশের রাস্তা অনেক ভালো।’
মুখ্যমন্ত্রীর এমন মন্তব্যের পর তাঁকে নিয়ে ঠাট্টা-তামাশা শুরু হয়। অনেকেই টুইটারে মধ্যপ্রদেশের ভাঙা রাস্তার ছবি দিয়ে মন্ত্রীকে নিয়ে ব্যঙ্গ করেন। জলমগ্ন রাস্তায় পুলিশের কোলে চড়ে মুখ্যমন্ত্রীর রাস্তা পার হওয়ার একটি ছবিও দেওয়া হয় সেখানে। তবে অনেকেই আবার মন্ত্রীর বক্তব্যের পক্ষে অবস্থান নিয়ে, মধ্যপ্রদেশের সুন্দর কিছু রাস্তার ছবি দিয়েছেন।
 
