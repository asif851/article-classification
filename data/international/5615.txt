
পাকিস্তানের সাবেক সেনাপ্রধান আশফাক পারভেজ কায়ানি জঙ্গিদের ভয়ে তাঁর অবসরকালীন বাড়ি ত্যাগে বাধ্য হয়েছেন। গতকাল শুক্রবার গণমাধ্যমে প্রকাশিত প্রতিবেদনের বরাত দিয়ে আজ শনিবার বার্তা সংস্থা পিটিআইয়ের খবরে এ তথ্য জানানো হয়।খবরে বলা হয়, নিরাপত্তা হুমকির কারণে কায়ানি তাঁর নবনির্মিত অবসরকালীন বাড়ি ছাড়তে বাধ্য হয়েছেন। একই সঙ্গে তিনি কড়া নিরাপত্তায় ঘেরা একটি সেনা ভবনের কাছে বাস করার সিদ্ধান্ত নিয়েছেন।চাকরিতে থাকা অবস্থায় কায়ানির পরিকল্পনা ছিল ইসলামাবাদের প্রতিরক্ষা হাউজিং কর্তৃপক্ষের আবাসিক এলাকায় অবসর জীবন কাটানোর। এ জন্য তিনি সেখানে একটি চমত্কার বাড়িও তৈরি করেন।নিরাপত্তা বিশেষজ্ঞদের বরাত দিয়ে দ্য ডন পত্রিকার প্রতিবেদনে বলা হয়, বাড়িটির অবস্থান নিরাপত্তার জন্য অনুকূল নয়।এর পরিপ্রেক্ষিতে অবসরে যাওয়ার কয়েক মাস আগে নিরাপত্তায় ঘেরা একটি সেনা ভবনের কাছে নতুন একটি বাড়ির নির্মাণকাজ শুরু করেছেন কায়ানি।
