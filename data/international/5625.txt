
চীন আজ সোমবার সকালে দুজন নভোচারীকে পৃথিবীর কক্ষপথে পাঠাতে যাচ্ছে। দেশটির মহাকাশ অভিযানের সক্ষমতা বৃদ্ধির অব্যাহত প্রচেষ্টার মধ্যে এ উদ্যোগের খবর এল।সরকারি কর্মকর্তারা বলেছেন, উত্তর চীনের জিউকুয়ান উপগ্রহ উৎক্ষেপণ কেন্দ্র থেকে ওই নভোচারীরা যাত্রা করবেন। অভিযানের পরিকল্পনা হচ্ছে তাঁরা তিয়ানগং ২ মহাকাশ কেন্দ্রে যান ভেড়াবেন এবং সেখানে ৩০ দিন থাকবেন। তিয়ানগং ২ মানুষের বসবাসের উপযোগী তা পরীক্ষা করা এ মিশনের লক্ষ্য। চীনের এটিসহ আগের কয়েকটি মহাকাশ অভিযানকে চাঁদ বা মঙ্গল গ্রহে মানুষবাহী নভোযান পাঠানোর প্রস্তুতি হিসেবে দেখা হয়।আগের তিয়ানগং (অর্থ ‘নভো প্রাসাদ’) মহাকাশ কেন্দ্রটি এ বছরই কিছুদিন আগে বাতিল করা হয়। সেখানে তিনটি নভোযান ভিড়েছিল।নতুন এ অভিযানের নভোচারীরা হচ্ছেন জিং হাইপেং (৪৯) ও চেন দং (৩৭)। এর মধ্যে জিং হাইপেং ইতিমধ্যে দুবার মহাকাশ অভিযানে গেছেন। স্থানীয় সময় সকাল সাড়ে সাতটায় তাঁরা শেনঝউ ১১ নভোযানে করে রওনা হবেন। লং মার্চ ২ এফ রকেট এটিকে মহাকাশে নিয়ে যাবে।চীন তার মহাকাশ কর্মসূচি ক্রমেই জোরদার করছে। দেশটির নভোচারীরা ইতিমধ্যে একবার মহাকাশযানের বাইরে ‘স্পেস ওয়াক’ বা ‘ভেসে থেকে’ কাজ করেছেন। রাশিয়া ও যুক্তরাষ্ট্রের পর চীনই একমাত্র দেশ, যারা মহাকাশে মানুষবাহী যান পাঠিয়েছে। ২০১৩ সালে দেশটি তার মানুষহীন রোভার বা গবেষণা যান ‘ইউত’কে সফলভাবে চাঁদে অবতরণ করাতে সক্ষম হয়।
