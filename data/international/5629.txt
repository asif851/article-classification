
সুন্নিপন্থী জঙ্গি সংগঠন ইসলামিক স্টেট (আইএস) ‘শতাধিক’ সিরীয় সেনাকে হত্যা করেছে বলে দাবি করেছে দেশটির মানবাধিকার কর্মীরা।
সিরিয়ান অবজারভেটরি ফর হিউম্যান রাইটসের বরাত দিয়ে বিবিসি জানায়, সুন্নি বিদ্রোহীরা তাকবা বিমানঘাঁটি দখল করে। এরপর পালিয়ে যাওয়ার সময় সিরিয়ার সেনাদের আটক করে।
ইসলামিক স্টেট তাদের পরিচালিত টুইটারে ২৫০ সিরীয় সেনা হত্যার দাবি করে টুইট করেছে।
গতকাল বুধবার অনলাইনে প্রকাশিত ছবি ও ভিডিওতে দেখা গেছে, আইএস জঙ্গিরা শতাধিক ‘সিরীয়’ সেনাকে হত্যার পর মরুভূমিতে ফেলে রেখেছে। মরুভূমিতে ফেলে রাখা ‘সিরীয়’ সৈন্যদের গায়ে অন্তর্বাস ছাড়া আর কিছু ছিল না। ওই ভিডিওতে আরও দেখা যায়, জঙ্গিরা ‘ইসলামিক রাষ্ট্র’ এবং ‘পিছপা হব না’ বলে স্লোগান দিচ্ছে।
এদিকে রাক্কা নামের আইএসের এক জঙ্গি বার্তা সংস্থা রয়টার্সকে বলেছেন, ‘হ্যাঁ আমরা তাদের হত্যা করেছি।’
