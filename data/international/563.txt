
ভারতের জাতীয় নারী ভলিবল দলের সাবেক সদস্য অরুনিমা সিনহা আজ মঙ্গলবার প্রথম ভারতীয় প্রতিবন্ধী হিসেবে বিশ্বের সবচেয়ে উঁচু পর্বত মাউন্ট এভারেস্ট জয় করেছেন। একদল দুষ্কৃতকারী অরুনিমাকে চলন্ত ট্রেন থেকে বাইরে ছুড়ে দিলে তিনি আহত হয়ে একটি পা হারান।টাইমস অব ইন্ডিয়ার খবরে বলা হয়েছে, ২৫ বছর বয়সী অরুনিমা আজ স্থানীয় সময় সকাল ১০টা ৫৫ মিনিটে পর্বতচূড়ায় ওঠেন। নেপালের পর্যটন মন্ত্রণালয়ের এক কর্মকর্তা আজ এ খবর নিশ্চিত করেছেন।উত্তর প্রদেশের আম্বেদকার নগরের বাসিন্দা অরুনিমা ২০১১ সালের ১২ এপ্রিল যখন পদ্মাবতী এক্সপ্রেস ট্রেনে করে লক্ষেৗ থেকে দিল্লিতে যাচ্ছিলেন, তখন তিনি দুষ্কৃতকারীদের হামলার শিকার হন। দুষ্কৃতকারীরা অরুনিমার গলার হার ছিনতাই করতে চাইলে, তিনি তা প্রতিরোধের চেষ্টা করেন এবং ধস্তাধস্তির একপর্যায়ে ছিনতাইকারীরা তাঁকে ট্রেন থেকে বাইরে ছুড়ে মারে।অরুনিমা পাশ দিয়ে যাওয়া আরেকটি ট্রেনে ধাক্কা খেয়ে গুরুতর চোট পান। পরে চিকিত্সকেরা তাঁর জীবন রক্ষার্থে এক পায়ের হাঁটুর নিচের অংশ কেটে ফেলেন।
একটি ভারতীয় টিভি চ্যানেলকে দেওয়া সাক্ষাত্কারে অরুনিমা তাঁর স্মৃতিচারণা করেন। তিনি বলেন, ‘সে সময় সবাই আমার জন্য চিন্তিত। বুঝতে পারলাম, এমন কিছু করতে হবে, যাতে লোকে আমার দিকে করুণার দৃষ্টিতে না তাকায়। লোকে মাউন্ট এভারেস্টে উঠছে, তা খবরের কাগজে পড়েছিলাম। বড় ভাই ও কোচের সঙ্গে এ নিয়ে কথা বলি। কোচ আমাকে সব সময় উত্সাহ দিয়েছেন।’
এরপর গত বছর অরুনিমা উত্তর কাশীর ‘টাটা স্টিল অ্যাডভেঞ্চার ফাউন্ডেশনের’ শিবিরে যোগ দেন। সেখানে তিনি এভারেস্ট-জয়ী প্রথম ভারতীয় নারী বাচেন্দ্রি পালের কাছে প্রশিক্ষণ নেন।
