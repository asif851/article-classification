
ভারতের কংগ্রেস নেতা পি চিদাম্বরম বলেছেন, কালোটাকার মালিক বলে যাঁর নামই বেরিয়ে আসুক না কেন, তাতে দল অস্বস্তিতে পড়বে না, বরং লজ্জার মুখে পড়বেন সেই ব্যক্তি। কালোটাকার মালিকদের তালিকা প্রকাশ করা হলে কংগ্রেস অস্বস্তিতে পড়বে—অর্থমন্ত্রী অরুণ জেটলির এ হুঁশিয়ারির জবাবে ওই কথা বলেন চিদাম্বরম। খবর এনডিটিভির।পি চিদাম্বরম বিগত ইউপিএ সরকারের অর্থমন্ত্রীর দায়িত্ব পালনকালে গত এপ্রিলে ইউরোপের লিখটেনস্টাইনে ব্যাংক হিসাব রয়েছে—এমন শীর্ষ স্থানীয় কিছুসংখ্যক ভারতীয় নাগরিকের নামের তালিকা সুপ্রিম কোর্টে জমা দেওয়া হয়।গত মে মাসের নির্বাচনে কংগ্রেস নেতৃত্বাধীন ইউপিএ জোট সরকারের ভরাডুবির পর এই প্রথমবারের মতো দেওয়া কোনো সাক্ষাৎকারে চিদাম্বরম এনডিটিভিকে বলেন, ‘আমি ওই নামের তালিকা দেখতে চাইনি, কেউ আমাকে তা দেখায়ওনি। এতে কাদের নাম আছে তা আমার জানা নেই।’অরুণ জেটলির বরাত দিয়ে বিভিন্ন খবরে বলা হচ্ছে, ওই তালিকায় সাবেক প্রধানমন্ত্রী মনমোহন সিংয়ের নেতৃত্বে ইউপিএ সরকারের একজন মন্ত্রীর নাম রয়েছে।সম্প্রতি এনডিটিভিকে দেওয়া অন্য এক সাক্ষাৎকারে অরুণ জেটলি বলেছিলেন, সুইজারল্যান্ড ও লিখটেনস্টাইনের বিভিন্ন ব্যাংকে ভারতের বেশ কয়েকজন নাগরিকের হিসাব থাকা নিয়ে তাঁর সরকারকে ‘অন্যায়ভাবে’ আক্রমণ করেছে কংগ্রেস। দেশ দুটির সঙ্গে করা চুক্তি অনুযায়ী, তদন্তের প্রাথমিক পর্যায়ে নামের তালিকা প্রকাশ করা যায় না।
