
ইউরোপীয় ইউনিয়নে (ইইউ) যুক্তরাজ্যের থাকা না-থাকা নিয়ে দেশটির বাইরের লোকজনও মত দিচ্ছেন। এই তালিকায় মার্কিন প্রেসিডেন্ট বারাক ওবামাসহ বিশ্বনেতারাও আছেন। কিন্তু এই বিতর্কে রুশ প্রেসিডেন্টের কোনো মন্তব্য শোনা যায়নি। এ বিষয়ে ভ্লাদিমির পুতিনের মনোভাব বোঝার চেষ্টা করেছে বিবিসি।ইইউতে থাকা না-থাকা নিয়ে ২৩ জুন যুক্তরাজ্যে গণভোট অনুষ্ঠিত হবে। গণভোট সামনে রেখে পক্ষে-বিপক্ষে প্রচারে মুখর যুক্তরাজ্য। ইইউ ছাড়ার লাভ-ক্ষতি নিয়ে উভয় পক্ষের মধ্যে চলছে জোর তর্ক-বিতর্ক।বিশ্বনেতাদের অংশগ্রহণ এই বিতর্কে আলাদা মাত্রা যুক্ত করেছে। তাঁদের অধিকাংশই যুক্তরাজ্যের ইইউতে থাকার পক্ষে মত দিয়েছেন।ইইউতে যুক্তরাজ্যের থেকে যাওয়ার পক্ষে মত দিয়ে সমালোচনার মুখে পড়েছেন ওবামা।কানাডা, অস্ট্রেলিয়াসহ যুক্তরাজ্যের বন্ধুরাষ্ট্র এবং গুরুত্বপূর্ণ আন্তর্জাতিক সংস্থাগুলোও দেশটির ইইউতে থাকার পক্ষে ইচ্ছা ব্যক্ত করেছে।বিষয়টি নিয়ে বিশ্বনেতারা কথা বললেও রুশ প্রেসিডেন্টের কোনো মন্তব্য গণমাধ্যমে আসেনি। এ ব্যাপারে ক্রেমলিন চুপ।চুপ থাকার পরও বিতর্ক থেকে নিস্তার পায়নি ক্রেমলিন। অনেকটা পায়ে পাড়া দিয়ে ঝগড়া বাধানোর মতো করে সম্প্রতি যুক্তরাজ্যের প্রধানমন্ত্রী ডেভিড ক্যামেরন বলেছেন, তাঁর দেশ ইইউ ছাড়লে (ব্রেক্সিট) পুতিন সম্ভবত খুশি হবেন।ক্যামেরনের চেয়ে তাঁর পররাষ্ট্রমন্ত্রী আরেক ধাপ এগিয়ে। কোনো রাখঢাক না রেখে ফিলিপ হ্যামন্ড বলেন, সত্যি কথা বলতে কী, একমাত্র রাশিয়াই ব্রেক্সিট চায়।
যুক্তরাজ্য থেকে এমন মন্তব্য আসায় রুশ কর্মকর্তারা বিরক্ত। দেশটির পররাষ্ট্র মন্ত্রণালয়ের মুখপাত্র মারিয়া জাখারভ বিবিসিকে বলেন, সবকিছুর জন্যই রাশিয়াকে দোষারোপ করা হয়। ব্রেক্সিটের ব্যাপারে রাশিয়ার কিছু করার নেই। এই প্রক্রিয়ার সঙ্গে রাশিয়া যুক্তও নয়। এ ব্যাপারে মস্কোর কোনো আগ্রহ নেই।
কথা সত্য। ইইউতে যুক্তরাজ্যের থাকা কিংবা না-থাকার বিষয়ে রাশিয়া যুক্ত নয়। কিন্তু তাই বলে এ ব্যাপারে মস্কোর আগ্রহ নেই!
বিশেষজ্ঞরা বলছেন, আগ্রহ অবশ্যই আছে। কারণ, ব্রেক্সিটে রাশিয়া সুবিধা পাবে।
মস্কোর হায়ার স্কুল অব ইকোনমিকসের অধ্যাপক সের্গেই মেদভেদেভ মনে করেন, ব্রেক্সিট হলে, ইইউতে সংকট দেখা দিলে তা রাশিয়ার জন্য সুবিধাজনক হবে। ক্রেমলিনের হিসাব খুব সহজ: ব্রেক্সিট = দুর্বল ইইউ = শক্তিশালী রাশিয়া।
মেদভেদেভ বলেন, রাশিয়া সবকিছুকে ‘জিরো সাম গেম’ (একপক্ষ জয়ী অন্য পক্ষ সর্বহারা) হিসেবে দেখে। সুতরাং ইইউর জন্য যা খারাপ, রাশিয়ার জন্য তা ভালো।
