
জঙ্গি সংগঠন আল-কায়েদার প্রয়াত নেতা ওসামা বিন লাদেনের ছেলে হামজা পিতৃহত্যার প্রতিশোধ নেওয়ার প্রস্তুতি নিচ্ছেন। তাঁর লক্ষ্য, আল-কায়েদার নেতৃত্ব দিয়ে সংগঠনটিকে অধিকতর শক্তিশালী করা। মার্কিন কেন্দ্রীয় গোয়েন্দা সংস্থা এফবিআইয়ের সাবেক কর্মী আবু সুফান এ কথা বলেছেন।২০১১ সালের মে মাসে মার্কিন কমান্ডোরা পাকিস্তানের অ্যাবোটাবাদে গোপন অভিযান চালিয়ে ওসামা বিন লাদেনকে হত্যা করেন। তখন লাদেনের গোপন আস্তানায় পাওয়া ব্যক্তিগত চিঠিপত্র আবু সুফানের হাতে এসেছিল। তিনি সিবিএস নিউজকে বলেছেন, হামজা এখন ২৮ বছরের যুবক। ২২ বছর বয়সে তিনি বাবাকে কয়েকটি চিঠি লিখেছিলেন।যুক্তরাষ্ট্রে ৯/১১-এর সন্ত্রাসী হামলার পর আল-কায়েদার বিরুদ্ধে এফবিআইয়ের তদন্তকাজে নেতৃত্ব দেন আবু সুফান। তিনি বলেন, হামজার চিঠিগুলোর মধ্যে এমন একজন তরুণকে পাওয়া যায়, যিনি বাবার ‘হত্যার আদর্শ’ অব্যাহত রাখতে আগ্রহী। সব মিলিয়ে হামজাকে একজন সম্ভাবনাময় নেতা মনে হয়। শৈশবেই তাঁর মধ্যে এসব বৈশিষ্ট্য প্রকাশিত হয়েছিল। প্রচারণা ভিডিওতে কখনো কখনো তাঁকে দেখা গেছে, এমনকি বন্দুক হাতেও। হামজা আল-কায়েদার শিশু যোদ্ধার প্রতীকে পরিণত হয়েছিলেন।যুক্তরাষ্ট্র গত জানুয়ারিতে হামজাকে ‘বিশেষভাবে চিহ্নিত বৈশ্বিক সন্ত্রাসবাদী’ হিসেবে ঘোষণা করে। তাঁর বাবা বিন লাদেনের ক্ষেত্রেও মার্কিনরা একই ধরনের বিশেষণ ব্যবহার করত।হামজা গত দুই বছরে অন্তত চারটি অডিওবার্তা দিয়েছেন। মূলত মার্কিনদের ওপর প্রতিশোধের হুমকি-ধমকিই তাতে প্রাধান্য পায়।
 
