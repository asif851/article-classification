
বিদেশি পর্যটকদের ভারতে ঢোকার আগে গোমাংস খেয়ে ঢোকার পরামর্শ দিয়েছেন দেশটির কেন্দ্রীয় পর্যটনমন্ত্রী কে জে অ্যালফন্স। ভারতের বিভিন্ন রাজ্যে গরুর মাংসের ওপর নিষেধাজ্ঞা আরোপ করায় দেশটির পর্যটন ব্যবসায় এর প্রভাব পরবে কি না—এমন এক প্রশ্নের জবাবে বৃহস্পতিবার মন্ত্রী এ কথা বলেন। খবর এনডিটিভির।
ভুবনেশ্বরে ইন্ডিয়ান ট্যুর অপারেটরস অ্যাসোসিয়েশনের এক অনুষ্ঠানে নতুন পর্যটনমন্ত্রী বলেন, ‘বিশ্বের প্রাচীনতম সভ্যতা হলো ভারত। এই সভ্যতা দেখতে সারা পৃথিবীর মানুষের উচিত আমাদের এখানে আসা। আমাদের ইতিহাস ও দেশকে অবশ্যই আমাদের ভালোবাসতে হবে। আমরা তাদের বলব...এখানে এসে দেখুন, এটি সুন্দর এক দেশ।’
সরকারি কর্মকর্তা থেকে রাজনীতিবিদ হয়ে ওঠা কেরালার ৬৪ বছর বয়সী এই নেতা কয়েক দিন আগে মোদি সরকারের নতুন মন্ত্রী হিসেবে শপথ নেন। গত সোমবার তিনি এনডিটিভিকে বলেছিলেন, ক্ষমতাসীন বিজেপি কোনো রাজ্যের জন্য ‘ফুড কোড’ নির্ধারণ করে দেয়নি। বিজেপি শাসিত গোয়ায় মানুষ গরুর মাংস খায়। কেরালাতেও মানুষ গরুর মাংস খাওয়া চালিয়ে যাচ্ছে। এ বিষয়ে বিজেপির সত্যিই কোনো সমস্যা নেই।
কিন্তু তাঁর ওই বক্তব্যের মাত্র দুই দিন পরই, বিদেশিদের প্রতি তাঁর এ ধরনের উপদেশ একটি ভিন্ন ইঙ্গিত বহন করে। এ সময় সাংবাদিকেরা তাঁর আগের বক্তব্যের কথা স্মরণ করিয়ে দিলে তিনি চিৎকার করে ওঠেন। বলেন, ‘এটা একটা গাঁজাখুরি গল্প...আমি খাদ্যমন্ত্রী নই...আমি পর্যটন মন্ত্রী।’
 
