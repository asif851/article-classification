
ইন্দোনেশিয়ায় প্রথম নারী পররাষ্ট্রমন্ত্রী হলেন রেতনো মারসুদি। তিনি নেদারল্যান্ডসে ইন্দোনেশিয়ার রাষ্ট্রদূত ছিলেন। নবনির্বাচিত প্রেসিডেন্ট জোকো উইদোদো গতকাল রোববার তাঁর মন্ত্রিসভার নাম ঘোষণা করেন। পররাষ্ট্রমন্ত্রী হিসেবে একজন নারীর নিয়োগকে বিশ্লেষকেরা স্বাগত জানিয়েছেন। মারসুদি সম্পর্কে প্রেসিডেন্ট উইদোদো বলেন, ‘তিনি খুব পরিশ্রমী। তাঁর মনোবল দৃঢ় এবং তিনি দূরদৃষ্টিসম্পন্ন।’ মন্ত্রিসভায় আটজন নারী আছেন যা এর আগের সরকারের চেয়ে বেশি। তবে নতুন মন্ত্রিসভায় পেশাজীবীদের সংখ্যা কম থাকায় বিশ্লেষকেরা হতাশ। এর ফলে উইদোদোর কাঙ্ক্ষিত সংস্কার বাধাগ্রস্ত হবে বলেই তাঁদের ধারণা।এএফপি
