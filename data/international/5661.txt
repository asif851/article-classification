
কিম জং-নামের হত্যাকাণ্ডে উত্তর কোরিয়ার যে চারজনকে মালয়েশিয়া জড়িত বলে সন্দেহ করছে, তাঁদের বিরুদ্ধে ইন্টারপোল ‘রেড নোটিশ’ জারি করেছে। আজ বৃহস্পতিবার মালয়েশিয়ার পুলিশপ্রধান এ তথ্য জানান বলে রয়টার্সের খবরে বলা হয়।
উত্তর কোরীয় নেতা কিম জং উনের সৎ ভাই জং-নাম গত ১৩ ফেব্রুয়ারি কুয়ালালামপুর বিমানবন্দরে হামলার শিকার হয়ে মারা যান। তাঁর হত্যাকাণ্ড ও লাশের হেফাজত নিয়ে উত্তর কোরিয়া ও মালয়েশিয়ার মধ্যে সম্পর্কে টানাপোড়েন চলছে।
ভিয়েতনাম ও ইন্দোনেশিয়ার নাগরিক দুই নারী জং-নামের মুখমণ্ডলে প্রাণঘাতী রাসায়নিক উপাদান ছড়িয়ে দিয়েছিলেন বলে অভিযোগ রয়েছে। তবে তাঁরা দুজনেই নিছক টেলিভিশনের একটা কৌতুক অনুষ্ঠানের অংশ হিসেবে ওই কাজে অংশ নেন বলে দাবি করেছেন।
গত মাসে মালয়েশিয়া এই চারজনকে ধরতে ইন্টারপোলের সহায়তা চায়। কেননা, তারা মনে করছে, ঘটনার পরপরই উত্তর কোরিয়ার ওই চার নাগরিক মালয়েশিয়া ছেড়ে পালিয়েছেন। এ হত্যাকাণ্ডে উত্তর কোরিয়ার সাতজন জড়িত বলে মালয়েশিয়া নিশ্চিত হয়েছে।
