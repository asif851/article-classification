
বিদেশের কারাগারে বর্তমানে ৭ হাজার ৬২০ জন ভারতীয় নাগরিক বন্দী রয়েছেন। এই বন্দীর সংখ্যা সবচেয়ে বেশি সৌদি আরবে। গতকাল বৃহস্পতিবার ভারতীয় পার্লামেন্টের নিম্নকক্ষ লোকসভায় এক প্রশ্নের জবাবে এ তথ্য জানান কেন্দ্রীয় পররাষ্ট্র প্রতিমন্ত্রী এম জে আকবর। ভারতের বিভিন্ন গণমাধ্যমের প্রতিবেদনে এ কথা বলা হয়েছে।
এম জে আকবর বলেন, বিভিন্ন দেশের ৮৬টি কারাগারে থাকা ভারতীয় বন্দীদের মধ্যে নারীর সংখ্যা ৫০ জন। এসব বন্দীর ৫৬ শতাংশ রয়েছেন উপসাগরীয় দেশগুলোর কারাগারে। এ মুহূর্তে সৌদি আরবে রয়েছেন ২ হাজার ৮৪ জন ভারতীয় বন্দী। তাঁদের বিরুদ্ধে প্রতারণা, চুরি, ঘুষ নেওয়া ও মদ পান বা বিক্রির অভিযোগ রয়েছে। আবার মাদক ও মানব পাচার ছাড়াও ইমিগ্রেশন ও ভিসা-সংক্রান্ত সমস্যার কারণে দক্ষিণ-পূর্ব এশিয়ার থাইল্যান্ড, মালয়েশিয়া, সিঙ্গাপুর এবং ইন্দোনেশিয়ার কারাগারে রয়েছেন ৫০০ জন ভারতীয় বন্দী। অপর দিকে পাকিস্তানের দেওয়া তথ্য অনুযায়ী, দেশটির কারাগারে ৫৪৬ জন ভারতীয় বন্দী রয়েছেন। তাঁদের ৫০০ জনই জেলে। এ ছাড়া শ্রীলঙ্কার কারাগারে থাকা বন্দীদের বেশির ভাগও জেলে।  এম জে আকবর জানান, অস্ট্রেলিয়া এবং কানাডার কারাগারে জেল খাটছেন ১১৫ জন ভারতীয়। খুন, যৌন হয়রানি এবং অর্থ পাচার ছাড়াও দুর্ঘটনা ঘটানোর অভিযোগ রয়েছে তাঁদের বিরুদ্ধে।
কেন্দ্রীয় পররাষ্ট্র প্রতিমন্ত্রী জানান, জার্মানি, ইতালি, গ্রিস ও ফ্রান্সের মতো ইউরোপের বেশির ভাগ দেশ সে দেশের কারাগারে বন্দী থাকা ভারতীয়দের কোনো তথ্য নয়াদিল্লিকে জানাতে রাজি হয়নি।
বিদেশের বন্দীদের দেশে ফিরিয়ে আনতে এখন পর্যন্ত ভারতের সঙ্গে ৩০টি দেশের চুক্তি সই হয়েছে। যেসব দেশের সঙ্গে চুক্তি হয়নি সেসব দেশকে ভারতীয় বন্দীদের দেশে ফিরিয়ে দেওয়ার আবেদন জানিয়েছে ভারত।
