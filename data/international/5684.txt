
বোমার ভয়ে পোল্যান্ড থেকে মিসরগামী একটি যাত্রীবাহী বিমান বুলগেরিয়ায় জরুরি অবতরণ করেছে। আজ বৃহস্পতিবার সকালের দিকে এ ঘটনা ঘটে। বার্তা সংস্থা এএফপি এ কথা জানিয়েছে।
পোল্যান্ডের ওয়ারশ থেকে ১৬১ জন যাত্রী নিয়ে মিসরের লোহিত সাগর তীরবর্তী অবকাশযাপন কেন্দ্র হার্গাদায় যাচ্ছিল বিমানটি। উড্ডয়নের কিছু সময় পর যাত্রীদের একজন চিৎকার করে বলতে থাকেন বিমানে বোমা রয়েছে। পাইলট তখনই সিদ্ধান্ত নিয়ে বুলগেরিয়ার বারগাস বিমানবন্দরে বিমানটি জরুরি অবতরণ করেন।
বারগাস বিমানবন্দরের মুখপাত্র ক্রিস্টিনা নেইকোভা বলেন, জরুরি অবতরণের পর বিমানযাত্রীদের দ্রুত নামিয়ে দেওয়া হয়। পরে বুলগেরিয়ার নিরাপত্তা বাহিনীর সদস্যরা বিমানটি তল্লাশি করেন। তবে শেষ পর্যন্ত কিছু পাওয়া গেছে কিনা, তা তাৎক্ষণিকভাবে উল্লেখ করেননি ওই মুখপাত্র। তবে তিনি জানান, যে যাত্রী বিমানে বোমা রয়েছে বলে চিৎকার করেছিলেন, তাঁকে পুলিশ হেফাজতে নেওয়া হয়েছে।
গত ৩১ অক্টোবর মিসরের সিনাই উপদ্বীপে রাশিয়ার যাত্রীবাহী বিমান বোমায় বিধ্বস্ত হয়ে ২২৪ আরোহীর সবাই নিহত হন। বিমানটি মিসরের অবকাশযাপন কেন্দ্র শারম আল শেখ থেকে রাশিয়ার সেন্ট পিটার্সবার্গ যাচ্ছিল।
