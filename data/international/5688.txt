
ভারতনিয়ন্ত্রিত কাশ্মীরের জঙ্গিগোষ্ঠী জৈশ-ই-মোহাম্মদের শীর্ষ নেতা নূর মোহাম্মদ গুলিতে নিহত হয়েছেন। ভারতীয় সরকারি বাহিনীর সঙ্গে সংঘর্ষের সময় গুলিতে তাঁর মৃত্যু হয়েছে বলে পুলিশ বার্তা সংস্থা এএফপিকে জানায়।
সরকারি কর্মকর্তাদের ভাষ্য, গোপন সংবাদের ভিত্তিতে গতকাল সোমবার রাতে কাশ্মীরের শ্রীনগরের সাম্বুরা এলাকায় পুলিশ, বিএসএফ ও সেনাসদস্যরা যৌথ অভিযান চালায়। এখানেই নূর মোহাম্মদ ও তাঁর সঙ্গীরা আত্মগোপনে আছেন বলে তথ্য ছিল। তাই শুরুতেই বাড়ি বাড়ি তল্লাশি শুরু হয়। নূর মোহাম্মদের আস্তানায় তল্লাশি চালাতে গেলে ওই বাড়ির ভেতর থেকে গুলি ছোড়া হয়। এ সময় পাল্টা গুলি চালায় যৌথ বাহিনী। রাতভর গোলাগুলি চলে। এতে নূর মোহাম্মদ নিহত হন।
তবে ভারতীয় গণমাধ্যমের দাবি, এ ঘটনায় নূর মোহাম্মদসহ জৈশ-ই-মোহাম্মদের তিনজন নিহত হয়েছেন।
পুলিশ জানিয়েছে, দীর্ঘদিন ধরেই ‘ওয়ান্টেড’ তালিকায় ছিলেন ৪৭ বছর বয়সী নূর মোহাম্মদ। ২০০৩ সালে দিল্লি বিস্ফোরণ-কাণ্ডের মূল অভিযুক্ত তিনি। ওই বছরই তাঁকে গ্রেপ্তার করা হয়। ২০১১ সালে ওই মামলার রায়ে নূর মোহাম্মদসহ পাঁচজনের যাবজ্জীবন কারাদণ্ড হয়। বারবার প্যারোলে মুক্তি পেয়ে তিনি কারাগার থেকে বাইরে আসতেন। গত জুলাইতেও তিনি প্যারোলে মুক্তি নিয়ে কারাগারের বাইরে আসেন এবং নতুন করে জঙ্গি তৎপরতা শুরু করেন।
