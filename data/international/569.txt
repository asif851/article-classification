
ভারতের মন্ত্রীদের মধ্যে সবচেয়ে বেশি সম্পদ অর্থ ও প্রতিরক্ষামন্ত্রী অরুণ জেটলির। ভারতীয় মুদ্রায় তাঁর ৭২ কোটি ১০ লাখ রুপির সম্পদ রয়েছে। প্রধানমন্ত্রী নরেন্দ্র মোদির রয়েছে এক কোটি ২৬ লাখ রুপির সম্পদ।দেশটির প্রধানমন্ত্রীর দপ্তরের ওয়েবসাইটের বরাত দিয়ে টাইমস অব ইন্ডিয়া অনলাইনের এক খবরে এ তথ্য জানানো হয়। ওয়েবসাইটটিতে মন্ত্রীদের কেন্দ্রীয় কাউন্সিল অপশনে সম্পদ ও ঋণের হিসাব দেওয়া আছে।প্রকাশিত হিসাব অনুযায়ী, মোদি সরকারের মন্ত্রীদের মধ্যে সবচেয়ে কম ২০ লাখ ৪৫ হাজার রুপির সম্পদ রয়েছে নগর উন্নয়নমন্ত্রী ভেঙ্কাইয়া নাইডুর।মোদির সম্পদের মধ্যে ৩৮ হাজার ৭০০ রুপি নগদ, ব্যাংক হিসাবে ১ লাখ ৩২ হাজার ৬৯৮ রুপি এবং ডিপোজিট ১৭ লাখ ৯২৭ রুপি আছে। তাঁর ২০ হাজার রুপির বন্ড, ভারতের জাতীয় সঞ্চয় পরিদপ্তর এনএসসিতে ২ লাখ ৩৫ হাজার রুপি, ইনস্যুরেন্স পলিসিতে ১ লাখ ৯৯ হাজার ৩১ রুপি এবং গয়না ও মূল্যবান সামগ্রী বাবদ এক লাখ ২০ হাজার ৯৮০ রুপির অর্থ আছে। এ ছাড়া মোদির গান্ধীনগরে একটি বাড়ি আছে, যার দাম এক কোটি রুপি।সম্পদের হিসাবে স্ত্রী যশোদাবেনের সম্পদের কোনো উল্লেখ করেননি মোদি। ওই অপশনে ‘জানা নেই’ লিখেছেন তিনি।সম্পদের হিসাব থেকে জানা গেছে, মোদির মন্ত্রিপরিষদের ২২ সদস্যের ১৭ জনই কোটিপতি। কোটিপতি নন এমন পাঁচজনের মধ্যে ভেঙ্কাইয়া নাইডু বাদে খাদ্যমন্ত্রী রাম বিলাস পাসোয়ানের ৩৯ লাখ ৮৮ হাজার রুপি, শ্রম ও কর্মসংস্থানমন্ত্রী নরেন্দ্র সিং তোমারের ৪৪ লাখ ৯০ হাজার, স্বাস্থ্যমন্ত্রী হর্ষবর্ধনের ৪৮ লাখ ৫৪ হাজার, রাসায়নিক ও সারমন্ত্রী অনন্ত কুমারের ৬০ লাখ ৬২ হাজার রুপির সমমূল্যের সম্পদ রয়েছে।
