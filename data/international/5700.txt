
থাইল্যান্ডের পর এবার মালয়েশিয়াতে গণকবরের সন্ধান পাওয়া গেছে। ৩০টি বড় গণকবরে মানবপাচারের শিকার হওয়া মিয়ানমার ও বাংলাদেশের শত শত অভিবাসন-প্রত্যাশীর দেহাবশেষ থাকতে পারে বলে ধারণা করা হচ্ছে।
আজ রোববার মালয়েশিয়ার গণমাধ্যমে প্রকাশিত প্রতিবেদনের বরাত দিয়ে বার্তা সংস্থা রয়টার্স এ তথ্য জানিয়েছে।
মালয়েশিয়ার একটি পত্রিকা দাবি করেছে, থাইল্যান্ডের সীমান্তসংলগ্ন মালয়েশিয়ার উত্তরাঞ্চলীয় পেরলিস প্রদেশের দুটি স্থানে ৩০টি গণকবর আবিষ্কার করেছে দেশটির পুলিশ। ওই গণকবরগুলোতে শত শত মানুষের দেহাবশেষ আছে।
মালয়েশিয়ায়ও ‘গণকবর’
মালয়েশিয়ার দ্য স্টার পত্রিকার ওয়েবসাইটে জানানো হয়েছে, গত শুক্রবার দেশটির পেদাং বেসারের একটি গণকবরে প্রায় ১০০ জন রোহিঙ্গা অভিবাসন-প্রত্যাশীর দেহাবশেষ পাওয়া গেছে।
ঘটনার বিষয়ে কোনো মন্তব্য করতে অস্বীকৃতি জানিয়েছেন মালয়েশিয়ার পুলিশের এক মুখপাত্র। তবে তিনি জানিয়েছেন, কাল সোমবার এ বিষয়ে সংবাদ সম্মেলন করা হবে।
নাম প্রকাশ না করে পুলিশের এক কর্মকর্তা জানিয়েছেন, রাজধানী কুয়ালালামপুর থেকে পুলিশের কমান্ডো ও ফরেনসিক বিশেষজ্ঞরা ঘটনাস্থলে গেছেন। তবে সেখানে কতগুলো গণকবর ও দেহাবশেষ পাওয়া গেছে, তা পরিষ্কার নয়।
সম্প্রতি থাইল্যান্ডের জঙ্গলে গণকবরের সন্ধান পাওয়া যায়। ওই গণকবর থেকে বেশ কিছু মানুষের দেহাবশেষ উদ্ধার করা হয়। দেহাবশেষগুলো বাংলাদেশ ও মিয়ানমারের অভিবাসন-প্রত্যাশীদের বলে ধারণা করা হয়।
