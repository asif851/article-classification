
বিজ্ঞাপনের প্রচারমতো ত্বক ফরসা করার ক্রিম যদি কাজ না করে, এর দায় নেবে কে? চুলের জন্য তেলের বিজ্ঞাপনে যে গুণগান করা হয়, এর সত্যতা না মিললে তারই বা দায় কার? হ্যাঁ, এবার আর ছাড়াছাড়ি নেই। পণ্যের ভুয়া বিজ্ঞাপন দিলে সংশ্লিষ্ট ব্যক্তিরা তো ফাঁসবেনই, যে তারকা বিজ্ঞাপনের মডেল হবেন, তাঁকেও সামলাতে হবে ক্ষতিপূরণের বোঝা।ভারতের বিভিন্ন পণ্য ও সেবার ভুয়া বিজ্ঞাপনের জন্য বিজ্ঞাপনদাতাদের পাশাপাশি সংশ্লিষ্ট তারকাও দায়ী হবেন। দেশটির কেন্দ্রীয় ভোক্তা সংরক্ষণ কাউন্সিল (সিসিপিসি) এমন সিদ্ধান্ত নিতে যাচ্ছে।আজ মঙ্গলবার দ্য টাইমস অব ইন্ডিয়া অনলাইনের প্রতিবেদনে জানানো হয়, ভুয়া বিজ্ঞাপনের বিষয়ে সংশ্লিষ্ট ব্যক্তিদের বিরুদ্ধে পদক্ষেপ নিতে গতকাল সোমবার সিসিপিসি একটি বৈঠক করে।বৈঠকে একটি উপকমিটি গঠনের সিদ্ধান্ত নিয়েছে সিসিপিসি। এক সপ্তাহের মধ্যে উপকমিটি গঠিত হবে। ফেব্রুয়ারির শেষের দিকে উপকমিটি প্রতিবেদন দেবে।সিসিপিসির সিদ্ধান্ত অনুযায়ী নিয়মিতভাবে বিজ্ঞাপন পর্যবেক্ষণে একটি প্যানেল থাকবে। ভুয়া বিজ্ঞাপনদাতা ও মডেলের বিরুদ্ধে শাস্তিমূলক ব্যবস্থা নিতে পারবে প্যানেল।সিসিপিসির সদস্য জোসেফ ভিক্টর বলেন, শাহরুখ খানসহ অনেক তারকা বিভিন্ন পণ্যের বিজ্ঞাপন করেন। পারিশ্রমিক হিসেবে তাঁরা প্রচুর অর্থ পান। ভুয়া বিজ্ঞাপনের বিরুদ্ধে পদক্ষেপ নেওয়ার বিষয়ে সিসিপিসির বৈঠকে আলোচনা হয়েছে। অভিযোগের পরিপ্রেক্ষিতে বিজ্ঞাপনদাতাদের পাশাপাশি তারকাদেরও অবশ্যই ক্ষতিপূরণ দিতে হবে।
