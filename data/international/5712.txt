
তুরস্কের প্রেসিডেন্ট রিসেপ তাইয়েপ এরদোয়ানকে অবমাননার অভিযোগে এক রেস্তোরাঁ মালিককে আটক করা হয়েছে। তিনি ঝেড়েপুছে বলেছেন, ‘এরদোযানকে চা দেব না।’
গতকাল সোমবার বিবিসি অনলাইনের প্রতিবেদনে জানানো হয়, আটক হওয়া ব্যক্তি তুরস্কের সরকারবিরোধী একটি পত্রিকার রেস্তোরাঁ মালিক। এরদোয়ানের মতো মানুষকে চা পরিবেশন করতেন না বলার অভিযোগে তাঁকে আটক করা হয়েছে।
সেনোল বুরান নামের ওই ব্যক্তি কামহুরিয়াত সংবাদপত্রের রেস্তোরাঁপ্রধান। তাঁর আইনজীবীর ভাষ্য, প্রেসিডেন্টকে চা দেবেন না—এ কথা বলায় কোনো অবমাননা হয়নি।
গত জুলাইয়ে তুরস্কে ব্যর্থ অভ্যুত্থানচেষ্টার পর ভিন্নমতাবলম্বীদের বিরুদ্ধে ব্যাপক অভিযান শুরু করে দেশটির সরকার।
কামহুরিয়াত সংবাদপত্রের কর্মীরাও এরদোয়ান সরকার পরিচালিত এই অভিযানের ভুক্তভোগী। পত্রিকাটির অবস্থান এরদোয়ানের বিরুদ্ধে।
খবরে জানানো হয়, ২৪ ডিসেম্বর কাজে যাচ্ছিলেন রেস্তোরাঁ মালিক বুরান। তখন তিনি সড়ক বন্ধ দেখতে পান। জানতে পারেন, প্রেসিডেন্ট এরদোয়ানের একটি ভাষণকে কেন্দ্র করে নেওয়া নিরাপত্তাব্যবস্থার অংশ হিসেবে এই পদক্ষেপ নেওয়া হয়েছে। এই পরিস্থিতিতে বুরান বলেন, ‘আমি এই ব্যক্তিকে (এরদোয়ান) এক কাপ চা-ও দেব না।’
বুরানকে আটক করে পুলিশ। প্রেসিডেন্টকে অবমাননার অভিযোগে তাঁকে ইস্তাম্বুলের একটি ফৌজদারি আদালতে তোলা হয়। বুরানকে কারাগারে পাঠিয়েছেন বিচারক।
বুরানকে বিচারের মুখোমুখি হতে হবে। দোষী সাব্যস্ত হলে তাঁর চার বছরের কারাদণ্ড হতে পারে।
