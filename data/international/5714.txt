
হিমালয় পর্বতমালা তথা বিশ্বের সর্বোচ্চ পর্বতশৃঙ্গ এভারেস্ট জয় করা প্রথম নারী জাপানের জাঙ্কো তাবেই (৭৭) মারা গেছেন। তাঁর পরিবারের সদস্যদের বরাত দিয়ে গতকাল শনিবার দেশটির সংবাদমাধ্যম এ খবর দেয়।খবরে বলা হয়, তলপেটের টিস্যুর বিরল ধরনের ক্যানসারে আক্রান্ত জাঙ্কো তাবেই টোকিওর উত্তরে সাইতামায় একটি হাসপাতালে চিকিৎসাধীন ছিলেন। সেখানেই গত বৃহস্পতিবার শেষনিঃশ্বাস ত্যাগ করেন তিনি।১৯৭৫ সালের মে মাসে এভারেস্টের দক্ষিণ-পূর্ব দিক দিয়ে চূড়ায় ওঠেন তখন ৩৫ বছর বয়সী পর্বতারোহী তাবেই। তিনি তানজানিয়ায় কিলিমানজারো, যুক্তরাষ্ট্রের ম্যাককিনলে শৃঙ্গ এবং অ্যান্টার্কটিকায় ভিনসন ম্যাসিফও জয় করেছেন। ১৯৯২ সালের মধ্যে তাবেই পৃথিবীর সর্বোচ্চ সাতটি পর্বতশৃঙ্গ জয় করে ফেলেন। তাঁর সর্বশেষ অভিযান ছিল জাপানের ফুজি শৃঙ্গে।২০০৩ সালে এক সাক্ষাৎকারে তাবেই বলেছিলেন, ‘যদি পর্যাপ্ত সময় আর অর্থ থাকত, তাহলে যে পর্বতগুলোয় আমি চড়িনি, সেগুলো জয়ে বেরিয়ে পড়তাম।’
