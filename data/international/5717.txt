
স্বাধীন সিঙ্গাপুরের প্রতিষ্ঠাতা লি কুয়ান ইউ মারা গেছেন। তাঁর বয়স হয়েছিল ৯১ বছর। লি কুয়ানের ছেলে দেশটির বর্তমান প্রধানমন্ত্রী লি হেসিয়েনের প্রেস সচিব এক বার্তায় ‘অত্যন্ত দুঃখের সঙ্গে’ জানান, লি কুয়ান মারা গেছেন।বিবিসির খবরে বলা হয়, সিঙ্গাপুর জেনারেল হাসপাতালে স্থানীয় সময় আজ সোমবার বেলা ৩টা ১৮ মিনিটে লি কুয়ান ইউ মারা যান। ৯১ বছর বয়সী বর্ষীয়ান এই রাষ্ট্রনায়ক মারাত্মক নিউমোনিয়ায় ভুগছিলেন। তিনি গত ৫ ফেব্রুয়ারি হাসপাতালে ভর্তি হন।বার্তা সংস্থা এএফপির খবরে বলা হয়, লি হেসিয়েন বাবা লি কুয়ান ইউয়ের মৃত্যুর খবর তাঁর ফেসবুকে দেন। সঙ্গে সঙ্গে এ খবর সবার মাঝে ছড়িয়ে পড়ে। জাতিসংঘের মহাসচিব বান কি মুন লি কুয়ান ইউয়ের মৃত্যুতে গভীর শোক জানিয়েছেন।লি কুয়ান ইউ ১৯৫৯ থেকে ১৯৯০ সাল পর্যন্ত সিঙ্গাপুরের প্রধানমন্ত্রী ছিলেন। তবে তিনি ২০১১ সাল পর্যন্ত সরকারের হয়ে কাজ করে গেছেন। ক্ষুদ্র একটি নগর রাষ্ট্র সিঙ্গাপুরকে এশিয়ার অন্যতম সমৃদ্ধ অর্থনীতির দেশে রূপান্তর এবং দেশটির আধুনিকায়নে লি কুয়ানের অবদান বিশাল। তবে একই সঙ্গে ক্ষমতা এককেন্দ্রিক করে রাখার জন্য তিনি সমালোচিত হয়েছেন। তাঁর শাসনামলে বাক স্বাধীনতার হরণের অভিযোগও আছে।
