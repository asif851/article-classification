
পাখির পায়ে জুতা! আজগুবি হলেও সত্যি যে সিঙ্গাপুরে একটি ধূসর বর্ণের ফ্লেমিঙ্গো পাখির ছানার জন্য নীল রঙের কাপড়ের জুতা তৈরি করা হয়েছে। আর ছানাটিও মনের আনন্দে দিব্যি ওই জুতা পড়ে পার্কে হেঁটে বেড়াচ্ছে।
বার্তা সংস্থা রয়টার্সের প্রতিবেদনে বলা হয়, সিঙ্গাপুরের জুরং বার্ড পার্ক চিড়িয়াখানায় চলতি বছরেই স্কুইশ নামের ফ্লেমিঙ্গো ছানাটির জন্ম হয়। চিড়িয়াখানার ভেতরের কিছু অংশ পাথরে বাঁধাই করা। স্কুইশের হাঁটাহাঁটিতে তার পায়ে যেন কোনো আঘাত না লাগে এ কারণেই নীল রঙের ওই জুতা তৈরি করা হয়েছে। গত বৃহস্পতিবার থেকে ওই জুতা পায়ে দিয়ে হেঁটে বেড়াচ্ছে ছানাটি।
প্রতিবেদনে বলা হয়, ফ্লেমিঙ্গো ছানাটির বয়স আড়াই মাস। একটি পরিত্যক্ত ডিম থেকে বিশেষ প্রক্রিয়ায় পার্কের ভেতরে তার জন্ম। ওজন ১ দশমিক ৬ কেজি।
জুরং বার্ড পার্ক কর্তৃপক্ষ বলছে, স্কুইশের জন্য হাতে বোনা জুতা তৈরি করা হয়েছে। কারণ, পার্কের কিছু অংশ পাথরে বাঁধাই করা। সূর্যের আলোয় তা উত্তপ্ত হয়ে ওঠে। স্কুইশ হাঁটতে হাঁটতে সেখানে চলে যায়। এ কারণেই তার পায়ে জুতা পরিয়ে দেওয়া হয়েছে। সূর্যের আলোয় প্রতিদিন হাঁটাহাঁটি পাখিটির লম্বা পা দুটিকে শক্তিশালী করতে খুবই দরকারি। পাখিটির মূল আবাস দক্ষিণ আফ্রিকা অঞ্চলে। সেখানে ঠান্ডা ও ভেজা মাটিতে এই পাখি হাঁটাহাঁটি করে।
জুরং বার্ড পার্কের কর্মকর্তা গেরার্ড ওয়ান বলেন, ‘স্কুইশের পা শক্তিশালী হলে তাকে পাখির ঝাঁকের সঙ্গে ছেড়ে দেওয়া হবে। আমাদের বিশ্বাস, পাখিটি সেখানে নিজেকে মানিয়ে নিতে পারবে।’
