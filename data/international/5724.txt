
ভারতে সাধারণ নির্বাচনের দিন ঘনিয়ে আসছে। এর সঙ্গে পাল্লা দিয়ে উত্তপ্ত হচ্ছে নির্বাচনী প্রচারণার মাঠ। একই সঙ্গে বেড়েছে প্রকৃতির উত্তাপ। কোনো কোনো রাজ্যে চলছে দাবদাহ। এতে নির্বাচনী প্রচারণাও ব্যাহত হচ্ছে।ওডিশা রাজ্যের রাজধানী ভুবনেশ্বরে গত রোববার সর্বোচ্চ তাপমাত্রা ছিল ৪২ ডিগ্রি। রাজ্যজুড়ে চলছে দাবদাহ। চৈত্রের কাঠফাটা রোদ। রাজধানীর রাস্তাঘাট প্রায় জনশূন্য। এই গরমে নির্বাচনী প্রচারণায় নামা দুরূহ। সকালে কিংবা বিকেলের দিকে রোদের তাপ কিছুটা কম থাকে। আর তখনই প্রতিদ্বন্দ্বী রাজনৈতিক দলগুলোর নেতা-কর্মীরা ছাতা মাথায় ও চোখে রোদ চশমা পরে যান মানুষের কাছে।ভারতের আবহাওয়া বিভাগ জানায়, মার্চে ভুবনেশ্বরের সর্বোচ্চ তাপমাত্রা ছিল রোববার। ১৯৫২ সাল থেকে এ পর্যন্ত শহরটিতে মাত্র চারবার সর্বোচ্চ তাপমাত্রা ৪২ রেকর্ড করা হয়। রাজ্যের বারহামপুর আসনে ভোট ১০ এপ্রিল। হাতে মাত্র কয়েকটা দিন। কিন্তু দিনের বেলায় অসহ্য গরমের মধ্যে নির্বাচনী প্রচারণা চালাতে পারছেন না প্রার্থীসহ নেতা-কর্মীরা।বিজেডির নেতা সুবাস মহরানা বলেন, ‘আমরা এখন দুই দফায় প্রচারণা চালাই। প্রথম দফায় সকাল আটটা থেকে দুপুর ১২টা পর্যন্ত এবং দ্বিতীয় দফায় বিকেল চারটা থেকে রাত ১০টা পর্যন্ত।’দ্য টেলিগ্রাফ।
 
