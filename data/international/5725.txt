
সিরিয়ায় সরকারবিরোধী বিদ্রোহীদের সামরিক শাখা ফ্রি সিরিয়ান আর্মির (এফএসএ) শীর্ষস্থানীয় কমান্ডার কামাল হামামিকে হত্যা করা হয়েছে। যুক্তরাজ্যভিত্তিক সংগঠন সিরিয়ান অবজারভেটরি ফর হিউম্যান রাইটস গতকাল শুক্রবার অভিযোগ করে, আন্তর্জাতিক সন্ত্রাসবাদী সংগঠন আল-কায়েদার সঙ্গে সম্পৃক্ত একটি গোষ্ঠী এফএসএর ওই শীর্ষ নেতাকে হত্যা করে। তবে বিভিন্ন সূত্র বলছে, সরকারবিরোধীদের একটি বিদ্রোহী গোষ্ঠীর হামলায় তিনি নিহত হন। বিশ্লেষকেরা বলছেন, হামামি হত্যাকাণ্ড সিরিয়ার যুদ্ধে নতুন আরেকটি দিক খুলে দিল। একসময় যারা একসঙ্গে প্রেসিডেন্ট বাশার আল-আসাদের বিরুদ্ধে লড়াই করেছে, এখন তারাই পরস্পরের বিরুদ্ধে অস্ত্র ধরতে যাচ্ছে। আবু বসির আল জেবলাবি নামেই বেশি পরিচিত ছিলেন কামাল হামামি। সিরিয়ান অবজারভেটরি ফর হিউম্যান রাইটসের অভিযোগ, আল-কায়েদার সঙ্গে সম্পৃক্ত ইসলামিক স্টেট অব ইরাক অ্যান্ড সিরিয়া (আইএসআইএস) নামের একটি গোষ্ঠী গত শুক্রবার লাতাকিয়া প্রদেশে এফএসএর তল্লাশিচৌকিতে হামলা চালায়। সেখানে তারা গুলি করে হামামিকে হত্যা করে। এ সময় তল্লাশিচৌকিটি ভাঙচুর করা হয়। এএফপি ও রয়টার্স।
