
আঞ্চলিক নিরাপত্তা জোরদার করতে তুরস্কের সঙ্গে কাজ করার ব্যাপারে আগ্রহ প্রকাশ করেছেন যুক্তরাষ্ট্রের প্রেসিডেন্ট ডোনাল্ড ট্রাম্প। গত শনিবার তুরস্কের প্রেসিডেন্ট রিসেপ তাইয়েপ এরদোয়ানের সঙ্গে টেলিফোনে কথা বলার সময় এ আগ্রহ প্রকাশ করেন ট্রাম্প।
এক বিবৃতিতে হোয়াইট হাউস বলেছে, আঞ্চলিক নিরাপত্তা জোরদার করতে ন্যাটো জোটের সহযোগী দেশগুলোর সঙ্গে আরও ঘনিষ্ঠভাবে কাজ করার ব্যাপারে ট্রাম্প ও এরদোয়ানের মধ্যে আলোচনা হয়।
সিরিয়ায় আইএসবিরোধী লড়াইয়ে যুক্তরাষ্ট্র কুর্দি যোদ্ধাদের অস্ত্র সরবরাহ করায় ও যুক্তরাষ্ট্রে অবস্থানরত ফেতুল্লাহ গুলেনকে তুরস্কে না পাঠানোয় সাম্প্রতিক সময়ে ওয়াশিংটন ও আঙ্কারার মধ্যে সম্পর্কের অবনতি ঘটে। কুর্দিদের ‘সন্ত্রাসী’ বলে মনে করে তুরস্ক কর্তৃপক্ষ। এদিকে ২০১৬ সালে এরদোয়ানকে উৎখাতে যে অভ্যুত্থানের চেষ্টা চালানো হয় তুরস্কে, তার জন্য ফেতুল্লাহ গুলেন দায়ী বলে মনে করে দেশটির সরকার। বর্তমানে তিনি যুক্তরাষ্ট্রের পেনসিলভানিয়ায় বসবাস করছেন।
 
