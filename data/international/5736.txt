
মালয়েশিয়ার বিরোধী নেতা আনওয়ার ইব্রাহিম ‘দুর্নীতিগ্রস্ত সরকারের’ বিরুদ্ধে লড়াই চালিয়ে যাওয়ার প্রত্যয় ব্যক্ত করেছেন। গতকাল মঙ্গলবার দেশের শীর্ষ আদালতে সমকামিতার সাজার বিরুদ্ধে আপিল শুনানির সময় এক টুইটার বার্তায় সাবেক উপপ্রধানমন্ত্রী বলেন, ‘আমি কারাগারে যেতে চাই না, তবে যদি যেতে বাধ্য হই তাহলে এ সরকারের বিরুদ্ধে লড়াই করতে করতে যাব।’ দণ্ড বহাল থাকলে ৬৭ বছর বয়সী আনওয়ার ইব্রাহিমকে কারাগারে যেতে হবে। আনওয়ারের বিরুদ্ধে সাবেক এক তরুণ সহযোগীর সঙ্গে পায়ুকামের অভিযোগ আনা হয়েছে। ২০১২ সালে আদালত এ অভিযোগ থেকে অব্যাহতি দেন তাঁকে। তবে গত মার্চে এক আপিল আদালত ওই রায় নাকচ করে দিয়ে পাঁচ বছরের কারাদণ্ড দেন। আনওয়ারের দাবি, এ মামলা তাঁর রাজনৈতিক জীবন শেষ করার সরকারি ষড়যন্ত্র।এএফপি 
