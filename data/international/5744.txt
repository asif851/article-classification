
ডেমোক্রেটিক পার্টির প্রেসিডেন্ট পদপ্রার্থী হিলারি ক্লিনটন ও তাঁর রানিং মেট টিম কেইন সর্বশেষ আয়কর হিসাব প্রকাশ করেছেন। এই হিসাব অনুযায়ী, হিলারি ও তাঁর স্বামী প্রাক্তন প্রেসিডেন্ট বিল ক্লিনটন ২০১৫ সালে যৌথভাবে মোট ১০ দশমিক ৬ মিলিয়ন ডলার উপার্জন করেন। এই আয়ের ওপর তাঁরা প্রায় ৩৫ শতাংশ হারে মোট ৩ দশমিক ৬ মিলিয়ন ডলার আয়কর দিয়েছেন। এই দম্পতির উপার্জনের সিংহভাগই বিল ক্লিনটনের, অধিকাংশই বিভিন্ন বক্তৃতা থেকে পাওয়া ফি। হিলারির আয়ের পরিমাণ তিন মিলিয়ন ডলার, যার পুরোটাই এসেছে তাঁর স্মৃতিকথা হার্ড চয়েসেস গ্রন্থ থেকে।অন্যদিকে ২০১৫ সালে টিম কেইন ও তাঁর স্ত্রী অ্যান হলটের যৌথ আয় ছিল ৩ লাখ ১৩ হাজার ৪৪১ ডলার।ডেমোক্রেটিক প্রার্থীদ্বয় তাঁদের আয়করের হিসাব প্রকাশ করলেও রিপাবলিকান প্রার্থী ডোনাল্ড ট্রাম্প একই কাজ করতে অস্বীকার করেছেন। তাঁর যুক্তি, মার্কিন রাজস্ব বিভাগ তাঁর আয়করের হিসাব নিয়ে নিরীক্ষা (অডিট) করছে। এই নিরীক্ষা শেষ হলেই তিনি নিজের প্রদত্ত আয়করের হিসাব সর্বসমক্ষে প্রকাশ করবেন। রাজস্ব দপ্তর অবশ্য জানিয়েছে, আয়করের হিসাব প্রকাশ করার ব্যাপারে কোনো নিষেধাজ্ঞা নেই।উল্লেখ্য, প্রেসিডেন্ট নির্বাচনের আগে সব প্রার্থী তাঁদের আয়কর প্রকাশ করে থাকেন। ট্রাম্প যদি তা করতে ব্যর্থ হন, তাহলে গত ৫৬ বছরে তিনিই হবেন সে রকম প্রথম প্রেসিডেন্ট পদপ্রার্থী। হিলারি ক্লিনটনের একজন মুখপাত্র সে কথা উল্লেখ করে মন্তব্য করেছেন, মিথ্যা অজুহাত দিয়ে ট্রাম্প তাঁর আয়কর প্রকাশ করছেন না, সম্ভবত লোকচক্ষু থেকে তিনি কিছু লুকাতে চাইছেন।বিশেষজ্ঞদের ধারণা, ট্রাম্পের আয়কর দাখিল না করার কারণ সম্ভবত এই যে—তিনি নিজেকে যতটা ধনী ও সফল ব্যবসায়ী বলে দাবি করেন, তা সত্য নয়। ট্রাম্প বারবার বলেছেন তাঁর মোট সম্পদের পরিমাণ ১০ বিলিয়ন ডলার। অন্য কারণ, বিপুল সম্পদের মালিক হওয়া সত্ত্বেও মার্কিন করব্যবস্থার ফাঁকফোকর ব্যবহার করে তিনি হয়তো খুব সামান্যই আয়কর দিয়ে থাকেন।
