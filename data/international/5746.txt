
ভারতের তামিলনাড়ু রাজ্যে সড়কের পাশে বসা একজন চর্মকারের কাছে নিজের চপ্পল সেলাই করিয়ে নিয়েছেন দেশটির কেন্দ্রীয় মন্ত্রী স্মৃতি ইরানি। চপ্পল সেলাইয়ের সময় পাশে বসে ছিলেন তিনি। এ ঘটনার ভিডিও সামাজিক যোগাযোগের মাধ্যমগুলোতে ব্যাপকভাবে ছড়িয়ে পড়েছে।বিজেপি সূত্র জানিয়েছে, কেন্দ্রীয় বস্ত্রমন্ত্রী স্মৃতি ইরানি তামিলনাড়ুর কোয়াইম্বেতুরে এলাকায় অলাভজনক আধ্যাত্মিক সংগঠন ইসা ফাউন্ডেশনের অনুষ্ঠানে যাচ্ছিলেন। কোয়াইম্বেতুর বিমানবন্দর থেকে নেমে তাঁর চপ্পল ছিঁড়ে যায়। বিমানবন্দর থেকে বেরিয়ে তিনি চর্মকারের খোঁজ করছিলেন। ধারেকাছে কোনো চর্মকারকে না পেয়ে গাড়িতে উঠে বসেন। পথে ১৬ কিলোমিটার দূরে গিয়ে একজন চর্মকারের দেখা মেলে। গাড়ি থেকে নেমে মন্ত্রী যান ওই চর্মকারের কাছে। এ সময় তাঁর সঙ্গে ছিলেন তামিলনাড়ু বিজেপির সাধারণ সম্পাদক বানথি শ্রীনিবাসন।
মন্ত্রী স্মৃতি ইরানি চপ্পল খুলে চর্মকারের একটি চৌকির ওপর বসেন। চপ্পল এগিয়ে দেন চর্মকারের দিকে। সেলাই শেষে এ কাজের জন্য মন্ত্রীর কাছে ১০ রুপি চান ওই চর্মকার। মন্ত্রী তাঁকে ১০০ রুপির নোট দেন; বলেন, ফেরত দেওয়ার দরকার নেই। তখন চর্মকার ওই চপ্পলে আরও কয়েকটি সেলাই দিয়ে দেন।
এ ঘটনার ভিডিও সামাজিক যোগাযোগমাধ্যমে ছড়িয়ে পড়ে। সেখানে অনেকেই মন্ত্রী স্মৃতি ইরানির এ কাজের ভূয়সী প্রশংসা করছেন।
