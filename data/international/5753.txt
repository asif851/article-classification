
ভারতের আগামী কোনো নির্বাচনে কংগ্রেসের সঙ্গে জোট বাঁধবে না সিপিএম। পশ্চিমবঙ্গের রাজধানী কলকাতায় গতকাল রোববার সিপিএমের কেন্দ্রীয় কমিটির বৈঠকে এ সিদ্ধান্ত হয়।
আগামী বছর অনুষ্ঠিত হতে যাচ্ছে ভারতের লোকসভা নির্বাচন। পাশাপাশি এ বছর অনুষ্ঠিত হতে যাচ্ছে ত্রিপুরা রাজ্যের বিধানসভা নির্বাচনও। ত্রিপুরায় ক্ষমতায় রয়েছে সিপিএমের নেতৃত্বাধীন বামফ্রন্ট।
পশ্চিমবঙ্গ রাজ্য রাজনীতিতে কংগ্রেসের সঙ্গে জোট করে নির্বাচনে লড়া হবে কি না, সেই প্রশ্ন এবং অন্যান্য ইস্যুতে সিপিএমের কেন্দ্রীয় কমিটির তিন দিনব্যাপী বৈঠক বসে কলকাতায় সিপিএমের রাজ্য কমিটির প্রধান দপ্তরে। এ বৈঠকেই গতকাল ভোটাভুটিতে সিদ্ধান্ত হয়, সিপিএম কোনো নির্বাচনে কংগ্রেসের সঙ্গে জোটে যাবে না। তারা এককভাবে লড়বে।
সিপিএমের সাধারণ সম্পাদক সীতারাম ইয়েচুরি চাইছিলেন দলীয় অবস্থান বিবেচনা করে কংগ্রেসের সঙ্গে নির্বাচনী জোটে যেতে, কিন্তু তাতে রাজি হচ্ছিলেন না সিপিএমের কেন্দ্রীয় নেতৃত্ব। অবশেষে এই প্রস্তাবের বিষয়ে বৈঠকে সিদ্ধান্ত নিতে না পেরে ভোটাভুটি হয়। ভোটে কংগ্রেসের সঙ্গে জোট বাঁধার পক্ষে ভোট পড়ে ৩১টি আর বিপক্ষে পড়ে ৫৫টি। ফলে কংগ্রেসের সঙ্গে জোটে যাওয়ার প্রস্তাব খারিজ হয়ে যায়। এতে হতাশ হয়ে পড়েন দলের কেন্দ্রীয় সম্পাদক সীতারাম ইয়েচুরি। তাই ভোটাভুটির পর ইঙ্গিত দেন, তিনি দলের শীর্ষপদ থেকে সরে যেতে চান।
২০১১ সালের পশ্চিমবঙ্গ বিধানসভা নির্বাচনে মমতার নেতৃত্বাধীন তৃণমূল কংগ্রেসের কাছে বিপুল ভোটে পরাজয়ের পর সিপিএম আর পশ্চিমবঙ্গে মাথা তুলে দাঁড়াতে পারেনি। ২০১১ সালের পর ২০১৪ সালের লোকসভা নির্বাচন বা পঞ্চায়েত ও পৌরসভা নির্বাচনে এমনকি ২০১৬ সালের সর্বশেষ পশ্চিমবঙ্গ রাজ্য বিধানসভা নির্বাচনেও সিপিএম বিপুলভাবে পরাস্ত হয় তৃণমূল কংগ্রেসের কাছে। এরপর উত্থান ঘটতে থাকে বিজেপির।
সেই বিজেপিকে পশ্চিমবঙ্গে পরাস্ত করার জন্য নতুন করে এই রাজ্যের রাজনৈতিক ময়দানে নামে সিপিএম। এই লড়াইয়ে সিপিএম পাশে পায় জাতীয় কংগ্রেসকে। কংগ্রেসও ভারতের একটি ধর্মনিরপেক্ষ দল। ১৩৩ বছর ধরে ধর্মনিরপেক্ষতার আদর্শ লালন করে আসছে।
তবে কংগ্রেসের সঙ্গে সিপিএমের এই জোটকে ভালো মনে নিতে পারেনি সিপিএমের কট্টরপন্থীরা। তারা বারবার এই জোটের বিরোধিতা করে দাবি জানিয়ে আসছিল, সিপিএমকে এককভাবে লড়তে হবে ধর্মনিরপেক্ষতার ঝান্ডা নিয়ে; কংগ্রেসের সঙ্গে জোট করে নয়।
