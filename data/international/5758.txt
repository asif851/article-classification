
যুক্তরাষ্ট্রের কাছ থেকে সদ্য কেনা দুটি ‘আলট্রা-লাইট’ হাউইটজার কামানের পরীক্ষা চালিয়েছে ভারত। রাজস্থানের পোখরানে গতকাল রোববার দূরপাল্লার এ কামানের পরীক্ষা করা হয়। বলা হচ্ছে, চীনের সঙ্গে সুদীর্ঘ সীমান্তে নিরাপত্তাব্যবস্থাকে আরও জোরদার করতে সেখানে তা মোতায়েন করা হবে।
যুক্তরাষ্ট্রের কাছ থেকে কেনা ওই দুটি হাউইটজার কামান হচ্ছে ‘এম-৭৭৭ এ-টু’। এগুলোর ওজন ৪ হাজার ২০০ কিলোগ্রাম করে। এই কামানে চার ধরনের গোলা ভরা যায়। এর পাল্লা ২৫ থেকে ৩০ কিলোমিটারের মধ্যে। তবে কামানের ক্ষমতা বাড়িয়ে সেই পাল্লা ৪০ কিলোমিটারও করা যায়।
১৪৫টি আলট্রা-লাইট হাউইটজার কামান কেনার জন্য গত নভেম্বরে যুক্তরাষ্ট্রের সঙ্গে চুক্তি করে ভারত। এর পরিপ্রেক্ষিতে এ বছরের মে মাসে দুটি কামান পেয়েছে ভারত। গতকাল সেই দুটি কামানের পাল্লা, গতি, গতিপথ ও সক্ষমতা পোখরানে পরীক্ষা করে দেখা হয়। সেপ্টেম্বর পর্যন্ত তা আরও কয়েকবার যাচাই করে দেখা হবে।
আশির দশকে সুইডিশ কামান নির্মাতা সংস্থা বোফর্সের কাছ থেকে হাউইটজার কামান কিনেছিল ভারত। তা নিয়ে রাজীব গান্ধীর সরকার কেলেঙ্কারির অভিযোগে জড়ায়। এর ৩০ বছর পর ভারত হাউইটজার কামান কিনছে যুক্তরাষ্ট্রের কাছ থেকে।
সেনাবাহিনীর সূত্র অনুযায়ী, এমন আরও তিনটি কামান ভারতে আসছে ২০১৮ সালের সেপ্টেম্বরে। এরপর ২০১৯ সালের মার্চ থেকে বাকি ১৪০টি কামান ধাপে ধাপে পাঠাবে যুক্তরাষ্ট্র।
