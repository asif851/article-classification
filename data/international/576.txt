
সিরিয়ার প্রেসিডেন্ট বাশার আল আসাদের সমর্থনে সে দেশে বেপরোয়া রুশ সামরিক অভিযান দুর্যোগ ডেকে আনতে পারে বলে সতর্ক করেছেন মার্কিন প্রেসিডেন্ট বারাক ওবামা। তিনি বলেন, রাশিয়ার এ কৌশল আইএসকে গা ঢাকা দিতে তাড়িত করছে এবং তাদের আরও শক্তিশালী করে তুলছে।বিবিসি ও এএফপির খবরে জানা যায়, হোয়াইট হাউসে গতকাল শুক্রবার এক সংবাদ সম্মেলনে ওবামা বলেন, সিরিয়ার সমস্যা হলো বাশার আল আসাদ। জনগণের সঙ্গে তাঁর নিষ্ঠুর আচরণ বন্ধ করতে হবে। কিন্তু রাশিয়া যেভাবে হামলা চালিয়ে যাচ্ছে, এতে আসাদের শত্রুপক্ষকে লক্ষ্যবস্তু করা হচ্ছে। এতে আসাদ লাভবান হচ্ছেন।রাশিয়ার প্রেসিডেন্ট ভ্লাদিমির পুতিনকে হুঁশিয়ার করে ওবামা বলেন, রাশিয়া আসাদের বন্ধু হয়ে উঠছে। তাঁদের সামনে বিপদ রয়েছে। তিনি বলেন, রাশিয়ার লক্ষ্য হলো আসাদের বিরুদ্ধে যুদ্ধরত উদারপন্থী সংগঠনকে কোণঠাসা করা ও আইএসকে শক্তিশালী করা। অথচ মুখে তাঁরা আইএস দমনের কথা বলছে।গতকাল শুক্রবার টানা তৃতীয় দিনের মতো সিরিয়ায় বিমান হামলা চালায় রাশিয়া। মস্কোর একজন জ্যেষ্ঠ কর্মকর্তা গতকাল বলেন, এ হামলা তিন থেকে চার মাস ধরে চলতে পারে। সিরিয়ায় রুশ বিমান হামলা অবিলম্বে বন্ধ করতে আইএসবিরোধী মার্কিন নেতৃত্বাধীন জোট আহ্বান জানিয়েছে। ইসলামিক স্টেটের (আইএস) জিহাদিদের দমনের লক্ষ্যে গঠিত ওই জোট গতকাল এক বিবৃতিতে বলেছে, রাশিয়ার ওই হামলায় সিরিয়ায় সন্ত্রাসবাদ ও উগ্রপন্থা তীব্র হবে।
সিরিয়ায় কেবল আইএসের অবস্থান লক্ষ্য করে বিমান হামলা চালানো হচ্ছে বলে রাশিয়া জোরালোভাবে দাবি করেছে। তুরস্কসহ পশ্চিমা ওই জোটের কয়েকটি সদস্যরাষ্ট্র অভিযোগ করেছে, বাশারের বিরুদ্ধে যুদ্ধরত মধ্যপন্থীরাও রুশ হামলার শিকার হচ্ছে।
