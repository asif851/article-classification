
ইরাকের রাজধানী বাগদাদের ৫০ কিলোমিটার উত্তরে বাকুবা শহরে আজ শুক্রবার জঙ্গিদের সঙ্গে সেনাদের প্রচণ্ড লড়াই চলছে। জিহাদি বলে পরিচয় দেওয়া এসব জঙ্গি বাগদাদ দখলের লক্ষ্যে এগিয়ে চলেছে।বাকুবা শহরে আল-কায়েদার শাখা ইসলামিক স্টেট অব ইরাক অ্যান্ড দ্য লেভান্ট (আইএসআইএল) দখলের জন্য হামলা চালালে এই সংঘর্ষের ঘটনা ঘটে। আজ দুপুরে দেশটির সামারা শহরেও জঙ্গিরা হামলা চালিয়েছে বলে বার্তা সংস্থা এএফপির এক খবরে জানানো হয়।দেশটির পুলিশ ও সেনা কর্মকর্তারা জানান, আজ মুকদাদিয়া এলাকার কাছে বাকুবায় জঙ্গিরা হামলা চালালে তাঁদের সঙ্গে সংঘর্ষ বাধে। চলতি সপ্তাহে জঙ্গিরা দেশটির দুটি প্রদেশের গুরুত্বপূর্ণ দুটি শহর দখল করে নিয়েছে। এর মধ্যে রয়েছে প্রয়াত প্রেসিডেন্ব সাদ্দাম হোসেনের শহর তিকরিত ও মসুল।গতকাল দেশটির প্রধানমন্ত্রী নুরি আল মালিকি জঙ্গিদের বিরুদ্ধে লড়াই চালিয়ে যাওয়ার ঘোষণা দিয়েছেন। উদ্ভূত পরিস্থিতিতে টেলিভিশনে সম্প্রচারিত এক ঘোষণায় তিনি বলেছিলেন, নিরাপত্তা বাহিনীকে ‘সর্বোচ্চ সতর্কাবস্থায়’ রাখা হয়েছে।
