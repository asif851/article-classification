
যুক্তরাষ্ট্রের অরল্যান্ডো শহরে সমকামীদের নৈশ ক্লাবে গুলিবর্ষণের ঘটনায় আইএসের সরাসরি সম্পৃক্ততার কোনো সুস্পষ্ট প্রমাণ মেলেনি বলে জানিয়েছেন মার্কিন প্রেসিডেন্ট বারাক ওবামা। আজ সোমবার ওয়াশিংটনে বারাক ওবামা এ কথা বলেছেন বলে বিবিসির খবরে বলা হয়েছে।
যুক্তরাষ্ট্রের ফ্লোরিডা অঙ্গরাজ্যের অরল্যান্ডো শহরের সমকামীদের একটি নৈশ ক্লাবে শনিবার মধ্য রাতে আফগান বংশোদ্ভূত হামলা চালান ২৯ বছর বয়সী ওমর মতিন। তাঁর বাড়ি ফ্লোরিডায় পোর্ট সেন্ট লুইসে। তাঁর এলোপাতাড়ি গুলিতে কমপক্ষে ৪৯ জন নিহত হন। পুলিশের গুলিতে তিনি নিহত হন। আইএস এ হামলার দায় স্বীকার করে।
মার্কিন প্রেসিডেন্ট বারাক ওবামা বলেন, অরল্যান্ডো শহরে সমকামীদের নৈশ ক্লাবে গুলিবর্ষণের ঘটনায় ইসলামিক স্টেট যে সরাসরি দায়ী এর কোনো সুস্পষ্ট প্রমাণ পাওয়া যায়নি। তিনি বলেন, তদন্তে ওই ঘটনাকে একটি সন্ত্রাসী হামলা হিসেবে গণ্য করা হচ্ছে। কিন্তু, এ গুলি বর্ষণের সঙ্গে আইএসের সম্পৃক্ততা নিয়ে অস্পষ্টতা আছে।
বারাক ওবামা বলেন, বন্দুকধারী ওমর মতিন হামলার শেষ মুহূর্তে আইএসের প্রতি আনুগত্য ঘোষণা করেন। কিন্তু এর কোনো সুস্পষ্ট প্রমাণ এখন পর্যন্ত মেলেনি যে তিনি সরাসরি আইএস দ্বারা পরিচালিত।
বারাক ওবামা বলেন, ‘এটি অবশ্যই আমাদের নিজ দেশের চরমপন্থার একটি উদাহরণ মাত্র, যা নিয়ে অনেক দিন ধরেই আমরা উদ্বিগ্ন।’
আরও পড়ুন: 
‘সে আসছে মা, আমি এবার মারা যাব’অরল্যান্ডোর হামলাকারী ‘মানসিকভাবে অস্থির’ ছিলেন
