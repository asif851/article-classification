
দলের বিরুদ্ধে দুর্নীতির অভিযোগ তোলার পাশাপাশি ‘বিদ্রোহ’ করে দল থেকে বহিষ্কৃত হলেন ভারতের পশ্চিমবঙ্গের বীরভূম জেলার তৃণমূল বিধায়ক (এমএলএ) স্বপন কান্তি ঘোষ। তিনি সিউরি পৌরসভার বিরুদ্ধে ১০ লাখ রুপি নয়ছয় করার অভিযোগ তুলে আজ বুধবার বিধানসভা ভবনের সিঁড়িতে অবস্থান ধর্মঘটে অংশ নেন। এ ঘটনায় ক্ষুব্ধ হয় তৃণমূলের শীর্ষ নেতারা।
এ ঘটনার পর দলবিরোধী কাজের অভিযোগ এনে তৃণমূল কংগ্রেস নেতা পার্থ চট্টোপাধ্যায় আজ সংবাদ সম্মেলন করে স্বপন কান্তি ঘোষকে দল থেকে বহিষ্কারের ঘোষণা দেন।সিউরি পৌরসভার বিরুদ্ধে ১০ লাখ রুপি তছরুপের অভিযোগ তুলে স্বপন কান্তি ঘোষ আজ অবস্থান ধর্মঘটে বসেন বিধানসভা ভবনে। তিনি অভিযোগ করেন, এই আর্থিক দুর্নীতি নিয়ে দলীয় নেতৃত্ব, মন্ত্রী, এমনকি মুখ্যমন্ত্রীকে জানিয়েও কোনো সুবিচার মেলেনি। অবস্থান ধর্মঘট পালনকালে এই বিধায়কের সঙ্গে কথা বলেন বিরোধী ​দলের নেতা সূর্যকান্ত মিশ্র, বিজেপি বিধায়ক শমীক ভট্টাচার্য প্রমুখ।পুরমন্ত্রী ফিরহাদ হাকিম এ অবস্থান ধর্মঘট ছেড়ে আলোচনায় বসার আবেদন জানালেও তাতে সায় দেননি স্বপন কান্তি ঘোষ।
