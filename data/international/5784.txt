
অস্ট্রেলিয়ার প্রধানমন্ত্রী টনি অ্যাবোট বলেছেন, ছেলেদের ছেলে ও মেয়েদের মেয়ে হিসেবে থাকা উচিত।আজ মঙ্গলবার বার্তা সংস্থা এএফপির প্রতিবেদনে জানানো হয়, দেশটিতে জেন্ডার নিয়ে চলা বিতর্কের প্রেক্ষাপটে আজ মঙ্গলবার এমন মন্তব্য করেছেন অ্যাবোট।ক্রিসমাসকে সামনে রেখে দেশটিতে খেলনা পুতুলের জেন্ডার নির্ধারণ নিয়ে বিতর্ক শুরু হয়েছে।‘নো জেন্ডার ডিসেম্বর’ শীর্ষক প্রচারে দেশটিতে জেন্ডার নিয়ে বিদ্যমান গৎ ভাঙার আহ্বান জানানো হচ্ছে। এই প্রচারের উদ্দেশে খেলনা হিসেবে মেয়েদের জন্য পুতুল ও ছেলেদের জন্য গাড়ি কেনার যে গৎ প্রচলিত আছে, তা ভাঙা।প্রধানমন্ত্রী অ্যাবোটের তিন মেয়ে। চলমান বিতর্কের প্রেক্ষাপটে চ্যানেল নাইন টেলিভিশনকে তিনি বলেন, সন্তানের জন্য যা সর্বোত্তম, বাবা-মায়ের তা-ই করা উচিত।অ্যাবোট বলেন, ‘ছেলেদের ছেলে এবং মেয়েদের মেয়ে থাকতে দিন—এটাই আমার সব সময়কার দর্শন। সবকিছুর ঊর্ধ্বে, সন্তানের জন্য বাবা-মা যা ভালো মনে করেন, তাঁদের সেটাই করতে দিন।’
