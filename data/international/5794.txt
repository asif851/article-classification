
ফ্রান্সের প্রেসিডেন্ট ফ্রাঁসোয়া ওলাঁদের একটি অনুষ্ঠানস্থলের পাশে গুলিতে দুজন আহত হয়েছেন। সেখানে দায়িত্বরত এক পুলিশ সদস্যের অস্ত্র থেকে ভুল করে ওই গুলির ঘটনা ঘটে।সরকারি কর্মকর্তারা জানান, প্রেসিডেন্ট ওলাঁদ গতকাল মঙ্গলবার দেশটির পশ্চিমাঞ্চলীয় একটি শহরের রেলওয়ের সম্প্রসারিত অংশের উদ্বোধনী অনুষ্ঠানে বক্তব্য দিচ্ছিলেন। তখন পুলিশের একজন সদস্য প্রেসিডেন্টের ভাষণস্থল থেকে ১০০ মিটার দূরে একটি ছাদে অবস্থান নিয়েছিলেন। এ সময় তাঁর রাইফেলের সেফটি ক্যাচ খুলে গেলে গুলি বেরিয়ে যায়। এতে দুজন আহত হলেও তাঁরা শঙ্কামুক্ত।স্থানীয় গণমাধ্যমের খবরে বলা হয়েছে, পুলিশের স্নাইপার (দূরবর্তী লক্ষ্যে আঘাত হানতে সক্ষম) সদস্যদের গুলিতে হোটেলের একজন পরিচারক ও রেলওয়ের এক কর্মী আহত হয়েছেন। এঁদের একজন পায়ের গোড়ালিতে ও অপরজন পায়ে আঘাত পেয়েছেন। গুলির ঘটনায় প্রেসিডেন্টের ভাষণে সামান্য ব্যাঘাত ঘটলেও ঘটনাস্থলে কোনো ধরনের আতঙ্ক ছড়ায়নি।প্রেসিডেন্ট ওলাঁদ তাঁর ভাষণে বিরতি দিয়ে বলেন, ‘আমি প্রত্যাশা করি এটি তেমন গুরুত্বপূর্ণ কিছু নয়।’ এ সময় তিনি কেউ আহত হয়েছেন কি না তা জানতে চান।
