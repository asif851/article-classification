
পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের সঙ্গে দিল্লির মুখ্যমন্ত্রী অরবিন্দ কেজরিওয়ালের সুসম্পর্ক রয়েছে। মমতার বিভিন্ন আন্দোলনের সমর্থকও কেজরিওয়াল।ভারতে ৫০০ ও ১০০০ রুপির নোট বাতিলের বিরুদ্ধে মমতা গর্জে উঠেছিলেন। শুরু করেছিলেন আন্দোলন। সে সময় মমতার পাশে প্রথম এসে দাঁড়িয়েছিলেন আম আদমি পার্টির (এএপি) প্রধান কেজরিওয়াল।দিল্লির তিনটি পৌরসভার নির্বাচন সমাগত। আগামী মাসে এই নির্বাচন হওয়ার কথা।দিল্লির এই তিনটি পৌরসভার ক্ষমতায় আছে বিজেপি। আর দিল্লির ক্ষমতায় কেজরিওয়ালের এএপি। নির্বাচন সামনে রেখে মাঠে নেমে পড়েছেন দিল্লির মুখ্যমন্ত্রী। ঘোষণা দিয়েছেন, পৌর নির্বাচনে তাঁর দল জিতলে দিল্লিকে আগামী এক বছরের মধ্যে লন্ডন বানাবেন।পশ্চিমবঙ্গে পৌর নির্বাচনের প্রাক্কালে মমতার মুখেও এমন কথা শোনা গিয়েছিল।তবে কি মমতার কৌশল নিয়েছেন কেজরিওয়াল?২০১১ সালে পশ্চিমবঙ্গে ক্ষমতায় আসে মমতার তৃণমূল কংগ্রেস। এর আগে পৌর নির্বাচনে জয়ী হয় দলটি। সেই নির্বাচনের প্রাক্কালে মমতা ঘোষণা দিয়েছিলেন, তাঁর ক্ষমতায় এলে তিনি কলকাতাকে লন্ডন বানাবেন। আর উত্তরবঙ্গকে বানাবেন সুইজারল্যান্ড। কিন্তু নির্বাচনে জয়ের পর কলকাতাকে কতটুকু লন্ডনের ধাঁচে গড়ে তোলা হয়েছে, তা কলকাতাবাসী জানে।
এখন মমতার মতো করে কেজরিওয়াল বলছেন, পৌর নির্বাচনে এএপি জয়ী হলে দিল্লিকে এক বছরের মধ্যে লন্ডন বানাবেন।
কেজরিওয়ালের এই ঘোষণা নিয়ে নানা আলোচনা-সমালোচনা হচ্ছে। দিল্লিকে আদৌ লন্ডন বানানো সম্ভব কি না, তা নিয়ে অনেকে প্রশ্ন তুলেছেন। কেউ কেউ বলছেন, এটা নির্বাচনী প্রচার-প্রচারের চমক ছাড়া আর কিছুই নয়।
