
পদত্যাগ করেছেন যুক্তরাষ্ট্রের গোয়েন্দাপ্রধান জেমস ক্ল্যাপার। আজ বৃহস্পতিবার তিনি তাঁর পদত্যাগপত্র জমা দেওয়ার কথা জানিয়েছেন। জেমস ক্ল্যাপার মার্কিন কেন্দ্রীয় গোয়েন্দা সংস্থা (সিআইএ) ও জাতীয় নিরাপত্তা সংস্থাসহ (এনএসএ) ১৭টি সংস্থার সমন্বয়কের দায়িত্ব পালন করতেন। ছয় বছর ধরে এই দায়িত্বে ছিলেন ক্ল্যাপার।পদত্যাগের বিষয়টি জানানোর জন্য কংগ্রেসনাল শুনানিতে হাজির হন ক্ল্যাপার। তিনি জানান, প্রেসিডেন্ট ডোনাল্ড ট্রাম্প দায়িত্ব নেওয়ার পর তিনি আর গোয়েন্দা প্রধানের দায়িত্বে থাকবেন না। ক্ল্যাপার বলেন, ‘আমি গত রাতে পদত্যাগপত্র জমা দিয়েছি। আমি আর ৬৪ দিন দায়িত্বে থাকছি।’ডোনাল্ড ট্রাম্প ২০ জানুয়ারি প্রেসিডেন্ট হিসেবে শপথ নিচ্ছেন। ৮ নভেম্বর অনুষ্ঠিত প্রেসিডেন্ট নির্বাচনে ডেমোক্রেটিক পার্টির প্রার্থী হিলারি ক্লিনটনের বিরুদ্ধে জয়ী হন রিপাবলিকান পার্টির প্রার্থী ট্রাম্প।
