
ভারতের কংগ্রেস দলের সহসভাপতি রাহুল গান্ধী মোদি সরকারকে চ্যালেঞ্জ ছুড়ে দিয়ে বলেছেন, তাঁর বিরুদ্ধে বিজেপি নেতা সুব্রামানিয়াম স্বামীর তোলা অভিযোগ প্রমাণ করতে পারলে তিনি কারাগারে যেতে প্রস্তুত আছেন। ওই অভিযোগ তদন্তের জন্য আজ বৃহস্পতিবার সরকারের প্রতি জোর আহ্বানও জানান রাহুল। টাইমস অব ইন্ডিয়ার এক প্রতিবেদনে এসব কথা জানানো হয়।
সুব্রামানিয়াম গত সোমবার অভিযোগ করেন, লন্ডনে একটি ব্যক্তিমালিকানাধীন কোম্পানি প্রতিষ্ঠার জন্য নিবন্ধনপত্রে রাহুল নিজেকে যুক্তরাজ্যের নাগরিক বলে উল্লেখ করেছেন। তিনি রাহুলের ভারতীয় নাগরিকত্ব ও লোকসভার সদস্যপদ কেড়ে নেওয়ারও দাবি তোলেন। ভারতের প্রয়াত প্রধানমন্ত্রী ও দাদি ইন্দিরা গান্ধীর জন্মবার্ষিকী উপলক্ষে আয়োজিত এক অনুষ্ঠানে ভাষণ দেওয়ার সময় সুব্রামানিয়ামের অভিযোগের প্রসঙ্গ তোলেন রাহুল। তিনি বলেন, ‘মোদিজি প্রধানমন্ত্রী। তিনি (প্রধানমন্ত্রী) তাঁর সব তদন্ত সংস্থাকে দিয়ে আমার বিরুদ্ধে অভিযোগের তদন্ত করাতে পারেন। তাঁরা বিভিন্ন বিষয় নিয়ে আমার বিরুদ্ধে অভিযোগ তুলছেন। যদি তা-ই হয়, তাহলে অভিযোগ তদন্তের নির্দেশ দেন না কেন?’ রাহুল বলেন, ‘আমি মোদিজিকে ভয় পাই না। অভিযোগ প্রমাণ হলে আমি কারাগারে যেতে প্রস্তুত। তবে প্রধানমন্ত্রীকে অবশ্যই আমার ও আমার পরিবারের সদস্যদের গায়ে কলঙ্ক লেপন থেকে তাঁর লোকদের বিরত রাখা উচিত।’
