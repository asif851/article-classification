
বর্ষার শুরুতেই ভারতের উত্তর-পূর্বাঞ্চলে দুর্যোগের বলি অন্তত ২৫ জন। মেঘভাঙা বৃষ্টি, ব্যাপক ভূমিধস ও পাহাড়ি ঢল ভাসিয়ে নিয়ে গেছে গ্রামের পর গ্রাম। গতকাল রোববার পরিস্থিতি কিছুটা স্বাভাবিক থাকলেও সড়কগুলোর বেহাল অবস্থা পাহাড়ি জনপদগুলোতে দুর্ভোগ জিইয়ে রেখেছে।
উত্তর-পূর্ব ভারতের আট রাজ্যেই বর্ষার শুরুতেই শুরু হয়েছে মৃত্যুর মিছিল। গতকাল সকালে মেঘালয়ের রি ভই জেলায় মাটিচাপা পড়া এক নারীর লাশ উদ্ধারের পর পাহাড়ি রাজ্যটিতে মৃতের সংখ্যা দাঁড়িয়েছে ৭। রাজ্য দুর্যোগ মোকাবিলা বাহিনীর সদস্যরা বিভিন্ন জায়গায় উদ্ধারকাজে রয়েছেন। গতকাল মুখ্যমন্ত্রী মুকুল সাংমা শিলংয়ে সাংবাদিকদের জানিয়েছেন, পরিস্থিতি বেশ উদ্বেগজনক। বহু মানুষ ত্রাণশিবিরে রয়েছে। বর্ষার শুরুতেই ব্যাপক ক্ষতি হয়েছে।
প্রবল বর্ষণে মিজোরামের বিভিন্ন জায়গায় জাতীয় সড়কে ধস দেখা দিয়েছে। এতে রাজধানী আইজল দেশের অন্যান্য অঞ্চল থেকে বিচ্ছিন্ন। মিজোরামে সরকারি হিসাবে এবারের বর্ষায় এখন পর্যন্ত ১০ জন প্রাণ হারিয়েছেন। সড়কের পাশাপাশি ধসের কারণে এই রাজ্যে বাড়িঘরেরও ব্যাপক ক্ষতি হয়েছে।
আসামে ব্রহ্মপুত্র ও বরাক নদী ফুঁসছে। পাহাড় থেকে নামা জলে বহু এলাকা প্লাবিত। শুধু তা-ই নয়, সাম্প্রতিক ফ্লাস ফ্লাডেও রাজধানী গুয়াহাটি বিভিন্ন এলাকা প্লাবিত হয়ে পড়ে। তবে গতকাল মুষলধারে বৃষ্টি না হওয়ায় পরিস্থিতির কিছুটা উন্নতি হয়। আসামে সরকারি হিসাবে এখন অবধি প্রাণ হারিয়েছেন পাঁচজন।
ত্রিপুরাতেও এবার ভারী বৃষ্টি হচ্ছে। উত্তর ত্রিপুরা জেলায় রেকর্ড বৃষ্টি ধরা পড়েছে বর্ষার শুরুতেই। এখন পর্যন্ত ত্রিপুরায় প্রাকৃতিক দুর্যোগের শিকার ৩। গতকাল বৃষ্টির হাত থেকে কিছুটা স্বস্তি মিললেও ব্যাপক গরমে হাঁসফাঁস করছেন রাজ্যবাসী। গরমের সঙ্গে পাল্লা দিয়ে বাড়ছে আর্দ্রতাও।
বৃষ্টির কড়া শাসন চলছে অরুণাচল প্রদেশ, নাগাল্যান্ড, মণিপুর ও সিকিমেও। বৃষ্টির সঙ্গে পাল্লা দিয়ে চলছে ভূমিধস। এতে হতাহত হওয়ার সংখ্যা বাড়তে পারে। সতর্ক করা হয়েছে দুর্যোগ মোকাবিলা বাহিনীর জওয়ানদের।
 
