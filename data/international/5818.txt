
পাকিস্তানের সদ্য সাবেক প্রধানমন্ত্রী নওয়াজ শরিফের রাজনৈতিক দল পিএমএল-এন চায়, তিনি একটি ‘ঐতিহাসিক’ অনুষ্ঠানের মাধ্যমে নিজ শহর লাহোরে ফিরবেন। এ লক্ষ্যে নেতা-কর্মীরা দলের শক্তি প্রদর্শনের একটি বড় মহড়ার (শোডাউন) প্রস্তুতি নিচ্ছেন। তাঁরা মনে করছেন, এ রকম আয়োজনের মাধ্যমে দলটি রাজনৈতিক সুফল পাবে।
পানামা পেপারস কেলেঙ্কারির জেরে সুপ্রিম কোর্ট গত ২৮ জুলাই নওয়াজকে প্রধানমন্ত্রী এবং সরকারি পদের অযোগ্য ঘোষণা করার পর পরই তিনি পদত্যাগ করেন। পাকিস্তান মুসলিম লিগ-নওয়াজ (পিএমএল-এন) তাঁকে গতকাল রোববার মোটর শোভাযাত্রা সহযোগে জিটি রোড দিয়ে লাহোরে নিয়ে যাওয়ার পরিকল্পনা করলেও পরে সেটা আগামী বুধবার পর্যন্ত স্থগিত রাখে। দলের পাঞ্জাব প্রদেশের কর্মী-সমর্থকেরা সেদিন নওয়াজকে স্বাগত জানাতে উপস্থিত হবেন। এ লক্ষ্যে ইতিমধ্যে লাহোরের বেশির ভাগ সড়ক সাজানো হয়েছে। সেখানকার রাস্তায় রাস্তায় ‘একজন নেতার কোনো পদের প্রয়োজন নেই...কারণ, তিনি তো মানুষের হৃদয়ে আছেন’ লেখা ব্যানার শোভা পাচ্ছে। স্থানীয় নেতা ও মন্ত্রীরা এসব ব্যানার টানিয়েছেন।
পিএমএল-এনের পরিকল্পনা অনুযায়ী রাজধানী ইসলামাবাদ থেকে এই শোডাউন বুধবার শুরু হয়ে আগামী বৃহস্পতিবার লাহোর পর্যন্ত যাবে। পাঞ্জাব প্রদেশের তথ্যমন্ত্রী মুজতবা সুজাউর রেহমান বলেন, ‘জনগণের প্রত্যাশার চাপে’ অনুষ্ঠানের পরিকল্পনা বদলাতে হয়েছে। নওয়াজের লাহোর-যাত্রা শেষ করতে অন্তত দুই দিন লাগবে। জিটি রোড ধরে এই যাত্রা আয়োজনের ক্ষেত্রে নিরাপত্তার ব্যাপারটা গুরুত্বপূর্ণ। তবে নওয়াজ একজন সাহসী নেতা।
পাঞ্জাবের শাসনক্ষমতা পিএমএল-এনের দখলে থাকার বিষয়টি উল্লেখ করে বিরোধী দল পাকিস্তান তেহরিক-ই-ইনসাফ অভিযোগ করেছে, নওয়াজের লাহোর প্রত্যাবর্তনকে একটি ঐতিহাসিক রূপ দিতে রাষ্ট্রীয় ব্যবস্থার ব্যবহার হচ্ছে। 
