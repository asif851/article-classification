
আসন্ন লোকসভা নির্বাচন সামনে রেখে ভারতীয় জনতা পার্টি (বিজেপি) জোট গঠনের প্রতিযোগিতায় ক্ষমতাসীন কংগ্রেসকে হারিয়ে দিয়েছে। তবে এই জোট নিয়ে কিছুটা শঙ্কাও রয়েছে। কারণ, জোটের কিছু শরিকের কারণে বিজেপির প্রধানমন্ত্রী পদপ্রার্থী নরেন্দ্র মোদি এনডিএ জোটের জন্য নতুন মিত্রদের আকর্ষণ করতে ব্যর্থও হতে পারেন।ব্যাংক অব আমেরিকা মেরিল লিঞ্চের (বফএএমএল) এক গবেষণা প্রতিবেদনে এমন তথ্য জানানো হয়েছে। গত বুধবার এই প্রতিবেদন প্রকাশ করা হয়।বিহারে রাম ভিলাস পাসওয়ানের দল লোক জনশক্তি পার্টির সঙ্গে হাত মিলিয়েছে বিজেপি। এই রাজ্যে ৪০টি আসন রয়েছে। অন্যদিকে হরিয়ানায়ও কুলদীপ বিষ্ণয়ের দল হরিয়ানা জনহিত কংগ্রেসের সঙ্গে বিজেপি জোট বেঁধেছে। সেখানে আসনসংখ্যা ১০টি। আর তামিলনাড়ুতে ছয়দলীয় মহাজোট গড়লেও এই রাজ্যে চ্যালেঞ্জের মুখে রয়েছে বিজেপি। সেখানে ৩৯টি আসনে তুমুল প্রতিদ্বন্দ্বিতার সম্ভাবনা রয়েছে। গবেষণা অনুযায়ী, তামিলনাড়ুতে বিজেপির নেতৃত্বাধীন ছয়দলীয় জোটের প্রতি মাত্র ২৩ শতাংশ ভোটারের সমর্থন রয়েছে। অন্যদিকে জয়ললিতার এআইএডিএমকের প্রতিও সমান সংখ্যক ভোটারের সমর্থন রয়েছে। আর এম করুণানিধির ডিএমকের প্রতি সমর্থন রয়েছে ২৫ শতাংশ ভোটারের। তাই বড় জোট গড়েও বিজেপির নেতৃত্বাধীন এনডিএ জোট এখানে বড়সড় ধাক্কা খেতে পারে।প্রতিবেদন অনুযায়ী, এনডিএ কেরালা, ওডিশা ও পশ্চিমবঙ্গ ছাড়া সব বড় রাজ্যে নিরাপদ অবস্থানে রয়েছে। ফলে ৫৪৩টি আসনের মধ্যে ৪২৫টি আসনেই এনডিও জোট লড়াই করার সুযোগ পাচ্ছে।অন্ধ্র প্রদেশে সাবেক মুখ্যমন্ত্রী চন্দ্রবাবু নাইডুর সঙ্গে জোট গড়ার ব্যাপারে বিজেপি আলোচনা করছে বলে শোনা যাচ্ছে। পক্ষান্তরে কংগ্রেস পশ্চিমবঙ্গ, তামিলনাড়ু ও অন্ধ্র প্রদেশে নতুন কোনো জোটই গড়তে পারেনি। অথচ ঐতিহ্যগতভাবে দলটি এসব রাজ্যে জোটবদ্ধভাবে নির্বাচন করে এসেছে। এনডিটিভি।
 
