
ভারতের পররাষ্ট্রমন্ত্রী সালমান খুরশিদ আশা প্রকাশ করেছেন, পাকিস্তানে দেশটির সাবেক প্রধানমন্ত্রী নওয়াজ শরিফ আবার ক্ষমতায় এলে দুই প্রতিবেশীর সম্পর্ক জোরদার হবে। পাকিস্তানে গত শনিবার অনুষ্ঠিত সাধারণ নির্বাচনে নওয়াজের দল পাকিস্তান মুসলিম লিগের (পিএমএল-এন) বড় ধরনের জয়ের প্রেক্ষাপটে ওই আশাবাদ প্রকাশ করেন ভারতের পররাষ্ট্রমন্ত্রী।
নিজের দলের সাফল্যে ভারতের প্রধানমন্ত্রী মনমোহন সিং, আফগানিস্তানের প্রেসিডেন্ট হামিদ কারজাইসহ অনেকের কাছ থেকে অভিনন্দন পাচ্ছেন এর আগে দুবারের নির্বাচিত প্রধানমন্ত্রী নওয়াজ।
ভারতের পররাষ্ট্রমন্ত্রী সালমান খুরশিদ গতকাল বলেন, ‘গণতান্ত্রিক নির্বাচনের মাধ্যমে পাকিস্তানে যে-ই ক্ষমতায় আসুক, ভারত তাকে স্বাগত জানাবে। আমাদের সরকারের সঙ্গে নওয়াজ শরিফের ভালো সম্পর্ক রয়েছে। আমি আশা করি, নওয়াজ ক্ষমতায় এলে সেই ভালো সম্পর্ক বজায় থাকবে।’
ভারতের প্রধানমন্ত্রী মনমোহন সিং গতকাল টেলিফোন করে নওয়াজ শরিফকে অভিনন্দন জানিয়েছেন। এ সময় মনমোহন আশা প্রকাশ করেন, নওয়াজ ক্ষমতায় এলে তিনি (নওয়াজ) নয়াদিল্লি-ইসলামাবাদ সম্পর্ক জোরদারে ভূমিকা পালন করবেন।
আফগান প্রেসিডেন্ট হামিদ কারজাই পিএমএল (এন) নেতা নওয়াজকে অভিনন্দন জানিয়ে পাকিস্তানের আসন্ন নতুন সরকারকে আফগানিস্তানের সঙ্গে শান্তি আলোচনায় ফিরে যাওয়ার আহ্বান জানিয়েছেন।
এদিকে ভারতের জম্মু ও কাশ্মির রাজ্যের মুখ্যমন্ত্রী ওমর আবদুল্লাহ অভিনন্দন জানিয়েছেন নওয়াজ শরিফকে। এএফপি, পিটিআই ও জিয়ো নিউজ।
