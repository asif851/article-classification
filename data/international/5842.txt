
মিয়ানমারের ক্ষমতাসীন দলের নেত্রী অং সান সু চির সঙ্গে ফোনে কথা বলেছেন কানাডার প্রধানমন্ত্রী জাস্টিন ট্রুডো।
রোহিঙ্গাদের সঙ্গে মিয়ানমার সরকার যে আচরণ করছে, সে বিষয়ে গভীর উদ্বেগ জানিয়েছেন তিনি। রোহিঙ্গা সংকটে নৈতিক ও রাজনৈতিক নেতা হিসেবে সু চির ভূমিকার ব্যাপারে বিশেষ গুরুত্বারোপ করেছেন ট্রুডো।  গতকাল বুধবার সু চির সঙ্গে ফোনে কথা বলেন ট্রুডো। সু চিকে কানাডার দেওয়া সম্মানসূচক নাগরিকত্ব প্রত্যাহারের দাবির পরিপ্রেক্ষিতে দুই নেতার মধ্যে ফোনালাপ হলো।
ট্রুডো টুইটারে লিখেছেন, ‘মিয়ানমারে রোহিঙ্গা মুসলমানদের ব্যাপারে কানাডার গভীর উদ্বেগ জানাতে আমি আজ (বুধবার) অং সান সু চির সঙ্গে কথা বলেছি।’
দুই নেতার ফোনালাপ সম্পর্কে কানাডার প্রধানমন্ত্রীর দপ্তর থেকে সংক্ষিপ্তসার জানানো হয়েছে। এতে বলা হয়েছে, রোহিঙ্গাদের বিরুদ্ধে সহিংসতা বন্ধে মিয়ানমারের সামরিক ও বেসামরিক নেতাদের জরুরি ভিত্তিতে শক্ত অবস্থান গ্রহণের প্রয়োজনীয়তার বিষয়ে সু চিকে চাপ দিয়েছেন ট্রুডো। তিনি বেসামরিক লোকজনকে সুরক্ষা দিতে বলেছেন। জাতিসংঘের মানবিক সহায়তা দলকে রাখাইনে প্রবেশের অনুমতি দিতে বলেছেন।
কানাডার প্রধানমন্ত্রীর দপ্তরের সংক্ষিপ্তসারে বলা হয়েছে, সংখ্যালঘুদের সুরক্ষা ও অধিকারের প্রয়োজনীয়তার বিষয়ে দুই নেতার মধ্যে কথা হয়েছে। মিয়ানমারে একটি শান্তিপূর্ণ ও স্থিতিশীল সমাজ গড়তে কানাডা সহায়তার প্রস্তাব দিয়েছে।
