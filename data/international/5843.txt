
২০১৪ সাল হবে বিশ্বের অন্যতম গণতন্ত্রের বছর৷ এই বছর বিশ্বের অন্তত ৫০টি দেশের জনগণ সরকার নির্বাচন করছে৷ বিশ্ব রাজনীতিতে প্রভাব রয়েছে এবং ইউক্রেন, নাইজেরিয়া, তিউনিশিয়া ও পশ্চিম এশিয়ার দেশগুলোর গোলযোগপূর্ণ পরিস্থিতিতে দিকনির্দেশনা দেবে—এমন কিছু দেশেও নির্বাচন হচ্ছে এ বছরই৷বিশ্বের বৃহৎ গণতান্ত্রিক দেশ ভারতের লোকসভা নির্বাচনে ভোট শেষ হয়েছে গতকাল সোমবার৷ এবারের লোকসভা নির্বাচনে তরুণ ভোটারদের অংশগ্রহণ ছিল চোখে পড়ার মতো৷ ভোটার উপস্থিতিও ছিল ব্যাপক৷ দেশটির সুশীল সমাজও আগের চেয়ে বেশি সক্রিয় বলে মনে হয়েছে৷ সুশীল সমাজের অনেককেই আগের নির্বাচনগুলোতে নিষ্ক্রিয় দেখা গেলেও এবার তাঁদের সক্রিয় উপস্থিতি নজর কেড়েছে৷ এতে বোঝা যায়, দেশটিতে সুশীল সমাজের অবস্থান আরও শক্ত হচ্ছে৷আর বিশ্বের তৃতীয় বৃহত্তম গণতান্ত্রিক দেশ ইন্দোনেশিয়ায় সম্প্রতি পার্লামেন্ট ও স্থানীয় নির্বাচন হয়েছে৷ আগামী ৭ জুলাই দেশটিতে প্রেসিডেন্ট নির্বাচন হবে৷বর্ণবাদবিরোধী নেতা নেলসন ম্যান্ডেলার মৃত্যুর পর প্রথমবারের মতো চলতি সপ্তাহে নির্বাচন হয়ে গেল দক্ষিণ আফ্রিকায়৷ জনগণ অবশ্য তাঁর দল আফ্রিকান ন্যাশনাল কংগ্রেসের (এএনসি) পক্ষেই রায় দিয়েছে৷ দক্ষিণ এশিয়ার যুদ্ধবিধ্বস্ত দেশ আফগানিস্তানের জনগণ গত ৫ এপ্রিল প্রেসিডেন্ট নির্বাচনে ভোট দেয়৷ কোনো প্রার্থীই প্রয়োজনীয় ভোট না পাওয়ায় আগামী মাসে দ্বিতীয় পর্বে ভোট হবে৷চলতি মাসের শেষদিকে ইউরোপীয় দেশগুলোর জোট ইউরোপীয় ইউনিয়ন পার্লামেন্টের নির্বাচন হবে৷ কর্মসংস্থান বৃদ্ধি ও অর্থনৈতিক প্রবৃদ্ধি আশানুরূপ পর্যায়ে নিতে না পারায় ইউরোপীয় ইউনিয়নের নেতৃত্বে এবার পরিবর্তন আসছে, এটা বলা যায়৷ এ ছাড়া মিসর, সুইডেন ও ব্রাজিলের জনগণও এবার নতুন নেতৃত্ব নির্বাচনে ভোট দেবে৷
