
দিলমা রুসেফকে ব্রাজিলের প্রেসিডেন্ট পদ থেকে স্থায়ীভাবে সরিয়ে দেওয়া হয়েছে। গতকাল বুধবার দেশটির সিনেট এ-সংক্রান্ত ভোটাভুটিতে রুসেফকে ৬১-২০ ভোটে অভিশংসনের পক্ষে রায় দেয়। ফলে দক্ষিণ আমেরিকার সবচেয়ে বড় অর্থনীতির দেশ ব্রাজিলে ১৩ বছরের বামপন্থী শাসনের অবসান ঘটল বলে মনে করা হচ্ছে।দিলমা রুসেফ ২০১৪ সালে নির্বাচনের প্রাক্কালে আগের মেয়াদের আর্থিক তথ্য-উপাত্তে কারসাজি করে প্রবৃদ্ধির হিসাব বাড়িয়ে দেখান—এমন অভিযোগের পরিপ্রেক্ষিতে তাঁকে অভিশংসন করল সিনেট। রুসেফ অবশ্য বরাবরই অভিযোগ অস্বীকার করে এই প্রক্রিয়াকে তাঁর বিরুদ্ধে ‘রাজনৈতিক অভ্যুত্থান’ আখ্যায়িত করেছেন।গত মে মাসে সিনেট অভিশংসন প্রক্রিয়া চালু রাখার পক্ষে ভোট দিলে তখন প্রেসিডেন্ট রুসেফকে সাময়িকভাবে বরখাস্ত করা হয়েছিল। এরপর থেকে তাঁর পক্ষে ও বিপক্ষে রাজপথে নামেন রাজনৈতিক কর্মীরা। অভিশংসনের পক্ষে দুই-তৃতীয়াংশ ভোট পড়ায় এখন সরে যেতে বাধ্য হবেন রুসেফ।দিলমা রুসেফকে আট বছরের জন্য কোনো সরকারি পদে অযোগ্য ঘোষণা করতে আনা আরেকটি প্রস্তাব অবশ্য সিনেটে পাস হয়নি। ফলে রাজনীতিতে তাঁর পুনরায় প্রবেশের সুযোগ একেবারে উড়িয়ে দেওয়া যায় না।ভোটের ফলাফল দেখার পর অভিশংসনের পক্ষের সিনেটররা উল্লাসে ফেটে পড়েন। অন্যদিকে কান্নায় ভেঙে পড়েন রুসেফের পক্ষের অনেক সিনেটর। ভারপ্রাপ্ত প্রেসিডেন্ট মাইকেল তেমারের গতকাল থেকেই প্রেসিডেন্টের সম্পূর্ণ দায়িত্ব নেওয়ার কথা ছিল।
