
পাকিস্তানের বন্দরনগর করাচিতে নতুন করে শুরু হওয়া সংঘাতে কমপক্ষে ২০ ব্যক্তি নিহত হয়েছে।দেশটির গণমাধ্যমের বরাতে বার্তা সংস্থা আইএএনএস বলছে, গতকাল সোমবার করাচির বিভিন্ন স্থানে নয় ব্যক্তিকে গুলি করে হত্যা করা হয়। সিনহুয়া জানায়, আজ মঙ্গলবার অজ্ঞাত বন্দুকধারীরা শহরটির ১১ জনকে হত্যা করেছে।করাচির গুলশানে ইকবাল এলাকায় গতকাল এক ব্যবসায়ীকে গুলি করে হত্যা করার পর নতুন এ সংঘাত ছড়িয়ে পড়ে। গণমাধ্যমগুলো বলছে, আততায়ীরা মোটরসাইকেলে চড়ে বাণিজ্যকেন্দ্রটিতে যায় এবং ওই ব্যবসায়ী যখন তাঁর বাসা থেকে বেরিয়ে আসছিলেন, তখন তাঁর ওপর গুলি চালায়।এ ছাড়া আরও দুটি স্থানে পাঁচ ব্যক্তিকে গুলি করে হত্যা করা হয়েছে। শহরটির বিভিন্ন স্থানে পুলিশ গুলির খোসা কুড়িয়ে পেয়েছে।পুলিশ বলছে, নিহত লোকজনের মধ্যে পাঁচজনকে হত্যার আগে অপহরণ করা হয়েছিল।শহরটিতে সংঘর্ষ ও হত্যার পরিমাণ কমাতে পুলিশ ও আধা সামরিক বাহিনী গত ৬ সেপ্টেম্বরে এক অভিযান চালায়। তাতে অপরাধের মাত্রা কিছুটা কমেছিল। তবে গত দুদিনের ঘটনায় এটাই প্রতীয়মান হয় যে, করাচির অপরাধ কমানো সহজ নয়।এসব হত্যার কারণ কী, তা এখনো জানা যায়নি।
