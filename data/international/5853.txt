

স্পেনের বার্সেলোনা শহরে একটি পর্যটন এলাকায় পথচারীদের ওপর গাড়ি চালিয়ে দিয়েছে দুর্বৃত্তরা। এতে কমপক্ষে ১৩ জন নিহত হয়েছেন। আহত হয়েছেন অসংখ্য পথচারী। দেশটির পুলিশ এ ঘটনাকে সন্ত্রাসী হামলা বলে উল্লেখ করছে।
বার্তা সংস্থা রয়টার্স ও সিএনএনের প্রতিবেদনে বলা হয়, আজ বৃহস্পতিবার স্থানীয় সময় সন্ধ্যা ছয়টার দিকে বার্সেলোনার লাস রাম্বলাসে অ্যাভিনিউয়ে পথচারীদের ভিড়ের মধ্যে একটি ভ্যান চালিয়ে দেওয়া হয়। এতেই ওই হতাহতের ঘটনা ঘটে।
স্থানীয় একটি বেতারের খবরের বরাত দিয়ে রয়টার্স জানিয়েছে, ওই ঘটনায় ১৩ জন নিহত হয়েছেন। স্প্যানিশ পত্রিকা এল পিরিওডিকোর বরাত দিয়ে রয়টার্স জানায়, দুজন বন্দুকধারী স্থানীয় একটি পানশালায় ঢুকে পড়েছেন। ওই এলাকায় ব্যাপক গুলির শব্দ শোনা যাচ্ছে।

নাম প্রকাশ না করার শর্তে কাতালান পুলিশের একজন মুখপাত্র বলেন, এটা সন্ত্রাসী হামলা। তবে এই হামলার কারণ এখনো জানা যায়নি।
হামলার পরপর ঘটনাস্থলে পৌঁছে পুলিশ। তারা হতাহতদের উদ্ধার তৎপরতা শুরু করে। কিছুক্ষণের মধ্যেই ওই এলাকা থেকে সবাইকে সরিয়ে নেওয়া হয়েছে। পুরো এলাকা ঘিরে ফেলে আইনশৃঙ্খলা রক্ষাকারী বাহিনীর সদস্যরা। ওই এলাকায় সব ধরনের যান চলাচল বন্ধ করে দেওয়া হয়েছে।
প্রত্যক্ষদর্শীরা জানিয়েছেন, ঘটনাস্থলে অন্তত আটটি অ্যাম্বুলেন্স দেখা গেছে। আপাতত ওই এলাকায় কাউকে যেতে দেওয়া হচ্ছে না।
আরেকজন প্রত্যক্ষদর্শী ঘটনার সময় একটি দোকানের কাছে লুকিয়েছিলেন। তিনি বলেন, সে সময় বন্দুকের গুলির শব্দও পাওয়া গেছে। ঘটনার সময় একটি ভ্যান ঘণ্টায় প্রায় ৮০ কিলোমিটার বেগে এসে পথচারীদের ওপর উঠিয়ে দেয়। কোনো সন্দেহ নেই যে এটা ইচ্ছাকৃত ঘটনা।বলা হচ্ছে, ২০০৪ সালের পর স্পেনে এটাই সবেচেয়ে বড় সন্ত্রাসী হামলা। ২০০৪ সালের মার্চে মাদ্রিদ শহরে ট্রেনে বোমা হামলায় ১৯১ জন নিহত হন। আহত হয়েছিলেন এক হাজার ৮০০ জনেরও বেশি মানুষ।

