
অ্যান্টার্কটিকায় বরফে আটকে পড়া রুশ জাহাজ উদ্ধার করতে গিয়ে এবার আটকে গেছে চীনের জাহাজ। বরফ কেটে পথ তৈরি করতে গিয়েছিল ওই চীনা জাহাজ। গতকাল শনিবার অস্ট্রেলিয়া এ তথ্য জানিয়েছে।আটকে পড়া রুশ জাহাজ আকাদেমিক শোকালস্কির আরোহীদের গত বৃহস্পতিবার হেলিকপ্টারে করে উদ্ধার করা হয়। পরে তাঁদের একটি অস্ট্রেলীয় জাহাজে নেওয়া হয়। অস্ট্রেলিয়ার মেরিটাইম নিরাপত্তা কর্তৃপক্ষ গতকাল এক বিবৃতিতে জানায়, রুশ জাহাজটিকে উদ্ধার করতে গিয়ে সকালে চীনের শু লং জাহাজ বরফে আটকে গেছে। তবে পরে নিজে নিজেই পথ তৈরি করতে সক্ষম হবে জাহাজটি। চীনা জাহাজের আরোহীদের পক্ষ থেকে জানানো হয়েছে, তাৎক্ষণিক বিপদের কিছু নেই। তাঁদের কাছে কয়েক সপ্তাহের খাদ্য মজুত রয়েছে।আটকে পড়া রুশ জাহাজটিতে এখনো ২২ জন ক্রু রয়েছেন। এতে বিজ্ঞানী, সাংবাদিক, আরোহীসহ অন্তত ৫২ জন ছিলেন। তাঁদের হেলিকপ্টারের সাহায্যে উদ্ধার করা হয়েছে। জাহাজটি উদ্ধারে কয়েক দফা চেষ্টা চালানো হলেও তা ব্যর্থ হয়। এএফপি।
