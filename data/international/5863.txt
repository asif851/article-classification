
ভারতে লোকসভা নির্বাচনে জয়ী হওয়ার পর সরকার গঠনের তোড়জোড় শুরু করেছেন ভারতীয় জনতা পার্টি (বিজেপি) এবং দলটির প্রধানমন্ত্রী পদপ্রার্থী নরেন্দ্র মোদি৷ গতকাল রোববার দিনভর দিল্লিতে ব্যস্ত সময় কাটিয়েছেন মোদি ও দলের জ্যেষ্ঠ নেতারা৷ একাধিক বৈঠক করেছেন সভাপতিসহ শীর্ষস্থানীয় নেতারা৷ এসব বৈঠকে সরকার ও মন্ত্রিসভা গঠন নিয়ে আলোচনা হয়৷গতকাল সন্ধ্যায় দলের জ্যেষ্ঠ নেতা লালকৃষ্ণ আদভানির সঙ্গে বৈঠক করেন মোদি৷ পরে দলের সভাপতি রাজনাথ সিংয়ের সঙ্গে বৈঠক করেন তিনি৷ রাজনাথের বাসায় তাঁর সঙ্গে বৈঠকে বসেন দলের নেতা অরুণ জেটলি ও সাংগঠনিক সম্পাদক রাম লাল৷ মোদির ঘনিষ্ঠ সহযোগী অমিত শাহও যোগ দেন ওই বৈঠকে৷ এ ছাড়া গত রাতে দলের সাবেক প্রধানমন্ত্রী অটল বিহাির বাজপেয়ির বাসায় যাওয়ার কথা ছিল মোদির৷ মন্ত্রিসভার সদস্যদের তালিকা করতে দল ও শরিক নেতাদের পাশাপাশি গতকাল মোদি বৈঠক করেন দলের আদর্শবাদী পরামর্শক সংগঠন রাষ্ট্রীয় স্বয়ংসেবক সংঘের (আরএসএস) নেতাদের সঙ্গে৷বিজেপির সূত্র জানায়, মন্ত্রিসভার সদস্যদের নাম ঠিক করার পাশাপাশি দলের প্রধান চিন্তা এখন মোদির সরকারে আদভানির জন্য উপযুক্ত স্থান করে দেওয়া৷ দলের কোনো কোনো সূত্রের মতে, তিনি লোকসভার স্পিকার হতে আগ্রহী৷ ২০০৯ সালে তিনি বিজেপির প্রধানমন্ত্রী প্রার্থী ছিলেন৷ এর আগে উপপ্রধানমন্ত্রীর দায়িত্ব পালন করেছেন অটল বিহাির বাজপেয়ির সঙ্গে৷এ ছাড়া, সরকারে রাজনাথকে কী দায়িত্ব দেওয়া হবে, তা নিয়েও দলের মধ্যে আলোচনা চলছে৷ তাঁকে সম্ভবত প্রতিরক্ষা মন্ত্রণালয়ের দায়িত্ব দেওয়া হতে পারে৷ একই সঙ্গে রাজনাথ সরকারে যোগ দিলে দলের সভাপতির পদে কাকে বসানো হবে, সেটি নিয়েও চিন্তাভাবনা করা হচ্ছে৷ শোনা যাচ্ছে, দলের সাবেক সভাপতি িনতিন গড়কারি আরেক দফায় ওই দায়িত্ব পালনে আগ্রহী৷নির্বাচনের ফলাফল ঘোষণার পর গত শনিবার নিজের নির্বাচনী এলাকা উত্তর প্রদেশের বারানসি যান মোদি৷ সেখান থেকে ফিরে গতকাল সকালে মোদি প্রথম বৈঠক করেন কর্ণাটকের সাবেক মুখ্যমন্ত্রী বি এস ইয়াদিরাপ্পার সঙ্গে৷ নির্বাচনের আগে আবার বিজেপিতে ফিরে আসা এই নেতা কেন্দ্রীয় সরকারে স্থান পাওয়ার আশা করছেন৷এরপর অন্যতম সহযোগী ও নির্বাচনে উত্তর প্রদেশের দায়িত্বপ্রাপ্ত অমিত শাহ এবং বিহারের দায়িত্বপ্রাপ্ত ধর্মেন্দ্র প্রধানের সঙ্গে বৈঠক করেন মোদি৷ ওই দুই রাজ্যের নির্বাচন-পরবর্তী পরিস্থিতি বিশেষ করে বিহারে মুখ্যমন্ত্রী নিতীশ কুমারের পদত্যাগের পর সেখানে কী পদক্ষেপ নেওয়া যায়, তা নিয়ে আলোচনা করেন তাঁরা৷এ ছাড়া রাষ্ট্রীয় জনশক্তি দলের প্রধান রাম বিলাস পাসওয়ান স্ত্রীকে সঙ্গে নিয়ে বিকেলে মোদির বাসায় যান৷ সেখানে তাঁদের মধ্যে একান্তে বৈঠক হয়৷এর আগে সকালে বিজেপির আদর্শগত পরামর্শক সংগঠন আরএসএসের সদর দপ্তরে গিয়ে সংগঠনটির নেতাদের সঙ্গে বৈঠক করেন বিজেপির জ্যেষ্ঠ নেতা ভেঙ্কাইয়া নাইডু৷ আরেক জ্যেষ্ঠ নেতা লালকৃষ্ণ আদভানির বাসায় গিয়ে তাঁর সঙ্গে বৈঠক করেন বিজেপির সাধারণ সম্পাদক অনন্ত কুমার৷ পরে তিনি মোদির বাসায় যান৷ আর দলের সভাপতি রাজনাথের বাসায় যান ন্যাশনাল পিপল পার্টির সভাপতি পি এ সাংমা৷ তবে ওই সব বৈঠকে আলোচনার বিষয়বস্তু জানা যায়নি৷ এনডিটিভি ও টাইমস অব ইন্ডিয়া৷
