
পারস্য উপসাগরীয় অঞ্চলে তীব্র উত্তেজনার মধ্যে তুরস্কের একদল সেনা যৌথ প্রশিক্ষণ কর্মসূচির জন্য কাতারের দোহায় পৌঁছেছে। গতকাল সোমবার দেশটির প্রতিরক্ষা মন্ত্রণালয় এ কথা জানিয়েছে। এক বিবৃতিতে বলা হয়, প্রথম যৌথ প্রশিক্ষণ হয় গত রোববার দোহার তারিক বিন জিয়াদ সামরিক ক্যাম্পে। আরবি ভাষায় দেওয়া ওই বিবৃতিতে বলা হয়, জঙ্গি ও সন্ত্রাসবাদ মোকাবিলা নিয়ে যৌথ অভিযানের পরিকল্পনার প্রেক্ষাপটে এবং সামরিক অভিযানের আগে ও পরে শান্তিরক্ষা কার্যক্রমে কাতার ও তুরস্কের লড়াইয়ের দক্ষতা বাড়ানোই যৌথ এ অনুশীলনের লক্ষ্য। এতে আরও বলা হয়, কিছুদিন আগেই এ মহড়ার পরিকল্পনা করা হয়েছিল। কাতারের সঙ্গে প্রতিবেশীসহ কয়েকটি আরব দেশের সম্পর্ক ছিন্ন করার প্রেক্ষাপটে এ মহড়া হচ্ছে।
 
