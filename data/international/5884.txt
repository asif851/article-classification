
যুক্তরাষ্ট্রের নব নির্বাচিত প্রেসিডেন্ট ডোনাল্ড ট্রাম্প বারাক ওবামার সঙ্গে দেখা করতে হোয়াইট হাউসে গেছেন। আজ বৃহস্পতিবার ওভাল অফিসে দেখা করেন এই দুই নেতা।বিবিসির খবরে বলা হয় রিপাবলিকান পার্টি থেকে নির্বাচিত ট্রাম্প ২০ জানুয়ারি যুক্তরাষ্ট্রের ৪৫তম প্রেসিডেন্ট হিসেবে শপথ নেওয়ার প্রস্তুতি হিসেবে প্রেসিডেন্ট বারাক ওবামার সঙ্গে বৈঠক করছেন।ট্রাম্প তার ব্যক্তিগত জেট বিমানে নিউইয়র্ক থেকে রাজধানী ওয়াশিংটন ডিসির রিগ্যান ন্যাশনাল বিমানবন্দরে অবতরণ করেন। সেখান থেকে তিনি ওভাল অফিসে যান। ট্রাম্পের সঙ্গে স্ত্রী মেলানিয়া ট্রাম্পও রয়েছেন। মেলানিয়া ফার্স্ট লেডি মিশেল ওবামার সঙ্গে বৈঠক করবেন।ডোনাল্ড ট্রাম্পের অপ্রত্যাশিত বিজয় মার্কিন নাগরিকদের একাংশকে গভীরভাবে হতাশ করেছে। সেই হতাশা দ্রুত পরিণত হয়েছে প্রতিবাদে। বুধবার যুক্তরাষ্ট্রের বিভিন্ন শহরে প্রতিবাদ মিছিল বিক্ষোভ হয়েছে। এর মধ্যে সবচেয়ে বড় মিছিলটি হয় নিউইয়র্কে। শিকাগো, সান ফ্রান্সিসকো, ওকল্যান্ড, বোস্টন, ক্যানসাস সিটিসহ দেশের অন্যান্য শহরেও অনুরূপ মিছিল হয়। এরই মধ্যে দুই ওবামা ও ট্রাম্পের বৈঠকটি হচ্ছে।
