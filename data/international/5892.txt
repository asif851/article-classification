
ভারতের কেরালা রাজ্যের কোট্টায়াম জেলায় কিশোরকে যৌন নির্যাতনের অভিযোগ এক তরুণীকে গ্রেপ্তার করা হয়েছে। যদিও পুলিশ বলছে, তাদের মধ্যে প্রেমের সম্পর্ক রয়েছে।
ইন্ডিয়ান এক্সপ্রেসের প্রতিবেদনে বলা হয়েছে, রোববার কোট্টায়াম থেকে ওই তরুণীকে (২১) গ্রেপ্তার করা হয়েছে। তাঁর বিরুদ্ধে শিশু যৌন নির্যাতনের আইনে মামলা হয়েছে।
পুলিশ জানায়, গ্রেপ্তার তরুণী কেরালার কোচি শহরের বিউটিশিয়ান। কোট্টায়াম জেলার পালা এলাকার ওই কিশোরের (১৭) সঙ্গে তাঁর ফেসবুকের মাধ্যমে পরিচয় হয়। সম্পর্ক গভীর হলে তারা একসঙ্গে থাকার সিদ্ধান্ত নেয়। পরে কিশোরের পরিবারের একটি পরিত্যক্ত বাড়িতে তারা একসঙ্গে থাকা শুরু করে।
নাম প্রকাশ না করার শর্তে এক পুলিশ কর্মকর্তা বলেন, ‘গত মাসে ওই কিশোর ও তরুণী প্রায় এক সপ্তাহ একসঙ্গে ছিল। এ ঘটনায় কিশোরের বাবা পুলিশকে খবর দিলে তাদের হেফাজতে নেওয়া হয়। পরে বয়স বিবেচনা করে ওই কিশোর ও তরুণীকে বুঝিয়ে তাদের মা-বাবার সঙ্গে পাঠিয়ে দেওয়া হয়।’
ওই পুলিশ কর্মকর্তা আরও বলেন, গত শনিবার তরুণী আবারও ওই কিশোরের বাড়িতে যান। পরে তারা দুজনে একটি ঘরে ঢুকে ভেতর থেকে দরজা আটকে দেয়। রোববার সকাল পর্যন্তও তারা ঘরের বাইরে বের হয়নি। পরে কিশোরের বাবা-মা ঘর থেকে বেরিয়ে আসতে জোর করলে তারা দুজনে ভেতরে আত্মহত্যা করার হুমকি দেয়। এ ঘটনার পর কিশোরের বাবা আবারও পুলিশে খবর দিলে পুলিশ দুজনকে ঘর থেকে বের করে হেফাজতে নেয়।
ওই পুলিশ কর্মকর্তা আরও বলেন, ‘কিশোরের বয়স ১৮ হতে এখনো দুই মাস বাকি। জেলার শিশু কল্যাণ কমিটি তরুণীর বিরুদ্ধে মামলা করার জন্য পুলিশকে চাপ দিয়েছে। তরুণীকে পুলিশ হেফাজতে পাঠানো হয়েছে। বাবা-মার সঙ্গে ওই কিশোর বাড়ি ফিরে যেতে রাজি না হওয়ায় তাকে কিশোর সংশোধন কেন্দ্রে পাঠানো হয়েছে। কিশোরের বয়স ১৮ বছর পূর্ণ হলে আদালত তাদের বিষয়ে সিদ্ধান্ত দেবেন।’
