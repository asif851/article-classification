
ইংরেজি মাধ্যম বিদ্যালয়ে বাংলা ভাষা বাধ্যতামূলক করা উচিত বলে মত দিয়েছেন ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়। গত মঙ্গলবার দক্ষিণ কলকাতার দেশপ্রিয় পার্কে আয়োজিত আন্তর্জাতিক মাতৃভাষা দিবসের অনুষ্ঠানে যোগ দিয়ে তিনি এ মত দেন।মমতা বন্দ্যোপাধ্যায় বলেন, ‘আমরা বাংলায় কথা বলতে ভুলে গেছি। শিক্ষামন্ত্রী পার্থ চট্টোপাধ্যায়ের সঙ্গে আজই আমার কথা হয়েছে। ইংরেজি মাধ্যম স্কুলে প্রথম ভাষা ইংরেজি থাকুক। কিন্তু সেখানে বাংলাও পড়ানো হোক। বাঙালির সন্তানকে বাংলা ভাষা তো শিখতে হবে। হিন্দি, নেপালি বা অন্য কোনো ভাষাভাষী পড়ুয়ার ক্ষেত্রেও এই নীতি হওয়া উচিত।’ বাংলা ভাষা আন্দোলনের এই মহান দিনটিকে শ্রদ্ধার সঙ্গে স্মরণ করেছে কলকাতাসহ ভারতের বিভিন্ন রাজ্যের মানুষ। এ দিনটিতে কলকাতার বিভিন্ন সামাজিক, সাংস্কৃতিক সংগঠন আয়োজন করে নানা অনুষ্ঠান। এদিকে পশ্চিমবঙ্গ-ভারত সীমান্তের বেনাপোল-বনগাঁ সীমান্তে আন্তর্জাতিক মাতৃভাষা দিবসটি পালিত হয় মহাসমারোহে।
