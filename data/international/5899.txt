
১০ সেকেন্ডের একটি চুমু ছড়াতে পারে আট কোটি জীবাণু। নেদারল্যান্ডসের বিজ্ঞানীরা এমনটাই দাবি করেছেন। এ গবেষণাবিষয়ক প্রতিবেদন মাইক্রোবায়োমি সাময়িকীতে প্রকাশিত হয়েছে।
বিবিসি অনলাইনের খবরে জানানো হয়, বিজ্ঞানীরা ২১ জোড়া দম্পতির চুমু আদান-প্রদানের বিষয়টি পর্যবেক্ষণ করে এমন সিদ্ধান্তে পৌঁছান। তাঁরা দেখতে পান, যেসব দম্পতি দিনে নয়বার চুমু আদান-প্রদান করেন, তাঁরা লালাগ্রন্থির মাধ্যমে সবচেয়ে বেশি জীবাণু ছড়ান।
গবেষণায় জানানো হয়, মুখে সাত শতাধিক বিভিন্ন ব্যাকটেরিয়ার বসতি। কিছু ব্যাকটেরিয়া খুব দ্রুত ছড়িয়ে পড়ে।
নেদারল্যান্ডসের অ্যাপলাইড সায়েন্টিফিক রিসার্চ সংস্থার একটি দল ২১ দম্পতির কাছে তাঁদের চুমু আদান-প্রদানের অভ্যাস-সংক্রান্ত খুঁটিনাটি বিষয়ে জানতে চায়। দম্পতিদের লালাগ্রন্থি থেকে প্রথমে ব্যাকটেরিয়ার নমুনা সংগ্রহ করা হয়। ১০ সেকেন্ডের চুমুবিনিময়ের পর আবার ব্যাকটেরিয়ার নমুনা সংগ্রহ করা হয়। এভাবে পরীক্ষা করে বিজ্ঞানীরা দেখতে পান, ১০ সেকেন্ডের চুমুতে আট কোটি জীবাণু ছড়ায়।
গবেষণা দলের প্রধান রেমকো কর্ট বলেন, ফরাসি কায়দায় চুমুবিনিময়ে সবচেয়ে কম সময়ে সবচেয়ে বেশি ব্যাকটেরিয়া ছড়ায়।
