
দুর্নীতির দায়ে অভিযুক্ত দক্ষিণ কোরিয়ার প্রেসিডেন্ট পার্ক গিউন-হেকে বরখাস্ত করেছেন দেশটির সাংবিধানিক আদালত। দুর্নীতির কেলেঙ্কারির জেরে পার্লামেন্টে অভিশংসন প্রস্তাব পাস হওয়ার পর দীর্ঘ শুনানি শেষে আদালত গতকাল শুক্রবার এ রায় দিয়েছেন।সর্বোচ্চ আদালতের এ রায়ের ফলে পার্ক গিউন-হে আর দায়মুক্তির সুবিধা পাচ্ছেন না। তাঁর বিরুদ্ধে এখন মামলা এবং তদন্ত করা যাবে।আট বিচারকের সমন্বয়ে গঠিত সাংবিধানিক আদালত সর্বসম্মতিক্রমে পার্লামেন্টে অনুমোদিত অভিশংসন উদ্যোগের পক্ষে রায় দিয়েছেন। রায়ে আদালত বলেছেন, প্রেসিডেন্ট গিউন-হের কর্মকাণ্ড গণতন্ত্রের চেতনা ও আইনের শাসনের গুরুতর ক্ষতি করেছে। তাঁকে বরখাস্ত করা হলো।আদালতের বাইরে প্রেসিডেন্টের সমর্থকরা ব্যাপক বিক্ষোভ প্রদর্শন করে। পুলিশ বলেছে, সহিংস বিক্ষোভে দুজন নিহত হয়েছে।পার্ক গিউন-হে দক্ষিণ কোরিয়ার প্রথম নারী প্রেসিডেন্ট। সাবেক সামরিক কর্মকর্তা ও প্রেসিডেন্ট পার্ক চুং–হির মেয়ে। তিনিই দেশটির প্রথম প্রেসিডেন্ট, যিনি অভিশংসিত হয়েছেন।সর্বোচ্চ আদালত গিউন-হের অভিশংসনের পক্ষে রায় দেওয়ায় দুই মাসের মধ্যে পরবর্তী প্রেসিডেন্ট নির্বাচনের আয়োজন করা হবে। পার্লামেন্টে গিউন-হের অভিশংসনের পক্ষে ভোট পড়ার পর থেকে প্রধানমন্ত্রী কিও-আন ভারপ্রাপ্ত প্রেসিডেন্ট হিসেবে দায়িত্ব পালন করছেন।আগামী ৯ মে প্রেসিডেন্ট নির্বাচন হতে পারে। দেশটির নির্বাচন কমিশন ইতিমধ্যে নির্বাচনের প্রক্রিয়া শুরু করেছে।প্রেসিডেন্ট পদে থাকার ফলে এত দিন বিচার থেকে দায়মুক্তির আওতায় ছিলেন গিউন-হে। কিন্তু এখন তাঁর বিরুদ্ধে মামলা করে বিচারের মুখোমুখি করা যাবে।পার্ক গিউন-হের মুখপাত্র জানিয়েছেন, সদ্য বরখাস্ত হওয়া প্রেসিডেন্ট এখনই রাষ্ট্রীয় ভবন ‘ব্লু হাউস’ ছাড়ছেন না। কারণ, রাজধানী সিউলে তাঁর ব্যক্তিগত বাসা এখনো প্রস্তুত হয়নি।রায়ে খুশি হলেও গিউন-হে প্রেসিডেন্টের রাষ্ট্রীয় ভবন না ছাড়ায় তাঁর বিরোধীরা ক্ষুব্ধ। তারা ব্লু হাউস ছাড়ার দাবি করে বিক্ষোভ করছে। সবাইকে শান্ত থাকার আহ্বান জানিয়েছেন ভারপ্রাপ্ত প্রেসিডেন্ট কিও-আন। সিউলের বিভিন্ন রাস্তায় অতিরিক্ত পুলিশ মোতায়েন করা হয়েছে।পার্ক গিউন-হের ঘনিষ্ঠ বান্ধবী চোই সুন-সিল ক্ষমতার অপব্যবহার করে আর্থিক সুবিধা নিয়েছেন বলে অভিযোগ ওঠার পর এ সংকটের সূচনা হয়। চোই সুন-সিল কোনো সরকারি পদে না থাকলেও ব্যাপক প্রভাবের অধিকারী ছিলেন বলে মনে করা হয়।লাখো ক্ষুব্ধ মানুষ পার্ক গিউন-হের পদত্যাগের দাবিতে দিনের পর দিন রাস্তায় রাস্তায় বিক্ষোভ করে। এর ধারাবাহিকতায় গত বছরের ডিসেম্বরে পার্লামেন্ট প্রেসিডেন্ট পদ থেকে তাঁকে অভিশংসনের পক্ষে রায় দেয়।
 
