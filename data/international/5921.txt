
রোবটিক বিপ্লব আকাশপথে যুদ্ধের পরিস্থিতি বদলে দিয়েছে। এবার তা সাগরতল পর্যন্ত বিস্তৃত হতে যাচ্ছে। গোয়েন্দা কাজে সাগরতলে চষে বেড়াবে স্যাটেলাইট, সাগরের তলদেশে পাতা পড থেকে উড়ে যাবে মানববিহীন উড়োজাহাজ ড্রোন, সাবমেরিন ঘায়েলে তল্লাশি চালাবে মানববিহীন জাহাজ।
যুদ্ধক্ষেত্রে এভাবে বিরাট পরিবর্তন আনার পরিকল্পনা করছে মার্কিন নৌবাহিনী। শত্রুকে মোকাবিলায় আরও দক্ষ হয়ে উঠতে তারা এসব পদক্ষেপ নেবে বলে আজ শনিবার এএফপির খবরে জানানো হয়।
অতি সম্প্রতি মার্কিন সামরিক গবেষণা সংস্থা তাদের এ নতুন কর্মপরিকল্পনা প্রকাশ করেছে। এতে নৌপথের যুদ্ধে সম্ভাব্য এসব যুগান্তকারী রোবট প্রযুক্তি যুক্ত করার বিষয়ে জানানো হয়।
প্রস্তাবিত সমুদ্রতলের রোবটিক পড ব্যবস্থা প্রয়োজন মতো সচল করা হবে। অগ্রসরমাণ প্রতিরক্ষা গবেষণা প্রকল্প সংস্থার (ডিএআরপিএ) মুখপাত্র জেয়ার্ড অ্যাডামস বলেন, সাগর তলদেশে স্থাপন করা পড নজরদারিতে সক্ষম ড্রোন আকাশে ওড়াতে বা পানিতে চালাতে পারবে। একই সঙ্গে মার্কিন ইলেকট্রনিক জ্যামের মতো জটিলতার ক্ষেত্রে যোগাযোগ স্থাপনের কাজও করতে পারবে।
