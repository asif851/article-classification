
সিরিয়ায় আইএস-নিয়ন্ত্রিত এলাকাগুলোতে গতকাল সোমবার বিমান হামলায় ৪২ জনের বেশি বেসামরিক মানুষ নিহত হয়েছে। যুক্তরাজ্যভিত্তিক মানবাধিকার সংগঠন সিরিয়ান অবজারভেটরি ফর হিউম্যান রাইটসের তথ্যের বরাত দিয়ে বার্তা সংস্থা এএফপির খবরে আজ মঙ্গলবার এ খবর জানানো হয়।
সিরিয়ান অবজারভেটরির দাবি, আইএসের স্বঘোষিত রাজধানী রাকায় গতকালের ওই বিমান হামলা মার্কিন নেতৃত্বাধীন বিমান থেকে করা হয়েছে। টানা দুদিনের বোমা হামলায় এই মৃত্যুর ঘটনা ঘটে। মার্কিন বিমান হামলার নিহত ব্যক্তিদের মধ্যে ১৯ শিশু ও ১২ জন নারী।
১৪ আগস্ট থেকে যৌথ বিমান হামলায় নিহত মানুষের সংখ্যা ১২৭-এ পৌঁছেছে। এর আগে গত রোববার মারা যায় ২৭ জন। অবজারভেটরির পরিচালক রামি আবদেল রহমান বলেন, জনবসতিপূর্ণ বেসামরিক এলাকায় ওই হামলায় হতাহত হওয়ার সংখ্যা বেড়েছে। কোনো ভবনে আইএসের সন্দেহজনক গতিবিধি মনে হলেই হামলা চালানো হচ্ছে। জাতিসংঘের হিসাব অনুযায়ী, ওই শহরে এখনো ২৫ হাজার বেসামরিক মানুষ আটকে আছে। সেখানে খাবার ও জ্বালানির সংকট।
সিরিয়ার জাতিসংঘের মানবাধিকার কর্মকর্তা জন ইগল্যান্ড বলেন, আইএস-নিয়ন্ত্রিত রাকা অঞ্চলে পরিস্থিতি খুব খারাপ। মার্কিন নেতৃত্বাধীন জোট বলছে, বেসামরিক লোক যাতে মারা না যায়, তার সব প্রচেষ্টাই করা হয়। ২০১৪ সালের পর থেকে সিরিয়া ও ইরাকে মোট ৬২৪ জন বেসামরিক মানুষ বিমান হামলায় নিহত হয়েছে বলে স্বীকার করে এই জোট। তবে মানবাধিকার সংস্থা বলছে, এ সংখ্যা অনেক বেশি।
