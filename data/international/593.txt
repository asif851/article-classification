
পাকিস্তানে বিচারকদের আটক ও অন্তরীণ করার ঘটনায় করা মামলায় সাবেক সামরিক শাসক পারভেজ মোশাররফের জামিন নাকচ করা হয়েছে। 
গতকাল বুধবার দেশটির সন্ত্রাসবাদবিরোধী আদালতের বিচারক মোশাররফের  জামিন আবেদন নামঞ্জুর করেন। সরকারি এক কৌঁসুলি এ তথ্য জানিয়েছেন।
পাকিস্তানের সাবেক প্রধানমন্ত্রী বেনজির ভুট্টো হত্যা মামলায় মাত্র দুই দিন আগে মোশাররফের জামিন মঞ্জুর করেন আদালত। বেনজির ২০০৭ সালে সন্দেহভাজন জঙ্গিদের গুলি ও বোমা হামলায় নিহত হন। 
বেনজির হত্যার ষড়যন্ত্রে জড়িত থাকা ও বিচারকদের আটক রাখার অভিযোগে মোশাররফকে গত ১৯ এপ্রিল থেকে তাঁর ইসলামাবাদের খামার বাড়িতে বন্দী রাখা হয়। এটিকে উপকারাগার ঘোষণা করা হয়েছে।
পারভেজ মোশাররফ ২০০৭ সালে জরুরি অবস্থা জারি করেন। তখন বেশ কয়েকজন বিচারককে বরখাস্ত ও আটক রাখার নির্দেশ দিয়েছিলেন তিনি।
নির্বাচনে অংশ নেওয়ার লক্ষ্যে মোশাররফ স্বেচ্ছানির্বাসন থেকে গত মার্চে দেশে ফেরেন। এএফপি।
