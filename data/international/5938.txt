
মার্কিন ফার্স্টলেডি মিশেল ওবামা মন্তব্য করেছেন, প্রেসিডেন্ট নির্বাচনে রিপাবলিকান প্রার্থী ডোনাল্ড ট্রাম্পকে ভোট দেওয়ার অর্থ নারী অবমাননাকে বৈধতা দেওয়া। নিউ হ্যাম্পশায়ার অঙ্গরাজ্যের সাউদার্ন নিউ হ্যাম্পশায়ার বিশ্ববিদ্যালয়ে গত বৃহস্পতিবার ডেমোক্রেটিক পার্টির প্রার্থী হিলারি ক্লিনটনের পক্ষে এক সমাবেশে অংশ নিয়ে ওই মন্তব্য করেন মিশেল ওবামা।নারীদের নিয়ে কটূক্তি করে রিপাবলিকান প্রার্থী ডোনাল্ড ট্রাম্পের বিভিন্ন সময়ের মন্তব্যকে মিশেল ‘মর্যাদাহানিকর’ উল্লেখ করে বলেন, ‘রিপাবলিকান প্রার্থীর মন্তব্য আমার হৃদয়ের অন্তস্তল কাঁপিয়ে দিয়েছে।’নারীদের জন্য অবমাননাকর বক্তব্যের ভিডিও ফাঁসের পর ট্রাম্প নিজের মন্তব্য সম্পর্কে বলেছিলেন, তিনি যা বলেছিলেন, তা পোশাক পরিবর্তনের কক্ষের (লকার রুম) হালকা কথাবার্তা মাত্র। তাঁর ওই বক্তব্যের প্রতিক্রিয়ায় মিশেল ওবামা বলেন, ‘এটা শুধু পোশাক পরিবর্তনের কক্ষের পরিহাস ছিল না, তা ছিল যৌন নিগ্রহমূলক আচরণের মুক্ত এবং রাখঢাকহীন প্রকাশ।’মার্কিন ফার্স্টলেডি বলেন, ‘বাস্তবতা হলো, এবারের নির্বাচনে আমরা এমন একজন প্রার্থী পেয়েছি, যিনি জীবনভর এবং তাঁর নির্বাচনী প্রচারণার পুরোটা সময় নারীদের নিয়ে এমন সব মন্তব্য করেছেন, যা জঘন্য এবং খুবই অবমাননাকর।’মিশেল ওবামা সমাবেশে উপস্থিত জনতাকে নির্বাচনের দিন ভোটকেন্দ্রে যাওয়ার আহ্বান জানান। তবে ট্রাম্পকে ভোট দেওয়ার পরিবর্তে তৃতীয় কোনো প্রার্থীকে ভোট দিতে কিংবা ভোট দেওয়া থেকে বিরত থাকতে বলেন। মিশেল বলেন, ‘হৃদয়ের গভীর থেকে আমরা সবাই জানি, হিলারির প্রতিপক্ষকে আমরা যদি নির্বাচনে জিতিয়ে দিই, তাহলে আমাদের সন্তানদের স্পষ্ট বার্তা দেওয়া হবে, তারা যা দেখছে আর শুনছে তা-ই ঠিক। তাঁকে ভোট দেওয়ার অর্থ, তাঁর অবস্থানকে বৈধতা দেওয়া, সে অবস্থানের পক্ষে দাঁড়ানো। আমাদের ছেলেদের বলা, নারীকে অবমাননা করা ঠিক। মেয়েদের বলা, যেভাবে তোমরা নিগৃহীত হচ্ছো, তা পুরোপুরি গ্রহণযোগ্য। আমরা কি সন্তানদের জন্য এটাই চাই?’মিশেল ওবামা বলেন, ‘এটা স্বাভাবিক নয়। এটা রাজনীতি নয়।’ তিনি বলেন, ‘আমাদের এমন একজনকে দরকার, যিনি ঐক্য গঠনকারী শক্তি হিসেবে আবির্ভূত হবেন, যিনি আমাদের বিভক্তকারী ক্ষতকে সারিয়ে তুলবেন। এমন কাউকে দরকার, যিনি আমাদের ও আমাদের সন্তানদের ব্যাপারে যত্নবান হবেন, যিনি শক্তি আর সহানুভূতি নিয়ে সামনে এগোতে নেতৃত্ব দেবেন। আমি মনেপ্রাণে বিশ্বাস করি, হিলারি ক্লিনটন সে ধরনের প্রেসিডেন্টই হবেন।’
