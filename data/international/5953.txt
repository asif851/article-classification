
মার্কিন প্রেসিডেন্ট ডোনাল্ড ট্রাম্পের সাম্প্রতিক সময়ে নেওয়া সিদ্ধান্তের কারণে একজন অ্যাথলেট ও টিম ম্যানেজারকে ভিসা দেয়নি মার্কিন দূতাবাস।
আজ বুধবার হিন্দুস্তান টাইমসের এক প্রতিবেদনে জানানো হয়, ২৫ ফেব্রুয়ারি নিউইয়র্কের সারানাক লেক ভিলেজে অনুষ্ঠেয় ওয়ার্ল্ড স্নো-শু চ্যাম্পিয়নশিপে ভারতের প্রতিনিধিত্ব করার কথা ওই দুজনের। তাঁরা হলেন তানভীর হোসেন ও ভারতের স্নো-শু ফেডারেশনের ম্যানেজার আবিদ হোসেন। তাঁরা দুজনই কাশ্মীর অঞ্চলের।
তানভীর ও আবিদ জানান, সাম্প্রতিক সময়ে নেওয়া নীতির কারণ দেখিয়ে নয়াদিল্লির মার্কিন দূতাবাসের কর্মকর্তারা ভিসা দিতে রাজি হয়নি।
টিম ম্যানেজার আবিদ হোসেন বলেন, ‘এটা খুবই দুঃখজনক যে মার্কিন দূতাবাসে ওয়ার্ল্ড স্নো-শু ফেডারেশনের চিঠি, সরকারি স্পনসরশিপপত্র, এমনকি সারানাক লেকের মেয়র ক্লাইদে রাবিদিউয়ের আমন্ত্রণপত্র দেখানোর পরও ভিসা মেলেনি। কিছুক্ষণ পরে দূতাবাসের একজন নারী কর্মকর্তা এসে দুঃখপ্রকাশ করে বলেন, “বর্তমান নীতির কারণেই আমরা আপনাদের ভিসা দিতে পারছি না।”’
সারানাক লেকের মেয়র ক্লাইদে রাবিদিউ তাঁর ফেসবুক পেজে ভারতীয় দলকে সমর্থন জানিয়ে ম্যানেজারের উদ্দেশে লেখেন, ‘এটা কোনো কারণ হতে পারে না। হাল ছাড়বেন না! আমরা যথাসাধ্য চেষ্টা করছি।’
