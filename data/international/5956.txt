

মালয়েশিয়ান এয়ারলাইনসের উড়োজাহাজটি নিখোঁজ হওয়ার আগে নির্ধারিত পথে না এগিয়ে ফেরার চেষ্টা করেছিল বলে ধারণা করছেন মালয়েশিয়ার সামরিক কর্মকর্তারা।
প্রায় ৩৬ ঘণ্টা আগে রাডার স্ক্রিন থেকে বিমানটি হারিয়ে যাওয়ার আগমুহূর্তের তথ্যাদি পর্যবেক্ষণ করে কর্মকর্তারা আজ রোববার বলেন, বিমানটির ধ্বংসাবশেষ খুঁজে পেতে তাঁরা অনুসন্ধান এলাকার পরিধি বাড়িয়েছেন। মালয়েশিয়ার আশপাশের বিরাট সমুদ্র থেকে শুরু করে ভিয়েতনামের উপকূল পর্যন্ত অনুসন্ধানের সিদ্ধান্ত হয়েছে।
এর আগে গত প্রায় ২৪ ঘণ্টায় উদ্ধারকর্মীরা ভিয়েতনামের দক্ষিণে অবস্থিত দক্ষিণ চীন সাগরে অনুসন্ধান চালিয়ে বিমানটি খুঁজে পেতে ব্যর্থ হয়েছে।
কর্মকর্তারা আরও আশঙ্কা করছেন, ওই বিমানটিতে অন্তত দুজন এমন ব্যক্তি ছিল, যারা ভুয়া কাগজপত্র ও নথি ব্যবহার করে বিমানটির আরোহী হয়েছিল।
মালয়েশিয়ার বিমানবাহিনীর প্রধান রোদজালি দাউদের বরাত দিয়ে আজ বিবিসি অনলাইনে প্রকাশিত প্রতিবেদনে জানানো হয়, তদন্তের ক্ষেত্রে এখন রেকর্ড করা রাডার সংকেতের ওপর গুরুত্ব দেওয়া হচ্ছে।
উড়োজাহাজটি গত শুক্রবার দিবাগত গভীর রাতে ২৩৯ জন যাত্রীসহ নিখোঁজ হয়। উড়োজাহাজের খোঁজে ব্যাপক তল্লাশি অব্যাহত রয়েছে। ২২টি বিমান ও ৪০টি জাহাজ অনুসন্ধানের কাজে নিয়োজিত রয়েছে বলে মালয়েশিয়ার সেনাপ্রধান জানিয়েছেন।
সন্ত্রাসের শিকার হওয়ার আশঙ্কা
উড়োজাহাজ নিখোঁজ হওয়ার ঘটনায় সন্ত্রাসীদের ভূমিকা খতিয়ে দেখছে কর্তৃপক্ষ। ক্লোজ সার্কিট টিভির ভিডিওচিত্র বিশ্লেষণ করে তদন্তকারীরা সন্দেহ করছেন, উড়োজাহাজে থাকা দুজন যাত্রী চোরাই পাসপোর্ট ব্যবহার করেছেন। ওই দুটি ইউরোপের কোনো দেশের চোরাই পাসপোর্ট হতে পারে।
মালয়েশিয়ার বিমানবাহিনীর প্রধান দাবি করেছেন, ওই ফ্লাইটে যাওয়ার জন্য পাঁচজন যাত্রী টিকিট কাটলেও শেষ পর্যন্ত তাঁরা উড়োজাহাজে ওঠেননি। তাঁদের লাগেজও সরিয়ে ফেলা হয়েছে।
মালয়েশিয়ার পরিবহনমন্ত্রী হিসামুদ্দিন হুসেন বিবিসিকে বলেন, যাত্রীদের মধ্যে দুজনকে সন্দেহ করা হচ্ছে। এদিকে উড়োজাহাজ নিখোঁজের ঘটনা তদন্তে এফবিআইয়ের একটি দল পাঠিয়েছে যুক্তরাষ্ট্র।
থাইল্যান্ড উপসাগরের প্রবেশপথে দক্ষিণ চীন সাগরের কাছে গতকাল শনিবার বিকেলে মালয়েশিয়া ও ভিয়েতনামের জলসীমার মাঝামাঝি স্থানে প্রায় ২০ কিলোমিটার দীর্ঘ তেলের রেখা চিহ্নিত করে ভিয়েতনামের বেসামরিক বিমান চলাচল কর্তৃপক্ষ। ধারণা করা হচ্ছিল, মালয়েশিয়া এয়ারলাইনসের বিধ্বস্ত উড়োজাহাজ থেকে তেল নিঃসরিত হয়ে এ রেখার সৃষ্টি হয়েছে। কিন্তু ওই এলাকায় উড়োজাহাজের কোনো ধ্বংসাবশেষ পাওয়া যায়নি।
নিখোঁজ ও অনুসন্ধান
মালয়েশিয়ান এয়ারলাইনস কর্তৃপক্ষ এক বিবৃতিতে জানিয়েছে, স্থানীয় সময় গত শুক্রবার দিবাগত রাত দুইটা ৪০ মিনিট থেকে ফ্লাইট এমএইচ৩৭০ নিখোঁজ রয়েছে। বোয়িং বি৭৭৭-২০০ বিমানটি স্থানীয় সময় গতকাল ভোর সাড়ে ছয়টায় বেইজিংয়ে অবতরণের কথা ছিল।
উড়োজাহাজটি ২২৭ জন যাত্রী ও ১২ জন ক্রু নিয়ে শুক্রবার মধ্যরাতের পর মালয়েশিয়ার কুয়ালালামপুর থেকে চীনের বেইজিংয়ে যাচ্ছিল।
ভিয়েতনাম নৌবাহিনীর একজন পদস্থ কর্মকর্তার উদ্ধৃতি দিয়ে দেশটির রাষ্ট্রীয় গণমাধ্যমের খবরে বলা হয়, বেইজিংয়ের উদ্দেশে উড়ে যাওয়া উড়োজাহাজটি দক্ষিণ ভিয়েতনামে বিধ্বস্ত হয়েছে। তবে মালয়েশিয়া ওই এলাকায় উড়োজাহাজ বিধ্বস্ত হওয়ার খবর নাকচ করেছে।
ভিয়েতনাম সরকারের এক বিবৃতিতে বলা হয়, বিমানটি সর্বশেষ দক্ষিণ ভিয়েতনামের কা মাও প্রদেশের আকাশসীমা থেকে হো চি মিন সিটির বিমান নিয়ন্ত্রণকক্ষের সঙ্গে যোগাযোগের চেষ্টা করে ব্যর্থ হয়। এরপর আর কোনো সাড়া মেলেনি।
মালয়েশিয়ান এয়ারলাইনস কর্তৃপক্ষ জানায়, উড়োজাহাজে ১৪টি দেশের নাগরিক ছিলেন। তাঁদের মধ্যে চীনের ১৫২ জন, মালয়েশিয়ার ৩৮ জন, ইন্দোনেশিয়ার ১২ জন, অস্ট্রেলিয়ার সাতজন, ভারতের পাঁচজন, যুক্তরাষ্ট্রের তিনজন, ফ্রান্সের তিনজন, নিউজিল্যান্ডের দুজন, ইউক্রেনের দুজন, কানাডার দুজন এবং ইতালি, তাইওয়ান, নেদারল্যান্ডস ও অস্ট্রিয়ার একজন করে নাগরিক ছিলেন।
