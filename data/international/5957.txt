
নিখোঁজ হওয়ার কিছুদিন আগে মালয়েশিয়ার বিমানের পাইলট জাহারি আহমাদ শাহের (৫৩) বিয়ে ভেঙে যায়। এ ঘটনার পর থেকেই মানসিক পীড়নের মধ্যে ছিলেন তিনি।ডেইলি মেইলের খবরে জানানো হয়, নিখোঁজ বিমানের পাইলটের বিষয়ে প্রথমবারের মতো এসব চাঞ্চল্যকর তথ্য প্রকাশ করেছেন তাঁর স্বজনেরা। ৩০ বছর আগে তাঁদের বিয়ে হয়েছিল।পাইলট জাহারি আহমাদ শাহের মেয়ে আয়েশা বলেন, ‘আমার বাবা আগের মতো ছিলেন না। তিনি অন্যমনস্ক ও বিমর্ষ থাকতেন।’পাইলট জাহারি আহমাদ শাহের বিষয়ে আরও জানা গেছে, স্ত্রীর সঙ্গে বিচ্ছেদের পর থেকেই তিনি পরিবারের সদস্যদের কাছ থেকে দূরে থাকতেন। বেশির ভাগ সময় নিজের কাজ নিয়ে একাকী ব্যস্ত সময় কাটাতেন। এমনকি বিয়ে-সংক্রান্ত বিষয়ে ধর্মীয় ব্যক্তিদের পরামর্শ নিতে অস্বীকৃতি জানিয়েছিলেন জাহারি আহমাদ।২৩৯ জন আরোহী নিয়ে এমএইচ৩৭০ ফ্লাইটটি ৮ মার্চ নিখোঁজ হয়। এর নিখোঁজের কারণ নিয়ে কর্মরত তদন্তকারী কর্মকর্তারা সন্দেহ করছেন, বিমানটি হারিয়ে যাওয়ার পেছনে পাইলটের ভূমিকা থাকতে পারে। তবে এখনো কোনো সুইসাইড নোট কিংবা এমন কিছু তাঁদের হাতে আসেনি, যা দিয়ে এ সন্দেহ সত্য প্রমাণিত হয়। তা সত্ত্বেও বিমান হারিয়ে যাওয়ার আগে পাইলটের মানসিক অবস্থান কেমন ছিল এবং তাঁর ব্যক্তিগত জীবন নিয়ে অনুসন্ধান চালিয়ে যাচ্ছেন তদন্ত কর্মকর্তারা।
