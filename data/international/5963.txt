
নগদ ১৭ লাখ রুপি আগুনে পুড়িয়ে দিয়েছেন দুই বোন। পাকিস্তানের পাঞ্জাবের ঝিলাম শহরে গত বৃহস্পতিবার এ কাণ্ড করেছেন তাঁরা।ঝিলাম জেলা পুলিশ কর্মকর্তা আফজাল বাট জানান, বিলাল টাউন এলাকার নাহিদ (৪০) ও রুবিনা (৩৫) নামের দুই বোন ঘটনার তিন দিন আগে জাতীয় ব্যাংকের চাক নাসা শাখায় গিয়ে তাঁদের স্থায়ী আমানত থেকে ১৭ লাখ রুপি ওঠাতে চান। এক বছর আগে তাঁরা পৈতৃক সম্পত্তি বিক্রির ২৮ লাখ রুপি ওই ব্যাংকে রাখেন। ব্যাংকের ব্যবস্থাপক জানিয়েছিলেন, প্রক্রিয়াগত ও অন্যান্য কারণে তাৎ ক্ষণিকভাবে তাঁদের এত অর্থ দেওয়া সম্ভব নয়। নাহিদ ও রুবিনা বৃহস্পতিবার আবার যান। বিকেলে তাঁদের হাতে ১৭ লাখ রুপি তুলে দেওয়া হয়। এরপর তাঁরা ব্যাংকের বাইরে গিয়েই ওই রুপিতে আগুন ধরিয়ে দেন।একজন প্রত্যক্ষদর্শীর বরাত দিয়ে পুলিশ জানায়, একজন দোকানদার ও একজন পথিক ওই দুই বোনকে এত অর্থ পোড়ানো থেকে নিবৃত্ত করার চেষ্টা চালান। কিন্তু বড় বোনটি পিস্তল উঁচিয়ে বলেন, তাঁরা যা করছেন, তা করার অধিকার তাঁদের আছে। ততক্ষণে সেখানে বেশ কয়েকজন মানুষ জড়ো হন। তবে প্রাণের ভয়ে কেউই এগিয়ে যাননি। পরে ঘটনাস্থলে পুলিশ গিয়ে ছাই উদ্ধার করে।কয়েকজন প্রতিবেশী জানিয়েছেন, দুই বোনই অবিবাহিত। তাঁদের দুই ভাই আছেন। তাঁদের বাবা দুই বছর আগে রহস্যজনকভাবে খুন হয়েছিলেন। বাবা খুন হওয়ার পর চার ভাইবোনই মানসিকভাবে পীড়িত ছিলেন। ডন।
