
যুক্তরাজ্যের গোয়েন্দা সংস্থা এমআই-ফাইভের প্রধান অ্যান্ড্রু পার্কার দাবি করেছেন, তাঁদের দেশের গোয়েন্দা সংস্থাগুলো স্বাধীনতা ও গণতন্ত্র ক্ষুণ্ন করা নয়, বরং তা রক্ষার জন্যই কাজ করে থাকে।যুক্তরাজ্যের গোয়েন্দা সংস্থাগুলোর কার্যক্রম নিয়ে ইন্টেলিজেন্স অ্যান্ড সিকিউরিটি কমিটির এক শুনানিতে গোয়েন্দাপ্রধান পার্কার এ দাবি করেন। শুনানিতে পার্কার ছাড়াও জিসিএইচকিউয়ের পরিচালক আয়ইন লোবান ও এমআই-সিক্সের প্রধান জন সোয়ার্সকেও জিজ্ঞাসাবাদ করা হয়।শুনানিতে পার্কার বলেন, লন্ডনে ২০০৫ সালের ৭ জুলাই হামলার পর থেকে এ পর্যন্ত ৩৪টি সন্ত্রাসী হামলার ষড়যন্ত্র ব্যর্থ করে দেওয়া হয়েছে।যুক্তরাজ্যের পার্লামেন্টের সদস্য ও তাঁদের সহকর্মীদের নিয়ে গঠিত ওই কমিটি সাধারণত কোনো বিষয়ে গোপনে বিভিন্ন গোয়েন্দা সংস্থার প্রধানের কাছ থেকে প্রমাণাদি আদায় করে থাকে। কিন্তু এবার নজিরবিহীন এক গণশুনানিতে গোয়েন্দাপ্রধানদের জিজ্ঞাসাবাদ করে তথ্য আদায় করা হলো।তবে, জনগণের ওপর জিসিএইচকিউ ও যুক্তরাষ্ট্রের জাতীয় নিরাপত্তা সংস্থা (এনএসএ) গোপনে ব্যাপক নজরদারি করেছে—মার্কিন গোয়েন্দা সংস্থার সাবেক কর্মী এডওয়ার্ড স্নোডেনের এমন তথ্য ফাঁসের পর আরও বেশি খোলাখুলি কথা বলার ব্যাপারে চাপে আছেন যুক্তরাজ্যের গোয়েন্দাপ্রধানেরা। বিবিসি।
