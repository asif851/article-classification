
ডোনাল্ড ট্রাম্পের মেয়ে ইভানকা তাঁর বাবাকে একবার দেশ পরিচালনার সুযোগ দেওয়ার জন্য যুক্তরা​ষ্ট্রবাসীর প্রতি আহ্বান জানিয়েছেন। ট্রাম্প আর কয়েক ঘণ্টার মধ্যেই মার্কিন প্রেসিডেন্ট হিসেবে শপথ নেবেন।
পপুলার ভোট কম পেয়েও ইলেকটোরাল কলেজ ভোটের হিসাবে এগিয়ে থাকায় প্রেসিডেন্ট নির্বাচিত হন ট্রাম্প। নির্বাচিত হওয়ার পর ট্রাম্পের বিরুদ্ধে বিক্ষোভ হয়েছে। ট্রাম্পের শপথ গ্রহণকে কেন্দ্র করেও বিক্ষোভের ঘোষণা দেওয়া হয়েছে। অনেকে শপথ গ্রহণ অনুষ্ঠান বর্জনের ঘোষণা দিয়েছেন।
ট্রাম্পের শপথ নেওয়ার প্রাক্কালে এবিসি নিউজকে দেওয়া এক সাক্ষাৎকারে ইভানকা এ আহ্বান জানান। ইভানকা স্বীকার করেন, তিনি তাঁর বাবাকে অতি বিতর্কিত বেশ কিছু টুইট বাদ দেওয়ার আহ্বান জানিয়েছিলেন।
ইভানকা বলেন, ‘সব সমালোচককে আমি বলছি তাঁকে সময় দিন। তাঁকে দায়িত্ব নিতে দিন এবং আপনি যে ভুল—তা তাঁকে প্রমাণ করতে দিন।’
ট্রাম্পের দায়িত্ব নেওয়ার প্রাক্কালে যুক্তরাষ্ট্রজুড়ে লাখো বিক্ষোভকারী প্রতিবাদ কর্মসূচির প্রস্তুতি নিচ্ছেন। এই বিক্ষোভকারীদের আশঙ্কা ট্রাম্প ক্ষমতায় এলে তাঁরা অধিকার হারাবেন। এই বিক্ষোভকারীদের উদ্দেশ্যে বক্তব্য কি তা জানতে চাইলে ব্যবসায়ী ও তিন সন্তানের মা ৩৫ বছর বয়সী ইভানকা বলেন, ‘আমি বলি, আমার বাবাকে একটি সুযোগ দিন।’
স্বার্থের দ্বন্দ্ব নিয়ে যে কোনো ধরনের অভিযোগ এড়াতে ইভানকা তাঁর পরিবারের ব্যবসা ও নিজের ব্যবসা প্রতিষ্ঠান থেকে পদত্যাগ করতে যাচ্ছেন। তিনি ওয়াশিংটনে যাওয়ার প্রস্তুতি নিচ্ছেন। এদিকে ট্রাম্পের ১০ বছর বয়সী ছেলে ব্যারনের স্কুলের শিক্ষাবর্ষ শেষ না হওয়া পর্যন্ত ইভানকার সৎ মা মেলানিয়া নিউইয়র্কেই থাকবেন। সে ক্ষেত্রে মেলানিয়ার পরিবর্তে ইভানকাই কার্যত ফার্স্ট লেডি হতে যাচ্ছেন—গণমাধ্যমের এমন জল্পনাকল্পনার অবসান ঘটিয়ে তিনি বলেন, ‘একজনই ফার্স্ট লেডি এবং মেলানিয়া অসাধারণ একজন ফার্স্ট লেডি হবেন। আমি তাঁকে নিয়ে গর্বিত। তিনি বুদ্ধিমতী, প্রাণবন্ত, যত্নশীল এবং একজন উল্লেখযোগ্য ব্যক্তিত্ব।’  এবিসিকে ইভানকা বলেন, ‘আমার প্রধান লক্ষ্য হলো ওয়াশিংটনে যাওয়া, দেশজুড়ে ভ্রমণ করা। এবং আমি কীভাবে ইতিবাচক মূল্যবোধ যোগ করতে পারি, সে ব্যাপারে মানুষের মূল্যবান মতামত গ্রহণ করা।’
ইভানকার স্বামী জেরার্ড কুশনারকে হোয়াইট হাউসে নিয়োগ দেওয়ায় ট্রাম্প প্রশাসনে আত্মীয়করণের আশঙ্কা তৈরি হয়েছে। নিজের স্বামীর প্রশংসা করে ইভানকা তাঁকে ‘অসাধারণ মানুষ’ বলে অভিহিত করেন।
