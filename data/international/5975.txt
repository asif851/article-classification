
এত অর্থ-সম্পদ তাঁর একার পক্ষে ভোগ করা সম্ভব হয়নি। একসময় চিরবিদায় নিতেই হয়েছে তাঁকে। পেছনে রেখে গেছেন বিপুল সম্পদ। তবে তাঁর মৃত্যুর পর সেই কাঁড়ি কাঁড়ি অর্থ-সম্পদের মালিক হতে পারেননি স্বজনেরা। তিনি সব সম্পদ এমন একজনকে দিয়ে গেছেন, যাঁর নাম শুনলে স্বজনদের চোখ কপালে উঠবে! সেই কাজটিই করেছেন তিনি। মৃত্যুর আগে তিনি সবকিছু নিজের বিশ্বস্ত পরিচারকের নামে লিখে দিয়ে গেছেন।চমকে দেওয়া এই কাজটি করেছেন গজরাজ সিং জাদেজা। ভারতের গুজরাট রাজ্যের প্রয়াত কংগ্রেস নেতা। চিরকুমার গজরাজ মারা যান গত বছরের সেপ্টেম্বরে। মৃত্যুর আগে তিনি নগদ অর্থ, বাড়ি-গাড়িসহ ৬০০ কোটি রুপির (প্রায় ৭৫৯ কোটি টাকা) সম্পত্তির পুরোটা বিশ্বস্ত গৃহপরিচারক ভিনুভাই কানজিভাই জয়পালের নামে দান করে যান। এটি ছিল জয়পালের প্রতি তাঁর বিশ্বস্ততারই পুরস্কার।কংগ্রেস নেতার পরিবারের লোকজন অপহরণ করেছে বলে খবর বের হওয়ার পর বিষয়টি জানাজানি হয়। জয়পাল ৪০ বছর ধরে গজরাজের রাজকোটের বাড়িতে কাজ করেন। গজরাজের দান করে যাওয়া সম্পত্তির মধ্যে রয়েছে কয়েক কোটি টাকার জমি, একটি বাড়ি, নগদ অর্থ ও অন্যান্য সম্পত্তি। এনডিটিভি।
