
ফেসবুকে সম্প্রতি একটি ভিডিও ছড়িয়েছে, যাতে সদ্য জন্ম নেওয়া একটি শিশুকে হাঁটতে দেখা গেছে। ব্রাজিলের একটি হাসপাতালে ওই শিশুটির জন্ম হয়। জন্মের কয়েক মিনিট পরেই যখন শিশুটিকে গোসলের জন্য ধাত্রী নেওয়ার চেষ্টা করছিলেন, তখনই তাকে হাঁটতে দেখা যায়।
জন্মের পরই শিশুর হাঁটার ভিডিওটি ফেসবুকে আপলোড করা হয় গত শুক্রবার (২৬ মে)। এরপর থেকে সোমবার পর্যন্ত পাঁচ কোটির বেশি মানুষ দেখেছে ওই ভিডিও। এই ভিডিও শেয়ার হয়েছে ১৩ লাখ বারের বেশি। ভিডিওতে দেখা যায়, ধাত্রী সদ্যোজাত শিশুটিকে এক হাতে বুকের কাছে ধরে ছিলেন আর শিশুটি নিজে থেকেই হাঁটতে শুরু করে।
ওই ধাত্রী উচ্ছ্বসিত হয়ে বলেন, ‘আমি তাঁকে গোসল করানোর চেষ্টা করছিলাম আর সে হাঁটতে শুরু করল। কাউকে বললে হয়তো বিশ্বাস করবে না, কিন্তু চোখে দেখলে হয়তো বিশ্বাস হবে।’
