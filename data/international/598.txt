
ভারতের দিল্লির মুখ্যমন্ত্রী অরবিন্দ কেজরিওয়ালের দিকে কালি ছুড়ে মেরেছেন বিজেপির ছাত্রসংগঠন অখিল ভারতীয় বিদ্যার্থী পরিষদের (এবিভিপি) এক নেতা। ওই ছাত্রনেতার নাম দীনেশ ওঝা। গত মঙ্গলবার রাজস্থানে শোকসভা শেষে স্থানীয় এক নেতার বাড়ি থেকে বের হওয়ার পর কেজরিওয়ালের মুখে কালি ছুড়ে মারেন দীনেশ ওঝা।নিয়ন্ত্রণরেখা পেরিয়ে আজাদ কাশ্মীরে সন্ত্রাসীদের উদ্দেশে পরিচালিত ‘সার্জিক্যাল স্ট্রাইক’ বা সুনির্দিষ্ট লক্ষ্যবস্তুতে হামলার বিষয়ে ভারত সরকারের যথাযথ তথ্য-প্রমাণ দেওয়া উচিত—কেজরিওয়ালের এমন মন্তব্যের কয়েক দিন পর তাঁর ওপর এই হামলার ঘটনা ঘটল। হামলাকারী দীনেশ ওঝা কেজরিওয়ালকে জাতীয়তাবিরোধী বলে আখ্যায়িত করেছেন। পুলিশ সূত্র জানিয়েছে, দীনেশ ওঝাকে পুলিশি হেফাজতে নেওয়া হয়েছে। এ ঘটনার পর কেজরিওয়াল এক টুইট বার্তায় বলেছেন, ‘যে আমাকে কালি ছুড়েছে ঈশ্বর তাঁর মঙ্গল করুন।’সম্প্রতি কেজরিওয়াল ভারত সরকারকে ‘সার্জিক্যাল স্ট্রাইক’-এর বিষয়ে যথাযথ তথ্য-প্রমাণ দেওয়ার দাবি জানান। এ জন্য বিজেপি সরকারের রোষানলে পড়েন তিনি। এর মধ্য দিয়ে তিনি পাকিস্তানের সঙ্গে তাল মিলিয়েছেন—এমন অভিযোগের জবাবে কেজরিওয়াল বলেছেন, ‘পাকিস্তানের মিথ্যা প্রচারণার বিরুদ্ধে জবাব দেওয়ার জন্য আমি যদি সরকারের কাছে দাবি জানাই, তবে বিজেপির এত ভীত হওয়ার কী আছে?’
