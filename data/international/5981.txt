
যুক্তরাষ্ট্রের ক্যালিফোর্নিয়ায় একটি সেবা আশ্রমে জিম্মির ঘটনায় এক বন্দুকধারীসহ তিন নারী নিহত হয়েছেন। স্থানীয় সময় শুক্রবার সন্ধ্যায় ওই বন্দুকধারী ও তিন নারীর লাশের পরিচয় শনাক্ত করা হয়েছে। আইন-শৃঙ্খলা বাহিনীর কর্মকর্তা বলছেন, প্রায় আট ঘণ্টার ভয়াবহ পরিস্থিতির অবসান হয়েছে।
যুক্তরাষ্ট্রের সংবাদমাধ্যমগুলো জানায়, ক্যালিফোর্নিয়ার নাপা কাউন্টিতে অবস্থিত ইয়ন্টভিল ভেটেরান হোমে শুক্রবার সকালে অতর্কিতে হামলা চালায় ওই বন্দুকধারী। সেখানে কর্মচারীদের একটি অনুষ্ঠান চলছিল। বন্দুকধারী অনুষ্ঠান স্থলে গিয়ে বেশ কয়েক জনকে জিম্মি করে ফেলেন। পরে সন্ধ্যায় পুলিশ পুলিশ পুরো ভবন ঘেরাও করে অভিযান শুরু করে।
ক্যালিফোর্নিয়া হাইওয়ে পেট্রোলের প্রধান সহকারী ক্রিস চাইল্ডস বলেন, দ্য পথওয়ে হোমে হামলা হয়েছে। পরে আইন শৃঙ্খলা বাহিনীর অভিযানে হামলাকারী ওই বন্দুকধারী ও তিনি জিম্মি নারীর লাশ উদ্ধার করা হয়েছে। নিহত তিন নারী হলেন ক্রিস্টিন লোবার (৪৮), জেনিফার গলিক (৪২), জেনিফার গঞ্জালেস (২৯)। তাঁরা ওই আশ্রমের কর্মচারী। নিহত ওই বন্দুকধারী নাম আলবার্ট ওয়াং (৩৬)।
সিএনএন জানিয়েছে, ওই কক্ষে আইন-শৃঙ্খলা বাহিনীর সদস্যরা ঢোকার আগে জিম্মিরা বন্দুকধারীর সঙ্গে বেশ কয়েক ঘণ্টা মধ্যস্থতার জন্য চেষ্টা করেন। ওই বন্দুকধারীও দুই সপ্তাহ আগে ওই আশ্রমে অবস্থান করে চিকিৎসা নিয়েছেন।
প্রসঙ্গত, দ্য পথওয়ে হোম হচ্ছে ক্যালিফোর্নিয়ার ইয়ন্টভিলে অবস্থিত একটি সামাজিক সেবাভিত্তিক প্রতিষ্ঠান। যেখানে দুর্ঘটনা পরবর্তী মানসিক বৈকল্যদের সেবা দেওয়া হয়। একই সঙ্গে অবসরপ্রাপ্ত বয়স্ক কর্মীরা সেখানে বসবাস করেন।
এ ঘটনায় যুক্তরাষ্ট্রের প্রেসিডেন্ট ডোনাল্ড ট্রাম্প গভীর দুঃখ প্রকাশ করে এক টুইট বার্তায় বলেন, ইয়ন্টভিলে ওই তিন অনন্য নারী সেবা দিয়েছেন, তাঁদের মৃত্যুতে আমরা ব্যথিত।গত জানুয়ারির মাঝামাঝি সময়ে ফ্লোরিডা অঙ্গরাজ্যের পার্কল্যান্ডের স্কুলে ঢুকে বন্দুকধারীর হামলায় ১৭ জন নিহতের ঘটনা ঘটে। এ ছাড়া মার্চের প্রথম সপ্তাহে যুক্তরাষ্ট্রের সেন্ট্রাল মিশিগান ইউনিভার্সিটির এক ডরমিটরিতে গুলির ঘটনায় দুজন নিহত হন।
