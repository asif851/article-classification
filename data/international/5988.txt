
নেপালের নতুন প্রধানমন্ত্রী নির্বাচিত হয়েছেন কমিউনিস্ট পার্টির (সংযুক্ত মার্কসবাদী-লেনিনবাদী) চেয়ারম্যান কে পি শর্মা অলি। ৬৩ বছর বয়সী অলি হলেন নেপালের ৩৮ তম প্রধানমন্ত্রী। আজ রোববার নেপালের পার্লামেন্টে ভোটাভুটিতে তিনি প্রধানমন্ত্রী নির্বাচিত হন।নেপালের সাংবিধানিক গণপরিষদে দেশটির নতুন সংবিধান গৃহীত হওয়ার পর অলিই হলেন প্রথম প্রধানমন্ত্রী।এএফপি ও পিটিআইয়ের খবরে বলা হয়েছে, ৫৮৭ জন পার্লামেন্ট সদস্য ভোটে অংশ নেন। এর মধ্যে কে পি শর্মা অলি পান ৩৩৮ ভোট। ২৯৯ ভোট পেলেই তাঁর চলত। তাঁর প্রতিদ্বন্দ্বিতা করেন নেপালি কংগ্রেসের সভাপতি সুশীল কৈরালা। তিনি পান ২৪৯ ভোট।অলির জন্ম ১৯৫২ সালে নেপালের তেরহাতুম জেলায়। মার্কসবাদ-লেনিনবাদের দর্শনে আকৃষ্ট হয়ে ১৯৬৬ সালে অলি রাজনীতিতে নামেন। ১৯৭০ সালে তিনি নেপালের কমিউনিস্ট পার্টির সদস্য নির্বাচিত হন। জড়িয়ে পড়েন গোপন রাজনৈতিক দলের সঙ্গে। ১৯৭৩ সালে ধরা পড়ার পর তাঁর ১৪ বছর কারাদণ্ড হয়। ১৯৮৭ সালে তিনি জেল থেকে ছাড়া পান। ১৯৯০ সালে নেপালে গণতন্ত্র প্রতিষ্ঠিত হওয়ার পর ১৯৯৪ সালে দেশটির স্বরাষ্ট্রমন্ত্রী নির্বাচিত হন তিনি। ২০০৬ সালে অন্তর্বর্তী সরকারের উপপ্রধানমন্ত্রী ও পররাষ্ট্রমন্ত্রী ছিলেন অলি।অলি এমন সময় নেপালের প্রধানমন্ত্রী হলেন, যখন দেশটির দক্ষিণাঞ্চলে তীব্র আন্দোলন চলছে মদেশীয়দের। নতুন গৃহীত সংবিধানে নেপালকে সাতটি প্রদেশে ভাগ করা নিয়ে ক্ষুব্ধ মদেশীয়রা। আর এর সূত্র ধরেই মদেশীয় অঞ্চল-সংলগ্ন ভারতীয় সীমান্ত দিয়ে জ্বালানিসহ প্রয়োজনীয় পণ্য আসা বন্ধ হয়ে গেছে। প্রায় দুই সপ্তাহ ধরে সীমান্ত অবরোধে তীব্র জ্বালানি-সংকটে পড়েছে হিমালয়ের দেশটি।
