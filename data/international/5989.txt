
বিয়ের আসরেই হবু স্বামীর মাথায় পিস্তল ঠেকিয়ে গুলি করার অভিযোগে কারাগারে যেতে হয়েছে এক মার্কিন নববধূকে। যুক্তরাষ্ট্রের টেনেসি থেকে গ্রেপ্তার হওয়া ২৫ বছর বয়সী ওই নববধূর নাম কেট এলিজাবেথ প্রিচার্ড। পুলিশ তার স্বামীকে বলেছে, ‘তোমাদের মধুচন্দ্রিমা শেষ।’
পুলিশের অভিযোগ, ওই নববধূ বিয়ের অনুষ্ঠান শেষ হতে না হতেই স্বামীর মাথায় পিস্তল ঠেকিয়ে হুমকি দেন। এ ঘটনায় আটক হওয়ার সময়ও তিনি বিয়ের পোশাক পরে ছিলেন।
পুলিশ বলছে, কেট এলিজাবেথ একটি নাইন এমএম পিস্তল তার স্বামীর মাথায় ঠেকিয়ে ট্রিগারে চাপ দেন। তবে স্বামীর ভাগ্য ভালো ছিল। কারণ পিস্তলে কোনো গুলি ছিল না। পরে আবার পিস্তলে গুলি ভরেন কেট। তিনি ফাঁকা গুলি ছুড়লে বিয়ের অনুষ্ঠানে উপস্থিত লোকজন ভয়ে পালাতে থাকেন।
প্রত্যক্ষদর্শী অনেকের অভিযোগ, নবদম্পতি মদ্যপান করছিল এবং মোটেলের বাইরে নিজেদের মধ্যে ঝগড়া করছিল।
পুলিশ কর্মকর্তারা নববধূ ও তার স্বামীর বিরুদ্ধে কর্তৃপক্ষের সঙ্গে অসহযোগিতার অভিযোগ এনেছেন। পুলিশের সার্জেন্ট কাইল ইভান্স বলেন, ‘তিনি বিয়ের পোশাকের মধ্যে লুকিয়ে রাখা পিস্তল বের করে তার স্বামীর মাথায় ঠেকান।’ পরে নববধূকে কারাগারে নেওয়া হয়। এই কর্মকর্তা স্বামীকে বলেন, আপনার নতুন স্ত্রীকে কারাগারে নেওয়া হচ্ছে। তোমাদের মধুচন্দ্রিমা (হানিমুন) শেষ। তথ্যসূত্র: বিবিসি।
