
বর্ণবাদবিরোধী অবিসংবাদিত নেতা নেলসন ম্যান্ডেলার শারীরিক অবস্থার উন্নতি হচ্ছে। তিনি ‘কালই মৃত্যুবরণ করতে যাচ্ছেন’ এমন ভাবার কারণ নেই। দক্ষিণ আফ্রিকার সাবেক প্রেসিডেন্ট থাবো এমবেকি এ কথা বলেছেন। ৯৪ বছর বয়সী সাবেক প্রেসিডেন্ট নতুন করে ফুসফুসের সংক্রমণে আক্রান্ত হলে ১৪ দিন আগে তাঁকে হাসপাতালে ভর্তি করা হয়। গত বৃহস্পতিবার রাতে স্থানীয় বেতার চ্যানেল পাওয়ার এফএমকে এমবেকি বলেন, ‘সরকারের পক্ষ থেকে প্রকাশ্যে যা বলা হয়েছে, তা আমাদের বোঝা দরকার। সরকার বলেছে, সত্যিই ম্যান্ডেলার স্বাস্থ্যের উন্নতি ঘটছে।’ এমবেকি আরও বলেন, ‘ম্যান্ডেলা কালই মৃত্যুবরণ করতে যাচ্ছেন—এমন ভ্রান্ত ধারণা কারও থাকা উচিত বলে আমি মনে করি না। কারণ তিনি কালই মারা যাচ্ছেন না।’ এএফপি।
