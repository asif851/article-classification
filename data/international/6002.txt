
নাইজেরিয়ার ইসলামপন্থী সন্ত্রাসী সংগঠন বোকো হারাম ও আনসারুকে ‘ভিনদেশি সন্ত্রাসী সংগঠন’ হিসেবে কালো তালিকাভুক্ত করেছে যুক্তরাষ্ট্র। গতকাল বুধবার মার্কিন পররাষ্ট্র মন্ত্রণালয় থেকে এ সিদ্ধান্তের কথা জানানো হয়।
আল জাজিরা টেলিভিশনের অনলাইনে প্রকাশিত প্রতিবেদনে জানানো হয়, যুক্তরাষ্ট্র বলেছে, আন্তর্জাতিক সংন্ত্রাসী সংগঠন আল কায়েদার সঙ্গে বোকো হারামের সংশ্লিষ্টতা রয়েছে। গত কয়েক বছর ধরে উত্তরপূর্ব ও নাইজেরিয়ার মধ্যাঞ্চলে বেসামরিক জনগণসহ কয়েক হাজার মানুষ হত্যার জন্য দায়ী।
আনসারু নামের সংগঠনটি ২০১৩ সালে সাতজন বিদেশি নির্মাণকর্মীকে অপহরণ ও হত্যা করেছে।
মার্কিন সিদ্ধান্তকে স্বাগত জানিয়েছে নাইজেরিয়া।
নাইজেরিয়ার উত্তরাঞ্চলে ইসলামি শরিয়া শাসন প্রতিষ্ঠা করতে চায় বোকো হারাম। এজন্য দলটি দেশটির আইনশৃঙ্খলা বাহিনীর সঙ্গে লড়ছে। তবে দেশটির হাজার হাজার মানুষের মৃত্যুর জন্যও দায়ী এ দলটি।
২০০৯ সালে বোকো হারামের কার্যক্রম শুরু হয়। শিক্ষাপ্রতিষ্ঠান, সেনাবাহিনী ও জনসাধারণের ওপর দলটি বহু প্রাণঘাতী হামলা চালিয়েছে।
