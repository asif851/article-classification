
এবার বিজেপির সঙ্গে জোট গড়ে বিহারের মুখ্যমন্ত্রী হলেন নিতীশ কুমার। গতকাল বুধবার নাটকীয়ভাবে পদত্যাগ করার পর আজ বৃহস্পতিবার সকালে তিনি মুখ্যমন্ত্রী হিসেবে শপথ নিলেন।
বিজেপির সমর্থন নেওয়ায় রাজ্য বিজেপির নেতা সুশীল মোদিকে উপমুখ্যমন্ত্রী করছেন নিতীশ। গতকাল বুধবার দিল্লিতে বিজেপির শীর্ষ পর্যায়ের নেতারা বিহারে নিতীশকে সমর্থন দেওয়ার সিদ্ধান্ত নেন।
সুশীল মোদি গতকাল মধ্যরাতে রাজ্য গভর্নরের সঙ্গে বৈঠক করার পর সাংবাদিকদের বলেন, ‘আমাদের দুই দল মিলে বিধানসভায় যে সদস্য রয়েছে, তা সরকার গঠনের জন্য যথেষ্ট। আমরা বিষয়টি জানিয়ে গভর্নরের কাছে চিঠি হস্তান্তর করেছি।’
এর আগে পদত্যাগের কয়েক ঘণ্টা পর গত রাতে নিতীশ কুমার রাজ্য গভর্নরের সঙ্গে দেখা করেন। তিনি গভর্নরকে জানান, বিজেপি তাঁকে সমর্থন দিয়েছে। ওই সমর্থনে তিনি নতুন করে সরকার গঠন করতে প্রস্তুত।
গতকাল সন্ধ্যায় বিহারের রাজধানী পাটনায় রাজ্যপাল কেশরীনাথ ত্রিপাঠির কাছে পদত্যাগপত্র জমা দেন নিতীশ। তিনি বলেন, ‘দুর্নীতির বিরুদ্ধে চিরকাল সংগ্রাম করেছি। কিন্তু আমার মন্ত্রিসভার বিরুদ্ধে দুর্নীতি নিয়ে যেসব প্রশ্ন উঠেছে, তার উত্তর আমার জানা নেই। পদত্যাগ করা ছাড়া আমার কাছে অন্য কোনো উপায় আর ছিল না।’
নিতীশ মন্ত্রিসভার উপমুখ্যমন্ত্রী রাষ্ট্রীয় জনতা দলের (আরজেডি) নেতা তেজস্বী প্রতাপের বিরুদ্ধে কেন্দ্রীয় তদন্ত ব্যুরো (সিবিআই) সম্প্রতি দুর্নীতির মামলা দায়ের করে। সাবেক মুখ্যমন্ত্রী লালু প্রসাদের ছেলে তেজস্বী পদ ছাড়তে অস্বীকার করেন। গতকালই লালু প্রসাদ ও তেজস্বী পদত্যাগের দাবি অগ্রাহ্য করে জানান, পদত্যাগ করার প্রশ্নই ওঠে না। তাঁরা অভিযোগ করেন, ওই মামলা বিজেপির চক্রান্ত।
পরে নিজেই পদত্যাগের ঘোষণা দেন নিতীশ। তাঁর পদত্যাগের মধ্য দিয়ে বিহারে বিজেপির বিরুদ্ধে নিতীশ কুমার, লালু প্রসাদ ও কংগ্রেসের সমন্বয়ে গঠিত মহাজোটের ইতি ঘটল।
বিহার বিধানসভার মোট আসন ২৪৩। এর মধ্যে লালু প্রসাদের দল আরজেডির ৮০টি, নিতীশের জনতা দলের ৭১ এবং কংগ্রেসের ২৭টি আসন রয়েছে। বিরোধী দল বিজেপির আসনসংখ্যা ৫৩। সূত্র: এনডিটিভি
