
প্রেমিকাকে স্পর্শকাতর গোপন তথ্য দেওয়ার অভিযোগে মার্কিন কেন্দ্রীয় গোয়েন্দা সংস্থার (সিআইএ) সাবেক প্রধান ডেভিড পেট্রাউসকে অভিযুক্ত করার সুপারিশ করেছেন কৌঁসুলিরা। পরিচয় প্রকাশ না করার শর্তে তথ্য দেওয়া কর্মকর্তাদের বরাত দিয়ে নিউইয়র্ক টাইমস-এর খবরে এ কথা জানানো হয়েছে। খবর বিবিসির।২০১২ সালে মার্কিন সেনাবাহিনীর মেজর পদমর্যাদার সাবেক নারী কর্মকর্তা পলা ব্রডওয়েলের সঙ্গে বিবাহবহির্ভূত সম্পর্কে জড়িয়ে পড়ার বিষয়টি প্রকাশ হওয়ার পর সাবেক জেনারেল পেট্রাউস সিআইএর প্রধানের পদ থেকে পদত্যাগ করেন। সিআইএর দায়িত্ব নেওয়ার আগে পেট্রাউস ইরাক ও আফগানিস্তানে মার্কিন বাহিনীর কমান্ডারের দায়িত্বে ছিলেন।নিউইয়র্ক টাইমসের খবরে বলা হয়, সিআইএর প্রধান থাকার সময় পেট্রাউস তাঁর প্রেমিকা পলা ব্রডওয়েলকে সিআইএর ই-মেইলে প্রবেশাধিকার এবং অন্যান্য গোপন তথ্য দিয়েছিলেন কি না, বিচার বিভাগীয় তদন্তে তার ওপরই গুরুত্ব দেওয়া হচ্ছে। পত্রিকাটির খবরে বলা হয়, পেট্রাউসের পদত্যাগের পর মার্কিন কেন্দ্রীয় তদন্ত সংস্থা (এফবিআই) ব্রডওয়েলের কম্পিউটারে সিআইএর গোপন তথ্য পায়।পেট্রাউসের বিরুদ্ধে ফৌজদারি অভিযোগ আনার বিষয়ে বিচার বিভাগ ও এফবিআইয়ের সুপারিশ অ্যাটর্নি জেনারেল এরিক হোল্ডারের কাছে পাঠানো হবে। অভিযোগে দোষী সাব্যস্ত হলে সাবেক এই সেনা কর্মকর্তাকে কারাগারে যেতে হবে। এ ব্যাপারে পেট্রাউসের এক আইনজীবী কোনো মন্তব্য করেননি। তবে পেট্রাউস দাবি করেছেন, তিনি কখনোই ব্রডওয়েলকে গোপন তথ্য দেননি।পলা ব্রডওয়েল ২০১১ সালে পেট্রাউসের জীবনী লেখার কাজ করার সময় তাঁরা বিবাহবহির্ভূত সম্পর্কে জড়িয়ে পড়েন। ওই বছরেই পেট্রাউস সিআইএ-প্রধানের দায়িত্ব নিতে আফগানিস্তানে মার্কিন কমান্ডারের পদ ছেড়ে দেন।এফবিআই সন্দেহবশত পেট্রাউসের ব্যবহার করা একটি কম্পিউটারের তথ্য-উপাত্ত নিয়ে তদন্ত করলে তাঁর বিবাহবহির্ভূত সম্পর্কের বিষয়টি ফাঁস হয়। ২০১২ সালে বিষয়টি স্বীকার করে পেট্রাউস সিআইএ-প্রধানের পদ থেকে পদত্যাগ করেন। তখন প্রেসিডেন্ট বারাক ওবামা সামরিক ক্ষেত্রে তাঁর সাফল্যের প্রশংসা করেছিলেন।
