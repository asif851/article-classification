
যুক্তরাষ্ট্রের নিউইয়র্কে বেলভিউ হাসপাতালের নিখোঁজ বাংলাদেশি নার্স মাহফুজা রহমানকে উদ্ধারে সহযোগিতার আবেদন জানিয়েছে সেখানকার পুলিশ। প্রথম আলোর কাছে এক লিখিত বক্তব্যে পুলিশের একজন মুখপাত্র জানিয়েছেন, গত তিন মাস ধরে মাহফুজা নিখোঁজ। তাঁর সম্পর্কে কারও কাছে কোনো তথ্য থাকলে নিউইয়র্ক পুলিশকে জানাতে অনুরোধ করা হয়েছে।
পুলিশ সূত্রে জানা গেছে, মাহফুজার স্বামী মোহাম্মদ চৌধুরী বেলভিউ হাসপাতাল কর্তৃপক্ষকে জানিয়েছিলেন, মা-বাবা সড়ক দুর্ঘটনায় আহত হওয়ার খবর পেয়ে মাহফুজা বাংলাদেশে গেছেন। ৪ মার্চ তাঁর ফিরে আসার কথা। মোহাম্মদ চৌধুরীও ৮ বছরের মেয়েকে নিয়ে ১৪ ডিসেম্বর ঢাকায় যান। যাওয়ার আগে একজন প্রতিবেশীকে বাংলাদেশে যোগাযোগের জন্য টেলিফোন নম্বর দিয়ে যান। পুলিশ জানিয়েছে, সে নম্বরে বারবার চেষ্টা করেও তাঁরা মোহাম্মদ চৌধুরীর সঙ্গে যোগাযোগ করতে পারেননি।
নিউইয়র্ক পুলিশের প্রধান গোয়েন্দা কর্মকর্তা রবার্ট বয়েড জানান, বাংলাদেশে যোগাযোগ করে জানা গেছে, মাহফুজার মা-বাবা কেউ কোনো সড়ক দুর্ঘটনায় আহত হননি। মোহাম্মদ চৌধুরী মাহফুজার পরিবারকে জানিয়েছেন, স্ত্রীর কোনো খোঁজ না পেয়ে তাঁর সন্ধানে তিনি বাংলাদেশে এসেছেন।
ব্রঙ্কস পুলিশের গোয়েন্দা বিভাগের প্রধান জেইসনর উইলকক্স জানান, বেলভিউ হাসপাতালের কর্তৃপক্ষ আর মাহফুজার মা-বাবাকে তাঁর স্বামী মোহাম্মদ চৌধুরী দুরকমের কথা বলেছেন। পুলিশ জানায়, ৮ ডিসেম্বর থেকে মাহফুজার কোনো খবর না মিললেও প্রমাণ মিলেছে, হান্টার কলেজে তাঁর পরিচয়পত্র তিনি বা অন্য কেউ একদিন পর ব্যবহার করেছে। এই কলেজেই মাহফুজা পড়াশোনা করছেন।
পুলিশ এর মধ্যে মোহাম্মদ চৌধুরীর ব্রঙ্কসের বাসায় তল্লাশি চালিয়েছে। ওই বাসার পেছনের উঠানে নতুন খোঁড়াখুঁড়ির চিহ্ন দেখে সেখানে কুকুর নিয়ে তল্লাশি চালানো হয়েছে। কিন্তু সেখানে কিছু মেলেনি।
আরও  পড়ুন..নিউইয়র্কে খোঁজ নেই এক বাংলাদেশি পরিবারের
