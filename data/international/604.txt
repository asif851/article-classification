
ভারতের জাতীয় তদন্ত সংস্থার (এনআইএ) এক কর্মকর্তা বন্দুকধারীদের হামলায় নিহত হয়েছেন। মোহাম্মদ তানজিল নামে ওই কর্মকর্তা গত শনিবার রাতে উত্তর প্রদেশ রাজ্যের বিজনরে স্ত্রী-সন্তানসহ গাড়িতে করে যাওয়ার সময় পথে তাঁকে গুলি করা হয়। হামলায় তাঁর স্ত্রীও আহত হয়েছেন। এনআইএ এ হামলাকে ‘পরিকল্পিত’ বলে আখ্যায়িত করেছে। সংস্থাটির অতিরিক্ত মহাপরিচালক দলজিৎ চৌধুরী বলেছেন, এই হামলার সঙ্গে জঙ্গিদের যোগসূত্র আছে বলে তিনি মনে করেন। মোটরসাইকেল আরোহী দু্ই বন্দুকধারী গুলি করে দ্রুত চলে যায়। দলজিৎ চৌধুরী বলেন, ‘এটা মারাত্মক একটি হামলা। এর পেছনে কারা জড়িত রয়েছে, তা খোঁজার চেষ্টা হচ্ছে।’এনডিটিভি
