
যুক্তরাষ্ট্রের নিউইয়র্কে মুসলমানদের ওপর পুলিশের গোয়েন্দা নজরদারি কর্মসূচি বাতিল করা হয়েছে। গতকাল মঙ্গলবার নিউইয়র্ক পুলিশের দেওয়া এক বিবৃতিতে এ সিদ্ধান্তের কথা জানানো হয়।২০০১ সালের ১১ সেপ্টেম্বরের ঘটনার পর নিউইয়র্কে মুসলমানদের ওপর নজরদারি করতে পুলিশের একটি বিশেষ ইউনিট চালু করা হয়। মেয়র ব্লুমবার্গ ও পুলিশ কমিশনার রেমন্ড কেলির সময় চালু হওয়া এ নজরদারি কর্মসূচি ওই সময় তুমুল বিতর্কের সৃষ্টি করে। তখন থেকে মুসলমানদের বিভিন্ন স্থাপনা, জমায়েত, মসজিদসহ ব্যবসাপ্রতিষ্ঠানে সার্বক্ষণিক নজরদারি শুরু করে নিউইয়র্ক পুলিশের বিশেষ ইউনিট। এতে মুসলমানদের মধ্য থেকে সোর্স নিয়োগ করে তাঁদেরকে ফাঁদে ফেলার ঘটনাও ঘটেছে। বিব্রতকর এ গোয়েন্দা তত্পরতার প্রতিবাদে তখন থেকেই সোচ্চার হয়ে ওঠে নাগরিক অধিকার সংগঠনগুলো। গত নির্বাচনের আগে বর্তমান মেয়র বিল ডি ব্লাজিও এই কর্মসূচি বাতিলের প্রতিশ্রুতি দিয়েছিলেন। এ ছাড়া নিউইয়র্কে নতুন পুলিশ প্রধান হিসেবে বিল ব্রাটন যোগ দেওয়ার পর মুসলমানদের ওপর নজরদারির বিশেষ ইউনিট কার্যত বন্ধ করে দেন।গতকাল আনুষ্ঠানিকভাবে নজরদারির ইউনিট বাতিল করে নিউইয়র্ক পুলিশের বিবৃতিতে জানানো হয়, প্রশাসন নগরকে নিরাপদ রাখার জন্য অঙ্গীকারবদ্ধ। পুলিশ ও নাগরিকদের মধ্যে সম্পর্ক উন্নয়নে বিশেষ ধর্মাবলম্বীদের ওপর নজরদারি কর্মসূচি বাতিলের সিদ্ধান্ত গুরুত্বপূর্ণ ভূমিকা রাখবে বলে বিবৃতিতে জানানো হয়।এ ব্যাপারে কাউন্সিল অন আমেরিকান ইসলামিক রিলেশনসের মুখপাত্র ইব্রাহিম হোপার এক প্রতিক্রিয়ায় বলেছেন, নিউইয়র্ক পুলিশের সিদ্ধান্তটি ইতিবাচক হলেও যথেষ্ট নয়। তিনি মুসলমানদের ওপর থেকে নানা পর্যায়ের নজরদারি পুরোপুরি বন্ধ করার দাবি জানান।
