
মিসরের ক্ষমতাচ্যুত প্রেসিডেন্ট মোহাম্মদ মুরসি ও মুসলিম ব্রাদারহুডের অন্য ঊর্ধ্বতন নেতাদের বিচার আগামী ৪ নভেম্বর শুরু হচ্ছে। দেশটির একটি আদালত আজ বুধবার এই তারিখ ধার্য করেন। মুরসি ও তাঁর সহযোগী নেতাদের বিরুদ্ধে সহিংসতায় উসকানি দেওয়ার অভিযোগ আনা হয়েছে।বার্তা সংস্থা রয়টার্স জানিয়েছে, মামলার বিচারক নাবিল সালেব বলেন, মুরসি ও মুসলিম ব্রাদারহুডের সদস্যদের বিরুদ্ধে ‘এতিহাদিয়া (রাষ্ট্রপতি) ভবনের সামনে বিদ্রোহীদের হত্যা এবং তাঁদের ওপর নির্যাতন চালানোয় উসকানি দেওয়ার’ অভিযোগ আনা হয়েছে।গত বছর কায়রোতে রাষ্ট্রপতির ভবনের সামনে মুসলিম ব্রাদারহুডের সমর্থক ও সরকারবিরোধীদের সংঘর্ষে কমপক্ষে সাত ব্যক্তি নিহত হয়। ওই ঘটনার পরিপ্রেক্ষিতে এই অভিযোগ করা হয়।গত জুলাই মাসে পদচ্যুত হওয়ার পরপরই কায়রোর একটি গোপন স্থান থেকে মুরসিকে গ্রেপ্তার করা হয়।
