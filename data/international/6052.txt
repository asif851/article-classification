
পাকিস্তানের নারী শিক্ষা আন্দোলনের কর্মী মালালা ইউসুফজাইয়ের প্রতিকৃতি এক লাখ আড়াই হাজার মার্কিন ডলারে বিক্রি হয়েছে। বাংলাদেশি মুদ্রায় এর দাম ৭৮ লাখ ২৫ হাজার ৭৬০ টাকা।গতকাল বুধবার নিউইয়র্কে এক নিলামে ছবিটি এ দামে বিক্রি হয়। এই অর্থ নাইজেরিয়ার নারীদের শিক্ষা খাতে ব্যয় করা হবে।২০১৩ সালে ব্রিটিশ চিত্রশিল্পী জনাথন ইও ছবিটি এঁকেছিলেন। নিলামকারী প্রতিষ্ঠান ক্রিস্টিজ প্রাথমিকভাবে ধারণা করেছিল, এই প্রতিকৃতির দাম ৬০ থেকে ৮০ হাজার ডলার উঠতে পারে।বিক্রির এই অর্থ মালালা ফান্ডে জমা হয়েছে। নাইজেরিয়ায় নারীদের জন্য কাজ করে—এমন বেসরকারি প্রতিষ্ঠানগুলোকে সহায়তা করতে মালালা ফান্ড থেকে একটি বিশেষ তহবিল গঠন করা হয়েছে।গত ১৪ এপ্রিল নাইজেরিয়ার উত্তরাঞ্চলের বর্ন রাজ্যের মাইদুগুরি শহরের একটি বিদ্যালয় থেকে দুই শতাধিক ছাত্রীকে অপহরণ করে বোকো হারাম। জঙ্গিগোষ্ঠীটি তাদের সদস্যদের মুক্তি দিলে এসব ছাত্রীকে মুক্তি দেওয়া হবে বলে জানিয়েছে।মালালার বয়স এখন ১৬ বছর। দুই বছর আগে পাকিস্তানের উত্তর-পশ্চিমাঞ্চলে স্কুল থেকে বাড়ি ফেরার পথ তালেবান বন্দুকধারীরা তাঁকে লক্ষ্য করে গুলি ছোড়ে। এতে মালালার মাথায় গুলি লাগে। পরে তাঁকে উন্নত চিকিত্সার জন্য যুক্তরাজ্যে নিয়ে যাওয়া হয়। বর্তমানে সে সেখানেই বাস করছে। এএফপি
