
সীমান্তবর্তী রাইহানলি শহরে গত শনিবারের শক্তিশালী জোড়া গাড়ি বোমা হামলার জন্য তুরস্ক সিরিয়ার প্রেসিডেন্ট বাশার-আল আসাদের অনুগত বাহিনীকে দায়ী করেছে। তবে সিরিয়া একে ভিত্তিহীন বলে উড়িয়ে দিয়েছে। ওই হামলায় কমপক্ষে ৪৬ জন নিহত ও কয়েক শ আহত হয়।
কোনো গোষ্ঠী এখনো হামলার দায়িত্ব স্বীকার না করলেও তুরস্ক বলেছে, তাদের বিশ্বাস—এ হামলার পেছনে সিরিয়া সরকারের হাত রয়েছে। এমনকি সিরিয়ার প্রধান বিরোধী গোষ্ঠী সিরিয়ান ন্যাশনাল কাউন্সিলও বাশারের অনুগত বাহিনীর সংশ্লিষ্টতার ইঙ্গিত দিয়েছে। তবে এই অভিযোগকে ‘ভিত্তিহীন’ বলে উড়িয়ে দিয়েছেন সিরিয়ার তথ্যমন্ত্রী ওমরান জুবি। তিনি গতকাল রোববার দামেস্কে এক সংবাদ সম্মেলনে বলেন, ‘সিরিয়া কখনোই এ ধরনের কাজ করবে না।’ 
তুরস্কের উপপ্রধানমন্ত্রী বশির আতালাই তুর্কি একটি টেলিভিশনকে বলেন, ‘সিরিয়ার শরণার্থীরা আমাদের সীমান্তে আশ্রয় নিয়েছে। আর আসাদ সরকারের অনুগত বাহিনী শরণার্থীদের লক্ষ্য করেই এই হামলা চালিয়েছে।’
এ ঘটনায় জড়িত সন্দেহে তুর্কি পুলিশ নয় ব্যক্তিকে আটক করেছে। তারা সবাই তুরস্কেরই নাগরিক। যুক্তরাষ্ট্র ও ন্যাটো এই হামলার নিন্দা জানিয়ে তুরস্কের প্রতি সমর্থন জানিয়েছে। এএফপি, রয়টার্স।
