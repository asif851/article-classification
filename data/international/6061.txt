
ভারতের আসামে পুলিশের গুলিতে বৈদ্যুতিক তার ছিঁড়ে বিদ্যুৎস্পৃষ্ট হয়ে ১১ জনের মৃত্যু হয়েছে। আজ সোমবার মর্মান্তিক এ ঘটনা ঘটেছে আসামের তিনসুকিয়া জেলার তেনাঙ্গিতে। 
পুলিশ সূত্রের খবর, এদিন স্থানীয় জনতা থানা ঘেরাও করতে গিয়ে হঠাৎই উত্তেজিত হয়ে পড়ে। তাদের শান্ত করতে পুলিশ প্রথমে লাঠিপেটা করে ও ফাঁকা গুলি ছোড়ে। পুলিশের গুলিতে বিদ্যুতের তার ছিঁড়ে পড়ে জনতার ওপর। আসামের মুখ্যমন্ত্রী তরুণ গগৈ এ ঘটনার পূর্ণাঙ্গ তদন্তের নির্দেশ দিয়েছেন। অন্যদিকে বিজেপির মুখ্যমন্ত্রী পদপ্রার্থী সর্বানন্দ সোনোয়াল খবর পেয়েই ঘটনাস্থলে ছুটে যান। পুলিশের গুলি চালনার নিন্দা করে তিনি সাংবাদিকদের সামনে তদন্তের দাবি তোলেন। ঘটনাস্থল থেকে তিনি সাংবাদিকদের জানান, মৃতপ্রায় সবাই চা–বাগানের শ্রমিক। প্রসঙ্গত, ৪ এপ্রিল আসাম বিধানসভা নির্বাচনের প্রথম দফাতেই তিনসুকিয়ার ভোটপর্ব শান্তিতেই শেষ হয়। কিন্তু সোমবার রাজ্যের অন্যান্য স্থানে যখন ভোট গ্রহণ চলছিল, তখনই এই মর্মান্তিক ঘটনার খবর ছড়িয়ে পড়ে।
