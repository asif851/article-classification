
এ বছর হোয়াইট হাউসের সংবাদদাতাদের সঙ্গে নৈশভোজ করবেন না মার্কিন প্রেসিডেন্ট ডোনাল্ড ট্রাম্প। গতকাল শনিবার এক টুইটে তিনি এমন বার্তা দিয়েছেন।
সিএনএনের খবরে জানা যায়, ওই টুইটে ট্রাম্প বলেন, ‘এ বছর আমি হোয়াইট হাউসের সংবাদদাতাদের সঙ্গে নৈশভোজে অংশ নেব না।’ তিনি সবাইকে শুভেচ্ছা জানান এবং নৈশভোজ আনন্দে কাটুক—এমন প্রত্যাশা জানান।
প্রতিবছর বসন্তে হোয়াইট হাউসের সংবাদদাতাদের এই নৈশভোজ অনুষ্ঠিত হয়। এখান থেকেই সাংবাদিকতার বৃত্তির তহবিল জোগান দেওয়া হয়। সাধারণত এই ভোজে প্রেসিডেন্ট, সাংবাদিক, তারকা ও ওয়াশিংটনের অভ্যন্তরীণ সংগঠনের সদস্যরা অংশ নেন।
গণমাধ্যমের প্রতি ট্রাম্পের বিরূপ আচরণের প্রতিবাদে বেশ কয়েকটি সংবাদ সংস্থা আগামী ২৯ এপ্রিলের ওই নৈশভোজ প্রত্যাখ্যান করেছে। এর মধ্যেই ট্রাম্প এমন ঘোষণা দিলেন।
সংবাদমাধ্যম নিয়ে প্রেসিডেন্টের বিভিন্ন নেতিবাচক মন্তব্যের উদাহরণ টেনে হোয়াইট হাউস করেসপনডেন্ট অ্যাসোসিয়েশনের প্রেসিডেন্ট জেফ ম্যাসন সিএনএনকে বলেন, ট্রাম্পের এমন সিদ্ধান্ত বিস্ময়কর নয়। তিনি সংবাদমাধ্যমকে যুক্তরাষ্ট্রের জনগণের শত্রু বলেছেন।
ম্যাসন আরও বলেন, নৈশভোজে অংশ নেবেন কি না, তা ট্রাম্পের ব্যাপার। কিন্তু হোয়াইট হাউসের সংবাদদাতারা নিজেদের দায়িত্ব পালন করে যাবে। ট্রাম্প প্রশাসনের ব্যাপারে তাঁরা সত্য খবরই জানাবে। এর আগেও সাংবাদিকেরা তা–ই করেছেন।
 
