
পার্লামেন্টে প্রধানমন্ত্রী নির্বাচনের সময় নিজেদের প্রার্থী দেবে পাকিস্তানের প্রধান বিরোধী দল পাকিস্তান পিপলস পার্টি (পিপিপি)। দলটির নেতা মখদুম আমিন ফাহিম গতকাল সোমবার এ কথা জানিয়েছেন। আগামীকাল বুধবার প্রধানমন্ত্রী নির্বাচনের কথা রয়েছে।
পাকিস্তানে গত মাসে অনুষ্ঠিত সাধারণ নির্বাচনে বিজয়ী হয়েছে পাকিস্তান মুসলিম লিগ-নওয়াজ বা পিএমএল-এন। দ্বিতীয় অবস্থানে চলে যায় ক্ষমতা থেকে সদ্য বিদায়ী পিপিপি। পার্লামেন্টের সামনে গণমাধ্যম প্রতিনিধিদের সঙ্গে আলাপকালে পিপিপির নেতা ফাহিম বলেন, ‘প্রধানমন্ত্রী ও পার্লামেন্টের স্পিকার নির্বাচনে সমর্থন দেওয়ার জন্য আমরা পিএমএল-এনের কাছ থেকে দুটি অনুরোধ পেয়েছি। তাদের স্পিকার প্রার্থীকে সমর্থন দেওয়ার সিদ্ধান্ত নিয়েছে আমাদের দল। তবে প্রধানমন্ত্রী পদে তাদের প্রার্থী নওয়াজ শরিফকে পিপিপি সমর্থন দেবে না।’ এর আগে গতকাল সকালেই স্পিকার ও ডেপুটি স্পিকার পদে নিজেদের প্রার্থীদের প্রত্যাহার করে নেয় পিপিপি। পরে পিএমএল-এনের আয়াজ সাদিক ২৫৮ ভোট পেয়ে স্পিকার নির্বাচিত হন। এর আগের দিন পিপিপির নেতা ও দেশের প্রেসিডেন্ট আসিফ আলী জারদারি সাংবাদিকদের জানান, তিনি চান সর্বসম্মতিক্রমে নওয়াজ শরিফই প্রধানমন্ত্রী নির্বাচিত হোন। কিন্তু গতকাল ফাহিম জানান, প্রধানমন্ত্রী পদে পিপিপির প্রার্থী দেওয়ার বিষয়ে দল চূড়ান্ত সিদ্ধান্ত নিয়েছে। এদিকে পিএমএল-এনের নেতা রানা মাহমুদ ইকবাল গতকাল পিটিআইয়ের নেতা রশিদ হাফিজকে হারিয়ে পাঞ্জাব প্রাদেশিক পরিষদের স্পিকার নির্বাচিত হয়েছেন। এর আগে তিনি একই পরিষদের ডেপুটি স্পিকার ছিলেন। এ ছাড়া পাঞ্জাবের মুখ্যমন্ত্রী হিসেবে পিএমএল-এনের নেতা ও নওয়াজ শরিফের ভাই শাহবাজ শরিফকে গতকাল আনুষ্ঠানিকভাবে দলের প্রার্থী মনোনীত করা হয়েছে। এর আগেও তিনি সেখানকার মুখ্যমন্ত্রী ছিলেন। ডন ও জিয়ো টিভি অনলাইন
