
ভারতের উত্তর প্রদেশের বিজেপির নেতৃত্বাধীন যোগী আদিত্যনাথ সরকার এক নয়া ফরমান জারি করেছে। বলেছে, সরকারি কর্মকর্তাদের রাজ্যের সাংসদ ও বিধায়কদের উপযুক্ত সম্মান জানাতে হবে। কারণ, তাঁরা আইনপ্রণেতা এবং সম্মানীয় ব্যক্তি।
নির্দেশে বলা হয়েছে, কোনো সাংসদ বা বিধায়ক দপ্তরে এলে তাঁদের উঠে দাঁড়িয়ে স্বাগত জানাতে হবে। আবার চলে যাওয়ার সময় করজোড়ে বিদায় জানাতে হবে। যদি এই নিয়ম মানা না হয়, তবে তাঁদের বিরুদ্ধে আইনানুগ ব্যবস্থা নেওয়া হবে। জেলা প্রশাসক, পুলিশ সুপারসহ স্থানীয় প্রশাসনকে মানতে হবে এই নির্দেশ। তবে কোনো নির্দেশ মানতে না পারলে তা নম্রভাবে জানাতে হবে।
নির্দেশে কোনো সরকারি অনুষ্ঠানে সরকারি আমলাদের প্রধান অতিথি হিসেবেও যোগ দিতেও নিষেধ করা হয়েছে। বলা হয়েছে, এই আইনপ্রণেতা ও পারিষদেরা সবার ওপরে। যাঁরা সরকারি নির্দেশ অনেক সময় গুরুত্ব দিয়ে শোনেন না, তাঁদের মন দিয়ে তা শুনতে হবে।
যদিও এই নির্দেশ জারির পর বিরোধীরা বলেছে, উত্তর প্রদেশ সরকার ‘ভিআইপি সংস্কৃতি’ ফের চালু করছে। অথচ কেন্দ্রীয় সরকার দেশ থেকে লাল বাতি সংস্কৃতির বিলোপ করেছে। তাই এটা উত্তর প্রদেশ সরকারের দিশাহীন সিদ্ধান্ত।
 
