
ভারতের প্রাচীনতম রাজনৈতিক দল ন্যাশনাল কংগ্রেসের সভাপতি নির্বাচিত হয়েছেন রাহুল গান্ধী। ১৬ ডিসেম্বর ৪৭ বছর বয়সী রাহুলের কাছে দলের সভাপতির দায়িত্ব বুঝিয়ে দেবেন বর্তমান সভাপতি ও তাঁর মা সোনিয়া গান্ধী।
আজ সোমবার ইন্ডিয়া টুডের প্রতিবেদনে বলা হয়, আজ কংগ্রেসের সভাপতি পদে মনোনয়নপত্র জমা দেওয়ার শেষ দিন ছিল। রাহুল গান্ধী ছাড়া আর কেউ প্রার্থী না হওয়ায় বিনা প্রতিদ্বন্দ্বিতায় তিনি নির্বাচিত হন।
কংগ্রেসের কেন্দ্রীয় নির্বাচন কর্তৃপক্ষের চেয়ারম্যান মুল্লাপাল্লি রামাচন্দ্রন এক সংবাদ সম্মেলনে বলেন, ‘বিনা প্রতিদ্বন্দ্বিতায় কংগ্রেসের সহসভাপতি রাহুল গান্ধী সভাপতি নির্বাচিত হয়েছেন।’
১৩২ বছরের পুরোনো কংগ্রেসে ১৯৯৮ সাল থেকে ১৯ বছর কংগ্রেসকে নেতৃত্ব দিয়েছেন রাহুলের মা সোনিয়া গান্ধী। আর রাহুল পাঁচ বছর ধরে কংগ্রেসের সহসভাপতির দায়িত্বে ছিলেন। দলের নেতৃত্বের দায়িত্ব পাওয়ার দিকে থেকে রাহুল নেহরু-গান্ধী পরিবারের ষষ্ঠ সদস্য।
কংগ্রেসের সহসভাপতি রাহুল গান্ধী দিল্লির আকবর রোডে দলীয় কার্যালয়ে ৪ ডিসেম্বর মনোনয়নপত্র জমা দেন। এর আগে রাহুলকে দলের সভাপতি করতে কংগ্রেসের বিভিন্ন পর্যায়ের নেতা-কর্মীদের পক্ষ থেকে মোট ৮৯টি প্রস্তাব আসে। দলীয় সূত্র বলেছে, ৪৭ বছর বয়সী রাহুল গতকাল প্রথমে ভারতের সাবেক রাষ্ট্রপতি প্রণব মুখার্জি ও সাবেক প্রধানমন্ত্রী মনমোহন সিংয়ের সঙ্গে সাক্ষাৎ করেন। এরপর তিনি দলের কার্যালয়ে যান।
২০১৪ সালের লোকসভা নির্বাচনের পর একের পর এক রাজ্যে ক্ষমতা হারিয়েছে কংগ্রেস। ৫৪৩ আসনের লোকসভায় এই ১৩২ বছরের দলটির সদস্য এখন মাত্র ৪৪। তাই এখন রাহুলের নেতৃত্বে ভরসা রেখে আবারও ঘুরে দাঁড়ানোর স্বপ্ন দেখছে দলটি।
এদিকে দলটির জ্যেষ্ঠ নেতা এম ভীরাপ্পা মইলি বলেন, সোনিয়া গান্ধী এখনো দলে গুরুত্বপূর্ণ ভূমিকা পালন করবেন। দলের লক্ষ্য ও দিকনির্দেশনাও দেবেন তিনি।
