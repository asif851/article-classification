
পাকিস্তানের উপজাতি-অধ্যুষিত অঞ্চলে মার্কিন চালকবিহীন বিমানের (ড্রোন) হামলাকে অবৈধ ঘোষণা করে রায় দিয়েছেন দেশটির একটি আদালত। গতকাল বৃহস্পতিবার দেওয়া ওই রায়ে আদালত ওই হামলার বিরুদ্ধে জাতিসংঘে প্রস্তাব উত্থাপনের উদ্যোগ নিতেও পররাষ্ট্র মন্ত্রণালয়কে আদেশ দেন।
মার্কিন কেন্দ্রীয় গোয়েন্দা সংস্থা (সিআইএ) পরিচালিত ওই গোয়েন্দা বিমানের হামলার বিরুদ্ধে দাখিল করা চারটি পিটিশনের জবাবে পেশোয়ার হাইকোর্ট এ রায় দেন। পিটিশনে অভিযোগ করা হয়, এ পর্যন্ত ড্রোন হামলায় বহু বেসামরিক নাগরিক নিহত হওয়া ছাড়াও ব্যাপক ক্ষয়ক্ষতি হয়েছে। সন্ত্রাসবাদবিরোধী লড়াইয়ের অংশ হিসেবে কয়েক বছর ধরে পাকিস্তানে ড্রোন হামলা ব্যাপক ক্ষোভের সৃষ্টি করেছে।
পেশোয়ার হাইকোর্টের প্রধান বিচারপতি দোস্ত মোহাম্মদ খানের নেতৃত্বে একটি বেঞ্চ পিটিশনগুলোর শুনানি করেন। রায়ে বলা হয়, ‘ড্রোন হামলা অবৈধ, অমানবিক ও জাতিসংঘ সনদের পরিপন্থী।’ এ হামলায় নিরপরাধ মানুষ নিহত হওয়ার বিষয়টিকে যুদ্ধাপরাধ বলেও আখ্যা দেন আদালত।
গত বুধবার পিএমএলের (এন) নেতা নওয়াজ শরিফ বলেন, তিনি জয়ীহলে যুক্তরাষ্ট্রের সন্ত্রাসবাদ-বিরোধীলড়াইয়ে সহযোগিতা বন্ধ করে দেবেন। পিটিআই।
