
হলিউডের প্রভাবশালী প্রযোজক হার্ভে ওয়াইনস্টিনের বিরুদ্ধে এবার মুখ খুললেন মার্কিন মডেল ও অভিনেত্রী উমা থারম্যান। ওয়াইনস্টিন কীভাবে তাঁকে হেনস্তা করেছিলেন, তা জানিয়েছেন সবিস্তারে। ‘কিল বিল’ ছবির অভিনেত্রীর অভিযোগ, হার্ভি তাঁকে আক্রমণ করে ধর্ষণের চেষ্টা করেন। আর তা করতে না পেরে তাঁর পেশাজীবন ধ্বংস করে দেওয়ার হুমকি দিয়েছিলেন হার্ভি। এটি ১৯৯৪ সালের ঘটনা।
এর আগে হলিউডের জনপ্রিয় তারকা অ্যাঞ্জেলিনা জোলি, সালমা হায়েক, কেট বেকিনসেল, হিদার গ্রাহাম, গিনেথ প্যালট্রো, অ্যাশলে জুড, লিয়া সেদ্যু, রোজ ম্যাকগাওয়ানও, জেসিকা বার্থসহ অনেকে হলিউডের মুভি মুঘল হার্ভে ওয়াইনস্টিনের বিরুদ্ধে যৌন হয়রানির অভিযোগ করেছেন। এ দলে ৪৭ বছর বয়সী উমা থারম্যানও ছিলেন। তবে তিনি সে সময় বিস্তারিত কিছু জানাননি।
নিউইয়র্ক টাইমসে গত শনিবার প্রকাশিত এক সাক্ষাৎকারে উমা থারম্যান লন্ডনে ঘটে যাওয়া দুটি ঘটনার উল্লেখ করেন। তাঁর অস্কার বিজয়ী ছবি ‘পাল্প ফিকশন’ মুক্তি পাওয়ার পর ঘটে ঘটনা দুটি। ১৯৯৪ সালে ছবিটি মুক্তি পায়।
এএফপির খবরে বলা হয়, চিত্রনাট্য নিয়ে কথা বলতে ফ্রান্সের প্যারিসে উমাকে ডেকেছিলেন হার্ভি। বাথরোব পরে উদয় হওয়ার পর তিনি উমাকে বাষ্প কক্ষে (স্টিম রুম) নিয়ে যান। এই সাক্ষাতের সূত্র ধরে পরে যুক্তরাজ্যের লন্ডনে হোটেলে নিজের স্যুইটে উমাকে ডাকেন হার্ভি। উমা বলেন, ‘তিনি (হার্ভি ওয়াইনস্টিন) আমাকে ধাক্কা দিয়ে ফেলে দেন। অপ্রীতিকর সবকিছুই তিনি করেছিলেন।’ কোনো রকমে সেদিন হার্ভির হাত থেকে বেঁচে ফিরেছিলেন বলেও জানিয়েছেন তিনি।
গত বছর নিউইয়র্ক টাইমস ম্যাগাজিন ৬৫ বছর বয়সী হার্ভে ওয়াইনস্টিনের যৌন কেলেঙ্কারির খবর ফাঁস করে দেয়। খবরে বলা হয়, গত তিন দশকে হার্ভে অন্তত আটজন নারীকে যৌন হয়রানি করেছেন। এরপর মার্কিন প্রযোজক হার্ভের বিরুদ্ধে ধর্ষণের অভিযোগ তোলেন কয়েকজন অভিনেত্রী। অ্যাঞ্জেলিনা জোলি ও গিনেথ প্যালট্রো, ইতালিয়ান অভিনেত্রী আসিয়া আর্জেন্তোও, নরওয়ের অভিনেত্রী ও মডেল নাতাশিয়া মালথে যৌন হয়রানির অভিযোগ করেন। কেউ কেউ বলেন, হার্ভে ওয়াইনস্টিনের কাছে তাঁরা ধর্ষণের শিকার হয়েছিলেন।
হার্ভে ওয়াইনস্টিনের বিরুদ্ধে যৌন হয়রানির অভিযোগ ওঠার পর সারা বিশ্বে ঘটে যাওয়া যৌন হয়রানির ঘটনাগুলো সামনে চলে আসতে শুরু করে। যেসব নারী ও পুরুষ যৌন হয়রানির শিকার হয়েছেন, তাঁরা সামাজিক যোগাযোগের মাধ্যমে হ্যাশট্যাগ ‘#মিটু’ দিয়ে সেই তিক্ত অভিজ্ঞতার কথা প্রকাশ করছেন। নারীরা হার্ভে ওয়াইনস্টিনের বিরুদ্ধে ধর্ষণসহ যৌন হয়রানির দুই ডজনের বেশি অভিযোগ করেছেন। যদিও হার্ভে সব অভিযোগ অস্বীকার করেন। তিন বলেন, সম্মতি ছাড়া তিনি কারও সঙ্গে শারীরিক সম্পর্ক করেননি।
