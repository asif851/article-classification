
ললিত-কাণ্ডে এবার বসুন্ধরা রাজের পাশেও দাঁড়াল বিজেপি। কেন্দ্রীয় পরিবহনমন্ত্রী নিতিন গড়কড়ি গতকাল সোমবার জয়পুরে মুখ্যমন্ত্রী রাজের সঙ্গে দেখা করে সংবাদমাধ্যমকে জানান, বসুন্ধরার বিরুদ্ধে অভিযোগ ভিত্তিহীন। রাজে যা করেছেন তা আইনগত এবং যুক্তিগত দিক থেকে ঠিক।নিতিনের এই বক্তব্যের ঠিক আগের দিন রোববার যুক্তরাষ্ট্র সফররত ভারতের অর্থমন্ত্রী অরুণ জেটলি বলেন, রাজে-পুত্র দুষ্মন্তের কোম্পানিতে আইপিএলের সাবেক কমিশনার ললিত মোদির আর্থিক লগ্নির বিষয়টি দুই ব্যক্তির ব্যবসায়িক সম্পর্ক। এই লগ্নি সরকারের বিবেচ্য নয়। জেটলি ও গড়কড়ির বক্তব্যের মধ্য দিয়ে এটা পরিষ্কার, প্রথম দিকে রাজের পাশে না দাঁড়ালেও এখন সরকার ও বিজেপির কেন্দ্রীয় নেতৃত্ব তাঁকে সমর্থন করছেন। এর আগে ললিত-বিতর্কে সরকার ও দল শুধু পররাষ্ট্রমন্ত্রী সুষমা স্বরাজকেই সমর্থন জানিয়েছিল।বিজেপি আগে জানিয়েছিল, ললিত-বিতর্কে যা কিছু বলা বা করা, তা আন্তর্জাতিক যোগ দিবসের পরেই করা হবে। নিতিন গড়কড়ির মধ্য দিয়ে সেই বার্তাই তারা গতকাল দিয়ে দিল। বোঝাল, শুধু সুষমাই নন, বসুন্ধরা রাজে ও তাঁর পুত্র দুষ্মন্ত দুজনের পাশেই দল দাঁড়াচ্ছে। তিনি বলেন, ‘এসব অভিযোগের কোনো সারবত্তা নেই। তাঁরা কোনো অন্যায় কিছু করেননি। এ ধরনের রাজনীতি করাও ঠিক নয়।’ জেটলি আগের দিন যা বলেছেন, সেই কথারই প্রতিধ্বনি শোনা গেল নিতিনের মুখে।
