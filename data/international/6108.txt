
যুক্তরাষ্ট্রের নির্বাচন এবং ডোনাল্ড ট্রাম্পের জয়ে রাশিয়ার হস্তক্ষেপ-বিষয়ক অভিযোগ তদন্তে সম্মত হয়েছে মার্কিন কংগ্রেসনাল কমিটি।
আজ বৃহস্পতিবার বিবিসির খবরে জানানো হয়, কমিটির সদস্যরা নিশ্চিত করেছেন যে হাউসের ইনটেলিজেন্স প্যানেল ট্রাম্পের নির্বাচনী প্রচার এবং মস্কোর মধ্যেকার যোগসাজশের বিষয়টি নিয়ে তদন্ত করবে। নির্বাচনী প্রচারে এ ধরনের অসমীচীন আচরণের কথা হোয়াইট হাউস অস্বীকার করেছে।
যুক্তরাষ্ট্রের বিচার বিভাগ নিশ্চিতভাবে বলছে, নির্বাচনী প্রচারকালে নতুন অ্যাটর্নি জেনারেল জেফ সেশনস রাশিয়ার রাষ্ট্রদূতের সঙ্গে আলাপ করেছিলেন। নির্বাচনে রাশিয়ার হস্তক্ষেপের অভিযোগও তদন্ত করছে কেন্দ্রীয় তদন্ত সংস্থা (এফবিআই) ও সিনেটের তদন্ত কমিটি।
এর আগে রাশিয়া এই অভিযোগ অস্বীকার করেছে।
 
