
চিকিৎসকদের সহায়তায় স্বেচ্ছায় মৃত্যুবরণ করার অনুমোদন দিয়েছে কানাডার সুপ্রিম কোর্ট। গতকাল শুক্রবার আদালতের দেওয়া রায়ের ফলে দেশটিতে স্বেচ্ছায় আত্মহত্যা ব্যাপারটি আইনি স্বীকৃতি পাবে। আজ শনিবার রয়টার্সের খবরে জানানো হয়, প্রাপ্তবয়স্ক কোনো ব্যক্তি তীব্র শারীরিক ও মানসিক যন্ত্রণায় ভুগলে, অনিরাময়যোগ্য শারীরিক অবস্থা হলে এবং অসুস্থতা কখনোই সারবে না—কেবল এমন ক্ষেত্রে স্বেচ্ছায় আত্মহত্যা করা যাবে। আগামী এক বছরে এ সিদ্ধান্ত কার্যকর হবে। বর্তমানে মৃত্যুবরণে চিকিৎসকের সহায়তার বিষয়ে যে নিষেধাজ্ঞা রয়েছে, এর সঙ্গে একমত পোষণ করেননি আদালত। স্বেচ্ছায় প্রাণত্যাগে লোকজনের অধিকার না থাকার বিষয়েও একমত হননি আদালত। এর আগে ১৯৯৩ সালে আত্মহত্যা নিষিদ্ধ আইনের বিরুদ্ধে একটি আবেদন করা হয়। বিচারকদের ৫-৪ বিভক্তি রায়ে আত্মহত্যা নিষিদ্ধ করার ব্যাপারটি টিকে যায়। এরপর গত বছর আবার এ বিষয়টি পুনর্বিবেচনার সিদ্ধান্ত নেওয়ার পর গতকাল রায় ঘোষণা করা হলো।
