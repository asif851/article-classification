
যুক্তরাজ্যের পুরুষেরা এখন থেকে ২৫ সপ্তাহ পিতৃত্বকালীন ছুটি নিতে পারবেন। গতকাল রোববার থেকে এ আইনটি প্রবর্তন করা হয়েছে।
আজ সোমবার টাইমস অব ইন্ডিয়া অনলাইনের খবরে জানানো হয়, এ আইনের ফলে যুক্তরাজ্যে মা ও বাবা উভয়ে মিলে মোট ৫০ সপ্তাহের ছুটি নিতে পারবেন। এই আইন সন্তান দত্তক নেওয়া মা-বাবার ক্ষেত্রেও প্রযোজ্য হবে। দেশটির সরকারি তথ্যমতে, প্রতি বছর দুই লাখ ৮৫ হাজার দম্পতি এই সুবিধা পাবেন।
সন্তান জন্ম দেওয়ার কারণে নারীকে যাতে তাঁর চাকরি হারাতে না হয়, এ জন্য আইনে এ পরিবর্তন আনা হয়েছে। বর্তমানে বেশির ভাগ ক্ষেত্রে নারীকে হয় পেশাগত সাফল্য, নয় তো সন্তান নেওয়ার বিষয়টি বেছে নিতে হয়। এ সমস্যার সমাধানে এর আগে অন্তঃসত্ত্বা থাকাকালে ও মাতৃত্বকালীন ছুটিতে থাকা অবস্থায় কোনো কর্মজীবী নারীকে চাকরিচ্যুত করা অবৈধ ঘোষণা করে দেশটি।
যুক্তরাজ্যের উপপ্রধানমন্ত্রী নিক ক্লেগ বলেন, ‘শিশুর অভিভাবক হিসেবে নারীকেই ঘরে অবস্থান করতে হবে-সেকেলে এই ধ্যানধারণাকে আমাদের চ্যালেঞ্জ করা উচিত। অনেক বাবাও এই সুযোগ চান। আমরা এমন একটি সমাজ গড়তে চাই, যেখানে সন্তান জন্মের পর প্রথম বছরে তার দেখভালের বিষয়টি অভিভাবকেরা কীভাবে নিজেদের মধ্যে ভাগাভাগি করবেন, তা যেন তারা নিজেরা ঠিক করে নিতে পারেন।’
১৮ বছরের নিচের শিশুদের মা-বাবা প্রতি সন্তানের জন্য ১৮ সপ্তাহ করে অবৈতনিক ছুটি নিতে পারবেন বলেও আইনে বলা হয়েছে।
