
ভারত প্রায় এক দশক ধরে বিশ্বের সবচেয়ে বেশি অস্ত্র আমদানি করেছে। এ সময়ে চীন ও পাকিস্তানের তুলনায় তিন গুণ অস্ত্র আমদানি করেছে ভারত।সুইডিশ থিংক ট্যাঙ্ক স্টকহোম আন্তর্জাতিক শান্তি গবেষণা ইনস্টিটিউটের (এসআইপিআরআই) পরিসংখ্যানে এই তথ্য উঠে এসেছে।গবেষণা ইনস্টিটিউটের সর্বশেষ তথ্য অনুযায়ী, ২০০৪-০৮ এবং ২০০৯-১৩ সালের মধ্যে ভারতে অস্ত্র আমদানির হার ১১১ শতাংশ বেড়েছে। ভারত এর আগে আমদানি করত বিশ্বের মোট অস্ত্রের ৭ শতাংশ। এখন তা বেড়ে দাঁড়িয়েছে ১৪ শতাংশে। ভারতের নিজস্ব কারখানাগুলো উন্নত মানের অস্ত্র তৈরিতে ব্যর্থ হওয়ায় দেশটিকে আমদানির ওপর নির্ভর করতে হচ্ছে।ভারত সবচেয়ে বেশি অস্ত্র কেনে রাশিয়া থেকে। দেশটি থেকে ২০০৯-১৩ সালে প্রায় ৭৫ শতাংশ অস্ত্র কেনে নয়াদিল্লি। এর পরই রয়েছে যুক্তরাষ্ট্র। এ সময়ের মধ্যে যুক্তরাষ্ট্র থেকে ভারতে ৭ শতাংশ অস্ত্র আমদানি করা হয়।এসআইপিআরআইয়ের তথ্য অনুযায়ী, একই সময়ের মধ্যে যুক্তরাষ্ট্র থেকে পাকিস্তানে আমদানির শেয়ার ছিল ২৭ শতাংশ। এ ছাড়া পাকিস্তানে চীনের অস্ত্র আমদানি ছিল ৫৪ শতাংশ।সারা বিশ্বে ২০০৯ থেকে ২০১৩ সালে শীর্ষ পাঁচটি অস্ত্র রপ্তানিকারক দেশ হলো: যুক্তরাষ্ট্র (২৯ শতাংশ), রাশিয়া (২৭ শতাংশ), জার্মানি (৭ শতাংশ), চীন (৬ শতাংশ) ও ফ্রান্স (৫ শতাংশ)। টাইমস অব ইন্ডিয়া।
 
