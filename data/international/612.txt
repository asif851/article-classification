
সন্ন্যাসিনী (নান) থেকে রাতারাতি পপ সংগীত তারকা। ইতালিতে মেধা খোঁজার এক টেলিভিশন অনুষ্ঠানের কল্যাণে এমনটিই ঘটে গেল খ্রিষ্টান এক সন্নাসিনীর জীবনে। গত বুধবার অনুষ্ঠানে সিস্টার ক্রিস্টিনা সুচিয়া নামের ওই সন্ন্যাসিনী একটি পপ গান গেয়ে নজর কাড়েন।২৫ বছর বয়সী সিস্টার ক্রিস্টিনা সুচিয়া স্বাভাবিক সন্ন্যাসিনীর পোশাকেই অর্থাৎ কালো আলখাল্লা ও বড় আকৃতির ক্রুশ চিহ্নযুক্ত নেকলেস পরে অনুষ্ঠানের মঞ্চে হাজির হন। এ সময় অনুষ্ঠানের বিচারক ও উপস্থিত দর্শক-শ্রোতারা উল্লাস প্রকাশ করে তাঁকে স্বাগত জানান। ক্রিস্টিনা সংগীত তারকা অ্যালিসিয়া কি-এর ‘নো ওয়ান’ শিরোনামের পপ গানটি পরিবেশন করেন। গানের ভিডিওচিত্রটি ইন্টারনেটে ঝড় তুলেছে।উরসুলাইন সিস্টারস অব দ্য হোলি ফ্যামিলি নামক সন্ন্যাসিনী দলের সদস্য ক্রিস্টিনা বলেন, তিনি নিজের প্রতিভা সবার সঙ্গে ভাগাভাগি করে নিতেই মেধা অনুসন্ধানের ‘দ্য ভয়েস’ অনুষ্ঠানে যোগ দিয়েছেন। এ ছাড়া তিনি ভ্যাটিকানের নতুন পোপ ফ্রান্সিসের মঠ থেকে বেরিয়ে এসে সৃষ্টিকর্তার বার্তা ছড়িয়ে দেওয়ার আহ্বানেও অনুপ্রাণিত হয়েছেন।অনুষ্ঠানে যোগ দেওয়ায় ভ্যাটিকানের প্রতিক্রিয়া সম্পর্কে ক্রিস্টিনা বলেন, তিনি পোপের ফোনের অপেক্ষায় আছেন। এএফপি।
