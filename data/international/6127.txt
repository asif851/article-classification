
ফিলিস্তিনের এক কিশোরকে অপহরণের পর জীবন্ত পুড়িয়ে মারার অভিযোগ উঠেছে ইসরায়েলের উগ্রবাদীদের বিরুদ্ধে।আজ রোববার বার্তা সংস্থা এএফপি প্রকাশিত প্রতিবেদনে জানানো হয়, ১৬ বছর বয়সী ওই কিশোরের নাম মোহাম্মদ আবু খাদির। তার মৃত্যু ও দাফন নিয়ে গতকাল শনিবার পূর্ব জেরুজালেম থেকে ইসরায়েলের ভেতরে বিভিন্ন অংশে সহিংসতা ছড়িয়ে পড়েছে।খাদিরকে দখলকৃত পূর্ব জেরুজালেম থেকে গত বুধবার অপহরণ করা হয়। এর কয়েক ঘণ্টা পর পশ্চিম জেরুজালেমের একটি জঙ্গলে তার পোড়া মরদেহ পাওয়া যায়।ফিলিস্তিনের অ্যাটর্নি জেনারেলের দাবি, মরদেহের ময়নাতদন্তের প্রাথমিক প্রতিবেদন অনুযায়ী, জীবন্ত অবস্থায় ওই কিশোরকে পোড়ানো হয়েছে। তার মাথায় আঘাতের চিহ্ন ছিল। তবে এতে তার মৃত্যু হয়নি।খাদিরকে অপহরণ ও পুড়িয়ে মারার জন্য ইসরায়েলের সন্ত্রাসীদের দায়ী করেছে ফিলিস্তিনিরা। তাঁদের দাবি, গত মাসে পশ্চিম তীরে ইসরায়েলের তিন কিশোরকে অপহরণ ও হত্যার প্রতিশোধ হিসেবে এ ঘটনা ঘটানো হয়েছে।ইসরায়েলি পুলিশের দাবি, খাদিরকে হত্যার কারণ তাদের অজানা। বিষয়টি তদন্ত করে দেখা হচ্ছে।গত শুক্রবার খাদিরের দাফন অনুষ্ঠিত হয়। এতে হাজারো মানুষ অংশ নেন। এ সময় নতুন করে সহিংসতা ছড়িয়ে পড়ে।
