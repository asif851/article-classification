
দক্ষিণ-পূর্ব আফ্রিকার দেশ বুরুন্ডিতে সেনা অভ্যুত্থান ব্যর্থ হওয়ার পর প্রেসিডেন্ট পিয়ের এনকুরুনজিজা রাজধানী বুজুমবুরায় ফিরেছেন। গতকাল শুক্রবারই তাঁর জাতির উদ্দেশে ভাষণ দেওয়ার কথা ছিল। হার মানা কয়েকজন অভ্যুত্থানের নেতাকে গ্রেপ্তার করা হয়েছে। খবর এএফপির।রাজধানী বুজুমবুরায় বৃহস্পতিবার সেনাবাহিনীর বিভিন্ন পক্ষের মধ্যে প্রচণ্ড লড়াই চলার পর অভ্যুত্থানকারীরা পরাজয় স্বীকার করেন।তৃতীয় মেয়াদে ক্ষমতায় থাকতে চাওয়া এনকুরুনজিজাকে উৎখাতে সেনাবাহিনীর কয়েকটি গ্রুপ বুধবার চেষ্টা শুরু করে। তবে সেনাপ্রধান জেনারেল প্রাইম নিয়োনগাবো পরদিন দাবি করেন, সামরিক অভ্যুত্থানের চেষ্টা ব্যর্থ হয়েছে।অভ্যুত্থানের নেতা মেজর জেনারেল গোডফ্রয়ড নিয়মবারে নিজেও গতকাল টেলিফোনে এএফপিকে বলেন, ‘আমি আত্মসমর্পণের সিদ্ধান্ত নিয়েছি। আশা করছি, আমাদের হত্যা করা হবে না।’বুধবার নিয়মবারে দাবি করেছিলেন, অসাংবিধানিকভাবে তৃতীয় মেয়াদে ক্ষমতায় থাকতে চাওয়ায় অভ্যুত্থানের মাধ্যমে তিনি প্রেসিডেন্ট এনকুরুনজিজাকে ক্ষমতাচ্যুত করেছেন।প্রেসিডেন্টের কার্যালয় থেকে জানানো হয়েছে, প্রতিবেশী তানজানিয়া থেকে প্রেসিডেন্ট এনকুরুনজিজা দেশে ফিরেছেন। প্রেসিডেন্টের অনুগত একজন জ্যেষ্ঠ পুলিশ কর্মকর্তা জানিয়েছেন, ‘অভ্যুত্থানের নেতা গোডফ্রয়ড পলাতক। কিন্তু তাঁর সহ-অভ্যুত্থানকারী তিন জেনারেলকে গ্রেপ্তার করা হয়েছে। তাঁদের বিচারের মুখোমুখি করা হবে।’অভ্যুত্থানকারীদের মুখপাত্র জেনন এনদাবানেজ বলেন, ‘অভ্যুত্থানকারীরা অস্ত্র ত্যাগ করে আত্মসমর্পণের সিদ্ধান্ত নিয়েছে।’প্রেসিডেন্ট এনকুরুনজিজা ২০০৫ সাল থেকে বুরুন্ডির ক্ষমতায় আছেন। সরকারবিরোধীদের দাবি, তিনি সংবিধান লঙ্ঘন করে তৃতীয় মেয়াদে প্রার্থিতা ঘোষণা করেছেন। তবে এনকুরুনজিজা বলে আসছেন, প্রথম দফায় তিনি জনগণের সরাসরি ভোটে নির্বাচিত হননি।
