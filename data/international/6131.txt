
ইসরায়েল নতুন করে কোনো হামলা চালালে পাল্টা হামলা চালানোর হুমকি দিয়েছে সিরিয়া। অন্যদিকে মার্কিন প্রতিরক্ষামন্ত্রী মন্তব্য করেছেন, মধ্যপ্রাচ্যে সামরিক নয়; রাজনৈতিক সমাধান প্রয়োজন।
বার্তা সংস্থা এএফপির সঙ্গে গত বৃহস্পতিবার বিশেষ এক সাক্ষাৎকারে সিরিয়ার উপপররাষ্ট্রমন্ত্রী ফয়সাল মুকদাদ বলেন, ‘ইসরায়েল নতুন করে হামলা চালালে তাৎক্ষণিক জবাব দেওয়া হবে। এ ক্ষেত্রে উচ্চপর্যায়ের কোনো নেতৃত্বের কাছ থেকে আর কোনো নির্দেশনা নেওয়া লাগবে না। আর আমাদের পাল্টা সেই জবাব হবে খুবই শক্ত এবং ইসরায়েলের জন্য তা হবে বেদনাদায়ক।’
ইসরায়েলি সূত্রগুলো জানায়, গতকাল শুক্রবার সকালে এবং গত রোববার সিরিয়ার কয়েকটি লক্ষ্যবস্তুতে বিমান হামলা চালায় ইসরায়েল। মূলত প্রতিবেশী লেবাননভিত্তিক হিজবুল্লার উদ্দেশে পাঠানোর জন্য অস্ত্রবোঝাই জাহাজ ছিল এ হামলার লক্ষ্যবস্তু। তবে সিরীয় পররাষ্ট্রমন্ত্রী মুকদাদ এ ধরনের অভিযোগ অস্বীকার করেন।
এদিকে মার্কিন প্রতিরক্ষামন্ত্রী চাক হেগেল বৃহস্পতিবার বলেছেন, ইরানের পারমাণবিক উচ্চাভিলাষ ও সিরিয়ায় গৃহযুদ্ধসহ মধ্যপ্রাচ্যে বর্তমানে যেসব সমস্যা বিরাজ করছে তার সামরিক নয়, রাজনৈতিক সমাধান দরকার।
এই অঞ্চলে ‘পুরোনো ব্যবস্থা’ শেষ হয়ে যাচ্ছে, এমন মন্তব্য করে হেগেল বলেন, গণতান্ত্রিক সংস্কার এগিয়ে নিতে যুক্তরাষ্ট্র কাজ করে যাবে; পাশাপাশি তাঁরা যুক্তরাষ্ট্রের ক্ষমতার ‘সীমাবদ্ধতা’র বিষয়টিও মাথায় রাখবেন।
পেন্টাগনের প্রধান হেগেল অবশ্য স্পষ্ট করেই বলেছেন, ওয়াশিংটন ইরান বা সিরিয়ার বিরুদ্ধে সামরিক ব্যবস্থা নেওয়ার সম্ভাবনা উড়িয়ে দিচ্ছে না।
এদিকে লেবাননের বৈরুতে হিজবুল্লার প্রধান হাসান নসরুল্লাহ বলেছেন, সিরিয়া তার মিত্রগোষ্ঠীকে ‘খেলার মোড় ঘুরিয়ে দেওয়ার অস্ত্র’ দেবে। হিজবুল্লাহ প্রধান বলেন, ইসরায়েলের বিরুদ্ধে লড়াই করতে তাদের ‘প্রতিরোধ যোদ্ধাদের’ জন্য গোলান মালভূমির সম্মুখভাগ খুলে দেবে দামেস্ক।
ইসরায়েল ১৯৬৭ সালে ছয় দিনের যুদ্ধের সময় সিরিয়ার কাছ থেকে গোলান দখল করে নেয় এবং এটাকে নিজ দেশের অন্তর্ভুক্ত করে।
সিরিয়ার প্রেসিডেন্ট বাশার আল-আসাদের বাহিনীর পাশাপাশি হিজবুল্লাহর যোদ্ধারাও দেশের বিভিন্ন এলাকায় বিদ্রোহীদের বিরুদ্ধে লড়াই করছে।
সিরীয় সরকার ক্রমাগত হিজবুল্লাহর ওপর নির্ভরশীল হয়ে পড়ছে এবং লেবাননের পত্রিকা আল-আকবর প্রেসিডেন্ট আসাদের উদ্ধৃতি দিয়ে জানিয়েছে, সিরিয়ার প্রতি আনুগত্যের জন্য হিজবুল্লাহকে তারা ‘সবকিছুই দেবে’। এএফপি।
