
যুক্তরাষ্ট্রে আজ বৃহস্পতিবার পবিত্র ঈদুল ফিতর উদযাপিত হয়েছে। বাংলাদেশিসহ অন্যান্য মুসলিম অভিবাসীদের মসজিদে ঈদের জামাত অনুষ্ঠিত হয়েছে।যুক্তরাষ্ট্রের স্থানীয় সময় সকাল সাতটা থেকে বেলা ১১টা পর্যন্ত একাধিক জামাত অনুষ্ঠিত হয়। নিউইয়র্কে বৃহত্তম জামাত অনুষ্ঠিত হয় জামাইকা মুসলিম সেন্টার এবং ব্রুকলিন জামে মসজিদে। ম্যানহাটনে মদিনা মসজিদসহ এস্টোরিয়া, ব্রংকস এবং নিউজার্সির পেটার্সনে বাংলাদেশিরা একাধিক ঈদের জামায়াতে যোগ দেন।প্রবাসীরা যুক্তরাষ্ট্রে ঈদ করছেন অনেকটাই দেশীয় আমেজে। স্কুল, কলেজে গ্রীষ্মের ছুটি থাকায় পরিবার নিয়ে বসবাসরত প্রবাসীরা ঈদ করতে পারছেন স্বচ্ছন্দে। ঘরে ঘরে দেশের মতোই রান্নার আয়োজন। কোরমা, পোলাও, সেমাইয়ের সঙ্গে চলছে দেশীয় পোশাকের বাহার। বিউটি পারলারে লাইন দিয়ে মেহেদি সাজার উত্সব। সবই আছে, তার পরও দেশের ঈদ আনন্দ থেকে বঞ্চনার কথা প্রবাসীদের মুখে মুখে।
তবে আজ কর্মদিবস হওয়ায় অনেককেই জামাত শেষে ছুটতে হয়েছে কর্মস্থলে। নিউইয়র্কে ক্যাব চালানোর পেশায় থাকা বাংলাদেশিরা দিনের পালায় কাজ না করার কথাই জানিয়েছেন। অনেকেই দেশে ফোন করে স্বজনের খোঁজ নিচ্ছেন। ১০ বছর থেকে প্রবাসে একাই ঈদ করছেন প্রবাসী সাইফুল ইসলাম। অবৈধ অভিবাসী হওয়ার কারণে দেশেও যেতে পারছেন না । ঈদ নিয়ে কথা বলতে গিয়ে দেশে থাকা মা-বোনদের কথা মনে করে ফুঁপিয়ে উঠলেন ফেরারি প্রবাসী সাইফুল। তিনি বলেন, ঈদের দিনটিতে আপনজনদের কথা যেন একটু বেশিই মনে পড়ে।
