
পাকিস্তানের নারীশিক্ষা আন্দোলনের কর্মী মালালা ইউসুফজাই নাইজেরিয়ার প্রেসিডেন্ট গুডলাক জনাথনের সঙ্গে সাক্ষাৎ করেছে। গতকাল সোমবার রাজধানী আবুজায় গুডলাক জনাথনের সঙ্গে দেখা করে বোকো হারাম জঙ্গিদের হাতে অপহৃত স্কুলছাত্রীদের উদ্ধারে আরও পদক্ষেপ গ্রহণের আহ্বান জানিয়েছে মালালা। খবর বিবিসির।অপহৃত স্কুলছাত্রীদের উদ্ধার অভিযানের পক্ষে প্রচারণা চালাতে মালালা বর্তমানে নাইজেরিয়া সফর করছে। সে জনাথনের প্রতি অপহৃত ছাত্রীদের পরিবারের সঙ্গে কথা বলার জন্যও অনুরোধ করে। এর আগে মালালা রোববার অপহৃত ছাত্রীদের স্বজনদের সঙ্গেও কথা বলে।ঘটনার তিন মাস পেরিয়ে গেলেও অপহৃত ২৭৬ জন ছাত্রীর পরিবারের সদস্যদের সঙ্গে জনাথন এখন পর্যন্ত দেখা করেননি। এ নিয়ে দেশে-বিদেশে ব্যাপক সমালোচনা হচ্ছে।
