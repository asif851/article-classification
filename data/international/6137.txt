
খরাকে পরাস্ত করা, বন্যা প্রতিরোধ, মাটির উর্বরতা ফিরিয়ে আনা এবং নদী ও বন্য প্রাণিকুল রক্ষায় কয়েক দশক ধরে কাজ করেছেন তিনি। এক হাজার গ্রামে পানির ব্যবস্থা করে দিয়ে পেয়েছেন ‘ভারতের জলমানব’ খেতাব। রাজেন্দ্র সিং নামের এই ভারতীয় এবার পেলেন ‘স্টকহোম ওয়াটার প্রাইজ’, যা ‘পানি বিষয়ে নোবেল পুরস্কার’ হিসেবে পরিচিত। খবর বিবিসি ও দ্য হিন্দুর।১৯৫৯ সালে জন্ম নেওয়া রাজেন্দ্র কর্মজীবন শুরু করেছিলেন একজন চিকিৎসাকর্মী হিসেবে। কর্মস্থল রাজস্থান প্রদেশের এক প্রত্যন্ত গ্রামে গিয়ে তিনি বুঝলেন, স্বাস্থ্যসেবা নয়, খাওয়ার পানিই বেশি দরকার গ্রামবাসীর। চোখের সামনেই রাজেন্দ্র দেখতে পেলেন, কৃষিকাজের জন্য মাটি থেকে সব পানি শুষে নেওয়া হচ্ছে। এর পরও ফসল ফলছে না। নদী, বন, প্রাণিকুল সবই শেষ হয়ে যাচ্ছে পানির অভাবে। লোকজন গ্রাম ছেড়ে চলে যাচ্ছে শহরে।সমস্যার সমাধান নিয়ে ভাবতে শুরু করেন রাজেন্দ্র। অবশ্য, অভিনব কিছু আবিষ্কার করে তিনি তাঁক লাগিয়েছেন, এমন নয়। মূলত বৃষ্টির পানি ধরে রাখার প্রাচীন ভারতীয় পদ্ধতিরই আধুনিক একটা সংস্করণ বের করেছেন তিনি। তবে সবচেয়ে বড় যে কাজটা করেছেন সেটা হলো, খরার সময়ে ব্যবহারের জন্য এভাবে পানি সংরক্ষণে উদ্বুদ্ধ করতে নিরলস প্রচারণা।রাজেন্দ্রকে এ পুরস্কারের জন্য গত শুক্রবার মনোনীত করে স্টকহোম ইন্টারন্যাশনাল ওয়াটার ইনস্টিটিউট। আগামী ২৬ এপ্রিল এক অনুষ্ঠানে রাজেন্দ্রর হাতে পুরস্কার তুলে দেওয়া হবে।
