
ব্রিটিশ রাজপরিবারের প্রয়াত সদস্য প্রিন্সেস ডায়ানা তাঁর বড় ছেলে প্রিন্স উইলিয়ামের জন্য গোপন এক ভিডিও বার্তা রেকর্ড করে গিয়েছিলেন। কেননা, নিজের জীবনের নিরাপত্তা নিয়ে তিনি শঙ্কিত ছিলেন।উইলিয়ামের বাবা প্রিন্স অব ওয়েলস চার্লসের সাবেক স্ত্রী ডায়ানার এক ঘনিষ্ঠ সূত্রের বরাত দিয়ে কথিত ওই গোপন ভিডিওর কথা লিখেছে যুক্তরাষ্ট্রের সাময়িকী গ্লোব।পত্রিকার খবর অনুযায়ী ওই ভিডিও বার্তায় উইলিয়াম ও তাঁর ভবিষ্যৎ স্ত্রীর (উইলিয়াম বিয়ে করেছেন ডায়ানার মৃত্যুর অনেক পর) উদ্দেশে ডায়ানা বলেছেন, ‘তোমাদের সন্তানদের যত্ন করে লালনপালন করবে...আমার কথা বলবে। বলবে, আমি তাদের অনেক ভালোবাসি।’উইলিয়ামের স্ত্রী কেট মিডলটনকে কখনোই দেখেননি ডায়ানা। গ্লোব জানিয়েছে, ছেলের হবু স্ত্রী সম্পর্কে ডায়ানার প্রত্যাশা ছিল, সে অনেক সুন্দর আর চটপটে হবে।ছেলের বউ সম্পর্কে ডায়ানা বলেছেন এভাবে, ‘আমি জানি, তোমাকে আমি অনেক পছন্দ করব এবং আমরা খুব ভালো বন্ধু হব। কিছু কিছু দিক দিয়ে তুমি হবে অনন্যা।’ টাইমস অব ইন্ডিয়া।
