
পাকিস্তানের আগামী প্রেসিডেন্ট নির্বাচনের ক্ষেত্রে সংবিধানের ৬২ ও ৬৩ নম্বর অনুচ্ছেদ কার্যকরের সিদ্ধান্ত নিয়েছে দেশটির নির্বাচন কমিশন (ইসিপি)। অনুচ্ছেদ দুটিতে পার্লামেন্ট নির্বাচনে অংশগ্রহণের যোগ্যতা ও অযোগ্যতার শর্ত উল্লেখ করা আছে। গত শনিবার ইসিপি বলেছে, প্রেসিডেন্ট নির্বাচনের প্রার্থীদের এ মর্মে প্রত্যয়ন দিতে হবে যে তাঁরা ৬২ নম্বর অনুচ্ছেদ অনুযায়ী প্রার্থিতার যোগ্য এবং ৬৩ অনুচ্ছেদে বর্ণিত শর্ত বা অন্য কোনো আইন অনুযায়ী তাঁরা অযোগ্য নন। সাবেক সেনাশাসক জেনারেল পারভেজ মোশাররফ ২০০৭ সালে প্রেসিডেন্ট নির্বাচিত হওয়ার এক মাসেরও কম সময় আগে প্রেসিডেন্ট নির্বাচনের ক্ষেত্রে ওই অনুচ্ছেদ দুটি অকার্যকর করা হয়। ২০০৭ সালের ১০ সেপ্টেম্বর প্রেসিডেন্ট নির্বাচনের এক মাসেরও কম সময় আগে অনুচ্ছেদ দুটি অকার্যকর করা হয়। তখন এর পক্ষে ইসিপি ২০০২ ও ২০০৫ সালের সুপ্রিম কোর্টের দুটি রায়ের উদাহরণ তুলে ধরে। তবে অনেকেই মনে করেন, মূলত মোশাররফকে জয়ী করতেই তা করা হয়। জামায়াত-ই-ইসলামির এক নেতার আবেদনে সুপ্রিম কোর্টের সাবেক প্রধান বিচারপতি শেখ রিয়াজ আহমেদের নেতৃত্বাধীন বেঞ্চ পর্যবেক্ষণ দেন যে ৬৩ নম্বর অনুচ্ছেদে অযোগ্যতা প্রেসিডেন্ট নির্বাচনের ক্ষেত্রে কার্যকর হবে না। ডন।
