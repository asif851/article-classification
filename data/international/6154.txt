
যুক্তরাষ্ট্রের সবচেয়ে জনবহুল অঙ্গরাজ্য ক্যালিফোর্নিয়ায় সমকামীদের বিয়ের ওপর নিষেধাজ্ঞা প্রত্যাহারের পরই কয়েকটি সমলিঙ্গের যুগল আইনত বিবাহবন্ধনে আবদ্ধ হয়েছেন।গত বুধবার মার্কিন সুপ্রিম কোর্ট এক ঐতিহাসিক রায়ে সমকামী বিয়ের পক্ষে রায় দেন। এর পরিপ্রেক্ষিতে ক্যালিফোর্নিয়ায় এ-বিষয়ক নিষেধাজ্ঞা প্রত্যাহার করা হয়েছে।সদ্য বিয়ে করা দুই নারীর নাম ক্রিস্টিন পেরি ও স্যান্ডি স্টিয়ার। তাঁরা সমলিঙ্গের বিয়ের অধিকারের জন্য দীর্ঘদিন আন্দোলন করেছেন। সান ফ্রান্সিসকো সিটি হলে তাঁদের বিয়ের অনুষ্ঠানের আয়োজন করা হয়। বিয়ে পরিচালনা করেন ক্যালিফোর্নিয়ার অ্যাটর্নি জেনারেল কামালা হ্যারিস। পেরি ও স্টিয়ার বিয়ের আংটি বিনিময় করেন ও শপথবাক্য পাঠ করেন। এরপর অ্যাটর্নি জেনারেল তাঁদের উদ্দেশে বলেন, ‘এখন আমি আপনাদের সারা জীবনের সঙ্গী হিসেবে ঘোষণা করছি।’বিয়ের পর স্টিয়ার তাঁর অনুভূতি ব্যক্ত করে বলেন, ‘আজকের এই মুহূর্তের জন্য আমরা দীর্ঘ প্রতীক্ষায় ছিলাম।’ক্যালিফোর্নিয়ায় ২০০৮ সালে স্বল্প সময়ের জন্য সমকামীদের বিয়ের অনুমোদন দেওয়া হয়। কিন্তু পরে গণভোটের মাধ্যমে এ বিয়ের ওপর নিষেধাজ্ঞা আরোপ করা হয়। এরপর এই অঙ্গরাজ্যে গতকাল শনিবারই প্রথম কোনো সমকামী যুগলের বিয়ে হলো। এএফপি।
