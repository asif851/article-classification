
মুম্বাই থেকে ব্রাসেলস যাচ্ছে উড়োজাহাজ। নির্ভাবনায় রয়েছেন যাত্রীরা। অথচ পাইলট ঘুমে বিভোর। কো-পাইলটেরও মন নেই উড়োজাহাজ নিয়ন্ত্রণে। তিনি ব্যস্ত তাঁর ট্যাব নিয়ে।
এতে যা হওয়ার তাই। উড়োজাহাজটি সোজা পাঁচ হাজার ফুট নিচে গোত্তা। তবে নিশ্চিত ধ্বংস থেকে শেষ রক্ষা হয়েছে। ঘুম থেকে ধড়মড়িয়ে জেগে উঠে সহকারীকে নিয়ে পরিস্থিতি সামাল দিয়েছেন পাইলট।
আজ বৃহস্পতিবার টাইমস অব ইন্ডিয়া অনলাইনের খবরে জানানো হয়, গত শুক্রবার মুম্বাই থেকে ব্রাসেলস যাওয়ার পথে জেট এয়ারওয়েজের বোয়িং ৭৭৭ উড়োজাহাজটি তুরস্কের আঙ্কারা আকাশসীমা দিয়ে উড়ে যাওয়ার সময় এমন পরিস্থিতিতে পড়ে।
খবরে বলা হয়, ওই উড়োজাহাজটির পাইলট তখন ‘নিয়ন্ত্রিত বিশ্রামের’ মধ্যে ছিলেন। যার অর্থ একটু ঘুমিয়ে নেওয়া। তখন ককপিটে ছিলেন কো-পাইলট। তিনি ট্যাব নিয়ে ব্যস্ত থাকায় হঠাত্ করে উড়োজাহাজটির উচ্চতা পরিবর্তনের বিষয়টি খেয়াল করতে পারেননি। উড়োজাহাজটি নির্দিষ্ট উচ্চতা থেকে পাঁচ হাজার ফুট নিচে নেমে আসার এ খবরটি পাইলট বা কো-পাইলট কেউই আঙ্কারা ট্রাফিক কন্ট্রোলকে অবগত করেননি।
ঘটনাটি গত শুক্রবার ঘটলেও সিভিল অ্যাভিয়েশনের যুগ্ম মহাপরিচালক ললিত গুপ্ত এ বিষয়ে গত মঙ্গলবার একটি বার্তা পান। পরে তিনি বিষয়টি মহাপরিচালককে জানান। এ ঘটনার পর বিষয়টি তদন্তের নির্দেশ দেওয়া হয়েছে এবং উড়োজাহাজটির ওই দুই পাইলটকে জরুরি তলব করে তাঁদের সব ধরনের কার্যক্রম থেকে আপাতত সরিয়ে নেওয়া হয়েছে। 
