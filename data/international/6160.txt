
লিবিয়ার বিমানঘাঁটিতে হামলার ঘটনায় মৃত ব্যক্তির সংখ্যা বেড়ে ১৪০–এ দাঁড়িয়েছে। সরকার–সমর্থিত মিলিশিয়া বাহিনী গত বৃহস্পতিবার বার্ক আল-শাতি ঘাঁটি দখলের চেষ্টা করলে হতাহত হওয়ার ঘটনা ঘটে। শুরুতে ধারণা করা হয়েছিল, হামলায় ৬০ জন নিহত হয়েছে।
আজ শনিবার বিবিসি অনলাইনে এ খবর জানানো হয়। প্রধানমন্ত্রীর কার্যালয় এ হামলার নির্দেশ দেওয়ার অভিযোগ অস্বীকার করেছে। হামলার পর স্থানীয় মেয়র জানিয়েছেন, কিছু উড়োজাহাজে আগুন ধরে যায়।
হামলার ঘটনায় ১৫ দিনের মধ্যে প্রধানমন্ত্রীর কাছে একটি প্রতিবেদন জমা দিতে ত্রিপোলি সরকার একটি তদন্ত কমিটি গঠন করেছে।
নিহত ব্যক্তিদের বেশির ভাগই স্বঘোষিত লিবিয়ান ন্যাশনাল আর্মির (এলএনএ) সদস্য ছিলেন। দেশটির পূর্বাঞ্চলের শক্ত অবস্থানে থাকা এলএনএ ত্রিপোলির বর্তমান সরকারকে স্বীকৃতি দেয় না। গত বছরের ডিসেম্বর থেকে এলএনএ ওই বিমানঘাঁটি নিয়ন্ত্রণে রেখেছিল।এলএনএর একজন মুখপাত্র জানিয়েছেন, হামলায় মৃত ব্যক্তির সংখ্যা বেড়ে ১৪০–এ দাঁড়িয়েছে। তিনি জানান, হামলার সময় সেনাসদস্যরা সামরিক কুচকাওয়াজ শেষে ফিরছিলেন। তাঁরা নিরস্ত্র ছিলেন। তাঁদের বেশির ভাগই নিহত হয়েছেন।
লিবিয়ায় জাতিসংঘের দূত মার্টিন কবলার এ হত্যাকাণ্ডের ঘটনায় তিনি ‘ক্ষুব্ধ’ বলে জানিয়েছেন।
এ মাসের শুরুতে এলএনএ কমান্ডার জেনারেল খলিফা হাফতার জাতিসংঘ–সমর্থিত প্রধানমন্ত্রী ফায়েজ আল-সারাজের সঙ্গে দেখা করার পর বিদ্রোহী বাহিনীগুলোর মধ্যে সাময়িক যুদ্ধবিরতির অনানুষ্ঠানিক সিদ্ধান্ত ছিল। এতে ফাটল তৈরি করেছে এ হামলা।
