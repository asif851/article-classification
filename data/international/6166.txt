
ঐতিহাসিক স্মৃতিসৌধ তাজমহল দর্শনে এবার নতুন নিয়ম চালু করেছে ভারতের আর্কিওলজিক্যাল সার্ভে অব ইন্ডিয়া বা এএসআই। গতকাল বৃহস্পতিবার এএসআইয়ের জারি করা নির্দেশিকায় বলা হয়েছে, ১ এপ্রিল থেকে তাজমহলে কোনো পর্যটক বা দর্শনার্থী ৩ ঘণ্টার বেশি থাকতে পারবেন না। 
মানবদূষণের হাত থেকে রক্ষার জন্য এই নিয়ম চালু করার সিদ্ধান্ত নিয়েছে ভারত সরকারের নিয়ন্ত্রণাধীন এএসআই। আগে তাজমহল দর্শনের জন্য কোনো সময়সীমা নির্দিষ্ট ছিল না। পর্যটকেরা সারা দিন তাজমহল দর্শন করতে পারতেন। এবার সেই সময়ের ওপর রাশ টেনেছে কর্তৃপক্ষ। নির্দেশনায় বলা হয়েছে, তিন ঘণ্টার বেশি কেউ অবস্থান করলে তাঁকে অতিরিক্ত টাকা দিতে হবে। এ জন্য দর্শনার্থীদের সময়সীমা দেখার জন্য নিয়োগ করা হচ্ছে অতিরিক্ত কর্মী।প্রতিদিন তাজমহল খোলা হবে সূর্যোদয়ের ৩০ মিনিট আগে। বন্ধ হবে সূর্যাস্তের ৩০ মিনিট আগে। শুক্রবার বন্ধ থাকে তাজমহল। ওই দিন শুধু নামাজ পড়ার জন্য নামাজিদের জন্য খোলা হয় তাজমহলের ফটক। ১৫ বছরের কমবয়সী দেশি ও বিদেশি কোনো পর্যটকের টিকিট লাগে না। তাজমহল দর্শনের জন্য ভারতীয়দের ৪০ রুপির টিকিট কাটতে হবে। আর বিদেশিদের ১০০০ রুপির। তবে সার্ক দেশের পর্যটকদের জন্য এই টিকিটের হার ৫৩০ রুপি। তাজমহলের তিনটি ফটকের কাউন্টারে টিকিট মিলবে সূর্যোদয়ের এক ঘণ্টা আগে থেকে সূর্যাস্তের ৪৫ মিনিট আগ পর্যন্ত। বিদেশি ও সার্ক দেশের পর্যটকদের প্রয়োজনীয় পরিচয়পত্র নিয়ে প্রবেশ করতে হবে তাজমহলে।
