
ভারতের মাটিতে সংঘটিত অধিকাংশ সন্ত্রাসী হামলার পরিকল্পনা পাকিস্তান থেকে করা হয়েছে বলে মন্তব্য করেছেন ভারতের স্বরাষ্ট্রমন্ত্রী রাজনাথ সিং। তিনি বলেন, যদি ইসলামাবাদ সন্ত্রাসবাদের বিরুদ্ধে তাদের কঠোর অবস্থান ব্যক্ত করে এবং তাদের মাটি থেকে পরিচালিত ভারতবিরোধী সংগঠনগুলোর বিরুদ্ধে ব্যবস্থা নেয়, তাহলে ভারত সব ধরনের সহযোগিতা করবে। খবর টাইমস অব ইন্ডিয়ার।গত বুধবার রাজস্থানের রাজধানী জয়পুরে সন্ত্রাসবাদ প্রতিরোধ-বিষয়ক সম্মেলনে রাজনাথ সিং বলেন, যেসব সন্ত্রাসী গোষ্ঠী সীমান্ত ডিঙিয়ে ভারতে এসে হামলা চালায়, তাদের বিরুদ্ধে কঠোর ব্যবস্থা নিতে হবে ইসলামাবাদকে। পাকিস্তান যদি সন্ত্রাসবাদের বিরুদ্ধে সুস্পষ্ট ব্যবস্থা নেয়, তাহলে কেবল দ্বিপক্ষীয় সম্পর্কোন্নয়ন হবে না, পাশাপাশি দক্ষিণ এশিয়ায় শান্তি ও স্থিতিশীলতা আনবে।সন্ত্রাসবাদবিরোধী যুদ্ধে ভারতের সক্ষমতার ব্যাপারে জনগণকে আশ্বস্ত করে রাজনাথ সিং বলেন, সন্ত্রাসের সঙ্গে যুক্ত ব্যক্তিদের চিহ্নিত ও গ্রেপ্তার করতে ভারতের নিরাপত্তা সংস্থাগুলো সর্বোচ্চ প্রচেষ্টা চালাচ্ছে।২০০৮ সালে মুম্বাইয়ে এবং এই বছরের শুরুতে পাঠানকোটে বিমানঘাঁটিতে সন্ত্রাসী হামলার কথা উল্লেখ করে রাজনাথ সিং বলেন, এই হামলাগুলো ভারতে সন্ত্রাসবাদের নতুন মাত্রা দিয়েছে। পাকিস্তান যদি পাঠানকোট হামলার ‘আন্তরিক’ তদন্ত করে, তবে ভারত সব ধরনের সহযোগিতা করবে।
