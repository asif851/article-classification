
মধ্য ইউরোপের ওপর দিয়ে বয়ে যাওয়া হারিকেন ফ্রিডেরিকের আঘাতে জার্মানি, হল্যান্ড ও ফ্রান্সের বেশ কিছু এলাকার জনজীবন বিপর্যস্ত হয়ে পড়েছে। গতকাল বৃহস্পতিবারের এই ঝড়ের কবলে জার্মানিতে ছয়জন ও হল্যান্ডে দুজনের প্রাণহানি হয়েছে। আহত হয়েছে বেশ কিছু মানুষ।
পশ্চিম দিক থেকে থেকে আঘাত হানে হারিকেন ফ্রিডেরিক। ঘণ্টায় ১৩০ কিলোমিটার বেগে প্রচণ্ড ঝোড়ো বাতাস ও বৃষ্টি হয়। জার্মানিতে বিমান, রেল ও সড়কপথে যাতায়াত বন্ধ ঘোষণা করা হয়। শিক্ষাপ্রতিষ্ঠানগুলোতে ছুটি ঘোষণা করা হয়।
তুষারঝড়ে বেশ কিছু এলাকার রাস্তাঘাট পিচ্ছিল হয়ে গেছে। এগুলো চলাচলের অনুপযুক্ত হয়ে পড়েছে। মহাসড়কগুলোতে দুর্ঘটনায় ও গাছের নিচে চাপা পড়ে বেশ কয়েকজন হতাহত হন।
আবহাওয়াবিদেরা বলছেন, ২০০৭ সালে মধ্য ইউরোপের ওপর দিয়ে বয়ে যাওয়া হারিকেন ক্রিলের পরে আবার এ ধরনের ঝড় আঘাত হানে। জার্মানিতে ক্রিলের আঘাতে ৪৭ জনের প্রাণহানি হয়েছিল।
ফ্রিডেরিকের আঘাতে গতকাল বৃহস্পতিবার জার্মানির নর্দ রাইন ভেষ্টফ্যালেন, টুরিংগেন, মেকলেনবুর্গ, ভরপমেন, নিদারসাক্সেন ও হেসেন এলাকায় ক্ষয়ক্ষতি হয়েছে।
গতকাল দুপুর থেকে জার্মানির বিভিন্ন রেলস্টেশন ও বিমানবন্দরগুলোতে হাজার হাজার লোক আটকা পড়েছে। কর্তৃপক্ষ যাত্রীদের থাকার ও খাবারের ব্যবস্থা করেন।
আজ শুক্রবার সকাল থেকে বিমান, রেল ও সড়ক যোগাযোগব্যবস্থা স্বাভাবিক হয়ে আসছে।
 
