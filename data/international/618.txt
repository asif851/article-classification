

জার্মানির পূর্বাঞ্চলের শহর ড্রেসডেনে প্রায় ২৫ হাজার মানুষ আবারও ‘পাশ্চাত্যের ইসলামীকরণের বিরুদ্ধে দেশপ্রেমিক ইউরোপীয়রা’ বা পেগিডা আন্দোলনের সমর্থনে মিছিল করেছেন সোমবার। আগে থেকেই ধারণা করা হচ্ছিল, প্যারিসের সন্ত্রাসী ঘটনার পর ইসলামবিরোধী এ তুলনামূলক নতুন আন্দোলনের সমর্থকেরা বড় ধরনের জমায়েত করবে। যদিও এ সমাবেশের দুদিন আগে ড্রেসডেন শহরেই পেগিডা আন্দোলনের বিরুদ্ধে বিক্ষোভ করেন ৩৫ হাজার মানুষ।ইউরোপে ইসলামবিরোধী আন্দোলনের সমর্থনে জার্মানির আরও কিছু শহরে পেগিডার সমর্থকেরা বিক্ষোভ মিছিল করার চেষ্টা করেন। তবে সেগুলোতে ততটা লোকসমাগম হয়নি। কোথাও বা তা পুলিশ বা এই আন্দোলনকারীদের বিরোধিতার মুখে ভণ্ডুল হয়ে যায়। তবে ড্রেসডেন শহরের ইসলামবিরোধী আন্দোলন পেগিডার আয়োজকেরা আগে থেকেই প্যারিসের নিহত ব্যক্তিদের স্মরণে এখানে শোক মিছিলের ঘোষণা দেন।জার্মানির আরেক পূর্বাঞ্চলীয় শহর লাইপজিগের কর্তৃপক্ষ এ ধরনের মিছিলে প্যারিসের বিতর্কিত ব্যঙ্গধর্মী পত্রিকা শার্লি এবদোতে প্রকাশিত মহানবী (সা.)-এর কোনো ব্যঙ্গধর্মী ছবি বহন করা নিষিদ্ধ ঘোষণা করেছে। প্যারিসের শার্লি এবদো পত্রিকার কার্টুনিস্টরাও তাঁদের নিহত সহকর্মীদের পুঁজি করে জার্মানি বা ইউরোপের অন্য কোথাও যেকোনো বর্ণবাদী আন্দোলনের বিরুদ্ধে হুঁশিয়ারি উচ্চারণ করেছেন।জার্মানিতে কয়েক মাস আগে শুরু হওয়া ইসলামবিরোধী আন্দোলনের বিরুদ্ধে গত সোমবার সন্ধ্যায় দেশের বিভিন্ন শহরে বিক্ষোভ সমাবেশ হয়। প্রচণ্ড ঠান্ডা উপেক্ষা করে প্রায় এক লাখ মানুষ রাস্তায় নেমে আসে। পেগিডাবিরোধী সবচেয়ে বড় সমাবেশ হয় লাইপজিগ শহরে। সেখানে প্রায় ৩০ হাজার ও হ্যানোভারে ১৯ হাজার লোক জমায়েত হন। হ্যানোভার শহরে পেগিডা আন্দোলনের পক্ষের মিছিলটি শুরুতেই অবরোধকারীদের বাধার মুখে পণ্ড হয়ে যায়। অবশ্য পুলিশ কাঁদানে গ্যাস ও লাঠিচার্জ করে দুই পক্ষকেই সরিয়ে দেয়।গতকাল জার্মানির কেন্দ্রীয় ইসলামিক ফোরামের পক্ষ থেকে প্যারিসের সন্ত্রাসী ঘটনার বিরুদ্ধে বার্লিনের ব্রান্ডেনবুর্গ তোরণের সামনে মানববন্ধন কর্মসূচি ছিল। এতে জার্মান চ্যান্সেলর আঙ্গেলা ম্যার্কেলসহ মন্ত্রিসভার সদস্য ও বিভিন্ন রাজনৈতিক দলের নেতার অংশ নেওয়ার কথা রয়েছে। নতুন বছরের শুরুতে দেওয়া শুভেচ্ছা বক্তব্যে চ্যান্সেলর আঙ্গেলা ম্যার্কেল জার্মানিতে ইসলামবিরোধী আন্দোলনের তীব্র সমালোচনা করে দেশবাসীকে এ আন্দোলন থেকে দূরে থাকতে বলেন। তিনি গতকাল আবার সাবেক জার্মান প্রেসিডেন্ট ক্রিশ্চিয়ান ভুল্ফের বক্তব্য স্মরণ করে বলেন, ‘ইসলাম ধর্মও জার্মানির অন্তর্গত।’পূর্ব জার্মানির ড্রেসডেনে গত বছরের অক্টোবর থেকে প্রতি সোমবার সন্ধ্যায় পেগিডা আন্দোলনের সমর্থকেরা সমাবেশ করছেন। ফ্রান্সসহ ইউরোপের বিভিন্ন স্থানে জঙ্গিদের তৎপরতার প্রতিক্রিয়ায় তাঁদের তৎপরতা চাঙা হয়েছে।জার্মানিতে উগ্রপন্থীদের চলমান মুসলিমবিরোধী সমাবেশের বিরুদ্ধে গত শনিবার ড্রেসডেনে প্রায় ৩৫ হাজার লোক মিছিল করেন। জার্মান মূলধারার রাজনীতিকেরা দেশটিতে শুরু হওয়া ক্রমবর্ধমান ইসলামবিরোধী আন্দোলন নিয়ে উদ্বিগ্ন।
