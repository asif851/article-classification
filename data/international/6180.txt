
নরেন্দ্র রেড্ডির বিয়ে হচ্ছে না অনেক দিন। আর্থিক কষ্টও আছে। এই দুই সমস্যার মধ্যে কিনা নিজের তিন ভাতিজিকে জীবন্ত আগুনে পুড়িয়ে মারলেন। ভারতের অন্ধ্র প্রদেশের নিজামাবাদ জেলায় এ ঘটনা ঘটেছে।
পুলিশ ও পরিবারের বরাত দিয়ে আইএএনএস জানায়, জেলার দুপালী গ্রামের কৃষক নেতা রঘুপতি রেড্ডি গত বুধবার তাঁর তিন নাতনি শ্রী (৯), অক্ষয় (৬), খুশিকে (৪) নিয়ে নিজামাবাদ শহরে আত্মীয়ের বিয়ে খেতে যান। ওই বিয়ের অনুষ্ঠান ছিল বুধবার রাতে। সবাই যখন বিয়ের অনুষ্ঠানে, তখনই পাষণ্ড চাচা নরেন্দ্র রেড্ডি চকোলেটের লোভ দেখিয়ে ওই তিন শিশুকে অপহরণ করেন। এরপরই ঘটে নৃশংস ওই ঘটনা। নরেন্দ্র আগুনে পুড়িয়ে তিন শিশুকে মেরে ফেলেন। পরদিন বৃহস্পতিবার সকালে দাদু রঘুপতি রেড্ডি শ্রী, অক্ষয় ও খুশির পুড়ে যাওয়া মরদেহ শনাক্ত করেন। পুলিশ নিজামাবাদ শহরের একটি ইঞ্জিনিয়ারিং কলেজ থেকে মরদেহগুলো উদ্ধার করে। শহরটি রাজ্যের রাজধানী হায়দরাবাদ থেকে ১৭৫ কিলোমিটার দূরে।
নরেন্দ্রর পরিবার জানায়, তিনি বিষণ্নতায় ভুগছিলেন এবং আত্মহত্যার হুমকি দিতেন।
নিজামাবাদের পুলিশ সুপার তরুণ যোশী স্থানীয় সাংবাদিকদের বলেন, নরেন্দ্র রেড্ডি আর্থিক কষ্ট এবং বিয়ে না হওয়ার কারণে মানসিক সমস্যার মধ্যে ছিলেন। তাঁকে ধরতে পুলিশের একটি বিশেষ দল গঠন করা হয়েছে।
