
ইউক্রেনের রাজধানী কিয়েভ এখন বিরোধীদের নিয়ন্ত্রণে। গতকাল শনিবার সরকারবিরোধীরা প্রেসিডেন্টের কার্যালয় ও বাসভবনে ঢুকে পড়েছে। দুই ভবন থেকেই পুলিশ প্রত্যাহার করা হয়েছে। প্রেসিডেন্ট ভিক্তর ইয়ানুকোভিচকে গতকাল প্রকাশ্যে দেখা যায়নি। তাঁর অবস্থান নিয়ে ধূম্রজাল সৃষ্টি হয়েছে। তবে তিনি শিগগিরই পদত্যাগ করবেন বলে তাঁর ঘনিষ্ঠ সূত্র জানিয়েছে।স্পিকার ভোলোদিমার রাইবাক পদত্যাগ করার পর পার্লামেন্টের সদস্যরা কারাবন্দী বিরোধীদলীয় নেতা ইউলিয়া তিমোশেঙ্কোর ঘনিষ্ঠ মিত্র ওলেকসান্দার তারচিনভকে স্পিকার নির্বাচিত করেছেন। সরকারবিরোধীপন্থী হিসেবে পরিচিত একজনকে স্বরাষ্ট্রমন্ত্রী হিসেবে নিয়োগ দেওয়া হয়েছে। পার্লামেন্ট সদস্যরা সাবেক প্রধানমন্ত্রী তিমোশেঙ্কোকে মুক্তি দেওয়ার পক্ষে ভোট দিয়েছেন। তিনি ২০১১ সাল থেকে কারাগারে ছিলেন।একজন শীর্ষ নিরাপত্তা কর্মকর্তা বলেন, ইয়ানুকোভিচ এখনো ইউক্রেনে রয়েছেন। তবে তিনি কিয়েভে নাকি বাইরে কোথাও আছেন, সে ব্যাপারে তিনি বলতে পারেননি। তবে একটি সূত্র জানায়, রাশিয়াপন্থী হিসেবে পরিচিত একটি শহরে রয়েছেন। ইউনুকোভিচের মিত্ররাই এখনো দেশ চালাচ্ছেন উল্লেখ করে সূত্রটি জানায়, নতুন প্রশাসনের কাছে শান্তিপূর্ণভাবে ক্ষমতা হস্তান্তরে তাঁরা কাজ করছেন।এর আগে গতকাল পার্লামেন্টে জরুরি অধিবেশনে বসে। সেখানে বিরোধী দল ইউডিএআর নেতা ভিতালি ক্লিৎচকো পার্লামেন্টে বলেন, ইয়ানুকোভিচ রাজধানী কিয়েভ ছেড়েছেন। এখন তিনি কোথায় আছেন, তা নিশ্চিত নয়।ইয়ানুকোভিচের পদত্যাগের দাবিতে আন্দোলনের কেন্দ্রস্থল রাজধানী কিয়েভের ইনডিপেনডেন্স স্কয়ারে গতকালও হাজার হাজার মানুষ বিক্ষোভ করেন। আন্দোলন চালিয়ে যাওয়ার পক্ষে যুক্তি দিতে গিয়ে বিক্ষোভকারীরা বলছেন, আগাম নির্বাচনের পথ পরিষ্কার করতেই ইয়ানুকোভিচের পদত্যাগ জরুরি। বিরোধী দলের নেতা ভিতালি ক্লিৎচকো গতকাল ইনডিপেনডেন্স স্কয়ারে বিক্ষোভকারীদের উদ্দেশে বলেন, ইয়ানুকোভিচকে পদত্যাগের আহ্বান জানিয়ে সংসদীয় প্রস্তাব উত্থাপন করা হবে। প্রস্তাব পাস করতে আইনপ্রণেতাদের সহায়তা কামনা করেন তিনি। হর্ষধ্বনি দিয়ে তাঁর বক্তব্যকে স্বাগত জানান বিক্ষোভকারীরা। তাঁরা ‘দস্যু নিপাত যাক’ বলে স্লোগান দেন।ইনডিপেনডেন্স স্কয়ারে কয়েক দিন ধরে অবস্থান করে বিক্ষোভ চালিয়ে যাচ্ছেন ৫৮ বছর বয়সী ভেসিল লুবারেট। তিনি বলেন, ইয়ানুকোভিচ পদত্যাগ না করা পর্যন্ত এই স্কয়ার ছেড়ে যাবেন না। তাঁর বিশ্বাস, আজই (শনিবার) পার্লামেন্ট ভেঙে দেওয়া হবে ও প্রেসিডেন্ট পদত্যাগ করবেন।ভিতালির দলের মুখপাত্র ওকসানা জিনোভিয়েভা বলেন, ‘প্রেসিডেন্টকে পদত্যাগের আহ্বান জানিয়ে শিগগিরই সংসদীয় প্রস্তাব উত্থাপন করা হবে। তাঁর পদত্যাগের মাধ্যমে আগামী নির্বাচনের তারিখ ঘোষণার পথ সুগম হবে।টেলিফোনে ওবামা-পুতিন আলাপ: ইউক্রেনে চলমান সহিংসতা বন্ধে দুই পক্ষের মধ্যে হওয়া সমঝোতার বাস্তবায়ন জরুরি বলে একমত হয়েছেন মার্কিন প্রেসিডেন্ট বারাক ওবামা ও রাশিয়ার প্রেসিডেন্ট ভ্লাদিমির পুতিন। মার্কিন কর্মকর্তা এ কথা জানান। রয়টার্স, এএফপি।
