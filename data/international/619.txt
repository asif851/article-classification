
মার্কিন প্রেসিডেন্ট বারাক ওবামা ও চীনের প্রেসিডেন্ট শি জিনপিংয়ের মধ্যে দুই দিনের অনানুষ্ঠানিক শীর্ষ বৈঠক গত শনিবার শেষ হয়েছে। যুক্তরাষ্ট্রের পক্ষ থেকে এই আলোচনাকে অভিহিত করা হয়েছে ‘অনন্য, ইতিবাচক ও গঠনমূলক’ বলে। ক্যালিফোর্নিয়ার অবকাশকেন্দ্র র‌্যাঞ্চো মিরেজে গত শুক্রবার বিশ্বের দুই পরাশক্তির শীর্ষ নেতাদের এ বৈঠক শুরু হয়। ছয় ঘণ্টাব্যাপী প্রথম দিনের বৈঠক শেষে দুই নেতা তাঁদের আলোচনার বিষয়বস্তু নিয়ে সাংবাদিকদের সঙ্গে কথা বলেন। গত শনিবার তিন ঘণ্টাব্যাপী দ্বিতীয় দিনের আলোচনার মধ্য দিয়ে শীর্ষ বৈঠক শেষ হয়।
বৈঠক শেষে যুক্তরাষ্ট্রের জাতীয় নিরাপত্তা উপদেষ্টা টম ডনিলন সাংবাদিকদের জানান, বৈঠকে ওবামা চীনের প্রেসিডেন্টকে হুঁশিয়ার করে বলেছেন, যুক্তরাষ্ট্র-চীন সম্পর্কের মধ্যে সাইবার অপরাধ প্রতিবন্ধকতা হিসেবে কাজ করছে। সাইবার হামলার কারণে যুক্তরাষ্ট্র কী ধরনের সমস্যার মুখে পড়ছে ওবামা তা জিনপিংকে খুলে বলেন। মার্কিন প্রেসিডেন্ট বলেন, যুক্তরাষ্ট্রের ওয়েবসাইটগুলোতে সাইবার অনুপ্রবেশ যে চীন থেকেই হচ্ছে, সে বিষয়ে তাঁদের কোনো সন্দেহ নেই। ডনিলন বলেন, উভয় পক্ষ উত্তর কোরিয়ার পারমাণবিক নিরস্ত্রীকরণের বিষয়ে একমত হয়েছে। বৈঠক শেষ হওয়ার পর হোয়াইট হাউস এক বিবৃতিতে জানায়, গ্রিনহাউস গ্যাস নিঃসরণ কমানো নিয়ে ওবামা ও জিনপিং একমত হয়েছেন। শি জিনপিং গত মার্চে চীনের প্রেসিডেন্ট হওয়ার পর এই প্রথম যুক্তরাষ্ট্র সফর করলেন। নির্বাচিত হওয়ার আড়াই মাসের মধ্যে তাঁর এই সফরকে তাৎপর্যপূর্ণ বলে অভিহিত করেছেন ওবামা। প্রথম দিনের বৈঠক শেষে চীনের প্রেসিডেন্ট দুই দেশের মধ্যে গভীর সহযোগিতা প্রত্যাশা করে বলেন, উভয় রাষ্ট্র তাদের সম্পর্কের একটি নতুন মডেল গড়তে পারে।
বৈঠকে ওবামা ও জিনপিংয়ের মধ্যে দুই দেশের মধ্যকার ‘উত্তেজনার ক্ষেত্রগুলো’ নিয়ে আলোচনা হয়। এর মধ্যে রয়েছে প্রশান্ত মহাসাগর এলাকায় প্রতিদ্বন্দ্বিতা, চীনের বিরুদ্ধে সাইবার হামলার অভিযোগ ও বাণিজ্যিক গোয়েন্দাগিরি। এ ছাড়া অর্থনীতি ও পরিবেশ নিয়েও দুই নেতার মধ্যে আলোচনা হয়েছে। বিবিসি।
