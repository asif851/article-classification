
ভারতের তামিলনাড়ুতে অল ইন্ডিয়া আন্না দ্রাবিড় মুনেত্রা কাজাগামের (এআইএডিএমকে) প্রধান শশীকলা নটরাজন দলের প্রেসিডিয়াম চেয়ারম্যান ই মধুসূদননকে বরখাস্ত করেছেন। ও পনিরসেলভামের পক্ষে যোগ দেওয়ায় তাঁকে বরখাস্ত করা হয়েছে। এর আগে পনিরসেলভামকে দলের কোষাধ্যক্ষের পদ থেকে বরখাস্ত করেন শশীকলা।
এদিকে গত বৃহস্পতিবার সন্ধ্যায় শশীকলা রাজ্যের গভর্নর সি বিদ্যাসাগর রাওয়ের সঙ্গে দেখা করেন। বিধানসভায় এআইএডিএমকের ১৩৪ জন সদস্যের মধ্যে ১২৯ জনের সমর্থন তাঁর পক্ষে রয়েছে জানিয়ে শশীকলা মুখ্যমন্ত্রী হওয়ার দাবি জানান।
সংশ্লিষ্ট সূত্র জানিয়েছে, সাক্ষাতে শশীকলাকে গভর্নর নিশ্চিত করেছেন, সরকার গঠনের জন্য তাঁকে প্রথমে আহ্বান করা হবে। তবে তার আগে পনিরসেলভামের তোলা অভিযোগগুলো খতিয়ে দেখা হবে। এর কয়েক ঘণ্টা আগে পনিরসেলভাম গভর্নরকে জানান, চাপে পড়ে মুখ্যমন্ত্রীর পদ থেকে তিনি পদত্যাগ করেছেন।
বরখাস্ত করার প্রতিক্রিয়ায় মধুসূদনন বলেছেন, ‘অপেক্ষা করুন এবং দেখে যান।’
পনিরসেলভাম নিজের পক্ষকে ‘আসল এআইএডিএমকে’ দাবি করে বলেছেন, শশীকলা দলের ‘অন্তর্বর্তী মহাসচিব’, যে পদ দলে এর আগে কখনোই ছিল না। কাজেই দলের কোনো পদধারীকে তিনি সরাতে পারেন না।
