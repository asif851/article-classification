
ভারতীয় জনতা পার্টি (বিজেপি) থেকে আজ বুধবার আনুষ্ঠানিকভাবে পদত্যাগ করলেন সাবেক ক্রিকেটার নবজ্যোৎ সিং সিধু। আজ চণ্ডীগড়ে তার স্ত্রী নবজ্যোৎ কৌর সিধু গণমাধ্যমকে এ তথ্য জানান বলে এনটিভির খবরে বলা হয়। তিনি নিজেও পাঞ্জাবের বিধানসভায় বিজিপির সদস্য।
গত জুলাই মাসে রাজ্যসভা থেকে সিধু পদত্যাগ করেন।
রাজ্যসভা থেকে পদত্যাগের পর আম আদমি পার্টিতে যোগ দেওয়া নেওয়া অরবিন্দ কেজরিওয়ালের কথাবার্তা চলেছিল সিধুর। কিন্তু আলোচনা সফল না হওয়ায় তিনি ‘আওয়াজে পাঞ্জাব’ নামের একটি দল গঠনের ঘোষণা দিয়েছিলেন। তাঁর স্ত্রীর বক্তব্য অনুযায়ী, এ সময়ে এত কিছু চললেও তিনি আসলে এত দিন বিজেপি থেকে পদত্যাগ করেননি।
সিধুর স্ত্রী বলেছেন, সিধু নতুন দল গঠন করলে তিনিও বিজেপি থেকে পদত্যাগ করবেন।
সিধু তাঁর দল থেকে মুখ্যমন্ত্রীর পদে লড়বেন। তার মতাদর্শের সঙ্গে মিলবে, এমন ব্যক্তিদের দলে যোগ দিয়ে তাঁর সঙ্গে হাত মেলাতে তিনি আহ্বান জানিয়েছেন।
গত সপ্তাহে সিধু আম আদমি পার্টিতে যোগ না দেওয়ার কারণও ব্যাখ্যা করেছিলেন। তাঁর অভিযোগ, পার্টির নেতা দিল্লির মুখ্যমন্ত্রী কেজরিওয়াল তাঁর দলে এমন মানুষ চান, যিনি সব সময় ‘জি, জি’ করবেন। এ ছাড়া কেজরিওয়াল তাঁকে আগামী বছর পাঞ্জাব অ্যাসেম্বলির নির্বাচনে না লড়তে বলেছেন। এসব কারণে তিনি আম আদমিতে যোগ দিচ্ছেন না। শুধু আম আদমি নয়, কংগ্রেসের পাঞ্জাবপ্রধান অমরিন্দর সিংও তাঁকে দলে যোগ দেওয়ার জন্য প্রস্তাব দিয়েছিলেন। কিন্তু সিধু তা গ্রহণ করেননি।
ক্রিকেট ছেড়ে দেওয়ার পর সিধু রাজনীতিতে যোগ দেন। ২০০৯ সালে বিজেপির প্রার্থী হিসেবে পাঞ্জাবের অমৃতসর থেকে তিনি ভারতীয় সংসদের নিম্নকক্ষ লোকসভায় জেতেন। পাঁচ বছর ধরে সাংসদ থাকার পর ২০১৪ সালে লোকসভা নির্বাচনে প্রার্থী মনোনয়নে অরুণ জেটলির কাছে হেরে যান তিনি। কিন্তু তাঁকে দলে রাখতে বিজেপির সুপারিশে রাষ্ট্রপতি–মনোনীত প্রার্থী হিসেবে রাজ্যসভার সদস্য করা হয়। তবে তখন থেকে জেটলিকে মনোনয়ন দেওয়ায় হতাশ ছিলেন সিধু। তবে ওই নির্বাচনে অমরিন্দর সিংয়ের কাছে হেরে যান জেটলি। স্থানীয় বিজেপি নেতাদের অভিযোগ ছিল, সিধুর পথে বাধা সৃষ্টি করেছিলেন বলে জেটলি জিততে পারেননি।
ধারণা করা হচ্ছে, এসব কারণে গত জুলাই মাসে রাজ্য সভা থেকে পদত্যাগ করেন সিধু।
