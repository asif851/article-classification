
বাংলাদেশ ও ইন্দোনেশিয়ার ‘ইসলামি হ্যাকাররা’ পরস্পরের বিরুদ্ধে ‘সাইবার জিহাদে’ জড়িয়ে পড়েছে এবং শত শত ওয়েবসাইট হ্যাক করা শুরু করেছে।
ব্রিটিশ প্রযুক্তি পত্রিকা ও ওয়েবসাইট ‘দ্য রেজিস্টার’-এ গতকাল মঙ্গলবার প্রকাশিত খবরে বলা হয়, দেশ দুটির ‘ইসলামি হ্যাকাররা’ তাদের সাধারণ শত্রু ইসরায়েলের বিরুদ্ধে লড়াই ছেড়ে দিয়ে এখন পরস্পরের বিরুদ্ধে লড়ছে। কারা প্রথমে হামলা করেছে, তা নিশ্চিত করে জানা যায়নি। তবে বাংলাদেশের হ্যাকারেরা অভিযোগ করেছে, ইন্দোনেশিয়ার হ্যাকাররা ইসরায়েলিদের পক্ষে অবস্থান নিয়ে তাদের ওপরে হামলা চালাচ্ছে।
বাংলাদেশ গ্রে হ্যাট হ্যাকারস নামের একটি দল সম্প্রতি ইন্দোনেশিয়ার ৯০০ সাইট হ্যাক করেছে এবং দেশটির বাদবাকি বাণিজ্যিক ও আর্থিক প্রতিষ্ঠানের সাইটে হামলা চালানোর হুমকি দিয়েছে। এখন পর্যন্ত বাংলাদেশি হ্যাকাররা পশুখাদ্য প্রস্তুতকারী প্রতিষ্ঠান, বিদেশি দূতাবাস ও সরকারি দপ্তরের ওয়েবসাইটে হামলা চালিয়েছে।
‘দ্য রেজিস্টার’ বলছে, শেষ খবর পাওয়া পর্যন্ত ৪০৪টি সাইট তাদের ব্যবস্থা মেরামত করতে ব্যর্থ হয়েছে।
বাংলাদেশ গ্রে হ্যাট হ্যাকারসের অন্যতম সদস্য রোটেটিং রোটর তাঁর ফেসবুক পাতায় ইন্দোনেশিয়ার উদ্দেশে একটি খোলাচিঠি লিখেছে। তাতে বলা হয়, ‘আসসালামু আলাইকুম। প্রথম রমজানের শুভেচ্ছা নিন। আপনারা জানেন, আপনাদের দেশের সঙ্গে আমাদের সাইবার-যুদ্ধ চলছে। আপনারা কেবল এটুকু জানেন যে, আমরা আপনাদের দেশের সাইটগুলোতে হামলা চালাচ্ছি।...আপনারা প্রশ্ন করতে পারেন, আমরা যারা কখনো মুসলিম সাইটগুলোতে হামলা করি না, তারা কেন ইন্দোনেশিয়ার সাইটগুলোতে হামলা করছি। বিশ্বাস করুন, আমরা বাধ্য হয়ে আপনাদের হ্যাকিং দলগুলোর সঙ্গে লড়ছি। ওরা এর আগেই আমাদের সঙ্গে কয়েক দফা যুদ্ধের ঘোষণা দিয়েছিল।’
বাংলাদেশ গ্রে হ্যাট হ্যাকারস অবশ্য জানিয়েছে, তাদের ‘ক্ষুদ্র দাবি’ পূরণ হলেই এ হামলা বন্ধ হবে। কিন্তু এ ‘ক্ষুদ্র দাবি’ কী, তা জানা যায়নি। তবে দলটি জানিয়েছে, দাবি পূরণ না হলে আরও ছয় মাস ধরে হামলা চলবে।
রোটেটিং রোটরের ফেসবুক পাতায় অবশ্য অনেক পাঠকের মন্তব্য পড়েছে। একজন ইংরেজিতে লিখেছেন, ‘ইহুদিরা আমাদের দেখে হাসছে। মুসলিমদের বিরুদ্ধে মুসলিমেরা। পরস্পরের সঙ্গে এ যুদ্ধ বন্ধ হলেই ভালো।’
ইন্দোনেশিয়ার হ্যাকাররা বাংলাদেশের যেসব ওয়েবসাইটে হামলা করেছে, সেগুলোর একটি তালিকা প্রকাশ করেছে। তাতে বাংলাদেশের বিভিন্ন সরকারি ওয়েবসাইটসহ রাষ্ট্রপতি ভবনের ওয়েবসাইটের নামও আছে।
‘দ্য রেজিস্টার’ বলছে, বাংলাদেশের হ্যাক হওয়া ওয়েবসাইটগুলোতে গিয়ে দেখা গেছে, তাতে ইংরেজিতে লেখা আছে, ‘আমার দেশের ওপরে হামলা বন্ধ কর। বাংলাদেশ, আমার দেশকে স্পর্শ করো না। ... (গালিগালাজ)... তোমরা আমাদের সম্পর্কে কুত্সা রটাচ্ছ। ... (গালি)।’
‘দ্য রেজিস্টার’-এর পক্ষ থেকে দু দেশের হ্যাকারদের বক্তব্য চাওয়া হয়েছিল। কিন্তু কোনো জবাব মেলেনি।
