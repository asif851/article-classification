

পাকিস্তান নানান কারণে খবরের শিরোনাম হয়। এবার সেই পাকিস্তানের এক প্রকৌশলীর বানানো নারী রোবট পিৎজা রেস্তোরাঁয় ওয়েটার হিসেবে কাজ করার খবর শিরোনাম হয়েছে। আর রেস্তোরাঁয় নারী রোবটের ব্যবহারে বেশ সাড়াও পড়েছে।
দেশটির প্রাচীন শহর মুলতানের একটি পিৎজা রেস্তোরাঁয় ওয়েটারের কাজ করছে তিনটি রোবট। এরা পাকিস্তানের প্রথম নারী রোবট ওয়েটার। পুরোনো আমলের মাজার, আমের বাগান আর হস্তশিল্পের জন্য বিখ্যাত শহর মুলতানে পিৎজা রেস্তোরাঁয় এই তিন নারী রোবট হলো রাবেয়া, অ্যানি ও জ্যানি। পিৎজার ওই রেস্তোরাঁর মালিক ওসামা জাফারি বলেন, তাঁরা বেশ ভালোই সাড়া পাচ্ছেন।
খাবারের ফরমাশ দিয়ে বসে থাকা ক্রেতাদের কাছে ধূমায়িত খাবার পৌঁছে দিচ্ছে তিন রোবট। এই তিন নারী রোবট ক্রেতাদের খাবারের ফরমাশ নেয়। খাবার পরিবেশন করে। অ্যাপ্রোন গায়ে জড়ানো নারী রোবট রাবেয়াসহ বাকি দুজন গলায় স্কার্ফ জড়িয়ে ক্রেতাদের খাবার পরিবেশন করে। এ বছরের ফেব্রুয়ারি থেকে ওই পিৎজার রেস্তোরাঁয় ২৫ কেজি ওজনের এসব নারী রোবট খাবার পরিবেশন করছে।
অনলাইনে চীনের রোবট ওয়েটার দেখেই ওসামা জাফারি তাঁর রেস্তোরাঁয় রোবট বানাতে আগ্রহী হন। ২৪ বছর বয়সী ওসামা জাফারি একজন প্রকৌশলী। পড়াশোনা করেছেন ইসলামাবাদের ন্যাশনাল ইউনিভার্সিটি অব সায়েন্স অ্যান্ড টেকনোলজিতে। তিনি পরিবারকে সহায়তার জন্যই এ রেস্তোরাঁ চালু করেন। এরপরই রেস্তোরাঁয় ওয়েটার হিসেবে নারী রোবটদের ব্যবহার শুরু করেন।
রেস্তোরাঁয় খেতে আসা ওসামা আহমেদ এএফপিকে বলেন, ‘আমরা চাইতাম খাবারের রেস্তোরাঁয় বেশ খানিকটা জায়গা থাকবে। এই পিৎজা রেস্তোরাঁর কথা বলেন আমার চাচা, যেখানে রোবট খাবার পরিবেশন করে। যখন খাদ্য পরিবেশন শুরু হলো, ওদের কাজে আমরা খুবই খুশি।’
আরেক ক্রেতা হামিদ বাসির বলেন, ‘এটি নতুন ধারার একটি ব্যাপার। এভাবে খাবার পরিবেশনে নতুনত্ব লাগে এবং শিশুদের জন্য এটা একটা বিনোদনেরও ব্যাপার।’
ওসামা জাফারি বলেন, ‘আমরা ক্রেতাদের কাছ থেকে ব্যাপক সাড়া পাচ্ছি। লোকজন এদের ভালোভাবে গ্রহণ করেছে। আমাদের বন্ধুরা, পরিবারের সদস্যসহ স্থানীয় লোকজন এখানে আসছেন।’
জাফারি বলেন, স্থানীয় উৎস থেকে পাওয়া নানান যন্ত্রাংশ ও পণ্য ব্যবহার করে এসব রোবট তৈরিতে ব্যয় হয়েছে ছয় লাখ পাকিস্তানি রুপি।
নারী রোবটদের উন্নয়নে আরও কাজ করছেন জাফারি। তিনি চাইচেন, এরা যেন খাবারের ব্যাপারে ক্রেতা-খরিদ্দারদের নানান প্রশ্নের উত্তর দিতে পারে।
ওসামা জাফারি বলেন, ‘অনেকে এখন আমার কাছ থেকে রোবট কিনতে চাইছেন। পাকিস্তানের হায়দরাবাদেও এমন এক একটি রেস্তোরাঁ চালু হতে যাচ্ছে। তথ্যসূত্র: এএফপি, ট্রিবিউন ডটকম, ইকোনমিক টাইমস।
 
