
ভারতের রাজধানী দিল্লির পার্ক স্ট্রিটের নাম বাংলাদেশের প্রতিষ্ঠাতা বঙ্গবন্ধু শেখ মুজিবুর রহমানের নামে নামকরণ করা হচ্ছে। প্রধানমন্ত্রী শেখ হাসিনা চার দিনের সরকারি সফরে ভারত যাওয়ার এক দিন আগে নয়াদিল্লি মিউনিসিপ্যাল কাউন্সিল (এনডিএমসি) এ সিদ্ধান্ত অনুমোদন করেছে। এনডিএমসি বন্ধুত্বের নিদর্শন হিসেবে এ সিদ্ধান্ত অনুমোদন করেছে বলে জানিয়েছে। খবর বাসস।
এনডিএমসির একজন ঊর্ধ্বতন কর্মকর্তা সাংবাদিকদের জানান, ‘শেখ হাসিনার সফরের প্রাক্কালে পার্ক স্ট্রিটের নাম বাংলাদেশের প্রতিষ্ঠাতা বঙ্গবন্ধু শেখ মুজিবুর রহমানের নামে নামকরণের সিদ্ধান্ত নেওয়া হয়েছে। বাংলাদেশের সঙ্গে ভারতের বন্ধুত্বের নিদর্শন হিসেবে এ সিদ্ধান্ত নেওয়া হয়েছে।’এনডিএমসি’র কর্মকর্তারা জানান, দিল্লির মুখ্যমন্ত্রী অরবিন্দ কেজরিওয়ালসহ ১২ জন কাউন্সিল সদস্য এ প্রস্তাবে সম্মতি দেন।
এনডিএমসির ভাইস চেয়ারম্যান করন সিংহ তানোয়ার বলেন, আগামীকাল বাংলাদেশের প্রধানমন্ত্রী পৌঁছার আগেই আজ বৃহস্পতিবার রাতে পরিবর্তনের এ কাজ বোর্ড অনুমোদন করবে। বঙ্গবন্ধুর কন্যা বাংলাদেশের প্রধানমন্ত্রী শেখ হাসিনা ভারতের প্রধানমন্ত্রী নরেন্দ্র মোদির আমন্ত্রণে সফরে যাচ্ছেন।
২০১৪ সালের ৫ জানুয়ারি নির্বাচনের মাধ্যমে বর্তমান সরকার ক্ষমতায় আসার পর ভারতে এটা হবে শেখ হাসিনার প্রথম সফর। বাংলাদেশের প্রধানমন্ত্রী ২০১০ সালের জানুয়ারিতে সর্বশেষ ভারত সফর করেন। এরপর ২০১৫ সালের জুনে ভারতের প্রধানমন্ত্রী বাংলাদেশ সফরে করেন।
