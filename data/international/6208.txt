
ইসরায়েল পৌঁছে উড়োজাহাজ থেকে নামলেন যুক্তরাষ্ট্রের প্রেসিডেন্ট ডোনাল্ড ট্রাম্প ও ফার্স্ট লেডি মেলানিয়া ট্রাম্প। বেন গুরিয়ান বিমানবন্দরের লালগালিচা দিয়ে হাঁটছেন দুজন। চারদিকে ছবি তোলা ও ভিডিও করার ধুম।
এর মাঝে ট্রাম্প স্ত্রী মেলানিয়ার দিকে বাড়িয়ে দিলেন হাত। কিন্তু মেলানিয়া সে হাত ধরলেন না। হালকা চাপড় দিয়ে সরিয়ে দিলেন। পুরো বিষয়টিই ধরা পড়ল ক্যামেরা ও ভিডিওতে। সামাজিক যোগাযোগমাধ্যম টুইটারে ভাইরাল হয়ে গেল।
ট্রাম্প-মেলানিয়ার বিব্রতকর এই মুহূর্ত নিয়ে সরগরম টুইটার। ভিডিওতে দেখা যায়, মেলানিয়ার এই আচরণে ট্রাম্প কিছুটা থতমত। তবে একটু পরেই সামলে নেন নিজেকে।
মেলানিয়া কেন এমন করলেন? এই প্রশ্নের উত্তর খুঁজতে ব্যস্ত টুইটার ব্যবহারকারীরা।
একজনের টুইট, হতে পারে ট্রাম্পের আচরণে মেলানিয়া দুঃখ পেয়েছেন। কারণ, উড়োজাহাজ থেকে নামার পর ফার্স্ট লেডির সঙ্গে নয়, সামনে সামনে হাঁটছিলেন ট্রাম্প। যেন স্ত্রীর কথা ভুলেই গেছেন। এমনকি গাড়ি থেকে নেমে ফার্স্ট লেডির জন্য অপেক্ষাও করেননি। তাহলে মেলানিয়া কেন তাঁর হাত ধরবেন?
গণমাধ্যমের সামনে এমন আচরণ করায় মেলানিয়ার প্রশংসাও হচ্ছে। টুইটার ব্যবহারকারীরা বলছেন, ট্রাম্পকে তিনি উচিত শিক্ষা দিয়েছেন। তাঁর কোনো ভণ্ডামি নেই।
টুইটারের কয়েকজন ব্যবহারকারী বলছেন, উড়োজাহাজ থেকে নামার পর ট্রাম্প ইসরায়েলি প্রধানমন্ত্রী ও তাঁর স্ত্রীর পাশে পাশে হাঁটছিলেন। ফার্স্ট লেডি মেলানিয়া কিছুটা পেছনে ছিলেন। এতেও রাগ হতে পারে তাঁর।
