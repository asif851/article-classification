
যুক্তরাজ্যের বন্যাদুর্গত গ্রামবাসীর সহায়তায় হাত বাড়িয়ে দিয়েছেন যুবরাজ প্রিন্স উইলিয়াম ও প্রিন্স হ্যারি। বন্যার পানি থেকে গ্রামবাসীর ঘরবাড়ি রক্ষায় দুই ভাই গতকাল শুক্রবার দেশটির সেনাদের সঙ্গে যোগ দিয়ে বাঁধনির্মাণ কার্যক্রমে অংশ নিয়ে বালুর বস্তা টেনেছেন।
আন্তর্জাতিক একটি বার্তা সংস্থার বরাত দিয়ে আজ শনিবার টাইমস অব ইন্ডিয়া অনলাইনে প্রকাশিত প্রতিবেদনে জানানো হয়, লন্ডনের পশ্চিমাঞ্চলে টেমস নদীর পাশে বন্যাদুর্গত ডেসিট বাঁধ নির্মাণে বালুর বস্তা টেনেছেন। একসময় সেনাবাহিনীতে কাজ করা রাজপরিবারের দুই সদস্য উইলিয়াম ও হ্যারি।
উইলিয়াম ও হ্যারির দাদি রানি দ্বিতীয় এলিজাবেথও বন্যাদুর্গতদের পাশে এসে দাঁড়িয়েছেন। ক্ষতিগ্রস্ত কৃষকদের জন্য খাদ্য ও ঘুমানোর সরঞ্জাম পাঠিয়েছেন তিনি।
গত বছরের ডিসেম্বর থেকে যুক্তরাজ্যে ঝোড়ো হাওয়া বইছে ও বৃষ্টি হচ্ছে। জানুয়ারিতে তা প্রকট আকার ধারণ করে বন্যায় রূপ নিয়েছে।
টেমস নদীর অববাহিকা ও আশপাশের এলাকাগুলো বন্যায় সবচেয়ে বেশি ক্ষতিগ্রস্ত হয়েছে।
