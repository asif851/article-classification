
রাশিয়ার পররাষ্ট্রমন্ত্রী সের্গেই লাভরভ ও মার্কিন পররাষ্ট্রমন্ত্রী রেক্স টিলারসন নিউইয়র্কে জাতিসংঘের সাধারণ পরিষদের অধিবেশনে অংশ নেওয়ার পাশাপাশি দ্বিপক্ষীয় বৈঠক করবেন। বৈঠকে রুশ-মার্কিন সম্পর্ক উন্নয়নের ব্যাপারে আলোচনা করবেন তাঁরা।
রুশ উপপররাষ্ট্রমন্ত্রী সের্গেই রিয়াবকভ গতকাল মঙ্গলবার গণমাধ্যমকে এ কথা জানান।
যুক্তরাষ্ট্রের সহকারী পররাষ্ট্রমন্ত্রী টমাস শ্যাননের সঙ্গে দুই দিনব্যাপী বৈঠক শেষে সের্গেই রিয়াবকভ সাংবাদিকদের বলেন, চলতি সপ্তাহে নিউইয়র্কে জাতিসংঘের সাধারণ পরিষদের উচ্চপর্যায়ের অধিবেশন চলাকালে বৈঠক করবেন সের্গেই লাভরভ ও রেক্স টিলারসন। বৈঠকের আগে দুই দেশের সম্পর্ক উন্নয়নে ওয়াশিংটনের কাছ থেকে ইতিবাচক সংকেত আশা করছে মস্কো। তবে কবে ওই বৈঠক অনুষ্ঠিত হবে সে বিষয়ে গণমাধ্যমকে কিছু জানানো হয়নি।
রিয়াবকভ আরও বলেন, আন্তর্জাতিক অঙ্গনের প্রধান সমস্যাগুলো মোকাবিলা করার জন্য ইতিবাচক সংকেত পাওয়া অত্যন্ত গুরুত্বপূর্ণ।
রাশিয়া ও যুক্তরাষ্ট্রের মধ্যে পররাষ্ট্রমন্ত্রী পর্যায়ের আসন্ন এ বৈঠক সিরিয়া, কোরিয়া, ইউক্রেনের বিষয় আলোচনায় প্রাধান্য পাবে।  গতকাল মঙ্গলবার থেকে জাতিসংঘের সদর দপ্তরে সাধারণ পরিষদের ৭২তম অধিবেশনের উদ্বোধন হয়েছে।
