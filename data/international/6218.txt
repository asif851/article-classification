
মালয়েশিয়ার সাবেক প্রধানমন্ত্রী মাহাথির মোহাম্মদ বলেছেন, বর্তমান প্রধানমন্ত্রী নাজিব রাজাকের আমলে ‘গণতন্ত্রের মৃত্যু হয়েছে’। গতকাল সোমবার ব্যক্তিগত ব্লগে তিনি এ মন্তব্য করেন। খবর রয়টার্সের।মাহাথির মোহাম্মদ ব্লগে লেখেন, রাষ্ট্রীয় বিনিয়োগ তহবিলের অর্থ আত্মসাতের অভিযোগে নাজিবকে পুলিশের জিজ্ঞাসাবাদ করা উচিত। এ ছাড়া তাঁর পদত্যাগও চেয়েছেন তিনি।মালয়েশিয়া ডেভেলপমেন্ট বারহাড বা ওয়ান এমডিবি নামের রাষ্ট্রীয় বিনিয়োগ তহবিল থেকে ৭০ কোটি ডলার প্রধানমন্ত্রী নাজিবের ব্যক্তিগত ব্যাংক হিসাবে সরিয়ে নেওয়ার অভিযোগ উঠেছে। এ ঘটনায় বিরোধীরা তাঁর পদত্যাগ দাবি করে আসছেন। তবে প্রধানমন্ত্রী এ অভিযোগ অস্বীকার করেছেন।আর্থিক কেলেঙ্কারির সমালোচনা করায় নাজিব রাজাক গত মাসে উপপ্রধানমন্ত্রী মুহিউদ্দিন ইয়াসিন এবং কেলেঙ্কারির ঘটনা তদন্তের নেতৃত্বে থাকা অ্যাটর্নি জেনারেলকে বরখাস্ত করেন। এ ছাড়া তদন্তকারী কয়েকজন কর্মকর্তাকে বদলি করেন এবং অর্থ কেলেঙ্কারির খবর প্রকাশ করায় দুটি পত্রিকা ও একটি ওয়েবসাইট বন্ধ করে দেন। এর পরিপ্রেক্ষিতে মাহাথির লিখেছেন, ‘এ দেশের গণতন্ত্রের মৃত্যু হয়েছে। সরকারি প্রতিষ্ঠানগুলোকে একজন নির্বাচিত নেতা নিজেকে রক্ষার কাজে ব্যবহার করছেন, এ জন্যই গণতন্ত্র মৃত।’প্রধানমন্ত্রী নাজিব রাজাকের কার্যালয়ের পক্ষ থেকে তাৎক্ষণিকভাবে মাহাথিরের এই মন্তব্যে কোনো প্রতিক্রিয়া জানানো হয়নি। তবে এর আগে নাজিব বলেছিলেন, তাঁর বিরুদ্ধে দুর্নীতির এ অভিযোগ রাজনৈতিক উদ্দেশ্যপ্রণোদিত। তা উসকে দেওয়ার পেছনে মাহাথিরের মদদ রয়েছে। মাহাথিরের ব্যক্তিগত কিছু দাবি পূরণ না করায় তিনি এ কাজ করছেন।সবচেয়ে বেশি সময় ধরে প্রধানমন্ত্রীর দায়িত্ব পালন করা মাহাথিরকে আধুনিক মালয়েশিয়ার স্থপতি বলা হয়। এখনো দেশটির রাজনীতিতে ৯০ বছর বয়সী এ সাবেক নেতার বেশ প্রভাব রয়েছে। নির্বাচনী রাজনীতিতে ব্যর্থতাসহ বিভিন্ন অভিযোগে গত বছর থেকে নাজিবের তীব্র সমালোচনা করে আসছেন তিনি।
