
সকালে বিয়ের অনুষ্ঠান সম্পন্ন হয়েছে। নতুন বউ নিয়ে বাড়ি ফিরেছেন বর। কিন্তু বউকে একনজর ভালো করে দেখা ও বাড়ির আচার পালনের আগেই ধর্ষণের অভিযোগে গ্রেপ্তার হয়ে কারাগারে যেত হলো বরকে।
গত রোববার সকালে ভারতের মহারাষ্ট্র রাজ্যের কোলহাপুরে এ ঘটনা ঘটেছে। ধর্ষণের অভিযোগে গ্রেপ্তার হওয়া ওই বরের নাম দশরথ খোট (২৮)।
আজ বুধবার ভারতীয় গণমাধ্যম টাইমস অব ইন্ডিয়ার প্রতিবেদনে বলা হয়, বিয়ের দিন রোববার সকালেই বর দশরথের বিরুদ্ধে পুলিশের কাছে ধর্ষণের অভিযোগ করেন এক নারী। ওই অভিযোগের পরিপ্রেক্ষিতে সকালেই তাঁকে গ্রেপ্তার করে শিরালা থানার পুলিশ।
প্রতিবেদনে জানানো হয়, গ্রেপ্তারের পরদিন গত সোমবার দশরথকে আদালতে হাজির করা হয়। জিজ্ঞাসাবাদের জন্য ২৩ জুন পর্যন্ত তাঁকে পুলিশ হেফাজতে নেওয়া হয়েছে।
পুলিশের উপপরিদর্শক (এসআই) কিশোর কালে বলেন, অভিযোগকারী জানিয়েছেন, দশরথ কোলহাপুরের সাংলি জেলার দেবওয়াদি গ্রামের বাসিন্দা। গত বছর নভেম্বরে দশরথ বাড়িতে একলা পেয়ে অভিযোগকারী নারীকে প্রথমবার ধর্ষণ করেন। ধর্ষণের পর তা কাউকে না জানাতে হুমকি দেন তিনি। এর কয়েক দিন পরে আবারও বাড়িতে একলা পেয়ে ওই নারীকে ধর্ষণ করেন তিনি। এ ঘটনা ওই নারী তাঁর মা-বাবাকে খুলে বলেন। পরে মা-বাবাকে সঙ্গে নিয়ে ওই নারী থানায় দশরথের বিরুদ্ধে ধর্ষণের অভিযোগ দায়ের করেন।
প্রতিবেদনে জানানো হয়, দশরথের বিরুদ্ধে ধর্ষণসহ বেশ কয়েকটি ধারায় মামলা হয়েছে। ধর্ষণের শিকার নারী ও তাঁর মা-বাবা দিনমজুরের কাজ করেন। আর দশরথ গ্রামের একটি দুগ্ধখামারের ল্যাব টেকনিশিয়ান।
এসআই বলেন, এ ব্যাপারে তদন্ত চলছে।
