
নির্ধারিত সময়ের ২০ সেকেন্ড আগে ট্রেন ছাড়ায় গভীর দুঃখ প্রকাশ করেছে জাপানের একটি রেলওয়ে কর্তৃপক্ষ। এর মধ্য দিয়ে সময়ানুবর্তিতা ও সৌজন্যবোধের জন্য জাপানিদের যে খ্যাতি, তা-ই আবার প্রমাণিত হলো।
এএফপির খবরে বলা হয়েছে, জাপানের রাজধানী টোকিওর উত্তরাঞ্চলীয় শহরতলির মধ্যে চলাচল করা সুকুবা এক্সপ্রেস ট্রেনটি নির্ধারিত সময় ৯টা ৪৪ মিনিট ৪০ সেকেন্ডের জায়গায় ৯টা ৪৪ মিনিট ২০ সেকেন্ডে মিনামি নাগারাইয়ামা স্টেশন ছেড়ে যায়। এ ব্যাপারে কোনো যাত্রী অভিযোগ জানাননি।
তবে জাপানের ওই রেলওয়ে কর্তৃপক্ষ নিজ থেকে বলেছে, তাদের এ ভুলের কারণে যাত্রীদের ‘ভীষণ অসুবিধায়’ পড়তে হয়েছে। যাত্রীদের এমন অসুবিধায় ফেলায় তারা দুঃখিত ও ক্ষমাপ্রার্থী।
দ্রুতগতির বুলেট ট্রেন সেবার জন্য জাপান রেলওয়ের বেশ সুনাম আছে।
