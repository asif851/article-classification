
পুলিশের গুলিতে গত মঙ্গলবার কিথ ল্যামন্ট স্কট (৪৩) নামের এক কৃষ্ণাঙ্গ নিহত হওয়ার ঘটনাকে কেন্দ্র করে যুক্তরাষ্ট্রের নর্থ ক্যারোলাইনার শার্লট শহরে গত বৃহস্পতিবারও বিক্ষোভ চলে। তবে এদিন রাতে কারফিউ উপেক্ষা করে টানা তৃতীয় রাতের মতো বিক্ষোভ হলেও তা ছিল শান্তিপূর্ণ।
শার্লটের বিক্ষোভকারীরা বুধবার পুলিশকে পাথর ও ইট ছুড়েছিল। সেদিন সংঘর্ষে পাঁচ পুলিশও আহত হয়। পরিস্থিতি সামলাতে রাজ্যের গভর্নর শহরে জরুরি অবস্থা জারি করেন।
গতকাল শুক্রবার পুলিশের ঊর্ধ্বতন এক কর্মকর্তা বলেন, বিক্ষোভ শান্তিপূর্ণ হওয়ায় কারফিউ থাকলেও পুলিশ তাতে হস্তক্ষেপ করেনি। আরও সহিংসতা ঠেকাতে এবং জানমাল রক্ষায় শহরে কয়েক শ ন্যাশনাল গার্ড বাহিনীর সেনাসদস্য মোতায়েন করা হয়েছে।
পুলিশ বলেছে, কিথ স্কট তাঁর হাতের আগ্নেয়াস্ত্র ফেলে দিতে রাজি না হওয়ায় তাঁকে গুলি করা হয়। তবে স্কটের পরিবার ও প্রত্যক্ষদর্শীদের দাবি, স্কটের হাতে বই ছিল; আগ্নেয়াস্ত্র নয়।
এদিকে ওকলাহোমা অঙ্গরাজ্যে গত সপ্তাহে নিরস্ত্র এক ব্যক্তিকে গুলি করে মারার ঘটনায় বৃহস্পতিবার সংশ্লিষ্ট নারী পুলিশ সদস্য বেটি শেলবিকে নিরস্ত্র লোক হত্যার অভিযোগে অভিযুক্ত করেছেন কৌঁসুলিরা। তাঁরা বলেছেন, তুলসা শহরে টেরেন্স ক্রাচার নামের ওই লোককে শেলবির গুলির সিদ্ধান্ত ‘অগ্রহণযোগ্য’। ভিডিওতে দেখা যায়, ক্রাচার তাঁর থেমে থাকা গাড়িতে হেলান দিয়ে হাত ওপরে তুলে আছেন।
