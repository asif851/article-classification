
চীনের পূর্ব উপকূলে কার্গো জাহাজের সঙ্গে সংঘর্ষে আগুন ধরে যাওয়া তেলের ট্যাংকারটি এক সপ্তাহ পর আজ রোববার ডুবে গেছে। চীনের গণমাধ্যমের প্রতিবেদনে এ কথা বলা হয়েছে। খবর বিবিসির।
জাহাজটিতে ৩০ জন ইরানি ও দুজন বাংলাদেশি নাবিক ছিলেন। ইরানের কর্মকর্তারা বলছেন, জাহাজটির সব নাবিকই নিহত হয়েছেন।
গত ৬ জানুয়ারি রাতে সাংহাই থেকে ১৬০ নটিক্যাল মাইল পূর্বে পানামার পতাকাবাহী সানচি নামের ট্যাংকারের সঙ্গে কার্গো জাহাজের সংঘর্ষ হয়। এতে ট্যাংকারটিতে আগুন ধরে যায়। ট্যাংকারটির ৩২ জন নাবিকের সবাই নিখোঁজ হন।
ট্যাংকারটি ১ লাখ ৩৬ হাজার টন অশোধিত তেল বহন করছিল। চীনের সেন্ট্রাল টেলিভিশন জানিয়েছে, রোববার দুপুরে হঠাৎ জ্বলে ওঠার পর জাহাজটি ডুবে যায়।
খারাপ আবহাওয়ার মধ্যেও কমবেশি ১৩টি নৌযান ও ইরানের একটি কমান্ডো ইউনিট উদ্ধার অভিযানে অংশ নেয়। ইরানি ওই দলের এক মুখপাত্র মোহাম্মদ রাসতাদ বলেন, কারও জীবিত খুঁজে পাওয়ার কোনো আশা নেই।
উদ্ধারকর্মীরা গতকাল শনিবার একটি লাইফবোটে দুজন নাবিকের মৃতদেহ খুঁজে পান। এক সপ্তাহের উদ্ধার অভিযানে এ নিয়ে মোট তিনটি মৃতদেহ উদ্ধার করতে সক্ষম হয় দলটি।
