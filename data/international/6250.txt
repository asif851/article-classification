
ভারতের কেন্দ্রীয় পরিবহনমন্ত্রী অস্কার ফার্নান্দেজ বলেছেন, লোকসভা নির্বাচনে কংগ্রেসের প্রার্থী হিসেবে প্রধানমন্ত্রী পদে প্রতিদ্বন্দ্বিতা করবেন রাহুল গান্ধী। তিনি বলেন, ‘রাহুল রাজি হোন বা না-হোন, প্রধানমন্ত্রী পদে তিনিই আমাদের প্রার্থী। আর আমার মনে হয়, তিনি এতে রাজি হবেন।’ খবর পিটিআইয়ের।
আনুষ্ঠানিকভাবে কখন প্রধানমন্ত্রী প্রার্থী হিসেবে রাহুলের নাম ঘোষণা করা হবে, জানতে চাইলে ফার্নান্দেজ বলেন, শিগগিরই জানা যাবে। সেজন্য আগামীকাল রাজধানী নয়াদিল্লিতে কংগ্রেসের নেতাদের বৈঠক পর্যন্ত অপেক্ষা করতে হবে। তিনি আরও জানান, রাহুলের প্রধানমন্ত্রী পদে প্রতিদ্বন্দ্বিতা করার ব্যাপারে দলের জ্যেষ্ঠ নেতাদের মধ্যে কোনো মতভেদ নেই। তিনি বলেন, রাহুল প্রধানমন্ত্রী প্রার্থী হলে সবাই যথেষ্ট খুশি হবে।
কেন্দ্রীয় মন্ত্রী জ্যোতিরাদিত্য সিন্ধিয়াও জানান, নয়াদিল্লিতে কাল কংগ্রেসের  বৈঠকে প্রধানমন্ত্রী প্রার্থী হিসেবে রাহুলের নামের ঘোষণা আসতে পারে।
ভারতের ক্ষমতাসীন কংগ্রেস দল কাল শুক্রবার রাহুল গান্ধীকে প্রধানমন্ত্রী প্রার্থী ঘোষণা করতে পারে। হিন্দি ভাষার একটি দৈনিকে দেওয়া সাক্ষাত্কারে  দলটির ভাইস প্রেসিডেন্ট রাহুল সুস্পষ্ট ইঙ্গিত দিয়েছেন, দল দায়িত্ব দিলে তিনি রাজি। দলের যেকোনো দায়িত্ব তিনি কাঁধে নিতে প্রস্তুত। ভারতের স্বাধীনতার পর থেকে নেহরু-গান্ধী পরিবার রাজনীতিতে দুর্দান্ত প্রতাপ দেখিয়ে আসছে। রাহুলের মা সোনিয়া গান্ধী বর্তমানে কংগ্রেসের সভানেত্রী। তাঁর বলিষ্ঠ নেতৃত্বে ২০০৪ সালে কংগ্রেস জয়ী হয়।
