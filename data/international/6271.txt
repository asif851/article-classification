
জাকির নায়েকের ইসলামিক রিসার্চ ফাউন্ডেশন শিগগিরই ভারতে নিষিদ্ধ হচ্ছে। এ জন্য সন্ত্রাস-বিরোধী আইনের আওতায় দেশটির স্বরাষ্ট্র মন্ত্রণালয় একটি খসড়া নোট প্রস্তুত করেছে। খসড়া ওই নোট শিগগিরই কেন্দ্রীয় মন্ত্রিপরিষদে পাসের জন্য উত্থাপন করা হবে।ভারতের স্বরাষ্ট্র মন্ত্রণালয়ের একজন কর্মকর্তা বলেন, সন্ত্রাসবাদ প্রচারের অভিযোগে অভিযুক্ত পিস টিভির সঙ্গে ইসলামিক রিসার্চ ফাউন্ডেশনের (আইআরএফ) সম্পৃক্ত থাকার কিছু প্রমাণ পাওয়া গেছে। এ জন্য বেআইনি কার্যক্রম প্রতিরোধ আইনের আওতায় আইআরএফকে ‘বেআইনি সংস্থা’ হিসেবে ঘোষণা করা হবে।খসড়া নোটে বলা হয়েছে, ইসলামিক রিসার্চ ফাউন্ডেশনের প্রধান হিসেবে জাকির নায়েক বিভিন্ন সময় উসকানিমূলক বক্তব্য দিয়েছেন, যা অন্যকে সন্ত্রাসী কর্মকাণ্ডে উদ্বুদ্ধ করে। মহারাষ্ট্র পুলিশ এগুলো তদন্ত করেছে। মৌলবাদ এবং সন্ত্রাসী কর্মকাণ্ডে তরুণদের জড়িত করার অভিযোগে জাকির নায়েকের বিরুদ্ধে ফৌজদারি মামলা দায়ের করেছে মহারাষ্ট্র রাজ্যে পুলিশ।
জাকির নায়েকের বিরুদ্ধে ইসলামিক রিসার্চ ফাউন্ডেশনের বিদেশি তহবিল সরিয়ে পিস টিভিতে ‘আপত্তিকর’ অনুষ্ঠান তৈরির অভিযোগও আছে। একটি সূত্রের দাবি, অভিযোগ আছে অধিকাংশ অনুষ্ঠানে জাকির নায়েক ঘৃণা বক্তব্য দিতেন যা পিস টিভি মাধ্যমে ‘সব মুসলমানদের প্রতি সন্ত্রাসী হওয়ার আহ্বান’ জানানো হতো। জাকির নায়েক পরিচালিত দুইটি শিক্ষা ট্রাস্টের কর্মকাণ্ড স্বরাষ্ট্র মন্ত্রণালয় এবং বিভিন্ন সংস্থা তদন্ত করে দেখছে।
