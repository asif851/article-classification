
পাকিস্তান অত্যাধুনিক ক্রুজ ক্ষেপণাস্ত্রের পরীক্ষা চালিয়েছে। দেশীয় প্রযুক্তিতে তৈরি বাবর-৩ নামের এ ক্ষেপণাস্ত্র ৭০০ কিলোমিটার দূরের লক্ষ্যবস্তুতে আঘাত হানতে পারবে। গতকাল শনিবার পরীক্ষা চালানো এ ক্ষেপণাস্ত্র বিভিন্ন ধরনের অস্ত্র বহন করতে সক্ষম। পাকিস্তানের ইন্টার সার্ভিসেস পাবলিক রিলেশনসের (আএসপিআর) বরাত দিয়ে দেশটির ট্রিবিউন ডটকমের খবরে এ কথা বলা হয়েছে।
আইএসপিআরের পক্ষ থেকে বলা হয়েছে, বাবর-৩ ক্ষেপণাস্ত্র ভূমি ও সমুদ্রে নির্দিষ্ট লক্ষ্যবস্তুতে নিখুঁতভাবে আঘাত হানতে সক্ষম। জিপিএস প্রযুক্তির অনুপস্থিতিতেও সফলভাবে লক্ষ্যে আঘাত হানতে পারবে বাবর। এর ফলে পাকিস্তানের সেনাবাহিনীর শক্তি বাড়বে। বাবুর-৩-এর গুরুত্বপূর্ণ বিষয় হলো এটি শত্রুর রাডার, বিমান প্রতিরক্ষা, ব্যালিস্টিক মিসাইল ডিফেন্স সিস্টেম ফাঁকি দিতে পারবে বলে আইএসপিআরের পক্ষ থেকে বলা হয়েছে।
বাবুর-৩ ক্রুজ ক্ষেপণাস্ত্রের সফল পরীক্ষার মাধ্যমে পাকিস্তানের পরমাণু ত্রয়ীর শেষ ধাপ সম্পন্ন হলো। পারমাণবিক শক্তিধর দেশগুলোর মধ্যে পরমাণু শক্তি স্থিতিশীল করার ক্ষেত্রে পরমাণু ত্রয়ী সক্ষমতা তৈরি অপরিহার্য। ফলে বাবুর-৩-এর মাধ্যমে পাকিস্তানের পরমাণু অস্ত্রভান্ডার দক্ষিণ এশিয়ার কৌশলগত সমতা প্রতিষ্ঠা করল।
