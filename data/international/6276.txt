
ভারতের সবচেয়ে জনবহুল রাজ্য উত্তর প্রদেশে যোগী আদিত্যনাথকে মুখ্যমন্ত্রীর দায়িত্ব দিয়ে বিজেপি সবচেয়ে বড় জুয়া খেলেছে। তাঁর মতো কট্টর হিন্দুত্ববাদী নেতার জন্য রাজনীতি একটা লক্ষ্যে পৌঁছানোর মাধ্যম। তিনি যে আদর্শের অনুসারী, তাতে রাজনীতি ও ধর্ম একই মুদ্রার এপিঠ-ওপিঠ।একরোখা ভাবমূর্তির কারণে আদিত্যনাথকে অনেক সময় মহারাষ্ট্রের রাজনৈতিক দল শিবসেনার প্রতিষ্ঠাতা বাল ঠাকরের সঙ্গে তুলনা করা হয়। তবে কোনো কোনো ক্ষেত্রে তাঁকেও ছাপিয়ে যান উত্তর প্রদেশের নতুন মুখ্যমন্ত্রী। তাই তাঁকে বেছে নেওয়ার মধ্য দিয়ে বিজেপি কি বুঝিয়ে দিয়েছে হিন্দুত্ববাদী নেতারা দলটির জন্য কতটা গুরুত্বপূর্ণ? উত্তর প্রদেশের ২০ কোটি অধিবাসীর ১৯ দশমিক ৬ শতাংশ মুসলিম। হিন্দুত্ববাদী আদিত্যনাথকে মুখ্যমন্ত্রী করার পদক্ষেপ নিয়ে বিজেপি কি রাজ্যের এই মুসলিমদের আস্থা অর্জন করতে পারবে?এ কথা অস্বীকার করা যায় না যে, রাজে্যর অর্ধেক জেলা সাম্প্রদায়িকভাবে স্পর্শকাতর। ‘রাম জন্মভূমির’ অযোধ্যা এই রাজ্যেই। আদিত্যনাথ সেখানে রামমন্দির নির্মাণের ইচ্ছা প্রকাশ করেছেন। হিন্দুত্ববাদী ভাবমূর্তির বাইরে তিনি দরিদ্র জনগণের কল্যাণে বিশ্বাসী। আদিত্যনাথ বলে থাকেন, গরিব মানুষের দিকে খেয়াল না রাখলে জীবনে কেউ সুখী থাকতে পারবে না।আদিত্যনাথের দৈনন্দিন কাজের ধরন যেকোনো ধর্মীয় নেতার মতোই। প্রতিদিন ভোররাত সাড়ে তিনটায় জেগে পাঁচটা পর্যন্ত বিশেষ প্রার্থনা করেন। তারপর এক ঘণ্টা মন্দিরের চারপাশে হাঁটাহাঁটি। ঘরে এসে সকাল সাড়ে আটটা পর্যন্ত ‘আত্ম-অধ্যয়নে’ নিমগ্ন থাকেন। তারপর এক ঘণ্টা মন্দির ব্যবস্থাপনার বিষয়গুলো দেখভাল করেন। সকাল সাড়ে নয়টায় হালকা নাশতার পর ১০টা থেকে সাধারণ মানুষকে সময় দেন। দর্শনার্থী শেষ ব্যক্তিটির সঙ্গে কথাবার্তা ফুরানোর আগ পর্যন্ত চলে ওই পর্ব। এরপর তিনি নির্বাচনী এলাকায় ঘুরতে যান, ‘গোমাতার’ প্রতি শ্রদ্ধা জানান। মন্দির ব্যবস্থাপনার বৈঠক শেষে আবার দুই ঘণ্টার প্রার্থনা। রাতের খাবার খান সাড়ে নয়টায়, তারপর আবার আত্ম-অধ্যয়ন। চার ঘণ্টার বেশি ঘুমান না। উত্তর প্রদেশের পূর্বাঞ্চলে তাঁকে যোগী মহারাজ নামেই সবাই চেনে।আদিত্যনাথের অনেক বক্তৃতায় হিন্দুত্ববাদের কট্টর বার্তা ছিল। ২০০৭ সালে রাজকুমার আগ্রাহারের মৃত্যুর পর যোগী আদিত্যনাথ কারফিউ অমান্য করে বিক্ষোভ সমাবেশ করেন। পরে প্রশাসন তাঁকে গ্রেপ্তার করলে সমর্থকেরা গোটা এলাকায় লুটপাট, অগ্নিসংযোগ ও ধ্বংসযজ্ঞ চালায়।বিধানসভায় প্রথম ভাষণে আদিত্যনাথ বিজেপির স্লোগান ‘সবার সঙ্গে, সবার বিকাশ’ উচ্চারণ করেছেন। এটা রাজ্যের জনগণের জন্য একটা বার্তা হতে পারে। কর্মজীবনের নতুন অধ্যায়ের শুরুতে তাঁর দিকে প্রত্যাশার দৃষ্টি কোটি মানুষের। আদিত্যনাথের সমর্থকেরা আশা করবেন, তিনি যেন দরিদ্রবান্ধব প্রতিশ্রুতিগুলো বাস্তবায়নের উদ্যোগ নেন। রাজ্য এবং এর বাইরেও কোটি মানুষের নজর থাকবে তাঁর ওপর।
 
