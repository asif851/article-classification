
যুক্তরাষ্ট্রের ভারমন্ট অঙ্গরােজ্যর একটি বিদ্যুৎসরবরাহব্যবস্থায় রাশিয়ার হ্যাকিং-চেষ্টার সঙ্গে যুক্ত একটি সংকেত বা কোড পাওয়া গেছে। এটা মার্কিন ইলেকট্রিক গ্রিডের ঝুঁকিপূর্ণ দশার ইঙ্গিত বলে মনে করা হচ্ছে। ওয়াশিংটন পোস্ট পত্রিকা গত শুক্রবার এ খবর দিয়েছে। তবে ওই কোডের কারণে যুক্তরাষ্ট্রের উত্তর-পূর্বাঞ্চলীয় অঙ্গরাজ্যটিতে বিদ্যুৎ সরবরাহে কোনো বিঘ্ন ঘটেনি। বার্লিংটন ইলেকট্রিক ডিপার্টমেন্ট বলেছে, সরকার গত বৃহস্পতিবার রাতে তাদের সতর্ক করে দিয়েছে। পরীক্ষা করে দেখা যায়, গ্রিডের সঙ্গে যুক্ত নয় এমন একটি ল্যাপটপে ম্যালওয়্যার হিসেবে ওই কোড ছিল। ল্যাপটপটি জব্দ করা হয়েছে। রাশিয়া ঠিক কী কারণে মার্কিন গ্রিড লক্ষ্য করে হামলা চালিয়েছিল, তার সুস্পষ্ট ব্যাখ্যা মার্কিন কর্তৃপক্ষ দেয়নি। তবে বলেছে, সম্ভবত বিদ্যুৎ সরবহরাহব্যবস্থায় গোলযোগ বাধানোর লক্ষ্যে তাতে প্রবেশ করা যায় কি না, যাচাই করে দেখতে রুশরা পরীক্ষামূলক চেষ্টা করেছিল।২০১৫ সালে ইউক্রেনের পশ্চিমাঞ্চলের কয়েকটি অংশে বিদ্যুৎ বিপর্যয় ঘটেছিল। পরে জানা যায়, সাইবার হামলার মাধ্যমে ওই বিপর্যয় ঘটানো হয়েছিল। অভিযোগের আঙুল ওঠে রাশিয়ার বিরুদ্ধে। তবে মস্কো সেটা অস্বীকার করে। যুক্তরাষ্ট্রের কেন্দ্রীয় আইন প্রয়োগকারী সংস্থার এক প্রতিবেদন অনুযায়ী রুশ গোয়েন্দা সংস্থাগুলো গত দুই বছরে ডেমোক্রেটিক পার্টির বেশ কিছু ই-মেইল হ্যাকিং করেছিল। সম্ভবত গত নভেম্বরে অনুষ্ঠিত মার্কিন প্রেসিডেন্ট নির্বাচনের পরও রাশিয়া সেই হ্যাকিং প্রক্রিয়া অব্যাহত রেখেছিল। মার্কিন কর্মকর্তাদের অভিযোগ, প্রেসিডেন্ট নির্বাচনে ডোনাল্ড ট্রাম্পের জয়ের নেপথ্যে রুশ হ্যাকিংয়ের ভূমিকা ছিল। ওই হ্যাকাররা নাকি ডেমোক্রেটিক পার্টির নির্বাচনী প্রচার কার্যক্রমের তথ্য চুরি করেছিল। বর্তমান প্রেসিডেন্ট বারাক ওবামা গত বৃহস্পতিবার ৩৫ জন সন্দেহভাজন রুশ গোয়েন্দাকে বহিষ্কারের নির্দেশ দিয়েছেন। পাশাপাশি রাশিয়ার দুটি গোয়েন্দা সংস্থার ওপর মার্কিন নিষেধাজ্ঞা আরোপ করা হয়েছে। হ্যাকিংয়ের অভিযোগের পরিপ্রেক্ষিতেই ওবামা প্রশাসন এমন পদক্ষেপ নিল।
