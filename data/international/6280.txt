

চীনের দিকে ধেয়ে আসছে একটি শক্তিশালী টাইফুন। টাইফুনের সম্ভাব্য আঘাতকে কেন্দ্র করে দেশটির পূর্ব উপকূল থেকে আট লাখের বেশি মানুষকে নিরাপদ আশ্রয়ে সরিয়ে নেওয়া হয়েছে। বাতিল করা হয়েছে প্রায় ৪০০ ফ্লাইট।
বিবিসি অনলাইনের প্রতিবেদনে জানানো হয়, ‘চান-হম’ নামের টাইফুনটি আজ শনিবার দিনের শেষভাগে সাংহাইয়ের দক্ষিণাঞ্চলে আঘাত হানতে পারে বলে আশঙ্কা করা হচ্ছে।
চীনের জাতীয় আবহাওয়া কেন্দ্র সতর্ক করেছে, অঞ্চলটিতে ১৯৪৯ সালের পর আঘাত হানা সবচেয়ে ধ্বংসাত্মক টাইফুন হতে পারে ‘চান-হম’।
আগুয়ান টাইফুনের বাতাসের গতিবেগ ঘণ্টায় সর্বোচ্চ ১৮৭ কিলোমিটার পর্যন্ত রেকর্ড করা হয়েছে।
সাংহাইয়ের দিকে যাওয়ার আগে টাইফুনটি বন্দর নগর নিংবোর কাছে ঝেজিয়াং প্রদেশে আছড়ে পড়তে পারে। সাংহাইয়ে ইতিমধ্যে প্রচণ্ড ঝোড়ো হাওয়া বইছে। সঙ্গে আছে ভারী বৃষ্টি।
ঝেজিয়াং প্রদেশের কর্মকর্তারা বলেন, সাগর উত্তাল রয়েছে। দুর্যোগপূর্ণ আবহাওয়ার কারণে মাছ ধরার প্রায় ২৯ হাজার নৌকাকে বন্দরে ফিরে আসতে বলা হয়েছে।

