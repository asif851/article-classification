
ভারতের উত্তর প্রদেশের রাজ্য মন্ত্রিসভার আটজন মন্ত্রী-প্রতিমন্ত্রীকে বরখাস্ত করেছেন মুখ্যমন্ত্রী অখিলেশ যাদব। এ ছাড়া নয়জনের দপ্তর কেড়ে নেওয়া হয়েছে। মন্ত্রিসভায় আসতে পারে কিছু নতুন মুখ।
রাজ্য সরকারের ভাবমূর্তি উজ্জ্বল করার লক্ষ্যে গতকাল বৃহস্পতিবার এই পদক্ষেপ নিয়েছেন অখিলেশ।
রাজ ভবনের (গভর্নর হাউস) মুখপাত্র জানান, বরখাস্ত হওয়া আটজনের মধ্যে পাঁচজন পূর্ণমন্ত্রী, তিনজন প্রতিমন্ত্রী।
ওই মুখপাত্র আরও জানিয়েছেন, মুখ্যমন্ত্রীর সুপারিশে আট মন্ত্রী-প্রতিমন্ত্রীকে বরখাস্ত করেন রাজ্যপাল।
একই সঙ্গে নয়জন মন্ত্রীর দপ্তর কেড়ে তা নিজের হাতে রেখেছেন মুখ্যমন্ত্রী। ওই নয়জনকে নতুন দপ্তর দেওয়া হবে।
উত্তর প্রদেশের নতুন মন্ত্রীরা কাল শনিবার (৩১ অক্টোবর) শপথ নেবেন।
এ নিয়ে পাঁচবার মন্ত্রিসভা পুনর্বিন্যাস করলেন অখিলেশ।
২০১৭ সালে উত্তর প্রদেশের বিধানসভার নির্বাচন। ওই নির্বাচনকে সামনে রেখে অখিলেশ তাঁর সরকারের ভাবমূর্তি উজ্জ্বল করতে চাইছেন।
