
ভারতে প্রতি ঘণ্টায় আত্মহত্যা করে ১৫ জন। আর দিনে এই সংখ্যা ৩৭১ জন। এ ছাড়া আত্মহত্যা করার চেষ্টা হয় এই সংখ্যার অন্তত ২০ গুণ বেশি। ভারতের ন্যাশনাল ক্রাইম রেকর্ড ব্যুরোর ২০১২ সালের হিসাবে এ তথ্য উঠে এসেছে। এতে বলা হয়েছে, পারিবারিক অশান্তি, প্রেম, পণপ্রথা, বেকারত্ব, পরীক্ষায় অকৃতকার্য, দারিদ্র্য, কঠিন অসুখ, ঋণ পরিশোধে অপারগতার মতো কারণে এই আত্মহত্যার ঘটনা ঘটছে। ক্রাইম ব্যুরোর তথ্য অনুযায়ী, গত বছর ভারতে আত্মহত্যা করেছে এক লাখ ৩৫ হাজার ৪৪৫ জন। এর মধ্যে পশ্চিমবঙ্গের সংখ্যা ১৪ হাজার ৯৫৭ জন। সংখ্যার হিসাবে পশ্চিমবঙ্গ ভারতে তৃতীয়। তবে আত্মহত্যার শীর্ষে ছিল তামিলনাড়ুর নাম। সেখানে ১৬ হাজার ৯২৭ জন আত্মহত্যা করেছে। আর সবচেয়ে কম আত্মহত্যার ঘটনা ঘটেছে নাগাল্যান্ডে। ওই রাজ্যে মাত্র ৩০ জন আত্মহত্যা করে।
