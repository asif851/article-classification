
সিরিয়ার ঘৌওতা অঞ্চলে গত দুই সপ্তাহ ধরে চলা হামলায় অন্তত ৬৭৪ বেসামরিক ব্যক্তি নিহত হয়েছে। দ্য সিরিয়ান সিভিল ডিফেন্স নামের একটি সংস্থা এ দাবি করেছে। ‘হোয়াইট হেলমেটস’ নামে পরিচিত এই সংস্থার তথ্যের বরাতে কাতারভিত্তিক গণমাধ্যম আলজাজিরা এক প্রতিবেদনে এই তথ্য দেওয়া হয়।
২০১৩ সালের মধ্যবর্তী সময়ে পূর্ব ঘৌওতা এলাকাটি সিরিয়ার সরকার-বিরোধী দলের দখলে চলে যায়। এর পর থেকে ওই এলাকাটি বাশার আল আসাদ সরকারের সেনা বাহিনী ঘিরে রাখে। প্রায় চার লাখ সাধারণ নাগরিক সেখানে আটকা পড়ে আছে বলে হোয়াইট হেলমেটস জানায়। গত শনিবার জাতিসংঘ নিরাপত্তা পরিষদের সভায় আন্তর্জাতিক শক্তির দেশগুলোর চাপে ৩০ দিনের অস্ত্রবিরতির প্রস্তাব পাস হয়। বিল পাসের পরও বন্ধ হয়নি বিমান হামলা। ফলে অস্ত্রবিরতির সিদ্ধান্ত এখন পর্যন্ত আক্ষরিক অর্থেই অকার্যকর রয়ে যায়। প্রায় চার হাজার সদস্যের সংস্থা হোয়াইট হেলমেটসের সদস্য মাহমুদ আদম জানান, তথাকথিত অস্ত্রবিরতি ঘোষণার পর এখন পর্যন্ত প্রায় ১০৩ জন নিহত হয়েছেন । এদের মধ্যে ২২ শিশু ও ৪৩ নারী রয়েছে। আল জাজিরাকে দেওয়া সাক্ষাৎকারে তিনি বলেন, ‘রাশিয়া-সিরিয়া জোটের বিমানগুলো মূলত বেসামরিক নাগরিকদের ঘর-বাড়ি লক্ষ্য করে হামলা চালিয়ে আসছে। এখনো তা বন্ধ হয়নি।’
