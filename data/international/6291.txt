
কানাডায় ভয়াবহ দাবানলের কারণে দেশটির ফোর্ট ম্যাকমুরে শহরের প্রায় এক লাখ বাসিন্দাকে শহর ছেড়ে যাওয়ার নির্দেশ দিয়েছে কর্তৃপক্ষ। গতকাল মঙ্গলবার রাতে তাদের এই শহর ছেড়ে নিরাপদ স্থানে চলে যেতে বলা হয়। এর আগে এই প্রদেশে দাবানলের কারণে একসঙ্গে এত মানুষ কখনো সরিয়ে নেওয়া হয়নি।আজ বুধবার বার্তা সংস্থা এএফপির প্রতিবেদনে জানানো হয়, গত সোমবার দেশটির আলবার্টা প্রদেশের তেলসমৃদ্ধ এলাকা ফোর্ট ম্যাকমুরে শহরে এই দাবানল ছড়িয়ে পড়ে। সেখানে বর্তমানে ঘণ্টায় ৫০ কিলোমিটার বেগে বাতাস প্রবাহিত হওয়ায় দাবানল চারদিকে দ্রুত ছড়িয়ে পড়ছে। প্রথম দিনই ঘটনাস্থলের আশপাশ থেকে প্রায় ৫০০ মানুষ নিরাপদ স্থানের খোঁজে ঘরবাড়ি ছেড়ে পালিয়ে গেছে। ইতিমধ্যে প্রায় ৩০ হাজার মানুষ নিরাপদে সরিয়ে নিয়েছে দেশটির কর্তৃপক্ষ। স্থানীয় গণমাধ্যমের বরাত দিয়ে ওই প্রতিবেদনে জানানো হয়, এই দাবানলের ঘটনায় এখন পর্যন্ত কোনো হতাহতের খবর পাওয়া যায়নি। তবে শহরের বেশ কয়েকটি গ্যাস স্টেশন, হোটেল ও বেশ কিছু গাড়ি রাখার স্থান বিস্ফোরণের পর পুড়ে গেছে। পুরো শহর এখন কালো ধোঁয়ায় আচ্ছন্ন।আলবার্টা প্রদেশের প্রধান র‍্যাচেল নোটলি এক সংবাদ সম্মেলনে বলেছেন, ‘আমি জানি, এটা খুবই ভয়াবহ একটা সময়। আমাদের এখন মূল লক্ষ্য সাধারণ মানুষের নিরাপত্তা নিশ্চিত করা। এ মুহূর্তে এই শহর থেকে তাঁদের সরিয়ে নিলেই নিরাপত্তা নিশ্চিত হবে।’ তিনি বলেন, পুলিশের ১৬০ জন কর্মকর্তা মানুষকে নিরাপদে সরিয়ে নেওয়ার জন্য কাজ করে যাচ্ছেন। দাবানল ক্রমে ভয়াবহ আকার ধারণ করায় প্রদেশটির জরুরি সেবা বিভাগ থেকে ঘোষণা করা হয়েছে, নিরাপত্তার খাতিরে ফোর্ট ম্যাকমুরে শহরের সব বাসিন্দাকে বাধ্যতামূলকভাবে শহর ত্যাগ করতে হবে। কারও শ্বাস-প্রশ্বাসে সমস্যা হলে তাঁদের দ্রুত হাসপাতালে যাওয়ার পরামর্শ দিয়েছে জরুরি সেবা বিভাগ। ওই শহরের বিমানবন্দর এখনো খোলা থাকলেও বন্ধ করে দেওয়া হয়েছে হাসপাতাল।দেশটির কৃষি ও বনায়নের সহকারী উপমন্ত্রী ব্রুস মায়ের বলেন, নয়টি ট্যাংকার বিমান, এক ডজন হেলিকপ্টার ও শতাধিক দমকলকর্মী দাবানল নিয়ন্ত্রণে আনতে কাজ করে যাচ্ছেন।
