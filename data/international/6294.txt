
ভারতের প্রধানমন্ত্রী হিসেবে শপথ নেওয়ার পর পঞ্চমবারের মতো যুক্তরাষ্ট্র সফরে যাচ্ছেন নরেন্দ্র মোদি। আজ মঙ্গলবারই দেশটিতে অবতরণের কথা রয়েছে তাঁর। মার্কিন প্রেসিডেন্ট বারাক ওবামার আমন্ত্রণে মোদির এ সফর নানা দিক থেকেই উভয় দেশের কাছে গুরুত্বপূর্ণ।এ ছাড়া আগামীকাল বুধবার পঞ্চম ভারতীয় প্রধানমন্ত্রী হিসেবে মার্কিন কংগ্রেসের যৌথ অধিবেশনে মোদির ভাষণ দেওয়ার কর্মসূচি তাঁর এ সফরের গুরুত্ব আরও বাড়িয়ে দিয়েছে।বিশ্লেষকেরা বলছেন, ২০১৪ সালের মে মাস থেকে যুক্তরাষ্ট্র-ভারত সম্পর্ক নতুন মোড় নেয়। এ সময়টাতেই ভারতের প্রধানমন্ত্রী হিসেবে শপথ নেন মোদি। এর পরপরই তাঁর ওপর থেকে যুক্তরাষ্ট্রে প্রবেশে নিষেধাজ্ঞা তুলে নেওয়া হয়। এর আগে ভারতে মুসলিমবিরোধী দাঙ্গায় সংশ্লিষ্টতার অভিযোগে মোদিকে নিষেধাজ্ঞা দিয়েছিল মার্কিন সরকার।এবার ওবামা এবং মোদি আলোচনার মাধ্যমে দুই দেশের মধ্যে থাকা মতানৈক্যগুলো অনেকখানিই কমিয়ে আনবেন বলে আশা করছেন বিশেষজ্ঞরা। এ বছরই প্রেসিডেন্ট হিসেবে ওবামার শেষ বছর। কাজেই শেষ মুহূর্তে মোদির এ সফর তাঁর জন্য বিশেষ গুরুত্ব বহন করছে। এ ছাড়া যুক্তরাষ্ট্রের সঙ্গে দ্বিপক্ষীয় বাণিজ্য ১২০ বিলিয়ন ডলার থেকে বাড়িয়ে ৫০০ বিলিয়ন ডলারে উন্নীত করায় আগ্রহী মোদির জন্যও এ সফর বিশেষ গুরুত্বপূর্ণ বলে মনে করা হচ্ছে।
