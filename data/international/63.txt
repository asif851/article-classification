
উরুগুয়েতে গাঁজা সেবন, উত্পাদন ও বিপণন বৈধ করা হয়েছে। আজ বুধবার দেশটির সিনেটে ১২ ঘণ্টার বিতর্ক শেষে এ-সংক্রান্ত ঐতিহাসিক বিলের চূড়ান্ত অনুমোদন দেওয়া হয়। বিবিসির খবরে এ তথ্য জানানো হয়েছে।উরুগুয়ে একমাত্র রাষ্ট্র যেখানে এ ধরনের বিল পাস করা হলো। নতুন বিল আগামী এপ্রিলের আগে কার্যকর হবে। নতুন আইন অনুযায়ী, দেশটির নিবন্ধনভুক্ত ১৮ বছরের বেশি বয়সের যে কেউ প্রতি মাসে ৪০ গ্রাম গাঁজা কিনতে পারবেন।সরকার আশা করছে, নতুন আইন প্রণয়নের মধ্য দিয়ে মাদক পাচার রোধে ইতিবাচক ফল পাওয়া যাবে। সরকারের এই উদ্যোগকে স্বাগত জানিয়েছে দেশটির গাঁজাসেবীরা। বিল পাস হওয়ার পর কংগ্রেস ভবনের বাইরে কয়েক শ গাঁজাসেবী উল্লাস প্রকাশ করেন। তাঁদের অনেকে সেখানেই বন্ধু বান্ধবদের নিয়ে গাঁজা সেবন করেন। নেচেগেয়ে উদযাপন করেন। অনেকে গাঁজার পাতা নাড়িয়ে এই বিলকে স্বাগত জানান।তবে সমালোচকেরা হুঁশিয়ার করে দিয়ে বলেছেন, এতে আরও বেশি সংখ্যক মানুষ মাদক সেবন ও ব্যবসায় যুক্ত হবে।
 
 
 
 
 
