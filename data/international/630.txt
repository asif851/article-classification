
পাকিস্তানের একটি এলাকায় পুরুষ নিকটাত্মীয় ছাড়া নারীদের বাজারে যাওয়া নিষিদ্ধ করেছেন স্থানীয় উপজাতীয় ও ধর্মীয় নেতারা।খাইবার পাখতুনখাওয়া প্রদেশের আফগান সীমান্তবর্তী জেলা কারাকের ধর্মীয় নেতাদের সংগঠন খাটাক ইত্তেহাদ গত শুক্রবার এক বৈঠক করে ওই সিদ্ধান্ত নেয়। সিদ্ধান্ত অনুযায়ী, সঙ্গে একজন পুরুষ নিকটাত্মীয় ছাড়া কোনো নারী জেলার কোনো বাজারে গিয়ে কেনাকাটা করতে পারবে না।খাটাক ইত্তেহাদের জেলা কমিটির প্রধান মাওলানা মির্জাকিম বলেন, ‘পুরুষ আত্মীয় ছাড়া যাঁরা বাজারে যাবেন, তাঁদের পুলিশের কাছে হস্তান্তর করা হবে।’ তিনি মন্তব্য করেন, নারীরা অশ্লীলতা ছড়ান, যা এই রমজানে পুরুষদের রোজা নষ্ট করে দেয়। রমজান মাসের পর এই নিষেধাজ্ঞা প্রত্যাহার করে নেওয়া হবে কি না তা জানাননি তিনি।কারাক জেলার একজন জ্যেষ্ঠ সরকারি কর্মকর্তা গতকাল শনিবার বিষয়টি নিশ্চিত করেছেন। তিনি বলেন, ধর্মীয় নেতারা ওই সিদ্ধান্ত বাস্তবায়নে স্থানীয় প্রশাসন ও পুলিশের সঙ্গে যোগাযোগ করেছেন। তবে তাঁরা এটা বাস্তবায়নে অস্বীকৃতি জানিয়েছেন।পাকিস্তানের প্রতিবেশী দেশ আফগানিস্তানের বাঘলান প্রদেশের দেহ সালাহ এলাকায় স্থানীয় ধর্মীয় নেতারা গত মাসের শেষের দিকে অনুরূপ একটি ডিক্রি জারি করেন। এতে স্থানীয় প্রসাধন সামগ্রীর দোকানগুলো বন্ধ করে দেওয়ার কথাও বলা হয়েছে। ডিক্রির ভাষ্যমতে, এসব দোকান ‘পতিতাবৃত্তির কাজে’ ব্যবহার করা হচ্ছে।তালেবান আমলের মতো অতি কট্টর এ ডিক্রি জারির বিষয়ে স্থানীয় ধর্মীয় নেতাদের সিদ্ধান্তের ব্যাপারে কোনো হস্তক্ষেপ করা হবে না বলে জানিয়েছেন আফগান প্রেসিডেন্ট হামিদ কারজাইয়ের প্রধান ধর্মীয় উপদেষ্টাদের একজন এনায়েতুল্লাহ বালিঘ। তবে তালেবানবিরোধী বলে পরিচিত দেহ সালাহ এলাকায় ওই নিষেধাজ্ঞার বিষয়ে বিরূপ প্রতিক্রিয়া হয়েছে। এএফপি, বিবিসি ও ডন।
