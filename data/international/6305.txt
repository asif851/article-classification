
পোশাকশিল্পের সবচেয়ে প্রাণঘাতী দুর্ঘটনা, রানা প্লাজা ধসে নিহত ব্যক্তিদের স্মরণে গতকাল বৃহস্পতিবার ব্রিটেনে বিভিন্ন ধরনের অনুষ্ঠান আয়োজন করা হয়। এর মধ্যে সবচেয়ে উল্লেখযোগ্য ছিল রানা প্লাজার হতাহত ব্যক্তিদের ক্ষতিপূরণ এবং পুনর্বাসনে বৃহৎ ব্র্যান্ডগুলো যেন অর্থ দিয়ে দায়িত্ব পালন করে, তার দাবিতে তাদের দোকানগুলোর সামনে বিক্ষোভ প্রদর্শন। এ ছাড়া, কর্মক্ষেত্রে নিরাপত্তাব্যবস্থা নিশ্চিত করা ও বেঁচে থাকার মতো মজুরির বিষয়ে প্রচারণার অংশ হিসেবে নৈতিক বাণিজ্য এবং মানবাধিকার সংগঠন, ফ্যাশন তারকা, রাজনীতিক, ছাত্রছাত্রী ও ভোক্তাদের অংশগ্রহণে পালিত হয় ফ্যাশন বিপ্লব দিবস।বৃহত্তম ট্রেড ইউনিয়ন ইউনিসন ব্রিটেনের স্থানীয় সময় বেলা ১১টা ৩৮ মিনিটে নিহত ব্যক্তিদের স্মরণে এক মিনিট নীরবতা পালন করে। এদিকে সব কটি ট্রেড ইউনিয়নের মাতৃসংগঠন ট্রেড ইউনিয়ন কনফারেন্সের (টিইউসি) সদস্যরা লন্ডনে বিভিন্ন বিক্ষোভে অংশ নেন। টিইউসির পক্ষ থেকে গতকাল ব্রিটিশ বৈদেশিক উন্নয়ন দপ্তর ডিএফআইডির কাছে একটি চিঠি দিয়ে রানা প্লাজার হতাহত ব্যক্তিদের জন্য বাড়তি সাহায্য দেওয়ার আহ্বান জানানো হয়েছে। রানা প্লাজায় অবস্থিত পোশাক কারখানাগুলোর মধ্যে কয়েকটিতে যে ব্রিটিশ প্রতিষ্ঠানের পোশাক তৈরি হচ্ছিল, সেই প্রাইমার্ক হতাহত ব্যক্তিদের জন্য আরও ৬০ লাখ পাউন্ড দেওয়ার কথা ঘোষণা করেছে। প্রাইমার্ক এর আগে ৯০ লাখ পাউন্ড দিয়েছে এবং এককভাবে তারাই সবচেয়ে বেশি অর্থ দিয়েছে। ব্রিটিশ উন্নয়ন সহায়তা দপ্তরের প্রতিমন্ত্রী অ্যালান ডানকান এক বিবৃতিতে প্রাইমার্কের এ ঘোষণাকে স্বাগত জানিয়েছেন।ব্রিটিশ পার্লামেন্টের বাংলাদেশি বংশোদ্ভূত এমপি এবং ছায়া মন্ত্রিসভায় শিক্ষাবিষয়ক প্রতিমন্ত্রীর দায়িত্বে থাকা রুশনারা আলী ফ্যাশনের জন্য ‘আর কোনো প্রাণহানি নয়’ স্লোগানসংবলিত টি-শার্ট পরা ছবি টুইটারে প্রকাশ করে ফ্যাশন বিপ্লব দিবসের প্রচারাভিযানের প্রতি সমর্থন জানান। অক্সফোর্ড স্ট্রিটে বিক্ষোভে অংশ নেন বাংলাদেশের জাতীয় গার্মেন্টস শ্রমিক ফেডারেশনের সভাপতি আমিরুল হক।বিকেলে ও সন্ধ্যায় লন্ডনের প্রধান শপিং এলাকা অক্সফোর্ড স্ট্রিটে ফ্যাশন বিপ্লব দিবসের অনুষ্ঠানের অংশ হিসেবে কাপড় উল্টো করে পরার কর্মসূচি ছিল। সেখানে মানববন্ধন ছাড়াও উন্মুক্ত ফ্যাশন শো বা ক্যাটওয়াক হওয়ার কথা। এ ছাড়া, ব্রিকলেনে বাংলাদেশি বংশোদ্ভূত কয়েকজন উদ্যোক্তার আয়োজনে অনুষ্ঠিত হবে সেমিনার।নিউইয়র্কে স্মরণসভা: নিউইয়র্ক প্রতিনিধি জানান, রানা প্লাজায় নিহত শ্রমিকদের স্মরণে নিউইয়র্ক থেকে নির্বাচিত কংগ্রেস সদস্য এবং মার্কিন কংগ্রেসে বাংলাদেশ ককাসের সদস্য গ্র্যাস ম্যাং এক স্মরণসভার আয়োজন করেছেন। গতকাল বাংলাদেশ সময় রাতে কুইন্সের তাজমহল মিলনায়তনে এ সভা অনুষ্ঠিত হওয়ার কথা। এতে সাউথ এশিয়ান আমেরিকান লেবার অ্যালায়েন্স, নিউইয়র্ক সিটি লেবার কাউন্সিলসহ প্রভাবশালী শ্রমিক ও নাগরিক অধিকার সংগঠনগুলো ওই স্মরণসভায় যোগ দেওয়ার কথা রয়েছে।
