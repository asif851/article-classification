
তুমুল লড়াইয়ের বার্তা দিয়ে ভারতের কমিউনিস্ট–শাসিত ত্রিপুরা রাজ্যে নির্বাচনী প্রচার শুরু হয়েছে। গতকাল রোববার ভারতের স্বরাষ্ট্রমন্ত্রী রাজনাথ সিং বিজেপির পক্ষে প্রচার শুরু করেছেন।
ত্রিপুরার মনোনয়ন–প্রক্রিয়া শেষ। উত্তর-পূর্ব ভারতের এ রাজ্যের ভোটে ২০ জন নারীসহ ২৯৭ জন প্রার্থী রয়েছেন নির্বাচনী যুদ্ধে। রাজ্যের ৬০টি আসনে ভোট ১৮ ফেব্রুয়ারি। ফলাফল জানা যাবে আগামী ৩ মার্চ।
মনোনয়ন–প্রক্রিয়া শেষ হওয়ার পর প্রথম গতকাল থেকে সব দল ভোট প্রচারে নেমে পড়ে। বিজেপির হয়ে এদিন আগরতলায় রোড শো করেন ভারতের স্বরাষ্ট্রমন্ত্রী রাজনাথ সিং। তাঁর স্লোগান, ‘চলো পাল্টাই’!
ত্রিপুরার মুখ্য নির্বাচনী কর্মকর্তা শ্রীরাম তরণীকান্ত জানিয়েছেন, ত্রিপুরা বিধানসভায় এবার মোট ৩২০ জন প্রার্থী মনোনয়ন জমা দেন। এর মধ্যে ১৩টি বাতিল হয়ে যায়। ১০ জন নাম প্রত্যাহার করেন। নাম প্রত্যাহারকারীদের মধ্যে রয়েছেন সাবেক মুখ্যমন্ত্রী তথা নির্দল প্রার্থী সমীররঞ্জন বর্মণ।
কংগ্রেসের কাঁকরাবন-শালগড়া কেন্দ্রের প্রার্থী সুকুমারচন্দ্র দাসও মনোনয়ন প্রত্যাহার করে নেন। তিনি যোগ দিয়েছেন বিজেপিতে। ফলে কংগ্রেস ৫৯টি আসনে লড়ছে।
রাজ্যের ২৫ লক্ষ ৭৯ হাজার ৬০ জন ভোটার ইলেকট্রনিক ভোট যন্ত্রে তাঁদের ভোট দেবেন। তাঁদের মধ্যে ১২ লাখ ৬৭ হাজার ৭৮৫ জন নারী।
রাজ্যের বামেরা সব আসনেই লড়ছে। সিপিএম একাই লড়ছে ৫৭টি কেন্দ্রে। অন্যদের মধ্যে সিপিআই, ফরওয়ার্ড ব্লক ও আরএসপি প্রার্থী দিয়েছে ১টি করে আসনে। ৫১টি আসনে লড়ছে বিজেপি এবং তাঁদের সহযোগী আইপিএফটি ৯টি আসনে লড়াইতে রয়েছে।
 
