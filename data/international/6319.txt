
প্রথম বিদেশি নেতা হিসেবে যুক্তরাজ্যের প্রধানমন্ত্রী থেরেসা মের হোয়াইট হাউস সফর ও ডোনাল্ড ট্রাম্পের সঙ্গে বৈঠক অনেকেরই আগ্রহের বিষয় ছিল। ট্রাম্প এই সাক্ষাৎকে ‘নতুন বিশেষ সম্পর্কের’ সূচনা হিসেবে মূল্যায়ন করেছেন। বৈঠক থেকে যৌথ সংবাদ সম্মেলনে আসার সময় থেরেসা মের হাত ধরেন মার্কিন প্রেসিডেন্ট ট্রাম্প। এই ছবি যুক্তরাজ্যের অধিকাংশ গণমাধ্যমের প্রথম পাতায় স্থান পেয়েছে।ট্রাম্প-থেরেসার হাতে হাত রাখা ছবিকে যুক্তরাষ্ট্র ও যুক্তরাজ্যের মধ্যকার ‘সত্যিকার নতুন সম্পর্কের’ সূচনার প্রতীক হিসেবে মূল্যায়ন করেছে যুক্তরাজ্যের কোনো কোনো সংবাদমাধ্যম। তাদের কারও কাছে ট্রাম্প-থেরেসাকে মনে হয়েছে এক ‘অদ্ভুত জুটি’। কেউ আবার বলেছে, ‘সুখী জুটি’।প্রভাবশালী পত্রিকা গার্ডিয়ান শিরোনাম করেছে ‘দ্য নিউ স্পেশাল রিলেশনশিপ’ (নতুন বিশেষ সম্পর্ক)। তবে তারা হোয়াইট হাউসে ‘তাড়াহুড়ার’ সংবাদ সম্মেলনকে ‘লজ্জাজনক’ আখ্যা দিয়েছে। পত্রিকাটি বলেছে, সংবাদ সম্মেলন ছিল সংক্ষিপ্ত এবং শঙ্কায় ঘেরা। সার্বক্ষণিক আশঙ্কা ছিল, এই বুঝি ট্রাম্প উদ্বেগজনক কোনো মন্তব্য করে ফেলেন; যদিও শেষ পর্যন্ত তা হয়নি। তবে থেরেসা মের জন্য একটা বড় রাজনৈতিক প্রাপ্তি হচ্ছে, ‘সামরিক জোট ন্যাটোর প্রতি শতভাগ সমর্থন রয়েছে মার্কিন প্রেসিডেন্ট ডোনাল্ড ট্রাম্পের’—থেরেসার এমন মন্তব্যের পরও ট্রাম্প ‘হ্যাঁ’ কিংবা ‘না’ কিছুই বলেননি।ডেইলি মেইল, দ্য টাইমস ও ডেইলি এক্সপ্রেস পত্রিকা থেরেসা ও ট্রাম্পের বৈঠক নিয়ে ব্যাপক উচ্ছ্বাস প্রকাশ করেছে। ডেইলি এক্সপ্রেস বলেছে, এই সফরে দুই দেশের সম্পর্কের ‘স্বর্ণযুগ’ শুরু হয়েছে। দ্য টাইমস বলেছে, থেরেসা মের যুক্তরাষ্ট্র সফর এবং যুক্তরাজ্যের রানির আমন্ত্রণ গ্রহণ করে বছরের শেষ ভাগে ট্রাম্পের সম্ভাব্য যুক্তরাজ্য সফরে দুই দেশের ‘দৃঢ় বন্ধনের’ নতুন সূত্রপাত হচ্ছে। তবে ডেইলি মেইল ট্রাম্প-থেরেসা জুটিকে অদ্ভুত লাগছিল বলে মন্তব্য করেছে। এর বিপরীত পর্যবেক্ষণ ডেইলি টেলিগ্রাফ-এর। তাদের মতে, ট্রাম্প-মেকে সুখী জুটি মনে হচ্ছিল। হাতে হাত ধরা ছবিটিকে ‘দারুণ সৌহার্দ্যপূর্ণ’ সম্পর্ক হিসেবে ব্যাখ্যা করেছে তারা।
