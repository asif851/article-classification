
ভারত মহাসাগরে বিধ্বস্ত মালেশিয়ান এয়ারলাইনসের বিমানের ধ্বংসস্তূপ থেকে সিটের বালিশ, জানালার কাচসহ বেশ কিছু জিনিস খুঁজে পাওয়ার খবর জানিয়েছে মালয়েশিয়ার পরিবহনমন্ত্রী তিওং লাই। আজ বৃহস্পতিবার এ তথ্য জানানো হয়।
পরিবহনমন্ত্রী তিওং লাই এএফপিকে বলেন, ‘ আমরা জানালার কাচ, অ্যালুমিনিয়ামের কিছু ধাতব বস্তু খুঁজে পেয়েছি।’ পরে তিনি ওই বিমানের ধ্বংসাবশেষের কথা বলেছেন বলেই নিশ্চিত করেন। তবে এ জিনিসগুলো আসলেই এমএইচ৩৭০ এর ধ্বংসাবশেষ কি না, তা এখনো যাচাই করা হয়নি বলেও জানান তিনি।
মালয়েশিয়ার প্রধানমন্ত্রী নাজিব রাজাক আজ প্রায় ১৭ মাসের দীর্ঘ অপেক্ষার অবসান শেষে ঘোষণা দেন যে, ধ্বংসপ্রাপ্ত বিমানটির কিছু ধ্বংসাবশেষ পাওয়ার বিষয়টি আন্তর্জাতিক বিশেষজ্ঞরা নিশ্চিত করেছেন।
উল্লেখ্য, গত বছরের ৮ মার্চ কুয়ালালামপুর থেকে বেইজিং যাওয়ার পথে ২৩৯ জন যাত্রী নিয়ে মালয়েশিয়ান এয়ারলাইনের ওই বিমানটি বিধ্বস্ত হয়। এর পর ব্যাপক অনুসন্ধান চালিয়েও বিমানটির কোনো খোঁজ না পাওয়ায় বিমান চলাচলের ইতিহাসে এক বিশাল রহস্যের সৃষ্টি হয়।
