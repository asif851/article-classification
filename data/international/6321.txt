
পশ্চিমবঙ্গের দক্ষিণ কলকাতার হাঁসখালির গৃহবধূ সুভাষিণী মিস্ত্রি। বিনা চিকিৎসায় স্বামী সাধন চন্দ্র মিস্ত্রির মৃত্যু মেনে নিতে পারেননি তিনি। ১৯৭১ সালে স্বামীর মৃত্যুর পর চার নাবালক সন্তানকে নিয়ে সুভাষিণী শুরু করেন জীবনসংগ্রাম। শেষ পর্যন্ত সবজি বিক্রির কাজ বেছে নেন তিনি। তারপর ধীরে ধীরে অর্থ জোগাড় করে এক টুকরো জমি কিনে গড়ে তোলেন একটি হাসপাতাল। এই কাজের স্বীকৃতিস্বরূপ এবার রাষ্ট্রীয় সম্মান ‘পদ্মশ্রী’ পেয়েছেন সুভাষিণী।
গতকাল ভারতের রাজধানী দিল্লিতে আয়োজিত এক অনুষ্ঠানে রাষ্ট্রপতি রামনাথ কোবিন্দ অন্যান্যদের সঙ্গে সুভাষিণীর হাতে তুলে দেন রাষ্ট্রীয় সম্মান পদ্মশ্রী। এই সম্মান পেয়ে আবেগে আপ্লুত হন সুভাষিণী। তিনি বলেছেন, এই স্বীকৃতি তাঁকে মানবসেবার কাজ চালিয়ে যেতে অনুপ্রেরণা জোগাবে।
সুভাষিণী মিস্ত্রির বয়স এখন ৮০ ছুঁইছুঁই। স্বামীর মৃত্যুর পর দুই ছেলে ও দুই মেয়েকে অনাথ আশ্রমে রেখে জীবনসংগ্রামে ব্রতী হন তিনি। বাঁচার জন্য পরের বাড়িতে ঝি-গিরি থেকে শুরু করে চায়ের দোকানে কাজ, ঢালাইয়ের কাজ, ছাদ পেটানোর কাজ, ধাপায় কয়লা কুড়ানোর কাজ, মাছের ভেড়িতে পানা পরিষ্কার করার কাজ, জমিতে চারা বসানোর কাজ, ধান চাষ-আরও কত কি করেছেন তিনি! শেষ পর্যন্ত সবজি বিক্রির কাজ বেছে নেন সুভাষিণী। খুলে যায় তাঁর চলার পথের দরজা। সেই হাঁসপুকুর থেকে কলকাতার পার্ক সার্কাসের ৪ নম্বর ব্রিজের কাছে চৌবাগায় অস্থায়ী জায়গায় সবজি বিক্রি করতেন তিনি। তারপর ধীরে ধীরে অর্থ জোগাড় করে হাঁসখালিতেই এক টুকরো জমি কিনে গড়ে তোলেন একটি হাসপাতাল। নাম হিউম্যানিটি হাসপাতাল। ঘূর্ণিঝড় সিডর আঘাত হানার পর তিনি আরেকটি হাসপাতাল গড়ে তোলেন দক্ষিণ ২৪ পরগনার শান্তি গাছিতে। এটি সুন্দরবনের ভারতীয় অংশের একটি উপকূলীয় অঞ্চল।
এই আত্মবিশ্বাসী জীবনসংগ্রামী নারী তাঁর জীবন সায়াহ্নে এসে এবার পেয়েছেন ভারতের রাষ্ট্রীয় সম্মান ’পদ্মশ্রী’। এ বছরের ২৬ জানুয়ারি ভারত সরকার প্রজাতন্ত্র দিবসের প্রাক্কালে ঘোষণা করে সুভাষিণী মিস্ত্রিকে পদ্মশ্রী পদক প্রদানের কথা।  সুভাষিণী মিস্ত্রির জীবনসংগ্রাম ও মানবতার সেবায় আত্মনিয়োগের নানা দিক নিয়ে এবার একটি তথ্য চিত্র বানানোর উদ্যোগ নিয়েছে পশ্চিমবঙ্গের চলচ্চিত্র অঙ্গনের সেরা নায়ক দেব-এর প্রযোজনা সংস্থা। তথ্যচিত্রটির নাম দেওয়া হয়েছে ’পদ্মশ্রী সুভাষিণী মিস্ত্রি’।
