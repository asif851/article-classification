
ভারতবর্ষে ব্রিটিশ শাসনবিরোধী আন্দোলনের নেতা সুভাষচন্দ্র বসুকে সরকার ‘ভারতরত্ন’ পুরস্কার দিচ্ছে বলে গুঞ্জন চলছে। তবে নেতাজির পরিবার সেটা চায় না। সম্প্রতি গণমাধ্যমে খবর প্রচারিত হয়, ভারতের কেন্দ্রীয় সরকার ‘ভারতরত্ন’ পুরস্কার দেওয়ার জন্য নেতাজি সুভাষ বসু ও সাবেক প্রধানমন্ত্রী অটল বিহারি বাজপেয়ির নাম বিবেচনা করছে। নেতাজির প্রপৌত্র ও তৃণমূল কংগ্রেসদলীয় লোকসভার সদস্য সুগত বসু বলেন, ‘নেতাজি ও ব্রিটিশ শাসনবিরোধী অহিংস আন্দোলনের অবিসংবাদিত নেতা মহাত্মা গান্ধী ভারতরত্নের ঊর্ধ্বে। সাবেক প্রধানমন্ত্রী বাজপেয়ি ভারতরত্নের জন্য উপযুক্ত প্রার্থী, নেতাজি নন। রাজীব গান্ধীর পর নেতাজিকে কীভাবে ভারতরত্ন দেওয়া যেতে পারে? ইতিহাসের জ্ঞান থাকা যে কেউই আমার সঙ্গে এই বিষয়ে একমত হবে।’ সুগত জানান, তিনি সুভাষ বসুর পরিবারের ৬০ সদস্যের সঙ্গে কথা বলেছেন। কেউই নেতাজির পক্ষে ‘ভারতরত্ন’ পুরস্কার গ্রহণ করতে রাজি নন।টাইমস অব ইন্ডিয়া
