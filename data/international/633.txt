
অস্ট্রেলিয়ার এক নারী পাইলট দেশটির এক এয়ারলাইনসের প্রধান বৈমানিকের (চিফ পাইলট) দায়িত্ব পেয়েছেন। দেশটির কোনো এয়ারলাইনে এই প্রথম কোনো নারীকে এই গুরুত্বপূর্ণ পদে নিয়োগ দেওয়া হলো। খবর বিবিসির।ক্যাপ্টেন জর্জিনা সাটন জেটস্টার এয়ারওয়েজের প্রধান পাইলট হয়েছেন। অস্ট্রেলিয়া ও নিউজিল্যান্ডে জেটস্টারের প্রায় ৯০০ জন পাইলটের কাজকর্ম তত্ত্বাবধান করবেন তিনি। জেটস্টার বলেছে, সাটন সারা বিশ্বের নারী পাইলটদের ‘পথ দেখাচ্ছেন’।কম খরচে ভ্রমণের জন্য পরিচিতি রয়েছে জেটস্টারের। সাটন আগে কান্টাস এয়ারওয়েজে বোয়িং ৭৬৭ উড়োজাহাজ বহরের পাইলট ছিলেন। সেখানে তিনি ১৮০ জন পাইলটের কাজকর্ম দেখভাল করতেন।ইন্টারন্যাশনাল সোসাইটি ফর উইমেন এয়ারলাইন পাইলটসের হিসাব অনুযায়ী, বিশ্বের বিভিন্ন বিমান সংস্থায় প্রায় এক লাখ ৩০ হাজার পাইলট রয়েছেন। তাঁদের মধ্যে নারী মাত্র প্রায় চার হাজার। তাঁদের মধ্যে ক্যাপ্টেন পদে কাজ করছেন আবার মাত্র ৪৫০ জন। রেমন্দ দো লারোশ ১৯১০ সালে বিশ্বের প্রথম নারী পাইলট হিসেবে উড়োজাহাজ চালানোর অনুমতি পেয়েছিলেন।
