
সম্প্রতি তুরস্ক থেকে বাড়ি ফেরার সময় ইউক্রেনের গায়িকা নাতালিয়া ডেনকিভকে বিমানবন্দরে আটকে দেয় কর্তৃপক্ষ। এতে রীতিমতো বিস্মিত হন নাতালিয়া। তিনি কোনো অপরাধী নন, তবুও তাঁকে কেন আটক করা হলো? ভেবে পাচ্ছিলেন না নাতালিয়া।
অবশ্য কিছু সময় পরে কারণটা জানতে পারেন নাতালিয়া। তখন তিনি নিজে নিজেই হাসতে শুরু করেন।  মিরর অনলাইনের প্রতিবেদনে বলা হয়, বিমানবন্দরের কর্মকর্তারা নাতালিয়াকে জানান, পাসপোর্টের ছবিতে তাঁকে (নাতালিয়া) বয়স্ক লাগছে। কিন্তু বাস্তবে তাঁর বয়স অনেক কম মনে হচ্ছে।
নাতালিয়া কোনো বয়স্ক নারীর পাসপোর্ট ব্যবহার করছেন বলে বিমানবন্দরের কর্মকর্তারা সন্দেহ করছিলেন।
৪১ বছর বয়সী নাতালিয়াকে বিমানবন্দরের কর্মকর্তারা বলেন, পাসপোর্টের ছবিতে তাঁর বয়স চল্লিশের মতো লাগছে। কিন্তু বাস্তবে তাঁকে ২০-২১ বছরের তরুণী মনে হচ্ছে।
একপর্যায়ে নাতালিয়ার ভক্তরা তাঁকে চিনে ফেলে। তারা নাতালিয়ার সঙ্গে সেলফি তুলতে চায়, চায় তাঁর অটোগ্রাফ। আসল ঘটনা বুঝতে পেরে নাতালিয়াকে ছেড়ে দেন বিমানবন্দরের কর্মকর্তারা।
নাতালিয়া বলেন, আগে অনেকেই তাঁকে বলেছে যে তাঁকে কুড়ি বছরের তরুণীর মতো লাগছে। কিন্তু এ বিষয়টিই যে তাঁকে কোনো ঝামেলায় ফেলবে, তা কখনো কল্পনাও করেননি তিনি।
বিমানবন্দরে নাতালিয়ার উটকো ঝামেলায় পড়ার খবর জানাজানি হওয়ার পর তাঁর ভক্তরা বলছেন, এই শিল্পী শুধু সবজি ও ফল খান। এ কারণেই তাঁকে দেখতে তরুণী লাগে।
