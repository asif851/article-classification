
এমনটা নয় যে জোয়ি জজ চেসনাট কেবল খেতেই পছন্দ করেন, বরং তিনি একজন পেশাদার খেলোয়াড়, যিনি বিভিন্ন খাওয়ার প্রতিযোগিতায় অংশ নেন। যুক্তরাষ্ট্রের ক্যালিফোর্নিয়ার এই বাসিন্দা এবার এক প্রতিযোগিতায় ১০ মিনিটে খেয়ে সাবাড় করলেন ৭২টি হটডগ।
যুক্তরাষ্ট্রের স্বাধীনতা দিবসকে ঘিরে প্রতিবছরই আয়োজিত হয় এই খাওয়ার প্রতিযোগিতা। টানা ১০ বছর ধরেই এই প্রতিযোগিতায় প্রথম হচ্ছেন জোয়ি। আর প্রতিবারেই বাড়ছে তাঁর খাওয়ার গতি।
গতকাল মঙ্গলবার এবারের প্রতিযোগিতার চূড়ান্ত পর্বে ১০ মিনিটে ৭২টি হটডগ খেয়ে রেকর্ড গড়লেন জোয়ি। এর আগে ২০১৬ সালে এক খাদ্য উৎসবে ১০ মিনিটে ৭০টি হটডগ খেয়েছিলেন তিনি। তবে তাঁর ব্যক্তিগত রেকর্ড আরও বেশি। স্বাধীনতা দিবসের মূল প্রতিযোগিতার মূল্যায়ন পর্বে ১০ মিনিটে সাড়ে ৭৩টি হটডগ খেয়েছিলেন তিনি।
আর এত খেয়েই জাতীয় বীরে পরিণত হয়েছেন জোয়ি। প্রতিযোগিতার আয়োজকেরা বলছেন, ‘তিনি স্বাধীনতাকে প্রতিনিধিত্ব করেন। তিনি আমেরিকার আদর্শ।’
তবে নিজের বিষয়ে বেশ বিনয়ী জোয়ি। নিজেকে সব মানুষের এমন এক বোকা বন্ধু বলে মনে করেন, যিনি কিনা খেতে ভালোবাসেন। খাওয়ার মাধ্যমে সারা বিশ্ব ভ্রমণ করে সবার ভালোবাসা পাওয়াটা ভাগ্য বলে মনে করেন তিনি।
প্রতিবছর ৪ জুলাই যুক্তরাষ্ট্রের স্বাধীনতা দিবসে এই প্রতিযোগিতা দেখতে আসে প্রায় ৩০ হাজার দর্শক।
