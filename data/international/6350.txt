
ভারতের আসন্ন লোকসভা নির্বাচনে পশ্চিমবঙ্গের একটি আসনে লড়তে পারেন দেশটির সাবেক ক্রিকেট অধিনায়ক মোহাম্মদ আজহারউদ্দিন। গতকাল মঙ্গলবার তিনি গণমাধ্যমকে এ আভাস দিয়েছেন।আজহারউদ্দিন বর্তমান লোকসভার একজন সাংসদ। তিনি ২০০৯ সালের লোকসভা নির্বাচনে উত্তর প্রদেশের মোরাদাবাদ কেন্দ্র থেকে কংগ্রেসের টিকিটে জয়ী হয়েছিলেন। আজহারের সঙ্গে পশ্চিমবঙ্গের কংগ্রেস নেতা ও কেন্দ্রীয় রেল প্রতিমন্ত্রী অধীর চৌধুরীর সুসম্পর্ক রয়েছে। আজহার বলেন, ‘আমার লোকসভা নির্বাচনে প্রতিদ্বন্দ্বিতার বিষয়টি অধীরদা এবং পশ্চিমবঙ্গের ভারপ্রাপ্ত কংগ্রেস নেতা শাকিল আহমেদের ওপর নির্ভর করছে। তাঁরাই ঠিক করবেন আমি কোন আসন থেকে লড়ব।’২০০৯ সালের লোকসভা নির্বাচনে অধীর চৌধুরীর হয়ে প্রচারে মুর্শিদাবাদে এসেছিলেন আজহারউদ্দিন।জানা গেছে, পশ্চিমবঙ্গের মুর্শিদাবাদের জঙ্গিপুর কেন্দ্র থেকে লড়তে পারেন আজহারউদ্দিন। এই কেন্দ্রের বর্তমান সাংসদ রাষ্ট্রপতিপুত্র অভিজিত্ মুখার্জি।প্রণব মুখার্জি রাষ্ট্রপতি নির্বাচিত হওয়ার পর ২০১২ সালে এই আসনের উপনির্বাচনে প্রার্থী হন অভিজিত্। নির্বাচনে অতিসামান্য ভোটের ব্যবধানে জয়ী হয়েছিলেন তিনি। এই আসনটি সংখ্যালঘু-অধ্যুষিত হওয়ায় এবার এ আসনে আজহারউদ্দিনকে প্রার্থী করার চিন্তাভাবনা করছে কংগ্রেস।
