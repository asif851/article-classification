
বাংলাদেশে জোরে গাড়ি চালানোয় অহরহ দুর্ঘটনা ঘটছে। আর শক্ত আইন না থাকায় পার পেয়ে যাচ্ছেন দোষী চালকেরা। কিন্তু বাইরের দেশে পরিস্থিতি ভিন্ন। অতিরিক্ত গতিতে গাড়ি চালানোর জরিমানা বাড়ানোর প্রস্তাব করেছে যুক্তরাজ্য সরকার। এই অপরাধে সর্বোচ্চ জরিমানা প্রস্তাব করা হয়েছে ১০ হাজার পাউন্ড, বাংলাদেশি মুদ্রায় যা ১২ লাখ ৮০ হাজার ৫৫০ টাকা। আজ বুধবার টাইমস অব ইন্ডিয়া অনলাইনের প্রতিবেদনে জানানো হয়, গতকাল মঙ্গলবার দেশটির বিচার মন্ত্রণালয় এই প্রস্তাব করেছে। এ প্রস্তাব কার্যকর হলে জোরে গাড়ি চালানোর ক্ষেত্রে জরিমানার এই হার বিশ্বের মধ্যে সর্বোচ্চ হবে। এ প্রসঙ্গে যুক্তরাজ্যের বিচারমন্ত্রী জেরেমি রাইট বলেছেন, সঠিক মাত্রার আর্থিক জরিমানা অপরাধীদের শায়েস্তার ক্ষেত্রে খুব কার্যকর। 
