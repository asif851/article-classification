
ভারতের বাণিজ্যিক রাজধানী মুম্বাইয়ের উপকণ্ঠ দাহিসারে গতকাল শনিবার চারতলা একটি ভবন ধসে পড়েছে। এতে পাঁচজন নিহত ও ছয়জন আহত হয়েছে। দুই দিনের মধ্যে এটি মুম্বাইতে দ্বিতীয় ভবনধস।
কর্মকর্তারা জানান, দাহিসারের ভবনটি দুই বছর আগেই ঝুঁকিপূর্ণ ঘোষণা করে নগর কর্তৃপক্ষ। পরে এটি খালিও করা হয়। কিন্তু স্থানীয় সবজি ব্যবসায়ীরা রাতে এটি ব্যবহার করে আসছিলেন।
মুম্বাই পুলিশের মুখপাত্র সত্যনারায়ণ চৌধুরী বলেন, ‘গতকাল সকালে ভবনটি ধসে পাঁচজনের মৃত্যু ঘটে। আমরা আরও বিস্তারিত তথ্যের জন্য অপেক্ষা করছি।’
ভবনের ধ্বংসস্তূপে আর কেউ আটকে আছেন কি না, তা অনুসন্ধান করে দেখা হচ্ছিল।
মুম্বাইতে এ নিয়ে গত কয়েক মাসে চারটি ভবনধসের ঘটনা ঘটল। গত শুক্রবার রাতেই একটি ফ্ল্যাটবাড়ি ধসে পাঁচটি শিশুসহ ১০ জনের মৃত্যু হয়। গত এপ্রিলে একটি ভবন ধসে ৭৪ জনের প্রাণহানি ঘটে। এএফপি।
