
প্রিন্সেস ডায়ানা নিহত হওয়ার পেছনে ব্রিটিশ সামরিক বাহিনীর একজন সদস্যের হাত রয়েছে বলে তথ্য পাওয়া গেছে। ব্রিটিশ পুলিশ গত শনিবার জানিয়েছে, তারা তথ্যটি খতিয়ে দেখছে।১৯৯৭ সালের ৩১ আগস্ট প্যারিসে সড়ক দুর্ঘটনায় নিহত হন ব্রিটিশ রাজপরিবারের বধূ ডায়ানা, তাঁর প্রেমিক মিসরীয় ধনকুবের দোদি ফায়েদ ও গাড়িচালক হেনরি পল।যুক্তরাজ্যের সংবাদ সংস্থা প্রেস অ্যাসোসিয়েশন (পিএ) সামরিক বাহিনীর একটি সূত্রের বরাত দিয়ে জানায়, বাহিনীর সাবেক একজন সদস্য তাঁর ঘনিষ্ঠজনদের সঙ্গে আলোচনার সময় ডায়ানার নিহত হওয়ার ঘটনায় নিজের সম্পৃক্ত থাকার কথা স্বীকার করেছিলেন। ওই স্বজনেরাই এখন তাঁর বিরুদ্ধে অভিযোগ তুলেছেন।পিএ ও স্কাই নিউজ টেলিভিশনের খবরে বলা হয়, রাজকীয় সামরিক পুলিশ নতুন এই তথ্য মেট্রোপলিটন পুলিশের সদর দপ্তর স্কটল্যান্ড ইয়ার্ডকে জানিয়েছে।স্কটল্যান্ড ইয়ার্ড এক বিবৃতিতে বলেছে, ডায়ানার নিহত হওয়া প্রসঙ্গে নতুন তথ্যটি মেট্রোপলিটন পুলিশ সার্ভিস পেয়েছে। এই তথ্যের প্রাসঙ্গিকতা ও বিশ্বাসযোগ্যতার বিষয়টি খতিয়ে দেখা হচ্ছে। খতিয়ে দেখার কাজে বিশেষজ্ঞ কর্মকর্তাদের অন্তর্ভুক্ত করা হবে।বিবৃতিতে আরও বলা হয়, এটা পুনঃ তদন্ত নয়। অপারেশন প্যাজেটের (ওই দুর্ঘটনার পেছনে ষড়যন্ত্র ছিল কি না, তা জানতে পুলিশের তদন্ত) আওতায়ও তা হবে না। ব্রিটিশ রাজপরিবারের একজন মুখপাত্র জানান, ডায়ানা নিহত হওয়ার বিষয়ে নতুন যে তথ্য বেরিয়েছে, তা নিয়ে উইলিয়াম, হ্যারি বা প্রিন্স চার্লসের কার্যালয় থেকে কোনো মন্তব্য করা হবে না।১৯৮১ সালে প্রিন্স চার্লসের সঙ্গে বিয়ে হয় ডায়ানার। আনুষ্ঠানিকভাবে চার্লস-ডায়ানার বিচ্ছেদ ঘটে ১৯৯৬ সালে। তাঁদের প্রথম সন্তান প্রিন্স উইলিয়াম ব্রিটিশ সিংহাসনের দ্বিতীয় উত্তরাধিকারী। এএফপি ও বিবিসি।
