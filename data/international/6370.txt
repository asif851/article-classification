
মিসরের অন্তর্বর্তী সরকারের প্রধান হিসেবে শপথ নিয়েছেন দেশটির সর্বোচ্চ সাংবিধানিক আদালতের প্রধান বিচারপতি আদলি মাহমুদ মানসুর।  মাত্র চার দিন আগে সর্বোচ্চ সাংবিধানিক আদালতের বিচারক হিসেবে নিয়োগ পান মানসুর। তাই অন্তর্বর্তী সরকারের প্রেসিডেন্ট হিসেবে শপথ নেওয়ার আগে গতকাল সকালে তাঁকে সাংবিধানিক আদালতের প্রধান হিসেবে শপথ নিতে হয়। শপথ গ্রহণের পর মানসুর বলেন, তিনি নতুন নির্বাচন অনুষ্ঠানের পরিকল্পনা করেছেন। তবে তা কখন অনুষ্ঠিত হবে, সে সম্পর্কে তিনি কিছু বলেননি বা ইঙ্গিত দেননি। ১৯৯২ সাল থেকে সাংবিধানিক আদালতের উপপ্রধান হিসেবে দায়িত্ব পালন করে আসছিলেন মানসুর। চলতি বছরের মে মাসে তিনি এই সর্বোচ্চ আদালতের প্রধান হিসেবে নিয়োগ পান। ১ জুলাই দায়িত্ব বুঝে পান। নতুন সরকারের নেতা হিসেবে গত ৩০ জুন প্রথম নাম উঠে আসে মনসুরের। সেদিন ছিল এবারের বিক্ষোভের প্রথম দিন। ‘আল-শাব ইউরিদ’ (জনগণের দাবি) নামের একটি গোষ্ঠী একটি আবেদন বিতরণ করে। এতে একটি প্রেসিডেনশিয়াল কাউন্সিল গঠনের প্রস্তাব করে এর অন্যতম সদস্য হিসেবে মনসুরের নাম দেওয়া হয়। গণআন্দোলনে সাবেক স্বৈরশাসক হোসনি মোবারকের পতনের পর নির্বাচনের রূপরেখা তৈরির দায়িত্ব পালন করেছিলেন মানসুর। মাসরাউয়ি ওয়েবসাইটে বলা হয়েছে, এটি মনসুরের জন্য ‘দ্রুত পরিবর্তনের’ সময়। গত ১০ বছর ওই আদালতের দ্বিতীয় প্রধান ছিলেন তিনি। এতে আরও বলা হয়, তিনি একজন রহস্যজনক মানুষ, যাকে মিডিয়ায় তেমন একটা দেখা যায়নি। বিচারক হামিদ আল-জামাল অন্তর্বর্তী প্রেসিডেন্টকে ‘ভারসাম্যপূর্ণ সিদ্ধান্ত নেওয়া একজন ধীরস্থির মানুষ’ হিসেবে বর্ণনা করেছেন। তিনি বলেছেন, মানসুর মিসরীয় জনগণের আকাঙ্ক্ষাকে সম্মান করবেন। বিবিসি।
