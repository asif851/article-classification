
উত্তর কোরিয়ার পরমাণু পরীক্ষার কেন্দ্রস্থলের কাছে ৩ দশমিক ৪ মাত্রার একটি ভূকম্পন শনাক্ত করা হয়েছে। ভূকম্পনটিকে প্রাকৃতিক বলে মনে করছেন বিশেষজ্ঞরা। গতকাল শনিবার বিবিসি অনলাইনের প্রতিবেদনে এই তথ্য জানানো হয়।
ভূকম্পনটি পরমাণু পরীক্ষার কারণে সৃষ্ট, নাকি প্রাকৃতিক, তা নিয়ে প্রাথমিকভাবে প্রশ্ন তৈরি হয়েছিল।
দক্ষিণ কোরিয়া বলছে, মনুষ্যসৃষ্ট কোনো ভূকম্পনের আলামত তারা পায়নি।
চীন বলছে, শনাক্ত হওয়া ভূকম্পনটির বৈশিষ্ট্য প্রাকৃতিক ভূমিকম্পের মতোই ছিল।
আন্তর্জাতিক পর্যবেক্ষকেরাও ভূকম্পনটির ব্যাপারে একই মত দিয়েছেন।
ভূকম্পনটির বিষয়ে উত্তর কোরিয়া কোনো মন্তব্য করেনি।
গত ৩ সেপ্টেম্বর উত্তর কোরিয়া তাদের ষষ্ঠ পরমাণু পরীক্ষা চালায়। এ সময় দেশটির পরমাণু পরীক্ষার কেন্দ্রস্থল ও তার আশপাশে ভূকম্পন অনুভূত হয়।
উত্তর কোরিয়ার সবশেষ পরমাণু পরীক্ষার দিন যে ভূকম্পনটি অনুভূত হয়েছিল, তার চেয়ে গতকালের ভূকম্পনটির মাত্রা কম। তা ছাড়া গতকালের ভূকম্পনটির গভীরতাও কম।
পিয়ংইয়ংয়ের ৩ সেপ্টেম্বরের পরমাণু পরীক্ষার সময় ৬ দশমিক ৩ মাত্রার ভূকম্পন অনুভূত হয়েছিল বলে জানায় মার্কিন ভূতাত্ত্বিক জরিপ সংস্থা ইউএসজিএস।
সংস্থা বলছে, গতকালের ভূকম্পনটি পিয়ংইয়ংয়ের পরমাণু পরীক্ষার কেন্দ্রস্থলের কাছেই হয়েছে। তবে ইউএসজিএস এখনো ভূকম্পনটির কারণ নির্ধারণ করতে পারেনি।
 
