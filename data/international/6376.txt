
ভারতের নতুন রাষ্ট্রপতি রামনাথ কোবিন্দ এই নির্বাচনকে ‘গণতন্ত্রের মহিমা’ বলে মন্তব্য করেছেন। তিনি দেশের উন্নয়নের কাজ করার প্রতিশ্রুতি দেন। আজ বৃহস্পতিবার টাইমস অব ইন্ডিয়ার খবরে এ তথ্য জানানো হয়।
নির্বাচন কমিশনের ফল ঘোষণার পর সাংবাদিকদের তিনি বলেন, ‘এটি একটি আবেগঘন মুহূর্ত। আমার জন্য অনেক বড় দায়িত্ব।’ তিনি বলেন, ‘রাষ্ট্রপতি হিসেবে আমার দায়িত্ব হলো সংবিধান ও এর মর্যাদা রক্ষা করা। দেশবাসীর প্রতি আমি শ্রদ্ধা জানাচ্ছি এবং আমি তাঁদের আশ্বস্ত করছি, সর্বে ভবনতু সুখিনা (পৃথিবীর সবাই সুখী হোক)-এর চেতনায় জাতির জন্য কাজ করব।’
শৈশবের স্মৃতিচারণা করে রামনাথ বলেন, ‘দিল্লিতে আজ সকাল থেকে বৃষ্টি হচ্ছে। এই বৃষ্টি আমাকে আমার শৈশবের কথা মনে করিয়ে দেয়, তখন আমি আমার পূর্বপুরুষের ভিটায় থাকতাম। আমাদের ঘরটি ছিল মাটির তৈরি। স্থানীয়ভাবে এটিকে “কুচ্চা” বলা হতো। বৃষ্টির মৌসুমে সেই ঘরের ছাদ দিয়ে পানি চুইয়ে পড়ত। আমি, আমার ভাইবোনেরা ঘরের এক কোণে দাঁড়িয়ে থাকতাম, কখন বৃষ্টি থামে। এখনো এমন অনেক রামনাথ কোবিন্দ থাকতে পারে, যারা বৃষ্টিতে ভিজছে। এই বৃষ্টির মধ্যে দুমুঠো খাবার জোগাতে তাদের অনেককে বেশ কষ্ট করতে হচ্ছে। আমি এমন সব খেটে খাওয়া মানুষের প্রতিনিধি। যারা কঠোর পরিশ্রম ও সততার মধ্য দিয়ে জীবিকা নির্বাহ করে, তাদের জন্য এটি একটি বার্তা।’
রামনাথ বলেন, ‘আমি কখনো ভাবিনি আমি এই পদে নির্বাচিত হব। এটা আমার লক্ষ্যও ছিল না। কিন্তু সমাজ ও দেশের প্রতি আমার যে চীর অমিলন চেতনা, তাই আমাকে এখানে নিয়ে এসেছে। এই চেতনা আমাদের ঐতিহ্য। রাষ্ট্রপতি পদে আমার নির্বাচন ভারতীয় গণতন্ত্রের মহত্ত্বের প্রতিফলন ঘটেছে।’
রামনাথ এই নির্বাচনে তাঁর প্রতিদ্বন্দ্বী মীরা কুমারকে ধন্যবাদ জানান এবং তাঁর উজ্জ্বল ভবিষ্যৎ কামনা করেন। এর আগে অবশ্য মীরা রামনাথকে রাষ্ট্রপতি নির্বাচিত হওয়ায় অভিনন্দন জানান।
আরও  পড়ুন...ভারতের নতুন রাষ্ট্রপতি রামনাথ কোবিন্দ
