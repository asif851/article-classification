
ভারতের আম আদমি পার্টির (এএপি) ক্ষুব্ধ বিধায়ক বিনোদ কুমার বিন্নি এবার অনশনের হুমকি দিয়েছেন। গতকাল বৃহস্পতিবার সংবাদ সম্মেলন করে দলের শীর্ষ নেতা ও মুখ্যমন্ত্রী অরবিন্দ কেজরিওয়ালের বিরুদ্ধে নানা অভিযোগ এনে তিনি কিছু দাবি তুলে ধরেন। তিনি বলেন, দাবি পূরণ না হলে তিনি দিল্লির যন্তরমন্তরে অনশন শুরু করবেন।তবে এএপির নেতৃত্ব বিন্নির অভিযোগ অবান্তর বলে উড়িয়ে দিয়ে বলেছে, তাঁর বিরুদ্ধে কোনো শাস্তিমূলক ব্যবস্থা নেওয়া হবে কি না, দল তা বিবেচনা করে দেখবে।সংবাদ সম্মেলনে কেজরিওয়ালকে ‘মিথ্যাবাদী’ ও ‘পথভ্রষ্ট’ আখ্যা দিয়ে বিন্নি বলেন, যেসব প্রতিশ্রুতি দিয়ে দল ক্ষমতায় এসেছে, তিনি সেগুলোর একটিও পূরণ করেননি। তিনি অভিযোগ করেন, কেজরিওয়াল স্বৈরাচারী শাসকের মতো দল ও সরকার চালাচ্ছেন। তিনি ক্ষমতালোভী। বিন্নি কংগ্রেসের উদাহরণ তুলে বলেন, এখনো কংগ্রেসের কোনো নেতার বিরুদ্ধে তিনি দুর্নীতির অভিযোগ দাখিল করেননি। উল্টো শিলা দীক্ষিতের ছেলে সন্দীপের সঙ্গে তাঁর দহরম-মহরম। পানি ও বিদ্যুতের বিলে শর্ত ছাড়া ছাড় দেওয়ার প্রতিশ্রুতি থাকলেও কেজরিওয়াল শর্তাধীন ছাড় দিয়ে চালাকি করেছেন। বিন্নি মুখ্যমন্ত্রীর পদ থেকেও কেজরিওয়ালের অবিলম্বে পদত্যাগ দাবি করেন।বিন্নির বিরুদ্ধে দলীয় শৃঙ্খলা ভঙ্গের শাস্তি দেওয়া হবে কি না, তা বিবেচনা করা হবে। কেজরিওয়াল গতকাল বিন্নির বিরুদ্ধে কোনো মন্তব্য করতে রাজি হননি। বিন্নি বিধায়ক পদে ইস্তফা দিতে নারাজ। ইস্তফা দিলে তাঁকে আবার ভোটে দাঁড়াতে হবে। দল থেকে তাঁকে বহিষ্কার করা হলে তিনি স্বতন্ত্র বিধায়ক থাকবেন। আবার বহিষ্কৃত না হলে তাঁকে বিধানসভায় দলীয় নির্দেশ অনুযায়ী চলতে হবে। তা অমান্য করলে দলবিরোধী আইন অনুযায়ী তাঁর সদস্যপদ খারিজ হয়ে যাবে।এক বছরের একটি দলের জন্য এমন বিদ্রোহ মোটেই ভালো ইঙ্গিত নয়, বিশেষ করে দল যখন লোকসভা নির্বাচনে লড়াইয়ের প্রস্তুতি নিচ্ছে।
