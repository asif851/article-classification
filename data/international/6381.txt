
তুরস্কে বিমানবন্দরে সন্ত্রাসী হামলায় হতাহতের ঘটনায় দেশটিতে গতকাল বুধবার জাতীয় শোক পালন করা হয়েছে। হামলার দায় এখনো কেউ স্বীকার করেনি। আজ বৃহস্পতিবার বিবিসি অনলাইন ও বার্তা সংস্থা রয়টার্সের প্রতিবেদনে এই তথ্য জানানো হয়।
গত মঙ্গলবার মধ্যরাতে ইস্তাম্বুলের আতাতুর্ক আন্তর্জাতিক বিমানবন্দরে সন্ত্রাসী হামলা হয়। এতে বিদেশি নাগরিকসহ অন্তত ৪২ জন নিহত হয়েছে। আহত হয়েছে দুই শতাধিক।
জঙ্গিগোষ্ঠী ইসলামিক স্টেট (আইএস) এই হামলা চালিয়েছে বলে ধারণা তুরস্কের। যুক্তরাষ্ট্রের কেন্দ্রীয় গোয়েন্দা সংস্থার (সিআইএ) প্রধান জন ব্রেনানও এই হামলার জন্য আইএসের দিকে ইঙ্গিত করেছেন।
হামলাকারীদের পরিচয় নিশ্চিত করতে তুরস্কের তদন্তকারীরা সিসিটিভি ফুটেজ, মোবাইল ফোনের ভিডিও ও প্রত্যক্ষদর্শীদের বয়ান যাচাই-বাছাই করছেন।
হামলাকারীরা ভিন্ন দেশের নাগরিক হতে পারেন বলে ধারণা কর্তৃপক্ষের। তবে তা নিশ্চিত নয়।
তুরস্কের কর্মকর্তাদের ভাষ্য, হামলায় অন্তত তিনজন অংশ নেয়। তারা একটি ট্যাক্সিতে করে আসে। প্রথমে তারা নির্বিচারে গুলি ছুড়তে শুরু করে। পুলিশ তাদের পাল্টা গুলি করলে হামলাকারীরা বোমায় নিজেদের উড়িয়ে দেয়।
হামলার পরিপ্রেক্ষিতে দেশটির প্রেসিডেন্ট রিসেপ তাইয়েপ এরদোয়ান গতকাল এক দিনের জাতীয় শোক ঘোষণা করেন। রক্তক্ষয়ী এই ঘটনায় তুরস্কের মানুষ শোকে মুহ্যমান।
হামলার ঘটনায় এরদোয়ানকে পৃথকভাবে ফোন করেছেন মার্কিন প্রেসিডেন্ট বারাক ওবামা ও রুশ প্রেসিডেন্ট ভ্লাদিমির পুতিন। তাঁরা এই হামলার নিন্দা জানিয়েছেন।
