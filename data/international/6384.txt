
এক কৃষককে বিয়ে করেছেন কেরালার কংগ্রেস নেতৃত্বাধীন ইউডিএফ সরকারের একমাত্র নারী মন্ত্রী পি কে জয়লক্ষ্মী। গতকাল রোববার হিন্দু আদিবাসী প্রথা অনুযায়ী অনিল কুমার নামের ওই কৃষকের সঙ্গে বিয়ে হয় কেরালার এই তপসিলি উপজাতি ও যুবকল্যাণমন্ত্রীর। বর অনিল কুমার জয়লক্ষ্মীর বাবা কুনহামানের দূর সম্পর্কের নাতি। গতকাল মন্ত্রী জয়লক্ষ্মীর আদি বাড়ি ওয়ানাড জেলার মামবাইলে বিয়ের অনুষ্ঠানের আয়োজন করা হয়। সকালে আদিবাসি কুরিচিয়া প্রথা শেষে বিয়ে হয় তাঁদের। এ সময় মন্ত্রী জয়লক্ষ্মী সবুজ সিল্কের শাড়ি পরে কনে সেজেছিলেন। তাঁর গলায় ছিল মঙ্গলসূত্র। আর বর অনিল কুমার পরেছিলেন সাদা শার্ট। বর-কনের জুঁই ফুলের মালার বদলের পর মন্ত্রী জয়লক্ষ্মী কেরালার মুখ্যমন্ত্রী ওমান চন্ডী ও বিরোধিদলীয় নেতা বি এস অচ্যুতানন্দনের পায়ে প্রণাম করে আশীর্বাদ নেন। এ সময় বর ও কনের আত্মীয়স্বজন উপস্থিত ছিলেন। বিয়ের অনুষ্ঠানে কেরালার মুখ্যমন্ত্রী ওমান চন্ডী ও বিরোধিদলীয় নেতা বি এস অচ্যুতানন্দন ছাড়াও মন্ত্রী রমেশ চেন্নিথালা, কে সি জোসেফ ও স্পিকারসহ রাজ্য মন্ত্রিসভার আরও অনেক সদস্য উপস্থিত ছিলেন।
