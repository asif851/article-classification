
শপথ নেওয়ার পরেই তিনি বলেছিলেন মন্ত্রিসভার সম্প্রসারণ হবে। প্রধানমন্ত্রী নরেন্দ্র মোদি সেই কাজ করতে চলেছেন সরকার গড়ার ছয় মাসের মধ্যেই। সবকিছু ঠিকমতো চললে আগামীকাল রোববার মোদি-মন্ত্রিসভা সম্প্রসারিত হচ্ছে। অর্থ মন্ত্রণালয় রেখে অরুণ জেটলি ছাড়তে চলেছেন প্রতিরক্ষা মন্ত্রণালয়। গোয়ার প্রথম বিজেপি মুখ্যমন্ত্রী মনোহর পারিকরই সম্ভবত হতে চলেছেন পরবর্তী প্রতিরক্ষামন্ত্রী। তাঁকে উত্তর প্রদেশ থেকে রাজ্যসভায় আনার কথা ভাবা হয়েছে। পারিকর আজ মুখ্যমন্ত্রী পদে ইস্তফা দিচ্ছেন।মাত্র ৪৫ জনকে নিয়ে মোদি তাঁর মন্ত্রিসভা গড়েছিলেন গত মে মাসে। বলেছিলেন ছোট মন্ত্রিসভা নিয়ে দেশ চালাবেন। সম্প্রসারিত মন্ত্রিসভার বহর কত হবে তার ইঙ্গিত অবশ্য সরকারিভাবে পাওয়া যায়নি। রীতি অনুযায়ী মোদির মন্ত্রিসভায় সর্বোচ্চ ৮২ জন থাকতে পারেন। মনমোহন সরকারের মন্ত্রীর সংখ্যা ছিল ৭৮। মনে করা হচ্ছে, অন্তত ১৫ জন নতুন মুখ আসছেন।পারিকর ছাড়াও মন্ত্রী হওয়ার যথেষ্ট সম্ভাবনা উত্তর প্রদেশ থেকে রাজ্যসভার সদস্য মুখতার আব্বাস নাকভি, বিজেপির সাধারণ সম্পাদক জয়প্রকাশ নাড্ডা, কংগ্রেস ছেড়ে বিজেপিতে যোগ দেওয়া হরিয়ানার নেতা বীরেন্দ্র সিং, লোকসভার তরুণ সদস্য হিমাচল প্রদেশের অনুরাগ ঠাকুর, ঝাড়খন্ডের তরুণ সাংসদ জয়ন্ত সিনহা ও দিল্লির সাংসদ মীনাক্ষী লেখি। মহারাষ্ট্রের হংসরাজ গঙ্গারাম আহির, যিনি কয়লা কেলেঙ্কারি ফাঁসে বড় ভূমিকা নিয়েছিলেন, তিনি গ্রামোন্নয়ন মন্ত্রণালয়ে আসতে পারেন। বিহারের ভূমিহার নেতা গিরিরাজ সিংও মন্ত্রিসভায় আসতে পারেন।অর্থ ও প্রতিরক্ষামন্ত্রী অরুণ জেটলি ছাড়া আর যাঁদের বাড়তি দায়িত্ব কমতে পারে তাঁরা হলেন রবি শঙ্কর প্রসাদ, নিতিন গড়কড়ি, প্রকাশ জাভড়েকর। রবি শঙ্কর প্রসাদের হাতে রয়েছে আইন, টেলিকম এবং তথ্যপ্রযুক্তি দপ্তর। নিতিন গড়কড়িকে সার্বিক পরিবহনের দায়িত্বে রেখে গ্রামোন্নয়ন, পঞ্চায়েতিরাজ মন্ত্রণালয় নিয়ে নেওয়ার সম্ভাবনা প্রবল। দিল্লিতে পথ দুর্ঘটনায় গোপীনাথ মুন্ডের মৃত্যুর পর তাঁর মন্ত্রণালয়গুলো দেখাশোনা করছিলেন নিতিন গড়কড়ি। প্রকাশ জাভড়েকর স্বাধীন ভারপ্রাপ্ত তথ্য ও সম্প্রচারমন্ত্রী। বাড়তি হিসেবে তাঁর হাতে রয়েছে পরিবেশ, বন ও জলবায়ু পরিবর্তন মন্ত্রণালয়।মন্ত্রিসভা রদবদলের সময় জম্মু-কাশ্মীর, ঝাড়খন্ড ও দিল্লি বিধানসভার আসন্ন নির্বাচনও নজরে রাখা হবে। রাজস্থান ও ঝাড়খন্ডের মাত্র একজন করে মন্ত্রী রয়েছেন। পশ্চিমবঙ্গ ও উত্তরাখন্ড থেকে কেউ মন্ত্রিসভায় স্থান পাননি। বিজেপির নজরে পশ্চিমবঙ্গ বড় আকারে রয়েছে। তাই পশ্চিমবঙ্গ থেকে লোকসভায় জেতা সুরিন্দর সিং আলুওয়ালিয়া ও গায়ক বাবুল সুপ্রিয়র মধ্যে কাউকে মন্ত্রী করা হয় কি না, সেটা একটা বড় আগ্রহ।
