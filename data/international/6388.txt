
ভারতের প্রধানমন্ত্রী মনমোহন সিং গতকাল মঙ্গলবার শেষ দিনের মতো নিজ দপ্তরে সময় কাটিয়েছেন৷ এদিন তাঁর সাউথ ব্লকের কার্যালয়ে মন্ত্রিসভার এক বৈঠকে সভাপতিত্ব করেন৷ কার্যালয়ের কর্মীদের সঙ্গে কুশল বিনিময় করেন এবং তাঁর বিদায় অনুষ্ঠানে অংশ নেন৷১০টি বছর কাটিয়েছেন যেখানে, সেই সাউথ ব্লক কার্যালয়ে গতকাল বিদায় অনুষ্ঠানে উপস্থিত ছিলেন ১১০ জন কর্মকর্তা-কর্মচারী৷ তাঁদের প্রতি কৃতজ্ঞতা প্রকাশ করে মনমোহন বলেন, ‘আপনারা জাতির সেবা করেছেন৷ ঈশ্বর আপনাদের মঙ্গল করুন৷’আজ বুধবার কংগ্রেস নেত্রী সোনিয়া গান্ধী বিদায়ী প্রধানমন্ত্রী মনমোহন সিংয়ের সম্মানে নৈশভোজের আয়োজন করবেন৷ অনুষ্ঠানে কংগ্রেস ওয়ার্কিং কমিটির পক্ষ থেকে তাঁকে মানপত্র দেওয়া হবে৷সূত্র জানায়, ১৬ মে নির্বাচনের ফলাফল প্রকাশের পরদিন শনিবার পদত্যাগ করবেন মনমোহন৷ এদিন তিনি মিন্ত্রসভার শেষ বৈঠকের পর প্রেসিডেন্ট প্রণব মুখোপাধ্যায়ের সঙ্গে সাক্ষাৎ করবেন৷ প্রেসিডেন্টের সঙ্গে সাক্ষাতের পর জাতির উদ্দেশে ভাষণ দেবেন৷ একই দিন তিনি মন্ত্রিপরিষদের সদস্যদের সঙ্গে এক নৈশভোজে মিলিত হবেন৷ পিটিআই ও এনডিটিভি৷
