
ফ্রান্সের দুগ্ধজাত পণ্য প্রস্তুতকারী প্রতিষ্ঠান ল্যাকটালিস বলেছে, শিশুদের জন্য তৈরি দুধে সালমোনেলা ব্যাকটেরিয়ার সংক্রমণ ২০০৫ সাল থেকে শুরু হয়ে থাকতে পারে। কোম্পানিটির প্রধান নির্বাহী কর্মকর্তা (সিইও) গত বৃহস্পতিবার এ কথা জানিয়েছেন।
বিশ্বের সবচেয়ে বড় দুগ্ধজাত পণ্য প্রস্তুতকারী কোম্পানিগুলোর মধ্যে ল্যাকটালিস অন্যতম। সম্প্রতি এর তৈরি শিশুখাদ্যে সালমোনেলা ব্যাকটেরিয়ার দূষণ ধরা পড়ার পর ফ্রান্স ও বিশ্বের অন্যান্য দেশ থেকে প্রায় ১ কোটি ২০ লাখ টিন শিশুখাদ্য প্রত্যাহার করা হয়েছে।
ল্যাকটালিসের সিইও ইমানুয়েল বেসনি বৃহস্পতিবার ফরাসি পত্রিকা লেস ইকোকে বলেছেন, দুধ তৈরির কারখানা এই দূষণের উৎস হতে পারে।
সালমোনেলায় দূষিত দুধ পান করে শিশুদের অসুস্থ হয়ে পড়ার খবর গত বছর প্রকাশিত হয়। ওই দূষিত দুধ ফ্রান্সের পশ্চিমাঞ্চলের একটি কারখানায় উৎপাদিত হয়েছিল।
ইমানুয়েল বেসনি বলেছেন, একই ধরনের সালমোনেলা ব্যাকটেরিয়া ২০০৫ সালের কিছু সংক্রমণের জন্যও দায়ী। এটি হতে পারে যে তখন থেকেই বিভিন্ন কারখানায় ওই ব্যাকটেরিয়ার দূষণ শুরু হয়েছিল। ২০০৫ সাল থেকে শিশুরা দূষিত দুধ পান করছে—এই আশঙ্কা উড়িয়ে দেওয়া যাচ্ছে না।
ফরাসি সংস্থা দ্য ইনস্টিটিউট পাস্তুর জানায়, ২০০৫ সাল থেকে ফ্রান্সে দুই শরও বেশি শিশু সালমোনেলা ব্যাকটেরিয়ার দূষণে আক্রান্ত হয়েছে। এর মধ্যে গত বছরের আগস্ট থেকে ডিসেম্বরের মধ্যে ৩৮ জনের অসুস্থতা ধরা পড়ে। ২০০৫ সালে আক্রান্তের সংখ্যা ছিল ১৪১। এ ছাড়া ২০০৬ থেকে ২০১৭ সালের মধ্যে ২৫ শিশুর শরীরে সালমোনেলার সংক্রমণ পাওয়া যায়।
