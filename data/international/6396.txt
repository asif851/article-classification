
‘রাজ্যে গণতন্ত্র নেই, চলছে পুলিশ রাজ।’ গতকাল শুক্রবার বিজেপির এক জনসভায় মঞ্চে উঠে মুকুল রায় এ কথা বলেন। বিজেপিতে যোগদানের পর প্রথম কোনো জনসভায় উপস্থিত হলেন তিনি। কলকাতার ধর্মতলার রানী রাসমণি অ্যাভিনিউয়ে বিজেপি আয়োজিত এই জনসভা হয়।
গত ৩ নভেম্বর বিজেপিতে যোগদান করেন তৃণমূল কংগ্রেস নেতা ও সাংসদ মুকুল রায়। নয়াদিল্লিতে বিজেপির সদর দপ্তরে পশ্চিমবঙ্গের দায়িত্বপ্রাপ্ত বিজেপির সাধারণ সম্পাদক কৈলাস বিজয়বর্ঘীয়র মাধ্যমে বিজেপিতে নাম লিখিয়েছেন তিনি। এই যোগদানের পর এই প্রথম বিজেপির জনসভায় বক্তব্য রাখলেন তিনি।
মুকুল রায় বলেন, পুলিশ আর গোয়েন্দা দিয়ে হেনস্তা করা হচ্ছে বিরোধীদের। এটা চলতে পারে না। আমরা চাই, এই রাজ্যে পুলিশরাজের অবসান। গণতন্ত্রের উত্থান হোক। তিনি বলেন, পাল্টে গেছেন মুখ্যমন্ত্রী মমতা। বদলা চাই না, বদল চাই—বলে ২০১১ সালে ক্ষমতায় এসে এখন তিনি বদলে গেছেন। এই রাজ্যে বদল হয়েছে সামান্য। কিন্তু বদলা চলছে। এই রাজ্যে ডেঙ্গুতে যখন মানুষ মরছে, তখন উৎসবে মেতেছেন মমতা। শিল্প আনার জন্য দলবেঁধে বিদেশে গেলেও এই রাজ্যে শিল্প আসেনি। অথচ জ্যোতি বসু যখন বিদেশে যেতেন কম মানুষ নিয়েই যেতেন। আর উনি যাচ্ছেন দলবেঁধে।

মুকুল রায় বলেছেন, এখন শিক্ষায় চলছে দলতন্ত্র। যিনি কখনো কলেজেই পড়াননি, তিনি হচ্ছেন উপাচার্য। মুকুল রায় দাবি করে বলেন, সংখ্যালঘুদের কোনো উন্নয়ন হয়নি এই রাজ্যে। বরং সংখ্যালঘুদের তোষণ করার নীতি নিয়েছেন মমতা। মুকুল রায় এই রাজ্যে গণতন্ত্র ফেরাতে অবিলম্বে ঐক্যবদ্ধ আন্দোলনে শরিক হওয়ার আহ্বান জানান।
এই সভায় আরও বক্তব্য দেন কৈলাস বিজয়বর্ঘীয়, বিজেপির কেন্দ্রীয় সম্পাদক রাহুল সিনহা, পশ্চিমবঙ্গের সভাপতি দিলীপ ঘোষ।
 
