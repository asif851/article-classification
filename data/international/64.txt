
সিরিয়ায় যুদ্ধবিরতি কার্যকরের বিষয়ে আনা একটি প্রস্তাব জাতিসংঘে অনুমোদনের কয়েক ঘণ্টার মধ্যেই ফের বিমান হামলা চালানো হয়েছে। রোববার রাজধানীর দামেস্কের অদূরে বিদ্রোহীদের নিয়ন্ত্রণে থাকা এলাকায় এ হামলা চালায় সিরিয়ার সরকারি বাহিনী।
গত শুক্রবার জাতিসংঘের নিরাপত্তা পরিষদে সিরিয়ায় যুদ্ধবিরতিসংক্রান্ত একটি প্রস্তাব পাস হয়। ওই সময় ‘অবিলম্বে’ ৩০ দিনের যুদ্ধবিরতি কার্যকর করতে জাতিসংঘের পক্ষ থেকে আহ্বান জানানো হয়। জাতিসংঘের প্রস্তাবে দাতা সংস্থা ও চিকিৎসাসংক্রান্ত প্রয়োজনের বিষয়টি অন্তর্ভুক্ত হয়েছে। তবে এই যুদ্ধবিরতির আওতায় নেই সিরিয়ার কিছু এলাকা। প্রস্তাব অনুমোদনের কয়েক ঘণ্টা পরই সিরিয়ায় ফের বিমান হামলা চালানো হয়।
রোববার সিরিয়ার সরকারের মিত্র ইরান জানায়, দামেস্কে ‘সন্ত্রাসীদের’ লক্ষ্য করে হামলা চালানো হবে।
বিবিসির খবরে বলা হয়েছে, রোববার চালানো হামলায় কমপক্ষে তিনজন নিহত হয়েছে। পূর্বাঞ্চলীয় ঘৌওতা এলাকার দোমায় এ হামলা চালানো হয়। ওই এলাকার একটি বিদ্রোহী গোষ্ঠী জানিয়েছে, সরকারি কিছু সেনাকে হত্যা করেছে তারা। যুক্তরাজ্যভিত্তিক সিরিয়ান অবজারভেটরি ফর হিউম্যান রাইটস এ তথ্য জানিয়েছে।  সিরিয়ার প্রেসিডেন্ট বাশার আল-আসাদের প্রধান সমর্থক হলো রাশিয়া ও ইরান। সিরিয়াজুড়ে বিদ্রোহীদের নিয়ন্ত্রণে চলে যাওয়া এলাকা পুনর্দখল করতে বাশার আল-আসাদের সরকারকে সহায়তা করছে এ দুটি দেশ। তবে সিরিয়ার সরকার বেসামরিক নাগরিকদের ওপর হামলা চালানোর কথা অস্বীকার করে আসছে। তারা বলছে, ‘সন্ত্রাসীদের’ নিয়ন্ত্রণ থেকে পূর্বাঞ্চলীয় ঘৌওতা মুক্ত করার চেষ্টা করা হচ্ছে।
