
এবার থাইল্যান্ড মালয়েশিয়ার নিখোঁজ উড়োজাহাজের সম্ভাব্য ধ্বংসাবশেষের ছবি পাওয়ার দাবি করেছে। দেশটি গতকাল বৃহস্পতিবার বলেছে, তাদের উপগ্রহে দক্ষিণ ভারত মহাসাগরে ভাসমান প্রায় ৩০০ বস্তুর ছবি ধরা পড়েছে। এসব বস্তু নিখোঁজ উড়োজাহাজটির ধ্বংসাবশেষ হতে পারে।এদিকে প্রতিকূল আবহাওয়ার কারণে উড়োজাহাজ অনুসন্ধানের কাজ আবারও ব্যাহত হয়েছে। অস্ট্রেলিয়ার সমন্বয়ে ছয়টি দেশ এই অনুসন্ধান অভিযান চালিয়ে যাচ্ছে।ফরাসি স্যাটেলাইটের ছবিতে দক্ষিণ ভারত মহাসাগরে ভাসমান ১২২টি বস্তু দেখতে পাওয়ার কথা প্রকাশের পরদিন গতকাল থাইল্যান্ডের উপগ্রহের ছবিতে একই মহাসাগরে ৩০০ ভাসমান বস্তু দেখা গেছে বলে দাবি করা হয়েছে। থাইল্যান্ডের জিও-ইনফরমেটিক্স অ্যান্ড স্পেস টেকনোলজি ডেভেলপমেন্ট এজেন্সি জানায়, গত সোমবার স্যাটেলাইটে পাওয়া ছবিতে অন্তত ৩০০ বস্তু ভাসতে দেখা গেছে। এগুলোর আকার ২ থেকে ১৫ মিটার (সাড়ে ৬ থেকে ৫০ ফুট) পর্যন্ত দীর্ঘ। অস্ট্রেলিয়ার পার্থ বন্দর থেকে দক্ষিণ-পশ্চিমে দুই হাজার ৭০০ কিলোমিটার (এক হাজার ৬৮০ মাইল) দূরে ওই বস্তুগুলোকে ছড়িয়ে-ছিটিয়ে ভাসতে দেখা যায়। থাই সংস্থাটি আরও জানায়, থাই স্যাটেলাইটের ছবির ভাসমান বস্তুগুলো ফরাসি উপগ্রহের ছবিতে দেখতে পাওয়া ভাসমান বস্তুগুলো থেকে ২০০ কিলোমিটার দূরে।উড়োজাহাজ অনুসন্ধান অভিযানের সমন্বয়ক প্রতিষ্ঠান অস্ট্রেলিয়ার সমুদ্র নিরাপত্তাবিষয়ক কর্তৃপক্ষ (এএমএসএ) গতকাল সকালে জানায়, উড়োজাহাজ অনুসন্ধানে ছয়টি সামরিক ও পাঁচটি বেসামরিক উড়োজাহাজের সঙ্গে পাঁচটি জাহাজ অংশ নিচ্ছে। অভিযান শুরুর কয়েক ঘণ্টা পর এএমএসএ এক টুইটার বার্তায় জানায়, জাহাজগুলো অনুসন্ধান এলাকায় অবস্থান করে অভিযান চালিয়ে যাওয়ার চেষ্টা করছে। কিন্তু প্রতিকূল আবহাওয়ার কারণে উড়োজাহাজগুলো ফিরে আসছে। পরবর্তী ২৪ ঘণ্টাও প্রতিকূল আবহাওয়া বিরাজ করতে পারে বলে আশঙ্কা করা হচ্ছে।এএমএসএর মুখপাত্র স্যাম কার্ডওয়েল জানান, অভিযানে অংশ নেওয়া ১১টি উড়োজাহাজের মধ্যে আটটিই অনুসন্ধান এলাকায় পৌঁছে গিয়েছিল, কিন্তু প্রতিকূল আবহাওয়ার কারণে দুই ঘণ্টা পরই সেগুলো ফিরে আসতে শুরু করে। অনুসন্ধান এলাকায় দৃষ্টিসীমা এত কম যে উড়োজাহাজগুলো অভিযান বাদ দিয়ে ফিরতে বাধ্য হয়েছে।প্রতিকূল আবহাওয়ার কারণে ২৪ ঘণ্টা বন্ধ রাখার পর গত বুধবার আবার উড়োজাহাজ উদ্ধার অভিযান শুরু করা হয়। এর এক দিন পর গতকাল আবার প্রতিকূল আবহাওয়ার কারণে উদ্ধার অভিযান ব্যাহত হলো।অভিযানে অস্ট্রেলিয়ার নৌবাহিনীর জাহাজ এইচএমএএস সাকসেসের সঙ্গে চীনের চারটি জাহাজ যোগ দিয়েছে। অভিযানে অংশ নেওয়া অন্য দেশগুলো হলো যুক্তরাষ্ট্র, নিউজিল্যান্ড, জাপান ও দক্ষিণ কোরিয়া।এদিকে যুক্তরাষ্ট্রভিত্তিক আইনি পরামর্শক প্রতিষ্ঠান রিবেক ল জানিয়েছে, তারা নিখোঁজ উড়োজাহাজের অন্তত অর্ধেক আরোহীর পরিবারের পক্ষ থেকে মালয়েশিয়া এয়ারলাইনস ও বোয়িং কোম্পানির বিরুদ্ধে মামলায় প্রতিনিধিত্ব করবে। ইতিমধ্যে মামলার জন্য প্রাথমিক আবেদন করা হয়েছে।চীনের রাষ্ট্রীয় বার্তা সংস্থা সিনহুয়া জানায়, চীনের বিমা প্রতিষ্ঠানগুলো উড়োজাহাজের সংশ্লিষ্ট আরোহীদের স্বজনদের সঙ্গে যোগাযোগ শুরু করেছে।মালয়েশিয়া এয়ারলাইনসের বোয়িং ৭৭৭-২০০ ইআর উড়োজাহাজটি ২৩৯ জন আরোহী নিয়ে ৮ মার্চ নিখোঁজ হয়। কুয়ালালামপুর থেকে বেইজিং যাওয়ার উদ্দেশে যাত্রার এক ঘণ্টা পরই রাডারের সঙ্গে যোগাযোগ বিচ্ছিন্ন হয় উড়োজাহাজটির। তার পর থেকেই এটি উদ্ধারের চেষ্টা চলছে। কিন্তু এখনো এর হদিস পাওয়া যাচ্ছে না। এএফপি ও বিবিসি।
 
