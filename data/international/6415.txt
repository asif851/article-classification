
অস্ট্রেলিয়ার বিলুপ্তপ্রায় বন্য প্রাণী কোয়ালা। দেখতে অনেকটা ভালুকের মতো হলেও এটির বৈশিষ্ট্য ক্যাঙারুর মতো। এটি ক্যাঙারুর মতো তৃণভোজী। বাচ্চা জন্মের পর একটি নির্দিষ্ট সময় পর্যন্ত সেটিকে দেহের ভেতরে থলেতে রাখে এই প্রাণী। কোয়ালার বাচ্চাকে বলা হয় জোয়ি। সম্প্রতি অস্ট্রেলিয়ার কুইন্সল্যান্ড রাজ্যের চিড়িয়াখানায় বিরল প্রজাতির একটি সাদা কোয়ালার জন্ম হয়েছে।
এই ঘটনায় উচ্ছ্বাস প্রকাশ করেছেন পশুপ্রেমীরা এবং চিড়িয়াখানার কর্তৃপক্ষ। এখন এটির জন্য একটি জুতসই নাম খুঁজছে ট্যুরিজম অস্ট্রেলিয়া কর্তৃপক্ষ। বাচ্চাটি জন্মের পর গতকাল মঙ্গলবার নিজস্ব ফেসবুক অ্যাকাউন্টে এক বার্তায় ট্যুরিজম অস্ট্রেলিয়া জানায়, ‘ছোট্ট বাচ্চাটিকে বিশ্বে স্বাগত জানাচ্ছি। তুমি ব্যতিক্রম, তাই আমরা তোমাকে ভালোবাসি।’ এর পাশাপাশি বাচ্চা কোয়ালাটির জন্য সুন্দর নাম আহ্বান করেছে কর্তৃপক্ষ।
জন্ম নেওয়া এই কোয়ালা বিরল, কারণ এটির লোমগুলো সাদা। এই ধরনের কোয়ালা সাধারণত দেখা যায় না। কোয়ালার ধারালো নখ থাকায় এরা চমৎকারভাবে গাছে চড়তে পারে।
চিড়িয়াখানার তত্ত্বাবধায়ক বলেন, বাচ্চা কোয়ালাটি শ্বেত রোগে আক্রান্ত নয়। প্রকৃতিগতভাবেই এটি সাদা লোম নিয়ে জন্মেছে। তিনি বলেন, এই মৌসুমে তাঁদের চিড়িয়াখানায় ১২টি কোয়ালা জন্মেছে। এর মধ্যে এটিই ব্যতিক্রম।
এই ঘটনায় পশুপ্রেমীরা সামাজিক যোগাযোগমাধ্যমে ব্যাপক উচ্ছ্বাস প্রকাশ করছেন।
 
