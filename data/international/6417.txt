
মার্কিন প্রেসিডেন্ট বারাক ওবামা রাশিয়ার প্রেসিডেন্ট ভ্লাদিমির পুতিনের সঙ্গে নির্ধারিত বৈঠক বাতিল করেছেন। গতকাল বুধবার হোয়াইট হাউস এ কথা জানায়। মার্কিন সরকারের বিতর্কিত নজরদারির তথ্য ফাঁসকারী এডওয়ার্ড স্নোডেনকে রাশিয়ার আশ্রয় দেওয়াই এর কারণ বলে ইঙ্গিত দেওয়া হয়েছে।
ওবামার একজন সহকারী বলেন, স্নোডেনকে আশ্রয় দেওয়ার ঘটনা দুই দেশের মধ্যে ইতিমধ্যে বিদ্যমান উত্তেজনাকে বাড়িয়ে দিয়েছে। ক্রেমলিন বলেছে, তারা যুক্তরাষ্ট্রের এ সিদ্ধান্তে হতাশ এবং মার্কিন প্রেসিডেন্টের প্রতি দ্বিপক্ষীয় আলোচনার আমন্ত্রণ এখনো বহাল আছে।
শীর্ষ বৈঠক বাতিল করলেও বারাক ওবামা আগামী সেপ্টেম্বরে রাশিয়ার সেন্ট পিটার্সবুর্গে জি-২০ সম্মেলনে অংশ নেবেন।
লস অ্যাঞ্জেলেসে প্রেসিডেন্ট ওবামার এক সফরের সময় পুতিনের সঙ্গে বৈঠক বাতিলের খবর ঘোষণা করা হয়। এর আগে ওবামা বলেছিলেন, তিনি স্নোডেনকে রাশিয়ার এক বছরের জন্য আশ্রয় দেওয়ার সিদ্ধান্তে হতাশ।
হোয়াইট হাউস এক বিবৃতিতে বলেছে, ‘আমরা এ সিদ্ধান্তে পৌঁছেছি যে, রাশিয়ার সঙ্গে আমাদের সাম্প্রতিক কার্যসূচিতে এমন কোনো অগ্রগতি ঘটেনি, যাতে একটি শীর্ষ বৈঠক করা যেতে পারে।’
সিরিয়া যুদ্ধসহ বিভিন্ন বিষয়ে মতানৈক্যের জন্য যুক্তরাষ্ট্র ও রাশিয়ার মধ্যে সম্পর্ক সাম্প্রতিক সময়ে ভালো যাচ্ছিল না। ওবামা তাঁর প্রথম মেয়াদে মস্কোর সঙ্গে সম্পর্ক ‘নবায়নের’ উদ্যোগ নেওয়া সত্ত্বেও সে সংকটের সমাধান হয়নি। বিবিসি।
