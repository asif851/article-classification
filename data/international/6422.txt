
মধ্যপ্রাচ্যের জঙ্গি সংগঠন ইসলামিক স্টেটের (আইএস) কথিত চার নেতার সম্পর্কে তথ্য দিতে দুই কোটি ডলার পুরস্কার ঘোষণা করেছে যুক্তরাষ্ট্র। আজ বুধবার বিবিসি অনলাইনের প্রতিবেদনে জানানো হয়, যুক্তরাষ্ট্রের পররাষ্ট্র দপ্তর গতকাল মঙ্গলবার পুরস্কার-সংক্রান্ত ঘোষণাটি দেয়। দেশটির টেক্সাসে গত রোববারের ইসলামবিরোধী অনুষ্ঠানে হামলার দায় স্বীকার করার পর আইএসের ওই চার নেতার বিষয়ে তথ্য দেওয়ার জন্য মার্কিন প্রশাসনের পক্ষ থেকে পুরস্কারের ঘোষণাটি এল। তবে ওই হামলায় আইএসের সরাসরি সম্পৃক্ততার বিষয়ে সন্দিহান যুক্তরাষ্ট্র। আইএসের ওই চার নেতা হলেন আব্‌দ আল-রহমান মুস্তাফা আল-কাদুলি, আবু মোহাম্মদ আল-আদনানি, তারখান তায়ুমুরাজোভিচ বাতিরাশভিলি ও তারিক বিন-আল-তাহার বিন আল ফালিহ আল-আওনি আল হাজরি। মার্কিন প্রশাসনের তথ্যমতে, কাদুলি আইএসের জ্যেষ্ঠ কর্মকর্তা। তাঁর সম্পর্কে তথ্য দেওয়ার জন্য ৭০ লাখ ডলার পুরস্কার। আদনানি আইএসের মুখপাত্র। বাতিরাশভিলি সিরিয়ার উত্তরাঞ্চলের একটি যুদ্ধক্ষেত্রের কমান্ডার। তাঁদের সম্পর্কে তথ্য দিলে ৫০ লাখ ডলার করে পুরস্কার। আইএসের আত্মঘাতী বোমা হামলাকারীদের প্রধান হাজরি। তাঁর তথ্য দিলে ৩০ লাখ ডলার পুরস্কার।
