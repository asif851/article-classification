
জীবনঘাতী সাপ থেকে ক্যাম্পাসকে নিরাপদ করার লক্ষ্যে সাপুড়ে ভাড়া করতে যাচ্ছে নাইজেরিয়ার একটি বিশ্ববিদ্যালয়। দেশটির উত্তর-পশ্চিমাঞ্চলীয় কাতসিনা রাজ্যের ওমারু মুসা ইয়ার’আদুয়া বিশ্ববিদ্যালয় কর্তৃপক্ষ এ পদক্ষেপ নিচ্ছে। খবর বিবিসির।গত সপ্তাহে সাপের কামড়ে ওই বিশ্ববিদ্যালয়ের অর্থনীতি শেষ বর্ষের ছাত্র জয়নব ওমর মারা যান। শিক্ষার্থীবিষয়ক ডিন সুলেইমান কাকারা বলেন, বিশ্ববিদ্যালয় ক্যাম্পাসকে নিরাপদ করতে সাপুড়ে ভাড়া করা হবে।কাকারা বলেন, জয়নব ওমরকে সাপে কামড়ানোর পর তাঁকে বিশ্ববিদ্যালয়ের ক্লিনিকে ভর্তি করা হয়। কিন্তু তাঁর ভাই এবং বন্ধুরা তাঁকে সেখান থেকে বের করে নিয়ে যান।
দক্ষিণ এশিয়ার দেশগুলো এবং আফ্রিকার কিছু দেশে সাপুড়েদের দেখা যায়। সাপুড়েরা সাধারণত বাঁশি বাজান। এতে আকৃষ্ট হয়ে সাপ এসে উপস্থিত হয়। কখনো কখনো আঘাত হানার দূরত্বে এসেও উপস্থিত হয়। কোবরার ক্ষেত্রে আশ্চর্যজনকভাবে দেখা যায়, ওই সাপ উপস্থিত হওয়ার পর ফণা তোলা অবস্থায় থাকলেও কামড় বসায় না।
নাইজেরিয়াতে পথে ঘাটে সাপুড়েরা খালি হাতেই কোবরা নিয়ে খেলা দেখান। নাইজেরিয়ার উত্তরাঞ্চলে এটা খুবই সাধারণ বিষয়।
