
নানজিং শহরে অবস্থিত কারখানায় চীনের প্রথম স্কাই ট্রেন (এলিভেটেড রেলওয়ে ট্রেন) তৈরির কাজ গত শনিবার শেষ হয়েছে। এর মধ্য দিয়ে জার্মানি ও জাপানের পর তৃতীয় দেশ হিসেবে চীন এই প্রযুক্তির যাতায়াতব্যবস্থা চালু করতে যাচ্ছে।
চীনের সরকারি গণমাধ্যম জানিয়েছে, রাষ্ট্রায়ত্ত প্রতিষ্ঠান চায়না রেলওয়ে রোলিং স্টক কোম্পানির (সিআরআরসি) অধিভুক্ত নানজিং পুঝেন কোম্পানি লিমিটেড এলিভেটেড রেলটি তৈরির কাজ শেষ করে। কর্মকর্তারা জানিয়েছেন, দুটি বগির এই ট্রেন ২০০ জনের বেশি যাত্রী বহন করতে সক্ষম। ট্রাম ও পাতাল রেলের সঙ্গে তুলনা করলে স্কাই ট্রেনে খরচ কম।
বেইজিং জিয়াটং বিশ্ববিদ্যালয়ের অধ্যাপক ইয়্যু ঝাংহংয়ের উদ্ধৃতি দিয়ে চায়না রেডিও ইন্টারন্যাশনালের প্রতিবেদনে বলা হয়েছে, স্কাই ট্রেনলাইনের নির্মাণকাল পাতাল রেলের চেয়ে কম। এই ট্রেন চলে ব্যাটারিতে। এই ট্রেন একবারে টানা চার ঘণ্টা পর্যন্ত চলতে পারে।
