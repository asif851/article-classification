
ভারতের হায়দরাবাদ থেকে হরকাত-উল-জিহাদি আল-ইসলামির (হুজি) সদস্য সন্দেহে চারজনকে আটক করেছে বিশেষ পুলিশের একটি টাস্ক ফোর্স। দেশটির স্বাধীনতা দিবসের আগের দিন আজ শুক্রবার তাঁদের আটক করা হয়। টাইমস অব ইন্ডিয়া অনলাইনের খবরে এ কথা জানানো হয়।
পুলিশের দাবি, আটক হওয়া ব্যক্তিদের মধ্যে দুজন বাংলাদেশি রয়েছেন।
পুলিশের বরাত দিয়ে খবরে জানানো হয়, আটক হওয়া ব্যক্তিদের মধ্যে একজন পাকিস্তানের ও একজন মিয়ানমারের নাগরিক।
খবরে দাবি করা হয়, চঞ্চলগুদা এলাকায় একটি বাড়িতে আশ্রয় নিয়ে দুই মাস ধরে বাস করছিলেন পাকিস্তানের নাগরিক মোহাম্মদ নাজি এবং আরও চার ব্যক্তি। জেলা পুলিশ বলছে, পাঁচ বছর ধরে নাজির ভারতে রয়েছেন। পুলিশ হুজি ও অন্যান্য জঙ্গি সংগঠনের সঙ্গে তাঁদের যোগাযোগ রয়েছে কি না, তা তদন্ত করে দেখছে।
জ্যেষ্ঠ এক পুলিশ কর্মকর্তার দাবি, আটক ব্যক্তিদের কাছে ভুয়া পাসপোর্ট রয়েছে। তাঁদের কাছ থেকে সন্দেহজনক জিনিসপত্র জব্দ করা হয়েছে। কী উদ্দেশে ওই ব্যক্তিরা অবৈধভাবে চঞ্চলগুদায় বাস করছিলেন, এ ব্যাপারে তদন্ত চলছে। দুজন স্থানীয় ব্যক্তি ওই চারজনকে সহায়তা করেছে বলে অভিযোগ রয়েছে।
স্বাধীনতা দিবসকে সামনে রেখে সতর্কাবস্থায় রয়েছে ভারতের আইনশৃঙ্খলা রক্ষাকারী বাহিনী। হায়দরাবাদেও নজরদারি চলছে। এ ব্যাপারে সংবাদ সম্মেলনে বিস্তারিত জানাবে স্থানীয় পুলিশ।
এর আগেও হায়দরাবাদে হুজি সন্দেহে কয়েকজন ধরা পড়েছে।
