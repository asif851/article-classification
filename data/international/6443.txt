
সিরিয়া-তুরস্ক সীমান্ত থেকে জঙ্গিগোষ্ঠী ইসলামিক স্টেটকে (আইএস) হটিয়ে দেওয়া হয়েছে। তুরস্কের প্রধানমন্ত্রী বিনালি ইলদিরিম এমনটাই দাবি করেছেন। আজ সোমবার বিবিসি অনলাইনের প্রতিবেদনে এই তথ্য জানানো হয়।  ইলদিরিমের ভাষ্য, তুর্কি সেনাবাহিনীর সমর্থনে সিরিয়ার বিদ্রোহীরা অভিযান চালিয়েছে। তুরস্কের সীমান্তবর্তী সিরিয়ার ভূখণ্ড থেকে সব সন্ত্রাসী সংগঠনকে হটিয়ে দেওয়া হয়েছে।পর্যবেক্ষকদের ভাষ্য, সিরিয়া-তুরস্ক সীমান্তে কথিত আইএসের উপস্থিতির অবসান ঘটেছে।গতকাল রোববার টেলিভিশনে দেওয়া এক ভাষণে সীমান্তে আঙ্কারার সামরিক সাফল্যের ঘোষণা দেন তুর্কি প্রধানমন্ত্রী ইলদিরিম। তিনি বলেন, ‘স্রষ্টাকে ধন্যবাদ। আজ আমরা সিরিয়ার সঙ্গে আমাদের ৯১ কিলোমিটার সীমান্ত পুরোপুরি নিরাপদ করেছি।’ইলদিরিম বলেন, ‘সব সন্ত্রাসী সংগঠনকে হটিয়ে দেওয়া হয়েছে। তারা পালিয়েছে।’আইএসের পাশাপাশি সিরিয়ার কুর্দি গোষ্ঠী ওয়াইপিজিকেও সন্ত্রাসী সংগঠন হিসেবে বিবেচনা করে তুরস্ক। মার্কিন মদদপুষ্ট ওয়াইপিজি সিরিয়ার উত্তরাঞ্চলে ভূখণ্ড নিজেদের দখলে নিচ্ছিল।
তুর্কি প্রধানমন্ত্রী বলেছেন, উত্তর সিরিয়ায় কোনো কৃত্রিম রাষ্ট্রের গঠন কখনোই অনুমোদন করবে না আঙ্কারা।
সিরিয়া-তুরস্ক সীমান্ত থেকে আইএস বিতাড়িত হওয়ায় ঘটনাকে জঙ্গি সংগঠনটির জন্য একটা বড় ধাক্কা হিসেবে বিবেচনা করা হচ্ছে।
আইএস এখন দারুণভাবে চাপের মুখে পড়বে বলে ধারণা করা হচ্ছে। কারণ, তাদের যোদ্ধা ও অস্ত্র সংগ্রহের পথ রুদ্ধ হয়ে গেছে।
তুরস্কের ভূখণ্ড ব্যবহার করে আইএস এত দিন সংগঠনের যোদ্ধা ও অস্ত্র সংগ্রহের কাজ নির্বিঘ্নে চালিয়ে আসছিল বলে কথিত রয়েছে।
