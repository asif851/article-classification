
চলতি মৌসুমে দ্বিতীয় দফায় তুষারে ঢাকা পড়েছে নিউইয়র্কসহ যুক্তরাষ্ট্রের কয়েকটি অঙ্গরাজ্য। স্থানীয় সময় শনিবার ভোররাতে শুরু হয় তুষারপাত। কয়েক ঘণ্টার মধ্যেই নিউইয়র্কের অলিগলি, রাজপথ শ্বেত-শুভ্র হয়ে যায়। অব্যাহত তুষারপাতের কারণে দুপুরের দিকে ঢাকা পড়তে থাকে সব এলাকা। বাড়িঘরের আঙিনা দুই থেকে তিন ইঞ্চি পুরু তুষারে ঢাকা পড়ে যায়। 
শনিবার সরকারি ছুটির দিন হওয়ায় গণপরিবহনের সংখ্যা এমনিতে কম। তার ওপর তুষারের কারণে যানবাহনের সংখ্যা আরও কমে যায়। জরুরি কাজ না থাকলে ঘর থেকে কেউ বের হচ্ছেন না। তুষার পরিষ্কারে রাজপথে কাজ করছে নিউইয়র্ক সিটি কর্তৃপক্ষের বিশেষ যানবাহনগুলো। পরিস্থিতি পর্যবেক্ষণে করছে আবহাওয়া বার্তা বিভাগ। তারা ঘণ্টায় ঘণ্টায় বুলেটিন দিয়ে তুষারপাতের সর্বশেষ অবস্থা জানাচ্ছে।
যুক্তরাষ্ট্রের গণমাধ্যমগুলোতে তুষারপাত–সংক্রান্ত খবর প্রচার করছে। আশার বাণী দিয়ে আবহাওয়া বার্তা বিভাগ বলছে, রোববার দেখা মিলবে সূর্যের। ওই দিন তাপমাত্রা থাকবে ২৬ ডিগ্রি ফারেনহাইট।
নিউইয়র্কের নতুন অভিবাসীরা তুষারপাতকে উপভোগ করছেন। কুইন্সের এলমাস্টের বাসিন্দা প্রাইভেট কোম্পানিতে কর্মরত আমরান হোসেন প্রথম আলোকে বলেন, ‘তুষারের মধ্যে কাজে যাচ্ছি। নতুন অভিজ্ঞতা হিসেবে এই তুষারপাতকে উপভোগ করছি।’ এই তুষারপাত উপভোগ করছেন বাংলাদেশি অভিবাসীরাও। নিউইয়র্কে বসবাসরত অনেক বাংলাদেশি তুষারের ওপর দাঁড়িয়ে তোলা ছবি সকাল থেকে পোস্ট করছেন ফেসবুকে। শনিবার স্কুল–কলেজ বন্ধ থাকায় অভিভাবকেরাও বাসায় অলস সময় কাটাচ্ছেন। বাংলাদেশি একটি গণমাধ্যমে কর্মরত জ্যাকসন হাইটসের বাসিন্দা কানু দত্ত প্রথম আলোকে বলেন, সকালটা ভালো কেটেছে। মেয়ের স্কুল থাকলে বের হতে হতো। এখন বাসায় সময় দেওয়া যাচ্ছে।
নিউইয়র্ক, নিউজার্সিসহ যেসব অঙ্গরাজ্যগুলো তুষারে ঢাকা পড়েছে, সেখানেও জনজীবনে নেমে এসেছে স্থবিরতা। স্বাভাবিক সময়ে সড়কপথে যেখানে এক ঘণ্টা সময় লাগে, তুষারপাতের কারণে সময় লাগছে দুই থেকে আড়াই ঘণ্টা।
