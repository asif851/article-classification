
মার্কিন প্রেসিডেন্ট বারাক ওবামা ও চীনের প্রেসিডেন্ট শি জিনপিং গতকাল শুক্রবার যুক্তরাষ্ট্রের ক্যালিফোর্নিয়ায় এক অনানুষ্ঠানিক শীর্ষ বৈঠকে বসেন। একটি নির্জন অবকাশযাপন কেন্দ্রে এ বৈঠকের আয়োজন করা হয়। পর্যবেক্ষকেরা বলেছেন, যুক্তরাষ্ট্রের বিরুদ্ধে চীনের কথিত সাইবার হামলার অভিযোগ, বাণিজ্যিক গোয়েন্দাগিরি, উত্তর কোরিয়ার পারমাণবিক কর্মসূচি, যুক্তরাষ্ট্র ও চীনের মধ্যে দ্বিপক্ষীয় বাণিজ্যের বাধার মতো গুরুত্বপূর্ণ বিষয় বৈঠকে অগ্রাধিকার পাবে। শি জিনপিং গত মার্চে চীনের প্রেসিডেন্ট হওয়ার পর এই প্রথম যুক্তরাষ্ট্র সফর করছেন।
আগামী সেপ্টেম্বরে রাশিয়ায় অনুষ্ঠেয় জি-২০ শীর্ষ সম্মেলনের আগে ওবামা ও জিনপিংয়ের সম্ভবত এটাই শেষ সাক্ষাৎ। দ্বিপক্ষীয় সম্পর্কের নানা জটিলতার কারণে দেশ দুটির মধ্যকার অস্থিরতা চরমে পৌঁছেছে। এ প্রেক্ষাপটেই শীর্ষ বৈঠককে বেশি অর্থবহ করতে আনুষ্ঠানিক স্থান বাদ দিয়ে নির্জন অবকাশযাপন কেন্দ্র র‌্যাঞ্চো মিরেজকে বেছে নেওয়া হয়েছে। এএফপি।
