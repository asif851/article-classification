
আফগানিস্তানে একটি মার্কিন সামরিক ঘাঁটিকে তালেবান হামলার হাত থেকে রক্ষা করতে না পারায় শীর্ষস্থানীয় দুই মার্কিন সেনা কর্মকর্তাকে গত সোমবার বাধ্যতামূলক অবসরে পাঠানো হয়েছে। তাঁরা হলেন মেজর জেনারেল চার্লস গুর্গানাস ও মেজর জেনারেল গ্রেগ এ স্টারডেভান্ট। মার্কিন মেরিন কোরের প্রধান জেনারেল জেমস অ্যামোস এই নির্দেশ দিয়েছেন। তিনি বলেছেন, জেনারেল গুর্গানাস ও জেনারেল স্টারডেভান্ট ২০১২ সালের ওই তালেবান হামলা থামাতে ‘পর্যাপ্ত সুরক্ষামূলক ব্যবস্থা নেননি’। হেলমান্দ প্রদেশে অবস্থিত ক্যাম্প ব্যাস্টিয়ন নামের ওই মার্কিন সামরিক ঘাঁটিতে গত বছর তালেবান যোদ্ধারা হামলা চালায়। এ ঘটনায় দুই মেরিন সেনা নিহত এবং আটজন আহত হন। এ ছাড়া তালেবান যোদ্ধারা ছয়টি হ্যারিয়ার যুদ্ধবিমান ধ্বংস করে এবং আরও কয়েকটিকে ক্ষতিগ্রস্ত করে। বিবিসি।
