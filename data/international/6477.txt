
ইতালির মধ্যাঞ্চলে গতকাল বুধবার দুটি শক্তিশালী ভূমিকম্প আঘাত হেনেছে। এতে বেশ কিছু মানুষ আহত হয়েছে বলে তাৎক্ষণিকভাবে জানা গেছে। ক্ষতিগ্রস্ত হয়েছে ভবন।
বার্তা সংস্থা এএফপির প্রতিবেদনে জানানো হয়, দুই মাস আগে দেশটিতে ভয়াবহ ভূমিকম্পে প্রায় ৩০০ মানুষ নিহত হয়। দেশটির একই অঞ্চলে ফের ভূমিকম্প আঘাত হানল।
কর্মকর্তারা বলছেন, স্থানীয় সময় গতকাল সন্ধ্যা ৭টা ১০ মিনিটে প্রথম ভূমিকম্পটি আঘাত হানে। রিখটার স্কেলে এর তীব্রতা ছিল ৫ দশমিক ৫। দুই ঘণ্টা পরে আঘাত হানে দ্বিতীয় ভূমিকম্পটি। রিখটার স্কেলে এটির তীব্রতা ছিল ৬ দশমিক ১।
ভূমিকম্পের তীব্র ঝাঁকুনিতে মানুষের মধ্যে ভীতি ছড়িয়ে পড়ে। ভয়ে লোকজন ঘরবাড়ি ছেড়ে বাইরে বেরিয়ে আসে।
ভূমিকম্পের পর রাতভর উদ্ধারকর্মীরা কাজ করেন। তবে বৃষ্টির কারণে ভূমিকম্পের ক্ষয়ক্ষতি নিরূপণে সমস্যা হচ্ছে।
ইতালির পার্বত্য শহর উছিতার মেয়র মারকো রিনালদি বলেন, অনেক ঘরবাড়ি বিধ্বস্ত হয়েছে। শহরের অবস্থা খুব খারাপ। দ্বিতীয় ভূমিকম্পটি অনেকক্ষণ ধরে হয়েছে। এটি ভয়ংকর ছিল।
দেশটির সিভিল প্রোটেকশন ইউনিট গতকাল রাতে জানায়, ভূমিকম্পে আহত অথবা মানসিকভাবে আঘাত পাওয়া বেশ কিছু লোক চিকিৎসা নিচ্ছে। তবে কেউ গুরুতর আহত হয়েছে বলে খবর পাওয়া যায়নি।
