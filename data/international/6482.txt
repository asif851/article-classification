
কঠিন অসুস্থতার কারণে যাঁদের বাঁচার আশা একেবারেই নেই, তাঁদের সম্মানজনক স্বেচ্ছামৃত্যুর অধিকার আছে বলে মত দিয়েছেন ব্রিটিশ মহাকাশ বিজ্ঞানী স্টিফেন হকিং। তিনি বলেছেন, জীবন-মৃত্যুর সন্ধিক্ষণে থাকা এসব লোক যদি আত্মহত্যা করতে চান, তাহলে তাতে বাধা না দিয়ে বরং সহযোগিতা করা উচিত। তাঁদের স্বেচ্ছামৃত্যুতে সহায়তাকারীদের বিরুদ্ধে আইনি ব্যবস্থা না নেওয়ারও বিধান থাকা উচিত বলে মনে করেন তিনি।তাঁকে নিয়ে নির্মিত প্রামাণ্যচিত্র ‘হকিং’-এর মুক্তিলাভকে সামনে রেখে বিবিসিকে দেওয়া এক সাক্ষাত্কারে স্টিফেন হকিং এ কথা বলেন। ভার্টিগো ফিল্মসের নির্মাণ করা ওই প্রামাণ্য চলচ্চিত্রটি আগামী ২০ অক্টোবর যুক্তরাজ্যে মুক্তি পেতে যাচ্ছে।  সাক্ষাত্কারে হকিং বলেন, ‘আমি মনে করি, দীর্ঘ অসুস্থতায় নিপতিত মানুষ যদি যন্ত্রণাময় জীবনের পরিসমাপ্তি চান, তাহলে তাঁদের তা করার অধিকার থাকা উচিত। সেই সঙ্গে স্বেচ্ছামৃত্যুতে সহযোগিতাকারীদেরও আইনি ঝামেলা থেকে মুক্ত রাখা উচিত।’
এ সময় তিনি নিজের জীবনের একটি ঘটনার কথা স্মরণ করেন। একবার তিনি নিউমোনিয়ায় আক্রান্ত হয়েছিলেন। তখন তাঁকে জীবনরক্ষাকারী যন্ত্রের (লাইফসাপোর্ট) মাঝে রাখা হয়েছিল। তাঁর স্ত্রীকে বিকল্প সুযোগ হিসেবে সেই যন্ত্রের সুইচ বন্ধের অনুমতি দেওয়া হয়েছিল।
২১ বছর বয়সে মোটর নিউরোন রোগে আক্রান্ত হয়েছিলেন স্টিফেন হকিং। তখন চিকিত্সকেরা বলেছিলেন, বড়জোর দুই-তিন বছর তিনি বাঁচবেন। কিন্তু বেঁচে আছেন বিশ্বখ্যাত বিজ্ঞানী স্টিফেন হকিংস। তবে এই দীর্ঘ সময় তাঁর চলাচল হুইল চেয়ারে।
বিশেষ সেন্সরের মাধ্যমে তিনি ভাবপ্রকাশ করেন। তাঁর লেখা  ‘এ ব্রিফ হিস্ট্রি অব টাইম’ সারা বিশ্বে অন্যতম সর্বাধিক পঠিত বা বিক্রি হওয়া বই।
