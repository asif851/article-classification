
১২২ আরোহী নিয়ে মিয়ানমারের নিখোঁজ সামরিক উড়োজাহাজটির ধ্বংসাবশেষ ও তিনজনের লাশ পাওয়া গেছে। দেশটির সামরিক বাহিনীর দেওয়া এক বিবৃতির বরাত দিয়ে রয়টার্স ও এএফপি জানায়, আজ বৃহস্পতিবার সকালে আন্দামান সাগরে এসব খুঁজে পাওয়া যায়। উড়োজাহাজটি মায়িক শহর থেকে ইয়াঙ্গুনে যাচ্ছিল।
মিয়ানমারের সামরিক বাহিনীর কমান্ডার ইন চিফের কার্যালয় জানায়, গতকাল বুধবার উড্ডয়নের ২৯ মিনিটের মধ্যে (স্থানীয় সময় বেলা ১টা ৩৫ মিনিট) হঠাৎ করেই বিমানবন্দরের সঙ্গে উড়োজাহাজটির সব ধরনের যোগাযোগ বিচ্ছিন্ন হয়ে যায়। তখন উড়োজাহাজটি দাওয়ে শহর থেকে ৪৩ মাইল পশ্চিমে আন্দামান সাগরের ১৮ হাজার ফুট ওপর দিয়ে যাচ্ছিল। এটি ছিল সাপ্তাহিক সামরিক ফ্লাইট।
নৌবাহিনীর একটি উদ্ধারকারী জাহাজ একজন নারী, একজন পুরুষ ও একটি শিশুর লাশ খুঁজে পেয়েছে। লাগেজের টুকরো, নিরাপত্তা জ্যাকেট ও একটি টায়ার পাওয়া গেছে। ধারণা করা হচ্ছে, টায়ারটি উড়োজাহাজের চাকার।
দেশটির সেনাবাহিনী তাদের ফেসবুক পেজে এক বিবৃতিতে জানায়, দক্ষিণাঞ্চলীয় শহর লাংলোন থেকে ৩৫ কিলোমিটার দূরে নৌবাহিনীর একটি জাহাজ তিনজনের লাশ খুঁজে পায়।
সামরিক বাহিনীর তথ্য সরবরাহকারী দলের একজন মুখপাত্র এএফপিকে বলেন, ‘সকাল ৮টা ২৫ মিনিটে আমরা উড়োজাহাজ ও কয়েকটি লাশের সন্ধান পাই।’ নৌবাহিনীর ৯টি জাহাজ ও বিমানবাহিনীর ৩টি উড়োজাহাজ অনুসন্ধান চালিয়ে যাচ্ছে।
এদিকে বিমানের যাত্রীসংখ্যা নিয়ে বিভ্রান্তি রয়েছে। বিভিন্ন গণমাধ্যমে বিভিন্ন সময় ভিন্ন সংখ্যা দেখা যাচ্ছে। সর্বশেষ যে সংখ্যার কথা বলা হচ্ছে তা হলো ১২২। দেশটির সেনাপ্রধানের দপ্তর থেকে এক বিবৃতিতে জানানো হয়, উড়োজাহাজে থাকা আরোহীদের অর্ধেকের বেশি সামরিক বাহিনীর কর্মকর্তাদের পরিবারের সদস্য। এর মধ্যে ১৫টি শিশু, ৩৫ জন সেনা ও ১৪ জন ক্রু রয়েছেন।
ওয়াই লিম অং নামের একজন জানান, তাঁর মা ওই উড়োজাহাজে ছিলেন। তাঁর বোনের স্বামী মায়িকে সেনাঘাঁটিতে কর্মরত। ফলে বোন সেখানেই থাকেন। তাঁর মা বোনকে দেখতে গিয়েছিলেন। তিনি বলেন, ‘আমার মায়ের খবরের অপেক্ষায় আছি’।
ওই উড়োজাহাজের ক্যাপ্টেনের নাম লে কর্নেল নাইয়েন চান। ৩ হাজার ঘণ্টার বেশি সময় তাঁর উড়োজাহাজ চালানোর অভিজ্ঞতা রয়েছে।
চীনে তৈরি ওয়াই-৮-২০০এফ নামের উড়োজাহাজটি গত বছরের মার্চে কেনা হয়। এটি এরই মধ্যে ৮০৯ ঘণ্টা আকাশে উড়েছে।
 
