
জঙ্গি সংগঠন ইসলামিক স্টেটের (আইএস) যোদ্ধারা সিরিয়ার সীমান্তবর্তী কুর্দি শহর কোবানি দখল করতে পারলে সেখানে আটকে পড়া কমপক্ষে ৫০০ বেসামরিক লোকের প্রাণহানি ঘটতে পারে। গতকাল শুক্রবার এ কথা বলে সতর্ক করেছে সিরিয়ায় নিযুক্ত জাতিসংঘের বিশেষ দূত স্টেফান ডি মিসটুরা। আজ শনিবার টাইমস অব ইন্ডিয়া অনলাইনের খবরে এ কথা জানানো হয়।
জেনেভায় এক সংবাদ সম্মেলনে সিরিয়া-তুরস্ক সীমান্তের মানচিত্র তুলে ধরে স্টেফান ডি মিসটুরা কোবানিতে ভয়াবহ গণহত্যার আশঙ্কা প্রকাশ করেন। মানচিত্রে তিনি দেখান, কোবানিতে যাতায়াতের কেবল একটি ছোট করিডর খোলা রয়েছে। আইএস জঙ্গিরা কোবানি থেকে দক্ষিণ ও পূর্ব দিকে সরে গিয়ে তথাকথিত কুর্দি নিরাপত্তা কার্যালয়ের অধিকাংশ দখল করার পর, এমন নাটকীয় সতর্কবার্তা এল। ওই এলাকায় কুর্দি যোদ্ধারা শহরের নিরাপত্তা ভবনগুলোকে রক্ষার জন্য যুদ্ধ করছে। থানা, নগর ভবন ও স্থানীয় সরকারের কার্যালয়গুলো ওই এলাকায় অবস্থিত। গত সেপ্টেম্বরের মাঝামাঝি সময় থেকে কোবানিতে জোরালো হামলা শুরু করেছে আইএস। এতে দুই লাখের বেশি মানুষ প্রতিবেশী দেশ তুরস্কে পালিয়ে যায়। এ যুদ্ধে ৫০০ বেশি লোক নিহত হয়েছে । সিরিয়ান অবজারভেটরি ফর হিউম্যান রাইটসের মতে, কোবানির ৪০ শতাংশ এলাকা এখন আইএসের দখলে।
