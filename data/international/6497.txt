
২০১৯ সালে গোর্খাল্যান্ড রাজ্য গঠনের চুক্তি করার আশা প্রকাশ করেছেন ভারতের পশ্চিমবঙ্গের জনমুক্তি মোর্চার চেয়ারম্যান বিমল গুরুং। গতকাল মঙ্গলবার নেপালি ভাষা দিবসের এক অনুষ্ঠানে তিনি বলেন, ‘২০০৭ সালে যখন জনমুক্তি মোর্চা গঠন করা হয়, তখন নেপালি সাহিত্যিক গুমান সিং চামলিং আমাকে একটি টুপি উপহার দিয়েছিলেন। ২০১৯ সালে যখন গোর্খাল্যান্ড রাজ্য গড়ার চুক্তি করতে যাব, তখন ওই টুপি পরেই সই করব।’ প্রধানমন্ত্রীকে দাবির কথা জানিয়ে চিঠি লিখবেন বলেও জানান বিমল। গোর্খা জাতিগোষ্ঠীর মানুষের জন্য পাহাড়ি অঞ্চল দার্জিলিংয়ে পৃথক গোর্খাল্যান্ড রাজ্য গড়ার দাবিতে সম্প্রতি নতুন করে সক্রিয় হয়েছে গোর্খা জনমুক্তি মোর্চা।
