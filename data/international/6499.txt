
পশ্চিমবঙ্গের মুখ্যমন্ত্রী মমতা বন্দ্যোপাধ্যায় বলেছেন, ‘আমার টিম তৈরি আছে, আমার অবর্তমানে পার্টি শেষ হয়ে যাবে না। আজ বিজেপি আমাকে মেরে ফেললেও দলের কিছু হবে না। আমার চারটি প্রজন্ম তৈরি।’
মমতা এ কথাও বলেছেন, ‘আমার দলেও আমাকে সরানোর চেষ্টা হয়েছে। দল ভাঙার চেষ্টা হয়েছে। তবে ৯৯.৯ শতাংশ ভালো। কাউকে কাউকে মুখ্যমন্ত্রী হওয়ার টোপও দেওয়া হয়েছিল। তাঁরা রাজি হননি।’বৃহস্পতিবার রাতে কলকাতার টিভি চ্যানেল স্টার আনন্দর একটি অনুষ্ঠানে মমতা এসব কথা বলেছেন। সাক্ষাৎকারে মমতা অভিযোগ করেন, তাঁকে মেরে ফেলার চক্রান্ত হয়েছিল। সেই চক্রান্ত সফল হয়নি।মমতা বলেছেন, ‘নারদের ফুটেজ নিয়ে বিতর্ক রয়েছে। এটা নিয়ে কথা বলব না। আদালতে বিচারাধীন বিষয়। রাজনৈতিক চক্রান্ত। ২০১৪ সালে করানো হয়েছিল। প্রতিশোধ নিতে ওরা প্ল্যান করে।’মমতা রাষ্ট্রপতি নির্বাচন প্রসঙ্গে বলেছেন, ‘প্রণব, আদভানি, সুষমা, সুমিত্রা মহাজন রাষ্ট্রপতি হতে পারেন। এঁদের মধ্যে কেউ হলে খুশি হব।’ উত্তর প্রদেশে বিজেপির বিজয় নিয়ে মমতা বলেছেন, ‘এত আহ্লাদিত, উৎসাহিত হওয়ার কারণ নেই। আসলে ওরা অনেক ভোটে হেরেছে। উত্তর প্রদেশে বিশাল জয় নয়, ওটা একতরফা জয়। বিরোধীরা লড়াই করতে পারেনি। বিরোধীদের উচিত ছিল অভিযোগ করা। নোট বাতিলের নেতিবাচক প্রভাব আছে। মায়াবতী ইভিএম নিয়ে বলেছেন। এখন ওরা কোর্টে যেতে পারে। মনে করলে, চ্যালেঞ্জও করতে পারে।’
