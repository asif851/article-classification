
জাভা সাগরে ডুবে যাওয়া এয়ার এশিয়ার ৮৫০১ ফ্লাইটটির বড় দুটি অংশ খুঁজে পাওয়া গেছে বলে দাবি করেছেন উদ্ধার-কর্মীরা। আজ শনিবার ইন্দোনেশিয়ার উদ্ধারকারী দলের শীর্ষস্থানীয় কর্মকর্তা এ কথা জানান। গত সপ্তাহে ১৬২ আরোহী নিয়ে বিমানটি জাভা সাগরে গিয়ে পড়ে বলে সংবাদমাধ্যমে খবর প্রকাশিত হয়। দুর্ঘটনার পর থেকে এখন পর্যন্ত বিমানের ৩০ যাত্রীর লাশ উদ্ধার করা হয়েছে। গত শুক্রবার গভীর রাতে বোর্নিও দ্বীপের কাছাকাছি জাভা সাগরে ব্যাপক তল্লাশি চালানোর সময় সাগরের তলদেশে বস্তুর সন্ধান মিলেছে। সেখানে বিমানের নিহত আরও যাত্রীর লাশ ও ব্ল্যাক বক্সের সন্ধান মিলতে পারে। ব্ল্যাক বক্স পাওয়া গেলে বিমানটির বিধ্বস্ত হওয়ার কারণ জানা যাবে। বিমান সন্ধান ও উদ্ধারকারী দলের প্রধান বামবাং সোয়েলিসতিও বলেন, ‘আমরা তেল ছিটানো এবং বিমানের বড় দুটি অংশের সন্ধান পেয়েছি। আমি নিশ্চিত করতে পারি, এটি বিধ্বস্ত এয়ার এশিয়া বিমানের অংশ।’ তিনি জানান, যেখানে বিমানের অংশ পাওয়া গেছে, সেখানে লাশ উদ্ধারে ডুবুরি পাঠানো হয়েছে।
