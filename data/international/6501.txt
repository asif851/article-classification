
রাশিয়ার সেন্ট পিটার্সবার্গ শহরে পাতালরেলে একটি ট্রেনের কামরায় বিস্ফোরণের ঘটনায় জড়িত সন্দেহভাজন ব্যক্তির বয়স কুড়ির কোটায়। তিনি মধ্য এশিয়ান। রাশিয়ার গণমাধ্যমে এমনটাই বলা হচ্ছে।
বিবিসি অনলাইনের প্রতিবেদনে জানানো হয়, স্থানীয় সময় গতকাল সোমবারের ওই বিস্ফোরণে ১১ জন নিহত হয়েছেন। আহত হয়েছেন অন্তত ৪৫ জন।
রুশ বার্তা সংস্থা ইন্টারফ্যাক্স ও তাস বলছে, সন্দেহভাজন ব্যক্তিকে শনাক্ত করা হয়েছে।
সন্দেহভাজন ব্যক্তি আত্মঘাতী বোমা হামলাকারী কি না, তা নিয়ে ভিন্ন ভিন্ন খবর পাওয়া যাচ্ছে।
বিস্ফোরণে নিহত ব্যক্তিদের স্মরণে তিন দিনের শোক ঘোষণা করেছে সেন্ট পিটার্সবার্গের কর্তৃপক্ষ।
রুশ প্রেসিডেন্ট ভ্লাদিমির পুতিন গতকালই ঘটনাস্থল পরিদর্শন করেছেন। নিহত ব্যক্তিদের প্রতি শ্রদ্ধা জানিয়েছেন তিনি।
তদন্তকারীরা ঘটনাটিকে সন্দেহজনক ‘সন্ত্রাসী হামলা’ হিসেবে বর্ণনা করেছেন। তবে তাঁরা তাঁদের এই সন্দেহের ব্যাপারে বিস্তারিত তথ্য জানায়নি। তা ছাড়া এখন পর্যন্ত কোনো গোষ্ঠী এই হামলার দায় স্বীকার করেনি।
রুশ প্রধানমন্ত্রী দিমিত্রি মেদভেদেভ এক ফেসবুক বার্তায় এই ঘটনাকে ‘সন্ত্রাসী হামলা’ বলে অভিহিত করেন।
পুতিন বলেছেন, বিস্ফোরণের কারণ অনুসন্ধান করা হচ্ছে। সন্ত্রাসবাদের সন্দেহকে উড়িয়ে দিচ্ছেন না তিনি।
আরও পড়ুন: রাশিয়ায় মেট্রো রেলস্টেশনে বিস্ফোরণ, নিহত ১০
