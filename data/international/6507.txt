
যুক্তরাষ্ট্রের পরিবেশ সুরক্ষা সংস্থার প্রধান হিসেবে শপথ নিলেন প্রেসিডেন্ট ডোনাল্ড ট্রাম্পের মনোনীত স্কট প্রুইট। প্রুইট এই সংস্থার কড়া সমালোচকও।
বিবিসির খবরে জানা যায়, স্থানীয় সময় গতকাল শুক্রবার সিনেটে প্রুইটের নিয়োগ ৫২-৪৬ ভোটে অনুমোদন পায়। ডেমোক্র্যাটদের বিরোধিতা সত্ত্বেও রিপাবলিকানরা এই অনুমোদন দেন।
গত বৃহস্পতিবার ওকলাহোমার একজন বিচারক প্রুইটকে আগামী মঙ্গলবারের মধ্যে ই-মেইল প্রকাশের নির্দেশ দেন। তাঁর বিরুদ্ধে তেল ও গ্যাস কোম্পানির নির্বাহীদের সঙ্গে ই-মেইল বিনিময়ের অভিযোগ ছিল। তবে প্রুইট এই অভিযোগ অস্বীকার করেন। ডেমোক্র্যাটদের অভিযোগ, জ্বালানি প্রতিষ্ঠানের সঙ্গে প্রুইটের যোগসাজশ রয়েছে। ডেমোক্র্যাটরা ই-মেইল নিয়ে অভিযোগ নিষ্পত্তি না হওয়া পর্যন্ত প্রুইটের নিয়োগের বিষয়টি বিলম্বিত করতে সিনেটে চাপ দেন।
যুক্তরাষ্ট্রের পরিবেশ সুরক্ষা সংস্থার (ইপিএ) শতাধিক সাবেক সদস্য খোলা চিঠিতে প্রুইটের নিয়োগের কড়া সমালোচনা করেছেন। অনেকে প্রুইটকে ‘অযোগ্য উগ্র সমালোচক’ বলে চিহ্নিত করেছেন।
