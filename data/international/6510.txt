
সৌরশক্তিচালিত বিমান সোলার ইমপালস ২ প্রথমবারের মতো প্রশান্ত মহাসাগর পাড়ি দিয়ে ইতিহাস সৃষ্টি করেছে। বিমানটি সাত হাজার ২০০ কিলোমিটার পথ পাড়ি দিয়ে জাপান থেকে যুক্তরাষ্ট্রের হাওয়াই দ্বীপে পৌঁছেছে।
আজ শনিবার বিবিসি অনলাইনের প্রতিবেদনে জানানো হয়, গতকাল শুক্রবার বিমানটি হাওয়াইয়ের কালাইলোয়া বিমানবন্দরে অবতরণ করে। গত ২৮ জুন জাপান থেকে হাওয়াইয়ের উদ্দেশে যাত্রা শুরু করে বিমানটি।
দীর্ঘ এই যাত্রায় বিমানটি প্রায় ১১৮ ঘণ্টা আকাশে ছিল। এই পথ পাড়ি দিয়ে বিমানের পাশাপাশি নতুন রেকর্ড গড়েছেন বিমানের একমাত্র চালক ও যাত্রী আন্দ্রে বোর্শবার্গ।
পরীক্ষা-নিরীক্ষা শেষে বিমানটি হাওয়াই থেকে অ্যারিজোনার ফিনিক্সে যাবে। সেখান থেকে নিউইয়র্ক হয়ে আটলান্টিক মহাসাগর পাড়ি দিয়ে যাবে আরব আমিরাতের আবুধাবি। সেখান থেকেই এটি যাত্রা শুরু করে। এর মধ্য দিয়ে গত ৯ মার্চ শুরু হওয়া সোলার ইমপালস ২ এর বিশ্ব প্রদক্ষিণ যাত্রা শেষ হবে।
