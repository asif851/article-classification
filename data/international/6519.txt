
সৌদি আরবের রিয়াদে রাজকীয় প্রাসাদে বিক্ষোভের কারণে ১১ জন প্রিন্সকে গ্রেপ্তার করা হয়েছে। বিক্ষোভকারী প্রিন্সদের প্রথমে রাজপ্রাসাদ থেকে সরিয়ে নেওয়ার চেষ্টা করা হয়েছিল। কিন্তু সরতে রাজি না হওয়ায় তাঁদের গ্রেপ্তার করা হয়। রাজপ্রাসাদের সূত্র স্থানীয় একটি অনলাইন গণমাধ্যমকে এই তথ্য নিশ্চিত করেছে।
সূত্র জানায়, সৌদি বাদশা সালমান বিন আবদুল আজিজ নতুন নির্দেশনা জারি করেছেন যে, সরকার এখন থেকে আর প্রিন্সদের বিদ্যুৎ ও পানির বিল পরিশোধ করবে না। প্রাসাদে এই সিদ্ধান্তের প্রতিবাদ করেন প্রিন্সরা। এ ছাড়া তাঁরা গত বছর হত্যার দায়ে এক প্রিন্সের মৃত্যুদণ্ড কার্যকর হওয়ার ঘটনায় ক্ষতিপূরণের দাবি করছিলেন। পরে তাঁদের গ্রেপ্তার করা হয় কর্তৃপক্ষের নির্দেশে।
এদিকে ওয়াশিংটন পোস্ট-এর এক প্রতিবেদনে বলা হয়েছে, সরকারের সমালোচনা করায় এক সাংবাদিককে গ্রেপ্তার করেছে সৌদি কর্তৃপক্ষ। দেশটির দৈনিক আল-ওয়াতান-এর নিয়মিত কলাম লেখক সালেহ আল-সেহিকে গত বুধবার গ্রেপ্তার করা হলেও তা প্রকাশ পায় পরে।
এই গ্রেপ্তারের নিন্দা জানিয়ে আল-সেহিকে অবিলম্বে মুক্তি দেওয়ার আহ্বান জানিয়েছে সাংবাদিকদের অধিকার নিয়ে কাজ করা আন্তর্জাতিক সংগঠন কমিটি টু প্রটেক্ট জার্নালিস্টস। তারা সরকারের সমালোচনা করলেই গ্রেপ্তার করা হবে, এমন ধারা থেকে বের হওয়ার আহ্বান জানিয়েছে সৌদি কর্তৃপক্ষের প্রতি।
সম্প্রতি দেশটিতে রাজপরিবারের অনেক সদস্য, বর্তমান ও সাবেক মন্ত্রী, শীর্ষ ধনকুবেরদের গ্রেপ্তার করা হয়েছে। পরে তাঁদের বিলাসবহুল হোটেলে বন্দী রাখা হয়। তাঁদের বিরুদ্ধে দুর্নীতির অভিযোগ আনা হয়। অনেককে পরে সম্পদের বিনিময়ে মুক্তি দেওয়া হয়েছে।
অভিযোগ রয়েছে, সৌদি যুবরাজ মোহাম্মদ বিন সালমান নিজের ক্ষমতাকে পাকাপোক্ত করতে দুর্নীতিবিরোধী অভিযানের নামে নিজের সম্ভাব্য প্রতিপক্ষকে ঘায়েল করছেন।
