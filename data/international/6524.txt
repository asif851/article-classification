
পাকিস্তান তেহরিক-ই-ইনসাফ দলের (পিটিআই) প্রধান ইমরান খান বলেছেন, তিনি বা তাঁর সমর্থকেরা প্রধানমন্ত্রী নওয়াজ শরিফের পদত্যাগের দাবি থেকে কোনোভাবেই সরবেন না। তিনি প্রকৃত গণতন্ত্র চান।অন্যদিকে নওয়াজের দল পাকিস্তান মুসলিম লিগের (এন) নেতা ও কেন্দ্রীয় রেলমন্ত্রী সাদ রফিক বলেছেন, পিটিআইয়ের ছয়টি দাবির মধ্যে পাঁচটির সঙ্গে সরকার একমত হলেও প্রধানমন্ত্রীর পদত্যাগের দাবি মানবে না। খবর রয়টার্স, ডন ও জিয়ো টিভির।চলমান রাজনৈতিক সংকট সমাধানে সরকারের সঙ্গে পিটিআইয়ের আলোচনা কোনো অগ্রগতি ছাড়াই গত বুধবার শেষ হয়। পিটিআইয়ের পক্ষ থেকে বলা হয়, আলোচনার মাধ্যমে সংকট সমাধানের ওটাই ছিল শেষ দিন। এরপর গতকাল বৃহস্পতিবার অবস্থান কর্মসূচিতে উপস্থিত দলীয় নেতা-কর্মীদের উদ্দেশে বক্তৃতা করেন ইমরান। তিনি বলেন, ‘আমি রাজপথ ছাড়ব না। এই সরকারকে মানব না। আমি প্রকৃত গণতন্ত্র চাই।’নওয়াজের দলের নেতা কেন্দ্রীয় রেলমন্ত্রী সাদ রফিক বলেন, অপরাধ প্রমাণ হওয়ার আগে প্রধানমন্ত্রীর পদত্যাগ করা সঠিক সিদ্ধান্ত নয়।এদিকে ২০১৩ সালের সাধারণ নির্বাচন বাতিলের দাবিতে করা একটি পিটিশন খারিজ করে দিয়েছেন পাকিস্তানের লাহোর হাইকোর্ট। গতকাল শুনানিকালে আদালতে পিটিশনকারী মোহাম্মাদ সাব্বিরের কাছে জানতে চান, নির্বাচনে জালিয়াতির অভিযোগের সপক্ষে তাঁর কাছে কোনো প্রমাণ আছে কি না। জবাবে তিনি জানান, কোনো প্রমাণ তাঁর কাছে নেই। এর এক দিন আগে পাকিস্তানের নির্বাচন কমিশন ওই নির্বাচনে ব্যাপক কারচুপি হয়েছে বলে ইমরান খানের দল পিটিআই ও নির্বাচন কমিশনের সাবেক অতিরিক্ত সচিব আফজাল খানের তোলা অভিযোগ নাকচ করে দেয়।ইমরানকে উপপ্রধানমন্ত্রী পদ দেওয়া নিয়ে: পার্লামেন্টবিষয়ক প্রতিমন্ত্রী শেখ আফতাব বলেছেন, ইমরান খানকে উপপ্রধানমন্ত্রীর পদ দেওয়ার যে কথা উঠেছে, তা আসলে ছিল রসিকতা। পিটিআই ও সরকারি প্রতিনিধিদের আলোচনায় রসিকতা হিসেবেই তা বলা হয়েছিল। ইমরান গতকাল দাবি করেন, সরকার তাঁকে ঘুষ হিসেবে উপপ্রধানমন্ত্রীর পদ দেওয়ার প্রস্তাব দিয়েছে। তিনি সেই প্রস্তাব নাকচ করে দিয়েছেন।আইন পরিষদ ভেঙে দেওয়ার আবেদন: নওয়াজের পদত্যাগের দাবিতে ইমরানের পাশাপাশি আন্দোলনকারী দল পিএটি গতকাল জাতীয় ও প্রাদেশিক পরিষদ ভেঙে দেওয়ার জন্য লাহোর হাইকোর্টে আবেদন করেছে। পিএটি পাঞ্জাবের প্রেসিডেন্ট আবদুল কাইয়ুম খান এই আবেদন করেছেন।এফআইআরের প্রক্রিয়া: প্রতিরক্ষামন্ত্রী খাজা আসিফ গতকাল বলেছেন, লাহোরের মডেল টাউনে পুলিশের সঙ্গে সংঘর্ষে পাকিস্তান আওয়ামী তেহরিকের (পিএটি) ১১ নেতা-কর্মী নিহত হওয়ার ঘটনায় থানায় প্রাথমিক তথ্য বিবরণীর (এফআইআর) প্রক্রিয়া শুরু করতে সরকার প্রস্তুত। জাতীয় পরিষদে মন্ত্রী আরও বলেন, পিএটির দাবিমতো এফআইআরে প্রধানমন্ত্রী ও অন্য মন্ত্রীদেরও নাম থাকবে। পিএটির নেতা-কর্মী নিহত হওয়ার ঘটনায় মামলা করতে ১৬ আগস্ট সরকারের প্রতি নির্দেশ দেন আদালত।চলমান রাজনৈতিক পরিস্থিতিতে ‘কোনো অসাংবিধানিক পদক্ষেপ’ এড়াতে আদালতের নির্দেশনা চেয়ে করা আবেদনের শুনানি আবার শুরু হচ্ছে। সুপ্রিম কোর্ট বার অ্যাসোসিয়েশন ও হাইকোর্ট বার অ্যাসোসিয়েশন ওই নির্দেশনা চেয়ে আদালতে আবেদন করে।
