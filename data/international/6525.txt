
চীনের সরকার ও সামরিক বাহিনীর বিরুদ্ধে সাইবার গুপ্তচরবৃত্তির অভিযোগ এনেছে যুক্তরাষ্ট্র। ওয়াশিংটন বলছে, যুক্তরাষ্ট্র সরকারের কম্পিউটার নেটওয়ার্কে হামলা চালিয়েছে চীন। পেন্টাগনের এক প্রতিবেদনে এ দাবি করা হয়েছে।
গত সোমবার কংগ্রেসে উত্থাপিত ৮৩ পৃষ্ঠার ওই বার্ষিক প্রতিবেদনে বলা হয়, রাডার ফাঁকি দিতে সক্ষম বিমান ও সমুদ্র প্রতিরক্ষা বাড়াতে যুদ্ধবিমানবাহী জাহাজ তৈরির পরিকল্পনায় এগিয়ে গেছে চীন।
বেইজিং এই প্রতিবেদনকে ‘ভিত্তিহীন’ আখ্যা দিয়ে বলেছে, এর মধ্য দিয়ে ‘যুক্তরাষ্ট্রের অবিশ্বাস’-এর চরিত্রই ফুটে উঠেছে। চীনের পিপলস লিবারেশন আর্মির (পিএলএ) গবেষক ওয়াং জিনজুন বলেন, দুই দেশের পারস্পরিক বিশ্বাসের সম্পর্কের ক্ষেত্রে এই প্রতিবেদন ‘দায়িত্বজ্ঞানহীন ও ক্ষতিকর’।
যুক্তরাষ্ট্র সরকার যেসব সাইবার হামলার (হ্যাকিং) শিকার হচ্ছে, তার কিছু চীনের সরকার ও সামরিক বাহিনী চালিয়েছে বলে প্রতিবেদনে দাবি করা হয়। এতে বলা হয়, হ্যাকিংয়ের প্রধান উদ্দেশ্য হচ্ছে যুক্তরাষ্ট্রের প্রতিরক্ষা দপ্তর, সামরিক পরিকল্পনা ও সরকারি কর্মকর্তাদের গোপন তথ্য সংগ্রহ করা।
সাইবার হামলা নিয়ে মার্কিন প্রশাসন যতটা না উদ্বিগ্ন, তার চেয়ে বেশি উদ্বিগ্ন চীনের সামরিক উদ্দেশ্য নিয়ে। পেন্টাগনের পূর্ব এশিয়া অঞ্চলের উপসহকারী প্রতিরক্ষামন্ত্রী ডেভিড হেলভে বলেন, ‘আমার কাছে যেটি উদ্বেগের, সেটি হলো স্বচ্ছতা আর উন্মুক্ততা ছাড়াই চীনের সামরিক বাহিনীর আধুনিকায়ন ও প্রতিরক্ষায় ব্যয় হচ্ছে।’
দক্ষিণ চীন সাগরের একটি দ্বীপপুঞ্জ নিয়ে জাপান ও ফিলিপাইনের সঙ্গে চীনের দ্বন্দ্ব যখন চরমে, তখনই পেন্টাগনের এই প্রতিবেদন প্রকাশ করা হলো।
প্রতিবেদনে উল্লেখ করা হয়, চীনের চেয়ে যুক্তরাষ্ট্রের সামরিক ব্যয় দ্বিগুণের বেশি। বিবিসি।
