
ইরাকের শিয়া সম্প্রদায়ের প্রভাবশালী নেতা মুকতাদা আল-সদর রাজনীতি থেকে সরে দাঁড়ানোর ঘোষণা দিয়েছেন। সাবেক প্রেসিডেন্ট প্রয়াত সাদ্দাম হোসেনের শাসনামলের অবসানের পর ইরাকের রাজনীতিতে গুরুত্বপূর্ণ ভূমিকা রাখেন আল-সদর। আল-সদরের একটি লিখিত বিবৃতি গতকাল রোববার প্রকাশিত হয়। এতে তিনি বলেন, এখন থেকে তিনি সব ধরনের রাজনীতি থেকে সরে দাঁড়ানোর ঘোষণা দিচ্ছেন। সরকারের বাইরে বা ভেতরে এবং পার্লামেন্টের কোনো কার্যক্রমে তিনি যুক্ত থাকবেন না। আর তাঁর রাজনৈতিক আন্দোলনের সব কার্যালয়ও বন্ধ করে দেওয়া হবে। তবে সমাজকল্যাণ, গণমাধ্যম ও শিক্ষাভিত্তিক কার্যক্রম অব্যাহত থাকবে।ইরাকের পার্লামেন্ট নির্বাচনের দুই মাস আগে আল-সদর রাজনীতি ত্যাগের ঘোষণা দিলেন। তাঁর রাজনৈতিক দলটি বর্তমানে মন্ত্রিসভায় ছয়টি পদে রয়েছে। ৩২৫ সদস্যের পার্লামেন্টে তাঁর দলের ৪০ সদস্য রয়েছেন। আল-সদরের ঘোষণাটি সাময়িক নাকি স্থায়ী তা অস্পষ্ট। তাঁর নেতৃত্বাধীন আন্দোলনের কর্মী-সমর্থকেরাও এ ঘোষণায় বিস্মিত হয়েছেন।আল-সদরের রাজনৈতিক জীবনের ব্যাপ্তি এক দশকের কিছু বেশি। ২০০৩ সালে ইরাকে মার্কিন নেতৃত্বাধীন দখলদার বাহিনীর হামলার কঠোর সমালোচনা করে আলোচনায় এসেছিলেন তিনি।মুকতাদা পরে রাজনীতিতে যোগ দেন এবং পার্লামেন্ট ও মন্ত্রিসভায় তাঁর প্রভাব প্রতিষ্ঠা করতে সমর্থ হন। এএফপি।
