
নিলামে উঠেছিল এক জোড়া দুল। কিন্তু বিক্রি হয়েছে আলাদা আলাদা। তা-ও আবার রেকর্ড ৫ কোটি ৭৪ লাখ ডলারে। নাম প্রকাশে অনিচ্ছুক এশীয় এক ক্রেতা দুল দুটি কিনে নিয়েছেন বলে জানিয়েছে সংশ্লিষ্ট নিলামকারী প্রতিষ্ঠান।
দুটি দুলের একটিতে লাগানো নীল রঙের হিরে, নাম অ্যাপোলো ব্লু। অন্য দুলের হিরে হালকা গোলাপি রঙের। সোথেবিস নামের নিলামকারী প্রতিষ্ঠান গতকাল মঙ্গলবার জেনেভায় এ নিলামের আয়োজন করে।নীল রঙের হিরেটির নাম ‘দ্য অ্যাপোলো ব্লু’। এটিই সবচেয়ে বেশি দামে বিক্রি হয়েছে। দাম উঠেছে প্রায় ৪ কোটি ২১ লাখ ডলার। নিলাম হওয়া এ ধরনের হিরের মধ্যে অ্যাপোলো ব্লু আকারে সবচেয়ে বড়। এর ওজন প্রায় ১৪ দশমিক ৫৪ ক্যারাট। নিলামকারী প্রতিষ্ঠান আশা করেছিল, এর দাম উঠবে ৩ কোটি ৮০ লাখ ডলার থেকে ৫ কোটি ডলারের মধ্যে। সেদিক থেকে প্রতিষ্ঠানের আশা যে পূরণ হয়েছে, তা তো বোঝাই যাচ্ছে।অন্যদিকে গোলাপি রঙের হিরেটির নাম ‘দ্য আর্তেমিস পিংক’। এটি কিনতে অজ্ঞাত ক্রেতা খরচ করেছেন ১ কোটি ৫৩ লাখ ডলার। এর দাম ধরা হয়েছিল ১ কোটি ২০ থেকে ১ কোটি ৮০ লাখ ডলার। এর ওজন প্রায় ১৬ ক্যারাট।জেমোলজিক্যাল ইনস্টিটিউট অব আমেরিকা জানিয়েছে, গোলাপি রঙের হিরেটি রাসায়নিকভাবে সবচেয়ে ‘শুদ্ধ’। বিশেষজ্ঞদের মতে, এই হিরে অনেক স্বচ্ছ।
তথ্যসূত্র: এএফপি
