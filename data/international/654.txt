
ভারতের কংগ্রেস শাসিত উত্তরাখন্ড রাজ্যে রাষ্ট্রপতির শাসন জারির বিরুদ্ধে কংগ্রেস হাইকোর্টের শরণাপন্ন হলো। কংগ্রেসের দুই শীর্ষ আইনজীবী নেতা কপিল সিবাল ও অভিষেক মনু সিংভি গতকাল সোমবার হাইকোর্টে এই ‘অগণতান্ত্রিক সরকারি সিদ্ধান্তের’ বিরুদ্ধে আবেদন জানান। একই দিন সদ্য সাবেক হওয়া উত্তরাখন্ডের মুখ্যমন্ত্রী হরিশ রাওয়াত ২৭ জন দলীয় বিধায়ককে নিয়ে রাজ্যপাল কে কে পলের দরবারে হাজির হয়ে বলেন, স্বতন্ত্র ছয় সদস্যের সমর্থনসহ বিধানসভায় সংখ্যাগরিষ্ঠতা রয়েছে তাঁরই।রাজ্যে সাংবিধানিক সংকটের যুক্তিতে গত রোববার কেন্দ্রীয় মন্ত্রিসভার সুপারিশে রাষ্ট্রপতি প্রণব মুখার্জি উত্তরাখন্ডে রাষ্ট্রপতির শাসন জারি করেন। ওই একই দিন বিধানসভার স্পিকার দলত্যাগ রোধ আইন অনুযায়ী কংগ্রেসের নয় বিক্ষুব্ধ বিধায়কের সদস্যপদ খারিজ করেন।
