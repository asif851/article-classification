
দুর্নীতির মামলা থেকে খালাস পেয়েছেন ভারতের তামিলনাড়ু রাজ্যের সাবেক মুখ্যমন্ত্রী জয়রাম জয়ললিতা। তিনি আবার মুখ্যমন্ত্রীর দায়িত্ব নিতে পারবেন। আজ সোমবার কর্ণাটকের হাইকোর্ট ওই মামলায় সাজাপ্রাপ্ত জয়ললিতার আপিলের রায় দিয়েছেন।রায়ের সময় আজ আদালতে জয়ললিতা উপস্থিত ছিলেন না। এই রায় ৬৭ বছর বয়সী জয়ললিতার জন্য একটি গুরুত্বপূর্ণ ঘটনা। খালাস না পেলে চার বছর তাঁকে কারাগারেই কাটাতে হতো। এটি তাঁর রাজনৈতিক জীবনে প্রভাব ফেলত। এখন তামিলনাড়ুর মুখ্যমন্ত্রী পদে জয়ললিতা ফিরে যেতে পারবেন। তবে ছয় মাসের মধ্যে তাঁকে নির্বাচনে প্রতিদ্বন্দিতা করতে হবে।এনডিটিভির খবরে জানা যায়, জয়ললিতার রায় দিতে মাত্র ১০ সেকেন্ড সময় নেন আদালত। ওই মামলায় জয়ললিতার সঙ্গে আরও তিনজনকে দোষী সাব্যস্ত করা হয়। তাঁদের মধ্যে জয়ললিতার ঘনিষ্ঠ কর্মকর্তা শশিকালা নটরাজনকেও অভিযোগ থেকে খালাস দেওয়া হয়েছে। রায় ঘোষণার কয়েক মিনিটের মধ্যেই চেন্নাইতে সাবেক মুখ্যমন্ত্রীর বাড়ির সামনে আতশবাজি জ্বালিয়ে আনন্দ প্রকাশ করে দলের সমর্থকেরা।২০১৪ সালের ২৭ সেপ্টেম্বর বেঙ্গালুরুর একটি আদালতে জয়ললিতাকে দুর্নীতির দায়ে দোষী সাব্যস্ত করা হয়। চার বছরের কারাদণ্ডাদেশ দেওয়া হয় তাঁকে। এ ছাড়া তাঁকে ১০০ কোটি রুপি জরিমানা, অনাদায়ে আরও এক বছরের কারাদণ্ডাদেশ দেওয়া হয়। প্রায় ১৮ বছর আগে আয়ের সঙ্গে সঙ্গতিহীন সম্পদ থাকার অভিযোগে জয়ললিতার বিরুদ্ধে ওই মামলা করা হয়। বর্তমানে ভারতীয় জনতা পার্টির (বিজেপি) নেতা সুব্রামানিয়াম স্বামী মামলাটি করেন।সাজার পরে তিন সপ্তাহ কারাগারে ছিলেন জয়ললিতা। পরে সুপ্রিম কোর্টে তিনি শর্তসাপেক্ষে জামিন পান। শর্তে বলা হয়, জয়ললিতার সমর্থকদের আইনশৃঙ্খলা মেনে চলতে হবে। ‘আম্মা’ এর কারাদণ্ডের প্রতিবাদে সে সময় তামিলনাড়ুতে তাঁর সমর্থকেরা গাড়িতে অগ্নিসংযোগ ও ভাঙচুর চালায়।
১৯৯১ থেকে ১৯৯৬ সাল পর্যন্ত সময়ে প্রথম মেয়াদে তামিলনাড়ুর মুখ্যমন্ত্রী থাকাকালে আয়ের সঙ্গে সঙ্গতিহীন সম্পদ অর্জনের অভিযোগে জয়ললিতার বিরুদ্ধে মামলা হয়। ওই পাঁচ বছরে জয়ললিতার অর্জিত সম্পদের পরিমাণ ৬৬ কোটি রুপি। এর মধ্যে রয়েছে দুই হাজার একর জমি, ৩০ কেজি সোনা ও ১২ হাজার শাড়ি।
আরও জানতে পড়ুন জয়ললিতা এখন কয়েদি নম্বর ৭৪০২ 
