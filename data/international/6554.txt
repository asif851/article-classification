
টিভিতে সরাসরি অনুষ্ঠান সম্প্রচারের সময় সব ধরনের পরিস্থিতির জন্য প্রস্তুত থাকতে হয় প্রতিবেদককে। যেকোনো সময় পরিস্থিতি নিয়ন্ত্রণের বাইরে চলে যেতে পারে—এটি মাথায় রেখেই কাজ করতে হয়।
এমন আকস্মিকভাবে পরিস্থিতি কীভাবে নিয়ন্ত্রণের বাইরে যেতে পারে, তা খুব হাড়ে হাড়েই টের পেলেন বিবিসির সাংবাদিক বেন ব্রাউন। গত মঙ্গলবার সরাসরি সম্প্রচারের সময় এক অনাকাঙ্ক্ষিত ঘটনার সম্মুখীন হতে হয় তাঁকে।
যুক্তরাজ্যের বার্ডফোর্ডে লেবার পার্টির নির্বাচনী ইশতেহার প্রকাশ অনুষ্ঠানে উপস্থিত এক সহকর্মীর সরাসরি সাক্ষাৎকার নিচ্ছিলেন বেন ব্রাউন। বেশ গুরুগম্ভীর আলোচনা চলছিল। হঠাৎ করেই এক নারী এসে তাঁদের দুজনের মাঝে দাঁড়িয়ে যান। তিনি আলোচনারত দুজনকে দেখে ক্যামেরার দিকে তাকিয়ে হাসিমুখে বৃদ্ধাঙ্গুল তুলে বলেন, ‘আসলেই অসাধারণ।’ তবে ওই নারীর দিকে না তাকিয়ে আলোচনা চালিয়ে যাচ্ছিলেন দুজন। একসময় ওই নারীকে হাত দিয়ে সরিয়ে দেন প্রতিবেদক। তবে হাতটা অসাধানতাবশত নারীর শরীরের স্পর্শকাতর জায়গায় লেগে যায়। এতে একটু ক্ষুব্ধ হয়ে ওই নারী বেনের কাঁধে আলতো চাপড় মেরে চলে যান সেখান থেকে। পুরো ঘটনাটি সরাসরি সম্প্রচার করা হয়।
টুইটারে ভাইরাল হয় ভিডিওটি। মন্তব্যকারীদের তীব্র আক্রমণের শিকার হন বেন ব্রাউন। কেউ কেউ এভাবে একজন নারীকে সরিয়ে দেওয়ার সমালোচনা করেন। তবে ইচ্ছাকৃতভাবে এটা করেননি বেন—এমন মন্তব্যও করেন অনেকে। সূত্র: এনডিটিভি অনলাইন।
