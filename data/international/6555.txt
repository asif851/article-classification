
বিশ্বের প্রথম নারী মহাকাশচারী রাশিয়ার ভ্যালেন্তিনা তেরেসকোভা সম্ভব হলে মঙ্গলগ্রহেও যেতে ইচ্ছুক। আর যদি ফিরে আসা না হয়, তবু সে অভিযানে যেতে চান। গতকাল শুক্রবার মস্কোর কাছে রাশিয়ার মহাকাশচারী প্রশিক্ষণকেন্দ্র ‘স্টার সিটি’তে এক সংবাদ সম্মেলনে এ কথা জানান তিনি। সংবাদ সম্মেলনে ৭৬ বছর বয়সী তেরেসকোভা বলেন, রহস্যময় মঙ্গল তাঁর প্রিয় গ্রহ। অনেক দিন তিনি ওই গ্রহে যাওয়ার সম্ভাবনা নিয়ে কাজ করেছেন। স্বনামখ্যাত এ মহাকাশচারী সংবাদ সম্মেলনে আরও বলেন, মানুষ মঙ্গলে যাওয়ার স্বপ্ন দেখে। কিন্তু তার সীমাবদ্ধতা অনেক। মঙ্গলে প্রথম যাত্রায় ফিরে আসার সুযোগ না-ও থাকতে পারে। কিন্তু এর পরও তিনি এ ঝুঁকি নিতে প্রস্তুত। ভ্যালেন্তিনা তেরেসকোভা মাত্র ২৬ বছর বয়সে ১৯৬৩ সালে মহাকাশে একক অভিযানে যান। তিন দিনের অভিযানে তিনি ৪৮ বার পৃথিবী প্রদক্ষিণ করেন। আগামী ১৬ জুন তাঁর ঐতিহাসিক মহাকাশ অভিযানের ৫০ বছর পূর্তি উৎসব পালন করবে রাশিয়া। মহাকাশ অভিযানে যাওয়া ইতিহাসের প্রথম মানুষ রাশিয়ার ইউরি গ্যাগারিন। তিনি মহাকাশে যান ১৯৬১ সালে। এএফপি।
