
তাঁর নাম মানবী বন্দ্যোপাধ্যায়। তিনি ভারতের প্রথম হিজড়া বা তৃতীয় লিঙ্গের মানুষ যিনি দেশটির একটি কলেজের অধ্যক্ষ পদে নিয়োগ পেয়েছেন। পশ্চিমবঙ্গের কৃষ্ণনগর মহিলা কলেজের অধ্যক্ষ হিসেবে আগামী ৯ জুন থেকে তিনি কাজ শুরু করবেন।ভারতের শিক্ষা মন্ত্রণালয়ের পদস্থ কর্মকর্তার বরাত দিয়ে আজ বুধবার দ্য হিন্দু এ খবর জানিয়েছে।পশ্চিমবঙ্গের রাজ্যের শিক্ষা বিভাগের কলেজের অধ্যক্ষ পদের নিয়োগ সংক্রান্ত কমিটির চেয়ারম্যান দীপক কুমার কর বলেন, ‘ভারতের পশ্চিমবঙ্গের কৃষ্ণনগর মহিলা কলেজের অধ্যক্ষ করা হয়েছে মানবী বন্দ্যোপাধ্যায়কে। আগামী ৯ জুন থেকে মানবী কাজ শুরু করবেন।’ মানবী বন্দ্যোপাধ্যায়ের যোগ্যতা সম্পর্কে দীপক কর বলেন, ‘গত ২০ বছরের বেশি সময় ধরে মানবী কলেজে শিক্ষকতা করছেন। তাঁর প্রয়োজনীয় প্রশাসনিক অভিজ্ঞতাও আছে। তিনি (মানবী) নিয়ম অনুযায়ী যথাযথ প্রক্রিয়ায় অধ্যক্ষ পদে নিয়োগ পেয়েছেন।’
কলেজের অধ্যক্ষ পদে মানবী বন্দ্যোপাধ্যায়ের নিয়োগে ভারতের তৃতীয় লিঙ্গের সবাই বেশ খুশি এবং তারা এ কাজের জন্য প্রশংসাও করেছেন। হিজড়াদের অধিকার নিয়ে কাজ করা একটি প্রতিষ্ঠান মিত্র ট্রাস্টের পরিচালক রুদ্র ছেত্রী বলেন, ‘এটা আমাদের জন্য অনেক মর্যাদার। এটা ভালো দিক যে, তৃতীয় লিঙ্গের লোকদের স্বাভাবিকভাবে গ্রহণ করা হচ্ছে। সরকারের এ সিদ্ধান্তে সবাই বেশ খুশি।’ গত বছর ভারতের সুপ্রিম কোর্ট এক আদেশে হিজড়াদের পূর্ণ নাগরিক হিসেবে স্বীকৃতি দেন।
