
পাকিস্তানের বিরোধীদলীয় নেতা ইমরান খানের বিরুদ্ধে তাঁর দল তেহরিক-ই-ইনসাফের (পিটিআই) এক নেত্রীর তোলা যৌন হয়রানির অভিযোগ খতিয়ে দেখতে অন্তর্বর্তীকালীন প্রধানমন্ত্রী শহীদ খাকান আব্বাসি বিশেষ কমিটি গঠনের সিদ্ধান্ত নিয়েছেন। অন্তর্বর্তীকালীন প্রধানমন্ত্রীর এ সিদ্ধান্তকে সাধুবাদ জানিয়েছেন ইমরান খান। যদিও অভিযোগকে ভিত্তিহীন বলে দাবি করেন তিনি।
পিটিআইতে নারী সদস্যরা যৌন হয়রানির শিকার হন বলে অভিযোগ তুলে গত মঙ্গলবার দলটি ত্যাগ করেন আয়েলা গুলালাই। তিনি অভিযোগে বলেন, পিটিআই চেয়ারম্যান ইমরান খান তাঁকে অশ্লীল খুদেবার্তা পাঠাতেন। এই অভিযোগের ভিত্তিতে গত শুক্রবার পার্লামেন্টে আইনপ্রণেতা আরিফা খালিদ পারভেজ তদন্ত কমিটি গঠনের প্রস্তাব তোলেন এবং তা গৃহীত হয়। এ বিষয়ে অন্তর্বর্তীকালীন প্রধানমন্ত্রী খাকান আব্বাসি পার্লামেন্টে বলেন, পিটিআইপ্রধান ও গুলালাই—দুজনই সম্মানিত ব্যক্তি। কাজেই অভিযোগটি তদন্তে কমিটি গঠন করা উচিত। গুলালাইয়ের নিরাপত্তা নিশ্চিত করতে পাঞ্জাব পুলিশের মহাপরিদর্শককে বলা হয়েছে। প্রসঙ্গত, গুলালাইয়ের দাবি, পিটিআইপ্রধানের বিরুদ্ধে অভিযোগ তোলার পর থেকে হুমকি পাচ্ছেন তিনি।
 ইমরান খান বলেন, ‘আমি তাঁকে (গুলালাই) কখনোই অশ্লীল খুদেবার্তা পাঠাইনি। আমি প্রস্তাবিত কমিটিকে চ্যালেঞ্জ করছি—খুঁজে বের করুক, যদি আসলেই থেকে থাকে।’
