
নাইজেরিয়ার পূর্বাঞ্চলীয় আদামাওয়া প্রদেশে আত্মঘাতী একটি বোমা হামলার ঘটনায় অন্তত ৫০ জন নিহত হয়েছেন। আহত হয়েছেন অনেকেই।ব্রিটিশ অনলাইন দ্য ইনডিপেনডেন্টের প্রতিবেদনে বলা হয়, স্থানীয় সময় আজ মঙ্গলবার ভোরে আদামাওয়া প্রদেশে মুবি শহরের একটি মসজিদের পাশে ওই আত্মঘাতী বোমা হামলার ঘটনা ঘটে। ওই সময় নামাজের জন্য মুসল্লিরা মসজিদের দিকে যাচ্ছিলেন।পুলিশের একজন মুখপাত্র ওসমান আবুবকর বলেন, প্রাথমিকভাবে ধারণা করা হচ্ছে, মুসল্লিদের ভিড়ে থাকা এক তরুণ এই আত্মঘাতী বোমার বিস্ফোরণ ঘটিয়েছেন। সন্দেহ করা হচ্ছে, ইসলামি জঙ্গি সংগঠন বোকো হারাম এ ঘটনা ঘটিয়েছে। তবে এখনো কোনো পক্ষই এ হামলার দায় স্বীকার করেনি।
মুবি কাউন্সিলের চেয়ারম্যান আহমেদ মুসা বলেন, আত্মঘাতী বোমা হামলার ঘটনায় কয়েক ডজন মানুষ আহত হয়েছেন। আহত ব্যক্তিদের দ্রুত বিভিন্ন হাসপাতালে পাঠানো হয়েছে বলে এখনো সঠিক সংখ্যাটা বলা যাচ্ছে না।
প্রতিবেদনে বলা হয়, নাইজেরিয়ায় ২০০৯ সাল থেকে জঙ্গি সংগঠন বোকো হারাম হত্যাকাণ্ড চালিয়ে যাচ্ছে। এখন পর্যন্ত তারা দুই হাজারের বেশি মানুষকে হত্যা করেছে। তাদের অত্যাচারে প্রায় ২০ লাখ মানুষ ঘরবাড়ি ছেড়ে অন্যত্র পালিয়ে গেছে। বোকো হারাম আত্মঘাতী বোমা হামলা করানোর জন্য কিশোর-কিশোরী ও অল্প বয়স্ক নারীদের বেছে নেয়। যাদের অধিকাংশ বোকো হারামের অপহরণের শিকার।
প্রতিবেদনে আরও বলা হয়, গত বছরের ডিসেম্বরে আদামাওয়া প্রদেশের একটি বাজারে বোকো হারামের আত্মঘাতী বোমা হামলায় অন্তত ৪৫ জনের প্রাণহানি হয়েছিল। সে সময় দুজন নারী ওই আত্মঘাতী বোমার বিস্ফোরণ ঘটিয়েছিলেন।
