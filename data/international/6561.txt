
ইউক্রেনের পূর্বাঞ্চলীয় যুদ্ধবিধ্বস্ত এলাকা ভ্রমণের জন্য পর্যটকদের প্রস্তাব দিচ্ছে দেশটির বিভিন্ন পর্যটন কোম্পানি। এ জন্য পর্যটকদের গুনতে হবে মাত্র ৫০ পাউন্ড, যা বাংলাদেশি মুদ্রায় প্রায় সাড়ে ছয় হাজার টাকা।গতকাল শনিবার বার্তা সংস্থা এএনআই প্রকাশিত প্রতিবেদনে জানানো হয়, যুদ্ধবিধ্বস্ত একটি এলাকা ভ্রমণের জন্য পর্যটকদের প্রস্তাব দেওয়াকে অনেকেই উদ্ভট হিসেবে অভিহিত করেছেন।পর্যটন কোম্পানিগুলোর পক্ষ থেকে সংশ্লিষ্ট অঞ্চলে ভ্রমণকারীদের ধাতুর প্রলেপযুক্ত জ্যাকেট দেওয়ার ঘোষণা দেওয়া হয়েছে। এ ছাড়া ভ্রমণকারীদের জন্য সামরিক যানের ব্যবস্থা রাখার কথা বলা হয়েছে। বিজ্ঞাপনে দাবি করা হয়েছে, পর্যটকেরা অপেক্ষাকৃত কম ঝুঁকিপূর্ণ এলাকাগুলোতে যেতে পারবেন। তাঁরা বিস্ফোরিত যানবাহন, ধ্বংস হওয়া সেতু এবং বোমায় উড়ে যাওয়া গাড়ি দেখার সুযোগ পাবেন। স্মারক হিসেবে পর্যটকেরা গুলির খোসা কিংবা পুড়ে যাওয়া ইট-পাথর সংগ্রহ করতে পারবেন।সম্প্রতি ইউক্রেনের পূর্বাঞ্চলে বিদ্রোহীদের ছোড়া ক্ষেপণাস্ত্রের আঘাতে মালয়েশিয়ান এয়ারলাইনসের একটি বিমান বিধ্বস্ত হয়। এতে বিমানটিতে থাকা ২৯৮ জন আরোহী নিহত হন।
