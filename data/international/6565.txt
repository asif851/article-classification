
স্ত্রীকে ‘ভালোবাসি না’ বলবেন? সাবধান! সম্প্রতি ‘আমি তোমাকে ভালোবাসি না’ বলে জরিমানা গুনতে হয়েছে এক তুর্কি স্বামীকে।
ওই দম্পতি বিবাহবিচ্ছেদের জন্য আদালতের শরণাপন্ন হয়েছিলেন। বিবাহকালীন অপমানের জন্য তাঁরা উভয়েই আদালতের শরণাপন্ন হয়ে পরস্পরের কাছে জরিমানা চেয়েছিলেন। তুর্কি দৈনিক সাবাহর ওয়েবসাইটের বরাত দিয়ে বিবিসি আজ এ সংবাদ প্রকাশ করেছে।বিবিসির খবরে প্রকাশ, প্রথমে নিম্ন আদালত তাঁদের উভয়কে দায়ী করে রায় দিয়েছিলেন। পরে সুপ্রিম কোর্টে আপিল করলে আদালত বলেন, ওই ব্যক্তি তাঁর স্ত্রীকে ‘ভালোবাসি না’ বলে ‘আবেগ সম্বন্ধীয় সহিংসতা’র (ইমোশনাল ভায়োলেন্স) অপরাধ করেছেন। এ জন্য ওই ব্যক্তিকে ক্ষতিপূরণ দেওয়ার আদেশ দেন আদালত।ওই নারী বলেন, স্বামীর ওই মন্তব্য তাঁর আবেগকে তাচ্ছিল্য করত। এর ফলে প্রায়ই তাঁকে ঘর ছেড়ে চলে যেতে হতো। ওই ব্যক্তির দাবি, তাঁর স্ত্রী তাঁকে প্রায়ই অভিসম্পাত করতেন।তুরস্ক নারীর প্রতি সব ধরনের সহিংসতা ব্যাপক হারে কমিয়ে আনার চেষ্টা করছে। কিন্তু আবেগ সম্বন্ধীয় ও মানসিক অপমান প্রমাণ করা প্রায়ই কষ্টকর হয়ে দাঁড়ায়।
