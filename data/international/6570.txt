
এরই নাম পোড়া কপাল! জীবদ্দশায় মোটা মানুষদের শরীর নিয়ে নড়তে-চড়তে সইতে হয় সীমাহীন দুর্ভোগ। আর এখন মরার পরও নেই শান্তি। অস্ট্রেলিয়ার একটি হাসপাতাল কর্তৃপক্ষ স্থূল ব্যক্তিদের মরদেহ মর্গে রাখতে অস্বীকৃতি জানিয়েছে।গতকাল শুক্রবার বার্তা সংস্থা এএফপি প্রকাশিত প্রতিবেদনে জানানো হয়, সম্প্রতি অস্ট্রেলিয়ার হেডল্যান্ড হেলথ ক্যাম্পাস হাসপাতালে এ ঘটনা ঘটে। গত বৃহস্পতিবার তা গণমাধ্যমে এসেছে।অস্ট্রেলিয়ার পিলবারা ফিউনারাল সার্ভিসের সহপ্রতিষ্ঠাতা জোয়ান কামিংসের দাবি, ২০০ কেজি ওজনের একটি মরদেহ মর্গে রাখতে অস্বীকৃতি জানায় সংশ্লিষ্ট হাসপাতাল কর্তৃপক্ষ। এতে বাধ্য হয়েই রাতভর মরদেহবাহী গাড়িতে লাশটি রাখতে হয়েছে। পরদিন সকালে বিকল্প পন্থায় লাশটি সংরক্ষণ করতে হয়েছে।কামিংসের ভাষ্য, সব ঠিকঠাক আছে কি না, তা দেখতে প্রতি আধঘণ্টা পরপর লাশটি পরীক্ষা করেছেন তিনি। এই সময় লাশ ঠিক রাখতে মরদেহবাহী গাড়িতে থাকা শীতাতপ নিয়ন্ত্রণ যন্ত্রকে ব্যাপক বেগ পেতে হয়।কামিংসের দাবি, অস্ট্রেলিয়ায় এমন ঘটনা এটাই প্রথম নয়। গত বছরও ২৫০ কেজি ওজনের একটি মরদেহ মর্গে রাখতে অস্বীকৃতি জানায় হেডল্যান্ড হেলথ ক্যাম্পাস হাসপাতালের এক কর্মী। ওই কর্মী কামিংসকে বলেন, ‘অনেক মোটা, ফ্রিজে যাবে না।’
