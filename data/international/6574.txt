
ইন্দোনেশিয়ার পশ্চিমাঞ্চলে সুমাত্রা দ্বীপের মাউন্ট সিনাবাং আগ্নেয়গিরির ভয়াবহ অগ্ন্যুৎপাতের ঘটনায় গতকাল সোমবার আশপাশের এলাকা থেকে ১৮ হাজার মানুষ নিরাপদ স্থানে সরে গেছে।আজ মঙ্গলবার ইন্দোনেশিয়ার একজন কর্মকর্তার বরাত দিয়ে টাইমস অব ইন্ডিয়ার খবরে জানানো হয়, গতকাল থেকে ওই আগ্নেয়গিরি প্রচুর লাল তপ্ত গ্যাস ও উত্তপ্ত নুড়ি উদগীরণ শুরু করে। এ ঘটনায় সেখানে সর্বোচ্চ সতর্কতা জারি করা হয়েছে। আশপাশের বাসিন্দাদের আগ্নেয়গিরির বলয় থেকে পাঁচ কিলোমিটার পর্যন্ত দূরত্বে থাকতে বলা হয়।ইন্দোনেশিয়ার জাতীয় দুর্যোগ ব্যবস্থাপনা সংস্থার মুখপাত্র জানান, গতকাল সিনাবাং আগ্নেয়গিরি থেকে আগের চেয়ে ছয় গুণ বেশি লাভা উদগীরণ শুরু হয় ও দুই হাজার মিটার উঁচু পর্যন্ত ছাইমেঘ ছড়িয়ে পড়ে।সিনবাং ইন্দোনেশিয়ার জীবন্ত আগ্নেয়গিরির মধ্যে অন্যতম।
