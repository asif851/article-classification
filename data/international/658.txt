
ভোট গণনা শুরুর এক ঘণ্টার মধ্যে ভারতের গুজরাটে হাড্ডাহাড্ডি লড়াই চলছে ভারতীয় জনতা পার্টি (বিজেপি) ও কংগ্রেসের মধ্যে। রাজ্যের ১৮২টি আসনের মধ্যে বিজেপি এগিয়ে আছে ৯৫ আসনে। আর কংগ্রেস এগিয়ে আছে ৮৩ আসনে। গত নির্বাচনে হারানো ২০টি আসনে এগিয়ে আছে তারা।
হিমাচল প্রদেশেও বিধানসভা নির্বাচনে ভোট গণনা শুরু হয়েছে। সেখানে মোট ৬৮ আসনে বিজেপি এগিয়ে আছে ৪০টিতে। আর কংগ্রেস এগিয়ে আছে ২৫টিতে। গত নির্বাচনে জয় পাওয়া ১০টি আসনে পিছিয়ে আছে কংগ্রেস।
গুজরাট নির্বাচনের এই ফলকে গুরুত্বপূর্ণ মনে করছেন বিশ্লেষকেরা। বিজেপি ও কংগ্রেসের এই প্রতিযোগিতা শুধু রাজ্যের জন্যই নয় কেন্দ্রীয় নির্বাচনের জন্যও গুরুত্বপূর্ণ মনে করা হচ্ছে।
নরেন্দ্র মোদি প্রধানমন্ত্রী হওয়ার পর এই প্রথমবারের মতো তাঁর রাজ্য গুজরাটে বিধানসভা নির্বাচন হচ্ছে। এবারের নির্বাচনী প্রচারে মোদিই ছিলেন বিজেপির মূল ইস্যু। এবার জিতলে টানা ছয়বার গুজরাট বিধানসভার দখল থাকবে বিজেপির হাতে।
প্রাথমিক ভোট গণনায় গুজরাটের পশ্চিম রাজকোটে এগিয়ে মুখ্যমন্ত্রী বিজয় রুপানি। উপমুখ্যমন্ত্রী নিতিন প্যাটেল শুরুতে পিছিয়ে থাকলেও পরে এগিয়ে গিয়েছেন।
৯ এবং ১৪ ডিসেম্বর দুই দফায় ভোট হয়েছে গুজরাটে। ২০১২ সালের ভোটে ১১৫ আসনে জিতে ক্ষমতায় এসেছিল বিজেপি। কংগ্রেস পেয়েছিল ৬১ আসন।
