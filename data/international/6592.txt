
বিশ্বের সুবিধাবঞ্চিত প্রায় এক লাখ মেয়েকে উন্নত শিক্ষার জন্য সহায়তা দেবে শান্তিতে নোবেল জয়ী, পাকিস্তানের নারীশিক্ষা অধিকার আন্দোলনের কর্মী মালালা ইউসুফজাই ও শীর্ষ প্রযুক্তিপণ্য নির্মাতা প্রতিষ্ঠান অ্যাপল।
ব্রিটিশ অনলাইন ইনডিপেনডেন্টের প্রতিবেদনে বলা হয়, গত শনিবার লেবাননের রাজধানী বৈরুতে মালালা ও অ্যাপলের প্রধান নির্বাহী টিম কুক সুবিধাবঞ্চিত মেয়েদের পড়াশোনায় এই যৌথ সহায়তার ঘোষণা দিয়েছেন। এক সাক্ষাৎকারে মামলা ও টিম জানিয়েছেন, প্রায় এক লাখ সুবিধাবঞ্চিত মেয়েকে পড়াশোনায় সহায়তায় মালালা ফান্ড ও অ্যাপল যৌথভাবে একটি দাতব্য সংস্থা গঠন করবে। এ উদ্যোগের আওতায় বর্তমানে আফগানিস্তান, পাকিস্তান, লেবানন, তুরস্ক ও নাইজেরিয়ার মেয়েদের এ সহায়তা দেবে।
প্রতিবেদনে বলা হয়, অক্সফোর্ডে পড়ার সময় যুক্তরাজ্যে গত বছরের অক্টোবরে মালালার সঙ্গে দেখা করেছেন টিম কুক। সেখানেই তাঁরা নারীশিক্ষায় সহায়তা এই যৌথ উদ্যোগের পরিকল্পনা করেন।
মালালা ইউসুফজাই বলেন, ‘আমি অ্যাপলকে সঙ্গে নিয়েই কাজ করতে চেয়েছিলাম। কারণ, অ্যাপলে অনেক বিশেষজ্ঞ রয়েছেন, প্রযুক্তি বিশেষজ্ঞ আছেন ও সম্পদ রয়েছে। আমরা যৌথভাবে সুবিধাবঞ্চিত মেয়েদের উন্নত শিক্ষার ব্যবস্থা করব। এটাই আমার স্বপ্ন।’
টিম কুক বলেন, ‘শিক্ষাক্ষেত্রে আমাদের বিশেষজ্ঞ টিম রয়েছে। ৪০ বছর ধরে আমরা শিক্ষা নিয়ে কাজ করছি। অ্যাপলের প্রতিষ্ঠাতা স্টিভ জবসও এ ব্যাপারে অনেক গুরুত্ব দিয়েছিলেন। বিশ্বের বিভিন্ন দেশে আমাদের বিশেষজ্ঞ আছেন। তাঁদের মাধ্যমেই বিভিন্ন দেশের সুবিধাবঞ্চিত মেয়েদের উন্নত শিক্ষার ব্যবস্থা করা হবে। আর এভাবে মালালার স্বপ্নপূরণেও সমর্থন জানানো হবে।
