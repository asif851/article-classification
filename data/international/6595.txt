
মিয়ানমারের রাখাইন রাজ্যে সংখ্যালঘু রোহিঙ্গা মুসলিম জনগোষ্ঠীর বিরুদ্ধে হত্যাকাণ্ড বন্ধে আরও পদক্ষেপ নেওয়া প্রয়োজন বলে উল্লেখ করেছেন কানাডার প্রধানমন্ত্রী জাস্টিন ট্রুডো। ভিয়েতনামের দানাংয়ে মিয়ানমারের স্টেট কাউন্সেলর অং সান সু চির সঙ্গে এক মুখোমুখি বৈঠকে তিনি এ কথা বলেন।
২১ জাতির এশিয়া-প্রশান্ত মহাসাগরীয় অর্থনৈতিক সহযোগিতার (এপেক) শীর্ষ সম্মেলনের ফাঁকে গত শুক্রবার ট্রুডো ও সু চি ওই বৈঠক করেন। বৈঠকে উপস্থিত ছিলেন মিয়ানমারে কানাডার বিশেষ দূত বব রে। পরে বৈঠকের বিষয়ে সাংবাদিকদের অবহিত করেন তিনি।
বব রে জানান, রাখাইনে রোহিঙ্গাদের বিরুদ্ধে যে দমন-পীড়ন চলছে সে বিষয়ে আলোচনা করতেই ৪৫ মিনিটের এ বৈঠক আয়োজন করা হয়েছিল। জাতিসংঘ বলছে, গত ২৫ আগস্টের পর থেকে ওই দমন-পীড়নে এ পর্যন্ত ৬ লাখ ১১ হাজারের বেশি রোহিঙ্গা নারী-পুরুষ প্রাণ বাঁচাতে বাংলাদেশে আশ্রয় নিয়েছে।
সরেজমিন রাখাইন পরিস্থিতি দেখতে রে গত মাসের শেষ দিকে এ অঞ্চলে আসেন। শুক্রবার ওই দুই নেতার মধ্যে বৈঠক শেষে তিনি সাংবাদিকদের বলেন, রোহিঙ্গাদের ওপর যে সহিংসতা চালানো হয়েছে তাতে হতাশা প্রকাশ করেছেন ট্রুডো। রে বলেন, ‘আমার নিজস্ব মত হলো, কানাডার প্রধানমন্ত্রীর কাছ থেকে তাঁর বক্তব্য সরাসরি শোনাটা সু চির জন্য খুবই গুরুত্বপূর্ণ ছিল।’
কানাডার প্রধানমন্ত্রীর ওই বক্তব্যের আগে সমালোচকেরাও সু চির কাছে রোহিঙ্গাদের ওপর হত্যাকাণ্ড বন্ধে আরও অনেক কিছু করার আহ্বান জানিয়েছেন।  
 
