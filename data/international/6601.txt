

সাবেক রুশ গোয়েন্দা সের্গেই স্ক্রিপাল অসুস্থ হওয়ার পেছনে রাশিয়ার সংশ্লিষ্টতার প্রমাণ পেলে এর কড়া জবাব দেবে যুক্তরাজ্য। এমনকি রাশিয়ায় অনুষ্ঠিতব্য ২০১৮ ফুটবল বিশ্বকাপ থেকে নিজেদের নাম প্রত্যাহার করে নেওয়ার হুমকি দিয়েছেন ব্রিটিশ পররাষ্ট্রমন্ত্রী বোরিস জনসন। আন্তর্জাতিক গণমাধ্যম এএফপির এক প্রতিবেদনে এই তথ্য দেওয়া হয়।
যদিও এখনই এ বিষয়ে পরিষ্কার কিছু বলা যাচ্ছে না বলে বোরিস জনসন মন্তব্য করেন, তবে এই ঘটনা সলসবারির মতো শান্ত একটা শহরে নিরাপত্তার জন্য হুমকি বলে হাউস অব কমন্সকে জানান এই ব্রিটিশ মন্ত্রী।
বুধবার যুক্তরাজ্যের জাতীয় নিরাপত্তা পরিষদের এক সভায় জনসন বলেন, ‘আমি এখনই রাশিয়ার দিকে আঙুল তুলছি না। তবে অন্যান্য দেশের সরকারকে বলতে চাই, যুক্তরাজ্যের মাটিতে নিরপরাধ কারও জীবন নেওয়ার চেষ্টা করলে পরিণতি খারাপ হবে।’
গত রোববার সলসবারি শহরের একটি বিপণিকেন্দ্রে বাইরে বেঞ্চিতে ৬৬ বছরের সের্গেই স্ক্রিপালকে অচেতন অবস্থায় উদ্ধার করে পুলিশ। সে সময় তাঁর ৩৩ বছরের মেয়ে ইউলিয়া স্ক্রিপালও তাঁর সঙ্গে অচেতন অবস্থায় পড়ে ছিলেন বলে যুক্তরাজ্য পুলিশ জানায়। তাঁরা দুজনই অজ্ঞাত বস্তুর সান্নিধ্যে এসে অচেতন হন বলে প্রাথমিকভাবে জানা গেছে। গতকাল মঙ্গলবার পর্যন্ত যুক্তরাজ্য পুলিশ জায়াগাটি ঘিরে রেখেছিল বলে এএফপির প্রতিবেদনে বলা হয়।
সের্গেই স্ক্রিপাল একসময় রাশিয়ার সামরিক গোয়েন্দা সংস্থার কর্নেল ছিলেন। ২০০৬ সালে তাঁর বিরুদ্ধে বিশ্বাসঘাতকতার অভিযোগ ওঠে। রাশিয়ায় তাঁর ১৩ বছরের কারাদণ্ড হয়েছিল। এরপর ২০১০ সালে ১০ জন মার্কিন গুপ্তচরের বিনিময়ে তিনি ছাড়া পান। ওই বছরই সের্গেই যুক্তরাজ্যে আশ্রয় নিয়েছেন।
রোববারের ঘটনার কোনো তথ্য রাশিয়ার কাছে নেই বলে গতকাল রুশ প্রেসিডেন্ট ভ্লাদিমির পুতিনের মুখপাত্র দিমিত্রি পেসকভ এএফপিকে জানিয়েছেন। পুতিনের এই মুখপাত্র বলেন, ‘মস্কো সব সময় সহযোগিতার জন্য তৈরি।’
 
