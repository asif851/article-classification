
চীনের সঙ্গে যৌথভাবে একটি পারমাণবিক বিদ্যুৎকেন্দ্র বানাচ্ছে যুক্তরাজ্য। চীনা প্রেসিডেন্ট শি জিনপিংয়ের চলমান যুক্তরাজ্য সফরে গতকাল বুধবারই এ বিষয়ে একটি চুক্তি হওয়ার কথা ছিল। গত ২০ বছরের মধ্যে এটাই হবে যুক্তরাজ্যে প্রথম পারমাণবিক বিদ্যুৎকেন্দ্র। খবর বিবিসি ও রয়টার্সের।শি জিনপিং চার দিনের রাষ্ট্রীয় সফরে গত মঙ্গলবার লন্ডনে পৌঁছান। প্রথম দিনে তিনি ব্রিটিশ রাজপরিবারের সঙ্গেই বেশি সময় কাটান। রাতে বাকিংহাম প্যালেসে এক ভোজসভায় অংশ নেন জিনপিং ও তাঁর স্ত্রী পেং লিইউয়ান। রানি দ্বিতীয় এলিজাবেথের আয়োজনে এই ভোজসভায় রাজপরিবারের গুরুত্বপূর্ণ সদস্যদের পাশাপাশি ব্রিটিশ প্রধানমন্ত্রী ডেভিড ক্যামেরনও অংশ নেন। এ সময় জিনপিং বলেন, ‘চীন ও যুক্তরাজ্যের মধ্যে ক্রমবর্ধমান সম্পর্ক উভয় দেশ এবং পুরো বিশ্বের জন্যই উপকার বয়ে আনছে।’চীনা বিনিয়োগ ধরতে পশ্চিমা দেশগুলোর মধ্যে যুক্তরাজ্যকে এগিয়ে রাখার চেষ্টায় রয়েছেন ক্যামেরন। তবে কমিউনিস্ট চীনের নেতা জিনপিংকে লন্ডনে উষ্ণ অভ্যর্থনা দেওয়া নিয়ে ক্যামেরনের মিত্রদের অনেকে নাখোশ। তাঁরা সমালোচনা করে বলছেন, বেইজিংয়ের বিরুদ্ধে মানবাধিকার লঙ্ঘনের অভিযোগ অবজ্ঞা করছে লন্ডন।জিনপিংয়ের সফরের বিরুদ্ধে এ পর্যন্ত যুক্তরাজ্যে বড় ধরনের বিক্ষোভ না হলেও মানবাধিকারকর্মীরা বলছেন, চীনা অর্থের লোভে ক্যামেরন অনেক কিছুই পাশ কাটিয়ে চলছেন। এর মধ্যে রয়েছে ২০১২ সালে জিনপিং ক্ষমতায় আসার পর থেকে চীনে ভিন্নমতাবলম্বীদের বিরুদ্ধে দমনপীড়ন নিয়ে ওঠা সমালোচনা।শি জিনপিংয়ের সফরের দ্বিতীয় দিনে গতকাল ব্রিটিশ প্রধানমন্ত্রী ক্যামেরনের সরকারি দপ্তর ডাউনিং স্ট্রিটে তাঁদের দ্বিপক্ষীয় বৈঠক হওয়ার কথা ছিল। চার দিনের এই সফরকালে বেইজিং ও লন্ডনের মধ্যে মোট তিন হাজার কোটি পাউন্ডের চুক্তি হবে বলে মনে করা হচ্ছে। এর মধ্যে সবচেয়ে বড় এবং আলোচিত-সমালোচিত চুক্তিটি হবে ১ হাজার ৬০০ কোটি পাউন্ডের বিদ্যুৎকেন্দ্র প্রকল্পের চুক্তি।
