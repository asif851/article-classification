
বিশ্বের সপ্তম বৃহত্তম গণতন্ত্রের দেশ ব্রাজিলের প্রেসিডেন্ট নির্বাচনে আজ রোববার দ্বিতীয় দফায় ভোট। এতে লড়বেন দুই শীর্ষ প্রার্থী বর্তমান প্রেসিডেন্ট ওয়ার্কার্স পার্টির দিলমা রুসেফ ও মধ্য ডানপন্থী সোশ্যালিস্ট পার্টির এসিও নেভিস। শেষ দফা তুমুল বাক্যবাণ ছোড়াছুড়ির মধ্য দিয়ে শুক্রবার রাতে শেষ হয় প্রচারণা। ধারণা করা হচ্ছে, রুসেফ ৬ থেকে ৮ শতাংশ ভোটে এগিয়ে থাকবেন। খবর এএফপির।দুজনের চূড়ান্ত পর্বের বিতর্কে ওয়ার্কার্স পার্টির ১২ বছরের শাসনামলে ব্যাপক দুর্নীতির অভিযোগের প্রসঙ্গ তুলে প্রেসিডেন্ট রুসেফকে কাবু করেন নেভিস। বিতর্কের শুরুতেই একটি সাময়িকীর প্রতিবেদনের বরাত দিয়ে তিনি বলেন, রাষ্ট্রায়ত্ত বৃহৎ তেল কোম্পানি পেট্রোব্রাসের কয়েক শ কোটি ডলারের একটি প্রকল্পে অর্থ কেলেঙ্কারির বিষয়ে ‘সব কিছুই জানতেন’ রুসেফ ও তাঁর পূর্বসূরি ইনাসিও লুলা দা সিলভা। এক রক্ষণশীল সমর্থক সাময়িকীতে প্রকাশিত ওই প্রতিবেদন ভিত্তিহীন ও উদ্দেশপ্রণোদিত দাবি করে তা ঘৃণাভরে প্রত্যাখ্যান করেন প্রেসিডেন্ট রুসেফ। তিনি বলেন, এটি ‘সম্পূর্ণ মিথ্যা ও মানহানিকর’।৫ অক্টোবর অনুষ্ঠিত নির্বাচনের প্রার্থীদের মধ্যে সবচেয়ে বেশি ভোট পেলেও সরাসরি প্রেসিডেন্ট নির্বাচিত হওয়ার মতো ভোট পাননি রুসেফ। এ কারণে মধ্য ডানপন্থী প্রার্থী এসিও নেভিসের সঙ্গে দ্বিতীয় দফায় মুখোমুখি হতে হচ্ছে তাঁকে। প্রথম দফায় রুসেফ ৪২ শতাংশ এবং তাঁর নিকটতম প্রতিদ্বন্দ্বী এসিও নেভিস পেয়েছেন ৩৪ শতাংশ ভোট। অন্য প্রার্থী পরিবেশবাদী মারিনা সিলভা পেয়েছেন ২১ শতাংশ ভোট। প্রেসিডেন্ট নির্বাচিত হতে কোনো প্রার্থীকে ৫০ শতাংশের বেশি ভোট পেতে হবে।
