
ফ্রান্সের রাজধানী প্যারিসে ১৩ নভেম্বর শুক্রবারের সন্ত্রাসী হামলার ‘মূল হোতা’ আবদেলহামিদ আবাউদ নিহত হয়েছেন। বুধবারের অভিযানে তিনি নিহত হয়েছেন বলে জানিয়েছেন প্যারিসের সরকারি কৌঁসুলি। এদিকে ফরাসি প্রধানমন্ত্রী ম্যানুয়েল ভালস গতকাল বৃহস্পতিবার সতর্ক করে দিয়েছেন, ফ্রান্স সন্ত্রাসীদের রাসায়নিক ও জীবাণু হামলায় আক্রান্ত হতে পারে।প্যারিস হামলার সঙ্গে জড়িত সন্দেহভাজন ব্যক্তিদের ধরতে গতকাল বেলজিয়ামের পুলিশ ব্রাসেলসে অভিযান চালিয়েছে। গ্রেপ্তার করা হয়েছে নয়জনকে। সম্ভাব্য সন্ত্রাসী হামলার গোয়েন্দা তথ্য পেয়ে ইতালিও অভিযান শুরু করেছে। খবর এএফপি, রয়টার্স ও বিবিসির।১৩ নভেম্বরের হামলার মূল পরিকল্পনাকারী আবাউদ উপস্থিত আছেন—এমন গোয়েন্দা তথ্যের ভিত্তিতে ফ্রান্সের নিরাপত্তা বাহিনী গত বুধবার প্যারিসের উত্তরে অবস্থিত সাঁ দোনি শহরতলির একটি অ্যাপার্টমেন্টে অভিযান চালায়। এ সময় সংঘর্ষে এক নারীসহ দুই সন্দেহভাজন জঙ্গি নিহত ও আটজনকে আটক করা হয়।কর্তৃপক্ষ এদিন বলেছিল, আটক ব্যক্তিদের মধ্যে আবাউদ নেই বলে তারা নিশ্চিত হয়েছে। তবে ওই অ্যাপার্টমেন্টে যেসব দেহাবশেষ পাওয়া গেছে, তাদের পরিচয় শনাক্ত করার চেষ্টা চলছে। প্যারিসের সরকারি কৌঁসুলি ফ্রাসোঁয়া মোঁলা গতকাল বলেন, বুধবারের অভিযানে যাঁরা নিহত হন, তাঁদের মধ্যে আবাউদও রয়েছেন বলে তাঁরা শনাক্ত করতে পেরেছেন।প্যারিসে গত শুক্রবারের সন্ত্রাসী হামলায় অন্তত ১২৯ জনের প্রাণহানির পাশাপাশি চার শতাধিক ব্যক্তি আহত হন। এ ঘটনার দায় স্বীকার করে জঙ্গিগোষ্ঠী ইসলামিক স্টেট (আইএস)। ঘটনার সময় অন্তত পাঁচ হামলাকারী নিহত হলেও হামলায় সরাসরি অংশ নেওয়া অন্তত দুজন পালিয়ে যেতে সক্ষম হয় বলে মনে করা হচ্ছে। এই দুজনসহ হামলার পরিকল্পনাকারী এবং সংশ্লিষ্ট অন্যদের ধরতে ঘটনার পর থেকে ফ্রান্সের পাশাপাশি বেলজিয়ামেও অভিযান চলছে।এমন প্রেক্ষাপটে ফ্রান্সে জরুরি অবস্থার মেয়াদ বাড়ানো নিয়ে বিতর্কে লিপ্ত দেশটির আইনপ্রণেতাদের উদ্দেশে একটি ভাষণ দেন প্রধানমন্ত্রী ভালস। এ সময় তিনি বলেন, ‘আমাদের কোনো কিছুই উড়িয়ে দেওয়া ঠিক হবে না। এখানে রাসায়নিক বা জীবাণু অস্ত্রের হামলারও ঝুঁকি রয়েছে।’বিতর্ক শেষে অনুষ্ঠিত ভোটাভুটিতে জরুরি অবস্থার মেয়াদ তিন মাস বাড়ানোর প্রস্তাবটি পার্লামেন্টের নিম্নকক্ষে পাস হয়েছে। এর পাশাপাশি ফরাসি পুলিশ সদস্যরা এখন থেকে দায়িত্ব পালনের বাইরে থাকা অবস্থায়ও অস্ত্র সঙ্গে রাখতে পারবেন। গতকাল পুলিশের এক নির্দেশনায় এ সিদ্ধান্ত দেওয়া হয়েছে। অবশ্য, পরিচয় শনাক্ত করার স্বার্থে তাঁদের একটি বাহুবন্ধনী পরতে হবে।উড়োজাহাজের যাত্রীদের ব্যাপারে তথ্য আদান-প্রদান করতে ইউরোপীয় ইউনিয়নভুক্ত (ইইউ) দেশগুলোর প্রতি আহ্বান জানিয়ে ফরাসি প্রধানমন্ত্রী আরও বলেন, ‘এ বিষয়ে একটি প্রস্তাব গ্রহণ করা ইউরোপের জন্য অতীতের যেকোনো সময়ের চেয়ে এখন বেশি জরুরি। ...ইউনিয়নের ভেতরে বা বাইরে কে কখন কীভাবে যাওয়া-আসা করছে, তা খতিয়ে দেখার জন্য এটা প্রয়োজন। আমাদের সামষ্টিক নিরাপত্তার জন্য তা পূর্বশর্ত।’বেলজিয়ামে অভিযান: প্যারিসে শুক্রবারের হামলায় সরাসরি অংশ নেওয়া জঙ্গিদের মধ্যে একজন সালেহ আবদেসালেম বেলজিয়ামে পালিয়ে যান বলে মনে করা হয়। তাঁর এবং হামলার সময় নিহত আরেক জঙ্গি বিলাল হাদফির সঙ্গে সংশ্লিষ্ট কিছু স্থাপনা ছিল বেলজিয়াম পুলিশের গতকালের অভিযানের লক্ষ্যবস্তু।বেশির ভাগ অভিযানই চালানো হয় রাজধানী ব্রাসেলসের মোলেনবেক ও জেটি এলাকায়। সেখানে জঙ্গি বিলাল হাদফির সঙ্গে সংশ্লিষ্ট কয়েকটি স্থাপনায় পুলিশ হানা দিলেও কাউকে আটক করা হয়েছে কি না, তা জানা যায়নি। এর বাইরে ব্রাসেলসের লেকেন এলাকার একটি ঠিকানায়ও অভিযান চালায় পুলিশ। সেটির সঙ্গে জঙ্গি সালেহ আবদেসালেমের সম্পৃক্ততা রয়েছে বলে জানান বেলজিয়ামের কৌঁসুলিরা।ইতালিতে অভিযান: ইতালির পররাষ্ট্রমন্ত্রী পাওলো গিনতিলোনি গতকাল জানান, যুক্তরাষ্ট্রের কর্তৃপক্ষ ইতালিতে সম্ভাব্য সন্ত্রাসী হামলার ব্যাপারে তাঁদের সতর্ক করে দিয়েছে। এর পরিপ্রেক্ষিতে ইতালির নিরাপত্তাকর্মীরা পাঁচজন সন্দেহভাজন ব্যক্তির খোঁজে মাঠে নেমেছেন।পররাষ্ট্রমন্ত্রী বলেন, রোমের সেন্ট পিটার্স বাসিলিকা, ক্যাথেড্রাল বা মিলান শহরের লা স্কালা থিয়েটার লক্ষ্য করে সন্ত্রাসী হামলার পরিকল্পনার বিষয়ে তাঁরা গোয়েন্দা তথ্য পেয়েছেন।এ ছাড়া রোমে নিযুক্ত মার্কিন দূতাবাস তাদের নাগরিকদের প্রতি সতর্কবার্তা জারি করে বলেছে, রোম ও মিলানের বড় বড় পর্যটন-সমৃদ্ধ এলাকাগুলোর পাশাপাশি গির্জা, সিনাগগ, রেস্তোরাঁ, থিয়েটার ও হোটেলগুলোকেও সন্ত্রাসী হামলার লক্ষ্যবস্তু করা হতে পারে।সম্ভাব্য হামলার সুনির্দিষ্ট কোনো পরিকল্পনার কথা জানায়নি কর্তৃপক্ষ। তবে ইতালি এরই মধ্যে তার নিরাপত্তা অ্যালার্ট ২ নম্বরে তুলেছে। পররাষ্ট্রমন্ত্রী বলেন, ‘কাল (গত বুধবার) থেকে আমাদের নিরাপত্তা বাহিনী পাঁচ ব্যক্তিকে শনাক্ত করতে কাজ করে যাচ্ছে।’
