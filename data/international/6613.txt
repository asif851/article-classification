
মালিতে ১০ দিনের জরুরি অবস্থা ঘোষণা করেছে দেশটির সরকার। আফ্রিকার এ দেশটির রাজধানী বামাকোতে পাঁচ তারকা হোটেলে জঙ্গি হামলায় কমপক্ষে ২৭ জন নিহত হওয়ার পর স্থানীয় সময় শুক্রবার সন্ধ্যায় এই জরুরি অবস্থা ঘোষণা করা হয়।
আজ শনিবার বার্তা সংস্থা এএফপির খবরে জানানো হয়, ওই হামলার পর উদ্ভূত পরিস্থিতি নিয়ে দেশটির প্রেসিডেন্ট ইব্রাহিম বউবাকার কেইটা মন্ত্রিসভার জরুরি বৈঠক করেন। এরপর দেশব্যাপী ১০ দিনের জরুরি অবস্থার ঘোষণা দেওয়া হয়। যা স্থানীয় সময় শুক্রবার মধ্যরাত থেকেই কার্যকর হয়েছে। এ ছাড়াও ওই জঙ্গি হামলায় নিহতদের স্মরণে তিন দিনের রাষ্ট্রীয় শোক ঘোষণা করা হয়েছে।
এদিকে, জঙ্গি সংগঠন আল-মুরাবিতোয়ান এ হামলার দায় স্বীকার করেছে। এই সংগঠনটি আল-কায়েদার সঙ্গে সম্পর্কযুক্ত। আল জাজিরার এক খবরে জানানো হয়, আল-মুরাবিতোয়ানের নেতা আলজেরিয়ার জঙ্গি মোখতার মেলমোখতার এক অডিও বার্তায় ওই হামলার দায় স্বীকার করেছেন।
