
জলবায়ুর পরিবর্তন রোধে পদক্ষেপ গ্রহণ করতে খ্রিষ্টানদের প্রতি আহ্বান জানিয়েছে ভ্যাটিকান সায়েন্স একাডেমি। ওই একাডেমির প্রধান বিশপ মার্সেলো সানচেজ সানদোরো গত বুধবার বলেন, এই ধরণির দেখভাল করতে ও দরিদ্র জনগোষ্ঠীর সুরক্ষা দিতে খ্রিষ্টানদের দায়িত্ব রয়েছে। এর অর্থ, জলবায়ু পরিবর্তনের প্রভাব মোকাবিলায় তাঁদের ব্যবস্থা নিতে হবে। ভ্যাটিকান একাডেমির ‘পৃথিবীকে বাঁচাও, মহিমান্বিত করো মানবতা’ শীর্ষক এক সম্মেলনে বিশপ সানদোরো এ কথা বলেন। উষ্ণতা বৃদ্ধির বিপদ সম্পর্কে আগামী মাসে বিশ্বের ক্যাথলিক খ্রিষ্টানদের প্রধান ধর্মগুরু পোপের বিবৃতি দেওয়ার কথা রয়েছে। তাঁর এ পদক্ষেপ রক্ষণশীল ক্যাথলিক খ্রিষ্টানদের মধ্যে বিতর্ক সৃষ্টি করতে পারে। তাঁদের অনেকেরই মত, জলবায়ুর পরিবর্তন পুরোটাই প্রাকৃতিক ব্যাপার। এএফপি
