
রাশিয়ায় আসন্ন প্রেসিডেন্ট নির্বাচনে অংশ নিতে এ পর্যন্ত ২১টি রাজনৈতিক দল ও ৩০ জন স্বতন্ত্র প্রার্থী নিবন্ধন করেছেন। রাশিয়ার প্রধান নির্বাচন কমিশনার ইয়েল্লা তামফিলোভা বৃহস্পতিবার গণমাধ্যমকে এ কথা জানিয়েছেন। 
ইয়েল্লা তামফিলোভা বলেন, এর মধ্যে ছয়টি দল তাদের প্রার্থীর নিবন্ধন সঠিকভাবে শেষ করেছে এবং এদের মধ্যে ৫টি তাদের বিশেষ নির্বাচনী হিসাব চালু করেছে। তাস অনলাইনের খবরে বলা হয়, রাশিয়ার লিবারেল ডেমোক্রেটিক পার্টির নেতা ভ্লাদিমির ঝিরিনোভস্কি প্রেসিডেন্ট প্রার্থী হিসেবে নিবন্ধন করতে আবেদনপত্র জমা দিয়েছেন। প্রধান নির্বাচন কমিশনের কার্যালয় জানায়, ১৮ ডিসেম্বর থেকে প্রধান নির্বাচন কমিশনের কাছে ২১টি রাজনৈতিক দল ও ৩০ জন স্বতন্ত্র প্রার্থীর নিবন্ধন শেষ হয়েছে। ওই দিন থেকে রাশিয়ায় প্রেসিডেন্ট নির্বাচনের প্রচারণা শুরু হয়। দলের মনোনয়ন পাওয়া প্রার্থীদের ১২ জানুয়ারির মধ্যে প্রধান নির্বাচন কমিশনের কাছে আবেদনপত্র জমা দিতে হবে। অন্যদিকে স্বতন্ত্র প্রার্থীদের জন্য এই সময়সীমা ৭ জানুয়ারি পর্যন্ত বেঁধে দেওয়া হয়েছে। রাশিয়ায় আগামী ১৮ মার্চ প্রেসিডেন্ট নির্বাচনের তারিখ ঠিক করা হয়েছে।
