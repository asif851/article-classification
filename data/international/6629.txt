
শান্তিতে নোবেল পুরস্কার পাচ্ছে পাকিস্তানের নারীশিক্ষা আন্দোলনের কর্মী মালালা ইউসুফজাই—এমন গুজবের মধ্য দিয়ে আগামী সোমবার নোবেল পুরস্কারের মৌসুম শুরু হচ্ছে। অবশ্য বিশেষজ্ঞদের মধ্যে এই গুজবের বস্তুনিষ্ঠতা নিয়ে মতৈক্য রয়েছে।অসলোর শান্তি গবেষণা ইনস্টিটিউটের প্রধান ক্রিস্টিয়ান বার্গ হার্পভাইকেন শান্তি পুরস্কার কমিটির কার্যক্রম অনুসরণ করেন এবং ২০০৯ সাল থেকে তিনি সম্ভাব্য বিজয়ীদের একটি সংক্ষিপ্ত তালিকা প্রকাশ করে আসছেন। এ বছর তাঁর সংক্ষিপ্ত তালিকার সর্বপ্রথমে আছে মালালার নাম। খবর ডন অনলাইনের।হার্পভাইকেন বলেন, মালালা শুধু নারী ও শিশুশিক্ষা এবং নিরাপত্তার প্রতীকই নয়, সে উগ্রপন্থা ও উত্পীড়নের বিরুদ্ধে লড়াইয়ের প্রতীক।অবশ্য অনেকে মনে করছেন, মাত্র ১৬ বছর বয়সী এই কিশোরীর পক্ষে এত গুরুত্বপূর্ণ পুরস্কারের ভার বহন করা সম্ভব নয়। তাই এখনই তাঁর ওপর এত বড় সম্মাননার বোঝা চাপিয়ে দেওয়া ঠিক হবে না।স্টকহোম শান্তি গবেষণা ইনস্টিটিউটের প্রধান টিলম্যান ব্রুয়েক নরওয়ের সংবাদ সংস্থা এনটিবিকে বলেন, ‘নৈতিক দৃষ্টিকোণ থেকে বিবেচনা করলে একটি শিশুকে নোবেল শান্তি পুরস্কার দেওয়া সঠিক হবে কি না, সে বিষয়ে আমি নিশ্চিত নই।’ তিনি মনে করেন, এবারের শান্তি পুরস্কার কলম্বিয়ার শান্তি মধ্যস্থতাকারী অথবা মিয়ানমারের সমাজ সংস্কারকদের দেওয়া যথার্থ হবে বলে তিনি মনে করেন।
এ ছাড়া শান্তিতে নোবেল পেতে পারেন বলে কঙ্গোর চিকিত্সক ডেনিস মুকওয়েজ ও রাশিয়া অথবা বেলারুশের কয়েকজন অধিকারকর্মীর নামও শোনা যাচ্ছে।
এ বছরের প্রথম নোবেল পুরস্কার দেওয়া হবে চিকিত্সাসেবায়। আগামী সোমবার স্টকহোমে স্থানীয় সময় বেলা সাড়ে ১১টায় জুরি বোর্ড পুরস্কার পাওয়া ব্যক্তির নাম ঘোষণা করবে। প্রতিবারের মতো এবারও সম্মানজনক শান্তি ও সাহিত্য পুরস্কার কে ঘরে তুলবেন, তা নিয়ে চলছে জল্পনা-কল্পনা। নরওয়েজিয়ান নোবেল ইনস্টিটিউট শান্তি পুরস্কারের জন্য ২৬৯ জন মনোনীত ব্যক্তির নামের তালিকা জমা দিলেও মনোনীত ব্যক্তির তালিকা প্রকাশ করেনি।
