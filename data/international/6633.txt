
জি-৭ দেশগুলো সিরিয়ার ব্যাপারে রাশিয়ার অবস্থানের ব্যাপারে একটি ‘স্পষ্ট ও সমন্বিত বার্তা’ দিতে চাইছে। যুক্তরাষ্ট্রসহ উন্নত সাতটি দেশের জোটের পররাষ্ট্রমন্ত্রীরা গতকাল সোমবার ইতালির লুকা শহরে বৈঠকে বসেছেন। তাঁরা এ ক্ষেত্রে একটি সম্মিলিত পশ্চিমা ঐক্য গঠন করতে আগ্রহী।সিরিয়ায় যুক্তরাষ্ট্রের গত শুক্রবারের ক্ষেপণাস্ত্র হামলার পর থেকে রুশ-মার্কিন সম্পর্কে টানাপোড়েনের প্রেক্ষাপটে জি-৭ মন্ত্রীদের এ বৈঠক হচ্ছে। ওই ঘটনা নিয়ে সিরিয়ার মিত্র রাশিয়ার সঙ্গে যুক্তরাষ্ট্র ও তার মিত্রদের মধ্যে দোষারোপের পালা শুরু হয়েছে।গৃহযুদ্ধকবলিত দেশ সিরিয়ায় সরকারি বাহিনী বেসামরিক লোকজনের ওপর রাসায়নিক গ্যাস ব্যবহার করেছে বলে অভিযোগ ওঠার পর থেকে দামেস্কের ওপর চাপ বাড়াতে ওয়াশিংটন উঠেপড়ে লেগেছে। এবারের জি-৭ বৈঠকে তারই প্রতিফলন ঘটবে বলে মনে করা হচ্ছে। যুক্তরাজ্যের পররাষ্ট্রমন্ত্রী বরিস জনসন ইতিমধ্যে সে ইঙ্গিতই দিয়েছেন। সিরিয়ার প্রেসিডেন্ট বাশার আল-আসাদকে ‘বিষাক্ত’ আখ্যা দিয়ে জনসন বলেন, ‘যে লোকটিকে (বাশার) রাশিয়া আশকারা দিচ্ছে, তাঁর সম্পর্কে প্রেসিডেন্ট পুতিনের এখন সত্যের মুখোমুখি হওয়ার সময় এসেছে।’অর্থনীতিতে অগ্রসর সাতটি দেশের (যুক্তরাষ্ট্র, যুক্তরাজ্য, ফ্রান্স, জার্মানি, কানাডা, ইতালি ও জাপান) শীর্ষ কূটনীতিকেরা দুই দিনের বার্ষিক আলোচনায় অংশ নিচ্ছেন। এবার নতুন মার্কিন পররাষ্ট্রমন্ত্রী রেক্স টিলারসন লিবিয়া, ইরান ও ইউক্রেনের ব্যাপারে কথা বলবেন। তবে আলোচনায় সর্বাধিক গুরুত্ব পাবে সিরিয়ায় বিদ্রোহীনিয়ন্ত্রিত ইদলিবের খান শেইকুন শহরে গত সপ্তাহের ‘রাসায়নিক হামলায়’ অন্তত ৮৭ জন বেসামরিক মানুষের প্রাণহানির ঘটনাটি। যুক্তরাষ্ট্র ওই ঘটনার পর সিরিয়ার বিমানঘাঁটিতে ক্ষেপণাস্ত্র হামলা করেছে। বাশারের সরকারি বাহিনীর বিরুদ্ধে এটাই যুক্তরাষ্ট্রের প্রথম সামরিক পদক্ষেপ। রাশিয়া ও ইরানের সমর্থন নিয়ে বাশারের সরকার সিরিয়ার গৃহযুদ্ধে বিদ্রোহীদের বিরুদ্ধে লড়ছে।জি-৭ দেশগুলোর পররাষ্ট্রমন্ত্রীরা সিরিয়ার ব্যাপারে পশ্চিমা বিশ্বের পরবর্তী পদক্ষেপগুলোর ব্যাপারে লুকায় আলোচনা করছেন।সিরিয়ায় মার্কিন হস্তক্ষেপের কঠোর নিন্দা জানিয়েছে ইরান ও উত্তর কোরিয়া। মার্কিন পররাষ্ট্রমন্ত্রী রেক্স টিলারসন রুশ পররাষ্ট্রমন্ত্রী সের্গেই লাভরভের সঙ্গে আলোচনায় মস্কোকে সিরিয়াকে সহায়তা করা থেকে সরে আসার আহ্বান জানাতে পারেন। যুক্তরাষ্ট্র ইতিমধ্যে বলে দিয়েছে, ফের রাসায়নিক অস্ত্রের হামলা হলে সিরিয়ার প্রেসিডেন্ট বাশারকে ক্ষমতায় বহাল রেখে আলোচনার সুযোগ নষ্ট হবে। জাতিসংঘে নিযুক্ত মার্কিন রাষ্ট্রদূত নিকি হ্যালিও একদিন আগে এনবিসির মিট দ্য প্রেস অনুষ্ঠানে বলেছেন, বাশারকে প্রেসিডেন্ট পদে বহাল রেখে সিরিয়ায় স্থিতিশীলতা ফিরিয়ে আনার কোনো উপায় নেই।মস্কোর অজ্ঞাতসারে সিরিয়া রাসায়নিক অস্ত্র প্রয়োগ করতে পারে কি না, সে প্রশ্ন তুলে টিলারসন রাশিয়াকে ক্ষুব্ধ করেছেন। আর ব্রিটিশ পররাষ্ট্রমন্ত্রী জনসন গতকাল বলেন, ‘আমরা পুতিনকে স্পষ্ট বলে দিতে চাই, বাশারকে সমর্থনের সময় ফুরিয়েছে। তাঁকে সমর্থন দিয়ে পুতিন আদতে রাশিয়ারই ক্ষতি করছেন।’লুকায় জি-৭ বৈঠক শুরুর আগে জোটভুক্ত পররাষ্ট্রমন্ত্রীরা গতকালই জর্ডান, কাতার, সৌদি আরব, তুরস্ক ও সংযুক্ত আরব আমিরাতের (ইউএই) পররাষ্ট্রমন্ত্রীদের সঙ্গে আলোচনায় অংশ নেন। ইতালির সংবাদমাধ্যম বলেছে, বিপজ্জনক সামরিক তৎপরতা বৃদ্ধি রুখতেই এ আলোচনার আয়োজন করা হয়। এ ছাড়া রেক্স টিলারসন জাপানি পররাষ্ট্রমন্ত্রী ফুমিও কিশিদার সঙ্গে আলাদা করে সংক্ষিপ্ত আলোচনা করেছেন। এর আগে টিলারসন লুকার কাছাকাছি সান্তানায় গিয়ে দ্বিতীয় বিশ্বযুদ্ধে নাৎসি বাহিনীর হত্যাযজ্ঞের স্মৃতিবিজড়িত একটি স্থান পরিদর্শন করেন। এ সময় তিনি অন্যান্য দেশের পররাষ্ট্রমন্ত্রীদের উদ্দেশে বলেন, ‘যারা নিরপরাধ মানুষের বিরুদ্ধে বিশ্বের যেকোনো জায়গায় অপরাধ করছে, তাদের বিরুদ্ধে আমরা নিজেদের অবস্থান সংহত করার অঙ্গীকার আবারও ব্যক্ত করছি।’
 
