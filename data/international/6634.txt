
রাশিয়ার একটি আদালত গতকাল বৃহস্পতিবার সে দেশের সরকারবিরোধী আন্দোলনের সুপরিচিত নেতা আলেক্সেই নাভালনিকে অর্থ আত্মসাতের দায়ে পাঁচ বছরের কারাদণ্ড দিয়েছেন। এ সাজার কারণে প্রেসিডেন্ট ভ্লাদিমির পুতিনের সবচেয়ে কট্টর সমালোচকদের অন্যতম নাভালনি রাজনীতি থেকে নির্বাসিত হতে পারেন।মামলায় অভিযোগ করা হয়েছিল, নাভালনি এক কাঠ বিক্রির ঘটনা থেকে সরকারি অর্থ আত্মসাৎ করেছেন। বিচারক সের্গেই ব্লিনোভ রায়ে বলেন, কাঠ বিক্রিবিষয়ক ওই চুক্তি থেকে নাভালনি পাঁচ লাখ ডলারের সমপরিমাণ সরকারি অর্থ আত্মসাৎ করেছেন বলে প্রমাণ পাওয়া গেছে। উত্তর রাশিয়ার কিরোভ অঞ্চলে ওই চুক্তির সময় নাভালনি স্থানীয় সরকারের অবৈতনিক উপদেষ্টা ছিলেন।নাভালনি (৩৭) পুতিনের কট্টর সমালোচক এবং পুতিনবিরোধী আন্দোলনের সোচ্চার কণ্ঠ। মস্কোর আগামী মেয়র নির্বাচনে প্রার্থী হওয়ার ঘোষণা দিয়েছিলেন তিনি। মামলার অভিযোগ ভিত্তিহীন বলে উড়িয়ে দিয়ে নাভালনি বলেছেন, রাজনীতি থেকে দূরে রাখতেই তাঁকে সাজা দেওয়া হয়েছে। মেয়র নির্বাচনে দাঁড়ানোর সিদ্ধান্ত বাতিল করে নাভালনি তাঁর সমর্থকদের ভোট বয়কট করার আহ্বান জানিয়েছেন।একই অপরাধে নাভালনির সহযোগী পিওতর অফিতসেরোভকে চার বছরের কারাদণ্ড দেওয়া হয়েছে।রায় ঘোষণার পর নাভালনি তাঁর স্ত্রী ও মাকে জড়িয়ে ধরেন। এরপর বাবার সঙ্গে করমর্দন করেন। পরে তাঁকে হাতকড়া পরিয়ে আদালত থেকে কারাগারে নেওয়া হয়।পুতিনবিরোধী আন্দোলনের কর্মীরা এই রায়ে ক্ষুব্ধ হয়েছেন। নাভালনিকে রাজনৈতিক উদ্দেশে হয়রানি করা হচ্ছে বলে অভিযোগ করেছেন তাঁরা। রায় ঘোষণার আগে থেকেই নাভালনির সমর্থকেরা কিরোভ শহরের আদালতের বাইরে ‘পুলিশি শাসন নিপাত যাক’ বলে স্লোগান দেন। বেশ কয়েকজন আন্দোলনকারীর পরনে ছিল ‘পুতিন চোর’ লেখা টি-শার্ট। কিরোভ মস্কো থেকে প্রায় ৯০০ কিলোমিটার উত্তর-পূর্বে অবস্থিত। এএফপি ও বিবিসি।
