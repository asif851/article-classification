
রাশিয়ার উত্তর ককেশাস অঞ্চলের ভলগোগ্রাদ শহরে আবারও আত্মঘাতী হামলা হয়েছে। একটি ট্রলিবাসে (বিদ্যুতে চলা বাস) গতকাল সোমবার প্রচণ্ড বিস্ফোরণে অন্তত ১৪ জন নিহত ও ২০ জন আহত হয়। একই শহরের প্রধান রেলস্টেশনে আগের দিন আত্মঘাতী বিস্ফোরণে ১৭ জন প্রাণ হারিয়েছিল।ভলগোগ্রাদ শহরে এ বছরের আগে সাম্প্রতিক সময়ে কোন গোলযোগের নজির ছিল না। পর পর দুদিন চালানো হামলা দুটি গোটা দেশকে হতভম্ব করে দিয়েছে। ভলগোগ্রাদের অদূরে শোচি শহরে আগামী ৭ ফেব্রুয়ারি থেকে শুরু হবে শীতকালীন অলিম্পিক। এ অবস্থায় দফায় দফায় সন্ত্রাসী হামলার ঘটনায় নিরাপত্তাব্যবস্থা নিয়ে উদ্বেগ তৈরি হয়েছে। রুশ প্রেসিডেন্ট ভ্লাদিমির পুতিন দেশজুড়ে নিরাপত্তাব্যবস্থা জোরদার করার নির্দেশ দিয়েছেন।রাশিয়ার সন্ত্রাসবিরোধী জাতীয় কমিটি জানায়, ট্রলিবাসে বিস্ফোরণটি ঘটে স্থানীয় সময় সকাল সাড়ে আটটায়। সম্ভবত এটি ছিল বোমা হামলা। তবে এ ব্যাপারে বিস্তারিত তথ্য মেলেনি। তদন্ত কর্মকর্তারা গত রোববারের হামলার জন্য একজন নারী আত্মঘাতীকে সন্দেহ করলেও গতকালের হামলাকারী একজন পুরুষ ছিলেন বলেই ধারণা করছেন।গতকালের হামলার শিকার ট্রলিবাসটির সামনের অংশ ও ছাদ ছাড়া বাকি অংশ বিধ্বস্ত হয়েছে। রাশিয়ার তদন্ত কর্মকর্তারা এ ব্যাপারে বিশেষ অনুসন্ধান শুরু করেছে। তদন্ত কমিটির মুখপাত্র ভ্লাদিমির মারকিন বলেন, দুটি হামলার ঘটনার মধ্যে যোগসূত্র রয়েছে। উত্তর ককেশাস অঞ্চলে কেন্দ্রীয় বাহিনীর বিরুদ্ধে যুদ্ধরত কট্টর ইসলামপন্থীরা সাম্প্রতিক বিভিন্ন সন্ত্রাসী হামলায় জড়িত বলে ধারণা করা হয়। চেচেনের বিদ্রোহী নেতা দকু উমারভ গত জুলাইয়ে অনলাইনে প্রকাশিত এক ভিডিও বার্তায় বলেন, শীতকালীন অলিম্পিকের আসর ভন্ডুল করতে জঙ্গিরা ‘সর্বোচ্চ শক্তি’ কাজে লাগাচ্ছে। এএফপি ও বিবিসি।
