
ভারতে জবাইয়ের উদ্দেশ্যে পশু বিক্রির ওপর স্থগিতাদেশ পুনর্বিবেচনা করতে পারে কেন্দ্রীয় সরকার। গতকাল বৃহস্পতিবার এমনই ইঙ্গিত দিলেন ভারতের বন ও পরিবেশমন্ত্রী হর্ষ বর্ধন। তাঁর দাবি, এ বিষয়ে কোনো সুপরিকল্পিত প্রস্তাব এলে কেন্দ্রীয় সরকার ইতিবাচক মনোভাব নিয়েই সেটা বিচার করবে।
জবাইয়ের উদ্দেশ্যে পশু বিক্রি নিয়ে সম্প্রতি ভারতের বন ও পরিবেশ মন্ত্রণালয় নিষেধাজ্ঞা জারি করে। এই নিষেধাজ্ঞাকে ঘিরে গোটা দেশেই তৈরি হয় বিতর্ক। এমনকি, আইনি লড়াইতেও ভিন্ন ভিন্ন ভিন্ন মত প্রকাশ পায়। এই অবস্থায় ভারত সরকার আগেই এই নির্দেশ পরিবর্তনের ইঙ্গিত দিয়েছিল। এবার একই কথা শোনা গেল খোদ বন ও পরিবেশ মন্ত্রণালয় থেকেও।
গতকাল রাতে আগরতলা বিমানবন্দরে সাংবাদিকদের প্রশ্নের জবাবে হর্ষ বর্ধন বলেন, ‘শুধু বিতর্ক হচ্ছে। সুপ্রিম কোর্টের নির্দেশে সরকার শুধু পশুদের ওপর নিষ্ঠুরতা বন্ধ করতেই এ নির্দেশ দিয়েছেন। কোনো সম্প্রদায়ের কারও খাদ্যাভ্যাস বন্ধ করা বা পশু জবাই বন্ধ করা এর উদ্দেশ্য নয়।’ সেই সঙ্গে মন্ত্রীর দাবি, ‘কমিউনিকেশন গ্যাপ’ বিতর্ক ডেকে এনেছে।
এদিন হর্ষ বর্ধন আরও দাবি করেন, নির্দেশ জারি করার আগে এক মাস জনসাধারণের মত প্রকাশেরও সুযোগ ছিল। এখনো রয়েছে। কোনো বিকল্প প্রস্তাব এলে সরকার বিবেচনা করবে বলেও দাবি করেন তিনি।
সামনের বছর ভারতের উত্তর পূর্বাঞ্চলের সিপিএম শাসিত ত্রিপুরা ছাড়াও খ্রিষ্টধর্মাবলম্বী অধ্যুষিত মেঘালয়, মিজোরাম ও নাগাল্যান্ডে ভোট। তিন রাজ্যেই গরুর মাংস বেশ জনপ্রিয়। তাই মোদী সরকারের গরুর ওপর নিষেধাজ্ঞা বিরূপ প্রতিক্রিয়া ফেলেছে বিজেপির অন্দরমহলেই। এই অবস্থায় গতকাল উত্তর পূর্ব ভারতে পা দিয়েই ভারতের তথ্য ও প্রযুক্তি এবং বন ও পরিবেশ মন্ত্রী হর্ষ বর্ধন বারবার ভুল বোঝাবুঝি দূর করার ওপর গুরুত্ব দেন।
নরেন্দ্র মোদী সরকারের তিন বছর পূর্তি উপলক্ষে প্রচারাভিযানে অংশ নিতেই তিন দিনের সফরে গতকাল আগরতলায় আসেন তিনি। আজ শুক্রবার স্বচ্ছ ভারত অভিযানের পাশাপাশি দিনভর বিভিন্ন কর্মসূচিতে তিনি অংশ নেবেন।
এদিন সাংবাদিকদের অপর এক প্রশ্নের জবাবে ভারতের পরিবেশমন্ত্রী জানান, মার্কিন প্রেসিডেন্ট ট্রাম্প যে সিদ্ধান্তই নেন না কেন প্যারিস ঘোষণাপত্র মেনে চলবে ভারত। প্রধানমন্ত্রী নরেন্দ্র মোদীকে উদ্ধৃত করে তিনি জানান, পরিবেশ সুরক্ষায় বা জলবায়ু পরিবর্তন ইস্যুতে ভারত সব সময় নিজেদের সেরা টুকুই দেবে।
