
সদ্যবিদায়ী প্রধানমন্ত্রী নওয়াজ শরিফের রাজনৈতিক দল পাকিস্তান মুসলিম লিগ-নওয়াজকে (পিএমএল-এন) দলের নতুন প্রধান নিয়োগের নির্দেশ দিয়েছে দেশটির নির্বাচন কমিশন। আজ মঙ্গলবার নির্বাচন কমিশন এক নির্দেশনায় এ বার্তা দেওয়া হয়।
ওই নির্দেশনায় বলা হয়, ‘রাজনৈতিক দল অধ্যাদেশ ২০০২’ অনুসারে একজন আদালতে অযোগ্য ঘোষিত কোনো আইনপ্রণেতা কোনো রাজনৈতিক দলের পদে থাকতে পারবেন না। পাকিস্তানের সর্বোচ্চ আদালতের রায়ে পানামা পেপারস কেলেঙ্কারির কারণে প্রধানমন্ত্রী পদে অযোগ্য ঘোষণার পরই নওয়াজ শরিফ পদ থেকে সরে যাওয়ার বিষয়টি নির্দেশনায় উল্লেখ করা হয়। নির্দেশনায় দ্রুত দলীয় প্রধান নিয়োগ করে তা আনুষ্ঠানিকভাবে নির্বাচন কমিশনে জানানোর কথা বলা হয়েছে।
পিএমএল (এন)-এর নিজস্ব গঠনতন্ত্র ১৫ নম্বর অনুচ্ছেদের কথাও উল্লেখ করেছে পাকিস্তানের নির্বাচন কমিশন। ওই অনুচ্ছেদে বলা হয়েছে, ‘যদি দলীয় প্রধানের পদ শূন্য হয়, তবে তা এক সপ্তাহের মধ্যে পূরণ করতে হবে।’
নির্বাচন কমিশনের ওই নির্দেশনা জারির কিছুক্ষণ পরে পিএমএল-এনের জ্যেষ্ঠ নেতাদের নিয়ে একটি উচ্চপর্যায়ের বৈঠকে বসেন। বৈঠকে অর্থমন্ত্রী ইসহাক দার এবং সাবেক স্বরাষ্ট্রমন্ত্রী চৌধুরী নিসারও উপস্থিত আছেন।
নওয়াজ শরিফ ইসলামাবাদ থেকে তাঁর নিজের শহর লাহোরে যাবেন। এর আগেই দেশটির নির্বাচন কমিশন এ নির্দেশনা জারি করল।
পাকিস্তানের সুপ্রিম কোর্ট নওয়াজ শরিফকে অযোগ্য ঘোষণা করার পর জাতীয় পরিষদে শহিদ খাকান আব্বাসিকে অষ্টাদশ প্রধানমন্ত্রী নির্বাচিত করা হয় এবং ওই দিনই তিনি শপথ নেন। দেশটির নতুন প্রধানমন্ত্রী নওয়াজের দীর্ঘদিনের অনুগত হিসেবে পরিচিত। আগামী বছর পাকিস্তানের সাধারণ নির্বাচন অনুষ্ঠানের আগ পর্যন্ত তিনিই সরকার পরিচালনা করবেন বলে ধারণা করা হচ্ছে। নতুন মন্ত্রিপরিষদের সদস্যরা অধিকাংশই নওয়াজ শরিফ নেতৃত্বাধীন সরকারের মন্ত্রিসভার সদস্য ছিলেন। তথ্যসূত্র: ডন অনলাইন
 
