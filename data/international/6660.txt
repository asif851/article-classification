

লন্ডনের ক্যামডেন মার্কেটের আগুন নিয়ন্ত্রণে এনেছে অগ্নিনির্বাপক বাহিনী। আজ সোমবার ভোরে পর্যটকদের কাছে জনপ্রিয় এই মার্কেটে আগুন লাগে।
লন্ডন ফায়ার ব্রিগেড সামাজিক যোগাযোগের মাধ্যম টুইটারে এক টুইটে জানায়, আগুন এখন নিয়ন্ত্রণে এসেছে। তবে অগ্নিনির্বাপক বাহিনী এখনো পানি ছিটিয়ে যাচ্ছে।
এর আগে ওই টুইটে আরও জানানো হয়, ভবনটির দ্বিতীয়, তৃতীয় তলা ও ছাদে আগুন লাগে। ৭০ জনেরও বেশি অগ্নিনির্বাপককর্মী এবং ১০টি ফায়ার ইঞ্জিন ঘটনাস্থলে কাজ করছে।
অগ্নিকাণ্ডের কারণ জানা যায়নি। প্রাথমিকভাবে কেউ হতাহত হওয়ার বা ক্ষয়ক্ষতির খবরও জানা যায়নি।
সকালে একজন প্রত্যক্ষদর্শী জানান, আগুন খুব দ্রুত ছড়িয়ে পড়ছে। কাছের ভবনগুলোতে বিস্ফোরণের আশঙ্কা রয়েছে।
২৪ বছরের প্রত্যক্ষদর্শী জোন রাইবস সকালে আরও বলেন, ‘ওই এলাকা দিয়ে যাওয়ার সময় আমি আগুন দেখেছি। আমরা রাস্তার কাছে থাকা ট্রাফিক পুলিশকে ডেকেছি। কারণ, আগুন খুব বিপজ্জনক ছিল। বাতাসের কারণে আশপাশের এলাকাগুলোতে আগুন দ্রুত ছড়িয়ে পড়ে। আশপাশের ভবনগুলোতে রেস্তোরাঁ ও রান্নাঘর রয়েছে। আমরা ভয় পাচ্ছি, ভবনগুলো বিস্ফোরিত হতে পারে।’
২০০৮ সালে লন্ডনের ক্যামডেন মার্কেটে আগুন লাগে। সে সময় মার্কেটটির দোকান ও গুদামে আগুন লাগে। কাছের ঘরবাড়িগুলোও এতে ক্ষতিগ্রস্ত হয়। বেশ কয়েক মাস ধরে মার্কেটটির বড় একটি অংশ বন্ধ ছিল।
লন্ডনের ২৪ তলাবিশিষ্ট গ্রিনফেল টাওয়ারে গত জুন মাসে লাগা আগুনে কমপক্ষে ৮০ জনের প্রাণহানি হয়।
