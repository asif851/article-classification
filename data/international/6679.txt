
সিরিয়ার উত্তর-পূর্বাঞ্চলীয় বিভিন্ন গ্রাম থেকে প্রায় ১০০ জন খ্রিষ্টধর্মাবলম্বীকে অপহরণ করে নিয়ে গেছে জঙ্গিগোষ্ঠী ইসলামিক স্টেট (আইএস)। একটি মানবাধিকার সংগঠন গতকাল মঙ্গলবার এ খবর দিয়েছে। খবর বিবিসির।যুক্তরাজ্যভিত্তিক সংগঠন সিরিয়ান অবজারভেটরি ফর হিউম্যান রাইটস বলেছে, সিরিয়ার উত্তর-পূর্বাঞ্চলীয় শহর তাল তামারের কাছে অবস্থিত গ্রামগুলোতে গতকাল ভোরবেলা আকস্মিকভাবে হামলা চালায় আইএস জঙ্গিরা। তারা নারী, পুরুষ, শিশুসহ অন্তত ৯০ জনকে ধরে নিয়ে যায়। হামলার সময় প্রাচীন অ্যাসিরীয় সম্প্রদায়ভুক্ত ওই খ্রিষ্টানদের অনেকে পালিয়ে ওই এলাকার কুর্দি-নিয়ন্ত্রিত হাশাকেহ শহরে পালিয়ে যেতে সক্ষম হয়।মার্কিন নেতৃত্বাধীন আন্তর্জাতিক জোটের বিমান হামলার সুযোগ নিয়ে আইএস-নিয়ন্ত্রিত এলাকাগুলোতে কুর্দি যোদ্ধাদের অগ্রগতির খবরের মধ্যে এই অপহরণের ঘটনা ঘটল। একজন কুর্দি কর্মকর্তা গত সোমবার জানান, কুর্দিদের বাহিনী পপুলার প্রটেকশন ইউনিট (ওয়াইপিজি) তাল হামিস শহর থেকে আইএস যোদ্ধাদের পাঁচ কিলোমিটার পিছু হটতে বাধ্য করেছে।আইএস কিছুদিন আগেই লিবিয়ায় ২১ মিসরীয় কপ্টিক খ্রিষ্টানকে গলা কেটে হত্যার ভিডিও প্রকাশ করে। এর জবাবে মিসর লিবিয়ায় আইএসের অবস্থানে বিমান হামলা চালিয়েছে।সিরিয়ান অবজারভেটরিও কুর্দিদের অগ্রগতির খবর নিশ্চিত করেছে। সংগঠনটি জানিয়েছে, সোমবার অন্তত ১২ জন আইএস যোদ্ধা নিহত হয়েছে।
