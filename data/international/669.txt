
সাহিত্যে ২০১১ সালের নোবেল পুরস্কার বিজয়ী খ্যাতিমান সুইডিশ কবি টমাস ট্রান্সটোমার (৮৩) আর নেই। তাঁর বইয়ের প্রকাশনা সংস্থা বনিয়ের্স গতকাল শুক্রবার এ কথা জানিয়েছে। খবর এএফপির।ট্রান্সট্রোমারের কবিতা ছিল চিত্রকল্পে সমৃদ্ধ। কবিতায় তিনি তুলে আনতেন প্রকৃতি, ইতিহাস আর মৃত্যুকে। মরমিবাদের নিপুণ শিল্পী বলা হতো তাঁকে। কবি বলতেন, কাব্যে প্রকৃতিচর্চার মাধ্যমে মানুষেরও আত্মপরিচয় আর এর আধ্যাত্মিক মাত্রাগুলোর সুলুকসন্ধান মেলে। অনেকে তাঁর কবিতাকে বর্ণনা করেছেন ‘ধর্মনিরপেক্ষ প্রার্থনা’ হিসেবে।নোবেল ফাউন্ডেশন এক টুইটার বার্তায় জানিয়েছে, বৃহস্পতিবার শেষনিঃশ্বাস ত্যাগ করেন ট্রান্সট্রোমার। সুইডেনের পররাষ্ট্র মন্ত্রণালয়ও টুইটারে লিখেছে, ‘একটি দুঃসংবাদ। সুইডিশ কবি ও নোবেল পুরস্কার বিজয়ী টমাস ট্রান্সট্রোমার আমাদের ছেড়ে চলে গেছেন।’মার্কিন কবি রবার্ট ব্লাইয়ের সঙ্গে বন্ধুত্ব ইংরেজিভাষী তথা আন্তর্জাতিক পরিমণ্ডলে ট্রান্সট্রোমারের খ্যাতির পেছনে বেশি অবদান রেখেছে। রবার্ট ব্লাই তাঁর অনেক বই ইংরেজিতে অনুবাদ করেছেন। ট্রান্সট্রোমারের লেখা অনূদিত হয়েছে ৬০টি ভাষায়।
