
ইন্দোনেশিয়া শতাধিক যাত্রাবাহী একটি ট্রলারকে তাদের ভূখণ্ডে ভিড়তে না দিয়ে সাগরে ফিরিয়ে দিয়েছে। ধারণা করা হচ্ছে, ওই ট্রলারে থাকা ব্যক্তিরা বাংলাদেশ ও মিয়ানমারের রোহিঙ্গা মুসলমান।আজ বিবিসির ওয়েবসাইটে প্রকাশিত এক সংবাদে এ খবর জানা গেছে।ইন্দোনেশিয়া নৌ বাহিনী আজ জানায়, সাগরে ফিরিয়ে দেওয়ার আগে তারা ওই ট্রলারের যাত্রীদের খাবার ও পানি সরবরাহ করেছে। তাদের দাবি, যেহেতু ওই ট্রলারের যাত্রীরা মালয়েশিয়া যেতে চাইছিলেন, তাই তাঁরা তাঁদের ফিরিয়ে দিয়েছেন। তবে ইন্টারন্যাশনাল অর্গানাইজেশন ফর মাইগ্রেশন (আইএমও) তাদের সিদ্ধান্তকে ‘আশঙ্কাজনক’ বলেছে।এর আগে এ সংগঠনটি বাংলাদেশ ও মিয়ানমারের আট হাজার ব্যক্তি সাগরে ভাসমান আছে বলে তথ্য দিয়েছিল।ইন্দোনেশিয়া নৌ বাহিনীর মুখপাত্র ম্যানাহান সিমোরাঙ্গকির বলেন, তারা জীবিত আছেন এবং শারীরিক অবস্থাও ভাল। তারা আমাদের সাহায্য চেয়েছিলেন। কিন্তু তারা ইন্দোনেশিয়ায় নয়, বরং মালয়েশিয়া যেতে চাইছিলেন। তাই তাদের খাবার ও পানি দিয়ে পথ দেখিয়ে দেওয়া হয়।
তবে ইন্টারন্যাশনাল অর্গানাইজেশন ফর মাইগ্রেশনের (আইএমও) মুখপাত্র জো লরি বলেন, এ ঘটনা সত্যি হলে তা ‘আশঙ্কাজনক’। তাদের সেখানে নামার দরকার ছিল। তিনি বলেন, অনেক প্রতিবেদনে জানা গেছে যে, এ ধরনের যাত্রীরা ‘বেরিবেরি’ রোগে ভোগেন। যা সাধারণত ভিটামিনন সি-র অভাবে হয়। এ রোগটি মানুষকে জীবন্ত কঙ্কালের মতো করে দেয়। ওই মানুষগুলোর অতি দ্রুত মানবিক সহায়তার প্রয়োজন বলেও মন্তব্য করেন তিনি।
