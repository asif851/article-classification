
পশ্চিমবঙ্গের মুখ্যমন্ত্রী ও তৃণমূল কংগ্রেসের নেত্রী মমতা বন্দ্যোপাধ্যায় বলেছেন, ‘আগে ভাবতাম, আমরা ৩৫ সিটে জিতব। এখন দেখছি, আমরা সব আসনেই (৪২) জিততে চলেছি।’
আজ শুক্রবার দুপুরে পশ্চিমবঙ্গের উত্তর দিনাজপুর জেলার ইসলামপুরে তৃণমূল আয়োজিত এক নির্বাচনী সমাবেশে মমতা বন্দ্যোপাধ্যায় এসব কথা বলেন।মমতা বন্দ্যোপাধ্যায় বলেন, ‘এবার বিজেপিকে একটি ভোটও নয়, ভোট নয় দুর্নীতিগ্রস্ত কংগ্রেসকে। ভোট দেবেন না বাংলাকে শেষ করে দেওয়া সিপিএমকেও।’মমতা বলেন, বিজেপিকে ভোট দেওয়া মানে দাঙ্গা টেনে আনা। কংগ্রেসকে ভোট দেওয়া মানে দেশটাকে বিক্রি করে দেওয়া। কংগ্রেস দুর্নীতি করেছে, দ্রব্যমূল্য বাড়িয়েছে, দেশকে বিক্রি করতে চাইছে। আর সিপিএমকে ভোট নয়, ওরা বাংলাকে শেষ করে দিয়ে গেছে। তিনি বলেন, ‘সিপিএম সাপের মুখে চুমো খায়, আবার ব্যাঙের মুখেও চুমো খায়। সিপিএমের নেতাদের আমি ইচ্ছে করলে জেলে পুরে দিতে পারতাম, কিন্তু তা করিনি। আমরা ওই রাজনীতিতে বিশ্বাসী নই।’মমতা বন্দ্যোপাধ্যায় বলেন, ‘সারা ভারতে যদি একটিও মানুষের দল থেকে থাকে, তা হলো তৃণমূল কংগ্রেস। ভোট দেবেন এখানে, জোড়া ফুল ফুটবে দিল্লিতে।’ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদিকে কটাক্ষ করে মমতা বলেন, ‘আগে নির্বাচনে জিতে আসুন। সরকার গড়ার জায়গায় আসুন। তা না করে আগেই যেন প্রধানমন্ত্রী হয়ে গেছেন।’ তিনি বলেন, বিজেপি মানুষের জন্য কাজ করে না, নাটক করে। কংগ্রেসও তা-ই করে।
