
যুক্তরাষ্ট্রের সঙ্গে সম্পর্কের বরফ গলা শুরু হলেও কিউবার প্রেসিডেন্ট রাউল কাস্ত্রো বলেছেন, কিউবা সমাজতন্ত্র থেকে সরে আসবে না। হাভানা তার রাজনৈতিক ব্যবস্থা পাল্টাবে না। গত শনিবার পার্লামেন্টে দেওয়া ভাষণে তিনি বলেন, কিউবাও কখনো যুক্তরাষ্ট্রের রাজনৈতিক ব্যবস্থা পাল্টানোর কথা বলবে না। খবর আল-জাজিরা ও বিবিসির।পর্যবেক্ষকেরা বলছেন, কিউবার প্রেসিডেন্টের এ বক্তব্য কার্যত মার্কিন প্রেসিডেন্টের বার্ষিক সমাপনী সংবাদ সম্মেলনেরই জবাব। গত শুক্রবার বারাক ওবামা ওই সংবাদ সম্মেলনে কিউবার জনগণের সঙ্গে মার্কিন জনগণের সরাসরি সম্পৃক্ততা চাওয়ার প্রত্যাশা পুনর্ব্যক্ত করেন। ওবামা আরও বলেন, মার্কিন জনগণ কিউবার একদলীয় ব্যবস্থা ও কেন্দ্রীয়ভাবে পরিকল্পিত অর্থনীতির সংস্কারকে উৎসাহিত করে।রাউল কাস্ত্রো জাতীয় পরিষদে দেওয়া ভাষণে বলেন, যুক্তরাষ্ট্রের সঙ্গে বিস্তৃতভাবে নানা বিষয়ে খোলাখুলি আলোচনা করতে তিনি প্রস্তুত আছেন। কিন্তু সমাজতন্ত্রের মূলনীতি থেকে সরে আসবেন না। তিনি বলেন, ‘আমরাও মার্কিন রাজনৈতিক ব্যবস্থা পাল্টাতে বলব না। আসলে পরস্পরের প্রতি শ্রদ্ধা থাকবে—এটাই আমাদের দাবি।’কিউবার সমাজতান্ত্রিক বিপ্লবের নেতা ফিদেল কাস্ত্রোর ভাই রাউল বলেন, মার্কিন বাণিজ্য অবরোধের কারণে তাঁর দেশ ‘দীর্ঘ সময় ধরে কঠিন সংগ্রাম করছে’। রাউল জানান, আগামী এপ্রিলে পানামায় অনুষ্ঠেয় আমেরিকা মহাদেশের দেশগুলোর সম্মেলন ‘সামিট অব দি আমেরিকাস’-এ যোগ দেবেন। সেখানে প্রেসিডেন্ট ওবামার সঙ্গে তাঁর বৈঠকও হতে পারে।কিউবা-যুক্তরাষ্ট্র সম্পর্ক পুনঃস্থাপন প্রক্রিয়ার অংশ হিসেবে আগামী মাসেই মার্কিন কর্মকর্তাদের হাভানা সফর করার কথা রয়েছে। বার্ষিক সমাপনী সংবাদ সম্মেলনে ওবামা বলেন, আগামী মাসগুলোতে কিউবার সঙ্গে আলোচনায় তাঁর সরকার মানবাধিকার ও রাজনৈতিক অধিকারের মতো ইস্যুগুলোকে প্রাধান্য দেবে। ওবামা কিউবার ওপর থেকে দীর্ঘদিনের কঠিন মার্কিন অর্থনৈতিক নিষেধাজ্ঞা প্রত্যাহারের অঙ্গীকার করেছেন। তবে এ জন্য তাঁকে বিরোধী দল রিপাবলিকান পার্টির নিয়ন্ত্রণে থাকা মার্কিন কংগ্রেস থেকে অনুমোদন নিতে হবে।গত বুধবার হোয়াইট হাউসে দেওয়া এক ভাষণে ওবামা কিউবার সঙ্গে যুক্তরাষ্ট্রের সম্পর্ক স্বাভাবিক করতে পদক্ষেপ নেওয়ার আকস্মিক ঘোষণা দেন। কিউবায় সমাজতান্ত্রিক বিপ্লব হওয়ার পর ৫০ বছরের বেশি সময় ধরে যুক্তরাষ্ট্রের সঙ্গে তাদের স্বাভাবিক সম্পর্ক নেই।
