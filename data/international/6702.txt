
মিসরের ক্ষমতাচ্যুত প্রেসিডেন্ট মোহাম্মদ মুরসিকে জেল থেকে পালানোর একটি মামলায় গতকাল মঙ্গলবার আদালতে হাজির করা হয়েছে। এ সময় তিনি বিচারকের উদ্দেশে চিৎকার করে বলেন, ‘আপনি কে, আমি মিসরের বৈধ প্রেসিডেন্ট। কেন আমাকে দিনের পর দিন নোংরা জায়গায় বন্দী করে রাখা হচ্ছে?’মিসরের প্রথম নির্বাচিত প্রেসিডেন্ট মুরসিকে ২০১৩ সালের জুলাইয়ে সেনাবাহিনী ক্ষমতাচ্যুত করে। এর আগে তাঁর পদত্যাগের দাবিতে আন্দোলনে কয়েকজনের মৃত্যু হয়। ওই মৃত্যুর ঘটনাসহ মোট চারটি ফৌজদারি অভিযোগে তাঁর বিরুদ্ধে মামলা করা হয়েছে।২০১১ সালে কারাগার থেকে পালানোর মামলায় মুরসি ছাড়াও অনেককে আসামি করা হয়। গতকাল ওই মামলার আরও ১৩০ জন আসামিকে আদালতে হাজির করা হয়। তাঁদের মধ্যে রয়েছেন মুরসির সংগঠন নিষিদ্ধঘোষিত মুসলিম ব্রাদারহুড, ফিলিস্তিনির ইসলামপন্থী সংগঠন হামাস ও লেবাননের শিয়াপন্থী গোষ্ঠী হিজবুল্লার সদস্যরা। কায়রোর উপকণ্ঠে একটি পুলিশ একাডেমিতে অস্থায়ী আদালত বসিয়ে এই বিচার চলছে। কাচঘেরা শব্দপ্রতিরোধক কক্ষে বিচার চলাকালে শুধু মুরসিকে বক্তব্য দেওয়ার সুযোগ দেন আদালত।একপর্যায়ে সাংবাদিকদের আদালতের বিচারকাজ শোনার সুযোগ দেওয়া হয়। এ সময় আসামিরা বলতে শুরু করেন, ‘সামরিক শাসন নিপাত যাক।’ এর পরই বিচারক মাইক বন্ধ করে দেন।প্রেসিডেন্ট পদে সিসিকে সেনাবাহিনীর সমর্থন: মিসরের সামরিক বাহিনীর সর্বোচ্চ সংস্থা প্রেসিডেন্ট পদে সেনাপ্রধান আবদেল ফাত্তাহ আল-সিসির প্রতিদ্বন্দ্বিতার প্রতি সমর্থন জানিয়েছে। তিনি আগামী মধ্য এপ্রিলের প্রেসিডেন্ট নির্বাচনে অংশ নিতে পারেন বলে অনেক দিন ধরেই জল্পনাকল্পনা চলছিল।পুলিশের জেনারেল গুলিতে নিহত: কায়রোতে গতকাল মোটরসাইকেলে করে বন্দুকধারীরা পুলিশের একজন জেনারেলকে গুলি করে হত্যা করেছে।নিরাপত্তা কর্মকর্তারা জানান, জেনারেল মোহাম্মদ সাইদ সকালে বাড়ি থেকে বের হওয়ার সময় বন্দুকধারীরা তাঁকে লক্ষ্য করে গুলি ছোড়ে। এএফপি ও বিবিসি।
