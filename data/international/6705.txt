
আফগানিস্তানের কাবুল ও কান্দাহারে দফায় দফায় বোমা হামলার ঘটনায় নিহতের সংখ্যা বেড়ে হয়েছে ৫৬। হতাহত ব্যক্তিদের মধ্যে রয়েছেন দেশটিতে নিযুক্ত সংযুক্ত আরব আমিরাতের পাঁচজন কূটনীতিক। আহত হয়েছেন কান্দাহার প্রদেশের গভর্নর। গত মঙ্গলবার কাবুলে দুটি ও কান্দাহারে একটি হামলার ঘটনা ঘটে। কাবুলের হামলার দায়িত্ব স্বীকার করেছে তালেবান। তবে কান্দাহারের ঘটনায় তাদের হাত ছিল না বলে জানিয়েছে সংগঠনটি। গতকাল বুধবার আফগান কর্তৃপক্ষ জানায়, কান্দাহার প্রদেশের গভর্নর কার্যালয়ের সোফার ভেতরে বোমা লুকানো ছিল। সেখানে বিস্ফোরণে সংযুক্ত আরব আমিরাতের ৫ জন কূটনীতিকসহ ১৩ জন নিহত হন। রাষ্ট্রদূত বেঁচে গেলেও মারাত্মকভাবে আহত হন। এর কিছুক্ষণ আগে রাজধানী কাবুলে দেশটির পার্লামেন্টের কাছে জোড়া আত্মঘাতী বোমা হামলায় অন্তত ৩৬ জন প্রাণ হারান। এ হামলায় আহত হন আরও অন্তত ৮০ জন। হামলার আগে গতকালই সকালে হেলমান্দ প্রদেশের রাজধানী লস্কর গাহে এনডিএসের ব্যবহৃত একটি বাড়িতে আরেক আত্মঘাতী হামলাকারী বোমার বিস্ফোরণ ঘটালে সাতজন নিহত হন। প্রায়ই বোমা হামলায় কেঁপে উঠেছে আফগানিস্তান। 
