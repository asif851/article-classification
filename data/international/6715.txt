
চিলির ১৪ বছরের মেয়ে ভ্যালেন্টিনা মৌরেইরা। এখন পড়াশোনা, বাবা-মা ও বন্ধুদের সঙ্গে সময় কাটানোর কথা। ব্যস্ত থাকার কথা তারুণ্যের উচ্ছলতায়। কিন্তু ভাগ্যের নির্মমতায় সে অসুস্থ। নিরাময় ‘অযোগ্য’ একটি রোগে আক্রান্ত ফুটফুটে এই মেয়েটি। সে সিসটিক ফিব্রোসিস রোগে আক্রান্ত। অনেকদিন শরীরে রোগটি বাসা বাধায় কিছুটা ক্লান্তও সে। এ জন্য সামাজিক যোগাযোগের মাধ্যমে একটি ভিডিও পোস্ট করে আলোচনায় চলে এসেছে ভ্যালেন্টিনা।বিবিসির খবরে বলা হয়েছে, ভ্যালেন্টিনা সামাজিক যোগাযোগের মাধ্যমে একটি ভিডিও পোস্ট করেছে। ভিডিওতে সে ‘স্বেচ্ছামৃত্যুর’ অনুমতি চেয়ে দেশটির প্রেসিডেন্টের কাছে আবেদন করে বলেছে, ‘জরুরি ভিত্তিতে আমি প্রেসিডেন্টের সঙ্গে কথা বলতে চাই। কারণ রোগটিকে নিয়ে বেঁচে থাকতে থাকতে আমি ক্লান্ত।’ চিলিতে স্বেচ্ছায় মৃত্যুবরণ আইনগতভাবে নিষিদ্ধ করা আছে।সামাজিক যোগাযোগের মাধ্যমে হাজারো মানুষ ওই ভিডিওটি দেখেছে। নজর এড়ায়নি দেশটির প্রথম নারী প্রেসিডেন্ট মিশেল ব্যাসিলেটেরও। তিনি দেরি না করে ভ্যালেন্টিনাকে দেখতে ছুটে যান হাসপাতালে। প্রেসিডেন্ট মুখপাত্র বলেছেন, ভ্যালেন্টিনাকে আত্মহত্যার অনুমতি দেওয়া হবে না। যতদিন সে বেঁচে থাকবে ততদিন ভ্যালেন্টিনার মানসিক চিকিৎসা চালানোর খরচ দেবে সরকার।
