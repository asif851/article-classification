
‘সনদ জালিয়াতি ও ভুয়া তথ্য’ প্রদানের অভিযোগে দিল্লির আইনমন্ত্রী ও ক্ষমতাসীন আম আদমি পার্টির (এএপি) নেতা জিতেন্দর সিং তমারকে আজ মঙ্গলবার সকালে গ্রেপ্তার করেছে পুলিশ। এতে কেজরিওয়াল সরকার আবারও বড় ধাক্কা খেল।টাইমস অব ইন্ডিয়া অনলাইনের খবরে জানানো হয়, গত ফেব্রুয়ারিতে অনুষ্ঠিত দিল্লির বিধানসভা নির্বাচনে মনোনয়নপত্রে তমারের দেওয়া তথ্য ও সনদে অসঙ্গতি থাকার অভিযোগ ওঠে। স্থানীয় সময় সকাল সাড়ে ১০টা থেকে ১১টার মধ্যে তমারকে গ্রেপ্তার করে দিল্লির পুলিশ। জিজ্ঞাসাবাদের জন্য তাঁকে হৌজ খাস পুলিশ স্টেশনে নেওয়া হয়েছে।তমারকে গ্রেপ্তারের খবরের সত্যতা নিশ্চিত করেছেন পুলিশের বিশেষ কমিশনার (আইন-শৃঙ্খলা) দীপক মিশ্র। তমারের বিরুদ্ধে প্রতারণার এবং জালিয়াতির অভিযোগ আনা হয়েছে বলে সূত্র জানিয়েছে।এএপির নেতা সঞ্জয় সিংয়ের অভিযোগ, আগে থেকে কিছু না জানিয়ে বা কোনো নোটিশ না দিয়েই দিল্লির আইনমন্ত্রীকে গ্রেপ্তার করেছে পুলিশ। বিজেপি সরকার এটা করাচ্ছে।সঞ্জয়ের দাবি, বিষয়টি আদালতের বিচারাধীন। বিশ্ববিদ্যালয়ের পক্ষ থেকে এর মধ্যে জানানো হয়েছে যে তমারের সনদ সব ঠিক আছে।দুই সপ্তাহ আগে দিল্লি পুলিশের একটি দল বিহারের মুঙ্গেরের ওই বিশ্ববিদ্যালয়ে যায়। এরপর আজ তমারকে গ্রেপ্তার করা হলো।
