
রুশ প্রেসিডেন্ট ভ্লাদিমির পুতিন প্রেসিডেন্ট নির্বাচনে ভোট দিয়েছেন। রাজধানী মস্কোর রুশ একাডেমিক বিজ্ঞান ভবনে ২১৫১ নম্বর ভোটকেন্দ্র কিছুক্ষণ আগে তিনি ভোট দেন। পুতিন ঐতিহ্যগতভাবে এই কেন্দ্রেই বরাবর ভোট দিয়ে আসছেন।
রুশ গণমাধ্যমের খবরে বলা হয়, ভোটকেন্দ্রে এসে পুতিন নির্বাচন কর্মকর্তার কাছে নিজের পাসপোর্ট দিলে তাঁকে ব্যালট পেপার দেওয়া হয়। পরে গোপন কক্ষে গিয়ে ভোট দেন তিনি। এরপর ব্যালট বাক্সে ব্যালট পেপার ফেলেন।
ভোট দেওয়া শেষে সাংবাদিকদের পুতিন বলেন, ‘ভোটের ফল যা–ই হোক না কেন, তা আমার জন্য সফলতা নিয়ে আসবে। আমি মনে করি, ভোট আমার পক্ষেই আসবে, যা প্রেসিডেন্ট হিসেবে আমাকে ফের দায়িত্ব পালনের আইনগত অধিকার দেবে।’
‘শক্তিমান প্রেসিডেন্ট, শক্তিশালী রাশিয়া’ স্লোগানে এবার প্রার্থিতা করছেন পুতিন। নির্বাচন সামনে রেখে কোনো টিভি বিতর্কে তিনি অংশ নেননি। টিভিতে দেখানো হয়নি তাঁর নির্বাচনী প্রচারাভিযানের নতুন কিছু। এরপরও জনমত জরিপগুলো বলছে, ৭০ শতাংশ ভোট পেতে চলেছেন পুতিন।পুতিনের এবারের প্রতিদ্বন্দ্বী সাতজন। তাঁদের মধ্যে রয়েছেন বামপন্থী ধনকুবের পাভেল গ্রুদিনিন, সাবেক টিভি উপস্থাপক কেসেনিয়া সোবচাক। কিন্তু তাঁদের কেউই ৮ শতাংশের বেশি ভোট পাবেন না, জনমত জরিপগুলোর আভাস এমনই।
এদিকে রাশিয়ার সবচেয়ে পশ্চিমাঞ্চলীয় বন্দরনগরী কালিনিনগ্রাদে ভোটগ্রহণ শুরু হয়েছে। রাশিয়ার মূল ভূখণ্ড থেকে বিচ্ছিন্ন ওই অঞ্চলের সঙ্গে মস্কোর সময় পার্থক্য এক ঘণ্টা।
বার্তা সংস্থা রিয়া নোভাসতি জানায়, পুরো কালিনিনগ্রাদে ৫৪২টি ভোটকেন্দ্রে টানা সন্ধ্যা আটটা পর্যন্ত ভোটগ্রহণ চলবে। এ ছাড়া ২৮টি জাহাজে অস্থায়ী ভোটকেন্দ্রে ভোট দিতে পারবেন নৌবাহিনীর সদস্যরা। ভ্রমণরত রুশদের জন্য কালিনিনগ্রাদের রেলস্টেশন ও বিমানবন্দরে ভোটকেন্দ্রের ব্যবস্থা করেছে নির্বাচন কমিশন।
মস্কোতেও সকাল আটটায় (বাংলাদেশ সময় ১১টা) ভোটগ্রহণ শুরু হয়েছে। সকালের দিকে ভোটারদের উপস্থিতি কিছুটা কম হলেও বেলা বাড়ার সঙ্গে সঙ্গে তা বাড়বে বলে আশা করছে নির্বাচন কর্তৃপক্ষ।
