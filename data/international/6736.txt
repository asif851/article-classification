
সমাজে মানুষের সুখ ও প্রশান্তি নিশ্চিত করতে সংযুক্ত আরব আমিরাতে প্রথমবারের মতো গঠন করা হচ্ছে ‘সুখ-বিষয়ক মন্ত্রী’। একই সঙ্গে দেশটিতে একজন সহনশীলতা-বিষয়ক মন্ত্রীও বানানো হবে। দুবাইয়ে অনুষ্ঠিত বিশ্ব সরকার সম্মেলনে আমিরাতের প্রধানমন্ত্রী শেখ মোহাম্মদ বিন রশিদ আল মাখতৌম আজ বুধবার এ ঘোষণা দেন। খবর দ্য ইন্ডিপেনডেন্ট অনলাইনের।
এই সম্মেলনের উদ্দেশ্য হলো ভবিষ্যৎ প্রজন্মের সরকার কী রকম হবে, তার বিষয় নির্ধারণ করা।
নতুন ওই মন্ত্রীদের কাজ কী হবে তার সম্পর্কে প্রাথমিক ধারণা দিয়ে টুইটারে শেখ মোহাম্মদ বিন রশিদ আল মাখতৌম বলেন, সুখ-বিষয়ক মন্ত্রীর কাজ হবে সমাজে মানুষের সুখ ও প্রশান্তি নিশ্চিত করতে সরকারের বিভিন্ন উদ্যোগকে বাস্তবায়ন করা। আর সহনশীলতা-বিষয়ক মন্ত্রীর কাজ হবে আরব আমিরাতের সমাজে মৌলিক মূল্যবোধ হিসেবে সহনশীলতা প্রচার করা। তিনি আরও বলেন, জলবায়ু পরিবর্তনের হুমকি মোকাবিলায় বিভিন্ন কার্যক্রম পরিচালনা করতে পরিবেশ ও পানি মন্ত্রণালয়কে পরিবর্তিত করে জলবায়ু পরিবর্তন ও পরিবেশ মন্ত্রণালয় গঠন করা হবে।
বিবিসির এক প্রতিবেদনে বলা হয়েছে, ওই সম্মেলনে শেখ বলেছেন যে সরকারের কাজ আরও সহজ করতে হবে। তাই দেশের সামগ্রিক পরিবর্তনের জন্য তাদের আর মন্ত্রণালয় দরকার নেই, কিন্তু দরকার আরও দক্ষ মন্ত্রীর।
