
ইউক্রেনের পূর্বাঞ্চলে বিধ্বস্ত মালয়েশিয়ান উড়োজাহাজের দুটি ব্ল্যাক বক্স আজ মঙ্গলবার মালয়েশীয় কর্তৃপক্ষের কাছে হস্তান্তর করেছে রুশপন্থী বিচ্ছিন্নতাবাদীরা। এক সংবাদ সম্মেলনে বিচ্ছিন্নতাবাদীরা বক্স দুটি হস্তান্তর করে।
আজ মঙ্গলবার এএফপির খবরে জানানো হয়, ওই বিচ্ছিন্নতাবাদীরা উড়োজাহাজটির বিধ্বস্ত হওয়ার স্থানে ১০ কিলোমিটার (ছয় মাইল) ব্যাসার্ধের মধ্যে যুদ্ধবিরতির ঘোষণা দিয়েছে। বিভিন্ন দেশ থেকে আসা আন্তর্জাতিক তদন্ত দলগুলোকে ঘটনাস্থলে নির্বিঘ্নে প্রবেশের সুযোগ করে দিতে তারা এ ঘোষণা দিয়েছে।
স্বঘোষিত দোনেত্স্ক প্রজাতন্ত্রের প্রধানমন্ত্রী আলেকসান্দর বোরোদাই সাংবাদিকদের বলেন, ‘আমরা মালয়েশীয় বিশেষজ্ঞদের হাতে ব্ল্যাক বক্সগুলো তুলে দেওয়ার সিদ্ধান্ত নিয়েছি।’
কমলা রঙের এই বক্সগুলো হস্তান্তরের আগে মালয়েশিয়ান বিশেষজ্ঞ দল ও বিচ্ছিন্নতাবাদী দলের প্রতিনিধিদের মধ্যে একটি চুক্তি সই হয়।
মালয়েশিয়ান দলের একজন সদস্য বলেন, ‘মালয়েশীয় সরকারের পক্ষ থেকে আমি দোনেত্স্ক সরকারকে ধন্যবাদ জানাচ্ছি। তাঁরা এই ব্ল্যাক বক্সগুলো হস্তান্তর করেছেন, যা মালয়েশিয়ার সম্পত্তি। আমরা এমএইচ৩৭০ ফ্লাইটের (ভারত মহাসাগরের ওপর থেকে নিখোঁজ) ব্ল্যাক বক্স খুঁজে পাইনি। তাই এই বিমানের ব্ল্যাক বক্স পেয়ে আমরা কিছুটা আশ্বস্ত। আর এই বক্সগুলো অক্ষত রয়েছে। ব্ল্যাক বক্স দুটির মধ্যে একটি ককপিটের সব আলাপ-আলোচনা ও অন্যটিতে ফ্লাইটের সব তথ্য রয়েছে।’
নেদারল্যান্ডসের আমস্টারডাম শহর থেকে মালয়েশিয়ার রাজধানী কুয়ালালামপুরে যাওয়ার সময় গত বৃহস্পতিবার উড়োজাহাজটি বিধ্বস্ত হয় ইউক্রেনের দোনেত্স্ক অঞ্চলে। ধারণা করা হচ্ছে, ক্ষেপণাস্ত্রের আঘাতেই ভূপাতিত হয় উড়োজাহাজটি। এর মোট ২৯৮ জন আরোহীর মধ্যে ১৯৩ জনই ছিলেন নেদারল্যান্ডসের নাগরিক। মালয়েশিয়ার নাগরিক ছিলেন ৪৩ জন। বাকিরা আরও ১০টি দেশের নাগরিক।
উড়োজাহাজটি গুলি করে ভূপাতিত করা হয়েছে বলে জানিয়েছে রাশিয়ার রাষ্ট্রীয় বার্তা সংস্থা ইন্টারফ্যাক্স। ইউক্রেনের স্বরাষ্ট্র মন্ত্রণালয় জানায়, ভূমি থেকে আকাশে নিক্ষেপণযোগ্য ক্ষেপণাস্ত্রের মাধ্যমে উড়োজাহাজটি ভূপাতিত করা হয়েছে। ইউক্রেনের রুশপন্থী বিচ্ছিন্নতাবাদীরা অভিযোগ করেছে, সে দেশের বিমানবাহিনীর জঙ্গি বিমানই মালয়েশিয়ার উড়োজাহাজটি গুলি করে ভূপাতিত করেছে।
