
সিরিয়ার আলেপ্পোতে রাশিয়ান বিমান হামলায় একটি স্কুলে অন্তত আট​ শিশু শিক্ষার্থী ও এক শিক্ষক নিহত হয়েছে। যুক্তরাজ্যভিত্তিক পর্যবেক্ষক সংস্থা দ্য সিরিয়ান অবজারভেটরি ফর হিউম্যান রাইটস এ তথ্য জানায় বলে আজ সোমবার এএফপি’র খবরে বলা হয়।
আলেপ্পো প্রদেশের আনজারা শহরে চালানো এ হামলায় আহত হয়েছে অন্তত ২০জন। তারা সবাই শিক্ষার্থী ও শিক্ষক। উত্তরাঞ্চলীয় এই প্রদেশটিতে গত রোববার থেকে সরকার সমর্থিত বাহিনী ও বিদ্রোহীদের মধ্যে ব্যাপক বিমান হামলা ও সংঘর্ষ চলছে।
সিরিয়ায় পরিস্থিতি পর্যালোচনায় সক্রিয় মানবাধিকার সংগঠনটি আরও জানায়, সরকারের নিয়ন্ত্রণে থাকা আলেপ্পো শহরে বিদ্রোহীদের ছোড়া রকেটের আঘাতে তিন শিশু প্রাণ হারায়। ২০১২ সালের মধ্যভাগ থেকে আলেপ্পো শহরের পশ্চিমভা​গ সরকারের নিয়ন্ত্রণে আর পূর্ব ভাগ বিদ্রোহীদের দখলে।
সিরীয় প্রেসিডেন্ট বাশার আল-আসাদের মিত্র দেশ রাশিয়া গত ৩০ সেপ্টেম্বর থেকে বাশারবিরোধী বিভিন্ন বিদ্রোহী ও জঙ্গিদের অবস্থানে পৃথকভাবে বিমান ও ক্ষেপণাস্ত্র হামলা চালিয়ে আসছে। সংগঠনটি জানায়, গত ডিসেম্বরে ​রাশিয়ান বিমান হামলায় ২৩ শ’র বেশি মানুষ নিহত হয়েছে। তাদের মধ্যে ৭৯২জনই সাধারণ মানুষ।
