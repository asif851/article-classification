
জিম্বাবুয়ের ফার্স্ট লেডি গ্রেস মুগাবে বলেছেন, তাঁর স্বামী রবার্ট মুগাবে এতটাই জনপ্রিয় যে তিনি মারা যাওয়ার পর মরদেহকে প্রেসিডেন্ট পদের নির্বাচনের প্রার্থী করা হলেও বিজয় নিশ্চিত। মুগাবে গত শতাব্দীর আশির দশক থেকে দেশটির নেতৃত্ব দিচ্ছেন। ৯২ বছর বয়সী রবার্ট মুগাবের ২০১৮ সালে অনুষ্ঠেয় নির্বাচনে অংশ নেওয়ার কথা রয়েছে। জিম্বাবুয়ের পূর্বাঞ্চলীয় বুহেরা এলাকায় জানু-পিএফের এক সমাবেশে গ্রেস বলেন, দলের কিছু লোক ষড়যন্ত্র করছেন। তাঁরা রবার্ট মুগাবের কাছ থেকে ক্ষমতা ছিনিয়ে নিতে চাইছেন। কিন্তু জনগণ রবার্টকেই চান। ফার্স্ট লেডি বলেন, ‘যদি স্রষ্টা তাঁকে (রবার্ট মুগাবে) নিয়ে যান, তাহলে আমরা তাঁর লাশকে প্রার্থী করব। আমি নিশ্চিত জনগণ মুগাবের লাশকেই ভোট দেবেন। তাঁরা নিজেদের প্রেসিডেন্টের প্রতি ভালোবাসা দেখাতে একটুও কার্পণ্য করবে না।’ আগামী মঙ্গলবার ৯৩ বছর বয়সে পড়তে যাওয়া রবার্ট মুগাবে শারীরিক জটিলতার কারণে লোকচক্ষুর সামনে খুব একটা আসেন না। গ্রেসকেই বেশি দেখা যায় রাজনৈতিক সভা-সমাবেশে। বিবিসি
