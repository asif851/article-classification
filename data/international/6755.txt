
চীনের দক্ষিণ-পশ্চিমাঞ্চলের সিচুয়ান প্রদেশে ভূমিকম্পে নিহত ব্যক্তির সংখ্যা বেড়ে নয়জনে পৌঁছেছে। এই ভূমিকম্পে প্রদেশের দুর্গম পাহাড়ি অঞ্চলে কী পরিমাণ ক্ষয়ক্ষতি হয়েছে, তা জানা যায়নি। নিহত ব্যক্তির সংখ্যা আরও বাড়তে পারে বলে আশঙ্কা করা হচ্ছে। আজ বুধবার দেশটির রাষ্ট্রীয় গণমাধ্যমে এ কথা বলা হয়েছে। খবর বিবিসি ও এএফপির।
সিচুয়ান প্রদেশের সরকারি কর্মকর্তাদের উদ্ধৃতি দিয়ে বার্তা সংস্থা সিনহুয়া জানিয়েছে, গতকাল মঙ্গলবার রাতে আঘাত হানা ওই ভূমিকম্পে কমপক্ষে ১৬৪ জন আহত হয়েছেন।
যুক্তরাষ্ট্রের ভূতাত্ত্বিক জরিপ সংস্থা জানিয়েছে, রিখটার স্কেলে ভূমিকম্পের তীব্রতা ছিল ৬ দশমিক ৫।
প্রকাশিত বিভিন্ন ছবিতে দেখা যাচ্ছে, সিচুয়ান প্রদেশের জিয়াগহাইগো এলাকায় অনেক ভবন ক্ষতিগ্রস্ত হয়েছে। এই এলাকা পর্যটকদের জন্য জনপ্রিয় বলে পরিচিত। সিচুয়ান প্রদেশ ভূমিকম্পপ্রবণ এলাকা হিসেবে পরিচিত। ২০০৮ সালে এক ভূমিকম্পে এ এলাকায় ৭০ হাজারের বেশি লোক নিহত হয়েছিল।
 
