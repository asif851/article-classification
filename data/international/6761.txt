
মালয়েশিয়ার প্রধানমন্ত্রী নাজিব রাজাকের বিরুদ্ধে দুর্নীতি ও ক্ষমতার অপব্যবহারের অভিযোগে মামলা করেছেন দেশটির সাবেক প্রধানমন্ত্রী মাহাথির মোহাম্মদ। আজ বুধবার মাহাথির এই মামলা করেন। ।তবে এই মামলার শুনানি শুরু হতে কয়েক মাস লাগতে পারে। বর্তমানে সমস্যাগ্রস্ত মালয়েশিয়ার রাষ্ট্রীয় তহবিল ওয়ানএমডিবি থেকে ৬৮ কোটি ডলার নাজিব নিজের অ্যাকাউন্টে সরিয়ে নেওয়ার অভিযোগ ওঠে। এর পর থেকে নাজিবের বিরুদ্ধে দেশটিতে সমালোচনা শুরু হয়।তবে নাজিব এসব অভিযোগ অস্বীকার করে বলেছেন, তিনি ওই তহবিলের টাকা ব্যক্তিগত স্বার্থে ব্যবহার করেননি। এমনকি এ বছর তিনি সব ধরনের দুর্নীতির অভিযোগ থেকে অব্যাহতি পেয়েছেন।মামলায় মাহাথির অভিযোগ করেন, নাজিব তাঁর বিরুদ্ধে দুর্নীতির অভিযোগ তদন্তে বিভিন্নভাবে বাধা দিয়েছেন ও হস্তক্ষেপ করেছেন। এ ছাড়া তিনি আইন ও সাংবিধান নিক নীতি ভঙ্গ করেছেন।
এ ব্যাপারে মালয়েশিয়ার প্রধানমন্ত্রীর কার্যালয় থেকে তাৎক্ষণিক কোনো প্রতিক্রিয়া পাওয়া যায়নি। তবে দেশটির যোগাযোগ মন্ত্রী বলেছেন, নাজিবের বিরুদ্ধে আনা সব অভিযোগ মিথ্যা।
সবচেয়ে বেশি সময় ধরে প্রধানমন্ত্রীর দায়িত্ব পালন করা মাহাথিরকে আধুনিক মালয়েশিয়ার স্থপতি বলা হয়। এখনো দেশটির রাজনীতিতে ৯০ বছর বয়সী এ সাবেক নেতার বেশ প্রভাব রয়েছে। নির্বাচনী রাজনীতিতে ব্যর্থতাসহ বিভিন্ন অভিযোগে গত বছর থেকে নাজিবের তীব্র সমালোচনা করে আসছেন তিনি।
