
যুক্তরাষ্ট্রের কেন্দ্রীয় কমান্ডের (সেন্টকম) প্রধান জেনারেল জোসেফ ভোটেল বলেছেন, পাকিস্তানকে ‘কূটনৈতিকভাবে একঘরে করে রাখার’ ভারতীয় নীতি দুই দেশের মধ্যে সুসম্পর্ক প্রতিষ্ঠার ক্ষেত্রে বাধা হয়ে থাকতে পারে।যুক্তরাষ্ট্রের কেন্দ্রীয় কমান্ড ও দেশটির আফ্রিকা কমান্ড নিয়ে গত বৃহস্পতিবার সিনেটের আর্মড সার্ভিসেস কমিটির শুনানিতে সাক্ষ্য দেওয়ার সময় জেনারেল ভোটেল এ মন্তব্য করেন। তিনি বলেন, পাকিস্তানকে একঘরে করার ভারতের সরকারি নীতি দুই দেশের মধ্যে উন্নত সম্পর্ক প্রতিষ্ঠার সম্ভাবনার ক্ষেত্রেই বাধা। ভারত ও পাকিস্তান উভয় দেশ পারমাণবিক শক্তির অধিকারী। তাদের দ্বন্দ্ব পারমাণবিক যুদ্ধের উত্তেজনা সৃষ্টি করতে পারে।জেনারেল ভোটেল বলেন, ভারত ও পাকিস্তানের মধ্যে চলমান উত্তেজনার ওপর তাঁর দেশ নজর রেখে চলেছে। এ বছরের শুরুর দিকে ভারতনিয়ন্ত্রিত ভূখণ্ডে সন্ত্রাসী হামলার জবাব সামরিক পন্থায় দিয়েছে ভারত। এ ধরনের সন্ত্রাসী হামলা ও পাল্টা পদক্ষেপ দুই দেশের মধ্যে সম্ভাব্য ভুল-বোঝাবুঝি বাড়াবে।মার্কিন সেন্টকমের এই কমান্ডারের দাবি, পাকিস্তান-আফগানিস্তান উপ-অঞ্চলে ২০টি সন্ত্রাসী সংগঠন সক্রিয় রয়েছে। এগুলোর ৭টি সক্রিয় পাকিস্তানে। যত দিন এসব সংগঠন পাকিস্তানে নিরাপদ ঘাঁটি গেড়ে থাকবে, তত দিন এগুলো আফগানিস্তানের স্থিতিশীলতায় হুমকি সৃষ্টি করবে। তবে পাকিস্তান ও আফগানিস্তানের সেনাবাহিনীর মধ্যে সমন্বয়কাজের ভূয়সী প্রশংসা করেন তিনি।
