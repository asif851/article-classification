
সিরিয়ায় যুদ্ধবিরতি চলার মধ্যেই থমকে যাওয়া শান্তি আলোচনা আগামীকাল সোমবার থেকে সুইজারল্যান্ডের জেনেভায় শুরু হচ্ছে। শান্তি আলোচনায় যোগ দিতে আগ্রহ দেখিয়েছে প্রেসিডেন্ট বাশারবিরোধীদের জোট হাই নেগোসিয়েশন কমিটি (এইচএনসি)। জেনেভা আলোচনার প্রাক্কালে যুক্তরাষ্ট্রের পররাষ্ট্রমন্ত্রী জন কেরি বলেছেন, সাময়িক যুদ্ধবিরতি কার্যকর হওয়ার পর সিরিয়ায় সংঘাত ৮০ থেকে ৯০ শতাংশ কমে গেছে।
সৌদি আরব সফরের শেষদিকে গতকাল শনিবার রিয়াদে সৌদি পররাষ্ট্রমন্ত্রী আদেল আল–জুবাইরের সঙ্গে বৈঠক করেন জন কেরি। এ আলোচনার পর তিনি সিরিয়ার যুদ্ধবিরতি নিয়ে বলেন, ‘সার্বিক বিচারে জাতিসংঘের মধ্যস্থতায় যুদ্ধবিরতি কার্যকর হওয়ায় সংঘাত ৮০ শতাংশ কমে গেছে। এটা খুবই গুরুত্বপূর্ণ। এখনো যতটুকু সংঘাত চলছে, তা বন্ধে কাজ করতে চাই আমরা।’
জন কেরি সিরিয়ার প্রেসিডেন্ট বাশার আল-আসাদের সরকারের উদ্দেশে বলেন, ‘আমরা একটি বিষয় পরিষ্কার বলতে চাই, চলমান শান্তি আলোচনার অপব্যবহার তাঁকে করতে দেওয়া হবে না। আসাদ ছাড়া অন্যরা সরল বিশ্বাসে এই চুক্তি মেনে চলছেন। প্রত্যেকেরই ধৈর্যের সীমা আছে।’
মূলত রুশ-মার্কিন উদ্যোগে গত ২৭ ফেব্রুয়ারি সিরিয়ায় যুদ্ধবিরতি শুরু হয়। সব পক্ষ পরস্পরের বিরুদ্ধে যুদ্ধবিরতি ভঙ্গের অভিযোগ করলেও মোটের ওপর তা কার্যকর রয়েছে।
যুদ্ধবিরতির শর্ত ভঙ্গ করার অভিযোগ নিয়ে জন কেরি বলেন, যুদ্ধবিরতির শর্ত ভঙ্গ হলেও জেনেভায় সোমবার শান্তি আলোচনা হবে। তবে এর আগে যুক্তরাষ্ট্র ও রাশিয়ার দুটি দল জেনেভা ও আম্মানে আলোচনায় বসবে। কেরি আরও বলেন, ‘দুটি বৈঠকেই যুদ্ধবিরতির শর্ত ভঙ্গ করার বিষয়ে বিস্তারিত আলোচনা হবে।’
এএফপির খবরে বলা হয়, সরকারি হামলা অব্যাহত থাকার অভিযোগ করলেও শান্তি আলোচনায় যোগ দেওয়ার আগ্রহ প্রকাশ করেছে প্রেসিডেন্ট আসাদবিরোধীদের জোট এইচএনসি। সৌদি-সমর্থিত জোটটি গত শুক্রবার জানায়, আলোচনায় সিরিয়ায় একটি পূর্ণ নির্বাহী ক্ষমতাসম্পন্ন অন্তর্বর্তী প্রশাসন গঠনে চাপ দেবে তারা। এইচএনসি বলছে, সিরিয়ার ভবিষ্যতের সরকারে প্রেসিডেন্ট বাশারের ঠাঁই হবে না।
বিদ্রোহীদের মতো সিরিয়ার বাশার সরকারও বলেছে, তারা জেনেভার আলোচনায় যোগ দেবে।
আগামীকালের শান্তি আলোচনা নিয়ে জাতিসংঘের সিরিয়াবিষয়ক দূত স্তেফান দ্য মিস্তুরা বলেন, ‘এবারে কার্যকর আলোচনা হবে। এ আলোচনা ১০ দিনের বেশি চলবে না।’
মিস্তুরা জানান, জেনেভা সংলাপে সিরিয়ায় একটি গ্রহণযোগ্য নতুন সরকার ও নতুন সংবিধান নিয়ে কথা হবে।
প্রেসিডেন্ট বাশারের ঘনিষ্ঠ মিত্র রাশিয়া গত শুক্রবার সিরিয়ার শান্তি আলোচনায় কুর্দিদের যুক্ত করার দাবি জানায়। সিরিয়ায় জঙ্গিগোষ্ঠী ইসলামিক স্টেটের (আইএস) বিরুদ্ধে লড়াইয়ে কুর্দিরাও শামিল হয়েছে। রাশিয়ার পররাষ্ট্রমন্ত্রী সের্গেই লাভরভ বলেন, আলোচনায় তাঁদের বাদ দিলে সিরিয়ায় বসবাসরত একটি বিশাল জনগোষ্ঠীর অধিকারকে চরমভাবে ক্ষুণ্ন করা হবে।
ফেব্রুয়ারিতে রাশিয়া সিরিয়ার সরকারি বাহিনীর সমর্থনে সেখানে বিদ্রোহী ও জঙ্গিদের ওপর বিমান হামলা শুরু করলে শান্তি আলোচনা স্থগিত হয়ে যায়। এর বেশ আগে থেকেই যুক্তরাষ্ট্রের নেতৃত্বাধীন পাশ্চাত্য বাহিনী আইএসসহ জঙ্গিদের বিরুদ্ধে সিরিয়া ও প্রতিবেশী ইরাকে বিমান অভিযান চালাচ্ছে।
আগামী মাসে সিরিয়ার রক্তক্ষয়ী গৃহযুদ্ধের ছয় বছর পূর্ণ হবে। জাতিসংঘের হিসাবে, এই ভয়াবহ যুদ্ধে এযাবৎ ২ লাখ ৭০ হাজার মানুষ প্রাণ হারিয়েছে। গৃহহারা ও দেশছাড়া হয়েছে দেশের মোট জনসংখ্যার অর্ধেক।
