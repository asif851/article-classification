
মালয়েশিয়ায় ৫ মে অনুষ্ঠিত নির্বাচনে প্রতারণার অভিযোগ এনে বিরোধীদলীয় নেতা আনোয়ার ইব্রাহিমের নেতৃত্বে অনুষ্ঠিত প্রতিবাদ সমাবেশে বক্তাদের বিরুদ্ধে রাষ্ট্রদ্রোহের ব্যবস্থা নেওয়া হতে পারে। পুলিশ গতকাল বৃহস্পতিবার এ কথা বলেছে। পুলিশের ওই ঘোষণাকে ‘রাজনৈতিক উদ্দেশ্যমূলক হুমকি’ বলে অভিযোগ করেছে আনোয়ারের দল। নির্বাচনে ‘ভোট চুরির’ প্রতিবাদে দেশের বিভিন্ন স্থানে একের পর এক প্রতিবাদ সমাবেশ আয়োজনের ঘোষণা দিয়েছেন আনোয়ার। রাজধানীর কুয়ালালামপুর শহরতলির এক ফুটবল মাঠে গত বুধবার এক সমাবেশে সমর্থকদের উদ্দেশে তিনি লড়াই অব্যাহত রেখে কখনোই আত্মসমর্পণ না করার অঙ্গীকার করেন। তিনি অভিযোগ করেন, রোববারের নির্বাচনে ‘গণতন্ত্রের মৃত্যু’ হয়েছে। প্রধানমন্ত্রী নাজিব রাজাকের ‘উদ্ধত ও সাম্প্রদায়িক’ সরকার অবৈধভাবে’ ক্ষমতা আঁকড়ে রেখেছে। তাঁদের দাবি, ক্ষমতাসীন জোট গত রোববারের নির্বাচনে জালিয়াতির মাধ্যমে জয়ী হয়েছে। এখন বিরোধীদের চুপ রাখার উদ্দেশে হুমকি দেওয়া হয়েছে।
কালো পোশাকধারী বিপুলসংখ্যক সমর্থক ওই সমাবেশে যোগ দেন। এ সময় দলীয় পতাকা উড়িয়ে এবং ‘ভুভুজেলা’ বাজিয়ে ক্ষোভ প্রকাশ করা হয়। প্রধানমন্ত্রী রাজাক অবশ্য বলেছেন, অস্থিতিশীলতা সৃষ্টির লক্ষ্যে বিরোধী পক্ষ ওই সমাবেশের আয়োজন করেছে।
এদিকে মার্কিন প্রেসিডেন্ট বারাক ওবামার মুখপাত্র জো কার্নি মালোয়েশিয়ার নির্বাচনে জয়ী দলের নেতা নাজিব রাজাককে অভিনন্দন জানিয়েছেন। তবে নির্বাচনে অনিয়মের অভিযোগের ব্যাপারে যুক্তরাষ্ট্রের পক্ষ থেকে উদ্বেগও জানানো হয়। এএফপি।
