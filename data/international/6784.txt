
পাকিস্তানি বংশোদ্ভূত বলিউডের জনপ্রিয় গায়ক আতিফ আসলাম সম্প্রতি এক কনসার্টে এক নারীকে শ্লীলতাহানির হাত থেকে বাঁচিয়েছেন। গত শনিবার রাতে পাকিস্তানের করাচি শহরে এক কনসার্টে এমন ঘটনা ঘটে।পাকিস্তানের জিও টিভির বরাত দিয়ে এনডিটিভির খবরে বলা হয়েছে, গত শনিবার রাতে ‘করাচি ইট ২০১৭’ নামের এক কনসার্টের আয়োজন করা হয়। কনসার্টে গান গাইতে ওঠার পরই আতিফ আসলাম দেখেন স্টেজের সামনে কয়েকজন ছেলে একটি মেয়েকে উত্ত্যক্ত করছেন। কনসার্টের স্টেজের সামনে ভিড় থাকায় ওই জায়গা থেকে ওই মেয়ে বের হতে পারছিলেন না। বিষয়টি দেখতে পেয়েই সঙ্গে সঙ্গে নিজে গান থামান। হাতের ইশারায় যন্ত্রশিল্পীদেরও থামতে বলেন তিনি।‘দূরি’, ‘তু জানে না’, ‘তেরে সঙ্গ ইয়ারা’র মতো গান গেয়ে দর্শক জনপ্রিয়তা পাওয়া আতিফ আসলাম স্টেজের একেবারে সামনে গিয়ে ওই ছেলেদের উদ্দেশে বলেন, ‘আগে কখনো কোনো মেয়ে দেখোনি? তোমার মা কিংবা বোনও এই অনুষ্ঠানে এখানে থাকতে পারত!’ এর পরেই তিনি নিরাপত্তার দায়িত্বে থাকা কর্মীদের ওই মেয়েকে উদ্ধার করার জন্য বলেন। ওই নারীকে সেখান থেকে উদ্ধার করার পরই উল্লাসে ফেটে পড়েন দর্শক ও আতিফ আসলামের অনুসারীরা।
ওই কনসার্টে পাকিস্তানের প্রখ্যাত সংগীতশিল্পী আবিদা পারভীনও গান পেয়ে শোনান। তবে এ ব্যাপারে কনসার্টের আয়োজকদের কোনো মন্তব্য পাওয়া যায়নি।
