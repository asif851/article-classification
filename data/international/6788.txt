
যুক্তরাজ্যের শীর্ষস্থানীয় এক সাবেক গোয়েন্দা কর্মকর্তা বলেছেন, সন্ত্রাসীর হাতে সেনাসদস্যের হত্যাকাণ্ড ঠেকানোটা খুব কঠিন হতো। কথিত গোয়েন্দা ব্যর্থতার জন্য বিভিন্ন মহলের সমালোচনার মুখে তিনি এ কথা বললেন।
এমআই-সিক্সের সন্ত্রাসবাদ-বিরোধী শাখার সাবেক প্রধান রিচার্ড ব্যারেট বলেন, এই হামলা প্রতিরোধে তেমন কিছুই করা যেত না। কারণ যে হামলা সহজেই ঘটানো যায়, তা ঠেকানো কঠিন।
নিহত সেনাসদস্যের নাম প্রকাশ করেছে কর্তৃপক্ষ। তাঁর নাম ড্রামার লি রিগবি। তিনি ফিউজিলিয়ার্স রেজিমেন্টে কর্মরত ছিলেন। এদিকে আরেক ঘটনায় ‘হত্যাকাণ্ডের ষড়যন্ত্রে’ জড়িত থাকার অভিযোগে একজন নারী ও একজন পুরুষকে বৃহস্পতিবার রাতে গ্রেপ্তার করা হয়েছে। দক্ষিণ-পূর্ব লন্ডনের উলউইচে রয়্যাল আর্টিলারি ব্যারাকের কাছে গত বুধবার রিগবিকে কুপিয়ে হত্যা করে দুই সন্দেহভাজন মুসলিম হামলাকারী। তাঁরা হলেন মাইকেল আদেবোলাজো (২৮) ও মাইকেল আদেবয়েল (২২)। আদেবোলাজো নাইজেরীয় বংশোদ্ভূত এবং নিবেদিতপ্রাণ এক খ্রিষ্টান পরিবারের হলেও কলেজ শেষ করার পর ইসলাম ধর্ম গ্রহণ করেন। এদিকে যুক্তরাজ্যের ধর্ম ও সম্প্রদায়বিষয়ক প্রতিমন্ত্রী ব্যারোনেস সৈয়দা ওয়ারসি ‘উসকানিদাতা ধর্মপ্রচারকদের’ বক্তব্য প্রচার না করার জন্য গণমাধ্যমের প্রতি আহ্বান জানিয়েছেন। তিনি এসব ধর্ম প্রচারককে ‘নির্বোধ’ ও ‘খ্যাপা’ আখ্যায়িত করেন। ওয়ারসি বলেন, এসব লোকের বক্তব্য প্রচার করা দায়িত্বহীনতার শামিল। রয়টার্স, বিবিসি ও এএফপি।
