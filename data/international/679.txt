
যুক্তরাষ্ট্র দীর্ঘদিন ধরে মিত্র দেশ জাপানের মন্ত্রিসভার সদস্য, মিতসুবিশি গ্রুপসহ ব্যবসাপ্রতিষ্ঠান ও ব্যাংক কর্মকর্তাদের ওপর আড়ি পেতে আসছে। রাষ্ট্রীয় গোপন তথ্য ফাঁস করে আলোচিত ওয়েবসাইট উইকিলিকস এ কথা বলেছে। খবর বিবিসির।উইকিলিকসের প্রকাশ করা নথিপত্রে ৩৫টি টেলিফোন নম্বর দেখা যায়, যেগুলোকে মার্কিন জাতীয় নিরাপত্তা সংস্থা (এনএসএ) আড়ি পাতার জন্য তালিকাভুক্ত করেছে। উইকিলিকস বলছে, অন্তত আট বছর ধরে এই আড়ি পাতা চলছে। ওয়েবসাইটটি এর আগে জার্মানি, ফ্রান্স ও ব্রাজিলের ওপর মার্কিন সরকারের নজরদারির খবর প্রকাশ করে। জাপানের মতো এরাও সবাই যুক্তরাষ্ট্রের পুরোনো মিত্র।উইকিলিকসের এই নতুন দাবি নিয়ে জাপানের পক্ষ থেকে তাৎক্ষণিকভাবে কোনো প্রতিক্রিয়া পাওয়া যায়নি।উইকিলিকসের এক বিবৃতিতে বলা হয়, সাম্প্রতিকতম এই ফাঁস করা তথ্যগুলো জাপান সরকারের ওপর মার্কিন নজরদারির ব্যাপকতার মাত্রাকে তুলে ধরে। ‘অতি গোপনীয়’ শিরোনাম দেওয়া নথিগুলোতে মার্কিন গোয়েন্দাদের জাপানের মন্ত্রণালয় ও অন্যান্য দপ্তরে আড়ি পাতার কথা আছে বলে উল্লেখ করা হয়েছে।
