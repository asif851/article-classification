
কলেজ ক্যাম্পাসে ক্যানটিনের রান্নাঘরে বাঘের লেজের মতো কিছু একটা নড়ছিল। ভালোভাবে দেখার জন্য একটু এগিয়ে যান এক কর্মচারী। আঁতকে ওঠেন তিনি! আরে, এটাতো সত্যিই বাঘ! দ্রুত রান্নাঘর থেকে বেরিয়ে বাইরে থেকে দরজা বন্ধ করে দেন তিনি। শুরু করেন লোক ডাকাডাকি।
ভারতের পুনের কন্ধ শহরে ন্যাশনাল ইনস্টিটিউট অব ব্যাংকিং ম্যানেজমেন্ট (এনআইবিএম) কলেজ ক্যাম্পাসে এভাবে দেখা মেলে একটি চিতাবাঘের। কলেজ কর্তৃপক্ষ বিষয়টি দ্রুত জানায় বন কর্মকর্তাদের। প্রায় চার ঘণ্টার চেষ্টায় উদ্ধার করা হয় চিতাবাঘটিকে।
গত শনিবার সকাল সাড়ে আটটার দিকে ইনস্টিটিউটের একতলায় রান্নাঘরে চিতাটি আটকা পড়ে। খবর পেয়ে বন বিভাগের কর্মকর্তারা এনআইবিএম কর্তৃপক্ষকে সতর্ক করে দেয়। ঘটনাস্থলে হাজির হয়ে শুরু করে চিতাবাঘ উদ্ধার অভিযান। প্রায় চার ঘণ্টা পর সাতজন বন কর্মকর্তার চেষ্টায় চিতাবাঘটিকে উদ্ধার করা হয়। স্থানীয় উপ বন সংরক্ষণ কর্মকর্তা সত্যজিৎ গুজার বলেন, বন কর্মকর্তারা রান্নাঘরের কাচের জানালা ভেঙে চিতাটিকে চেতনানাশক ইনজেকশন দেওয়ার চেষ্টা করছিলেন। কিন্তু চিতাটি সেখান থেকে বের হওয়ার জন্য রান্নাঘরের ভেতর ছোটাছুটি করছিল। ষষ্ঠবারের প্রচেষ্টায় তাকে অচেতন করা সম্ভব হয়।
সত্যজিৎ গুজার বলেন, উদ্ধারের পর চিতাবাঘটিকে কটরাজে রাজীব গান্ধী জুওলজিক্যাল পার্কে নেওয়া হয়। পরে শনিবার সন্ধ্যায় সেটিকে চন্দবলি বন এলাকায় ছেড়ে দেওয়া হয়।
সূত্র: এনডিটিভি
