
প্যারিসে আন্তর্জাতিক মুদ্রা তহবিলের (আইএমএফ) কার্যালয়ে প্রতিদিনই নানা ধরনের চিঠি আসে। আজ বৃহস্পতিবারও এর ব্যতিক্রম ছিল না। কিন্তু আজ একটি চিঠির খাম খুলতেই ঘটে বিস্ফোরণ। এতে এক কর্মী আহত হয়েছেন বলে রয়টার্সের খবরে বলা হয়েছে।
প্যারিস পুলিশ বিভাগ টুইটারে জানিয়েছে, আইএমএফ ও বিশ্বব্যাংক কার্যালয়ে পুলিশের অভিযান চলছে।
পুলিশের একটি সূত্র রয়টার্সকে জানিয়েছে, চিঠির একটি খাম খোলার পরই বিস্ফোরণ ঘটে। এতে একজন সামান্য আহত হয়েছেন। তবে পুলিশ বাহিনীর প্রধান মিশেল ক্যাডট জানান, ঘরে তৈরি ডিভাইস থেকে এ বিস্ফোরণের ঘটনা ঘটে।
ক্যাডট বলেন, কয়েক দিন ধরে টেলিফোনে বিভিন্ন হুমকি আসছিল। কিন্তু এই হুমকি আইএমএফের কার্যালয়ে হামলার সম্পৃক্ত কি না, তা স্পষ্ট নয়।
দেশটিতে প্রেসিডেন্ট নির্বাচনের আর ছয় সপ্তাহ বাকি। এর আগে বুধবারই জার্মানির অর্থমন্ত্রী ভোল্ফগ্যাং শোয়েবুলের কাছে একটি পার্সেল বোমা পাঠানো হয়। এ ঘটনার দায় স্বীকার করেছে গ্রিক জঙ্গিগোষ্ঠী কন্সপিরেসি অব ফায়ার সেলস।
ফ্রান্সের প্রেসিডেন্ট ফ্রাঁসোয়া ওলাঁদ বলেছেন, এ ঘটনায় জড়িত ব্যক্তিদের ধরতে কর্তৃপক্ষ করণীয় সব করবে।
