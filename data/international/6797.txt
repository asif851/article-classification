
মিয়ানমারে ৫০ বছরের সামরিক শাসনের অবসান ঘটিয়ে ২০১৫ সালে ক্ষমতায় আসে গণতন্ত্রপন্থী নেত্রী অং সান সু চির নেতৃত্বাধীন ন্যাশনাল লিগ ফর ডেমোক্রেসি (এনএলডি)। ব্যাপক ভোটে জয়ী দলটি প্রতিশ্রুতি দিয়েছিল ক্ষমতায় এলে দেশে ব্যাপক উন্নয়ন ও কয়েক দশকের রক্তাক্ত গৃহযুদ্ধের পরিসমাপ্তি ঘটাবে। এরই মধ্যে কেটে গেছে এক বছরের বেশি সময়। কিন্তু সু চির নির্বাচিত সরকার এখনো দেশের অর্থনীতির মন্দাভাব কাটিয়ে উঠতে পারেনি। এমনকি ক্ষমতাধর সেনাবাহিনীর প্রভাবও ঝেড়ে ফেলতে পারেনি।
এরই মধ্যে ১ এপ্রিল দেশটির পার্লামেন্টের উচ্চ ও নিম্ন কক্ষের মোট ১৯টি আসনে উপনির্বাচন হয়। সেখানে ৯টি আসনে জয়ী হয়েছে এনএলডি। তবে যেসব এলাকায় নৃতাত্ত্বিক সংখ্যালঘু জনগোষ্ঠী বেশি, সেখানে দলটির ভোট কমেছে। এখন প্রশ্ন, তাহলে কি সু চি জনপ্রিয়তা হারাচ্ছেন? ব্যর্থ হচ্ছেন?  মিয়ানমারে ‘দ্য লেডি’ হিসেবে ব্যাপকভাবে পরিচিত সু চি দেশের অনেক এলাকায় এখনো ব্যক্তিগতভাবে প্রশংসিত হলেও তাঁর যে সমালোচনা হচ্ছে না, তা নয়। প্রতিবাদী কণ্ঠও বাড়ছে। বিশ্লেষকেরা মনে করছেন, সু চি দিন দিন একা হয়ে যাচ্ছেন, প্রেসকে এড়িয়ে যাচ্ছেন, এমনকি রোহিঙ্গা মুসলিমদের বিরুদ্ধে নিরাপত্তা বাহিনীর দমনপীড়নের বিষয়েও মুখে কুলুপ এঁটেছেন। এই নীরবতার কারণেই আন্তর্জাতিক বিশ্বে দ্রুত তাঁর সমর্থক কমছে। অথচ তারাই অধিকার সমুন্নত রাখার নেতা হিসেবে তাঁর উচ্ছ্বসিত প্রশংসা করত।
মিয়ানমারের রাজনীতির প্রতি নজর রাখেন—এমন কয়েকজন মনে করেন, ক্ষমতা গ্রহণের পর এনএলডির কাছে দক্ষিণ এশিয়ার এ দরিদ্র দেশটির প্রত্যাশা ছিল আকাশচুম্বী। অনেকের মনেই প্রশ্ন দেখা দিয়েছে, বহু ভাগে বিভক্ত দেশটিকে সরকার কি আদৌ এক করতে পারবে?
ইন্টারন্যাশনাল ক্রাইসিস গ্রুপের কনসালট্যান্ট হিসেবে কর্মরত রাজনৈতিক বিশ্লেষক রিচার্ড হোরসে বলেন, দিন দিন শহরের ভোটারদের মধ্যে সরকারের প্রতি আস্থা কমছে। তারা মনে করছে, সরকার তাদের প্রত্যাশা পূরণ করতে পারছে না।
দেশটির বেশির ভাগ সংসদ সদস্যের রাজনীতি সম্পর্কে হয় অল্প বা একেবারেই অভিজ্ঞতা নেই। অনেকে জান্তা সরকারের অধীনে কারাগারে বছরের পর বছর পচেছেন। আর জান্তা সরকার ও তাদের সহযোগীরা মিয়ানমারের সম্পদ লুটেপুটে খেয়েছে এবং ভিন্ন মতাবলম্বীদের ওপর চালিয়েছে নির্মম দমনপীড়ন।
সামরিক সরকারের প্রণীত সংবিধানের গ্যাঁড়াকলে সরকার এখন খুঁড়িয়ে খুঁড়িয়ে চলছে। কেননা, ওই সংবিধানে সু চিকে প্রেসিডেন্ট পদ থেকে দূরে রাখতে ব্যবস্থা করা আছে আবার পার্লামেন্টেও ২৫ শতাংশ আসন সেনাবাহিনীর জন্য সংরক্ষিত রাখা হয়েছে; যার কারণে তাদের অনুমোদন ছাড়া কোনো ধরনের পরিবর্তন আনা সম্ভব নয়। এমনকি সরকারের তিনটি গুরুত্বপূর্ণ মন্ত্রণালয় প্রতিরক্ষা, সীমান্ত ও স্বরাষ্ট্র মন্ত্রণালয়কে রাখা হয়েছে সেনাবাহিনীর নিয়ন্ত্রণে।
সংবিধান অনুযায়ী, মিয়ানমারের যে নাগরিকের স্বামী-স্ত্রী বা সন্তান বিদেশি নাগরিক, তিনি দেশের প্রেসিডেন্ট হতে পারবেন না। সু চির প্রয়াত স্বামী এবং দুই সন্তান ব্রিটিশ নাগরিক।
এই সংবিধান পরিবর্তনের জন্য ব্যাপক প্রয়াস চালানো প্রখ্যাত এনএলডি আইনজীবী কো নি-কে সম্প্রতি দিনদুপুরে ইয়াঙ্গুন বিমানবন্দরে হত্যা করা হয়। ধারণা করা হচ্ছে, সাবেক সেনা কর্মকর্তা এই হত্যাকাণ্ডের মূল হোতা।
এই আইনজীবীর অন্ত্যেষ্টিক্রিয়ায় সু চি হাজির ছিলেন। সেখানে তিনি জনগণকে ধৈর্য ধরতে আহ্বান জানান। বলেন, ‘একটি দেশের জন্য, একটি সরকারের জন্য ১০ মাস বা এক বছর খুব বেশি সময় নয়।’
মিয়ানমারের অনেকে ব্যঙ্গ করে বলছেন, এনএলডি হলো ‘নতুন বোতলে পুরোনো মদ’। নতুন সরকার এখনো মানুষের কথা শুনছে না।
সু চির অনেক গুরুত্বপূর্ণ নীতি ইতিমধ্যেই ব্যর্থ হতে শুরু করেছে। প্রবৃদ্ধি মন্থর হয়ে পড়ছে, বিদেশি বিনিয়োগ গত চার বছরের মধ্যে সর্বনিম্ন অবস্থায় পৌঁছেছে। অন্যদিকে দুই অঙ্কের মুদ্রাস্ফীতি জনগণের আয়কে গ্রাস করছে।
রাজনীতির সঙ্গে জড়িত ভেতরকার লোকজনের অভিযোগ সু চি অনেক বেশি ক্ষমতা তাঁর নিজ হাতে কেন্দ্রীভূত করছেন, এটা তাঁর দলের মধ্যে বিতর্ক বাড়াচ্ছে।
সাংবাদিক, কার্টুনিস্ট ও মানবাধিকারকর্মীদের বিরুদ্ধে গত এক বছরে মানহানির মামলা ব্যাপক বেড়েছে। এর বেশির ভাগই করেছেন এনএলডি সদস্যরা।
সম্প্রতি মিয়ানমার সীমান্তে নৃতাত্ত্বিক ক্ষুদ্র জাতিগোষ্ঠীগুলোর বিদ্রোহীদের সঙ্গে শান্তি আলোচনা সফল করতে না পারায় সু চিকে ব্যাপক সমালোচনার মুখে পড়তে হয়েছে।
অভিজ্ঞ বিশ্লেষক ও লেখক বারটিল লিন্টনার বলেন, নতুন সরকারের অধীনে পরিস্থিতি ভালো হবে বলে আশা করা হয়েছিল। কিন্তু তা হয়নি। বরং আরও খারাপ হয়েছে। চলমান সামরিক শাসন আড়াল করার অবলম্বনে পরিণত হয়েছেন সু চি।
রোহিঙ্গা মুসলিমদের ওপর নিরাপত্তা বাহিনীর নির্যাতনের ঘটনায় সু চির নীরব ভূমিকায় আন্তর্জাতিক মহলে অনেকে অবাক হয়েছেন। জাতিসংঘের তদন্ত দল এটিকে মানবতাবিরোধী অপরাধ বলে মন্তব্য করেছে। সম্প্রতি জাতিসংঘের মানবাধিকার কাউন্সিল সেই নিপীড়নের ঘটনার অনুসন্ধানে সেখানে একটি তদন্ত দল পাঠানোর সিদ্ধান্ত নিয়েছে। তবে মিয়ানমার সরকার এর প্রতিবাদ জানিয়ে বলেছে, এটি তাদের কাছে গ্রহণযোগ্য নয়। এটি উত্তেজনাকে আরও বাড়াবে। সম্প্রতি বিবিসিকে দেওয়া বিশেষ সাক্ষাৎকারে সু চি মিয়ানমারে রোহিঙ্গা মুসলিম নিধনের কথা অস্বীকার করেছেন।
নতুন সরকারের নানা ধরনের সমস্যার পরও এখনো অনেকের কাছে ‘মাদার সু’ অনেকটা মহামানবের মতো—যিনি সামরিক নিপীড়নের হাত থেকে জাতিকে রক্ষা করেছেন।
আইএসইএএস-ইউসুফ ইশাক ইনস্টিটিউটের ভিজিটিং ফেলো রেনড ইগরেটেও গ্রামাঞ্চলে এএনডিএলের ব্যাপক সমর্থন থাকার দিকে ইঙ্গিত করে বলেন, ‘আমার মনে হয় না, যতটা ধারণা করা হয়, গণ-অসন্তোষ ততটা প্রবল।’
সরকারের উপদেষ্টা অং টুন থেট বলেন, এনএলডিকে মূল্যায়ন করার জন্য এটি ঠিক সময় নয়। তিনি বলেন, এক বছরে সরকারের কর্মসম্পাদন দক্ষতা দেখেই তারা পাস করেছে না ফেল করেছে, তা বলতে পারছি না।
১৯৯০ সালে মিয়ানমারের ইতিহাসে অনুষ্ঠিত প্রথম সাধারণ নির্বাচনে গণতন্ত্রকামী নেত্রী অং সান সু চির দল ন্যাশনাল লিগ ফর ডেমোক্রেসি (এনএলডি) পক্ষে রায় দেন সাধারণ জনগণ। দলটি ৮৫ শতাংশ ভোট পায়। সামরিক জান্তা সেই ফল মেন নেয়নি। সু চিকে থাকতে হয়েছে কখনো অন্তরীণ কখনোবা নির্জন কারাগারে। এভাবে কেটে গেছে ২৫ বছর। ২০১১ সালে জান্তা সরকার বিদায় নিলেও ক্ষমতায় থেকে যায় আধা সামরিক সরকার। কিন্তু মানুষ স্বপ্ন দেখতে ছাড়েনি। আশা ছিল, দেশটিতে আবার গণতন্ত্রের সুশাসন ফিরে আসবে। ২০১৫ সালের ৮ নভেম্বর জাতীয় নির্বাচনের মধ্য দিয়ে সেই অধরা ধরা দেয়। পার্লামেন্টের সংখ্যাগরিষ্ঠ আসনে জয় পায় সু চির দল এনএলডি। এএফপি অবলম্বনে লিপি রানী সাহা
