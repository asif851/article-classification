
ভারতে সিংহ, বাঘ ও গন্ডারের অভয়ারণ্য আছে। এবার হিমালয়ের কোলের রাজ্য হিমাচল প্রদেশে তৈরি করা হচ্ছে ‘গো-অভয়ারণ্য’। সেখানে রাখা গরু স্বাধীনভাবে থাকতে পারবে।
পশুপালন-ব্যবস্থাকে আরও উন্নত করতে এই ‘গো-অভয়ারণ্য’ গড়ার উদ্যোগ নিয়েছে বিজেপি-শাসিত রাজ্য সরকার।
গতকাল শনিবার বিশ্ব পশু চিকিৎসা দিবস উপলক্ষে রাজ্যের ধর্মশালা এলাকার পালামুতে জেসি নেগি কলেজ অব ভেটেরিনারি অ্যান্ড অ্যানিমেল সায়েন্সেস (কভাস) আয়োজিত অনুষ্ঠানে গো-অভয়ারণ্য গড়ার ঘোষণাটি আসে।
অনুষ্ঠানে রাজ্যের পশুপালন, গ্রামোন্নয়ন ও পঞ্চায়েতমন্ত্রী বীরেন্দর কানওয়ার বলেন, গো-অভয়ারণ্যে দুধেল গরুও রাখা হবে। থাকবে অ্যাম্বুলেন্স। অ্যাম্বুলেন্সে কৃষকদের বাড়ি থেকে চিকিৎসার জন্য গরু নিয়ে আসা হবে অভয়ারণ্যের চিকিৎসাকেন্দ্রে।
মন্ত্রী আরও বলেছেন, উৎপাদনশীলতা বাড়াতে রুগ্‌ণ গরুর চিকিৎসা এবং তাদের দেখভালের জন্য এই কেন্দ্রে নিয়ে আসা হবে। এতে গো-উৎপাদন বাড়বে। বাড়বে দুগ্ধ উৎপাদন।
