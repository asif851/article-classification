
ইতালির প্রেসিডেন্ট গিওর্গিও নাপোলিতানো গতকাল সোমবার বামপন্থী ডেমোক্রেটিক পার্টির প্রধান মাত্তিও রেনজিকে (৩৯) সরকার গঠনের আহ্বান জানিয়েছেন।আর রেনজিই যদি সরকার গঠন করেন, তাহলে ইতালির ইতিহাসে কনিষ্ঠ প্রধানমন্ত্রী হতে যাচ্ছেন তিনি। তবে এ জন্য আরও কয়েক দিন অপেক্ষা করতে হবে।রেনজির দল ডেমোক্রেটিক পার্টির নেতা এনরিকো লেত্তা গত শুক্রবার প্রধামন্ত্রীর দায়িত্ব ছাড়েন। লেত্তার বিরুদ্ধে অভিযোগ, তিনি প্রতিশ্রুতিমতো সংস্কারকাজ করতে পারেননি। তাঁর পদত্যাগের পেছনে এই রেনজিই কলকাঠি নেড়েছেন বলে ধারণা করা হয়। লেত্তার পদত্যাগের দুই দিন পর প্রেসিডেন্ট নাপোলিতানো সরকার গঠনের আহ্বান জানালেন রেনজিকে।৩৯ বছর বয়সী রেনজি প্রধানমন্ত্রী নির্বাচিত হলে তিনিই হবেন ইতালির সর্বকনিষ্ঠ প্রধানমন্ত্রী। তিনি বর্তমানে ফ্লোরেন্সের মেয়র। তবে কেন্দ্রীয় সরকারে দায়িত্ব পালনের অভিজ্ঞতা নেই তাঁর। এমনকি পার্লামেন্ট সদস্যও হননি কখনো। বিনিয়োগকারীরা তাঁকে অভিনন্দন জানালেও ইতালির অনেক মানুষ তাঁর সরকার চালানোর সামর্থ্য নিয়ে সন্দিহান।রেনজির আগে ইতালির সর্বকনিষ্ঠ প্রধানমন্ত্রী হিসেবে দায়িত্ব নিয়েছিলেন বেনিতো মুসোলিনি। তিনি ১৯২২ সালে যখন প্রধানমন্ত্রী হিসেবে দায়িত্ব নেন, তখন তাঁর বয়স ছিল বর্তমান রেনজির চেয়ে দুই মাস বেশি।রেনজির প্রধানমন্ত্রী হওয়ার প্রক্রিয়া শেষ হতে কয়েক দিন সময় লাগতে পারে। পূর্বসূরি লেত্তার মতো রেনজিকেও জোট সরকার গঠন করতে হবে। তবে লেত্তাকে সমর্থন দেওয়া নিউ সেন্টার রাইট পার্টি রেনজিকেও সমর্থন দেবে বলে জানিয়েছে।এর আগে গতকাল সকালে প্রেসিডেন্সিয়াল প্যালেসে যান রেনজি। তিনি প্রেসিডেন্টের সঙ্গে এক ঘণ্টার বেশি সময় আলোচনা করে বেরিয়ে আসেন। তাঁর সঙ্গে থাকা দলীয় নেতা মারিয়া ইলেনা সাংবাদিকদের বলেন, কয়েক দিনের মধ্যে নতুন সরকার গঠন করা হবে।ডেমোক্রেটিক পার্টি থেকে নির্বাচিত সিনেটর রবোর্তো কোসিয়ানিস বলেন, সরকার গঠনে অনেকেরই সমর্থন পাবেন রেনজি। সরকার গঠনের পর ব্যবসায়ীদের সমর্থনও পাবেন। বিবিসি ও এএফপি।
