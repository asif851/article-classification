
ইয়েমেনের বন্দর নগর এডেনে সৌদি নেতৃত্বাধীন বাহিনীর বিমান হামলা ও সংঘর্ষে ১৩ শিয়া হুতি বিদ্রোহী ও আট সরকারপন্থী যোদ্ধা নিহত হয়েছে। আজ শুক্রবার সামরিক বাহিনীর একটি সূত্র এ খবর জানিয়েছে।বার্তা সংস্থা এএফপির খবরে জানানো হয়, এডেনের উত্তরে হুতি বিদ্রোহীর অবস্থান লক্ষ্য করে বিমান হামলা চালানো হয়। এতে ছয় বিদ্রোহী নিহত হয়। এরপর সংঘর্ষে সাত বিদ্রোহী ও ক্ষমতাচ্যুত প্রেসিডেন্ট আব্দরাব্বু মানসুর হাদির সমর্থক আট যোদ্ধা নিহত হয়।পশ্চিম এডেনে হুতি বিদ্রোহীদের অগ্রসর হওয়াকে কেন্দ্র করে এ সংঘর্ষ হয়। দলত্যাগী সেনারা এতে নেতৃত্ব দেন। বৃহস্পতিবার রাতে বিদ্রোহীরা সেনা ঘাঁটির নিয়ন্ত্রণ নিয়েছে। আজও ওই সেনা ঘাঁটি ঘিরে সংঘর্ষ চলছে।নগরের স্বাস্থ্য প্রধান আল খাদের লাসওয়ার বলেন, বিদ্রোহীদের কামানের গোলা আশপাশের অনেক আবাসিক এলাকায় পড়েছে। এতে এক শিশুসহ অন্তত পাঁচজন মারা গেছে। ৮৯ জন বেসামরিক লোক আহত হয়েছে।
