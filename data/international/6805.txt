
ইরাকের রাজধানী বাগদাদের বিভিন্ন জায়গায় আজ বুধবার সাতটি বোমা বিস্ফোরণে অন্তত ২৩ জন নিহত ও বহু মানুষ আহত হয়েছে। বার্তা সংস্থা রয়টার্স জানায়, শিয়া নেতৃত্বাধীন সরকার এই বোমা হামলার জন্য আল-কায়েদার সমর্থনপুষ্ট সুন্নি বিদ্রোহীদের দায়ী করেছে। এসব বিদ্রোহীর আক্রমণের মূল লক্ষ্যবস্তু হলো সাধারণ শিয়া জনগণ।খবরে বলা হয়, বাগদাদের একটি জনাকীর্ণ বাজারে আজ প্রথম বোমাটি বিস্ফোরিত হয়। তবে সবচেয়ে বড় প্রাণঘাতী বোমার বিস্ফোরণটি ঘটে শিয়া অধ্যুষিত সদরিয়া অঞ্চলে। এই বিস্ফোরণে চারজন নিহত ও ১৪ জন আহত হয়। বাণিজ্যিক শহর কারাদায় মিনিবাসে আরেকটি বোমা হামলায় তিনজন নিহত ও ১২ জন আহত হয়।
ইরাকে এ বছরের শুরু থেকে এ ধরনের বোমা হামলায় প্রতি মাসে গড়ে শতাধিক ইরাকির মৃত্যু ঘটছে। যা ইরাকিদের ২০০৬-০৭ সালের ভয়ংকর রক্তপাতের কথা মনে করিয়ে দেয়। ওই বছর ইরাকে ১০ হাজারের বেশি মানুষ মারা যায়। জাতিসংঘের বরাত দিয়ে রয়টার্স জানায়, ইরাক থেকে মার্কিন সেনা প্রত্যাহারের পর এ ধরনের সংঘাতের পরিমাণ বেড়ে গেছে। গত অক্টোবর মাসে বিভিন্ন সংঘাতে ইরাকে এক হাজারেরও বেশি মানুষ মারা যায়।
আজ আরেক ঘটনায় প্রেসিডেন্ট জালাল তালাবানির এক দেহরক্ষীকে অজ্ঞাত বন্দুকধারীরা গুলি করে হত্যা করেছে। রয়টার্স জানায়, বন্দুকধারীরা ওই দেহরক্ষীর বাসার দরজা ভেঙে প্রবেশ করে গুলি চালায়। জালাল তালাবানি গত কয়েক মাস ধরে চিকিত্সার জন্য জার্মানিতে অবস্থান করছেন।
