
স্কটল্যান্ডের রাজা রবার্ট ব্রুসের এত দিন অজানা একটি চিঠি পাওয়া গেছে। চিঠিতে ইংল্যান্ডের সঙ্গে স্কটল্যান্ডের ঐতিহাসিক ব্যানকবার্ন যুদ্ধের প্রসঙ্গ উল্লেখ আছে। স্কটল্যান্ডের স্বাধীনতাসংগ্রাম বিষয়ে ঐতিহাসিকদের নতুন তথ্য জুগিয়েছে এ চিঠি।
চিঠিটি ১৩১০ সালে ইংল্যান্ডের রাজা দ্বিতীয় এডওয়ার্ডের কাছে পাঠানো হয়। এতে স্কটল্যান্ডের বাসিন্দাদের শাস্তি না দিতে রাজা এডওয়ার্ডের প্রতি আহ্বান জানানো হয়। রবার্ট ব্রুস নিজেকে স্কটল্যান্ডের ‘ঈশ্বর প্রদত্ত’ কর্তৃপক্ষ হিসেবে উল্লেখ করেন। তিনি রাজা এডওয়ার্ডকে তাঁর সমকক্ষ হিসেবে সম্বোধন করেন। ১৩১৪ সালের ব্যানকবার্ন যুদ্ধে ব্রুসের স্কটিশ বাহিনীর হাতে শোচনীয়ভাবে পরাজিত হয় ইংরেজরা।
চিঠিটি দৈবক্রমে খুঁজে পেয়েছেন স্কটল্যান্ডের গ্লাসগো বিশ্ববিদ্যালয়ের স্কটিশ ইতিহাস বিভাগের অধ্যাপক ডভিট ব্রাউন। তবে মনে করা হচ্ছে, এটি আসল চিঠি নয়, বরং প্রতিলিপি।
সুদীর্ঘ ওই চিঠিতে দেখা যাচ্ছে, ব্রুস এমন সময়ে শান্তি প্রতিষ্ঠার আবেদন জানিয়েছিলেন যখন ইংরেজ বাহিনী স্কটল্যান্ডের কেন্দ্রের দিকে এগিয়ে যাচ্ছিল। তবে তখন এটিও মনে হচ্ছিল যে রাজা দ্বিতীয় এডওয়ার্ড স্কটল্যান্ডের স্বাধীনতাকে স্বীকৃতি দেবেন।
 ঐতিহাসিকদের মতে, রাজা দ্বিতীয় এডওয়ার্ড ও তাঁর রাজসভার পদস্থ ব্যক্তিরা তখন ক্রমেই অজনপ্রিয় হয়ে উঠছিলেন। অন্যদিকে স্কটিশ জনগণের হূদয় ও মন জয় করার মাধ্যমে রবার্ট ব্রুস ক্রমেই দেশের উত্তর সীমান্ত এলাকায় নিজের অবস্থান ফিরে পাচ্ছিলেন।
অধ্যাপক ব্রাউন বলেন, এ চিঠিতে দুটি বিষয় প্রকাশ পেয়েছে। প্রথমত, ব্রুসের বলার ভঙ্গি ছিল অত্যন্ত আপসমূলক। অবশ্য তিনি এডওয়ার্ডকে এমনভাবে সম্বোধন করেছেন, যাতে মনে হয়েছে এক রাজা আরেক রাজার সঙ্গে কথা বলছেন। তিনি আরও বলেন, এখানে কোনো সন্দেহের অবকাশ নেই যে চিঠির শেষ লাইনের বক্তব্য ছিল, রাজা দ্বিতীয় এডওয়ার্ডকে এ মর্মে স্বীকৃতি দেওয়া উচিত যে রবার্ট ব্রুস স্কটিশ রাজা এবং স্কটল্যান্ড ইংল্যান্ড থেকে পৃথক। বিবিসি।
