
মহানায়িকা সুচিত্রা সেনের একমাত্র মেয়ে তিনি। ৬০টি ছবিতে অভিনয় করেছেন। বাংলা, হিন্দি, তামিল, তেলেগু, মারাঠি, কন্নড়, মালায়ালম ভাষার সিনেমায় ছিল তাঁর সমান বিচরণ। টিভি সিরিয়ালেও দেখা গেছে। কিন্তু কখনো রাজনীতিতে আসেননি। মায়ের মৃত্যুর পর হঠাৎ করেই তাঁর রাজনীতিতে আবির্ভাব। তিনি মুনমুন সেন।মমতার হাত ধরে সম্প্রতি তৃণমূল কংগ্রেসের রাজনীতিতে আসেন মুনমুন। তিনি সিপিএমের ঘাঁটি বলে পরিচিত বাঁকুড়া লোকসভা আসনে তৃণমূল কংগ্রেসের প্রার্থী। তাঁর বিপক্ষে আছেন সিপিএমের বর্তমান সাংসদ বাসুদেব আচারিয়া, বিজেপির সুভাষ সরকার ও কংগ্রেসের নীল মাধব গুপ্ত।মুনমুন নির্বাচনী প্রচারণায় মূল হাতিয়ার করেছেন মা সুচিত্রা সেনকে। সব কর্মিসভা আর সমাবেশে তাঁর একটি কথা, ‘আপনারা যদি মহানায়িকাকে ভালোবাসেন, তবে আমাদের প্রিয় মুখ্যমন্ত্রী ও নেত্রী মমতা বন্দ্যোপাধ্যায়কে একটি ভোট দেবেন। আপনাদের সুখে-দুঃখে থাকব।’
গত বুধবার মুনমুন বাঁকুড়ার হীরাবাঁধ এলাকায় একটি কর্মিসভা করেন। সেখানে বিদ্যালয়ের দুই ছাত্রী মুনমুনকে দেখে আবেগাপ্লুত হয়ে বলে, ‘সিনেমা ও টিভিতে আপনাকে দেখেছি। এবার সামনাসামনি দেখে আমরা ধন্য।’
মুনমুন যেখানেই যাচ্ছেন, সেখানেই তাঁকে দেখতে মানুষ ভিড় করছেন। তিনি জয়ের ব্যাপারে দারুণ আশাবাদী। বুধবার ওই এলাকায় ঘুরে দেখা গেল, জনগণ মুনমুনের ব্যাপারে দ্বিধাবিভক্ত। এক দল বলছে, এবার তারা নতুন মুখ দেখতে চায়। আরেক দল বলছে, বাসুদেব আচারিয়া ভূমিপুত্র। বিপদে-আপদে তাঁকে পাশে পাওয়া যায়। মুনমুনকে কি সেভাবে পাওয়া যাবে?
এক ভোটার তো বলেই ফেললেন, ‘এই তো কাগজে দেখলাম, তিনি তাঁর ফোন সাইলেন্ট করে রাখেন। সাধারণত ধরেন না। বাড়িতে গেলেও কি তাঁর সাক্ষাৎ পাওয়া যাবে?’
মুনমুনকে নিয়ে মিশ্র প্রতিক্রিয়া বাঁকুড়ার সর্বত্র। তবে রাজনৈতিক পর্যবেক্ষকেরা মনে করছেন, সিপিএমের দুর্দিনের কারণে মানুষ মুখ ফিরিয়ে নিলে জয়ী হতে পারেন মুনমুন। তবে রাজ্যে মমতাবিরোধী হাওয়া বইছে। ফলে বিজেপি ও কংগ্রেস উল্লেখযোগ্য হারে ভোট টানলে বাসুদেব আবার লোকসভায় যেতে পারেন। এখন দেখার বিষয়, মুনমুন বাম ঘাঁটিতে কতটা আঘাত করতে পারবেন।
