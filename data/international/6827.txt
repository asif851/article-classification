

বন্যা ও ভূমিধসে বিপর্যস্ত আফ্রিকার দেশ সিয়েরা লিওন। সোমবারের দেশটির রাজধানী ফ্রিটাউনের কাছে রিজেন্ট এলাকায় ভূমিধসের এ ঘটনায় মৃতের সংখ্যা বেড়ে চলেছে। এখন পর্যন্ত ৪০০ জনের মৃতদেহ উদ্ধার করা হয়েছে। নিখোঁজ আছে প্রায় ৬০০।
দেশটির প্রেসিডেন্টের মুখপাত্র আবদুলাই বারাতায় বিবিসিকে এসব কথা জানিয়েছেন।
সিয়েরা লিওনের প্রেসিডেন্ট আর্নেস্ট বাই কোরোমা সাত দিনের শোক ঘোষণা করেছেন। উদ্ধারকাজে আন্তর্জাতিক সাহায্য চেয়েছেন তিনি।
রাজধানী ফ্রিটাউনের কেন্দ্রীয় মর্গে মরদেহ রাখার আর জায়গা নেই। আবর্জনার মাঝে মৃতদেহ পড়ে রয়েছে কি না, তার খোঁজ চালাচ্ছে পুলিশ, সেনা ও উদ্ধারকারী দল। প্রায় তিন হাজার মানুষ গৃহহীন হয়েছে বলে প্রাথমিকভাবে জানিয়েছে রেডক্রস।
রেডক্রস জানিয়েছে, জীবিত ব্যক্তিদের উদ্ধারে রীতিমতো লড়াই করতে হচ্ছে। প্রেসিডেন্টের মুখপাত্র জানিয়েছেন, এখনো পর্যন্ত কাদা এবং ধ্বংসস্তূপের নিচ থেকে মৃতদেহ উদ্ধার করা হচ্ছে।
একসঙ্গে এত মানুষের মৃত্যু এবং প্রাকৃতিক দুর্যোগের কারণে দেশটিতে নেমে এসেছে শোকের ছায়া। প্রবল দুর্দিনে সিয়েরা লিওনের পাশে দাঁড়িয়েছে বিশ্বের কয়েকটি দেশ। ইতিমধ্যেই কয়েকটি দেশ শুকনা প্যাকেটজাত খাবার পাঠিয়েছেন। পাঠানো হচ্ছে চিকিৎসার সরঞ্জামও। সাহায্যকারী দল পাঠিয়েছে জাতিসংঘ। তথ্যসূত্র: বিবিসি
 
