
যুক্তরাষ্ট্রের আসন্ন প্রেসিডেন্ট নির্বাচনে রিপাবলিকান দলের দুই মনোনয়নপ্রত্যাশীর বিতর্ক তাঁদের পরিবার পর্যন্ত গিয়ে ঠেকেছে। ধনকুবের ডোনাল্ড ট্রাম্প ও সিনেটর টেড ক্রুজ পরস্পরের স্ত্রীকে আক্রমণ করছেন। এ নিয়ে চলছে বিতর্ক। ট্রাম্প অভিযোগ করছেন, তাঁর স্ত্রীর প্রায় নগ্ন ছবি প্রকাশে ক্রুজের হাত রয়েছে।অপরদিকে ক্রুজ বলেছেন, স্ত্রীকে ফাঁকি দিয়ে ভিন্ন নারীর সঙ্গে তাঁর সম্পর্কের খবরটি ভুয়া। ট্যাবলয়েড পত্রিকায় এমন একটি সংবাদ ছাপার পেছনে ট্রাম্পের হাত রয়েছে বলে ক্রুজের অভিযোগ।গত রোববার পৃথক দুটি টিভি চ্যানেলের অনুষ্ঠানে উপস্থিত হয়ে পরস্পরকে আক্রমণ করেন ট্রাম্প ও ক্রুজ।এবিসি টেলিভিশনের ‘দিস উইক’ অনুষ্ঠানে ট্রাম্প বলেন, ‘ক্রুজের স্ত্রী হেইডি ক্রুজের অনেক বিষয়ে বলার থাকলেও, আমি বলছি না।’ট্রাম্প ইঙ্গিতপূর্ণ বক্তব্যে সাক্ষাৎকার গ্রহণকারীকে বলেন, ‘আমি না বললেও তুমি খুঁজে দেখতে পারো।’গত সপ্তাহান্তে ‘ন্যাশনাল ইনকুয়ারার’ নামের ট্যাবলয়েডে ক্রুজের বিবাহবহির্ভূত সম্পর্ক নিয়ে সংবাদ ছাপা হয়।ক্রুজ তাঁর স্ত্রীকে ফাঁকি দিয়ে অন্য নারীদের সঙ্গে সম্পর্ক স্থাপন করেছেন—এমন ইঙ্গিত দিয়ে ট্যাবলয়েডটি সংবাদ পরিবেশন করে।
এর আগে ক্রুজের স্ত্রী হেইডিকে নিয়ে ‘থলের বেড়াল’ বের করে দেবেন বলে হুমকি দিয়েছিলেন ট্রাম্প।
অবশ্য এবিসি নিউজের অনুষ্ঠানে ট্রাম্প জোর দিয়ে দাবি করেন, ক্রুজের চরিত্রহনন-বিষয়ক খবর ছাপা হওয়ার সঙ্গে তাঁর কোনো সংশ্লিষ্টতা নেই।
‘ফক্স নিউজ সানডে’ অনুষ্ঠানে উপস্থিত হয়ে ক্রুজ দাবি করেন, ট্রাম্পের স্ত্রী মেলানিয়ার প্রায় নগ্ন ছবি প্রকাশের সঙ্গে তাঁর কোনো যোগসূত্র নেই।
ট্রাম্পের স্ত্রী মালানিয়া একজন সাবেক মডেল তারকা। তাঁর পেশাগত জীবনের প্রায় নগ্ন ছবি দিয়ে ট্রাম্প-বিরোধী প্রচারণা চালানো হচ্ছে। এই প্রচারণায় ক্রুজের লোকজনের হাত রয়েছে বলে আগে থেকেই অভিযোগ করে আসছিলেন ট্রাম্প।
ফক্স নিউজকে দেওয়া বক্তব্যে ক্রুজ তাঁর স্ত্রী সম্পর্কে অপমানজনক মন্তব্য করার জন্য ট্রাম্পের বিরুদ্ধে ফের অভিযোগ তোলেন।
যে ট্যাবলয়েডে ক্রুজকে নিয়ে রগরগে খবর প্রকাশিত হয়েছে, তার মালিকের সঙ্গে ট্রাম্পের বন্ধুত্ব রয়েছে বলেও বলা হচ্ছে। সংবাদটিতে ট্রাম্পের সাবেক রাজনৈতিক উপদেষ্টা রোজার স্টোনের মন্তব্যও রয়েছে। এসব সংবাদকে আবর্জনা উল্লেখ করে ক্রুজ বলেন, প্রতিদ্বন্দ্বী প্রার্থীর স্ত্রীকে আক্রমণ করে এমন প্রচারণা খুবই বিরক্তিকর।
ট্রাম্প ও ক্রুজের এমন কদর্য কর্মকাণ্ডে বিরক্তি প্রকাশ করেছেন যুক্তরাষ্ট্রের বিখ্যাত কমেডিয়ান বিল মায়ের। ‘রিয়েল টাইম উইথ বিল মায়ের’ অনুষ্ঠানে ওই বিরক্তি প্রকাশ করেন তিনি।
জনপ্রিয় এই কমেডিয়ান বলেন, আপাতত রিপাবলিকান দল ইবোলা ও জিকা ভাইরাসের মধ্যে আটকা পড়েছে।
ট্রাম্পকে ইবোলা ভাইরাসের সঙ্গে তুলনা করে মায়ের মন্তব্য, ‘এই ভাইরাসে আক্রান্ত হওয়ার সঙ্গে সঙ্গেই তুমি মারা যাবে।’
ক্রুজকে জিকা ভাইরাসের সঙ্গে তুলনা করে মায়ের বলেন, ‘জিকা ভাইরাসে আক্রান্ত হলে এখনই ক্ষতিটা দেখা যাবে না। ক্ষয়ক্ষতি দেখা যাবে পরের প্রজন্মে।’
