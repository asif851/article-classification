
আগামী বছরের ফেব্রুয়ারি থেকে আর নতুন কোনো ব্যক্তিগত গাড়ি বা মোটরসাইকেল নিবন্ধন করবে না সিঙ্গাপুর। গতকাল সোমবার সড়ক পরিবহন কর্তৃপক্ষ এক বিবৃতিতে এ তথ্য জানায়।
চলতি বছর গাড়ি নিবন্ধন প্রবৃদ্ধির সর্বোচ্চ লক্ষ্য ধরা হয়েছিল শূন্য দশমিক ২৫ শতাংশ। আগামী বছরের ফেব্রুয়ারি থেকে তা শূন্য শতাংশে নামিয়ে আনার সিদ্ধান্ত নিয়েছে সরকার। আপাতত নতুন এই সিদ্ধান্ত তিন বছরের জন্য কার্যকর হচ্ছে। ২০২০ সাল নাগাদ পুনরায় পরিস্থিতি পর্যালোচনা করা হবে।
কর্তৃপক্ষ বলছে, সড়ক সীমাবদ্ধতা ও গণপরিবহন ব্যবস্থার উন্নতির জন্য এ সিদ্ধান্ত নিয়েছে তারা। উন্নত গণপরিবহন ব্যবস্থা থাকার পরও সিঙ্গাপুরে প্রতিবছর গাড়ি ও মোটরসাইকেলের সংখ্যা বাড়ছে। এতে চাপ বাড়ছে সড়কে। এমন পরিস্থিতিতে যানজট ও পরিবেশদূষণ নিয়ন্ত্রণে রাখতে এ সিদ্ধান্ত নিল দেশটির সরকার।
দেশটির মোট আয়তনের প্রায় ১২ শতাংশ চলে গেছে সড়ক নির্মাণে এবং এই সড়ক সম্প্রসারণের সুযোগ এখন সীমিত হয়ে গেছে। এমন অবস্থায় সরকার গত কয়েক বছর ধরেই গাড়ির সংখ্যা নিয়ন্ত্রণে আনার চেষ্টা চালাচ্ছে।
ব্যক্তিগত গাড়ি নিয়ন্ত্রণের কারণে জনগণের যাতে কোনো সমস্যা না হয়, এ ব্যাপারে যথেষ্ট ব্যবস্থা গ্রহণ করেছে সিঙ্গাপুর সরকার। গণপরিবহন ব্যবস্থাকে আরও শক্তিশালী করা হচ্ছে। গত ছয় বছরে দেশটিতে রেলওয়ের নেটওয়ার্ক বাড়ানো হয়েছে ৩০ শতাংশ। বেশ কিছু প্রকল্প এখনো হাতে আছে। বাড়ানো হচ্ছে বাস ও সড়কপথের সংখ্যা।
তবে ব্যবসার ক্ষেত্রে গাড়ি, বাস নিবন্ধন প্রক্রিয়া শূন্য দশমিক ২৫ শতাংশ হারে অব্যাহত থাকবে। সূত্র: রয়টার্স।
