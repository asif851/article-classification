
নেপালে উদ্ধারকর্মীরা গতকাল শুক্রবার শাবল ও বরফে ব্যবহারের উপযোগী কুঠার দিয়ে পুরু জমাট তুষার খুঁড়ে আটকে পড়া প্রায় ৪০ জন পর্বতারোহীকে উদ্ধার করেছে। হিমালয়ের অন্নপূর্ণা পর্বতের আশপাশের বিভিন্ন স্থান থেকে তাঁদের উদ্ধার করা হয়। ট্রেকিং অ্যাসোসিয়েশন অব নেপাল বলেছে, ১৭ হাজার ৭৬৯ হাজার ফুট উচ্চতায় অবস্থিত থোরং লা পাস থেকে নামিয়ে আনা ওই পর্বতারোহীদের মধ্যে আছেন অস্ট্রিয়া, ফ্রান্স, জার্মানি, ভারতীয়, নেপালসহ বিভিন্ন দেশের নাগরিক। গত মঙ্গলবার পাহাড় থেকে নামার পথে এক শর বেশি পর্বতারোহী ঘূর্ণিঝড় হুদহুদের প্রভাবে সৃষ্ট তুষারঝড়ের কবলে পড়েন। এ ঘটনায় অন্তত ২৯ জন নিহত হয়েছেন। রয়টার্স
