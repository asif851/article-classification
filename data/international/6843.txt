

ত্রিপুরার মুখ্যমন্ত্রী বিপ্লব কুমার দেব দাবি করেছেন, হাজারো বছর আগে প্রাচীন ভারতীয়রাই ইন্টারনেট আবিষ্কার করেছেন।  রাজ্যের নতুন মুখ্যমন্ত্রীর এমন দাবি খোদ দেশটির জনগণের মধ্যেই ব্যঙ্গ-বিদ্রূপের জন্ম দিয়েছে।
বিবিসি অনলাইনের প্রতিবেদনে জানানো হয়, গতকাল মঙ্গলবার সন্ধ্যায় এক অনুষ্ঠানে ইন্টারনেট আবিষ্কার নিয়ে মুখ্যমন্ত্রী ওই মন্তব্য করেন।  প্রাচীন ভারতীয়রাই যে ইন্টারনেট আবিষ্কার করেছেন—এমন দাবি প্রমাণে বিপ্লব মহাভারত থেকে একটি উদাহরণ টানেন।
বিপ্লব বলেন, মহাভারতে থাকা কুরুক্ষেত্র যুদ্ধের বিবরণ প্রমাণ করে, প্রাচীন ভারতে শুধু ইন্টারনেটই নয়, স্যাটেলাইট প্রযুক্তিও ছিল।  তবে মুখ্যমন্ত্রীর ওই দাবি অনেকেই গ্রহণ করেননি। এ নিয়ে যোগাযোগের সামাজিক মাধ্যমে ঠাট্টা-উপহাস করছেন অনেক ভারতীয়।
একজন টুইটারে ঠাট্টা করে লিখেছেন, তাঁর মনে হয়, এখনকার চেয়ে বরং সেই আমলেই ইন্টারনেটের গতি বেশি ছিল।
ইন্টারনেট নিয়ে বিজেপির মুখ্যমন্ত্রীর দাবিকে ‘দুঃখজনক’ বলেও মন্তব্য করেছেন কেউ কেউ।
প্রধানমন্ত্রী নরেন্দ্র মোদিসহ বিজেপির মন্ত্রী-সাংসদ-নেতাদের ‘অদ্ভুত’ সব মন্তব্যের ঘটনা নতুন নয়।
