
পাকিস্তানের সদ্যবিদায়ী প্রধানমন্ত্রী নওয়াজ শরিফ এবার নিজ দল পাকিস্তান মুসলিম লিগের (পিএমএল-এন) প্রধানের পদও হারাতে যাচ্ছেন। পাকিস্তানের নির্বাচন কমিশন (ইসিপি) গতকাল মঙ্গলবার পিএমএল-এনকে দলীয় প্রধানের পদে নতুন একজনকে নিয়োগ দিতে নোটিশ দিয়েছে।
দুর্নীতির দায় মাথায় নিয়ে ক্ষমতা হারানোর দুই সপ্তাহ পার না হতেই দলের শীর্ষপদটিও হারানোর মুখে পড়েছেন নওয়াজ। পানামা পেপারস কেলেঙ্কারির মামলায় তিনি গত ২৮ জুলাই পাকিস্তানের সুপ্রিম কোর্টের পাঁচজন বিচারপতির সর্বসম্মত রায়ে অযোগ্য বিবেচিত হন। এর পরিপ্রেক্ষিতে সেদিনই তিনি প্রধানমন্ত্রীর পদ থেকে সরে দাঁড়ান।
নোটিশে বলা হয়, ‘পলিটিক্যাল পার্টিস অর্ডার ২০০২’-এর বিধান অনুসারে অযোগ্য ঘোষিত একজন আইনপ্রণেতা একটি রাজনৈতিক দলের কোনো পদে অধিষ্ঠিত থাকতে পারেন না। নোটিশে নওয়াজকে অযোগ্য ঘোষণা করে সুপ্রিম কোর্টের দেওয়া রায়ের প্রসঙ্গ উল্লেখ করা হয়েছে। ওই রায়ে আনুষ্ঠানিকভাবে সর্বোচ্চ আদালত তাঁকে প্রধানমন্ত্রীর পদ থেকে পদত্যাগ করার আহ্বান জানান।
নির্বাচন কমিশন পিএমএল-এনের দলীয় গঠনতন্ত্রের ১৫ অনুচ্ছেদ উল্লেখ করে বলেছে, দলের প্রধানের পদ শূন্য হলে তা এক সপ্তাহের মধ্যে পূরণ করতে হবে। ওই নোটিশে নির্বাচন কমিশন একজন নতুন দলীয় প্রধান নিয়োগ করে তা কমিশনকে জানাতে পিএমএল-এনকে অনুরোধ করেছে।
নির্বাচন কমিশনের এই নোটিশ পাওয়ার কিছুক্ষণ পরই দলের জ্যেষ্ঠ সদস্যদের নিয়ে শীর্ষপর্যায়ে এক বৈঠক শুরু করেছে পিএমএল-এন। বৈঠকে অর্থমন্ত্রী ইসহাক দার ও সাবেক স্বরাষ্ট্রমন্ত্রী চৌধুরী নিসারও ছিলেন।
িপএমএল–এনের জে্যষ্ঠ নেতা রাজা জাফরুল হক বলেন, দলের সভাপতি হিসেবে পাঞ্জাবের মুখ্যমন্ত্রী শাহবাজ শরিফকে নির্বাচিত করার সিদ্ধান্ত হয়েছে। বিবিসি উর্দুকে দেওয়া এক সাক্ষাৎকারে সিনেটে দলটির এই নেতা আরও বলেন, দু–এক দিনের মধ্যেই এ ব্যাপারে আনুষ্ঠানিক ঘোষণা দেওয়া হবে।
রাজধানী ইসলামাবাদ থেকে আজ বুধবার নিজের শহর লাহোরে যাওয়ার কথা রয়েছে নওয়াজ শরিফের। সেখানে তাঁর নেতৃত্বে দুই দিনের একটি ‘ঐতিহাসিক’ শোভাযাত্রা অনুষ্ঠিত হওয়ার কথা। প্রধানমন্ত্রীর পদ হারানোর কারণে ক্ষমতাসীন সরকার যে চ্যালেঞ্জের মুখে পড়েছে, তার পরিপ্রেক্ষিতে জনসমর্থন বাড়ানোই এই শোভাযাত্রার মূল লক্ষ্য।
নওয়াজের এই লাহোর সফরের এক দিন আগে নির্বাচন কমিশন এই নোটিশ দিল। এর আগে গত সোমবার নওয়াজের প্রতিদ্বন্দ্বী পাকিস্তান তেহরিক-ই-ইনসাফের (পিটিআই) চেয়ারম্যান ইমরান খান পিএমএল-এনের প্রতি ক্ষমতাচ্যুত প্রধানমন্ত্রী নওয়াজ শরিফের সঙ্গে সম্পর্কচ্ছেদ করার অনুরোধ জানান। এ প্রসঙ্গে তিনি সতর্ক করে বলেন, তা না করা হলে দলটি ‘নিজেকেই ধ্বংস’ করবে। ইমরান অভিযোগ করেন, পানামা পেপারস মামলার রায় প্রশ্নবিদ্ধ করে সুপ্রিম কোর্টকে খাটো করার চেষ্টাতেই নওয়াজ লাহোর সফরের পরিকল্পনা করছেন।
এদিকে সোমবার টেলিভিশনের অনুষ্ঠান উপস্থাপকদের সঙ্গে আলোচনাকালে নওয়াজ বলেন, এই মিছিল কোনো প্রতিবাদ নয়; এটা ঘরে ফেরার সফর। এ সফর তিনি করছেন, কারণ দেশের জন্য ঝুঁকি নেওয়া দরকার।
 
