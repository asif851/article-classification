
চলে গেলেন ভারতের দক্ষিণাঞ্চলীয় রাজ্য তামিলনাড়ুর ছয়বারের মুখ্যমন্ত্রী জয়ললিতা জয়রাম (৬৮)। তিন মাস চিকিৎসাধীন থাকার পর গতকাল সোমবার স্থানীয় সময় রাত ১১টা ৩০ মিনিটে চেন্নাইয়ের অ্যাপোলো হাসপাতালে তিনি শেষনিশ্বাস ত্যাগ করেন।
জয়ললিতার মৃত্যুর খবর নিশ্চিত হওয়ার পর তাঁর দল অল ইন্ডিয়া আন্না দ্রাবিড়া মুনেত্রা কাজাগামের (এআইএডিএমকে) নতুন নেতা নির্বাচিত করা হয়েছে পনিরসেলভামকে। গত রাতেই মুখ্যমন্ত্রী হিসেবে তাঁর শপথ নেওয়ার কথা জানায় টাইমস অব ইন্ডিয়া।
জয়ললিতার মৃত্যুর খবরে শোক জানিয়ে টুইটারে প্রধানমন্ত্রী নরেন্দ্র মোদি লেখেন, জয়ললিতার মৃত্যুতে ভারতের রাজনীতিতে বিশাল এক শূন্যতার সৃষ্টি হলো।
গত সেপ্টেম্বর মাসে জয়ললিতা হাসপাতালে ভর্তি হন। এরপর আর তাঁকে জনসমক্ষে দেখা যায়নি। তিনি ধীরে ধীরে সুস্থ হয়ে উঠছিলেন বলেও জানিয়েছিল হাসপাতাল কর্তৃপক্ষ। তবে গত রোববার হৃদ্‌রোগে (হার্ট অ্যাটাক) আক্রান্ত হন তিনি। শারীরিক অবস্থা আরও সংকটাপন্ন হয়ে পড়লে কৃত্রিম শ্বাস-প্রশ্বাসযন্ত্রের মাধ্যমে তাঁকে বাঁচিয়ে রাখা হয়। তাঁর অবস্থার অবনতির খবরে রোববার থেকেই চেন্নাইয়ে অ্যাপোলো হাসপাতালের সামনে শত শত সমর্থক জড়ো হতে থাকেন। প্রার্থনা-আরাধনাও শুরু হয় রাজ্যজুড়ে। এর মধ্যে গতকাল বিকেলে স্থানীয় একাধিক টেলিভিশন চ্যানেল তাঁর মৃত্যুর খবর প্রচার করলে বিভ্রান্তির সৃষ্টি হয়। তবে হাসপাতাল কর্তৃপক্ষ তখন আশ্বস্ত করে, জয়ললিতা বেঁচে আছেন।
সাবেক চলচ্চিত্র তারকা জয়ললিতা ভারতের অত্যন্ত জনপ্রিয় রাজনীতিকদের একজন। তামিলনাড়ুতে তিনি প্রায় দেবতুল্য মর্যাদা পেতেন। তাঁর মৃত্যুতে রাজ্যের শিক্ষাপ্রতিষ্ঠানে তিন দিনের ছুটি ঘোষণা করেছে রাজ্য সরকার।
