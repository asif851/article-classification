
তিন বছর আগে ২৩৯ জন আরোহী নিয়ে নিখোঁজ হওয়া মালয়েশিয়ার ফ্লাইট এমএইচ ৩৭০-এর খোঁজে তল্লাশি স্থগিত করা হয়েছে। বিবিসি অনলাইনের প্রতিবেদনে এ তথ্য জানানো হয়।
মালয়েশিয়া, অস্ট্রেলিয়া ও চীন আজ মঙ্গলবার এক যৌথ বিবৃতিতে জানায়, ভারত মহাসাগরে ১ লাখ ২০ হাজার বর্গকিলোমিটারের বেশি এলাকায় নিষ্ফল অনুসন্ধানের পর তারা দুঃখের সঙ্গে তল্লাশি স্থগিত করার সিদ্ধান্তটি নিয়েছে।
এ সিদ্ধান্তের সমালোচনা করেছে নিখোঁজ ব্যক্তিদের পরিবার। তারা এই সিদ্ধান্তকে ‘দায়িত্বহীন’ বলে অভিহিত করেছে। একই সঙ্গে সিদ্ধান্ত পুনর্বিবেচনার আহ্বান জানিয়েছে।
২০১৪ সালের ৮ মার্চ কুয়ালালামপুর থেকে বেইজিংয়ের পথে আকাশে উড্ডয়নের কিছুক্ষণ পরই উড়োজাহাজটি নিখোঁজ হয়।
তল্লাশি-অভিযানে উদ্ধার হওয়া ২০টির মধ্যে মাত্র কয়েকটি ধ্বংসাবশেষ নিখোঁজ উড়োজাহাজটির বলে শনাক্ত হয়েছে।
গত বছরের নভেম্বরে প্রকাশিত এক প্রতিবেদনে বলা হয়, উড়োজাহাজটি সম্ভবত খুব দ্রুতগতিতে ভারত মহাসাগরে গিয়ে নামে।  তিন দেশের যৌথ বিবৃতিতে বলা হয়, উড়োজাহাজটির অবস্থানের সম্ভাব্য এলাকা খুঁজে পেতে বৈজ্ঞানিক গবেষণা চলবে। তবে উড়োজাহাজটির সঠিক অবস্থান নির্ণয়ে এখন পর্যন্ত নতুন কোনো তথ্য পাওয়া যায়নি। নতুন তথ্য পাওয়ার ব্যাপারে তারা আশাবাদী। আর তা পাওয়া গেলে উড়োজাহাজটির সঠিক অবস্থান চিহ্নিত করা যাবে।
নিখোঁজ ব্যক্তিদের পরিবারের সদস্যরা বলছেন, তল্লাশি অবশ্যই অব্যাহত রাখা উচিত। আর তল্লাশির ক্ষেত্রও প্রসারিত করা উচিত।
