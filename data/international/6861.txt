
পশ্চিম আফ্রিকার দেশ ক্যামেরুনে অতিরিক্ত যাত্রীবাহী একটি ট্রেন লাইনচ্যুত হয়ে কমপক্ষে ৫৩ জন নিহত ও ৩০০ জন আহত হয়েছে।
গতকাল শুক্রবার দেশটির রাজধানী ইয়াউন্ডে ও অর্থনৈতিক কেন্দ্রস্থল দুয়োলা শহরের মধ্যে যাতায়াত করার সময় ছোট শহর ইসেকার কাছে লাইনচ্যুত হয়ে ট্রেনটির বগিগুলো উল্টে গেলে হতাহতের এ ঘটনা ঘটে।
বিবিসির প্রতিবেদনে বলা হয়েছে, সম্প্রতি ভারী বৃষ্টিপাতের ফলে ভূমিধসের সৃষ্টি হওয়ায় দেশটি জুড়ে সড়ক যোগযোগ বিপর্যস্ত হয়ে পড়ে। এতে করে স্বাভাবিক অবস্থার চেয়ে ট্রেনে যাত্রীদের চাপ অনেক বেড়ে যায়।
বার্তা সংস্থা এপি জানিয়েছে, স্বাভাবিক অবস্থায় গড়ে ৬০০ যাত্রী চলাচল করলেও ট্রেনটি ১৩০০ যাত্রী বহন করছিল।
ক্যামেরুনের পরিবহনমন্ত্রী এডগার্ড অ্যালাইন মেবি জানিয়েছেন, এ দুর্ঘটনায় ৩০০ জন আহত হয়েছে। নিহত ব্যক্তির সংখ্যা আরও বাড়তে পারে।
