
পাকিস্তানের প্রধানমন্ত্রী নওয়াজ শরিফ চলতি সপ্তাহে চীন যাচ্ছেন। দায়িত্ব নেওয়ার পর এটাই তাঁর প্রথম বিদেশ সফর। নওয়াজ তাঁর এ সফরে পাকিস্তানের অর্থনৈতিক দুরবস্থা ও জ্বালানি খাতের গুরুতর সংকট সমাধানে পুরোনো মিত্র চীনের সহায়তা পাওয়ার ওপর জোর দেবেন বলে মনে করা হচ্ছে।ইসলামাবাদে নিযুক্ত চীনা রাষ্ট্রদূত বলেছেন, নওয়াজের সফর দ্বিপক্ষীয় সম্পর্ক ও অর্থনৈতিক সহযোগিতা জোরদার করবে।নওয়াজ শরিফ প্রধানমন্ত্রী হিসেবে দায়িত্ব নেওয়ার পর বেশ কিছু বড় সমস্যার মুখোমুখি। এর মধ্যে রয়েছে দুর্বল অর্থনৈতিক প্রবৃদ্ধি, মুদ্রাস্ফীতি, বিদেশি মুদ্রার সঞ্চয়ের অবনতি ও দিনে ২০ ঘণ্টা পর্যন্ত লোডশেডিংয়ের কারণে শিল্প খাতে ধস। নওয়াজ তাঁর নির্বাচনী ইশতেহারের প্রতিশ্রুতিগুলোর মধ্যে অর্থনীতিকে চাঙা করা এবং বিদ্যুৎ-সংকট সমাধানকে সবার আগে রেখেছিলেন। গত মে মাসে অনুষ্ঠিত জাতীয় নির্বাচনে জয়ের পর থেকে তিনি বেইজিংয়ের সঙ্গে অর্থনৈতিক সম্পর্ক জোরদার করার চেষ্টা করে আসছেন।নওয়াজ শরিফ ৪ থেকে ৮ জুলাই পর্যন্ত সফরে চীনা প্রেসিডেন্ট শি জিনপিং, প্রধানমন্ত্রী লি কেকিয়াং ছাড়াও আর্থিক ও করপোরেট খাতের নেতাদের সঙ্গে বৈঠক করবেন।নওয়াজের সফরের আগে ইসলামাবাদে নিযুক্ত চীনা রাষ্ট্রদূত গতকাল সোমবার সান ওয়েইদং বলেন, দ্বিপক্ষীয় সম্পর্ক জোরদার ও অর্থনৈতিক সহযোগিতার ক্ষেত্র সম্প্রসারণে এই সফর বিশেষ গুরুত্ব বহন করে।নওয়াজ-মনমোহন বৈঠক সেপ্টেম্বরে: আগামী সেপ্টেম্বরে জাতিসংঘের সাধারণ পরিষদের অধিবেশনের সময় নওয়াজ শরিফ ও ভারতের প্রধানমন্ত্রীমনমোহন সিংয়ের মধ্যে বৈঠক হতে পারে। নওয়াজ শরিফের পররাষ্ট্রবিষয়ক বিশেষ দূত সারতাজ আজিজ এ কথা জানিয়েছেন। তিনি গতকাল ব্রুনেইয়ে আসিয়ানের সম্মেলন চলার পাশাপাশি ভারতের পররাষ্ট্রমন্ত্রী সালমান খুরশিদের সঙ্গে বৈঠকের পর সম্ভাব্য ওই বৈঠকের বিষয়ে সাংবাদিকদের সঙ্গে কথা বলেন। এএফপি ও ডন।
