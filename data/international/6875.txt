
নতুন করে রোহিঙ্গা বিতাড়ন ঠেকাতে এবং বাংলাদেশ থেকে তাদের স্বদেশে প্রত্যাবর্তন নিশ্চিত করতে মিয়ানমারের সেনাবাহিনীকে জরুরি পদক্ষেপ নেওয়ার আহ্বান জানিয়েছে ভারত। গত সোমবার মিয়ানমারকে এ আহ্বান জানায় ভারত।জেনেভায় জাতিসংঘ মানবাধিকার পরিষদে রোহিঙ্গা ইস্যুতে উদ্বেগ প্রকাশ করে ভারতের এক প্রতিনিধি এ আহ্বান জানিয়েছেন বলে দেশটির হাইকমিশনের বিবৃতিতে বলা হয়েছে।বিবৃতিতে বলা হয়েছে, মিয়ানমারের রাখাইন থেকে অনুপ্রবেশ করা বিপুলসংখ্যক রোহিঙ্গা জনগোষ্ঠীকে মানবিক সহায়তা দেওয়ায় বাংলাদেশের প্রশংসা করেছেন ভারতীয় প্রতিনিধি। বলেছেন, এ জন্য আন্তর্জাতিক সম্প্রদায়ের উচিত বাংলাদেশকে স্বীকৃতি দেওয়া ও সহযোগিতা করা।বিবৃতি অনুযায়ী, বাংলাদেশে ঢুকে পড়া বিপুলসংখ্যক রোহিঙ্গার জন্য প্রচুর পরিমাণে ত্রাণ প্রয়োজন। এ জন্য বাংলাদেশের একজন প্রতিবেশী, বন্ধু ও সহযোগী হিসেবে ভারত এগিয়ে এসেছে। ভারত মনে করে, কফি আনান কমিশনের সুপারিশগুলো আমলে নিয়ে রাখাইনে আর্থসামাজিক ও অবকাঠামোগত উন্নয়ন নিশ্চিত করা, রোহিঙ্গাদের নাগরিকত্ব দেওয়ার মাধ্যমে এ সমস্যার সমাধান সম্ভব।বৈশ্বিক চাপে পড়ে মিয়ানমার গত সোমবার প্রস্তাব দেয়, তারা বাংলাদেশে যাওয়া রোহিঙ্গাদের ফেরত নিতে রাজি আছে। মিয়ানমার সরকারের এই প্রতিশ্রুতিকে সাধুবাদ জানিয়েছেন ভারতের প্রতিনিধি।বাংলাদেশ বলেছে, ১৯৯২ সাল থেকে এ পর্যন্ত আশ্রয় নেওয়া ৯ লাখের বেশি রোহিঙ্গার সবাইকে ফেরত নিতে হবে। যদিও মিয়ানমার এই মুহূর্তে গত বছরের অক্টোবরের পর থেকে এখন পর্যন্ত আসা প্রায় ছয় লাখ রোহিঙ্গা আর নিবন্ধিত ২ হাজার ৪১৫ জন শরণার্থীকে ফেরত নেওয়ার কথা বলেছে।
