
বিশ্বব্যাপী যুক্তরাষ্ট্রের গোপন নজরদারি কর্মসূচির কথা ফাঁসকারী সাবেক সিআইএ কর্মকর্তা এডওয়ার্ড স্নোডেন রাশিয়ায় রাজনৈতিক আশ্রয়ের জন্য আবেদন করেছেন।গত রোববার সন্ধ্যায় তিনি এ আবেদন করেন বলে জানিয়েছেন রাশিয়ার পররাষ্ট্র মন্ত্রণালয়ের কর্মকর্তা কিম শেভচেনকো। তবে ক্রেমলিন এ ব্যাপারে কোনো মন্তব্য করেনি। রাশিয়ার ইন্টাফ্রাক্স বার্তা সংস্থা জানিয়েছে, মস্কোর শেরেমেটিয়েভো বিমানবন্দরের ট্রানজিট এলাকায় রাশিয়ার এক কর্মকর্তার কাছে আবেদনপত্র জমা দেন স্নোডেন।এদিকে ইকুয়েডর সরকার ও মার্কিন সরকারের গোপন তথ্য ফাঁস করে আলোড়ন তোলা ওয়েবসাইট উইকিলিকসের প্রতিষ্ঠাতা জুলিয়ান অ্যাসাঞ্জের মধ্যকার সম্পর্কে ‘অবিশ্বাস্য ফাটল’ ধরছে। এডওয়ার্ড স্নোডেনের বিষয়ে অ্যাসাঞ্জের সাম্প্রতিক সংশ্লিষ্টতাকে ঘিরে সম্পর্কের এই অবনতি।প্রভাবশালী ব্রিটিশ দৈনিক দি ইন্ডিপেনডেন্ট গতকাল সোমবার এক প্রতিবেদনে ওই খবর জানিয়েছে।ইকুয়েডরের রাজধানী কিটোর একটি সূত্রের বরাত দিয়ে প্রতিবেদনটিতে বলা হয়, উভয়ের মধ্যকার ওই সম্পর্কের উত্তেজনা যদি না মেটে, তবে দক্ষিণ আমেরিকার দেশ ইকুয়েডরের লন্ডন দূতাবাসে অ্যাসাঞ্জের নিজের অবস্থানও প্রশ্নের সম্মুখীন হতে পারে। যুক্তরাজ্য থেকে সুইডেনে প্রত্যর্পণ এড়াতে অ্যাসাঞ্জ এক বছরেরও বেশি সময় ধরে ওই দূতাবাসে আশ্রয় নিয়ে আছেন।ইকুয়েডরের প্রেসিডেন্ট রাফায়েল কোরেয়া তাঁর নিজ দেশের কূটনীতিক ফিদেল নারভায়েজের ওপরও প্রচণ্ড ক্ষুব্ধ হয়েছেন বলে পত্রিকাটি জানিয়েছে। কেননা, স্নোডেনকে হংকং থেকে রাশিয়ায় নিরাপদ প্রস্থানের ব্যাপারে নারভায়েজ ও অ্যাসাঞ্জ সহযোগিতা করেন। ইকুয়েডর সরকারের সঙ্গে কোনো পরামর্শ ছাড়াই ওই পদক্ষেপ গ্রহণকে রাফায়েল ‘গুরুতর ভুল’ বলে আখ্যায়িত করেন। বিবিসি, দ্য ইন্ডিপেনডেন্ট।
