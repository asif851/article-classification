
কয়েকজন অপরাধীকে ফাঁসি দিলেই নিরাপত্তা অথবা ফৌজদারি বিচারব্যবস্থা নিয়ে কঠোর নীতিগত সিদ্ধান্ত নেওয়ার ব্যাপারে সরকারের দায় ফুরিয়ে যায় না। পাকিস্তানের বিশিষ্ট মানবাধিকারকর্মী ও সুপ্রিম কোর্ট বার অ্যাসোসিয়েশনের সাবেক প্রেসিডেন্ট আসমা জাহাঙ্গীর এ মন্তব্য করেছেন। খবর ডনের।আসমা জাহাঙ্গীর গত শুক্রবার এক বিবৃতিতে বলেন, সন্ত্রাসবাদী কর্মকাণ্ডের দায়ে দণ্ডিত বন্দীদের মৃত্যুদণ্ড কার্যকর করার সরকারি সিদ্ধান্তের কারণটা বেশ বোঝা যাচ্ছে। কারণ, এ ব্যাপারে আবেগ এখন অনেক বেশি এবং সন্ত্রাসীদের বিরুদ্ধে জনমনে ক্ষোভ রয়েছে। কিন্তু প্রতিশোধমূলক কৌশল অবলম্বন করলে সন্ত্রাসবাদ দূর হয় না, বরং ন্যায়বিচার ও আইনের চোখে সবার সমতা প্রতিষ্ঠা করাই বাস্তবসম্মত।আসমা জাহাঙ্গীর বলেন, অতীতে সন্ত্রাসবাদী তৎপরতার বিরুদ্ধে ক্ষুব্ধ প্রতিক্রিয়ার জেরে কঠোর নানা আইন পাস করা হয়েছে, সন্ত্রাসবাদী সন্দেহে যে-কাউকে গ্রেপ্তার করতে নিরাপত্তা বাহিনীকে অবাধ ক্ষমতা দেওয়া হয়েছে। এতে আইনি সুরক্ষার অবক্ষয়ই শুধু হয়েছে।ক্ষমতাশালীরা হত্যা করেও পার পেয়ে গেছে, আবার নাজুক বিচারিক ব্যবস্থার কারণে অনেকের সহজেই প্রাণ গেছে বলে অভিযোগ করেন আসমা। তিনি বলেন, পেশোয়ারের স্কুলে চালানো সাম্প্রতিক জঙ্গি হামলার বেদনাদায়ক ঘটনা থেকে শিক্ষা নিয়ে নীতিনির্ধারকদের সতর্ক হতে হবে।
