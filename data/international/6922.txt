
মার্কিন প্রেসিডেন্ট ডোনাল্ড ট্রাম্প নির্বাচনের আগে তাঁর ফোনে আড়ি পাতার বিষয়ে পূর্বসূরি বারাক ওবামার বিরুদ্ধে যে অভিযোগ এনেছেন, সে ব্যাপারে প্রমাণ চেয়েছেন রিপাবলিকান পার্টির সিনেটর বেন সাস। ট্রাম্প গত শনিবার এক টুইটার বার্তায় অভিযোগ করেন, নির্বাচনী প্রচারকালে তাঁর ফোনালাপে আড়ি পাতার নির্দেশ দিয়েছিলেন ওবামা।ট্রাম্পের নিজের রাজনৈতিক দল রিপাবলিকান পার্টির সিনেটর সাস বলেছেন, ওবামাকে নিয়ে প্রেসিডেন্টের ওই মন্তব্য গুরুতর। ফোনে আড়ি পাতার বিষয়টি তাঁর ব্যাখ্যা করা উচিত। তিনি কীভাবে বিষয়টি জানতে পেরেছেন, তাও স্পষ্ট করে বলা উচিত। সাসের দাবির পরিপ্রেক্ষিতে ট্রাম্প গতকাল রোববার শেষ খবর পাওয়া পর্যন্ত কোনো ব্যাখ্যা দেননি।বারাক ওবামার মুখপাত্র কেভিন লুইস বলেন, সাবেক প্রেসিডেন্ট কখনোই কোনো মার্কিন নাগরিকের ওপর নজরদারি বা ফোনে আড়ি পাতার নির্দেশ দেননি। ট্রাম্পের ওই টুইটের পর রক্ষণশীল বেতার উপস্থাপক মার্ক লেভিন অভিযোগ করেন, ওবামা প্রশাসন গত বছর ট্রাম্পের নির্বাচনী প্রচারণার সময় ‘আড়ি পাতার চেষ্টা করে এবং একপর্যায়ে তাতে সক্ষম হয়’। সংবাদমাধ্যমের একাধিক প্রতিবেদনে ইঙ্গিত মেলে, ট্রাম্পের কর্মীদের গতিবিধি খতিয়ে দেখতে কেন্দ্রীয় গোয়েন্দা সংস্থা (এফবিআই) যুক্তরাষ্ট্রের ফরেন ইন্টেলিজেন্স সারভেইল্যান্স কোর্টের (এফআইএসএ) কাছ থেকে একটি পরোয়ানা চেয়ে আবেদন করেছিল। তাদের সন্দেহ ছিল, ট্রাম্পের কর্মীদল রুশ কর্মকর্তাদের সঙ্গে মাঝে মাঝে যোগাযোগ রাখে।যুক্তরাষ্ট্রের আইনে এফআইএসএর অধীনে ফোনে আড়ি পাতার অনুমোদন তখনই দেওয়া হতে পারে, যদি কোনো বিদেশি শক্তির ওপর নজরদারির প্রয়োজন পড়ে। ট্রাম্পের নির্বাচনী প্রচারকালে তাদের পক্ষে রুশ সহযোগিতার অভিযোগ নিয়ে বর্তমান মার্কিন প্রশাসন বেশ চাপের মুখে রয়েছে। মনে করা হচ্ছে, হয়তো পাল্টা জবাব দিতেই ট্রাম্প ওই টুইট করেন। ফ্লোরিডার বাড়িতে সাপ্তাহিক ছুটি কাটাতে গিয়ে ট্রাম্প টুইটারে ওই আড়ি পাতার ঘটনার সঙ্গে রিচার্ড নিক্সনের ওয়াটারগেট কেলেঙ্কারির তুলনা করেন। আড়িপাতার অভিযোগ অস্বীকার সাবেক গোয়েন্দাপ্রধানেরযুক্তরাষ্ট্রের জাতীয় গোয়েন্দা সংস্থার সাবেক প্রধান জেমস ক্ল্যাপার নির্বাচনের সময় বা তার আগে ডোনাল্ড ট্রাম্প বা তাঁর প্রচারণা দলের কারও টেলিফোনে আড়িপাতার অভিযোগ অস্বীকার করেছেন। এনবিসির মিট দ্য প্রেস অনুষ্ঠানে তিনি বলেন, তাঁর জানামতে নিউইয়র্কে ট্রাম্প টাওয়ারে আড়িপাতার ব্যাপারে আদালতের কোনো নির্দেশ ছিল না। তবে এ কথা বলার পাশাপাশি ক্ল্যাপার বলেন, তাঁর নিজের সাবেক প্রতিষ্ঠান ছাড়া সরকারের অন্য কোনো প্রতিষ্ঠান বা অঙ্গরাজ্য বা স্থানীয় কর্তৃপক্ষের পক্ষে তিনি কথা বলতে পারেন না।বার্তা সংস্থা এএফপি জানিয়েছে, প্রেসিডেন্ট ট্রাম্পের আড়িপাতার অভিযোগ তদন্ত করবে মার্কিন কংগ্রেসের একটি কমিটি। এই কমিটির চেয়ারম্যান ডেভিন নুনেস বিবৃতিতে বলেন, প্রেসিডেন্ট নির্বাচনে রাশিয়ার গোয়েন্দাদের কারসাজির ব্যাপারে যুক্তরাষ্ট্রের তৎকালীন সরকার কী পদক্ষেপ নিয়েছিল খতিয়ে দেখা হবে। এর আগে গতকাল কংগ্রেসের কাছে ট্রাম্পের অভিযোগের ব্যাপারে তদন্তের আহ্বান জানায় হোয়াইট হাউস।
