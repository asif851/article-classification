
ইরাকের কৌশলগতভাবে গুরুত্বপূর্ণ শহর ফালুজার নিয়ন্ত্রণ হারিয়েছে দেশটির সরকার। সরকারি কর্মকর্তা ও প্রত্যক্ষদর্শীরা এ কথা বলেছেন। আন্তর্জাতিক সন্ত্রাসবাদী সংগঠন আল-কায়েদার সঙ্গে ঘনিষ্ঠ জঙ্গিরা কয়েক দিন ধরে ফালুজা ও রামাদি শহরের নিয়ন্ত্রণ দখলের জন্য লড়াই করছে।এদিকে ইরাকে সামরিক অভিযানের পর দীর্ঘদিন সেনা মোতায়েন রাখা যুক্তরাষ্ট্র ঘোষণা করেছে, তারা এই জঙ্গিদের বিরুদ্ধে লড়াইয়ে ইরাকি সরকারের পক্ষে থাকবে। তবে নিজেরা আর সেনা পাঠাবে না।একটি নিরাপত্তা সূত্র বিবিসিকে জানায়, আল-কায়েদার সঙ্গে ঘনিষ্ঠ জঙ্গিরা বর্তমানে রাজধানী বাগদাদের পশ্চিমে অবস্থিত ফালুজা শহরের দক্ষিণ এলাকা নিয়ন্ত্রণ করছে। আর একজন ইরাকি সাংবাদিক জানান, আল-কায়েদার সঙ্গে যৌথভাবে উপজাতীয় গোষ্ঠীর সদস্যরা শহরটির বাকি এলাকার নিয়ন্ত্রণ নিয়েছে।প্রত্যক্ষদর্শীরা গত শনিবার রাতে জানান, আল-কায়েদার সঙ্গে ঘনিষ্ঠ সংগঠন ইসলামিক স্টেট অব ইরাক অ্যান্ড দ্য লিভান্টের (আইএসআইএস) জঙ্গিদের ফালুজার রাস্তাগুলোতে দেখা গেছে। তারা ট্রাকে চড়ে রাস্তায় টহল দেয়। এসব ট্রাকে বিমানবিধ্বংসী অস্ত্রশস্ত্রও ছিল।সাংবাদিকেরা জানিয়েছেন, ফালুজার দখল নিতে সরকারি সেনারা গোলা নিক্ষেপ অব্যাহত রেখেছে। আনবার প্রদেশের পুলিশ বাহিনীর প্রধান হাদি রাজেইজির উদ্ধৃতি দিয়ে গণমাধ্যমের খবরে বলা হয়, পুলিশ শহরটির কেন্দ্রস্থল থেকে সম্পূর্ণভাবে সরে এসেছে। তারা এখন শহরের বাইরে অবস্থান নিয়েছে।প্রত্যক্ষদর্শীরা জানান, বৃহস্পতিবার জঙ্গিরা রামাদি ও ফালুজা শহরের ভবনগুলোতে কালো পতাকা ওড়ায় এবং মসজিদগুলোর মাইক ব্যবহার করে জনগণকে তাদের পাশে দাঁড়াতে আহ্বান জানায়।সাম্প্রতিক সময়ে ইরাকজুড়ে সুন্নি জঙ্গিরা আক্রমণ বাড়িয়ে দিয়েছে। শিয়া গোষ্ঠীগুলোও পাল্টা হামলা করে যাচ্ছে। ফলে দেশটিতে পুরোদমে সাম্প্রদায়িক সহিংসতার শঙ্কা দেখা দিয়েছে।এমন প্রেক্ষাপটে মার্কিন পররাষ্ট্রমন্ত্রী জন কেরি গতকাল রোববার জেরুজালেমে সাংবাদিকদের বলেন, ‘আমরা জঙ্গিদের বিরুদ্ধে লড়াইরত ইরাক সরকারের পাশে দাঁড়াব।... তবে এটা তাদের লড়াই। এটা আমরা আগেই উপলব্ধি করেছি।’সিরিয়ায় হামলার মুখে আইএসআইএস: উত্তর সিরিয়ার আলেপ্পো শহরে আল-কায়েদার ঘনিষ্ঠ আইএসআইএস জঙ্গিরা স্থানীয় অন্য বিদ্রোহী গোষ্ঠীগুলোর আক্রমণের শিকার হচ্ছে। এর ফলে তারা শহরটি থেকে নিজেদের প্রত্যাহার করে নেওয়ার হুমকি দিয়েছে।এক অডিও বার্তায় আইএসএইএসের অজ্ঞাতনামা মুখপাত্র বলেন, অন্য বিদ্রোহী গোষ্ঠীগুলো তাদের অনেক সদস্যকে হত্যা এবং আটক করেছে। ২৪ ঘণ্টার মধ্যে এটা বন্ধ না হলে আইএসআইএস শহরটি সিরীয় সরকারের বাহিনীর হাতে ছেড়ে দেবে। এএফপি ও বিবিসি।
