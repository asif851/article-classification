
প্রতারণা ঠেকাতে ভারতীয় পাসপোর্টে ঠিকানাসহ ব্যক্তিগত তথ্য আর প্রকাশ্যে থাকবে না। এর বদলে ব্যবহার করা হবে বারকোড। নাগরিকদের জন্য পাসপোর্টে শিগগিরই এ পরিবর্তন আনার সিদ্ধান্ত নিয়েছে ভারতের কেন্দ্রীয় সরকার।
ঠিকানা প্রমাণের জন্য বিভিন্ন ক্ষেত্রে ভারতের পাসপোর্টধারী নাগরিকেরা এত দিন পাসপোর্টটিকে দলিল হিসেবে ব্যবহার করতে পারতেন। পাসপোর্টের শেষের পাতায় রয়েছে পাসপোর্টধারীর ঠিকানা। কিন্তু এখন থেকে তা আর প্রকাশ্যে থাকবে না। নতুন পাসপোর্টের রঙেও পরিবর্তন আনা হবে। ভারতের সাধারণ পাসপোর্টের রং এখন নেভি ব্লু।
ভারতের পাসপোর্ট ও ভিসা বিভাগের সচিব সুরেন্দ্র কুমার জানিয়েছেন, পরবর্তী সিরিজের পাসপোর্টেই এই পরিবর্তন আনা হচ্ছে। এত দিন পাসপোর্টের দ্বিতীয় পাতায় পাসপোর্টধারীর ছবি ও অন্যান্য তথ্য এবং শেষের দিকের পাতায় মা-বাবার নাম, জীবনসঙ্গীর নাম, ঠিকানা বা আইনি অভিভাবকদের নাম থাকত। এবার সেই পাতাটি আর থাকবে না। এত দিন যে পাতাটি পাসপোর্টধারীরা ঠিকানা হিসেবে ব্যবহার করতে পারতেন, এবার থেকে আর তা পারবেন না। দেশটির পররাষ্ট্র মন্ত্রণালয় জানিয়েছে, পাসপোর্টধারীর ঠিকানা প্রকাশ্যে থাকায় প্রতারণা বাড়তে পারে। তাই প্রত্যেক পাসপোর্টধারীর ঠিকানা গোপন রাখতেই এই সিদ্ধান্ত নিয়েছে সরকার। ঠিকানা এবং ব্যক্তিগত তথ্যের পরিবর্তে পাসপোর্টে বারকোড থাকবে। এই বারকোড স্ক্যান করলেই পাসপোর্টধারীর যাবতীয় তথ্য জানতে পারবেন সংশ্লিষ্ট কর্মকর্তারা।
