
পেরুতে শীর্ষস্থানীয় প্রেসিডেন্ট প্রার্থী কিকো ফুজিমোরির বিরুদ্ধে হাজারো মানুষ গতকাল মঙ্গলবার বিক্ষোভযাত্রা করেছেন। বার্তা সংস্থা এএফপির প্রতিবেদনে জানানো হয়, রাজধানী লিমায় প্রায় ৫০ হাজার মানুষ ওই কর্মসূচিতে অংশ নেন।
কিকোর বাবা দেশটির সাবেক প্রেসিডেন্ট আলবার্তো ফুজিমোরি। ১৯৯২ সালের ৫ এপ্রিল অভ্যুত্থানের মাধ্যমে ক্ষমতা নিয়েছিলেন তিনি। ওই ঘটনার ২৪ বছর পর অভ্যুত্থানের দিনে আলবার্তোর মেয়ের বিরুদ্ধে দেশটিতে বড় ধরনের বিক্ষোভ হলো।
বিক্ষোভকারীরা স্লোগান দিয়ে বলেন, ‘ফুজিমোরি আর নয়’। বিক্ষোভকারীরা নানা ধরনের ব্যানার ও প্ল্যাকার্ড বহন করেন।
আগামী রোববারের নির্বাচনকে সামনে রেখে বিক্ষোভকারীরা দেশটির ন্যাশনাল ইলেকটরাল বোর্ড অভিমুখে যাত্রা করেন।
প্যাট্রিসিয়া সালাজার নামের বিশ্ববিদ্যালয়ের এক অধ্যাপক বলেন, তিনি চান, বিশ্ব জানুক যে দুর্নীতিগ্রস্ত এক নেতার মেয়ের প্রেসিডেন্ট প্রার্থী হওয়ার বিরুদ্ধে পেরুর জনগণ বেশ ক্ষুব্ধ।
৪০ বছর বয়সী রক্ষণশীল কিকোর বিরুদ্ধে দেশটির অন্যত্রও বিক্ষোভ হয়েছে।
বিক্ষোভকারীরা বলছেন, তাঁরা পেরুর জনগণকে ২৪ বছর আগের অভ্যুত্থানের কথা স্মরণ করিয়ে দিতে এই কর্মসূচির আয়োজন করেছেন। একই সঙ্গে তাঁরা কিকোর প্রার্থিতার বিরুদ্ধে তাঁদের অবস্থানের বিষয়টিও জানান দিতে চান।
কিকোর বাবা আলবার্তো দুর্নীতি ও মানবতাবিরোধী অপরাধের দায়ে দণ্ডিত হয়েছেন। ২০০৯ সালে তাঁর দণ্ড হয়। তিনি এখন ২৫ বছরের কারাদণ্ড ভোগ করছেন।
