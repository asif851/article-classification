
যুক্তরাষ্ট্রে অর্থ বরাদ্দ নিয়ে আইনপ্রণেতাদের মধ্যে শেষ মুহূর্তেও সমঝোতা হয়নি। সোমবার মধ্যরাতের পর থেকে যুক্তরাষ্ট্রের কেন্দ্রীয় সরকারের সব সেবা খাত বন্ধ হয়ে পড়েছে। এতে যুক্তরাষ্ট্রের গোটা সরকারব্যবস্থাই অকার্যকর হয়ে পড়েছে (গভর্নমেন্ট সিস্টেম ডাউন) বলে খবর পরিবেশন করছে মার্কিন গণমাধ্যম। ডেমোক্র্যাট ও রিপাবলিকান দলের চরম বৈরিতার কারণেই ১৭ বছর পর কেন্দ্রীয় সরকার নিয়ে দ্বিতীয়বারের মতো এমন টানাপোড়েনের ঘটনা ঘটেছে। মার্কিন কংগ্রেসের প্রতিনিধি পরিষদের নিয়ন্ত্রণ এখন রিপাবলিকানদের হাতে। কংগ্রেসের উচ্চকক্ষ সিনেটের নিয়ন্ত্রণও রিপাবলিকানদের হাতে। ৩০ সেপ্টেম্বর মধ্যরাত পর্যন্ত পরবর্তী অর্থবছরের বরাদ্দ অনুমোদনের শেষ সময় ছিল। এদিন প্রতিনিধি পরিষদ প্রেসিডেন্ট বারাক ওবামার স্বাস্থ্যসেবা আইনের কার্যকারিতা এক বছরের জন্য পিছিয়ে দেওয়ার প্রস্তাব গ্রহণ করে। স্বাস্থ্যসেবা আইনের বিরোধী রিপাবলিকান দল মূলত এর কার্যক্রম বাধাগ্রস্ত করার জন্যই এই কৌশল নেয়। তাদের দাবি ছিল, সিনেটে স্বাস্থ্যসেবা আইন কার্যক্রম পিছিয়ে দেওয়ার ব্যাপারটি অনুমোদন করা হোক। এর পরই তারা কেন্দ্রীয় সেবা খাতে অর্থ বরাদ্দ নিয়ে সমঝোতা করবে। তবে প্রেসিডেন্ট বারাক ওবামাসহ সিনেটে ডেমোক্র্যাটরা স্বাস্থ্যসেবা আইন কার্যক্রম নিয়ে অনড় অবস্থান নেন। সোমবার সন্ধ্যায় কংগ্রেসের গৃহীত স্বাস্থ্যবিমা আইন কার্যক্রম স্থগিত রাখার প্রস্তাবটি প্রত্যাখ্যান করা হয়। দিনভর কংগ্রেসে নানা নাটকীয়তা ও উত্তেজনার পর সব ধরনের সমঝোতার সুযোগ নষ্ট হয়ে যায়।
এই মুহূর্তে পুরো ব্যাপারটি নিয়ে ডেমোক্র্যাটদের পক্ষ থেকে যুক্তরাষ্ট্রের তৃণমূল পর্যায়ে নাগরিকদের উদ্বুদ্ধ করা হচ্ছে। এ ব্যাপারে সমঝোতায় আসার জন্য জনপ্রতিনিধিদের ওপর চাপ প্রয়োগ অব্যাহত রাখতে প্রেসিডেন্ট বারাক ওবামার পক্ষ থেকে আহ্বান জানানো হচ্ছে।
বাজেট বরাদ্দ না হওয়ায় সোমবার মধ্যরাত থেকে জাতীয় পার্ক, পরিবেশবিষয়ক সংস্থা, মহাকাশ গবেষণা সংস্থাসহ মার্কিন সরকারের বহু সেবা খাত বন্ধ হয়ে গেছে। মধ্যরাতের পর অতিরিক্ত দুই ঘণ্টা বিনা বেতনে কাজ করে সংশ্লিষ্ট বিভাগের কর্মকর্তা-কর্মচারীরা দপ্তর ছেড়েছেন। অর্থ বরাদ্দ নিয়ে যুক্তরাষ্ট্রের আইনপ্রণেতাদের এ রাজনৈতিক যুদ্ধে কেন্দ্রীয় সরকারের প্রায় আট লাখ কর্মচারীর ভবিষ্যত্ অনিশ্চিত হয়ে পড়েছে। প্রতিরক্ষা বাহিনীর বেতন-ভাতা যেন বন্ধ না হয়ে যায়, সে কারণে প্রেসিডেন্ট বারাক  ওবামা পৃথক একটি আইনে স্বাক্ষর করেছেন।
রিপাবলিকানদের সঙ্গে একটি সমঝোতা করার জন্য ওয়াশিংটনে টানা বৈঠক চলছে। আইনপ্রণেতারা নির্ঘুম সময় কাটাচ্ছেন। ডেমোক্র্যাট দলের পক্ষ থেকে বলা হয়েছে, স্বাস্থ্যসেবা আইন কার্যকর রেখেই সমঝোতার সর্বাত্মক উদ্যোগ নেওয়া হয়েছে। রিপাবলিকান দলের রক্ষণশীলেরা বাজেট বরাদ্দের চাপে ফেলে প্রেসিডেন্ট ওবামার স্বাস্থ্যসেবা আইনকে কার্যত অকার্যকর করার জন্য মরিয়া হয়ে উঠেছেন। ১৯৯৫-৯৬ অর্থবছরে তত্কালীন প্রেসিডেন্ট বিল ক্লিনটনের সময় অর্থ বরাদ্দ নিয়ে দুই দফা একই পরিস্থিতির সৃষ্টি হয়েছিল।
 
