
সুইজারল্যান্ডের ছোট্ট এক শহরে আজ সোমবার যন্ত্রচালিত করাত দিয়ে হামলা চালিয়েছেন এক ব্যক্তি। এতে পাঁচজন আহত হয়েছেন। তাঁদের মধ্যে দুজনের অবস্থা গুরুতর। রয়টার্সের এক খবরে এ তথ্য জানানো হয়েছে।
পুলিশ জানিয়েছে, এটি কোনো সন্ত্রাসী হামলা নয়। হামলাকারীকে এর মধ্যে শনাক্ত করা হয়েছে। তবে নাম প্রকাশ করেননি।
পুলিশ জানায়, সাফহাউসেন শহরে কেনাকাটার জন্য পরিচিত এক সড়কের পাশে একটি অফিসে এ হামলার ঘটনা ঘটে। জার্মান সীমান্তঘেঁষা এই শহরে ৩৬ হাজার বাসিন্দা রয়েছে।
সুইস পত্রিকা ব্লিক জানায়, ঘটনার পর পুলিশ ওই এলাকা ঘেরাও করে এবং লোকজনকে সরে যেতে বলে। প্রত্যক্ষদর্শীরা জানিয়েছেন, উদ্ধারকর্মীরা জখম হওয়া ব্যক্তিদের সেবা দিয়েছেন। ঘটনাস্থলে হেলিকপ্টার অ্যাম্বুলেন্স গেছে।
