
রাখাইন পরিস্থিতির কারণে জেনেভায় জাতিসংঘের মানবাধিকার কাউন্সিলের চলতি অধিবেশনে তুমুল সমালোচনার মুখে পড়েছে মিয়ানমার। গতকাল মঙ্গলবার এ নিয়ে সাধারণ বিতর্কে অনেক দেশ মিয়ানমারের ভূমিকার নিন্দা জানায়। এই অবস্থায় এসেও রাখাইন পরিস্থিতি নিয়ে মিথ্যাচার করেছে দেশটি।
গতকাল জাতিসংঘের মানবাধিকার কাউন্সিলের ওয়েবসাইট থেকে এ তথ্য জানা যায়।
বাংলাদেশ বলেছে, মিয়ানমার থেকে ৩ লাখ রোহিঙ্গা বাংলাদেশে আশ্রয় নেওয়ায় গুরুতর পরিস্থিতির সৃষ্টি হয়েছে। মিয়ানমারে ৩ হাজারের বেশি রোহিঙ্গাকে হত্যা করা হয়েছে এবং অন্যরা অব্যাহতভাবে মিয়ানমারের নিরাপত্তা বাহিনী ও গোয়েন্দা সংস্থার সদস্যদের নিপীড়নের শিকার হচ্ছে। ‘রোহিঙ্গারা বাংলাদেশ থেকে মিয়ানমারে যাওয়া অভিবাসী’—এই অপপ্রচার অব্যাহত রয়েছে। অথচ এসব মানুষ দীর্ঘদিন ধরেই মিয়ানমারে বসবাস করছে। এই অবস্থায় রোহিঙ্গাদের নাগরিকত্ব দেওয়াসহ সমস্যার মূলে যেতে আন্তর্জাতিক সম্প্রদায়ের দৃষ্টি আকর্ষণ করেছে বাংলাদেশ।
জর্ডান বলেছে, মিয়ানমারে রোহিঙ্গাদের যেভাবে নির্বিচারে হত্যা করা হচ্ছে, দেশটির সরকারকে এর দায় নিতে হবে। ইরান বলছে, রাখাইন পরিস্থিতি অত্যন্ত উদ্বেগের। সেখানকার মুসলিম জনগোষ্ঠীর নিরাপত্তা নিশ্চিত হওয়াটা জরুরি। স্লোভেনিয়া বাংলাদেশের সীমান্তের কাছে স্থলমাইন পুঁতে রাখার নিন্দা জানায়। পাকিস্তান বলেছে, তদন্ত দলকে মিয়ানমার যেতে না দেওয়াটা নিন্দনীয়।
বিভিন্ন দেশের সমালোচনার জবাবে মিয়ানমার বলেছে, মিয়ানমার কখনো গণহত্যা অনুমোদন করে না। কাজেই সুনির্দিষ্ট কোনো প্রমাণ ছাড়া জাতিসংঘের মানবাধিকারবিষয়ক হাইকমিশনার ওই শব্দ (জাতিগত নিধন) ব্যবহার করে নিজের বিশ্বাসযোগ্যতাকে প্রশ্নবিদ্ধ করেছেন। রাখাইনের লোকজনকে বিদেশে পাঠানোর প্রলোভন দেখিয়ে নিজেদের বাড়ি ছাড়তে উসকানি দেওয়া হয়েছে।
উল্লেখ্য, মানবাধিকার কাউন্সিলের ৩৬তম অধিবেশনের শুরুর দিন গত সোমবার জাতিসংঘের মানবাধিকারবিষয়ক হাইকমিশনার জেইদ রাদ আল হুসেইন বলেন, রাখাইনে যা ঘটছে, তা ‘জাতিগত নিধনের উৎকৃষ্ট দৃষ্টান্ত’।
