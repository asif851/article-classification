
একটি বাড়ির গোসলখানায় পাওয়া গেল ৩২ কেজি সোনা ও প্রায় সাড়ে ছয় কোটি রুপি! আয়কর বিভাগ আজ শনিবার ওই সোনা ও রুপি জব্দ করেছে। ভারতের কর্ণাটক রাজ্যের ওই বাড়ির মালিক একজন হুন্ডি ব্যবসায়ী।
এনডিটিভির প্রতিবেদনে বলা হয়, গোসলখানা থেকে নতুন নোটের ৫ কোটি ৭০ লাখ রুপি, বাতিল হওয়া নোটের ৯০ লাখ রুপি এবং ৩২ কেজি সোনার বিস্কুট ও অলংকার জব্দ করা হয়েছে। পুরোনো ৫০০ ও ১০০০ হাজার রুপির নোট বাতিল করার পর কালোটাকার মালিকদের বিরুদ্ধে চলমান অভিযানের অংশ হিসেবে আয়কর বিভাগ ওই গোপন সম্পদ জব্দ করল। ওই হুন্ডি ব্যবসায়ীর নাম প্রকাশ করা হয়নি।
আয়কর বিভাগের কর্মকর্তারা বলেন, গোয়েন্দা তথ্যের ভিত্তিতে আয়কর বিভাগের লোকজন কর্ণাটকের চাল্লাকেরে শহরের ওই বাড়িতে অভিযান চালায়। গোপন তথ্য অনুযায়ী তাঁরা বেসিনের ওপরে স্টেইনলেস স্টিলের ভেতরে এবং গোসলখানার টাইলসের দেয়ালের ভেতরে তল্লাশি চালিয়ে ওই নগদ অর্থ, সোনার বিস্কুট ও স্বর্ণালংকার পাওয়া যায়। জব্দ করা হয় বিপুল পরিমাণ নথি।
আয়কর বিভাগের তদন্ত শাখা গতকাল শুক্রবার চিত্রদুর্গা ও হুবালি এলাকায় ক্যাসিনো ও সোনা–রুপার ব্যবসায়ীদের বাড়িতে অভিযান চালানোর পর আজ হুন্ডি ব্যবসায়ীর বাড়িতে থেকে ওই অর্থ সম্পদ জব্দ করল।
