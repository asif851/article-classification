
মার্কিন জাতীয় নিরাপত্তা সংস্থা এনএসএর সাবেক চুক্তিভিত্তিক কর্মী এডওয়ার্ড স্নোডেন বলেছেন, যুক্তরাষ্ট্রে তাঁর ন্যায়বিচার পাওয়ার সুযোগ নেই। তাই দেশে ফেরার তাঁর কোনো পরিকল্পনা নেই।১০০ বছরের পুরোনো যে আইনে তাঁকে অভিযুক্ত করা হয়েছে, তা ‘জনস্বার্থ প্রতিরক্ষার’ ক্ষেত্রে অন্তরায় বলেও মন্তব্য করেন স্নোডেন। এনএসএর গোপন নজরদারি কার্যক্রমের অসংখ্য নথি গণমাধ্যমে ফাঁস করে বিশ্বব্যাপী আলোচিত হন সংস্থাটির সাবেক এই কর্মী। ‘ফ্রি স্নোডেন’ নামের একটি ওয়েবসাইটে অনলাইনে প্রশ্নোত্তর পর্বে তিনি বলেন, ‘আমি দেশে ফিরে আমার বিষয়টি একজন বিচারকের কাছে তুলে ধরতে পারি—এমন কোনো উপায় নেই।’৩০ বছর বয়সী স্নোডেন ইন্টারনেট ও ফোনকলে মার্কিন গোপন নজরদারির খবর ফাঁস করার পর দেশ থেকে পালিয়ে যান। বর্তমানে তিনি রাশিয়ায় অস্থায়ী আশ্রয়ে রয়েছেন। বিবিসি।
