
আল-কায়েদার জঙ্গিরা ইয়েমেনের দক্ষিণ-পূর্বাঞ্চলের একটি কারাগারের ফটক ভেঙে আজ বৃহস্পতিবার তিন শতাধিক বন্দীকে ছিনিয়ে নিয়েছে। এই বন্দীদের মধ্যে আল-কায়েদার একজন জ্যেষ্ঠ নেতাও আছেন বলে দেশটির নিরাপত্তা কর্মকর্তারা জানিয়েছেন।
নাম প্রকাশ না করে একজন কর্মকর্তা বার্তাসংস্থা এএফপিকে জানান, আল-কায়েদার ওই নেতার নাম খালিদ বাতারফি। তিনি চার বছরের বেশি সময় ধরে ওই কারাগারে বন্দী ছিলেন।
আল-কায়েদার জঙ্গিদের হামলায় ওই কারাগারের দুজন নিরাপত্তা-কর্মী নিহত হয়েছে। নিরাপত্তাকর্মীদের পাল্টা গুলিতে আল-কায়েদার পাঁচ জঙ্গি নিহত হয়।
খালিদ বাতারফি আল-কায়েদার আরব উপদ্বীপ শাখা অ্যারাবিয়ান পেনিনসুলার অন্যতম শীর্ষ আঞ্চলিক নেতা। ২০১১-১২ সালে ইয়েমেনের সরকারি বাহিনীর সঙ্গে আল-কায়েদার সংঘর্ষের সময় তিনি নেতৃত্বে ছিলেন। ওই সময় জঙ্গিরা দেশটির দক্ষিণ ও পূর্বাঞ্চলের একটি বড় অংশ দখল করে নেয়।
ইয়েমেনে অস্থিতিশীল পরিস্থিতি বিরাজ করছে। শিয়া হুতি বিদ্রোহীদের রুখতে আরব জোটের কাছে দ্রুত স্থলসেনা মোতায়েনের আহ্বান জানিয়েছে ইয়েমেন। সৌদি আরবের নেতৃত্বাধীন আরব দেশগুলোর বাহিনী দেশটির হুতি বিদ্রোহীদের বিরুদ্ধে হামলা চালিয়ে যাচ্ছে। এ প্রেক্ষাপটে হুতিদের সমর্থন দেওয়া ইরান বলেছে, সৌদি আরব ও তারা মিলে এ সংকটের সমাধান করতে পারে।
