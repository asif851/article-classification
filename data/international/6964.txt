
রাশিয়ায় সদ্য হত্যাকাণ্ডের শিকার হওয়া বিরোধী নেতা বরিস নেমৎসভের বান্ধবী গান্না দুরিৎসকাকে হত্যার হুমকি দেওয়া হয়েছে। আজ শুক্রবার তাঁর আইনজীবী এ কথা জানিয়েছেন।এএফপির খবরে বলা হয়েছে, মস্কো থেকে সোমবার ইউক্রেনে ফেরেন গান্না দুরিৎসকা। এর পরই দেশটির ২৩ বছর বয়সী মডেলকে মৃত্যুর হুমকি দেওয়া হয়েছে। এক বিবৃতিতে তাঁর আইনজীবী ভিক্টর সোকিন জানান, মা–বাবার সঙ্গে থাকার সময় দুরিৎসকাকে অজ্ঞাত লোকেরা মৃত্যুর হুমকি দেয়। ভিক্টর আরও জানান, গান্না দুরিৎসকার নিরাপত্তার জন্য সম্ভব সবকিছু্ই করা হয়েছে। তবে মৃত্যুর হুমকি নিয়ে তিনি বিস্তারিত কিছু বলেননি।রাশিয়ার প্রেসিডেন্ট ভ্লাদিমির পুতিনের কঠোর সমালোচক ৫৫ বছর বয়সী নেমৎসভকে স্থানীয় সময় গত শুক্রবার দিবাগত রাতে মস্কোর রাজপথে গুলি করে হত্যা করা হয়। রুশ প্রেসিডেন্টের সরকারি বাসভবন ক্রেমলিনের খুব কাছেই হেঁটে বলশয় মস্কভোরেৎস্কি সেতু পার হওয়ার সময় একটি গাড়ি থেকে নেমৎসভকে পিস্তল দিয়ে গুলি করে আততায়ীরা দ্রুত সরে পড়ে। ইউক্রেনে রাশিয়ার বিতর্কিত ভূমিকার বিরুদ্ধে মস্কোতে এক প্রতিবাদ কর্মসূচিতে সমর্থন জানানোর কয়েক ঘণ্টার মধ্যে খুন হন উদারপন্থী এই নেতা।
রাশিয়ার সাবেক উপপ্রধানমন্ত্রী বরিস নেমৎসভ আততায়ীর গুলিতে নিহত হওয়ার সময় তাঁর সঙ্গে ছিলেন গান্না। বরিস নেমৎসভের হত্যাকারীদের ধরতে ইতিমধ্যে বড় অঙ্কের পুরস্কার ঘোষণা করেছে রুশ সরকার। ঘটনার সঙ্গে জড়িত ব্যক্তিদের বিচারের আওতায় আনার প্রতিশ্রুতি দিয়েছেন প্রেসিডেন্ট পুতিন। নিহত নেমৎসভ প্রতিবেশী ইউক্রেনে রাশিয়ার কথিত হস্তক্ষেপের বিরোধী ছিলেন। পুতিনের কড়া সমালোচক ছিলেন বরিস নেমৎসভ।
আরও পড়ুন:পুতিনবিরোধী নেমৎসভ খুননেমৎসভকের জন্য মস্কোয় শোকমিছিল আজকিয়েভ পৌঁছেছেন নেমৎসভের বান্ধবী
