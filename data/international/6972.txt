
কেনিয়ার প্রেসিডেন্ট উহুরু কেনিয়াত্তার বিরুদ্ধে মানবতাবিরোধী অপরাধের অভিযোগ তুলে নিয়েছেন নেদারল্যান্ডসের দ্য হেগের আন্তর্জাতিক অপরাধ আদালত (আইসিসি)। খবর এএফপি ও বিবিসির।কেনিয়াত্তা ২০০৭-০৮ সালের নির্বাচন-পরবর্তী জাতিগত সহিংসতায় জড়িত ছিলেন বলে অভিযোগ আনা হয়েছিল। ওই ঘটনায় প্রায় এক হাজার ২০০ জনের মৃত্যু হয়। প্রাণ বাঁচাতে ঘরছাড়া হতে হয় ছয় লাখ মানুষকে।অব্যাহতি পাওয়ার পর গতকাল শুক্রবার প্রতিক্রিয়ায় কেনিয়াত্তা বলেছেন, আইসিসির রায়ে ‘তাঁর নির্দোষিতাই প্রমাণ হয়েছে’। তিনি বরাবরই অভিযোগগুলোর সত্যতা অস্বীকার করে আসছেন। এ মামলায় আইসিসির ভাবমূর্তি মারাত্মকভাবে ক্ষুণ্ন হয়েছে বলে মন্তব্য করেন কেনীয় প্রেসিডেন্ট।কেনিয়াত্তার বিরুদ্ধে এ মামলায় প্রয়োজনীয় সাক্ষ্যপ্রমাণ-সংবলিত দলিলপত্র দিতে আইসিসির প্রস্তাব প্রত্যাখ্যান করেছিল কেনিয়া সরকার। খুন, ধর্ষণ ও বহু মানুষকে দেশ থেকে বের করে দেওয়াসহ পাঁচটি অভিযোগ আনা হয়েছিল প্রেসিডেন্টের বিরুদ্ধে। তিনি অব্যাহতি পাওয়ায় দেশটিতে মিশ্র প্রতিক্রিয়া হয়েছে। কেউ ব্যথিত হয়েছেন, আবার কেউ উল্লাস প্রকাশ করেছেন।কেনিয়াত্তার অব্যাহতির জন্য বিরোধীদের কেউ কেউ সাবেক কৌঁসুলি লুইস মোরেনো ওকাম্পোকে দায়ী করেছেন। তাঁদের অভিযোগ, ওকাম্পো প্রয়োজনীয় তথ্যপ্রমাণ ও সাক্ষী আদালতে উপস্থাপন না করায় কেনিয়াত্তা রেহাই পেয়ে গেছেন। সহিংসতায় জড়িত ব্যক্তিদের বিচারের জন্য আইসিসি কেনিয়াকে কয়েক দফা সময় বেঁধে দিয়েছিল। কিন্তু দেশটির সরকার এতে রাজি না হওয়ায় আইসিসিতেই কেনিয়াত্তা ও তাঁর সহযোগী উইলিয়াম রুতোর বিরুদ্ধে অভিযোগ গঠন করা হয়।
