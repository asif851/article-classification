
মানবাধিকার লঙ্ঘনের অভিযোগে ভারতের গুজরাটের মুখ্যমন্ত্রী ও বিজেপির প্রধানমন্ত্রী প্রার্থী নরেন্দ্র মোদির প্রতি এত দিন যুক্তরাষ্ট্রের মনোভাব ছিল কঠোর। কিন্তু পুরোনো অবস্থানে আর অনড় থাকছে না ওয়াশিংটন। মোদির ব্যাপারে নমনীয় হওয়ার আভাস দিয়েছে দেশটি।আন্তর্জাতিক একটি গণমাধ্যমের বরাত দিয়ে আজ মঙ্গলবার টাইমস অব ইন্ডিয়া অনলাইনের প্রতিবেদনে জানানো হয়, বিতর্কিত নেতা নরেন্দ্র মোদির সঙ্গে বৈঠকের পরিকল্পনা করছেন ভারতে নিযুক্ত মার্কিন রাষ্ট্রদূত ন্যান্সি পাওয়েল।নাম প্রকাশ না করে মার্কিন পররাষ্ট্র দপ্তরের এক কর্মকর্তা গতকাল সোমবার এ তথ্য নিশ্চিত করে বলেছেন, মোদি ও পাওয়েলের মধ্যে বৈঠকের জন্য একটি সময় নির্ধারিত হয়েছে। তবে কবে ও কখন এই বৈঠক হবে, এ ব্যাপারে কিছুই জানাননি তিনি। এই বৈঠককে ভারত-যুক্তরাষ্ট্রের সম্পর্কের একটি অংশ হিসেবেই বর্ণনা করেছেন ওই মার্কিন কর্মকর্তা।২০০২ সালে গুজরাটে ভয়াবহ দাঙ্গার জন্য মুখ্যমন্ত্রী মোদিকে দায়ী করে আসছে বিভিন্ন মানবাধিকার সংগঠন। ওই দাঙ্গায় অন্তত দুই হাজার মানুষ নিহত হন। তাঁদের অধিকাংশই মুসলিম। ওই ঘটনায় নিজের সম্পৃক্ততা অস্বীকার করেছেন মোদি। তবে দাঙ্গার দায়ে মোদি সরকারের এক মন্ত্রীর যাবজ্জীবন কারাদণ্ড হয়েছে।মানবাধিকার লঙ্ঘনের অভিযোগে ২০০৫ সালে মোদির ভিসা প্রত্যাহার করে যুক্তরাষ্ট্র। তাঁকে নতুন করে ভিসা দিতেও অস্বীকৃতি জানায় দেশটি।
মে মাসের শেষের দিকে ভারতে জাতীয় নির্বাচন হওয়ার কথা। ওই নির্বাচনে বিজেপির জয়ী হওয়ার সম্ভাবনা বাড়ছে। আর বিজেপি জয়ী হলে প্রধানমন্ত্রী হবেন মোদি।
এমন প্রেক্ষাপটে মোদির সঙ্গে বৈঠকের পরিকল্পনা করছেন ভারতে নিযুক্ত মার্কিন রাষ্ট্রদূত। এই সাক্ষাত্কার মোদির ব্যাপারে যুক্তরাষ্ট্রে পরিবর্তিত পররাষ্ট্রনীতির ইঙ্গিত দিচ্ছে। একই সঙ্গে মোদিকে মার্কিন ভিসা দেওয়ারও আভাস পাওয়া যাচ্ছে।
 
