
 
অস্ট্রেলিয়ায় একটি স্কুল সফরের সময় প্রধানমন্ত্রী জুলিয়া গিলার্ডকে লক্ষ্য করে স্যান্ডউইচ ছোড়া হয়েছে। চট করে সরে যাওয়ায় এটি তাঁর শরীরে লাগেনি।আজ বৃহস্পতিবার ক্যানবেরা এলাকায় লিনেহ্যাম হাইস্কুল সফরের সময় এ ঘটনা ঘটে।এ মাসের প্রথম দিকে আরও একবার অস্ট্রেলিয়ার প্রধানমন্ত্রীকে লক্ষ্য করে স্যান্ডউইচ ছোড়ার ঘটনা ঘটে।‘টাইমস অব ইন্ডিয়া’য় প্রকাশিত খবরে বলা হয়, ধারণা করা হচ্ছে, টিফিনের জন্য আনা স্যান্ডউইচ প্রধানমন্ত্রীকে কেউ ছুড়ে মেরেছে। তবে কে এ কাজ করেছে, তা জানা যায়নি।ছবিতে দেখা গেছে, স্যান্ডউইচটি জুলিয়া গিলার্ডের বাঁ হাতের পাশ দিয়ে গিয়ে মাটিতে পড়ে। এ সময় তিনি স্কুলের শিশুদের সঙ্গে হাত মেলাচ্ছিলেন। পরিস্থিতি হালকা করতে এ সময় গিলার্ডের সঙ্গে থাকা অস্ট্রেলিয়ার রাজধানীর টেরিটরি চিফ মিনিস্টার কেটি গ্যালাগার হেসে বলেন, শিশুরা প্রায়ই এ রকম দুষ্টুমি করে।
এ মাসের প্রথম দিকে আরেকটি স্কুল সফরের সময়ও দেশটির প্রধানমন্ত্রীকে লক্ষ্য করে স্যান্ডউইচ ছোড়া হয়। ওই সময় গিলার্ড মজা করে বলেন, ‘শিশুরা ভেবেছে, আমি ক্ষুধার্ত।’ এ ঘটনায় সন্দেহভাজন এক শিক্ষার্থীকে ১৫ দিনের জন্য স্কুল থেকে বরখাস্ত করা হয়। ওই শিক্ষার্থী অবশ্য অভিযোগ অস্বীকার করে।
