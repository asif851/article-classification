
ভারতশাসিত জম্মু ও কাশ্মীরের শাসক দল পিপলস ডেমোক্রেটিক পার্টির (পিডিপি) এক সাবেক নেতাকে দিনদুপুরে গুলি করে হত্যা করেছে সন্ত্রাসীরা। আজ বুধবার দুপুরে কাশ্মীরের পুলওয়ামা জেলায় এ ঘটনা ঘটে। সন্ত্রাসীরা ওই নেতার গাড়ি লক্ষ্য করে গুলি চালিয়েছিল।
এনডিটিভির খবরে বলা হয়েছে, নিহত নেতার নাম গোলাম নবী প্যাটেল। গত বছর পিডিপির পুলওয়ামা শাখার সাধারণ সম্পাদক ছিলেন তিনি। বুধবার রাজপুরা চক এলাকার কাছে তাঁর গাড়ি লক্ষ্য করে একাধিক গুলি চালায় সন্ত্রাসীরা। এ সময় গোলাম নবী প্যাটেলের সঙ্গে থাকা দুজন ব্যক্তিগত নিরাপত্তা কর্মকর্তা আহত হন এবং তাঁদের হাসপাতালে নিয়ে যাওয়া হয়। গুলি চালানোর পর পালিয়ে যায় বন্দুকধারীরা।
ইন্ডিয়ান এক্সপ্রেসের খবরে বলা হয়েছে, গোলাম নবী প্যাটেল আগে পিপলস ডেমোক্রেটিক পার্টির (পিডিপি) সঙ্গে সংশ্লিষ্ট ছিলেন। পরে তিনি কংগ্রেসে যোগ দেন। কংগ্রেস এই হত্যাকাণ্ডের ঘটনাকে ‘ভয়ংকর’ বলে অভিহিত করেছে।
এ ঘটনায় ভারতশাসিত কাশ্মীরের মুখ্যমন্ত্রী মেহবুবা মুফতি নিহত ব্যক্তির পরিবারের সদস্যদের প্রতি সমবেদনা জানিয়েছেন। এক টুইট বার্তায় তিনি বলেন, ‘বন্দুকধারী জঙ্গিদের হামলায় গোলাম নবী প্যাটেল নিহত হয়েছেন। এ ধরনের কাপুরুষোচিত হামলায় একটি পরিবারকে বিপর্যস্ত করা ছাড়া অন্য কোনো কিছুই অর্জন করা যায় না।’
কাশ্মীরের দক্ষিণাঞ্চলে পুলওয়ামা জেলার অবস্থান। এই জেলা ভারতশাসিত কাশ্মীরের মুখ্যমন্ত্রী মেহবুবা মুফতির দুর্গ হিসেবে পরিচিত। স্থানীয় পুলিশ জানিয়েছে, এ হত্যাকাণ্ডের ঘটনায় একটি মামলা করা হয়েছে এবং তদন্তও শুরু হয়েছে। এলাকাজুড়ে তল্লাশি চালাচ্ছে নিরাপত্তা বাহিনী।
