
দলের লোকদের পুলিশকে বোমা মারার পরামর্শ দিয়ে তোপের মুখে পড়েছেন বীরভূমের তৃণমূল কংগ্রেসের সভাপতি অনুব্রত মণ্ডল। অনুব্রত গত বুধবার বোলপুরের কসবা পঞ্চায়েত এলাকায় এক জনসভায় নির্দলীয় প্রার্থীদের হুমকি দিয়ে বলেছেন, ‘কসবাতে যদি কোনো নির্দল প্রার্থী কারও বাড়িতে গিয়ে হুমকি দেয়, তার বাড়িটা ভেঙে জ্বালিয়ে দিন। ...আর যদি কোনো প্রশাসন ভাবে নির্দলকে সমর্থন করবে, সেই প্রশাসনের পুলিশের ওপর বোমা মারুন। আমি বলছি বোমা মারতে।’ অনুব্রত মন্ডলের এই বক্তব্য গতকাল বৃহস্পতিবার কলকাতার সংবাদমাধ্যমে প্রচারিত হলে রাজনৈতিক মহলে তীব্র প্রতিক্রিয়া ছড়িয়ে পড়ে। কংগ্রেস, সিপিএম, বিজেপিসহ সব বিরোধী দলের নেতারাই একবাক্যে দাবি তুলেছেন, এই বক্তব্যের জন্য অনুব্রত মন্ডলকে অবিলম্বে গ্রেপ্তার করতে হবে। ইতিমধ্যে বিরোধী দলের পক্ষ থেকে নির্বাচন কমিশনে অভিযোগ জানানো হয়েছে।এর আগেও বীরভূম জেলার এই নেতা পঞ্চায়েত নির্বাচনের মনোনয়ন জমা দেওয়ার সময় রামপুরহাটে এক জনসভায় বলেছিলেন, ‘কংগ্রেস-সিপিএম আমাদের শত্রু। কাউকে মনোনয়ন জমা দিতে দেবেন না। দরকার হলে আমাকে ডাকবেন। আমি আপনাদের পাশে থাকব।’
