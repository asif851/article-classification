
পেরুতে শক্তিশালী ভূমিকম্প আঘাত হেনেছে। রিখটার স্কেলে ওই ভূমিকম্পের মাত্রা ছিল ৫ দশমিক ৪। এতে অন্তত সাতজন নিহত হওয়ার খবর পাওয়া গেছে।
পেরুর স্থানীয় সময় রোববার রাত ৯টা ৫৮ মিনিটে দেশটির দক্ষিণাঞ্চলের আরেকুইপা এলাকায় ভূমিকম্প আঘাত হানে। এতে কমপক্ষে ৮০টি ঘরবাড়ি বিধ্বস্ত হয়। এতে সাতজন নিহত হওয়ার পাশাপাশি অন্তত ৪০ জন আহত হন। ভূমিকম্পের পরপর উদ্ধার তৎ​পরতা শুরু হয়।
মার্কিন ভূতাত্ত্বিক জরিপের তথ্যমতে, ভূমিকম্পের কেন্দ্রস্থল ছিল ভূপৃষ্ঠ থেকে ১০ কিলোমিটার নিচে। দেশটির চিভায় শহর থেকে মাত্র সাত কিলোমিটার পশ্চিমে ছিল এর উৎপত্তিস্থল।আরেকুইপা এলাকার মেয়র বলেন, ‘ভূমিকম্পটি খুবই শক্তিশালী মনে হয়েছে। এই মুহূর্তে আশপাশের গ্রামে যোগাযোগ করা যাচ্ছে না।’আরেকুইপার গভর্নর ইয়ামিলা ওসোরিও জানিয়েছেন, তিনি ঘটনাস্থল পরিদর্শনে যাচ্ছেন।এর আগে ২০০৭ সালে পেরুর উপকূলীয় এলাকায় রিখটার স্কেলে ৮ মাত্রার ভূমিকম্প আঘাত হেনেছিল। এতে কমপক্ষে ৬০০ মানুষের প্রাণহানি হয়।
