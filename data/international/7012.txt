
হংকংয়ের বিলাসবহুল হোটেল রিটজ কার্লটনে এক নারী ও এক শিশু খুন হয়েছে। এ ঘটনায় পুলিশ এক বিদেশিকে গ্রেপ্তার করেছে।
পুলিশ এএফপিকে জানায়, আজ রোববার সকালে পুলিশ খবর পায়, এক পুরুষ ও এক নারী ঝগড়া করছেন। এরপরপরই পুলিশ সেখানে ছুটে যায়। সেখানে গিয়ে ওই নারী ও এক ছেলেশিশুকে মৃত অবস্থায় পাওয়া যায়। এ ঘটনায় সন্দেহভাজন হিসেবে এক ব্যক্তিকে গ্রেপ্তার করে হাসপাতালে পাঠানো হয়েছে। তবে পুলিশ এই তিনজনের সম্পর্ক কী, তা নিশ্চিত করেননি।
স্থানীয় সংবাদমাধ্যম অ্যাপল ডেইলি জানায়, ওই দম্পতির বয়স চল্লিশের কোঠায়। আর তাঁদের ছেলের বয়স সাত বছর। তাঁরা কোরিয়ার নাগরিক। কয়েক দিন আগে তাঁরা এই পাঁচতারকা হোটেলে ওঠেন।
হংকংয়ের সর্বোচ্চ ভবন আইসিসির সবচেয়ে ওপরের তলায় এই হোটেল। এখান থেকে হংকং শহরের পুরোটা ও ভিক্টোরিয়া হারবার উপভোগ করা যায়।
