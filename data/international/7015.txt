
নিউজিল্যান্ডের সাবেক প্রধানমন্ত্রী হেলেন ক্লার্ক জাতিসংঘের মহাসচিব পদে তাঁর প্রার্থিতা ঘোষণা করেছেন। ক্লার্ক মহাসচিব হলে প্রথম কোনো নারী এ পদে আসীন হবেন।ক্লার্ক ১৯৯৯ থেকে ২০০৮ সাল পর্যন্ত তিন দফায় নিউজিল্যান্ডের প্রধানমন্ত্রী ছিলেন। তিনি জাতিসংঘের মহাসচিব পদে প্রার্থী হচ্ছেন এমন একটা জল্পনা ছিল বেশ কিছু দিন থেকে। গত সোমবার ওয়েলিংটনে প্রার্থিতা ঘোষণা করে ক্লার্ক জল্পনার অবসান ঘটালেন। তিনি এর আগে জাতিসংঘ উন্নয়ন কর্মসূচির (ইউএনডিপি) প্রধান ছিলেন। বৈশ্বিক কোনো প্রতিষ্ঠানের প্রধান হিসেবে তিনিই ছিলেন প্রথম নারী।ক্লার্কের প্রার্থী ঘোষণাকে স্বাগত জানিয়েছেন নিউজিল্যান্ডের প্রধানমন্ত্রী জন কি। ক্লার্কের পরই প্রধানমন্ত্রী হন কি। তিনি বলেন, মহাসচিব পদে ক্লার্ক হবেন সেরা ব্যক্তি। ক্লার্ক একজন পরীক্ষিত মানুষ।
