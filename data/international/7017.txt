
ডোনাল্ড ট্রাম্প আমেরিকার মৌলিক মূল্যবোধ হুমকির মুখে ফেলছেন মনে করলে হোয়াইট হাউস ছাড়ার পরও তা নিয়ে কথা বলতে পারেন বারাক ওবামা।
মার্কিন প্রেসিডেন্ট ওবামা নিজেই এই আভাস দিয়েছেন বলে আজ সোমবার বিবিসি অনলাইনের প্রতিবেদনে জানানো হয়।
ওবামা বলেছেন, প্রয়োজনে ঐতিহ্য ভেঙে উত্তরসূরির ব্যাপারে মুখ খুলতে পারেন তিনি। একজন নাগরিক হিসেবে ট্রাম্পের কর্মকাণ্ড নিয়ে মন্তব্য করতে পারেন।
যুক্তরাষ্ট্রে রীতি অনুযায়ী সাবেক প্রেসিডেন্টরা রাজনৈতিক বিরোধ এড়িয়ে চলেন। উত্তরসূরির বিষয়ে মন্তব্য করা থেকে বিরত থাকেন।
পেরুর রাজধানী লিমায় প্রশান্ত মহাসাগরীয় অর্থনৈতিক সহযোগিতা সংস্থার (অ্যাপেক) সম্মেলনে এক সংবাদ সম্মেলনে ওবামা বলেন, তিনি ট্রাম্পকে সহযোগিতা করতে আগ্রহী। তাঁকে তাঁর লক্ষ্যের রূপরেখা তৈরিতে সময় দেওয়ার পক্ষে তিনি।
ওবামা বলেন, তিনি ক্ষমতা ছাড়ার পর একজন সাধারণ নাগরিক হিসেবে সুনির্দিষ্ট ইস্যুতে কথা বলতে পারেন।
ওবামা বলেন, যদি কোনো ইস্যু যুক্তরাষ্ট্রের মৌলিক মূল্যবোধ ও আদর্শের বাইরে যায়, আর তিনি যদি মনে করেন তার সুরক্ষা দরকার, তাহলে তিনি তা নিয়ে কথা বলবেন।
ওবামা নিজেকে যুক্তরাষ্ট্রের একজন নাগরিক হিসেবে উল্লেখ করেন, যিনি দেশের ব্যাপারে খুবই যত্নশীল।
