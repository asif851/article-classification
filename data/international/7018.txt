
ফিলিপাইনের দক্ষিণাঞ্চলের একটি কারাগারে সশস্ত্র ব্যক্তিরা হামলা চালিয়েছে। এতে এক কারারক্ষী নিহত হয়েছেন। এ সময় কারাগার থেকে ১৩২ জন কয়েদি পালিয়ে যান। দেশটির কর্মকর্তাদের বরাত দিয়ে বার্তা সংস্থা এএফপি এই তথ্য জানায়।
দেশটির মিন্দানাও দ্বীপের কিদাপাওয়ান শহরের কাছের নর্থ কোটাবাটো জেলায় অবস্থিত কারাগারে স্থানীয় সময় গতকাল মঙ্গলবার দিবাগত রাত একটার দিকে শতাধিক বন্দুকধারী হামলা চালায়।
হামলাকারীদের সঙ্গে কারারক্ষীদের প্রায় দুই ঘণ্টা ধরে গুলিবিনিময় চলে। তুমুল গোলাগুলির একপর্যায়ে কারারক্ষীরা কোণঠাসা হয়ে পড়েন। এই সুযোগে শতাধিক কয়েদি পালান।
কারাধ্যক্ষ পিটার জন বোনগাত বলেন, ফিলিপাইনের প্রধান মুসলিম বিদ্রোহী গোষ্ঠী মোরো ইসলামিক লিবারেশন ফ্রন্ট থেকে বেরিয়ে যাওয়া একটি গোষ্ঠী এই হামলা চালিয়েছে।
তবে হামলাকারীদের পরিচয় তাৎক্ষণিকভাবে নিশ্চিত করতে পারেনি দেশটির সেনাবাহিনী ও পুলিশ। হামলাকারীদের উদ্দেশ্য সম্পর্কেও তারা কোনো ধারণা দিতে পারেনি।
হামলাকারী ও পলাতক কয়েদিদের ধরতে দেশটির আইনশৃঙ্খলা রক্ষাকারী বাহিনী অভিযান চালাচ্ছে। ইতিমধ্যে কয়েকজন কয়েদি ধরাও পড়েছেন।
এর আগেও নর্থ কোটাবাটোয় কারাগার থেকে কয়েদিদের পালানোর বড় ধরনের একাধিক ঘটনা ঘটেছে।
