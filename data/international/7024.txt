
ইরানের প্রধান আলোচক সাইদ জলিলি পারমাণবিক কর্মসূচি বিষয়ে ইস্তাম্বুল আলোচনাকে ‘দীর্ঘমেয়াদি ও কার্যকর’ বলে উল্লেখ করেছেন। গত বুধবার তুরস্কের ইস্তাম্বুলে ইউরোপীয় ইউনিয়নের (ইইউ) পররাষ্ট্রনীতি-বিষয়ক প্রধান ক্যাথরিন অ্যাস্টনের সঙ্গে বৈঠক শেষে তিনি এ কথা বলেন। সাইদ জলিলি বলেন, ‘অ্যাস্টনের সঙ্গে দীর্ঘমেয়াদি ও কার্যকর আলোচনা হয়েছে। বিস্তারিতভাবে আলোচনার সুযোগ সৃষ্টি হয়েছে। আমরা এ কাজ চালিয়ে যাওয়ার সিদ্ধান্ত নিয়েছি।’ ইরানের প্রধান আলোচক বলেন, ইরান যেকোনো সময়ই আলোচনার জন্য প্রস্তুত। কিন্তু শান্তিপূর্ণ কাজে ব্যবহারের জন্য তেহরানের ইউরেনিয়াম সমৃদ্ধ করার অধিকারকে স্বীকৃতি দিতে হবে। বুধবার এক বিবৃতিতে ক্যাথরিন অ্যাস্টনও ইস্তাম্বুল আলোচনাকে ‘কার্যকর’ বলে উল্লেখ করেন। বিবৃতিতে তিনি বলেন, এখন সময় হলো এই আলোচনার প্রক্রিয়াকে কীভাবে পরবর্তী পর্যায়ে নিয়ে যাওয়া যায়, তা নিয়ে চিন্তাভাবনা করা। ইরানের পরমাণু কর্মসূচি নিয়ে গত মাসে কাজাখস্তানে ছয় জাতির সঙ্গে তেহরানের ব্যর্থ আলোচনার পর অ্যাস্টন ও জলিলি বুধবার আবারও আলোচনায় বসেন। পশ্চিমা বিশ্বের অভিযোগ, পারমাণবিক বোমা তৈরির উদ্দেশ্যেই ইরানের এই কর্মসূচি। এএফপি ও রয়টার্স।
