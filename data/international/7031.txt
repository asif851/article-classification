
জন লোকপাল ও স্বরাজ বিল পাস করানো নিয়ে কেন্দ্রীয় সরকারের সঙ্গে মতবিরোধের মধ্যেই দিল্লির মুখ্যমন্ত্রী অরবিন্দ কেজরিওয়াল কংগ্রেসের বিরুদ্ধে নতুন অস্ত্র প্রয়োগ করলেন। তিনি শিল্পপতি মুকেশ আম্বানি, বর্তমান ও সাবেক কেন্দ্রীয় তেল ও প্রাকৃতিক গ্যাসমন্ত্রী যথাক্রমে বীরাপ্পা মইলি ও মুরলি দেওরার বিরুদ্ধে মামলা করার নির্দেশ দিয়েছেন।গতকাল মঙ্গলবার সংবাদ সম্মেলন করে কেজরিওয়াল অভিযোগ করেন, এই তিনজন চক্রান্তের মাধ্যমে কৃত্রিম অভাব সৃষ্টি করে গ্যাসের দাম বাড়াতে চাইছেন। প্রধানমন্ত্রীর উদ্দেশে তিনি বলেন, মামলার মীমাংসা না হওয়া পর্যন্ত গ্যাসের দাম বাড়াবেন না। পূর্ব উপকূলের ডি-৬ ব্লক থেকে মুকেশ আম্বানির রিলায়েন্স ইন্ডাস্ট্রিজ যে গ্যাস উৎপাদন করে, এই বছরের এপ্রিল থেকে তার দাম ইউনিট প্রতি ৪ দশমিক ২ ডলার থেকে বেড়ে ৮ দশমিক ৮ ডলার হওয়ার কথা।কেজরিওয়ালের এই ঘোষণায় রাজধানীর রাজনৈতিক ও শিল্পমহলে হইচই পড়েছে। তার একটি কারণ যদি হয় রিলায়েন্সের বিরুদ্ধে মামলার সিদ্ধান্ত, অন্য কারণ হলো কংগ্রেসের সমর্থনে টিকে থেকে কংগ্রেসের বিরুদ্ধে লড়াইয়ের আরও একটি ফ্রন্ট খুলে দেওয়া। মইলি ও দেওরা দুজনেই কংগ্রেসের গুরুত্বপূর্ণ সদস্য।জন লোকপাল ও স্বরাজ বিল নিয়ে অধিকারের প্রশ্ন তুলে কেজরিওয়াল আগেই জানিয়ে দিয়েছেন, এই দুই বিল পাস না হলে তিনি ইস্তফা দেবেন।কংগ্রেসের মুখপাত্র অজয় মাকেন বলেন, দল এই তদন্তের বিরুদ্ধে নয়। তবে তদন্ত যেন রাজনৈতিক উদ্দেশ্যপ্রণোদিত না হয়। অপরাধী প্রমাণ হলে সাজা পেতে হবে।তবে বীরাপ্পা মইলি বলেন, ‘কোনো সিদ্ধান্তই বিশেষজ্ঞদের পরামর্শ ছাড়া নেওয়া হয়নি। কেজরিওয়াল আমাদের টাকা দিলে আমরা গ্যাসের দাম কমিয়ে দেব।’কেজরিওয়াল বলেন, রিলায়েন্সের সহযোগী নাইকো বাংলাদেশকে গ্যাস সরবরাহ করে আসছে ২ দশমিক ৩ ডলারে। অথচ এ দেশে কৃত্রিম অভাব সৃষ্টি করে দাম বাড়াচ্ছে। দিল্লি সরকারের দুর্নীতি রোধ শাখাকে বলা হয়েছে, সাবেক মহাপরিচালক (হাইড্রোকার্বন) ভি কে সিব্বালের বিরুদ্ধেও এফআইআর করতে।
