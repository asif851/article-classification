
সিরিয়ার কুর্দি-অধ্যুষিত গুরুত্বপূর্ণ কোবানি শহরে ইসলামিক স্টেটের (আইএস) জঙ্গিদের বিরুদ্ধে লড়াইরত কুর্দি যোদ্ধাদের সহায়তায় মার্কিন সামরিক বিমান থেকে অস্ত্র, গোলাবারুদ ও চিকিৎসার সরঞ্জাম ফেলা হয়েছে।মার্কিন সামরিক বাহিনীর বরাত দিয়ে আজ সোমবার বিবিসি অনলাইনের প্রতিবেদনে এ তথ্য জানানো হয়েছে।মার্কিন সামরিক বাহিনী জানিয়েছে, তুরস্কের সীমান্তবর্তী শহরটিতে কুর্দি যোদ্ধাদের জন্য বিমান থেকে একাধিকবার ওই সহায়তাসামগ্রী ফেলা হয়েছে।মার্কিন সেন্ট্রাল কমান্ডের এক বিবৃতিতে দাবি করা হয়েছে, কোবানিতে কুর্দি যোদ্ধাদের জন্য মার্কিন বিমান থেকে ফেলা সহায়তাসামগ্রীগুলো সরবরাহ করেছে ইরাকের কুর্দি কর্তৃপক্ষ। শহরটি দখল হয়ে যাওয়া ঠেকাতে আইএসের বিরুদ্ধে কুর্দি যোদ্ধাদের প্রতিরোধ যুদ্ধ সচল রাখতে এই সহায়তাসামগ্রী ফেলা হয়েছে।যুক্তরাষ্ট্রের এই পদক্ষেপে তুরস্ক ক্ষুব্ধ হতে পারে। কারণ দেশটি কয়েক দশক ধরে উগ্রবাদী কুর্দি গোষ্ঠী পিকেকের সন্ত্রাসী তৎপরতা মোকাবিলা করছে।কোবানি শহরে কয়েক সপ্তাহ ধরে কুর্দি যোদ্ধাদের সঙ্গে আইএসের জঙ্গিদের লড়াই চলছে। শহরটি দখল করতে পারলে সীমান্তের বিস্তৃত অঞ্চলে আইএসের নিয়ন্ত্রণ প্রতিষ্ঠা হবে।কুর্দি যোদ্ধাদের সহায়তায় আইএসের জঙ্গিদের অবস্থানে বিমান হামলা জোরদার করেছে যুক্তরাষ্ট্র।আইএসের দাবি, তারা শহরটির অর্ধেক নিজেদের দখলে নিতে সক্ষম হয়েছে।অপরদিকে কুর্দি যোদ্ধাদের দাবি, মার্কিন বিমান হামলার সুযোগ নিয়ে কোবানির বেশির ভাগ এলাকা থেকে আইএসকে বিতাড়িত করা হয়েছে।
