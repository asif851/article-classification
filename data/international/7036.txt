
ফিলিস্তিনের মানুষের বহু কষ্টের মধ্যে আনন্দের একটা উপলক্ষ এনে দিয়েছেন সেখানকার তরুণ গায়ক মোহাম্মদ আসাফ। অনেক ধনী আরব দেশকে পেছনে ফেলে ফিলিস্তিন-শাসিত গাজা উপত্যকার এই বাসিন্দা ‘আরব আইডল’ প্রতিযোগিতার শিরোপা জিতেছেন। আরব বিশ্বের দেশগুলোর প্রতিযোগীদের নিয়ে লেবাননের রাজধানী বৈরুতে আয়োজন করা হয় আরব আইডলের। যুক্তরাষ্ট্রের অনুকরণে আয়োজিত এ প্রতিযোগিতার ফলাফল ঘোষণা করা হয় গত শনিবার রাতে। আরব বিশ্বজুড়ে টিভিতে তা দেখানো হয়। ‘এবারের আরব আইডল মোহাম্মদ আসাফ’—অনুষ্ঠানের উপস্থাপকের এই ঘোষণায় মধ্যরাতেও উল্লাসে মেতে ওঠে ফিলিস্তিনবাসী। গাজা ও পশ্চিম তীরের হাজার হাজার মানুষ নেমে আসে রাস্তায়। তারা নেচে-গেয়ে আনন্দ করে। গাজার বাসিন্দা মোহাম্মদ দাহমান বলেন, ‘এই মুহূর্তটা ভাষায় প্রকাশ করা যাবে না। সবাই আনন্দে মেতেছে।’ আসাফকে ফিলিস্তিনের জাতীয় শুভেচ্ছাদূত হিসেবে ঘোষণা করেছেন প্রেসিডেন্ট মাহমুদ আব্বাস। আর জাতিসংঘের রিলিফ অ্যান্ড ওয়ার্ক এজেন্সি (ইউএনআরডব্লিউএ) তাঁকে ঘোষণা দিয়েছে সংস্থার যুবদূত হিসেবে। এই সংস্থার পরিচালিত গাজার খান ইউনিস শরণার্থী শিবিরেই বড় হয়েছেন আসাফ। এএফপি।
