
মাদক ইস্যুতে উপসাগরীয় অঞ্চলকে মারাত্মক হুমকির মুখে ফেলছে পাকিস্তান—এমন অভিযোগ করেছেন সংযুক্ত আরব আমিরাতের এক শীর্ষ নিরাপত্তা কর্মকর্তা, লেফটেন্যান্ট জেনারেল দাহি খালফান। বিভিন্ন বিষয়ে বিতর্কিত মন্তব্য করার জন্য দাহি খালফানের পরিচিতি রয়েছে। সম্প্রতি এক টুইট বার্তায় দেশটির সমালোচনা করে তিনি বলেন, ‘উপসাগরীয় সম্প্রদায়ের জন্য পাকিস্তান ভয়ংকর হুমকি।’
পাকিস্তানি সংবাদমাধ্যম ডনের এক প্রতিবেদনে এ তথ্য জানানো হয়। দুবাইয়ের জেনারেল সিকিউরিটি প্রধান লেফটেন্যান্ট জেনারেল দাহি খালফান আরবি ভাষায় টুইটটি করেন। তিনি লেখেন, ‘পাকিস্তানিরা উপসাগরীয় অঞ্চলে আসার সময় সঙ্গে মাদক নিয়ে আসে, যা এ অঞ্চলের জন্য মারাত্মক হুমকির সৃষ্টি করছে।’
দুবাইতে মাদক গ্রহণের প্রকোপ বৃদ্ধির বিষয়ে তিনি পাকিস্তানকে দায়ী করেন। সম্প্রতি মাদকদ্রব্যসহ তিন পাকিস্তানি চোরাকারবারিকে আটক করা হয়। ওই কর্মকর্তা নিজেই টুইটের সঙ্গে ওই চোরাকারবারি আটকের ছবি পোস্ট করেন। তবে কত সংখ্যক পাকিস্তানি নাগরিক সংযুক্ত আরব আমিরাতে মাদক অপরাধের সঙ্গে জড়িত সে বিষয়ে সরকারি কোনো তথ্য প্রকাশ করা হয়নি। দাহি খালফান মন্তব্য করেন, পাকিস্তানিরা অপরাধ এবং চোরাকারবারে প্রভাবশালী।
দাহি খালফান তাঁর বক্তব্যে বলেন, ‘ভারতীয়রা কীভাবে এত শৃঙ্খলাবদ্ধ হলো? অথচ পাকিস্তানি জনগণের মধ্যে বিভেদ, অপরাধ এবং চোরাচালানের অপরাধ বাড়ছে।’ বাংলাদেশের মানুষের সমালোচনা করে তিনি পরামর্শ দেন, পাকিস্তানের উচিত হবে নজরদারি বাড়ানো। তিনি মনে করেন, বাংলাদেশকেও একই ধরনের অপরাধ প্রবণতার মুখোমুখি হতে হয়েছিল।
