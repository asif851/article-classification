
শত্রু ডুবোজাহাজের সম্ভাব্য অস্তিত্ব অনুসন্ধানে ভারত মহাসাগরে মহড়া শুরু করেছে ভারতীয় নৌবাহিনীর নতুন ডুবোজাহাজ আইএনএস চক্র। গোয়া উপকূল থেকে ২০০ কিলোমিটারের বেশি দূরে মহাসাগরের উত্তরাঞ্চলে এ মহড়া চলছে। চক্র ছাড়াও নৌবাহিনী ও কোস্টগার্ডের ৬০টির বেশি জাহাজ মহড়ায় অংশ নিচ্ছে।রাশিয়ার কাছ থেকে আইএনএস চক্র লিজ নিয়েছে ভারত। ভারতের কাছে খবর রয়েছে, ভারত মহাসাগরের বিশাল অংশজুড়ে চীনের পরমাণু শক্তিচালিত ডুবোজাহাজ চষে বেড়াচ্ছে। আইএনএস চক্রের লক্ষ্য, ভারত মহাসাগরে চীনা ও পাকিস্তানের ডুবোজাহাজগুলোর সম্ভাব্য অস্তিত্ব ও অবস্থান অনুসন্ধান করা।‘ট্রপেক্স-২০১৭’ শীর্ষক এই মহড়া ভারতীয় নৌবাহিনীর এযাবৎকালের সবচেয়ে বড় মহড়া। নৌবাহিনীর বিমানবাহী রণতরি আইএনএস বিক্রমাদিত্যও এতে অংশ নিচ্ছে। এ রণতরি থেকেই শত্রুবিমান রুখে দিতে উড্ডয়ন করে মিগ-২৯কে। পুনের বিমানঘাঁটি থেকে উড্ডয়ন করা সুখই-৩০ যুদ্ধবিমানগুলো মহড়ায় শত্রুবাহিনীর বিমানের প্রতিনিধিত্ব করে।
