
একজন হিন্দু হিসেবে খুব গর্ববোধ করেন ভারতের সাধারণ নির্বাচনে ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদি। তবে প্রথমে তিনি নিজেকে একজন ভারতীয় হিসেবে দেখতে পছন্দ করেন।গত রোববার পিটিআইকে দেওয়া এক সাক্ষাত্কারে এসব কথা বলেন মোদি। আজ সোমবার টাইমস অব ইন্ডিয়ার খবরে এ কথা জানানো হয়।সাক্ষাত্কারে মোদি বলেন, ‘আমি নিজেকে সবার আগে একজন ভারতীয় ভাবতেই পছন্দ করি। এরপর বিশ্বাসের দিক দিয়ে আমি একজন হিন্দু। আর আমি আমার এই বিশ্বাস নিয়ে গর্ববোধ করি। আমি আমার দেশকে ভালোবাসি। তাই আপনারা আমাকে একজন দেশপ্রেমিক বলতে পারেন।’মাত্র কয়েক মাস আগে একই ধরনের এক সাক্ষাত্কারে মোদি বলেছিলেন, তিনি হিন্দু জাতীয়তাবাদের অনুসারী। এখন হিন্দু বলে গর্ববোধ করায় সংঘ পরিবারের স্লোগান ‘গর্বের সঙ্গে বলো আমরা সবাই হিন্দু’—এর সঙ্গে সুর মেলালেন তিনি।সম্প্রতি একটি সংবাদ চ্যানেলকে দেওয়া সাক্ষাত্কারে মোদি বলেন, সংবিধান অনুযায়ী সরকার পরিচালিত হয়েছে। রাষ্ট্রীয় স্বয়ং সেবক সংঘের প্রতি ইঙ্গিত করে তিনি বলেন, কোনো সংঘের মতাদর্শ অনুযায়ী নয়।কংগ্রেসের কড়া সমালোচনা করে মোদি বলেন, দলটি ধর্মনিরপেক্ষতার পরিখায় লুকিয়ে রয়েছে, কেননা দলটি শাসনকাজ পরিচালনার সব মাপকাঠিতে ব্যর্থ হয়েছে। তিনি বলেন, কংগ্রেস এবারের নির্বাচনে ১০০ আসনে টিকে থাকতে পারে কি না, তা নিয়ে লড়াই করছে। এটি তাদের জন্য পাহাড় ডিঙানোর মতো।কংগ্রেসের সভানেত্রী সোনিয়া গান্ধী সম্প্রতি অভিযোগ করেন, মোদির নির্বাচনী প্রচার হলো ধর্মীয় ধর্মান্ধতা, ক্ষমতা ও অর্থের বিপজ্জনক সমাহার। এরই প্রতিক্রিয়ায় মোদি উল্লিখিত মন্তব্য করেন।সোনিয়া বলেন, মোদি ভারতকে স্বর্গ বানানোর প্রতিশ্রুতি দিয়েছেন। এর জবাবে তিনি বলেন, ‘আমি কখনো দাবি করিনি যে আমি ভারতকে স্বর্গে পরিণত করব। আমি নিশ্চিত, জনগণও আমার কাছে এটি আশা করে না। ভারতের লোকজন অলৌকিক কিছুর জন্য অপেক্ষা করছে না; বরং তারা একটি স্থিতিশীল, সুস্পষ্ট ও সংবেদনশীল সরকার চায়।’প্রিয়াঙ্কা গান্ধীর পরিবার ও তাঁর স্বামী রবার্ট ভদ্রকে অপমান করার অভিযোগ প্রসঙ্গে মোদি বলেন, একজন কন্যা ও বোনের অধিকার রয়েছে তাঁর মা ও ভাইয়ের পক্ষে নির্বাচনী প্রচার চালানোর। ‘এটি খুব স্বাভাবিক যে একজন মেয়ে তার মায়ের পক্ষেই বলবে। বোন তার ভাইকে রক্ষা করতে চাইবে। আমার এ নিয়ে কোনো সমস্যা নেই।’
