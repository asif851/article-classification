
মার্কিন প্রেসিডেন্ট নির্বাচন ঘিরে প্রতিদিনই ঘটছে নানা ঘটনা। সেগুলো মধ্য থেকে যুক্তরাষ্ট্র থেকে প্রথম আলোর বিশেষ প্রতিনিধি হাসান ফেরদৌসের পাঠানো টুকরো খবর
ফেসবুকের অন্যতম প্রতিষ্ঠাতা ডাস্টিন মস্কোভিৎসের নাম সবার জানার কথা নয়। ফেসবুক বলতে সবাই মার্ক জাকারবার্গের নামই বোঝে। বিশ্বের অন্যতম প্রধান ধনী ব্যক্তি হলেও খুব কম লোকই জানে যে মস্কোভিৎস এর সহপ্রতিষ্ঠাতা। এই মুহূর্তে তাঁর মোট সম্পদের পরিমাণ প্রায় ১৩ বিলিয়ন ডলার।এই মস্কোভিৎস এখন ট্রাম্পকে পরাস্ত করতে উঠেপড়ে লেগেছেন। হিলারি ক্লিনটনকে সমর্থন করে এমন একটি পলিটিক্যাল অ্যাকশন কমিটিকে তিনি ইতিমধ্যে ৩৫ মিলিয়ন ডলার দান করেছেন। কিন্তু এ নিয়ে কোনো ঘোষণা নেই, কোনো সংবাদ সম্মেলন নেই, এমনকি ফেসবুকেও এ নিয়ে কোনো বাড়াবাড়ি নেই।হঠাৎ বিশাল এই চাঁদা পেয়ে পলিটিক্যাল কমিটি হাতে চাঁদ পেয়েছে। তারা আশা করছে, মস্কোভিৎসের দেখাদেখি সিলিকন ভ্যালির নব্য মেগাধনীরা, যাঁদের অধিকাংশের বয়স ২৫-৩৫ এর মধ্যে, ট্রাম্পের বিপক্ষে তাঁরা মানিব্যাগ এগিয়ে ধরবেন।
