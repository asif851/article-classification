
পশ্চিমবঙ্গে সিপিএমের সাবেক বিধায়ক হেদায়েতুল্লাহ চৌধুরীর ছেলে হামিদুল্লা চৌধুরীর গাড়ির ধাক্কায় দুই নারীসহ চার শ্রমিক নিহত হয়েছেন। গতকাল শুক্রবার রাতে এ ঘটনা ঘটে। হামিদুল্লা চৌধুরী মদ্যপ অবস্থায় গাড়ি চালাচ্ছিলেন বলে অভিযোগ পাওয়া গেছে।
এ দুর্ঘটনায় গুরুতর আহত হয়েছে ছয়জন। তাঁদের বর্ধমান মেডিকেল কলেজ হাসপাতালে ভর্তি করা হয়েছে। পুলিশ সূত্রে বলা হয়েছে, শুক্রবার রাতে নবদ্বীপের একটি ধাবা (রেস্তোরাঁ) থেকে মদ পান করে গাড়িতে করে বর্ধমানে ফিরছিলেন হামিদুল্লা। গাড়িটি তিনি নিজেই চালাচ্ছিলেন। মেমোরি-কাটোয়া সড়ক দিয়ে যাওয়ার পথে কুসুম গ্রাম বাজারে একটি মোটরসাইকেলকে প্রথম ধাক্কা মারে গাড়িটি। সঙ্গে সঙ্গে ওই মোটরসাইকেলের দুই আরোহী গাড়িটির পিছু নেয়। জয়রামপুর সেতুর কাছে গাড়িটি একটি ট্রাক্টরে ধান বোঝাইয়ের কাজে নিযুক্ত ১০ শ্রমিককে ধাক্কা দেয়। এতে চারজন মারা যান। গুরুতর আহত হন ছয়জন। গাড়িটি প্রচণ্ড গতিতে চলছিল। পুলিশ আজ শনিবার পর্যন্ত হামিদুল্লাকে গ্রেপ্তার করতে পারেনি।
