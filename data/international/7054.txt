
অতীতে ডোনাল্ড ট্রাম্পের কাছে অপমানিত ১৯৯৬ সালের মিস ইউনিভার্স অ্যালিসিয়া মাচাদো আবার তাঁর সমালোচনায় মুখর হলেন। মঙ্গলবার রাতে সিএনএনের এক অনুষ্ঠানে সাবেক এই বিশ্বসুন্দরী ওই ঘটনাকে আবার সামনে নিয়ে এসেছেন।
হিলারি গত সোমবার রাতে ট্রাম্পের সঙ্গে প্রথম বিতর্কে অ্যালিসিয়ার বিষয়টি তুলেছিলেন।
মিস ইউনিভার্স প্রতিযোগিতার আয়োজক ট্রাম্পের প্রতিষ্ঠান। অ্যালিসিয়া মাচাদো বলেছেন, তিনি ১৯৯৬ সালের সৌন্দর্য প্রতিযোগিতায় অংশ নেওয়ার কিছুদিন পর মুটিয়ে যাওয়ায় তাঁকে ‘মিস হাউসকিপিং’ (মিস গৃহকর্মী) ও ‘মুটকি’ বলে সম্বোধন করেছিলেন।
মঙ্গলবার সিএনএনে তিনি কথাটা আবার উল্লেখ করে বলেন, ট্রাম্পের বক্তব্য নারীদের প্রতি তাঁর অবজ্ঞার বিষয়টিই ফুটিয়ে তোলে।
ঘটনার সময় ভেনেজুয়েলার নাগরিক থাকা অ্যালিসিয়া স্মৃতিচারণা করে বললেন, ‘ডোনাল্ড ট্রাম্প নারীদের অবমাননা করেন। তিনি তাঁদের সম্মান দিতে জানেন না। আমার সঙ্গে আক্রমণাত্মক ও অভদ্র আচরণ করেছিলেন। ওই ঘটনা আমি আমার সম্প্রদায়কে জানাতে চাই। নারী ও লাতিন জনগোষ্ঠীর প্রতি আর কোনো অপমান সহ্য করতে রাজি নই আমি। ২০ বছর আগে যে ট্রাম্পকে দেখেছিলাম, এখনো সেই একই ট্রাম্পকে দেখতে পাচ্ছি।’ মিস ইউনিভার্স খেতাব জেতার পর মডেলিংসহ বিভিন্ন খাত থেকে অ্যালিসিয়ার আয়ের অর্থ ট্রাম্প হাতিয়ে নেন বলেও অভিযোগ করেন তিনি।
সোমবারের বিতর্কে অ্যালিসিয়ার প্রসঙ্গ টেনে এনে হিলারি ক্লিনটন তাঁর প্রতি ট্রাম্পের অবমাননাকর মন্তব্য স্মরণ করিয়ে দেন। হিলারি বলেন, ‘সেই মিস ইউনিভার্স এখন যুক্তরাষ্ট্রের নাগরিক, যাঁকে আপনি মিস হাউসকিপিং ও মিস পিগি নামে ডেকেছিলেন। তাঁর তো একটি নাম আছে। তিনি অ্যালিসিয়া মাচাদো। তিনি আগামী নভেম্বরের নির্বাচনে ভোট দেবেন।’
হিলারি বিষয়টি তোলায় প্রথমে খানিকটা ভড়কে যান ট্রাম্প। তিনি অবশ্য একই দিন এক সাক্ষাৎকারে নিজের আগের অবস্থানের পক্ষে সাফাই গেয়েছেন। ট্রাম্প বলেন, তিনি (অ্যালিসিয়া) অনেক বেশি মেদ জমিয়ে ফেলেছিলেন। তখন এটা সত্যিই একটা বড় সমস্যা হয়ে দাঁড়ায়।
