
মিসরে দ্বিতীয় মেয়াদে চার বছরের জন্য প্রেসিডেন্ট নির্বাচিত হয়েছেন আবদেল ফাত্তাহ আল-সিসি। ৯৭ শতাংশ ভোট পড়েছে তাঁর পক্ষে। গতকাল সোমবার সরকারিভাবে এ ফল ঘোষণা করা হয় বলে বিবিসির খবরে বলা হয়।
নির্বাচন কর্মকর্তারা জানান, ২০১৪ সালেও তিনি ৯৭ শতাংশ ভোট পেয়ে নির্বাচিত হয়েছিলেন। তবে এবার নির্বাচনে ভোট দিয়েছেন মাত্র ৪১ শতাংশ ভোটার, যা গতবারের চেয়ে ৬ শতাংশ কম।
নির্বাচন কর্মকর্তারা জানিয়েছেন, এবারের নির্বাচনে ১৬ লাখ ৮০ হাজার ভোটার ভোটের ব্যালট নষ্ট করেছেন, যা মোট ভোটের ৭ শতাংশ। মোট ভোটার ছিল ২ কোটি ৪০ লাখ।
অনেকেই অভিযোগ করছেন, নির্বাচনের ফলাফল পূর্বনির্ধারিত। কারণ, নির্বাচনে সিসির একমাত্র প্রতিদ্বন্দ্বী ছিলেন মুসা মোস্তফা মুসা। যিনি নিজেও আগে প্রেসিডেন্ট সিসির সমর্থক ছিলেন এবং রাজনৈতিকভাবে তেমন পরিচিত নন। তিনি প্রধান বিরোধী দল হিসেবে নির্বাচনে দাঁড়ান। অথচ নির্বাচনে বেশ কয়েকজন সম্ভাব্য প্রার্থীকে বাদ দেওয়া হয়েছে। গ্রেপ্তারও করা হয় কয়েকজনকে। এ কারণে বিরোধীদলীয় রাজনীতিবিদেরা নির্বাচন বয়কটের আহ্বান জানিয়েছিলেন।
২০১৩ সালে সিসি গণতান্ত্রিক প্রক্রিয়ায় নির্বাচিত মিসরের প্রথম প্রেসিডেন্ট মুহাম্মদ মুরসিকে উৎখাত করেন। সে সময় সেনাপ্রধানের দায়িত্বে ছিলেন তিনি। পরে ২০১৪ সালের নির্বাচনে অংশ নিয়ে জয়লাভ করেন।
