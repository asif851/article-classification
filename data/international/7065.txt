
পাকিস্তানের পরমাণু স্থাপনায় সার্জিক্যাল স্ট্রাইক (সুনির্দিষ্ট লক্ষ্যবস্তুতে অত্যন্ত দ্রুতগতিতে হামলা) চালাবে ভারত, আর পাকিস্তান ধৈর্য ধরে বসে থাকবে, সেটা ভাবার অবকাশ নেই। গত বৃহস্পতিবার এমনটা মন্তব্য করেছেন পাকিস্তানের পররাষ্ট্রমন্ত্রী খাজা মোহাম্মদ আসিফ।
ভারতীয় বিমানবাহিনীর প্রধান বি এস ধানোয়া বুধবার বলেছিলেন, যদি সার্জিক্যাল স্ট্রাইকের দরকার হয়, তবে তাঁর বাহিনীর বিমান পাকিস্তানের পরমাণু স্থাপনায় হামলা চালিয়ে তা ধ্বংস করে দিতে পারে। তিনি আরও বলেন, একই সঙ্গে পাকিস্তান ও চীন—দুই ফ্রন্টেই যুদ্ধের জন্য প্রস্তুত রয়েছে ভারত।
পাকিস্তানের পররাষ্ট্রমন্ত্রী বর্তমানে যুক্তরাষ্ট্রে রয়েছেন তিন দিনের সফরে। তিনি বৃহস্পতিবার ওয়াশিংটনে ইউএস ইনস্টিটিউট অব পিসে এক অনুষ্ঠানে ভারতকে এই ধরনের পদক্ষেপ না নেওয়ার জন্য সতর্ক করে দেন। বলেন, এই ধরনের পদক্ষেপ নেওয়া হলে কঠোর পরিণতি ভোগ করতে হবে। তিনি বলেন, ‘গতকাল ভারতের বিমানবাহিনীর প্রধান বলেছেন, তাঁরা আরেকটি সার্জিক্যাল স্ট্রাইক চালাবেন পাকিস্তানের পরমাণু স্থাপনায়। যদি এটা হয়, তবে ধৈর্য ধরে বসে থাকব, তা প্রত্যাশা করা উচিত নয়। কূটনৈতিক ভাষায় আমি এটুকুই বলতে পারি।’
সফরে খাজা আসিফ মার্কিন পররাষ্ট্রমন্ত্রী রেক্স টিলারসন এবং যুক্তরাষ্ট্রের জাতীয় নিরাপত্তা উপদেষ্টার পদে জেনারেল এইচ আর ম্যাকমাস্টারের সঙ্গে সাক্ষাৎ করেন। মার্কিন পররাষ্ট্রমন্ত্রীর সঙ্গে বৈঠককে বেশ ফলপ্রসূ মন্তব্য করেন পাকিস্তানের পররাষ্ট্রমন্ত্রী। বুধবার মার্কিন পররাষ্ট্র দপ্তরে এই বৈঠক হয়। এরপর পররাষ্ট্র দপ্তরের মুখপাত্র হাদার নাওয়ার্ট বলেন, ওই অঞ্চলে (পাকিস্তান ও আফগানিস্তানে) শান্তি ও সমৃদ্ধি প্রতিষ্ঠায় একসঙ্গে কাজ করার ওপর গুরুত্বারোপ করেছেন দুই কূটনীতিবিদ।
