
যৌন নিপীড়নের অভিযোগে মাইকেল জ্যাকসন এস্টেটের কাছে ক্ষতিপূরণ দাবি করেছেন যুক্তরাষ্ট্রের লস অ্যাঞ্জেলসের এক ব্যক্তি।আদালতের নথির বরাতে আজ বুধবার বার্তা সংস্থা এএফপির প্রতিবেদনে জানানো হয়, জেমস সেফচাক নামের ৩৬ বছর বয়সী ওই ব্যক্তির অভিযোগ, আশির দশকে তিনি ১০ বছরের বালক থাকা অবস্থায় তাঁকে যৌন নিপীড়ন করেছেন প্রয়াত পপতারকা।অভিযোগকারীর দাবি, পেপসির একটি বিজ্ঞাপনে অংশ নেওয়ার সুবাদে দুজনের সাক্ষাত্ হয়। এরপর চার বছরেরও বেশি সময় ধরে প্রায় শতবার তাঁকে যৌন নিপীড়ন করেছেন জ্যাকসন।আইনজীবীর করা অভিযোগ থেকে জানা যায়, যৌন নিপীড়নের কাজকে ‘ভালোবাসা’ হিসেবে সেফচাককে বুঝিয়েছিলেন জ্যাকসন। বয়ঃসন্ধি পর্যন্ত তাঁর ওপর এই নিপীড়ন চলে।অভিযোগের বিষয়ে আগামী ৪ সেপ্টেম্বর লস অ্যাঞ্জেলসের একটি আদালতে শুনানি হবে।জ্যাকসন এস্টেটের আইনজীবী হাওয়ার্ড উইত্জম্যান বলেন, অভিযোগটি নাকচ হওয়া উচিত। কারণ হিসেবে তিনি বলছেন, জ্যাকসনের মৃত্যুর পাঁচ বছর পর তাঁর বিরুদ্ধে এমন অভিযোগ আনা হয়েছে। আর কথিত ঘটনাটি দুই দশকেরও বেশি সময় আগে ঘটেছে বলে দাবি করা হয়েছে। তা ছাড়া অভিযোগকারী শপথ করে বলেছেন, মাইকেল তাঁর সঙ্গে কখনো খারাপ কিছু করেননি।গত বছর জ্যাকসন এস্টেটের কাছে প্রায় একই ধরনের দাবি করেছিলেন ৩১ বছর বয়সী এক অস্ট্রেলীয় নাগরিক।
জীবিত অবস্থায় জ্যাকসনের বিরুদ্ধে শিশু যৌন নিপীড়নের বেশ কিছু অভিযোগ ওঠে। অতিরিক্ত ব্যথানাশক সেবনে ২০০৯ সালের ২৫ জুন মারা যান তিনি।
