
সিরিয়ায় রাসায়নিক অস্ত্র ব্যবহারের বিষয়ে তদন্ত প্রতিবেদন জাতিসংঘের মহাসচিব বান কি মুনের কাছে জমা দিয়েছে সংস্থাটির অস্ত্র পরিদর্শক দল।আজ সোমবার আল জাজিরা টেলিভিশনের অনলাইনে প্রকাশিত প্রতিবেদনে জানানো হয়, আজ সকালে জাতিসংঘের নিরাপত্তা পরিষদের রুদ্ধদ্বার বৈঠকে ওই প্রতিবেদন উপস্থাপন করবেন মুন। একই সঙ্গে জাতিসংঘের সাধারণ পরিষদের ১৯৩ সদস্যের কাছেও বিষয়টি উপস্থাপন করা হবে।সিরিয়ার প্রেসিডেন্ট বাশার আল আসাদের অনুগত বাহিনীই গত ২১ আগস্ট রাজধানী দামেস্কের অদূরে রাসায়নিক অস্ত্রের হামলা চালিয়েছে বলে দেশটির বিদ্রোহী, যুক্তরাষ্ট্র ও তার মিত্ররা অভিযোগ করে আসছে।সিরিয়ার সরকার এই অভিযোগ অস্বীকার করেছে। তাদের দাবি, বিদ্রোহীরাই এই হামলা চালিয়েছে।প্রতিবেদন জমা দেওয়ার আগে গত শুক্রবার জাতিসংঘের মহাসচিব বান কি মুন জানিয়েছেন, সিরিয়ায় রাসায়নিক অস্ত্র ব্যবহারের জোরালো প্রমাণ পাওয়া গেছে।
এদিকে সিরিয়ার রাসায়নিক অস্ত্র ধ্বংসের লক্ষ্যে রুশ-মার্কিন চুক্তিকে আসাদ সরকারের জন্য একটি বিজয় হিসেবে আখ্যায়িত করেছে দামেস্ক।
সুইজারল্যান্ডের জেনেভায় তিন দিন আলোচনার পর গত শনিবার সিরিয়ার মিত্র রাশিয়া যুক্তরাষ্ট্রের সঙ্গে দামেস্কের রাসায়নিক অস্ত্রের বিষয়ে মতৈক্যে পৌঁছায়। ওই সমঝোতা অনুযায়ী সিরিয়াকে এক সপ্তাহের মধ্যে তার রাসায়নিক অস্ত্র মজুতের তালিকা আন্তর্জাতিক সম্প্রদায়ের কাছে হস্তান্তর করতে হবে। আগামী বছরের প্রথমার্ধের মধ্যে সেগুলো ধ্বংস করা হবে।
ফ্রান্সের প্রেসিডেন্ট ফ্রাসোয়া ওঁলাদ এক সাক্ষাত্কারে ওই চুক্তিকে স্বাগত জানিয়েছেন।
