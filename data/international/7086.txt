
ভারতের শিল্পগোষ্ঠী টাটার সাবেক চেয়ারম্যান রতন টাটা বলেছেন, পশ্চিমবঙ্গে শিল্পের ভবিষ্যৎ নেই। গতকাল বুধবার কলকাতায় ইন্ডিয়ান চেম্বার অব কমার্সের লেডিস স্টাডি গ্রুপের অনুষ্ঠানে এক প্রশ্নের জবাবে তিনি এ কথা বলেন।পশ্চিমবঙ্গ থেকে টাটা গোষ্ঠীর ন্যানো গাড়ির কারখানা সরিয়ে দেওয়ার পর এই প্রথম কলকাতা যান রতন টাটা।২০০৬ সালে পশ্চিমবঙ্গের হুগলি জেলার সিঙ্গুরে টাটা গোষ্ঠী সস্তার ন্যানো গাড়ি কারখানা নির্মাণের উদ্যোগ নিলে জমি অধিগ্রহণের আপত্তি তুলে জমি দিতে অনিচ্ছুক কৃষকদের নিয়ে আন্দোলনে নামেন তৃণমূল কংগ্রেসের নেত্রী মমতা বন্দ্যোপাধ্যায়। এর জেরে টাটা গোষ্ঠী ২০০৮ সালে ন্যানো গাড়ির কারখানা গুজরাটের সানন্দে নিয়ে যায়।দুই বছর পর রতন টাটা গতকাল কলকাতায় এসে এই মন্তব্য করায় অস্বস্তি বেড়েছে তৃণমূলে। কেননা মমতা এই রাজ্য থেকে টাটাকে তাড়িয়ে দিলেও ক্ষমতা নেওয়ার পর মমতা এই রাজ্যে এখন পর্যন্ত তেমন বড় কোনো শিল্পগোষ্ঠীকে বিনিয়োগের জন্য আনতে পারেননি।এদিকে ক্ষমতায় আসার তিন বছর পার হলেও মমতা এখনো কৃষকদের জমি ফিরিয়ে দিতে পারেননি। সেই জমি নিয়ে মামলা চলছে সুপ্রিম কোর্টে।
