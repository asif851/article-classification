
আন্তর্জাতিক মুদ্রা তহবিল (আইএমএফ) এবং ইউরোপীয় ইউনিয়নের (ইইউ) সঙ্গে একটি চুক্তিতে পৌঁছাতে সব ধরনের সর্বোচ্চ চেষ্টা করবে গ্রিস। গতকাল গ্রিস সরকারের মুখপাত্র গ্যাব্রিয়েল সেকলারিডিস গতকাল সোমবার এক সংবাদ সম্মেলনে এ কথা বলেন। খবর রয়টার্সের।সেকলারিডিস বলেন, চুক্তিটি করার জন্য এ মাসের শেষ পর্যন্ত তাঁরা দর-কষাকষি চালিয়ে যাবেন। তিনি বলেন, ‘ব্রাসেলসে নীতিনির্ধারণী পর্যায়ে আলোচনা চলছে। প্রধানমন্ত্রীর উপদেষ্টা নিকোজ পাপাস সরকারের পক্ষ থেকে আলোচনায় আছেন।’এ মাসের মধ্যে গ্রিসের ঋণ পরিশোধের সময় শেষ হয়ে যাচ্ছে। সেকলারিডিস বলেন, ‘এ সময়সীমা শেষ হওয়া পর্যন্ত জোর রাজনৈতিক দর-কষাকষি চলবে। তাই একটা চুক্তি হওয়ার বিষয়ে সম্ভাবনা আছে।’ঋণ পরিশোধের সময়সীমা বাড়ানোর সম্ভাবনা আছে কি না, জানতে চাইলে তিনি বলেন, সব বিষয়েই আলোচনার দরজা খোলা। এটা নিয়ে আলোচনা হতেই পারে।এ মাসের মধ্যে আইএমএফের ১৬০ কোটি ইউরো ঋণ পরিশোধ করতে হবে গ্রিসকে। কোনো চুক্তি ছাড়া এ অর্থ জোগাড় প্রায় অসম্ভব। ঋণ ছাড় নিয়ে পাঁচ মাস ধরে আলোচনা বাজেটের লক্ষ্য, অর্থনৈতিক সংস্কার এবং কর আদায়ের মতো শর্তের কারণে আটকে গেছে। গত সপ্তাহে ইউরোপীয় কমিশন এসব সংস্কার নিয়ে পাঁচ পৃষ্ঠার একটি প্রস্তাব দিয়েছে গ্রিসকে। তবে গ্রিস সরকার প্রস্তাবের কঠোর শর্ত মেনে নিতে অস্বীকৃতি জানিয়েছে।
