
ভারতের কর্ণাটক রাজ্যে গত দুই বছরে অ্যাম্বুলেন্সেই জন্ম নিয়েছে ৪ হাজার ৩৬০টি শিশু। এ তথ্য দিয়েছে কর্ণাটক রাজ্য সরকারের স্বাস্থ্য বিভাগ। কর্ণাটকের রাজ্যজুড়ে টেলিফোনে ১০৮ নম্বরে ফোন করলেই প্রসূতিরা পেয়ে থাকেন বিনা খরচায় অ্যাম্বুলেন্স পরিষেবা। ফোন করলেই প্রসূতির বাড়িতে চলে আসে অ্যাম্বুলেন্স। সে শহর হোক কিংবা গ্রাম। রাজ্যজুড়েই এই পরিষেবা দারুণ সফলতা পেয়েছে কর্ণাটকে। যেখানে প্রসূতিদের প্রসবযন্ত্রণা শুরু হলে ১০৮ নম্বরে ফোন করে আনা হয় অ্যাম্বুলেন্স। কর্ণাটকের রাজ্য স্বাস্থ্য দপ্তর সূত্রে বলা হয়েছে, গত দুই বছরে এই অ্যাম্বুলেন্স পরিষেবায় নিকটবর্তী হাসপাতালে পৌঁছানোর আগেই ৪ হাজার ৩৬০টি শিশু ভূমিষ্ঠ হয়েছে অ্যাম্বুলেন্সের ভেতরেই।
 
