
মধ্যপ্রাচ্যে সক্রিয় জঙ্গি সংগঠন ইসলামিক স্টেট (আইএস) এবার গাজায় তাদের শাসন কায়েমের হুমকি দিয়েছে। গত মঙ্গলবার পাঠানো এক ভিডিও বার্তায় তারা ফিলিস্তিনি সংগঠন হামাসের বিরুদ্ধে ধর্মনিরপেক্ষ আচরণের ‘অভিযোগ’-এ ওই হুমকি দেয়। খবর গার্ডিয়ানের।এবারই প্রথম হামাসকে প্রকাশ্যে হুমকি দিল আইএস। সিরিয়া থেকে প্রকাশ করা ভিডিও বার্তায় বলা হয়, ‘আমরা ইসরায়েল রাষ্ট্র, তোমাদের (হামাস) এবং ফাত্তাহসহ সবাইকে সমূলে উৎপাটন করব। এসব ধর্মনিরপেক্ষ শক্তি একেবারে কিছুই না। তোমাদের উড়িয়ে দেওয়া হবে।’বার্তায় আরও বলা হয়, ‘গাজায় শরিয়াহ আইন বাস্তবায়ন করা হবে। আমরা প্রতিজ্ঞা করছি, আমাদের এলাকায় এখন যা হচ্ছে গাজায় তা হবে।’ভিডিও বার্তায় মিসর, তিউনিসিয়া এবং ইয়েমেন আক্রমণেরও হুমকি দেওয়া হয়। আইএসের এই হুমকির পর ইসরায়েলের গোয়েন্দামন্ত্রী মিসরের সিনাইয়ে আইএস সংশ্লিষ্ট একটি জঙ্গি সংগঠনের সঙ্গে হামাসের যোগাযোগ আছে বলে অভিযোগ করেন। দীর্ঘদিন ধরেই এমন অভিযোগ হামাস অস্বীকার করে আসছে।
