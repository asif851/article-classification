
এবিপি আনন্দ ও নিয়েলসনের তৃতীয় জনমত সমীক্ষায় লোকসভা নির্বাচনে ভারতের পশ্চিমবঙ্গে মমতা বন্দ্যোপাধ্যায়ের নেতৃত্বাধীন তৃণমূল কংগ্রেসের আসন বাড়ার আভাস দেওয়া হয়েছে। একই সঙ্গে বিজেপির ভোট বাড়া ও বামফ্রন্টের ভোট কমার ইঙ্গিত রয়েছে।আজ শনিবার তৃতীয় দফার জনমত সমীক্ষার প্রতিবেদন প্রকাশিত হয়। গত জানুয়ারি ও ফেব্রুয়ারি মাসে এবিপি আনন্দ ও নিয়েলসনের আরও দুটি জনমত সমীক্ষা প্রকাশ করা হয়।পশ্চিমবঙ্গে রয়েছে লোকসভার ৪২টি আসন। সর্বশেষ জনমত সমীক্ষায় বলা হয়েছে, তৃণমূল পেতে পারে ২৮টি আসন। বামফ্রন্ট পাবে ১০টি, কংগ্রেস তিনটি এবং বিজেপি পেতে পারে একটি আসন।জানুয়ারি মাসের সমীক্ষায় বলা হয়েছিল, তৃণমূল পাবে ২৬টি, বামফ্রন্ট ১৩টি, কংগ্রেস দুটি এবং বিজেপি কোনো আসন পাবে না।ফেব্রুয়ারি মাসের সমীক্ষায় বলা হয়েছিল, তৃণমূল পাবে ২৯টি, বামফ্রন্ট ১০টি, কংগ্রেস দুটি ও বিজেপি একটি আসনও পাবে না।এবারের তৃতীয় সমীক্ষার ফলাফলে বলা হয়েছে, মোদির হাওয়ায় এবার বিজেপির ভোট বাড়বে এই রাজ্যে।সর্বশেষ সমীক্ষায় বলা হয়েছে, তৃণমূল ভোট পেতে পারে ৪১ শতাংশ, বামফ্রন্ট ৩১ শতাংশ, কংগ্রেস ৮ শতাংশ এবং বিজেপি ১৪ শতাংশ। গত জানুয়ারি মাসে বলা হয়েছিল, তৃণমূল পাবে ৪১ শতাংশ, বামফ্রন্ট ৩৪ শতাংশ, কংগ্রেস ৬ শতাংশ এবং বিজেপি ১১ শতাংশ ভোট।২০০৯ সালের সর্বশেষ লোকসভা নির্বাচনে তৃণমূল পেয়েছিল ১৯টি, বামফ্রন্ট ১৫টি, কংগ্রেস ছয়টি ও বিজেপি একটি আসন।
