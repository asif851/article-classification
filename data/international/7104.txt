
রাজনৈতিক আশ্রয় চেয়ে এডওয়ার্ড জে স্নোডেন ইকুয়েডরের প্রেসিডেন্ট রাফায়েল কোরেয়াকে চিঠি দিয়েছেন। গত সোমবার ভিয়েতনাম সফরকালে ইকুয়েডরের পররাষ্ট্রমন্ত্রী রিকার্দো পাতিনো এক সংবাদ সম্মেলনে এ কথা বলেছেন। পাতিনো বলেন, ওই চিঠি পাওয়ার পর তাঁর দেশ স্নোডেনকে আশ্রয় দেওয়ার কথা বিবেচনা করছে।
পররাষ্ট্রমন্ত্রী পাতিনো স্প্যানিশ ভাষায় লেখা স্নোডেনের চিঠিটি পড়ে শোনান। চিঠির চুম্বক অংশ বিবিসি স্প্যানিশ থেকে ইংরেজিতে অনুবাদ করেছে। স্নোডেন প্রেসিডেন্ট কোরেয়াকে উদ্দেশ করে লিখেছেন, ‘আমি এডওয়ার্ড স্নোডেন যুক্তরাষ্ট্রের একজন নাগরিক, ইকুয়েডর প্রজাতন্ত্রের কাছে আশ্রয়ের অনুরোধ করে এই চিঠি লিখছি। যুক্তরাষ্ট্র ও তার সংবিধান, বিশেষত সংবিধানের চতুর্থ ও পঞ্চম সংশোধনী এবং জাতিসংঘের সঙ্গে আমার দেশের বিভিন্ন চুক্তি (ধারা উপধারা) লঙ্ঘন করে তথ্য প্রকাশ করার জের ধরে যুক্তরাষ্ট্র এবং তাঁর এজেন্টরা আমাকে হয়রানি করতে পারে।’
চিঠির শেষ অংশে স্নোডেন প্রেসিডেন্ট কোরেয়াকে উদ্দেশ করে লিখেছেন, ‘পরিস্থিতি বিবেচনায় আমার বিশ্বাস, আমি স্বচ্ছ বিচার কিংবা বিচারপূর্ব যথাযোগ্য আচরণ পাব না এবং আমাকে যাবজ্জীবন কারাদণ্ড, এমনকি মৃত্যুদণ্ডও দেওয়া হতে পারে।’ আইএইচটি।
