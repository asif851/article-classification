
মস্কো আশা করছে, জঙ্গিবাদ দমনে রাশিয়া ও যুক্তরাষ্ট্রের যে ঐকমত্য হয়েছে, ওয়াশিংটন তা যথাযথভাবে পালন করবে। সম্প্রতি দুই দেশের প্রেসিডেন্টের সাক্ষাতে যে বিবৃতি দেওয়া হয়েছিল, ওয়াশিংটনকে তা সঠিকভাবে পালন করার আহ্বান জানিয়েছে মস্কো।
আজ বৃহস্পতিবার রাশিয়ার পররাষ্ট্র মন্ত্রণালয়ের মুখপাত্র মারিয়া জাখারোভা এক ব্রিফিংয়ে এসব কথা বলেন।
রুশ গণমাধ্যমকে মারিয়া জাখারোভা বলেন, ‘১১ নভেম্বর রাশিয়ার প্রেসিডেন্ট ভ্লাদিমির পুতিন ও যুক্তরাষ্ট্রের প্রেসিডেন্ট ডোনাল্ড ট্রাম্প সিরিয়ার সংকটের শান্তিপূর্ণ সমাধান চেয়ে যৌথ বিবৃতি দিয়েছেন। আমরা আশা করছি, জঙ্গিবাদ দমনে ওই সাক্ষাতে যেসব ক্ষেত্রে ঐকমত্যে পৌঁছানোর কথা উল্লেখ রয়েছে, মার্কিন কর্তৃপক্ষ তা পালন করবে।’ ভিয়েতনামের দানাং শহরে গত সপ্তাহে রাশিয়ার প্রেসিডেন্ট ভ্লাদিমির পুতিন ও যুক্তরাষ্ট্রের প্রেসিডেন্ট ডোনাল্ড ট্রাম্প সাক্ষাৎ করেন। এশিয়া-প্যাসিফিক অর্থনৈতিক সহযোগিতা শীর্ষ সম্মেলনে অংশ নেওয়ার পাশাপাশি আলাদা বৈঠক করেন দুই নেতা।
বৈঠকে পুতিন ও ট্রাম্প দুজনই একমত হয়েছেন, সিরিয়া সংকট সামরিক শক্তি দিয়ে সমাধান করা যাবে না । রাজনৈতিক উপায়ে এ সংকটের একটা পূর্ণাঙ্গ সমাধান খোঁজা উচিত বলে তাঁরা মনে করেন। সিরিয়ার সার্বভৌমত্ব, স্বাধীনতা ও আঞ্চলিক অখণ্ডতা বজায় রাখতে পুতিন ও ট্রাম্প তাঁদের অঙ্গীকার পুনর্ব্যক্ত করেছেন। সূত্র: তাস
