
আধার কার্ড নিয়ে ভারতের কেন্দ্রীয় সরকারের সিদ্ধান্ত চ্যালেঞ্জ করে আদালতের দ্বারস্থ হয়ে ধাক্কা খেয়েছে পশ্চিমবঙ্গ সরকার। তাদের করা আবেদন আজ সোমবার ফিরিয়ে দিয়ে নতুন করে আবেদন করতে বলেছেন সুপ্রিম কোর্টের বিচারপতি এ কে সিক্রি ও অশোক ভূষণের সমন্বয়ে গঠিত ডিভিশন বেঞ্চ।
ভারতের নাগরিকদের জন্য আধার কার্ডকে আবশ্যিক করা এবং আধার কার্ডের সঙ্গে সাধারণ মানুষের মোবাইল ফোনের সংযোগ করার কেন্দ্রীয় সরকারের আদেশকে ঘিরে ক্ষুব্ধ হন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। গত বুধবার তিনি তাঁর দলের বৈঠকের পর ঘোষণা দিয়েছিলেন, মোবাইলের সঙ্গে আধার সংযোগকে তিনি মেনে নেবেন না।  কেননা, এটা করা হলে সাধারণ মানুষের আর ব্যাংকসহ বিভিন্ন আর্থিক ও অন্যান্য কার্যক্রমের কোনো গোপনীয়তা থাকবে না। তাই তিনি ক্ষোভের সঙ্গে এ কথাও বলেছিলেন, তিনি তাঁর মোবাইল ফোনের সঙ্গে আধার সংযোগ করবেন না। প্রয়োজনে তিনি মোবাইল ফোন ছেড়ে দেবেন বা ব্যবহার করবেন না। তবুও তিনি মানবেন না কেন্দ্রীয় সরকারের এই সিদ্ধান্ত। এরপরই পশ্চিমবঙ্গ সরকার আধার কার্ড নিয়ে সুপ্রিম কোর্টের দ্বারস্থ হয়। আজ সোমবার সেই মামলা ওঠে সুপ্রিম কোর্টের বিচারপতি এ কে সিক্রি ও অশোক ভূষণের সমন্বয়ে গঠিত ডিভিশন বেঞ্চে। রাজ্য সরকারের পক্ষে মামলা তোলেন আইনজীবী কপিল সিব্বল এবং পশ্চিমবঙ্গের সাংসদ ও আইনজীবী কল্যাণ বন্দ্যোপাধ্যায়। এ সময় আদালত জানিয়ে দেন, ভারতের সংসদে পাস হওয়া একটি আইনকে এভাবে চ্যালেঞ্জ করা যায় না। তা ছাড়া একটি রাজ্যও এ ধরনের মামলা করতে পারে না। রাজ্য সরকার যেভাবে এবং যে ভাষায় আবেদন করেছে, তা প্রকারান্তরে আইনকে চ্যালেঞ্জ করা হয়েছে। আদালত এই প্রশ্নও তোলেন, কীভাবে একটি রাজ্য সরকার কেন্দ্রীয় আইনকে চ্যালেঞ্জ করতে পারে? তবে কেউ আধার নিয়ে ব্যক্তিগতভাবে ক্ষতিগ্রস্ত হলে তিনি নিশ্চয়ই আবেদন করতে পারেন। এরপর আদালত এই মামলার বয়ান পরিবর্তন করে আবার আবেদন করার জন্য চার সপ্তাহ সময় দেন। মামলার আইনজীবীরা জানিয়ে দেন, আদালতের কথা মেনেই তারা মামলার বয়ান পরিবর্তন করে আবার আবেদন করবেন। সুপ্রিম কোর্টের এই নির্দেশ কার্যত পশ্চিমবঙ্গ সরকারকে একটি ধাক্কা দিল।
