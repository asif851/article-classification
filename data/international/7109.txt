
নোবেলজয়ী অর্থনীতিবিদ অমর্ত্য সেন বলেছেন, ভারতের সরকার যেভাবে সবাইকে ‘দেশবিরোধী’ হিসেবে আখ্যায়িত করছে তাতে বোঝা যায় তারা কতটুকু উদ্ধত। জনগণের কথা শোনা গণতন্ত্রের জন্য খুবই গুরুত্বপূর্ণ। কিন্তু সরকার তা শুনছে না। গতকাল রোববার নিজের বইয়ের প্রকাশনা অনুষ্ঠানে এনডিটিভির সঙ্গে সাক্ষাৎকারে এ মন্তব্য করেন অমর্ত্য সেন।সাক্ষাৎকারে দিল্লি বিশ্ববিদ্যালয়ে ঘটা সাম্প্রতিক সহিংসতার নিন্দা জানান অমর্ত্য সেন। তিনি ক্ষমতাসীন বিজেপির দিকে ইঙ্গিত করে বলেন, ‘দেশবিরোধী শব্দটি অদ্ভুত। একটি সংখ্যালঘু সরকার এটি ব্যবহার করছে। ৩১ শতাংশ ভোট পাওয়ার মানে এই নয় যে, আপনি বাকি ৬৯ শতাংশকে দেশবিরোধী বলতে পারবেন।’উল্লেখ্য, ২০১৪ সালের জাতীয় নির্বাচনে বিজেপি ৩১ শতাংশ ভোট পেয়েছিল।পাঁচ শ ও এক হাজার রুপির নোট বাতিল প্রসঙ্গে খ্যাতনামা এ অর্থনীতিবিদ বলেন, নোট বাতিলের ফলে পুরো ভারত উপকৃত হয়েছে, এমনটা বলা কঠিন। এ পদক্ষেপের আসলে বাস্তবিক কোনো প্রভাব নেই। বিজেপি নির্বাচনে রাজনৈতিক ফায়দা হাসিলের জন্য এই সিদ্ধান্ত নিয়েছিল কি না তা এত দ্রুত বলাও কঠিন।সর্বজনীন মৌলিক আয় ধারণার বিরোধিতা করে অমর্ত্য সেন বলেন, ‘এটা অনেকটা রাস্তায় ভিক্ষা দেওয়ার মতো। এর ফলে দায়িত্ববোধ নষ্ট হয়ে যাবে। দারিদ্র্য নির্মূলে সর্বজনীন মৌলিক আয় ধারণা কাজে আসবে বলে মনে হয় না।’
 
