
আগ্নেয়াস্ত্র নিয়ন্ত্রণে আইনের কড়াকড়ির যৌক্তিকতা সম্পর্কে কথা বলতে গিয়ে আবেগাপ্লুত হয়ে কেঁদে ফেললেন যুক্তরাষ্ট্রের প্রেসিডেন্ট বারাক ওবামা। একই সঙ্গে মার্কিনদের প্রতি আহ্বান জানালেন, যেসব আইনপ্রণেতা এ আইন সংস্কারের বিরোধিতা করছেন তাঁদের শাস্তির দাবি তুলতে।বার্তা সংস্থা এএফপির আজ বুধবারের খবরে বলা হয়েছে, প্রতিবছর যুক্তরাষ্ট্রে আগ্নেয়াস্ত্রের সহিংসতায় ৩০ হাজারের মতো মানুষের মৃত্যু হয়। নিহত মানুষের স্বজনদের কথা এবং তিন বছর আগে কানেকটিকাটের নিউটাউনে গুলিতে ২০ শিশুর মৃত্যুর প্রসঙ্গ স্মরণ করে কেঁদে ফেলেন ওবামা। তিনি বলেন, ‘আমি যখন ওই শিশুগুলোর কথা মনে করি, আমার অস্থির লাগে।’ চোখের জল সামলাতে সামলাতে তিনি বলেন, ‘আমাদের সবার উচিত আগ্নেয়াস্ত্র বিক্রেতাদের পক্ষে তদবিরকারীদের মিথ্যাচারের বিরুদ্ধে দাঁড়ানোর জন্য কংগ্রেসের প্রতি দাবি জানানো।’কংগ্রেসে বিরোধিতার মুখে প্রেসিডেন্ট ওবামা নির্বাহী ক্ষমতা প্রয়োগ করে আগ্নেয়াস্ত্র বেচা-কেনায় বিধি-নিষেধ আরোপ করেছেন। তিনি বলেন, ‘আমরা জানি যে আমরা প্রতিটা সহিংসতা বন্ধ করতে পারব না। তবে আমরা খারাপ কাজ ও সহিংসতা বন্ধের চেষ্টা করতে পারি।’হোয়াইট হাউসের ইস্ট রুমে কথা বলার সময় প্রেসিডেন্ট ওবামা মার্টিন লুথার কিংয়ের কথা স্মরণ করেন। তিনি নারী, আ​ফ্রিকান-আমেরিকান ও সমকামীদের অধিকারের সংগ্রামের পক্ষে থাকতে বলেন। ওবামা যখন বক্তব্য দিচ্ছিলেন, তখন তাঁকে ঘিরে ছিলেন বিভিন্ন হামলা থেকে বেঁচে যাওয়া ব্যক্তি এবং হামলায় নিহত লোকজনের আত্মীয়স্বজন।
যুক্তরাষ্ট্রে অস্ত্র ক্রয়ে কিছু নতুন বিধিনিষেধের বিস্তারিত প্রকাশ করেন প্রেসিডেন্ট ওবামা, যার মূল বিষয় হচ্ছে ক্রেতা সম্পর্কে বিস্তারিত তথ্য আদায়।
