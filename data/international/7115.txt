
নিউজিল্যান্ডের স্থানীয় আদিবাসী ‘মাউরি’ জনগোষ্ঠীর কাছে মাউন্ট তারানাকি পাহাড়টি পবিত্র স্থান। আর এই পবিত্র পাহাড়ের চূড়ায় নগ্ন ছবি তুলে বিপাকে পড়েছেন প্লেবয় ম্যাগাজিনের মডেল জেয়লিন কুক। জেয়লিন কুকের ওপর বেজায় ক্ষিপ্ত মাউরি আদিবাসীরা।
বিবিসির খবরে বলা হয়েছে, মাউন্ট তারানাকি পাহাড়টি একটি জীবন্ত আগ্নেয়গিরি। এর চূড়াকে মাউরিরা পরম পবিত্র স্থান হিসেবে গণ্য করেন। আর সেই চূড়ায় উঠে মডেলের নগ্ন ছবি তুলে তা প্রকাশ করায় বেজায় ক্ষিপ্ত হয়েছেন তাঁরা। এ ঘটনায় সামাজিক যোগাযোগমাধ্যমেও ব্যাপক সমালোচনা হচ্ছে। স্থানীয় এক মাউরি ব্যক্তি জানান, ‘এখানে যা ঘটেছে, তা আমাদের সংস্কৃতির জন্য খুবই স্পর্শকাতর একটি ব্যাপার।’
কয়েক দিন আগে নিউজিল্যান্ডে ওই পাহাড়ের চূড়ায় উঠে জেয়লিন কুক তাঁর সঙ্গীর সঙ্গে একটি ছবি তোলেন। এ সময় নগ্ন হয়ে একটি ছবিও তোলেন তিনি। ছবি ইনস্টাগ্রাম অ্যাকাউন্টে পোস্ট করেন। আর ওই ছবি দেওয়ার সঙ্গে সঙ্গে প্রায় ১০ হাজার লাইক পড়ে। মাউরি উপজাতির একজন মুখপাত্র ডেনিস গাহেয়ার বিবিসিকে বলেন, ‘এ ঘটনা ভ্যাটিকান সিটির সেন্টপিটার্স ব্যাসেলিকায় নগ্ন হয়ে ছবি তোলার শামিল। এটি পবিত্র একটি স্থান এবং এখানে এ ধরনের কাজ অত্যন্ত অনুপযুক্ত।’
ডেনিস গাহেয়ার আরও বলেন, ‘মানুষ হয়তো বলছে এটা শুধু পাথর এবং পৃথিবীর একটি স্থান; আপনি কীভাবে এটাকে অসম্মান করতে পারেন? কিন্তু ওই স্থানটা মাওরিদের পূর্বপুরুষের কবরস্থান হিসেবে বিবেচিত হয়। এটাকে পূর্বপুরুষদের স্মৃতি হিসেবে দেখা যায়।’ তিনি বলেন, ঐতিহ্যগতভাবে এ পাহাড়ের শীর্ষে আরোহণ করা অনুচিত হিসেবে দেখা হয় এবং শুধু আনুষ্ঠানিক উদ্দেশ্যেই সেখানে আরোহণ করা হয়। উল্লিখিত, পর্যটকের ওই ছবিটি কতটুকু প্রযোজ্য? এটা মাওরি আদিবাসীদের কাছে বিশ্বাসের প্রতি আঘাত।
 
