
 
বিশ্বে ইংরেজিভাষী মানুষের মধ্যে লেখা ও বলায় ‘ঘৃণা’ শব্দের চেয়ে ‘ভালোবাসা’ শব্দটির ব্যবহার ছয় গুণ বেশি। সত্তরোর্ধ্ব ব্যক্তিদের চেয়ে ১৮ বছর বা তার কম বয়সী তরুণদের মধ্যে ‘লাইক’ শব্দটি ব্যবহারের প্রবণতা পাঁচ গুণ বেশি। লেখার ক্ষেত্রে সবচেয়ে বেশি ভুল হয় ‘বিকজ’ শব্দের বানান।
গতকাল সোমবার ‘টাইমস অব ইন্ডিয়া’ অনলাইনে প্রকাশিত প্রতিবেদনে বলা হয়, কেমব্রিজ ইংরেজি সমগ্রের শব্দভান্ডার বিশ্লেষণে এমন তথ্য বেরিয়ে এসেছে। এ ধরনের বিশ্লেষণ এটাই প্রথম।
বিশ্লেষণে দেখা গেছে, ‘বিকজ’ (কারণ/যেহেতু), ‘হুইচ’ (কোনটি), ‘অ্যাকমোডেশন’ (বন্দোবস্ত), ‘অ্যাডভার্টাইজমেন্ট’ (বিজ্ঞাপন), ‘বিউটিফুল’ (সুন্দর) প্রভৃতি শব্দ লিখতে গিয়ে শিক্ষার্থীরা সবচেয়ে বেশি ভুল করে। সারা বিশ্বে ইংরেজিভাষীরা সবচেয়ে বেশি ভুল করে ‘বিকজ’ লিখতে গিয়ে।
কেমব্রিজ ইউনিভার্সিটি প্রেসের সহযোগী সংস্থা কেমব্রিজ ইংরেজি সমগ্রের ৪০ কোটি শব্দভান্ডার আছে। এটিই বিশ্বের বৃহত্ ইংরেজি শব্দের সংগ্রহশালা। সংস্থাটি প্রায় দুই দশক ধরে বিভিন্ন সূত্র থেকে ইংরেজি শব্দ সংগ্রহ করে তাদের ইলেকট্রনিক তথ্যভান্ডার গড়ে তুলেছে। কথা, লেখা ও ব্যবসা, শিক্ষা—এসব ক্ষেত্রে যেসব নতুন নতুন ইংরেজি শব্দ ব্যবহূত হয়, তা নিয়মিত সংযোজন করে সংস্থাটি।
