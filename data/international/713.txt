
চীনের পূর্বাঞ্চলীয় ঝাংসু প্রদেশের নানজিংয়ের সাপের একটি খামার থেকে ৫০টির বেশি কেউটে সাপ পালিয়ে যাওয়ার পর শহরের বাসিন্দাদের মধ্যে আতঙ্ক দেখা দিয়েছে।
৭ অক্টোবর শহরের লিওয়ে এলাকার একটি বাড়িতে একটি সাপ মারা হয়। এর দুদিন পর গত সোমবার স্থানীয় সরকার থেকে এক বিবৃতিতে জনসাধারণকে সাবধান করা হয়, চুনি নামের একটি খামার থেকে ২০০টির বেশি সাপ পালিয়ে গেছে। পরে এগুলোর মধ্যে ১৫০টি ধরা হয়, নাহয় মেরে ফেলা হয়। কিন্তু ৫০টির বেশি সাপের খোঁজ পাওয়া যায়নি। খামারটির পাঁচ কিলোমিটার দূর পর্যন্ত সেগুলোর সন্ধান চলছে। বাসিন্দাদের সাবধানে চলাচল করতে বলা হচ্ছে।
