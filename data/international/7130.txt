
নির্বাহী আদেশ জারি করে সাত মুসলিম দেশের ভিসা স্থগিতের যে পদক্ষেপ মার্কিন প্রেসিডেন্ট ডোনাল্ড ট্রাম্প নিয়েছেন, তা চরমপন্থীদের উসকে দেবে বলে মন্তব্য করেছে ইসলামি সহযোগিতা সংস্থা (ওআইসি)। নিজেদের ওয়েবসাইটে গতকাল সোমবার এক বিবৃতিতে এ মন্তব্য করে সংস্থাটি।
গত শুক্রবার স্বাক্ষর করা ওই নির্বাহী আদেশে নিষিদ্ধের তালিকায় থাকা সাত দেশ হলো ইরান, ইরাক, লিবিয়া, সোমালিয়া, সুদান, সিরিয়া ও ইয়েমেন। এর মধ্যে সিরিয়া বাদে বাকি ছয় দেশের ক্ষেত্রে আগামী ৯০ দিন কোনো ভিসা দেওয়া হবে না। সিরিয়ার ওপর নিষেধাজ্ঞা থাকবে ‘অনির্দিষ্টকালের জন্য’।
বিবৃতিতে ওআইসি বলে, এ ধরনের পক্ষপাতমূলক পদক্ষেপ চরমপন্থীদের আরও উৎসাহিত করবে। যে সংকটময় মুহূর্তে ওআইসি যুক্তরাষ্ট্রসহ বাকি সহযোগীদের সঙ্গে সন্ত্রাস ও চরমপন্থার বিরুদ্ধে লড়াইয়ের পথ খুঁজে বের করায় ব্যস্ত, ঠিক সেই সময়ে এমন একটি পদক্ষেপ সহিংসতা এবং সন্ত্রাসবাদকেই উসকে দেবে।
এদিকে ভিসা স্থগিত ও যুক্তরাষ্ট্রে প্রবেশে সাময়িক নিষেধাজ্ঞা জারির ব্যাপারে প্রেসিডেন্ট ট্রাম্পের সিদ্ধান্তের পরিপ্রেক্ষিতে ‘প্রতিশোধমূলক’ কিছু করা হবে কি না, তা নিয়ে গতকাল ইরাকের পার্লামেন্টে ভোটাভুটি হয়েছে। তবে এ ভোটে কী সিদ্ধান্ত হয়েছে, তা শেষ খবর পাওয়া পর্যন্ত জানা যায়নি। ইরাকের প্রধানমন্ত্রী হায়দার আল-আবাদিও এখন পর্যন্ত ট্রাম্পের সিদ্ধান্তের ব্যাপারে কোনো মন্তব্য করেননি।
