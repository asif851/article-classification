
‘সব ঠিক আছে, শুভরাত্রি।’ মালয়েশিয়া এয়ারলাইনসের নিখোঁজ হওয়া এমএইচ৩৭০ ফ্লাইটের ককপিট থেকে পাওয়া সর্বশেষ এ কথা কে বলেছিলেন? উড়োজাহাজের ক্যাপ্টেন, তাঁর প্রথম সহকারী নাকি ককপিটে তাঁদের সঙ্গে থাকা অন্য কেউ এ কথাগুলো বলেছিলেন?মার্কিন কর্মকর্তারা সন্দেহ করছেন, ওই কথা দুই পাইলটের যেকোনো একজনের হতে পারে। উড়োজাহাজটির পাইলট হিসেবে ছিলেন ৫৩ বছর বয়সী ক্যাপ্টেন জাহারি আহমেদ শাহ। সূত্র জানায়, উড়োজাহাজটি নিখোঁজ হওয়ার পর থেকেই পুলিশ তাঁর বাড়ির বাইরে অবস্থান নিলেও ভেতরে যায়নি। তবে সম্প্রতি তাঁর বাড়ির ভেতরে তল্লাশি চালানো হয়। এ সময় সেখানে সম্ভবত একটি ফ্লাইট সিমুলেটর পাওয়া গেছে। একটি ইউটিউব ভিডিওতে জাহারিকে একজনের সামনে বসে থাকতে দেখা গেছে। ভিডিওটি তিনি নিজেই আপলোড করেছেন বলে মনে করা হচ্ছে। সব মিলিয়ে ১৮ হাজার ৩৬৫ ঘণ্টা ফ্লাইট চালনা করার অভিজ্ঞতা থাকা জাহারি ফ্লাইট প্রশিক্ষক ছিলেন।জাহারির প্রথম সহকারী পাইলট হিসেবে ছিলেন ফারিক আব হামিদ (২৭)। গত ফেব্রুয়ারি মাসে প্রশিক্ষণ চলাকালে একজন জ্যেষ্ঠ কর্মকর্তার অধীনে তিনি একটি উড়োজাহাজ অবতরণ করান। ফারিকের ওই অবতরণকে ‘পাঠ্যবইয়ের মতো নিখুঁত’ বলে আখ্যা দেন ওই কর্মকর্তা। ২০০৭ সালে মালয়েশিয়া এয়ারলাইনসে যোগ দেন ফারিক। দুই হাজার ৭৬৩ ঘণ্টা ফ্লাইট চালনার অভিজ্ঞতা রয়েছে তাঁর। ফ্লাইট সিমুলেটর হিসেবে প্রশিক্ষণ শেষে বোয়িং ৭৭৭-২০০ উড়োজাহাজটিতে যোগ দেন তিনি। সিএনএন।
