
ইরানের দক্ষিণ-পশ্চিমাঞ্চলীয় শহর আইজেহতে গতকাল রোববার রাতে সরকারবিরোধী দুই বিক্ষোভকারী নিহত হয়েছে। দেশটির একজন আইনপ্রণেতা আজ সোমবার ইরানের গণমাধ্যমকে এ তথ্য জানান বলে এএফপির খবরে জানানো হয়।
ওই এলাকার পার্লামেন্ট মেম্বার হেদায়েতুল্লাহ খাদেমি বার্তা সংস্থা আইএলএনএকে বলেন, ‘অর্থনৈতিক সংকটের প্রতিবাদে বিভিন্ন শহরের মতো আইজেহ শহরের লোকজনও বিক্ষোভ করে। দুর্ভাগ্যক্রমে এ সময় দুজন নিহত ও বেশ কয়েকজন আহত হয়েছে। তবে গতকাল রাতে বিক্ষোভকারীরা না পুলিশ গুলি ছুড়েছে, তা জানি না।’
দ্রব্যমূল্যের ঊর্ধ্বগতি, বেকারত্ব ও দেশটিতে চলমান অর্থনৈতিক অসমতার প্রতিবাদে গত বৃহস্পতিবার থেকে সরকারবিরোধী বিক্ষোভে ফুঁসে উঠেছে ইরান। রাজধানী তেহরান, কারমানশাহ ও মাশহাদ শহরের রাস্তায় নেমে হাজারো মানুষ এই বিক্ষোভে অংশ নিয়েছে।
খাদেমি বলেন, আইজেহ শহরের বিক্ষোভকারীরা গতকাল মধ্যরাত পর্যন্ত বিক্ষোভ করেন। তারা ব্যাংকের জানালা ভাঙচুর করে। এই শহরে প্রায় দুই লাখ মানুষের বাস। এ কারণে পুলিশ শান্তি ও আইনের শাসন ফিরিয়ে আনতে হস্তক্ষেপ করে।
সংস্কারপন্থীদের পত্রিকা ইতেমাদকে দেওয়া এক পৃথক সাক্ষাৎকারে খাদেমি বলেন, ‘গভর্নর বলেন, গুলি ছোড়ার অনুমতি না থাকলেও পুলিশ এটা করেছে।’ এখন পর্যন্ত এ বিক্ষোভে দেশজুড়ে ছয়জনের মৃত্যুর খবর পাওয়া গেছে।
