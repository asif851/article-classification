
মুক্তিযুদ্ধকালে মানবতাবিরোধী অপরাধের দায়ে বিএনপির স্থায়ী কমিটির সদস্য সালাউদ্দিন কাদের (সাকা) চৌধুরীর সর্বোচ্চ শাস্তি হিসেবে মৃত্যুদণ্ডাদেশ বহাল রাখার দাবি জানিয়েছেন নিউইয়র্ক প্রবাসী বাংলাদেশি মানুষ। গতকাল রোববার বিকেলে নিউইয়র্কের জ্যাকসন হাইটসে প্রবাসী নাগরিক সমাজের ব্যানারে আয়োজিত এক সমাবেশ থেকে এ দাবি জানানো হয়। ২৯ জুলাই সুপ্রিম কোর্টের আপিল বিভাগে সাকা চৌধুরীর আপিলের রায় ঘোষণার দিন ধার্য রয়েছে। মানবতাবিরোধী অপরাধের দায়ে ২০১৩ সালের ১ অক্টোবর সাকা চৌধুরীকে মৃত্যুদণ্ডাদেশ দেন আন্তর্জাতিক অপরাধ ট্রাইব্যুনাল-১। ট্রাইব্যুনালের এই রায়ের বিরুদ্ধে খালাস চেয়ে ২০১৩ সালের ২৯ অক্টোবর আপিল করেন সাকা চৌধুরী। আপিল বিভাগে সাকা চৌধুরীর মৃত্যুদণ্ডাদেশ বহাল থাকবে বলে প্রত্যাশা করেন নিউইয়র্ক প্রবাসীরা। জ্যাকসন হাইটসের সমাবেশে বক্তারা সতর্ক করে বলেন, কোনো প্রকার ষড়যন্ত্রের মাধ্যমে চূড়ান্ত দণ্ড থেকে যুদ্ধাপরাধীদের রক্ষা করার পরিণাম হবে ভয়াবহ। দেশের মানুষের সঙ্গে প্রবাসীরাও একাত্তরের মানবতাবিরোধী অপরাধীদের বিচার নিয়ে আজ ঐক্যবদ্ধ বলে উল্লেখ করেন বক্তারা। তাঁরা অভিযোগ করেন, জাতির পাপ মোচনের যে উদ্যোগ নেওয়া হয়েছে, তা ভন্ডুল করতে নানা তৎপরতা শুরু হয়েছে। মুজাহিদ আনসারীর পরিচালনায় নিউইয়র্ক প্রবাসীদের ওই সমাবেশে বক্তব্য দেন বেলাল বেগ, মিটুন আহমদ, রহিম বাদশাহ, রেজাউল বারী, জেড এ জয়, রাজীব হাসান, আব্দুল মালেক প্রমুখ। যুদ্ধাপরাধীদের বিচার নিশ্চিত করার দাবিতে প্রতিদিন বিকেলে জ্যাকসন হাইটসের ডাইভারসিটি প্লাজায় প্রবাসীদের সমবেত হতে সমাবেশ থেকে আহ্বান জানানো হয়। একই দাবিতে নিউইয়র্ক সময় আজ সোমবার বিকেলে জ্যাকসন হাইটসে প্রবাসী নাগরিক সমাজের সমাবেশ হবে বলে জানানো হয়।
