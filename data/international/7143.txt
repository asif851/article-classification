
যুক্তরাষ্ট্রের ওয়াশিংটনে মুকিলটো শহরে ঘরোয়া পার্টিতে বন্দুকধারীর গুলিতে তিনজন নিহত হয়েছেন। আহত হয়েছেন একজন। স্থানীয় সময় আজ শনিবার সকালে পুলিশ এ তথ্য জানায়। 
যুক্তরাষ্ট্রের বন্দর নগর সিয়াটল থেকে ২৫ মাইল উত্তরে অবস্থিত মুকিলটো শহর। শহর কর্তৃপক্ষের পক্ষ থেকে টুইট বার্তায় বলা হয়, এ ঘটনায় লেউস কাউন্টি থেকে একজনকে আটক করা হয়েছে। স্থানীয় সময় রাত ২টা ৪০ মিনিটি করা সেই বার্তায় আরও বলা হয়, পার্শ্ববর্তী চেনাও এলাকায় আজ রাতে গুলির ঘটনা ঘটেছে। পরে বলা হয় সেখানে ১৫ থেকে ২০ জন ছিলেন। প্রথম টুইটের ৩০ মিনিট পর শহর কর্তৃপক্ষ আরেকটি টুইট করে। তাতে বলা হয়, ‘আমরা দুঃখের সঙ্গে জানাচ্ছি বন্দুকধারীর গুলিতে ৩ জন নিহত হয়েছে। আহত একজনকে শহরতলি সিয়াটলের হাসপাতালে নিয়ে যাওয়া হয়েছে। আমরা জানি না সঠিক কত জন আহত হয়েছে।’
পুলিশ জানায়, হতাহত ব্যক্তিদের পরিচয় নিশ্চিত না হওয়া পর্যন্ত তা প্রকাশ করা হবে না।
