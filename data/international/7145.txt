
আল-কায়েদার সদস্য সন্দেহে মার্কিন বন্দিশালাগুলোয় কতজন আফগান নির্যাতনের শিকার হয়েছে, তা জানতে চাইলেন আফগানিস্তানের প্রেসিডেন্ট আশরাফ গনি। মার্কিন কেন্দ্রীয় গোয়েন্দা সংস্থা সিআইএর নির্মম নির্যাতনের পদ্ধতি প্রকাশের পর বিশ্বজুড়ে যে নিন্দার ঝড় উঠেছে, তাতে গলা মিলিয়ে গত বুধবার এ প্রশ্ন তোলেন গনি। খবর বিবিসির।প্রেসিডেন্ট আশরাফ গনি বুধবার কাবুলে এক সংবাদ সম্মেলনে বলেন, সিআইএর নির্যাতন বিশ্বের মানবাধিকার-সংক্রান্ত প্রচলিত সব শিষ্টাচারকে লঙ্ঘন করেছে।গনি মার্কিন সিনেটের প্রতিবেদনে প্রকাশিত তথ্যকে ‘বেদনাদায়ক’ আখ্যা দেন। তিনি বলেন, বিশ্বে এ ধরনের কর্মকাণ্ড ও মানুষকে নির্যাতনের কোনো বৈধতা নেই।এদিকে মার্কিন সামরিক কর্মকর্তারা বুধবার জানিয়েছেন, আফগানিস্তানে তাঁদের বাগরাম বিমানঘাঁটির পারওয়ান বন্দিশালা থেকে সর্বশেষ বন্দীরাও বিদায় নিয়েছে। এর মধ্য দিয়ে দেশটিতে এক দশকের বেশি সময় ধরে চলা জঙ্গিবিরোধী লড়াইয়ের সময় যুক্তরাষ্ট্র পরিচালিত সব কারাগার বন্ধ হয়ে গেল। পেন্টাগনের মুখপাত্র লেফটেন্যান্ট কর্নেল মাইলেস কাগিনস বলেন, বাগরামে আটক থাকা সব বন্দীকে সরিয়ে ফেলা হয়েছে। তাদের হয় আফগানিস্তান সরকারের হেফাজতে দেওয়া হয়েছে, না হয় নিজ দেশে প্রত্যর্পণ করা হয়েছে।সিনেটের গোয়েন্দা কমিটির প্রতিবেদনে যুক্তরাষ্ট্র পরিচালিত যেসব কারাগারের উল্লেখ রয়েছে, বাগরামের ওই কারাগার তার অন্যতম।
