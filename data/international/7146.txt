
দুই সপ্তাহের মধ্যে ভারতনিয়ন্ত্রিত কাশ্মীরে আবার সন্ত্রাসী হামলার ঘটনা ঘটল। জম্মু ও কাশ্মীরের রাজধানী শ্রীনগরের ৫০ কিলোমিটার দূরে বারামুল্লাহ শহরে গতকাল রোববার রাতে সেনাবাহিনী ও সীমান্তরক্ষী বাহিনী বিএস​এফের দুটি ক্যাম্পে হামলা হয়। এতে বিএসএফের এক সদস্য নিহত ও একজন আহত হয়েছেন।
বারামুল্লাহ জেলারই উরি সেনাছাউনিতে গত ১৮ সেপ্টেম্বর সন্ত্রাসী হামলায় ১৯ ভারতীয় সেনা নিহত হন।
জম্মু ও কাশ্মীরের পুলিশ জানায়, বারামুল্লাহতে ঝিলম নদীর তীরে পাশাপাশি অবস্থিত ৪৬ রাষ্ট্রীয় রাইফেলসের ক্যাম্প ও বিএসএফের ক্যাম্পে গত রাতে হামলা চালায় চার সন্ত্রাসী। রাষ্ট্রীয় রাইফেলস ভারতের সেনাবাহিনীর একটি বিশেষ ইউনিট। সন্ত্রাসীরা প্রথমে ক্যাম্পে গ্রেনেড ছুড়ে মারে এবং পরে গুলি চালায়। কিছুক্ষণের মধ্যেই হামলাকারীদের সঙ্গে নিরাপত্তা বাহিনীর লড়াই শুরু হয়। এতে নিরাপত্তা বাহিনীর সদস্যদের হতাহতের এ ঘটনা ঘটে।
গত ১৮ সেপ্টেম্বর উরির সেনাছাউনিতে সন্ত্রাসী হামলায় ১৯ জন ভারতী সেনা নিহত হওয়ার ঘটনায় পাকিস্তানকে দায়ী করে ভারত। তারপরই গত বৃহস্পতিবার পাকিস্তাননিয়ন্ত্রিত কাশ্মীরে ঢুকে জঙ্গি আস্তানায় ‘সার্জিক্যাল স্ট্রাইক’ বা সুনির্দিষ্ট লক্ষ্যবস্তুতে আঘাত হানার দাবি করে ভারত। তবে পাকিস্তান তা নাকচ করে। এরপর শনিবার সকালে জম্মু ও কাশ্মীরের নিয়ন্ত্রণরেখায় ভারত ও পাকিস্তানের নিরাপত্তা বাহিনীর মধ্যে আবার গোলাগুলি হয়।
১৯৪৭ সালে স্বাধীন হওয়ার পর থেকে এ পর্যন্ত ভারত ও পাকিস্তানের মধ্যে তিনটি যুদ্ধ হয়েছে। এর মধ্যে দুটিই হয়েছে কাশ্মীর নিয়ে। সম্প্রতিক ঘটনার পর দুই দেশের সীমান্তবর্তী এলাকার গ্রামগুলোতে ব্যাপক আতঙ্ক ছড়িয়ে পড়ে। ইতিমধ্যে নিয়ন্ত্রণরেখা বরাবর ভারতনিয়ন্ত্রিত কাশ্মীরের গ্রামগুলো থেকে কয়েক হাজার পরিবারকে সরিয়ে নেওয়া হয়েছে।
কাশ্মীর নিয়ে পরমাণু শক্তিধর বৈরী দুই প্রতিবেশীর মধ্যে এ উত্তেজনা প্রশমনে মধ্যস্থতার প্রস্তাব দিয়েছেন জাতিসংঘ মহাসচিব বান কি মুন। 
