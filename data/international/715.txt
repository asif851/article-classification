
নওয়াজ শরিফের মেয়ে মরিয়ম নওয়াজ এবং জামাতা মোহাম্মদ সফদার বিরুদ্ধে চলা একটি দুর্নীতির মামলার কার্যক্রম গতকাল শুক্রবার বাধাগ্রস্ত হয়েছে পাকিস্তান মুসলিম লিগ-নওয়াজের (পিএমএল-এন) নেতা-কর্মীদের হাঙ্গামার কারণে। পরে আদালত মামলার কার্যক্রম ১৯ অক্টোবর পর্যন্ত স্থগিত করেছেন।
গতকাল ইসলামাবাদের একটি আদালতে মামলার বিচারিক কার্যক্রম শুরু হলে পিএমএল-এনের সমর্থক একদল আইনজীবী জোর করে সেখানে ঢুকে পড়েন। তাঁরা বিচারপতিকে ঘিরে ফেলেন এবং চিৎকার করে বলতে থাকেন, পুলিশ সদস্যরা তাঁদের আদালতকক্ষে প্রবেশে বাধা দিয়েছে।
পরে বিচারপতি ওই দিনের মতো মামলার কার্যক্রম বন্ধ করে দেন এবং দুই পক্ষের আইনজীবীদের ১৯ অক্টোবর পুনরায় বিচারিক কার্যক্রমে অংশ নেওয়ার জন্য নির্দেশ দেন।
এ সময় আদালতের বাইরে অপেক্ষায় ছিলেন নওয়াজ শরিফের সমর্থকেরা। তাঁরা আদালতকক্ষে প্রবেশ করে হাঙ্গামা করার চেষ্টা করছিলেন।
এ ঘটনার তীব্র নিন্দা জানিয়েছেন বিরোধী দল পাকিস্তান তেহরিক-ই-ইনসাফের (পিটিআই) নেতা ইমরান খান। তিনি এ ঘটনাকে বিচারব্যবস্থার ওপর আঘাত হিসেবে মন্তব্য করেছেন। 
 
