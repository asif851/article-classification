
বাংলাদেশ সফর ইতিবাচক হয়েছে বলে মন্তব্য করেছেন ভারতের পশ্চিমবঙ্গ রাজ্যের মুখ্যমন্ত্রী মমতা বন্দ্যোপাধ্যায়। তিনি আরও বলেন, ফলপ্রসূ আলোচনা হয়েছে ​এবং বাংলাদেশের আতিথেয়তায় তিনি মুগ্ধ।তিন দিনের বাংলাদেশ সফর শেষে গতকাল শনিবার রাতে কলকাতা বিমানবন্দরে পৌঁছে সাংবাদিকদের কাছে মমতা বন্দ্যোপাধ্যায় এসব মন্তব্য করেন।এদিকে মমতার এ সফরকে ‘নিষ্ফল’ দাবি করেছেন বিজেপির পশ্চিমবঙ্গের রাজ্য সভাপতি রাহুল সিনহা। আজ রোববার দুপুরে তিনি প্রথম আলোকে বলেন, মমতার বাংলাদেশ সফরের প্রাপ্তি ‘শূন্য’। মমতার ঢাকা সফর ‘আইওয়াশ’ মাত্র। রাহুল সিনহা আরও বলেন, তিস্তার পানিবণ্টন চুক্তির ব্যাপারে আশার বাণী শোনাতে পারেননি মমতা। তবে বাংলাদেশের সঙ্গে ছিটমহল বিনিময় চুক্তি হচ্ছে বলে তিনি দাবি করেন।রাহুল সিনহার ভাষ্য, তিস্তার পানিবণ্টন চুক্তি সম্পাদনের আশু সম্ভাবনা নেই। তাঁর মতে, বাংলাদেশের মানুষ এখনো মমতার ওপর ‘রুষ্ট’।রাহুল সিনহা বলেন, বাংলাদেশের জঙ্গি সংগঠনকে অর্থ সরবরাহ করে তৃণমূল যে অন্যায় করেছে, তা ‘ঢাকতেই’ মমতার এই বাংলাদেশ সফর। বলেন, তাঁর এই সফরে দুই দেশে কোনো প্রভাব পড়বে না।
