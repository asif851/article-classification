
পাকিস্তানের উত্তর–পশ্চিম অঞ্চলে শিয়া সম্প্রদায়ের একটি মসজিদে আজ শুক্রবার গ্রেনেডধারী জঙ্গিদের হামলায় অন্তত ১৮ জন মুসল্লি নিহত হয়েছেন। পাশাপাশি বেশ কিছু মানুষ আহত হয়েছেন বলে জানিয়েছে দেশটির পুলিশ।বার্তা সংস্থা এএফপির খবরে জানানো হয়, সপ্তাহ দুয়েক আগে দেশটির দক্ষিণাঞ্চলে শিয়াদের একটি মসজিদে আত্মঘাতী বোমা হামলায় ৬১ জন নিহত হয়েছিলেন।জ্যেষ্ঠ পুলিশ কর্মকর্তা রানা উমার হায়াত জানান, কয়েকজন বন্দুকধারী পোশোয়ারের ইমামিয়া মসজিদে জুমার নামাজের সময় গ্রেনেড নিক্ষেপ করে। এরপর গুলি চালায়।হায়াতাবাদ মেডিকেল কমপ্লেক্সের চিকিৎসক মমতাজ খান জানান, এ হামলায় অন্তত ১৮ জন নিহত ও ৬৩ জন আহত হয়েছেন। তবে পুলিশের দাবি, হতাহতের সংখ্যা আরও বাড়তে পারে।মুহাম্মদ রাজা নামের এক প্রত্যক্ষদর্শীর দাবি, ‘সেখানে অনেক বড় বিস্ফোরণ ঘটেছে। আহত অনেককে আমার সামনে পড়ে থাকতে দেখেছি।’ঘটনাস্থল থেকে এএফপির একজন সাংবাদিক জানান, তিনি সেখানে অন্তত ৪০ জনকে আহত অবস্থায় পড়ে থাকতে দেখেছেন।
