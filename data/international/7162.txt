
ভারতে হিন্দু জনসংখ্যা কমছে বলে দাবি করেছেন দেশটির কেন্দ্রীয় স্বরাষ্ট্র প্রতিমন্ত্রী কিরেন রিজিজু। আজ এক টুইট বার্তায় এর কারণ প্রসঙ্গে তিনি বলেছেন, হিন্দুরা কাউকে ধর্মান্তরিত করে না। তাই তাদের জনসংখ্যা কমছে। খবর টাইমস অব ইন্ডিয়া। 
এর আগে বিরোধী কংগ্রেস অভিযোগ করে, ‘ভারতের অরুণাচল প্রদেশ রাজ্যকে প্রধানমন্ত্রী নরেন্দ্র মোদির সরকার একটি হিন্দু রাজ্যে পরিণত করতে চাইছে।’ কংগ্রেসের এই বক্তব্যের বিরোধিতা করতে গিয়েই কিরেন রিজিজু টুইটারে হিন্দুদের সংখ্যা কমে যাওয়ার দাবি করেন। তিন এ-ও বলেন, ভারতে অন্যান্য দেশের তুলনায় সংখ্যালঘুদের সংখ্যা বাড়ছে। রিজিজু কংগ্রেসের উদ্দেশে বলেন, এ ধরনের উসকানিমূলক মন্তব্য কখনোই করা উচিত না। ভারত একটি ধর্মনিরপেক্ষ দেশ। এখানে সব ধর্মের মানুষ স্বাধীনতা ভোগ করে এবং শান্তিতে বসবাস করে।
ভারতীয় স্বরাষ্ট্র প্রতিমন্ত্রীর এ কথার প্রতিবাদ করেছেন অল ইন্ডিয়া মজলিস-ই- ইত্তেহাদুল মুসলেমিনের সভাপতি আসাদুদ্দিন ওয়াইসি। তিনি বলেন, ‘স্বরাষ্ট্র প্রতিমন্ত্রীর মনে রাখা উচিত, তিনি শুধু হিন্দুদের মন্ত্রী নন। সারা ভারতের মন্ত্রী। মন্ত্রী হিসেবে আপনার শপথ মনের রাখতে হবে।’
