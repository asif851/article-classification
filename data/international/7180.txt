
সাধারণ মানুষ ঘণ্টার পর ঘণ্টা আটকে আছে ট্রাফিক জ্যামে—এ আর নতুন কী? তবে এমন ঘটনা যখন রাষ্ট্রপ্রধানের বেলায় ঘটে এবং রাষ্ট্রপ্রধানকে বাধ্য হয়ে হেঁটে গন্তব্যস্থলে পৌঁছাতে হয়, তখন অবাক না হয়ে পারা যায় না। এমনই ঘটনা ঘটেছে ইন্দোনেশিয়ায়।
আজ বৃহস্পতিবার সামরিক বাহিনীর ৭২তম প্রতিষ্ঠাবার্ষিকী উপলক্ষে কুচকাওয়াজে অংশ নিতে বের হয়েছিলেন ইন্দোনেশিয়ার প্রেসিডেন্ট জোকো উইদোদো। পথে জ্যামে আটকে যায় তাঁর গাড়ি। একপর্যায়ে গাড়ি থেকে নেমে দুই কিলোমিটার হেঁটে অনুষ্ঠানে পৌঁছান তিনি।
উইদোদোর নিরাপত্তারক্ষী ইলি দাসিলি জানান, ৩০ মিনিট অপেক্ষার পর প্রেসিডেন্ট গাড়ি থেকে নেমে হাঁটার সিদ্ধান্ত নেন।
জাতীয় পুলিশপ্রধান টিটো কারনাভিয়ানও জ্যামে আটকে ছিলেন। প্রেসিডেন্টের সিদ্ধান্তের পর তিনিও গাড়ি থেকে নেমে তাঁর সঙ্গে হাঁটায় যোগ দেন।
পরে প্রেসিডেন্টের প্রাসাদ থেকে জানানো হয়, উইদোদো এবং জ্যেষ্ঠ সরকারি কর্মকর্তা সিলেগন শহরে সামরিক কুচকাওয়াজে অংশ নিতে বের হওয়ার পর পথে জ্যামে আটকা পড়েন। রাজধানী জাকার্তা থেকে সিলেগন পৌঁছাতে আড়াই ঘণ্টা সময় লাগে।
প্রেসিডেন্টের এই হেঁটে যাওয়ার গল্প সামাজিক যোগাযোগমাধ্যমে ছড়িয়ে পড়ার পর এ নিয়ে ব্যাপক আলোচনা শুরু হয়েছে। একজন টুইট করেন, সামরিক বাহিনীর প্রতিষ্ঠাবার্ষিকীতে অংশ নিতে গিয়ে একজন প্রেসিডেন্টকে দুই ঘণ্টা হাঁটতে হয়েছে—এটা কীভাবে সম্ভব! কেন তাঁরা তাঁকে রাস্তায় বিশেষ সুবিধা বা হেলিকপ্টারে করে গন্তব্যে পৌঁছে দেয়নি! সূত্র: এএফপি
