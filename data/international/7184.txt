
যুক্তরাষ্ট্রের প্রেসিডেন্ট ডোনাল্ড ট্রাম্প মনে করেন, দেশজুড়ে রিপাবলিকান আইনপ্রণেতাদের বিক্ষোভ ও জাতীয় নিরাপত্তাসংক্রান্ত তথ্য ফাঁসের পেছনে সাবেক প্রেসিডেন্ট বারাক ওবামার হাত রয়েছে। ফক্স নিউজকে দেওয়া এক সাক্ষাৎকারে গতকাল মঙ্গলবার তিনি এ কথা বলেন।হোয়াইট হাউসে নিজের পূর্বসূরির বিরুদ্ধে আনা এ অভিযোগের সপক্ষে কোনো প্রমাণ হাজির করতে পারেননি ট্রাম্প। অন্যদিকে ট্রাম্পের এ দাবির পরিপ্রেক্ষিতে এখনো কোনো মন্তব্য করেননি বারাক ওবামা।ফক্স নিউজকে প্রেসিডেন্ট ট্রাম্প বলেন, ‘আমি মনে করি প্রেসিডেন্ট ওবামা এর (বিক্ষোভ) পেছনে আছেন। কারণ, তাঁর লোকেরা অবশ্যই এতে ইন্ধন দিচ্ছেন।’ তিনি আরও বলেন, ‘এসবের পেছনে তাঁর (ওবামা) থাকাটাই রাজনীতি। এটি হয়তো আরও কিছুদিন চলবে।’ফক্স নিউজের অনুষ্ঠান ‘ফক্স অ্যান্ড ফ্রেন্ডস’—এ অতিথি হিসেবে ছিলেন ডোনাল্ড ট্রাম্প। বিস্তৃত এই সাক্ষাৎকারে নিজের বাজেট পরিকল্পনা ও অন্যান্য ইস্যু নিয়েও কথা বলেন তিনি।সাক্ষাৎকারে প্রেসিডেন্ট হওয়ার পর নিজের অর্জনকে ‘এ’ গ্রেডের বলে দাবি করেন ট্রাম্প। আর নিজের প্রচেষ্টাকে ‘এ প্লাস’ মনে করেন তিনি।ট্রাম্প বলেছেন, যদি তিনি হোয়াইট হাউসে কাজ করা সাংবাদিকদের নৈশভোজে যেতেন, তবে তা ‘ভণ্ডামি’ হতো। তিনি বলেছেন, বাজেটে পরিকল্পনায় সামরিক খাতে যে অতিরিক্ত ব্যয়ের কথা বলা হয়েছে, তা ‘দ্রুত প্রবৃদ্ধির অর্থনীতি’ দিয়ে মেটানো হবে। বিশেষজ্ঞরা এরই মধ্যে এ কাজকে ‘কঠিন’ বলে অভিহিত করেছেন।ফক্স নিউজকে দেওয়া এ সাক্ষাৎকার এমন সময়ে প্রচারিত হয়েছে, যার কয়েক ঘণ্টা পরই কংগ্রেসের উচ্চ ও নিম্নকক্ষের যৌথ অধিবেশনে প্রেসিডেন্ট ট্রাম্পের ভাষণ দেওয়ার কথা। সেখানে নিজের বাজেট পরিকল্পনার বিস্তারিত তিনি জানাবেন বলে মনে করা হচ্ছে।
