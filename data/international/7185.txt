
মিডিয়া মোঘল রুপার্ট মারডকের সাবেক স্ত্রী ওয়েন্ডি ডেং মারডকের সঙ্গে বিশেষ সম্পর্ক নিয়ে সতর্ক করা হয়েছিল যুক্তরাষ্ট্রের প্রেসিডেন্ট ডোনাল্ড ট্রাম্পের জামাতা জেরাড কুশনারকে।
যুক্তরাষ্ট্রের গোয়েন্দা কর্মকর্তারা হোয়াইট হাউসের অন্যতম জ্যেষ্ঠ উপদেষ্টা জেরাড কুশনারকে বলেছিলেন, তাঁর ও তাঁর স্ত্রী ইভানকা ট্রাম্পের সঙ্গে ওয়েন্ডি ডেংয়ের ঘনিষ্ঠ সম্পর্ককে ব্যবহার করতে পারে চীন। এ সম্পর্কের মধ্য দিয়ে চীন সরকার নিজেদের স্বার্থে অনেক কাজ করিয়ে নিতে পারে।
যুক্তরাষ্ট্রের প্রভাবশালী পত্রিকা দ্য ওয়াল স্ট্রিট জার্নাল এক সূত্রের উদ্ধৃতি দিয়ে এমন খবর প্রকাশ করেছে।
গার্ডিয়ান ও সিএনএনের খবরে বলা হয়েছে, ওয়েন্ডি ডেং একজন চীনা বংশোদ্ভূত মার্কিন ব্যবসায়ী। নিউজ করপোরেশনের প্রতিষ্ঠাতা রুপার্ট মারডকের সাবেক স্ত্রী ওয়েন্ডিং ডেং। একপর্যায়ে তাঁর সঙ্গে ঘনিষ্ঠ সম্পর্ক গড়ে ওঠে জেরাড কুশনার ও তাঁর স্ত্রী ইভানকা ট্রাম্পের। এরই পরিপ্রেক্ষিতে এ বছরের শুরুতে জারেডকে সতর্ক করেন যুক্তরাষ্ট্রের গোয়েন্দা কর্মকর্তারা। কীভাবে চীন সরকার এই সম্পর্ককে ব্যবহার করে যুক্তরাষ্ট্রের তার স্বার্থসিদ্ধি করতে পারে, সে তথ্যও রয়েছে। ওয়াশিংটন ডিসিতে চীনা সরকারের অর্থায়নে একটি বাগান তৈরির পরিকল্পনা প্রস্তাবিত আকারে ছিল। কিন্তু ওই প্রকল্পটিকে জাতীয় নিরাপত্তায় ঝুঁকি বলে উল্লেখ করা হয়। কারণ, ওই নকশার অংশ ছিল একটি আকাশচুম্বী টাওয়ার। প্রকল্পের জন্য ধরা হয়েছিল ১০ কোটি মার্কিন ডলার।
এ খবর প্রকাশের পর চারদিকে আলোচনা হচ্ছে যে ওয়েন্ডি ডেংকে সত্যিই কি ব্যবহার করতে চেয়েছিল চীন সরকার। ডেংকে ব্যবহার করে জারেড ও ইভানকার মাধ্যমে নিজেদের অবস্থান কি শক্ত করতে চেয়েছিল চীন!
চীন সরকারের অর্থায়নে এমন কোনো বাগানবিষয়ক প্রকল্পের কথা ওয়েন্ডি ডেং নাকি জানতেনই না বলে তাঁর এক মুখপাত্র জানান। তবে এ খাতে কোনো বড় অন্যায়ের জন্য কাউকে অভিযুক্ত করা হয়নি। শুরুতে জারেড কুশনারকে সতর্ক করা হয়েছিল। কারণ, তিনি তখন সরকারে নতুন এসেছেন।
