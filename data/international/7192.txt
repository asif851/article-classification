
ভারতের উত্তর প্রদেশ রাজ্যের নয়ডায় চারজন নাইজেরীয় শিক্ষার্থীকে নিষ্ঠুরভাবে মারধর ও এর ভিডিও দৃশ্য সামাজিক যোগাযোগের মাধ্যমে ছড়িয়ে দেওয়ার ঘটনায় নাইজেরিয়ায় নিযুক্ত ভারতীয় হাইকমিশনারকে তলব করেছে দেশটির পররাষ্ট্র মন্ত্রণালয়।গত বুধবার ভারতীয় রাষ্ট্রদূতকে ওই তলবের ঘটনা ঘটে। পরে তাঁর সঙ্গে কথা বলেন নাইজেরিয়ার পররাষ্ট্র মন্ত্রণালয়ের কর্মকর্তারা। এ সময় মারধরের ঘটনায় জড়িত ব্যক্তিদের অবিলম্বে গ্রেপ্তার করে বিচারের আওতায় আনার দাবি জানান তাঁরা।নাইজেরিয়ার আবুজায় ভারতীয় হাইকমিশনার নাগাবুশানা রেড্ডির সঙ্গে কথাবার্তায় দেশটির পররাষ্ট্র মন্ত্রণালয়ের স্থায়ী সচিব ওলুশোলা এনিকানোলাইয়ে বলেন, ‘এমন ঘটনা এবারই প্রথম নয়। আগেও নাইজেরীয়রা ভারতে আক্রমণের শিকার হয়েছেন। তাই এবারের ঘটনায় দোষী ব্যক্তিদের অবশ্যই গ্রেপ্তার করা হবে—এমনটাই আমরা প্রত্যাশা করি।’নয়ডায় গত শুক্রবার দ্বাদশ শ্রেণির এক ভারতীয় শিক্ষার্থী নিখোঁজ হন। পরে জানা যায় নেশাজাতীয় দ্রব্য অতিরিক্ত সেবনে তাঁর মৃত্যু হয়েছে। যে এলাকায় এ ঘটনা ঘটে সেখানে আফ্রিকার কয়েকটি দেশের শিক্ষার্থীরা বসবাস করেন।ওই শিক্ষার্থীর কাছে নাইজেরীয় শিক্ষার্থীরাই মাদক বিক্রি করেছেন, অভিযোগে পুলিশ প্রথমে পাঁচ নাইজেরীয় ছাত্রকে গ্রেপ্তার করেছিল। কিন্তু কোনো প্রমাণ না পাওয়ায় তাঁদের ছেড়ে দেওয়া হয়। পরে গত সোমবার সন্ধ্যায় তাঁদের চারজনের ওপর হামলা চালান কিছু ক্ষুব্ধ লোক।পুরো ঘটনার সুষ্ঠু ও নিরপেক্ষ তদন্তের আশ্বাস দিয়েছেন উত্তর প্রদেশের নবনির্বাচিত মুখ্যমন্ত্রী যোগী আদিত্যনাথ।
