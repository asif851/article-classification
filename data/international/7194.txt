
অভয়ারণ্যে বন্য প্রাণীরা সানন্দে ঘুরে বেড়ায়। সেখানে বন্য প্রাণীদের বিরক্ত করা মানা। অথচ সেখানেই মোটরসাইকেলে করে সিংহকে ধাওয়া করেছেন চার পর্যটক। ভারতের পশ্চিম গুজরাটের গির অভয়ারণ্যে গতকাল বুধবার এ ঘটনা ঘটে। আর সেই ঘটনার ভিডিও চিত্র দেখে তদন্তের নির্দেশ দিয়েছে গুজরাট প্রশাসন।সিংহের অভয়ারণ্য হিসেবে পরিচিত ভারতের পশ্চিম গুজরাটের গির অভয়ারণ্য। হাজার হাজার দেশি-বিদেশি পর্যটক সিংহ দেখতে আসেন এই অভয়ারণ্যে। গতকাল সেখানে চারজন পর্যটকের একটি দল মোটরসাইকেলে করে একটি সিংহ পরিবারকে ধাওয়া করে। ওই ঘটনার ভিডিও চিত্রও ধারণ করা হয়। পরে তা সামাজিক যোগাযোগের মাধ্যমে ভাইরাল হয়ে যায়।ভিডিও চিত্রে যে সিংহ দেখা গেছে, সেটি এশিয়াটিক প্রজাতির। আফ্রিকার সিংহের তুলনায় এই প্রজাতির সিংহ কিছুটা আলাদা। সিংহের ওই পরিবারে ছিল তার সঙ্গিনী ও সিংহশাবক।গুজরাট প্রশাসন এরই মধ্যে ভিডিও দেখে মোটরসাইকেল আরোহীদের খোঁজে নেমেছে। তদন্তও শুরু করেছে।
