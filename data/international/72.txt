
থাইল্যান্ডের রাজা ভুমিবল আদুলিয়াদেজের মৃত্যুর দুই সপ্তাহ পর যুবরাজ মহা ভাজিরালংকর্ন বিদেশ সফরে গেলেন। তিনি গত শুক্রবার রাতে ব্যাংকক ত্যাগ করেন এবং আগামী মাসে দেশে ফিরে আসবেন বলে জানা গেছে। রাজসিংহাসনের উত্তরাধিকারী সুষ্ঠুভাবে নিশ্চিত হওয়ার আগে যুবরাজের হঠাৎ দেশের বাইরে যাওয়া মানুষের মনে নানা আলোচনার জন্ম দিতে পারে বলে মনে করা হচ্ছে।সামরিক বাহিনীর একটি সূত্র বলেছে, ‘যুবরাজ শুক্রবার সন্ধ্যায় ব্যক্তিগত কাজে থাইল্যান্ডের বাইরে গিয়েছেন। আগামী মাসে নির্দিষ্ট সময়ের মধ্যেই তিনি ফিরে আসবেন এবং আনুষ্ঠানিক কাজে যোগ দেবেন।’থাইল্যান্ডের ক্ষমতাসীন সামরিক সরকার নতুন রাজার সিংহাসনে অভিষেকের সময়সীমা নির্ধারণ করে দিয়েছিল। গত সপ্তাহে দেশটির প্রধানমন্ত্রী প্রাইয়ুথ চান-ওচা বলেছিলেন, রাজা ভুমিবলের মৃত্যুর ৭ থেকে ১৫ দিন বা এর কিছু পরই নতুন রাজার অভিষেক হবে।
