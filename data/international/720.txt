
সোনিয়া গান্ধীর পর ভারতের কংগ্রেস দলের সভাপতি রাহুল গান্ধীই হবেন কি না—তা নিয়ে দীর্ঘদিন ধরেই চলছিল জল্পনা। আগামীকাল সোমবার এই বিষয়ে বৈঠকে বসছে কংগ্রেসের সর্বোচ্চ নীতিনির্ধারণী পরিষদ কংগ্রেস ওয়ার্কিং কমিটি। ওই বৈঠকে দলপ্রধান নির্বাচনের তারিখ ঠিক হতে পারে। ভারতের নির্বাচন কমিশনের বেঁধে দেওয়া সময় অনুযায়ী আগামী ৩১ ডিসেম্বরের মধ্যেই দলটিকে সভাপতি পদে নির্বাচন করতে হবে।
সেই হিসেবে গুজরাটের বিধানসভা নির্বাচনের আগেই রাহুল গান্ধী সর্বভারতীয় কংগ্রেসের সভাপতি হতে পারেন বলে আলোচনা চলছে দেশটির গণমাধ্যমে।
কংগ্রেসের বর্তমান সভাপতি সোনিয়া গান্ধী টানা ১৭ বছর ধরে এ দায়িত্ব পালন করে আসছেন। ধারণা করা হচ্ছে, সভাপতি হিসেবে আগামীকালই শেষ সভা করতে যাচ্ছেন তিনি। রুদ্ধদ্বার ওই বৈঠকে ওয়ার্কিং কমিটির ২৫ সদস্য দলপ্রধান নির্বাচনের তারিখ ঠিক করবেন। তবে নির্বাচনের এই তারিখ নির্ধারণ কেবল আনুষ্ঠানিকতা। এই পদে সর্বসম্মতিক্রমে রাহুল গান্ধীই বসবেন বলে ধারণা করা হচ্ছে। গত মাসে এনডিটিভিকে দেওয়া এক সাক্ষাৎকারে সোনিয়া গান্ধীও রাহুলের পদোন্নতির ইঙ্গিত দিয়েছিলেন।
গতকাল শনিবার কংগ্রেস নেতা জনার্ধন দ্বিবেদী বলেন, যদি একটি আবেদনই পড়ে, তাহলে প্রার্থিতা প্রত্যাহারের শেষ দিনই অন্য আবেদনকারী না থাকায় রাহুল গান্ধীকেই সভাপতি হিসেবে ঘোষণা করা হবে। অর্থাৎ ১ ডিসেম্বরের মধ্যেই জানা যাচ্ছে কংগ্রেসের নতুন সভাপতির নাম।
১৯৯৮ সাল থেকে দলের প্রধান হিসেবে দায়িত্ব পালন করে আসা সোনিয়া গান্ধীর বয়স এখন ৭০। তিনিই দলটির সবচেয়ে বেশি দিন ধরে দায়িত্ব পালন করা সভাপতি। তবে সাম্প্রতিক বছরগুলোতে অসুস্থতার কারণে জনসমক্ষে খুব বেশি দেখা যায় না তাঁকে। চিকিৎসার জন্য এ বছর তিনি একাধিকবার যুক্তরাষ্ট্রে গেছেন বলে গণমাধ্যমে প্রকাশিত হয়। এদিকে ২০১৩ সালে সহসভাপতি হওয়ার পর থেকেই রাহুল দলের দ্বিতীয় শীর্ষ ব্যক্তি হিসেবে বিবেচিত হয়ে আসছেন।
