
উড়োজাহাজের ফ্লাইট অ্যাটেনডেন্টকে মারধরের ঘটনার পর ভারতের কট্টর হিন্দুত্ববাদী সংগঠন শিবসেনার এক নেতা বলেছেন, দরকার পড়লে হাত ওঠাবেন তাঁরা।উড়োজাহাজের ফ্লাইট অ্যাটেনডেন্টকে জুতোপেটা করে সমালোচনার মুখে পড়েছেন ভারতের রবীন্দ্র গায়কোয়াড় নামের এক এমপি। কট্টর হিন্দুত্ববাদী সংগঠন শিবসেনার এই সদস্য মহারাষ্ট্র থেকে নির্বাচিত লোকসভার সদস্য।এ ঘটনায় শিবসেনার নেতা ও রাজ্যসভার সদস্য সঞ্জয় রাউত গতকাল শুক্রবার সন্ধ্যায় এক বিবৃতিতে বলেন, যখন প্রয়োজন পড়বে, দলের সদস্যরা তখন হাত তুলতে দ্বিধা করবেন না।মারধর করার ঘটনায় গায়কোয়াড়কে নিষিদ্ধ ও কালো তালিকাভুক্ত করেছে দেশটির অন্যতম পাঁচটি বিমান সংস্থা।গায়কোয়াড়ের এই ঘটনায় বিতর্কে না জড়াতে সতর্ক বক্তব্য দিয়েছেন রাউত। তিনি বলেছেন, শিবসেনা গায়কোয়াড়ের আচরণ সমর্থন করে না। ওই সাংসদ কেন এমন আচরণ করলেন, এ ব্যাপারে তদন্ত করার কথা অবশ্য বলেছেন তিনি।
রাউত বলেছেন, কারও গায়ে হাত তোলা শিবসেনার সংস্কৃতি নয়, কিন্তু দরকার পড়লে অবশ্যই হাত ওঠাতে হবে।
গায়কোয়াড়কে কালো তালিকায় রাখা প্রসঙ্গে শিবসেনার এই নেতা বলেন, বিষয়টি পরীক্ষা করে দেখা উচিত এবং মনে রাখা দরকার, মানুষ যদি এয়ারলাইনসকে কালো তালিকা করা শুরু করে, তাহলে কী ঘটবে। এটা শুধু একজন এমপি বলে নয়, হাজারো যাত্রীকে এয়ার ইন্ডিয়ার খারাপ যাত্রীসেবার জন্য নানা সমস্যায় পড়তে হয়।
দলের পক্ষ থেকে গায়কোয়াড়ের বিরুদ্ধ কোনো ব্যবস্থা নেওয়ার আগে তাঁর বিরুদ্ধে আইন অনুযায়ী ব্যবস্থা নেওয়া হবে।
এয়ারলাইনস গায়কোয়াড়কে নিষিদ্ধ করায় গতকাল সন্ধ্যায় ট্রেনে করে মুম্বাই আসতে হয়েছে তাঁকে। রেলওয়ের এক কর্মকর্তা বলেছেন, গতকাল বিকেল পাঁচটার দিকে দিল্লির হজরত নিজামউদ্দিন রেলওয়ে স্টেশন থেকে মুম্বাই সেন্ট্রাল স্টেশনে প্রথম শ্রেণির বগিতে আসেন গায়কোয়াড়।
এ ঘটনায় ক্ষমা চাইতেও অস্বীকার করেছেন গায়কোয়াড়। মারধরের ঘটনার পর চাপমুক্তির জন্য বলিউডের সিনেমা দেখেন ওই এমপি।
এফআইএর পক্ষ থেকে ওই এমপির বিরুদ্ধে দৃষ্টান্তমূলক শাস্তির দাবি করা হয়েছে।
গত বৃহস্পতিবার সকালে পুনে থেকে নয়াদিল্লিগামী এয়ার ইন্ডিয়ার একটি ফ্লাইটে যাচ্ছিলেন রবীন্দ্র গায়কোয়াড়। উড়োজাহাজে এমপির আসন ছিল বিজনেস ক্লাসে। কিন্তু ভুল করে তাঁকে আসন দেওয়া হয় ইকোনমি ক্লাসে। এ ঘটনায় তিনি রেগে গিয়ে ফ্লাইট অ্যাটেনডেন্টকে জুতা দিয়ে টানা ২৫ বার বাড়ি দেন। কেবল এই অসৌজন্য আচরণ করেই ক্ষান্ত হননি, এ নিয়ে বীরদর্পে বলে বেড়াচ্ছেন, যা করেছেন ঠিকই করেছেন।
তথ্যসূত্র: জিনিউজ।
