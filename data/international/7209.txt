
মিয়ানমারের গণতান্ত্রিক উত্তরণের অন্যতম সমর্থক যুক্তরাষ্ট্র বলেছে, সেখানে সাম্প্রতিক সেনা অভিযানে বাড়িছাড়া হাজারো রোহিঙ্গা মুসলিম চরমপন্থার দিকে ঝুঁকতে পারে। এ ছাড়া এ পরিস্থিতিতে দক্ষিণ-পূর্ব এশিয়ায় ধর্মীয় উত্তেজনা বেড়ে যাওয়ার ঝুঁকি রয়েছে। পূর্ব এশিয়াবিষয়ক মার্কিন সহকারী পররাষ্ট্রমন্ত্রী ড্যানিয়েল রাসেল এ হুঁশিয়ারি দিয়েছেন। মিয়ানমারের রাখাইন রাজ্যে সেনাবাহিনীর জোরালো অভিযানের সমালোচনা করে তিনি বলেন, এতে দেশটিতে জিহাদি চরমপন্থা মাথাচাড়া দিয়ে উঠতে পারে। বাংলাদেশ সীমান্তের কাছাকাছি রাখাইনের একাধিক পুলিশ চৌকিতে গত অক্টোবরে সন্ত্রাসী হামলার প্রতিক্রিয়ায় মিয়ানমারের সেনাবাহিনী অভিযান শুরু করে। ওই এলাকায় রোহিঙ্গা মুসলিমরা বসবাস করে। অভিযান শুরুর পর তাদের অনেকে বাংলাদেশে পালিয়ে যায়। রাখাইনে সংখ্যাগুরু বৌদ্ধ সম্প্রদায়ের সঙ্গে রোহিঙ্গা মুসলিমদের আগে থেকেই উত্তেজনা রয়েছে।মিয়ানমারে রোহিঙ্গা-সংকট নিয়ে প্রতিবাদ-বিক্ষোভের আহ্বান জানাতে প্রতিবেশী মুসলিম সংখ্যাগরিষ্ঠ দেশ মালয়েশিয়া ও ইন্দোনেশিয়াকে সংযত হওয়ার আহ্বান জানিয়ে ড্যানিয়েল রাসেল। তিনি বলেন, এসব দেশের আহ্বানের জেরে ধর্মীয় উত্তেজনা আরও বাড়তে পারে। রাখাইনের পরিস্থিতি ঠিকমতো সামাল দিতে না পারলে জিহাদিরা সুযোগ নিতে পারে। তারা প্রতিবেশী বাংলাদেশসহ কয়েকটি দেশে ইতিমধ্যে ছড়িয়ে পড়েছে।
