
ভারতের উত্তর প্রদেশের মুজাফফরনগর থেকে গ্রেপ্তার হওয়া আনসারউল্লাহ বাংলা টিমের (এবিটি) সদস্য আবদুল্লাহ আল মামুন একজন বোমা বিশেষজ্ঞ বলে জানিয়েছে পুলিশ। ৬ আগস্ট চারথাওয়ালের কুটেসারা এলাকা থেকে তাঁকে আটক করে সন্ত্রাসবিরোধী বিশেষ স্কোয়াড বা অ্যান্টিটেররিস্ট স্কোয়াড (এটিএস)।
ভারতের জাতীয় গোয়েন্দা সংস্থা (এনআইএ) বলছে, আবদুল্লাহ বাংলাদেশি। ২০১১ সাল থেকে এ রাজ্যের শাহরানপুরের দেওবন্দ এলাকায় বাস করছেন তিনি। তবে তিনি এক মাস ধরে মুজাফফরনগরে আছেন।
এটিএস বলছে, বোমা তৈরিতে অভিজ্ঞ আবদুল্লাহ। তাঁর কাছ থেকে সার্ক দেশগুলোর মানচিত্রসহ অন্যান্য কাগজপত্র উদ্ধার করা হয়েছে। এর আগে তিনি ফৈজান নামের এক বাংলাদেশিকে তাঁর কাছে আশ্রয় দিয়েছিলেন।
আবদুল্লাহর বিরুদ্ধে ভুয়া পরিচয় ব্যবহার করে পাসপোর্ট ও আধারকার্ড তৈরি করার অভিযোগও তুলেছে উত্তর প্রদেশের ওই স্কোয়াড। তাঁর কাছে থেকে ১১টি ভুয়া পরিচয়পত্র উদ্ধার করা হয়েছে বলে জানিয়েছে পুলিশ। পশ্চিমবঙ্গের কোনো জঙ্গিগোষ্ঠীর সঙ্গে আবদুল্লাহর যোগাযোগ ছিল কি না, তা খতিয়ে দেখা হচ্ছে।
