
রাশিয়ায় অনেক দিন ধরেই ক্ষমতায় আছেন ভ্লাদিমির পুতিন। তিনি আর কত দিন ক্ষমতায় থাকবেন, আদৌ ক্ষমতা ছাড়বেন কি না, তা নিয়ে তাঁর দেশে ও দেশের বাইরে নানা জল্পনা-কল্পনা আছে।২০১৮ সালে রাশিয়ায় পরবর্তী প্রেসিডেন্ট নির্বাচন। ওই নির্বাচনকে সামনে রেখে একটি প্রশ্ন ঘুরপাক খাচ্ছে। তা হলো চতুর্থ দফায় প্রেসিডেন্ট হতে পুতিন কি ওই নির্বাচনে লড়বেন?পুতিন যদি ২০১৮ সালের নির্বাচনে দাঁড়ান এবং জয়ী হন, তাহলে রাশিয়ায় তাঁর নিয়ন্ত্রণকালের মেয়াদ দুই যুগ পূর্ণ হবে।যে যা-ই বলুক না কেন, রাশিয়ায় এখনো দারুণ জনপ্রিয় পুতিন। ২০১৫ সালের এক জনমত জরিপ অনুযায়ী, তাঁর গ্রহণযোগ্যতা ৮০ শতাংশের ওপরে। তবে ওই জরিপের পদ্ধতি ও গ্রহণযোগ্যতা নিয়ে সমালোচনা আছে।পুতিনের জনপ্রিয়তার মাত্রা নিয়ে প্রশ্ন তোলা হলেও এ কথা সত্য, এই মুহূর্তে তাঁকে ছাড়া রাশিয়ার কথা ভাবাই যায় না। তাঁর হাত ধরেই রাশিয়া এখন দুনিয়া কাঁপাচ্ছে।
রাশিয়ায় পুতিনের সহচরদের মধ্যে তাঁর কোনো প্রতিদ্বন্দ্বী দেখা যাচ্ছে না। তাঁর পরিবারের সদস্যদের মধ্যে কাউকে উত্তরসূরি বিবেচনা করারও ভিত্তি নেই।
সাম্প্রতিক জনমত জরিপ পুতিনকে তাঁর নিকটতম রাজনৈতিক প্রতিদ্বন্দ্বীর চেয়ে বিপুল ব্যবধানে এগিয়ে রেখেছে। রাশিয়ার রাজনীতিতে পুতিনের কর্তৃত্বের ব্যাপকতা আমলে নিলে তাঁর বিরুদ্ধে শক্ত প্রতিরোধ গড়ার মতো প্রার্থী না থাকাটাই স্বাভাবিক।
সার্বিক মূল্যায়নে আগামী প্রেসিডেন্ট নির্বাচনে পুতিন যদি দাঁড়ান, আর সবকিছু ঠিক থাকে, তবে তাঁর জয়ের সম্ভাবনা নিয়ে শত্রুরও সন্দেহ হওয়ার কথা নয়।
পুতিন যদি কোনো কারণে ওই নির্বাচনে না দাঁড়ান বা ক্ষমতা থেকে সরে যান, তাহলেও বিদ্যমান কাঠামোয় দেশটির নিয়ন্ত্রণ তাঁর হাতে থাকারই সম্ভাবনা বেশি।
পুতিন অবশ্য প্রকাশ্যে বলেছেন, তিনি আজীবন প্রেসিডেন্ট থাকবেন না।
কিন্তু প্রশ্ন—পুতিন কত দিন ক্ষমতায় থাকবেন?
কিছু রুশ বিশ্লেষকের ধারণা, চলতি বছরের মাঝামাঝি নাগাদ পুতিনের শাসন হোঁচট খাবে।
পুতিনকে এক দশক সময় দিয়েছেন সাবেক সুইডিশ প্রধানমন্ত্রী কার্ল বিল্‌ডট।
পুতিন হয়তো অনির্দিষ্টকাল ক্ষমতায় থাকবেন না। তবে তিনি খুব শিগগিরই সরবেন বলেও মনে হয় না।
রাশিয়ায় আপাতত এমন কোনো বিপ্লব হওয়ার মতো পরিস্থিতি নেই, যাতে পুতিন ক্ষমতাচ্যুত হতে পারেন।
দেশটিতে পুতিনের প্রভাব অসীম। তাঁর ক্ষমতার বলয় সর্বত্র। তিনি কখনো সরে গেলেও ক্রেমলিনে তাঁর ছায়া থাকবে বলেই ধারণা করা হয়। দ্য ওয়াশিংটন পোস্ট ও ইনভেসটোপিডিয়া অবলম্বনে
