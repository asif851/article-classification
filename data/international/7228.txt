
মিসরের উত্তর সিনাই ও সুয়েজে জঙ্গি হামলায় ২৭ জন নিহত হয়েছে। দেশটির নিরাপত্তা বিভাগ ও হাসপাতালের বরাত দিয়ে আজ শুক্রবার রয়টার্সের খবরে এ কথা জানানো হয়। 
রয়টার্সের খবরে জানানো হয়, গতকাল বৃহস্পতিবার প্রথম উত্তর সিনাই প্রদেশের রাজধানীর একটি সামরিক স্থাপনায় বোমা হামলা চালানো হয়। ওই হামলায় ২৫ জন নিহত হয়। আহত হয় কমপক্ষে ৫৮ জন। এরপর সন্দেহভাজন জঙ্গিরা রাফা শহরের তল্লাশি চৌকিতে একজন সেনা কর্মকর্তাকে হত্যা করে। ওই হামলায় আহত হন ছয়জন। এদিকে সুয়েজ নগরে রাস্তার পাশে পুঁতে রাখা বোমা বিস্ফোরণে একজন পুলিশ কর্মকর্তা নিহত হন। এ ছাড়া আল আরিশের দক্ষিণের সামরিক ইউনিটে হামলা চালানো হয়। এতে চার সেনা আহত হন। মিসর সরকার সিনাইভিত্তিক ইসলামি জঙ্গিদের হামলার শিকার হচ্ছে। মুসলিম ব্রাদারহুড সমর্থিত সাবেক প্রেসিডেন্ট মোহাম্মদ মুরসিকে ক্ষমতা থেকে অপসরণ করার পর থেকে এ পর্যন্ত সিনাইভিত্তিক জঙ্গিদের হামলায় কয়েক শ নিরাপত্তা রক্ষী নিহত হয়েছেন।
