
সিরিয়ার রাজধানী দামেস্কর চারপাশে বিদ্রোহীদের অবস্থানে গতকাল বুধবার ব্যাপক হামলা চালিয়েছে সরকারি বাহিনী। অভিযান অব্যাহত রেখেছে রাশিয়াও। দেশটিতে একদিনে সর্বোচ্চসংখ্যক লক্ষ্যবস্তুতে বিমান হামলা চালিয়েছে মস্কো। খবর এএফপির।
দামেস্কর চারপাশের এলাকাগুলোতে গতকাল সকালে বিদ্রোহীদের অবস্থান লক্ষ্য করে ব্যাপক বিমান হামলা চালায় সরকারি বাহিনী। সিরিয়ার সামরিক বাহিনীর একটি সূত্র জানায়, সরকারি সুরক্ষিত অঞ্চল বাড়িয়ে নিতে ওই হামলা চালানো হয়েছে। সূত্রটি জানায়, বিমান হামলার পাশাপাশি প্রায় তিন ঘণ্টা ধরে গোলা ও রকেট নিক্ষেপ করা হয়। যদিও ওই অভিযানে হতাহত বা ক্ষয়ক্ষতির কোনো খবর তাৎক্ষণিকভাবে জানানো হয়নি।
মূলত দামেস্কর জবার এলাকায় সবচেয়ে বেশি হামলা চালানো হয়। প্রায় দুই বছর ধরে সরকারি বাহিনী ও বিদ্রোহীদের লড়াইয়ের অন্যতম কেন্দ্র এই এলাকাটি। কৌশলতভাবে গুরুত্বপূর্ণ ওই এলাকাটি নিয়ন্ত্রণে নিতে কয়েক দফা চেষ্টা করেও ব্যর্থ হয় সরকারি বাহিনী।
রাশিয়াও সিরিয়ায় অভিযান অব্যাহত রেখেছে। মস্কো গত মঙ্গলবার জানিয়েছে, আগের ২৪ ঘণ্টায় রুশ যুদ্ধবিমানগুলো ‘সন্ত্রাসীদের’ ৮৬টি লক্ষ্যবস্তুতে হামলা চালিয়েছে। এর মধ্যে আইএসের লক্ষ্যবস্তুও রয়েছে। গত ৩০ সেপ্টেম্বর সিরিয়ায় অভিযান শুরুর পর একদিনে এটাই সবচেয়ে বেশি লক্ষ্যবস্তুতে রুশ হামলা বলে জানিয়েছে মস্কো।
জিহাদের ডাক আইএসের: যুক্তরাষ্ট্র ও রাশিয়ার বিরুদ্ধে জিহাদে অংশ নেওয়ার জন্য গতকাল সারা বিশ্বের মুসলমানদের প্রতি আহ্বান জানিয়েছে ইসলামিক স্টেট (আইএস)। সিরিয়ায় আইএসবিরোধী অভিযানে যুক্তরাষ্ট্র মস্কোর সঙ্গে সমন্বয় করছে না—রাশিয়ার প্রেসিডেন্ট ভ্লাদিমির পুতিনের এমন অভিযোগের পরদিন আইএস এই জিহাদের ডাক দিল।
অনলাইনে পোস্ট করা একটি রেকর্ডে আইএসের মুখপাত্র আবু মোহাম্মদ আল-আদনানি বলেন, ‘রাশিয়া পরাজিত হবে।’ তিনি ‘বিশ্বের বিভিন্ন স্থানে থাকা মুসলমানদের রাশিয়া ও যুক্তরাষ্ট্রের বিরুদ্ধে ‘জিহাদ’ শুরু করার আহ্বান জানান। আদনানি অভিযোগ করেন, দেশ দুটি ‘মুসলমানদের বিরুদ্ধে ধর্মযুদ্ধ করছে’। তিনি বলেন, সিরিয়ায় যুক্তরাষ্ট্র দুর্বল হয়ে পড়েছিল। তারা রাশিয়া ও প্রেসিডেন্ট বাশারের মিত্র ইরানকে ব্যবহার করে সিরিয়ায় নিজের অবস্থান শক্তিশালী করছে।
মস্কো-ওয়াশিংটন আলোচনা: সিরিয়ার আকাশে যুক্তরাষ্ট্র ও রাশিয়ার বিমানের মধ্যে সংঘর্ষ এড়ানোর উপায় খুঁজতে গতকাল দুই দেশের প্রতিনিধিদের আরেক দফা আলোচনায় বসার কথা। মার্কিন প্রতিরক্ষামন্ত্রী অ্যাশটন কার্টার বলেন, সিরিয়ার আকাশে দুই দেশের বিমানগুলো কীভাবে পরস্পর থেকে দূরে থাকতে পারে তা নিয়ে আলোচনা হবে। তিনি বলেন, সিরিয়া নীতি নিয়ে আমাদের ভিন্নমত অব্যাহত থাকতে পারে, কিন্তু যতটা সম্ভব বিমানসেনাদের নিরাপত্তা নিশ্চিত করতে হবে।
মার্কিন সিনেটর ও রিপাবলিকান পার্টির নেতা জন ম্যাককেইন বলেছেন, সিরিয়ায় এখন মূলত যুক্তরাষ্ট্র ও রাশিয়ার মধ্যে ছায়াযুদ্ধ চলছে।
লাতাকিয়ায় পৌঁছেছে হাজারো ইরানি যোদ্ধা?: যুক্তরাজ্যভিত্তিক মানবাধিকার সংগঠন সিরিয়ান অবজারভেটরি ফর হিউম্যান রাইটস দাবি করেছে, সিরিয়ার লাতাকিয়া প্রদেশে হাজার হাজার ইরানি যোদ্ধা পৌঁছেছে। প্রেসিডেন্ট বাশারের পক্ষে লড়াই করতে তারা সিরিয়ায় ঢুকেছে বলে দাবি অবজারভেটরির।
চীন সিরিয়ায় সেনা পাঠাবে না: রয়টার্সের প্রতিবেদনে জানানো হয়, চীন সিরিয়ায় রাশিয়ার বাহিনীর সঙ্গে আইএসবিরোধী অভিযানে অংশ নিতে সেনা পাঠাবে না বেইজিং। চীন সিরিয়ায় সেনা পাঠানোর পরিকল্পনা করছে—আন্তর্জাতিক গণমাধ্যমে এমন খবর প্রকাশিত হওয়ার পর গতকাল বেইজিং তার অবস্থান স্পষ্ট করল।
