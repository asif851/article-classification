
পানিনিষ্কাশন-ব্যবস্থা, স্বাস্থ্য সচেতনতা ও পরিচ্ছন্নতার ক্ষেত্রে ভালো কাজ করার জন্য এশিয়ার সেরা সরকারের পুরস্কার পেল বাংলাদেশ। আজ সোমবার ভারতের রাজধানী নয়াদিল্লির এক পাঁচতারা হোটেলে ভারতের উপরাষ্ট্রপতি ভেঙ্কাইয়া নাইডুর কাছ থেকে এ পুরস্কার গ্রহণ করেন ভারতে নিযুক্ত বাংলাদেশের হাইকমিশনার সৈয়দ মুয়াজ্জেম আলী। 
আজ ছিল ভারতের জাতির জনক মহাত্মা গান্ধীর জন্মদিন। দিনটি স্বচ্ছতা দিবস হিসেবে পালিত হয়। এ দিনটিকেই ‘ইন্ডিয়া টুডে সাফাইগিরি অ্যাওয়ার্ডস’ উপযুক্ত হিসেবে বেছে নেয়। ‘ইন্ডিয়া টুডে’ সংবাদমাধ্যমের পক্ষে অনুষ্ঠানে উপস্থিত ছিলেন সংস্থার চেয়ারম্যান ও প্রধান সম্পাদক অরুণ পুরী। সমাজের বিভিন্ন ক্ষেত্রের বিশিষ্ট ব্যক্তিদের নিয়ে গঠিত জুরিবোর্ড নিষ্কাশনব্যবস্থা, গণশৌচাগার নির্মাণ, সবার জন্য নির্মল পানীয় জলের বন্দোবস্ত করা এবং সার্বিক পরিচ্ছন্নতা সচেতনতা বৃদ্ধির ক্ষেত্রে উল্লেখযোগ্য কাজের জন্য এশিয়ার দেশগুলোর মধ্যে বাংলাদেশকে বেছে নেয়। এই বাছাইয়ের ক্ষেত্রে জাতিসংঘের মানব উন্নয়নের জন্য নির্দিষ্ট বিষয়গুলোর ওপর বিশেষ গুরুত্ব দেওয়া হয়। হাইকমিশনার তাঁর ভাষণে বলেন, প্রধানমন্ত্রী শেখ হাসিনা জনস্বাস্থ্য ও নিষ্কাশনব্যবস্থাসহ সামাজিক উন্নয়নের প্রতিটি ক্ষেত্রে বিশেষ নজর দিয়ে চলেছেন। জাতিসংঘের বেঁধে দেওয়া সহস্রাব্দের উন্নয়ন লক্ষ্যমাত্রা বা এমডিজি লক্ষ্যমাত্রার প্রায় প্রতিটি ক্ষেত্রেই বাংলাদেশ সরকার উল্লেখযোগ্য অগ্রগতি করেছে। তিনি বলেন, দেশের লক্ষ্য এখন জাতিসংঘের নির্দিষ্ট করে দেওয়া টেকসই উন্নয়নগুলো রূপায়ণ করা।
