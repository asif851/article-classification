
যুক্তরাষ্ট্রে অভিবাসননীতি পরিবর্তনের ব্যাপারে দীর্ঘদিন আগে প্রতিশ্রুতি দিয়ে রাখলেও নির্বাহী পদক্ষেপ গ্রহণ আগামী নভেম্বর পর্যন্ত বিলম্বিত করবেন মার্কিন প্রেসিডেন্ট বারাক ওবামা। তখন দেশটিতে কংগ্রেসের মধ্যবর্তী নির্বাচন অনুষ্ঠিত হবে। ওবামার এ ধীরে চলো নীতিকে অভিবাসী স্প্যানিশভাষী (হিস্পানিক) সম্প্রদায়ের ওপর ‘চপেটাঘাত’ বলে আখ্যা দিয়েছেন তাঁর সমালোচক ও অভিবাসন বিষয়ে সংস্কার আন্দোলনের পক্ষের কর্মীরা। খবর গার্ডিয়ানের।হোয়াইট হাউসের কর্মকর্তারা গত শনিবার প্রেসিডেন্টের উদ্যোগ বিলম্বিত করার এ কথা জানিয়েছেন। অন্যদিকে, এনবিসি টেলিভিশনে প্রচারিত এক সাক্ষাৎকারে প্রেসিডেন্ট ওবামা দাবি করেন, নির্বাচনী বর্ষের রাজনীতির কারণে তিনি ওই সিদ্ধান্ত নেননি; বরং একটি নির্বাহী পদক্ষেপ নেওয়ার আগে তা টেকসই হবে কি না, সে ব্যাপারে নিশ্চিত হতে চান। হোয়াইট হাউসের কর্মকর্তারা নাম প্রকাশ না করার শর্তে জানিয়েছেন, অভিবাসন সংস্কারনীতির ব্যাপারে ওবামা কবে নির্বাহী পদক্ষেপ নেবেন, সে ব্যাপারে কোনো সময়সীমা নির্ধারণ করেননি। তবে চলতি বছরের শেষ নাগাদ তিনি এ ব্যাপারে উদ্যোগী হতে পারেন।ইউনাইটেড উই ড্রিম নামে সংস্কারের পক্ষের একটি সংগঠনের নেতা ক্রিস্টিনা জিমেনেজ বলেন, ‘অভিবাসন সংস্কার বাস্তবায়নে ওবামার বিলম্বের সিদ্ধান্তটি হিস্পানিক ও অভিবাসী সম্প্রদায়ের ওপর আরেকটি চপেটাঘাত। আমরা ডেমোক্রেটিক পার্টি এবং প্রেসিডেন্ট ওবামার কাছ থেকে নেতৃত্ব ও উৎসাহ প্রত্যাশা করলেও পেয়েছি কেবল প্রতিশ্রুতিভঙ্গ এবং রাজনৈতিক মেরুদণ্ডহীনতার প্রমাণ।’প্রেসিডেন্ট ওবামা গত শুক্রবার বলেন, অভিবাসননীতি সংস্কারের ব্যাপারে পরবর্তী পদক্ষেপ কী হবে, তা পর্যালোচনা করে দেখা হচ্ছে। তবে সংস্কারের প্রয়োজনীয়তার ব্যাপারে তিনি দ্ব্যর্থহীন। আর তিনি এ ব্যাপারে কংগ্রেসের বর্তমান আইন সম্পর্কে খতিয়ে দেখার বিষয়কে প্রাধান্য দিচ্ছেন। কংগ্রেস এ ব্যাপারে পদক্ষেপ না নিলেই তিনি উদ্যোগী হবেন।বিরোধী দল রিপাবলিকান পার্টি অভিবাসন সংস্কারের বিষয়কে অতিরিক্ত রাজনৈতিক মাত্রা দিয়েছে বলে অভিযোগ রয়েছে। মার্কিন আইন পরিষদের উচ্চকক্ষ সিনেটে বর্তমানে ডেমোক্রেটিক এবং নিম্নকক্ষ প্রতিনিধি পরিষদে রিপাবলিকানদের প্রাধান্য রয়েছে। নভেম্বরে অনুষ্ঠিতব্য নির্বাচনের মাধ্যমে রিপাবলিকানরা সিনেটেও নিয়ন্ত্রণ প্রতিষ্ঠার আশা করছেন।
