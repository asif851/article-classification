
মার্কিন প্রেসিডেন্ট নির্বাচনে রাশিয়া হস্তক্ষেপ করেনি মর্মে যে ব্যাখ্যা ভ্লাদিমির পুতিন দিয়েছেন, তাতে ডোনাল্ড ট্রাম্প সন্তুষ্ট হয়েছেন বলে মনে করেন রুশ প্রেসিডেন্ট।
গতকাল শনিবার এক সংবাদ সম্মেলনে পুতিন এমনটাই বলেছেন। বার্তা সংস্থা রয়টার্সের প্রতিবেদনে এই তথ্য জানানো হয়।
জার্মানির হামবুর্গে গতকাল দুই দিনের জি-২০ সম্মেলন শেষে সংবাদ সম্মেলনে আসেন পুতিন। সম্মেলনের প্রথম দিন শুক্রবার প্রথমবারের মতো পুতিন ও ট্রাম্প মুখোমুখি বৈঠকে মিলিত হন।
পুতিন বলেন, ট্রাম্পের সঙ্গে একটি ব্যক্তিগত সম্পর্ক গড়তে তিনি সক্ষম হয়েছেন বলে মনে করেন। আর রাশিয়া ও যুক্তরাষ্ট্রের মধ্যকার সম্পর্ক এগিয়ে নেওয়ার প্রাথমিক প্রেক্ষাপটও রচিত হয়েছে।
মার্কিন প্রেসিডেন্ট নির্বাচনে ট্রাম্পকে জয়ী করতে মস্কো সহায়তা করেছিল বলে অভিযোগ রয়েছে। এই অভিযোগের পরিপ্রেক্ষিতে দুই নেতার প্রথম সাক্ষাতের দিকে সবার নজর ছিল।
মার্কিন নির্বাচনে রুশ হস্তক্ষেপের অভিযোগ নিয়ে ট্রাম্পের সঙ্গে বৈঠকে কী কথা হয়েছে, সে বিষয়ে সংবাদ সম্মেলনে বিস্তারিত তথ্য পুতিনের কাছে জানতে চান সাংবাদিকেরা।
পুতিন বলেন, এ বিসয়ে ট্রাম্প অনেক প্রশ্ন করেন। তিনি যথাসম্ভব প্রশ্নের উত্তর দিয়েছেন। ট্রাম্প উত্তরগুলো খোলামেলাভাবে গ্রহণ করেছেন বলে তাঁর কাছে মনে হয়েছে। উত্তরের বিষয়ে ট্রাম্প একমত হয়েছেন বলেও তাঁর কাছে প্রতীয়মান হয়েছে। তবে সবচেয়ে ভালো হয় এ বিষয়ে ট্রাম্পকেই জিজ্ঞেস করা।
ট্রাম্প ঠিক কী বলেছেন—এ বিষয়ে বিস্তারিত জানতে সাংবাদিকেরা ফের পীড়াপীড়ি করেন। এ পর্যায়ে পুতিন বলেন, সুনির্দিষ্ট প্রশ্ন করেন ট্রাম্প। তিনি বিস্তারিত জানতে আগ্রহী ছিলেন। মোটামুটিভাবে বিস্তারিত উত্তর দেওয়ার চেষ্টা করেছেন তিনি। আলোচনার বিস্তারিত তথ্য তাঁর (পুতিন) পক্ষ থেকে বলে দেওয়া ঠিক হবে না বলে মত দেন রুশ প্রেসিডেন্ট। তবে তাঁর দেওয়া উত্তরে ট্রাম্প সন্তুষ্ট হয়েছেন বলে পুতিনের মনে হয়েছে।
ট্রাম্পের ব্যক্তিগত গুণাবলি নিয়েও কথা বলেন পুতিন। তিনি বলেন, টেলিভিশনে দেখানো ট্রাম্পের চেয়ে বাস্তবের ট্রাম্প অনেক আলাদা।
