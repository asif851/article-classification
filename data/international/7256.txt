
মালয়েশিয়ার নিখোঁজ উড়োজাহাজের সহকারী পাইলট ছিলেন ফারিক আবদুল হামিদ। শিগগিরই বিয়ের পরিকল্পনা করেছিলেন তিনি। উড়োজাহাজে এটিই হবে তাঁর শেষ যাত্রা, হয়তো কল্পনাই করেননি তিনি। ব্রিটেনের ডেইলি এক্সপ্রেস-এ গতকাল সোমবার প্রকাশিত এক প্রতিবেদনে এ তথ্য জানানো হয়।২৭ বছর বয়সী ফারিক তাঁর দীর্ঘদিনের প্রেমিকা ক্যাপ্টেন নাদিরা রামলিকে বিয়ের পরিকল্পনা করেছিলেন। বিয়ের সবকিছু চূড়ান্তও ছিল। নাদিরা মালয়েশিয়ার সাবাহভিত্তিক বিমান সংস্থা এয়ারএশিয়ায় কাজ করেন। মালয়েশিয়া এয়ারলাইনসের (এমএএস) এক জ্যেষ্ঠ চালকের মেয়ে তিনি। ফারিকের সঙ্গে তাঁর নয় বছরের পরিচয়। তাঁরা একই সঙ্গে লেঙ্গকাওয়ির উড়োজাহাজ চালনা প্রশিক্ষণ স্কুলে পড়াশোনা করেছেন।কয়েকটি সূত্রের বরাত দিয়েডেইলি এক্সপ্রেস-এর প্রতিবেদনে বলা হয়, ফারিকের মায়ের যত্ন নেওয়ার জন্য নাদিরাকে এক মাসের ছুটি দিয়েছে এয়ারএশিয়া। বর্তমানে তিনি ফারিকের মায়ের সঙ্গে কুয়ালালামপুরের একটি হোটেলে আছেন। ৮ মার্চ মধ্যরাতে (১২টা ৪১ মিনিট) মালয়েশিয়ার উড়োজাহাজটি ২৩৯ জন আরোহী নিয়ে নিখোঁজ হয়। পিটিআই।
 
