
আপনার শিশু সন্তানটি হয়তো লোমহর্ষক ভূতের ছবি নিয়মিত দেখছে। এসব ছবি তার ওপর প্রভাব ফেলতে পারে—এই নিয়ে আপনি চিন্তিত? ভয়ে আছেন কী না কী হয়? 
টেনশন নেবেন না। ভূতের ছবি দেখলে বাচ্চাদের ওপর তেমন কোনো প্রভাব পড়ে না। যুক্তরাজ্যের সাসেক্স ইউনিভার্সিটির মনস্তত্ত্ববিদেরা এমনটাই দাবি করেছেন। তাঁদের এই গবেষণাপত্র হিউম্যান কমিউনিকেশন রিসার্চ জার্নালে প্রকাশ পেয়েছে। সাসেক্স ইউনিভার্সিটির মনস্তত্ত্ববিদদের বরাত দিয়ে এনডিটিভির খবরে বলা হয়েছে, লোমহর্ষক বা ভূতের ছবি দেখার কারণে শিশুরা উদ্বিগ্নতা বা দুশ্চিন্তায় আক্রান্ত হয় না। হঠাৎ ভয় কিংবা দুঃখ পাওয়া অথবা ঘুমের সমস্যাও হয় না। যেসব শিশু ভয়ের ছবি দেখে তাদের মাঝে সাসেক্সের মনস্তত্ত্ববিদেরা কোনো সমস্যা দেখেননি। গবেষক দলের একজন অধ্যাপক অ্যান্ডি ফিল্ড বলেন, ভূতের ছবি দেখলে শিশুদের ওপর গড়ে খুব সামান্যই প্রভাব পড়ে। গবেষণা সহকারী লরা পিয়ার্সকে নিয়ে অধ্যাপক ফিল্ড গত ২৫ বছর ধরে শিশুদের ভূতের ছবি দেখা ও এর প্রভাব নিয়ে গবেষণা করেছেন। তাঁদের গবেষণায় দেখা গেছে, শিশুরা টিভি দেখলে অনেক সময় প্রাণবন্ত হয়। অ্যান্ডি ফিল্ড বলেন, ‘টেলিভিশন দেখে কোনো শিশু প্রভাবিত বা ক্ষতিগ্রস্ত হলে সে সব শিশুদের নিয়ে আমাদের আরও গবেষণা করা দরকার।’ তবে আশার একটা ব্যাপার হলো, যে সব শিশু অন্তর্মুখী চরিত্রের তাদের ভয়ের বা ভীতিকর কোনো কিছু দেখতে দিলে তারা প্রাণবন্ত হতে পারে।
