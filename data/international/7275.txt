
২০২৪ সালের মধ্যে ভৌগোলিক আয়তনে তিন গুণ কম হওয়া সত্ত্বেও ভারতের জনসংখ্যা চীনকে ছাড়িয়ে যাবে। জাতিসংঘের নতুন এক পূর্বাভাসে এ কথা বলা হয়েছে। এর আগের পূর্বাভাসে বলা হয়েছিল, ২০২২ সালের মধ্যে জনসংখ্যায় ভারত চীনকে ছাড়াবে।
জাতিসংঘের প্রতিবেদনে বলা হয়েছে, বর্তমানে চীনের জনসংখ্যা ১৪১ কোটি আর ভারতের ১৩৪ কোটি। জনসংখ্যার দিক থেকে দেশ দুটি বিশ্বে প্রথম ও দ্বিতীয় স্থানে রয়েছে। চীনের জনসংখ্যা বিশ্বের মোট জনসংখ্যার ১৯ শতাংশ। আর ভারতের ১৮ শতাংশ। আগামী সাত বছরের মধ্যে বা ২০২৪ সালের মধ্যে ভারতের জনসংখ্যা চীনকে ছাড়িয়ে যাবে বলে ধারণা করা হচ্ছে।
জাতিসংঘের পূর্বাভাস অনুযায়ী, ২০২৪ সালের পরও কয়েক দশক ভারতের জনসংখ্যা বৃদ্ধি অব্যাহত থাকবে। ২০৩০ সালে দেশটির জনসংখ্যা হবে দেড় শ কোটি এবং ২০৫০ সালে হবে ১৬৬ কোটি। আর ২০৩০-এর দশকের আগ পর্যন্ত চীনের জনসংখ্যা স্থিতিশীল থাকবে। ২০৩০-এর পর দেশটির জনসংখ্যা ধীরে ধীরে কমতে থাকবে।
জাতিসংঘের অর্থনৈতিক ও সামাজিক-বিষয়ক দপ্তরের জনসংখ্যা বিভাগ পূর্বাভাসে আরও বলেছে, বর্তমানে বিশ্বের মোট জনসংখ্যা ৭৬০ কোটি। ২০৩০ সালের মধ্যে এ সংখ্যা বেড়ে দাঁড়াবে ৮৬০ কোটি। ২০৫০ সালে হবে ৯৮০ কোটি। ২১০০ সালে হবে ১১২০ কোটি।
ভারতের বর্তমান জনসংখ্যা প্রায় ১৩০ কোটি। ১৯৪৭ সালে স্বাধীন হওয়ার পর দেশটিতে যে জনসংখ্যা ছিল, বর্তমান জনসংখ্যা তার চার গুণ। দেশটিতে জনসংখ্যা বৃদ্ধির হার এখনো বেশি।
জাতিসংঘের তথ্য অনুযায়ী, এশিয়ার অন্য জনবহুল দেশগুলো হলো ইন্দোনেশিয়া (২৫ কোটি ৮০ লাখ), পাকিস্তান (১৮ কোটি ৯০ লাখ), বাংলাদেশ (১৬ কোটি), জাপান (১২ কোটি ৭০ লাখ) ও ফিলিপাইন (১০ কোটি ১০ লাখ)।
এশিয়ার মধ্যে সবচেয়ে কম জনসংখ্যার দেশ হলো ভুটান, ব্রুনেই ও মালদ্বীপ।
