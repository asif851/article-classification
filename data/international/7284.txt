
আট দিন ধরে নিখোঁজ উড়োজাহাজটি ছিনতাই হয়েছে—মালয়েশিয়ার সরকারি কর্মকর্তাদের এমন দাবির পর আশায় বুক বাঁধছেন নিখোঁজ যাত্রীদের স্বজনেরা। তাঁদের আশা, ছিনতাই হওয়ার পর উড়োজাহাজটি নিরাপদেই কোথাও অবতরণ করে থাকতে পারে। যদি তাই হয়, তাহলে প্রিয়জনেরাও হয়তো বেঁচে আছেন।
২৩৯ জনকে নিয়ে নিখোঁজ হওয়া উড়োজাহাজের যাত্রী ছিলেন অস্ট্রেলীয় দম্পতি বব ও ক্যাথি লটন। উড়োজাহাজ নিয়ে সর্বশেষ তথ্য জানার পর ববের ভাই ডেভিড লটন নিউজ লিমিটেড পত্রিকাকে বলেন, তিনি ভয়াবহ উদ্বেগ-উত্কণ্ঠায় আছেন। তাঁর ভাবনা, যাত্রীরা যদি বেঁচেও থাকেন, তাহলে তাঁরা এখন কী অবস্থায় আছেন। খবর এএফপির।মালয়েশিয়া থেকে চীনের উদ্দেশে যাত্রা করা উড়োজাহাজটির ১৫৩ জন যাত্রীই চীনের নাগরিক। স্বাভাবিকভাবে চীনের লোকজনের মধ্যে সবচেয়ে হতাশা কাজ করছে। আজ রোববার বেইজিংয়ে মালয়েশিয়ান এয়ারলাইনসের সঙ্গে নিখোঁজ যাত্রীদের স্বজনদের বৈঠকের পর চীনের একজন নাগরিক বলছিলেন, ‘আমরা অগ্নিপরীক্ষার মধ্য দিয়ে যাচ্ছি। আরও তথ্যের অপেক্ষায় আছি আমরা। আমরা সত্যি খুব উদ্বিগ্ন। অনেক সময় পেরিয়ে গেছে। কিন্তু ঠিকঠাক তথ্য পাচ্ছি না।’ এই বৈঠককে ‘হাস্যকর’ আখ্যায়িত করে এক যাত্রীর স্বজন বলেন, ‘সত্যি কী ঘটেছে, এ নিয়ে যদি তাঁরা নিশ্চিত হতে না পারেন তাহলে এসব খবরের মানে কী?’মালয়েশীয় তদন্তকারীদের বরাত দিয়ে যুক্তরাজ্যের ডেইলি মেইল পত্রিকা গতকাল শনিবার বলেছে, নিখোঁজ উড়োজাহাজটিকে ছিনতাই করে যাত্রাপথ থেকে ঘুরিয়ে অন্যদিকে নিয়ে যাওয়া হয়েছে। এক কর্মকর্তা ওই পত্রিকাকে বলেন, উড়োজাহাজটি ছিনতাই হওয়ার এ তথ্য এখন ‘চূড়ান্ত’।মালয়েশিয়ার প্রধানমন্ত্রী নাজিব রাজাক গতকাল ফ্লাইট এমএইচ৩৭০ ছিনতাই হওয়ার বিষয়টি অবশ্য নিশ্চিত করতে অস্বীকৃতি জানিয়েছেন। তবে উড়োজাহাজটির যোগাযোগব্যবস্থা ইচ্ছাকৃতভাবে বন্ধ করে এর গতিপথ পাল্টে দেওয়ার কথা স্বীকার করেন তিনি।
