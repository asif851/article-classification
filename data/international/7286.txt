
এ বছর পদার্থবিজ্ঞানে নোবেল পেয়েছেন তিন ব্রিটিশ বিজ্ঞানী। এঁরা হলেন ডেভিড জে থাওলেস, ডানকান হ্যালডেন ও মাইকেল কোস্টারলিৎজ। রয়্যাল সুইডিশ একাডেমি অব সায়েন্সেস আজ মঙ্গলবার এ পুরস্কারের জন্য তাঁদের তিনজনের নাম ঘোষণা করে।
তত্ত্বের মাধ্যমে পদার্থের টপোলজিক্যাল অবস্থার সন্ধান দিয়েছেন এই তিন ব্রিটিশ বিজ্ঞানী। তাঁদের এই গবেষণার ফলে ইলেক্ট্রনিকসে তৈরি হয়েছে নতুন সম্ভাবনার আশা।
নোবেল কমিটি বলেছে, ‘এক অজানা জগতের দরজা উন্মুক্ত করেছেন’ এই তিন বিজ্ঞানী। আগামী ১০ ডিসেম্বর সুইডেনের রাজধানী স্টকহোমে তিন বিজ্ঞানীর হাতে পুরস্কার তুলে দেওয়া হবে।
সুইডিশ বিজ্ঞানী আলফ্রেড নোবেলের শেষ ইচ্ছা অনুসারে মানবতার কল্যাণে অবদানের জন্য প্রতিবছর চিকিৎসা, পদার্থবিজ্ঞান, রসায়ন, সাহিত্য, শান্তি ও অর্থনীতিতে নোবেল পুরস্কার দেওয়া হয়।
এই তিন পদার্থবিজ্ঞানী যুক্তরাজ্যে জন্মগ্রহণ করলেও বর্তমানে যুক্তরাষ্ট্রে থাকেন।
ডেভিড থাওলেস ১৯৩৪ সালে ইংল্যান্ডের বিয়ার্সডেনে জন্মগ্রহণ করেন। তিনি ওয়াশিংটন বিশ্ববিদ্যালয়ের ইমেরিটাস অধ্যাপক। ডানকান হ্যালডেন ১৯৫১ সালে লন্ডনে জন্মগ্রহণ করেন। তিনি প্রিন্সটন বিশ্ববিদ্যালয়ের পদার্থবিজ্ঞানের অধ্যাপক। মাইকেল কোস্টারলিৎজ ১৯৪২ সালে অ্যাবারডেনে জন্মগ্রহণ করেন। বর্তমানে তিনি ব্রাউন বিশ্ববিদ্যালয়ে কর্মরত।
