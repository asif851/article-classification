
ভারতীয় লেখক ও মানবাধিকার আন্দোলনের কর্মী অরুন্ধতী রায় বলেছেন, তাঁর দেশে ভারতীয় জনতা পার্টির (বিজেপি) নেতৃত্বে যে সরকার গঠিত হতে যাচ্ছে তা গণতান্ত্রিকভাবে নির্বাচিত হলেও একটি কর্তৃত্ববাদী সরকার৷ পাকিস্তানের ডন পত্রিকাকে দেওয়া এক সাক্ষাৎকারে তিনি এ কথা বলেন৷ খবর ডনের৷অসাম্প্রদায়িক চেতনায় বিশ্বাসী হিসেবে পরিচিত অরুন্ধতী বলেন, কৌশলগত ও আইনি বিবেচনায় বিরোধী দল গঠন করার মতো যথেষ্টসংখ্যক আসন কোনো দলেরই নেই৷ কিন্তু আসলে বেশ কয়েক বছর ধরে কখনোই কোনো বিরোধী দল ছিল না৷ প্রধান দুটি দল অধিকাংশ নীতিতেই একমত হয়৷ সংখ্যালঘু সম্প্রদায়ের ওপর নির্যাতনের প্রবণতা তাদের প্রত্যেকেরই কঙ্কালের ভেতর লুকিয়ে রয়েছে৷ এখন সব স্পষ্ট হয়েছে৷ভারতের নির্বাচন আসলে একটি করপোরেট কর্মসূচিতে পরিণত হয়েছে এবং একই শক্তির কাছে গণমাধ্যমও বিক্রি হয়ে গেছে বলে মনে করেন অরুন্ধতী৷ তিনি বলেন, সম্ভাব্য নতুন প্রধানমন্ত্রী নরেন্দ্র মোদিকে মুসলমানদের ওপর আক্রমণ থেকে বিরত থাকার অাহ্বান জানানো হবে৷ এর মধ্য দিয়ে আড়াল করা হবে বনাঞ্চলে চলমান ঘটনাবলি৷ সেখানে খনি ও স্থাপনা নির্মাণ প্রতিষ্ঠানগুলো জমি দখল করে নিচ্ছে৷ প্রতিবাদকারীদের কঠোরভাবে দমন করা হচ্ছে৷ মোদিকে নির্বাচিত করার কারণ, তিনি রক্তপাতের মতো ঘটনাকে উপেক্ষা করতে পারেন৷ভারতে গণতন্ত্র আছে কি না এমন প্রশ্নের জবাবে অরুন্ধতী বলেন, কিছু পরিমাণ গণতন্ত্র দেশটিতে আছে৷ শুধু মধ্যবিত্ত শ্রেণি সেই গণতন্ত্র ভোগ করতে পারে৷
