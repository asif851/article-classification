
হলিউডে যৌন হয়রানি এবং এর প্রতিবাদে প্রচারাভিযানের আঁচ লেগেছে অন্য দেশের বিনোদনের জগতেও। একটি তহবিল গড়ছেন ব্রিটিশ নারী তারকারা। যৌন হয়রানিবিরোধী প্রচারণায় কাজে লাগানো হবে এই অর্থ। তববিলে ১০ লাখ পাউন্ড দিয়েছেন হ্যারি পটার ছবির তারকা এমা ওয়াটসন।
নারীর ওপর যৌন হয়রানি ঠেকাতে যুক্তরাজ্যের প্রায় ২০০ নারী তারকা একটি খোলা চিঠিতে স্বাক্ষর করেছেন। যুক্তরাজ্যের দ্য অবজারভার পত্রিকায় সেই চিঠি প্রকাশিত হয়েছে।
স্বাক্ষরকারীদের মধ্যে আছেন ব্রিটিশ টিভি, চলচ্চিত্র ও মঞ্চের অভিনেত্রী। নায়িকা এমা টমসন, কিরা নাইটলি ও এমা ওয়াটসন তাঁদের মধ্যে অন্যতম। স্বাক্ষরকারী তারকাদের মধ্যে আরও রয়েছেন নাওমি হ্যারিস, ক্যারে মুলিগান, সোফি ওকেনোদো। এমা ছাড়া কিরা নাইটলি ও অভিনেতা টম হিডলস্টোন এখন পর্যন্ত এই তহবিলে ১০ হাজার পাউন্ড করে জমা দিয়েছেন বলে জানা যায়। তহবিলটির নাম জাস্টিস ও ইকুয়ালিটি ফান্ড।
গতকাল রোববার রাতে লন্ডনে বাফটা ফিল্ম অ্যাওয়ার্ডের আসর বসার কথা ছিল। সেখানে লালগালিচায় তারকারা হাজির হবেন কালো পোশাকে। এর আগে গত জানুয়ারিতে যৌন নিপীড়নের বিরুদ্ধে সংহতি প্রকাশ করে হলিউডে গোল্ডেন গ্লোবের আসরে নারী তারকারা কালো পোশাক পরেন। তাঁদের সঙ্গে একাত্মতা জানিয়ে পুরুষ তারকারাও আসরে কালো পোশাকে উপস্থিত হন।
জাস্টিস ও ইকুয়ালিটি ফান্ডে প্রথম অনুদান দিয়েছেন এমা ওয়াটসন। চিঠিতে স্বাক্ষরকারী ১৯০ নারীর উদ্যোগে এই ফান্ড সৃষ্টি করা হয়েছে। এতে আরও যুক্ত হয়েছে ১৬০ জনের একটি দল। এই দলে রয়েছেন স্বেচ্ছাসেবী, শিক্ষক-গবেষকেরা।
নারীদের প্রতি যৌন হয়রানি ও বেতনবৈষম্য রোধে হলিউডে গড়ে তোলা ‘টাইমস আপ’ প্রচারণার সঙ্গে ব্রিটিশ তারকারাও একাত্মতা ঘোষণা করেছেন। তারই সূত্র ধরে লন্ডনে আয়োজিত বাফটা পুরস্কার আসরে সব তারকা কালো পোশাক পরার ঘোষণা দেন।
তারকাদের স্বাক্ষরিত চিঠিতে বলা হয়েছে, ভৌগোলিক সীমা অতিক্রম করে একাত্মতা উদ্‌যাপন করার এখনই সময়। বাফটা অ্যাওয়ার্ড অনুষ্ঠানে যৌন হয়রানিবিরোধী এই আন্দোলনকে আন্তর্জাতিক রূপ দেওয়ার উপযুক্ত সময়। সেখানে আরও বলা হয়, এই আন্দোলন জাতি, শ্রেণি, যোগ্যতার ঊর্ধ্বে। এখানে শুধু কাজের পরিবেশ নিয়েই কথা হবে। কিছুদিন আগেও যৌন হয়রানির কথা নারীদের কীভাবে এড়িয়ে যেতে হতো, সে কথাও এখানে উল্লেখ করা হয়।
