
বিধানসভা নির্বাচনের প্রার্থী খুনের ঘটনায় ভারতের মেঘালয় রাজ্যে ক্ষমতাসীন কংগ্রেস সরকার বেকায়দায় পড়েছে। খোদ দেশের স্বরাষ্ট্রমন্ত্রী রাজনাথ সিং মেঘালয় সরকারকে ‘বুড়ো-বুড়ির সরকার’ বলে কটাক্ষ করেছেন।
রাজনাথের অভিযোগ, কংগ্রেসি মুখ্যমন্ত্রী মুকুল সাংমা ও তাঁর বিধায়ক স্ত্রী ডিকাঞ্চি ডালবুট শিরা রাজ্যের আইনশৃঙ্খলা পরিস্থিতি নিয়ে ছেলেখেলা করছেন। অন্যদিকে, উগ্রপন্থীরা এবার হুমকি দিয়েছে তাঁদের পরবর্তী লক্ষ্য খোদ কংগ্রেসি মুখ্যমন্ত্রী মুকুল সাংমা।  উত্তর-পূর্ব ভারতের এ পাহাড়ি রাজ্যে ভোট ২৭ ফেব্রুয়ারি।
গত রোববার মেঘালয়ের ইস্ট গারো হিলসের উইলিয়ামনগরে বিস্ফোরণে প্রাণ হারান এনসিপি প্রার্থী জোনাথন এস সাংমা (৪৩)। সঙ্গে মারা যান আরও তিনজন। এই ঘটনার কড়া নিন্দা করে কংগ্রেসসহ সব দলই। এদিনই গারো পাহাড়ে বিজেপি প্রার্থীদের হয়ে ভোট চাইতে এসে রাজ্য সরকারের কড়া সমালোচনা করেন কেন্দ্রীয় স্বরাষ্ট্রমন্ত্রী। টানা ১৫ বছরের কংগ্রেস শাসনে ব্যাপক দুর্নীতি ও নারীদের নিরাপত্তা নিয়েও রাজ্য সরকারকে কটাক্ষ করেন তিনি।
মেঘালয়ে টানা ১৫ বছরের কংগ্রেস শাসনের অবসানের ডাক দিয়েছে বিজেপি। খ্রিষ্টান-অধ্যুষিত রাজ্যটির ৬০ আসনের মধ্যে বিজেপি লড়ছে ৪৭টি আসনে। এনসিপি, এনপিপিসহ একাধিক আঞ্চলিক দলও ভোটের লড়াইতে রয়েছে। ভোটের আগে আসন সমঝোতা না হলেও ভোটের পর জোটের বিষয়ে আশাবাদী কংগ্রেসবিরোধী দলগুলো। অন্যদিকে, ভোটের আগেই বিভিন্ন দল ভাঙিয়ে নিজেদের ঘর গুছিয়ে বেশ আত্মবিশ্বাসী কংগ্রেস।
রোববারের হত্যাকাণ্ড চিন্তায় রেখেছে কংগ্রেসকেও। বিচ্ছিন্নতাবাদী গারো ন্যাশনাল লিবারেশন আর্মি (জিএনএলএ) সামাজিক মাধ্যমে জানিয়েছে, তাদের পরবর্তী লক্ষ্য মুখ্যমন্ত্রী মুকুল সাংমা। সংগঠনের তরফে গাংরিন মারাক জানিয়েছেন, মুকুল সাংমাকে ভোট দিলে তাঁর কেন্দ্রে টানা ৩৬৫ দিন হরতাল পালন করবেন তাঁরা।
এর পাশাপাশি ভারতীয় নির্বাচন কমিশন মেঘালয় নির্বাচন নিয়ে বিজেপির বিরুদ্ধে কারণ দর্শানোর বিজ্ঞপ্তি জারি করেছে। কংগ্রেসের অভিযোগ, সম্প্রতি ‘চার্জশিট’ প্রকাশ করে দলের ভাবমূর্তি নষ্ট করেছে বিজেপি। এরই পরিপ্রেক্ষিতে কমিশনের কারণ দর্শানোর নোটিশ।
