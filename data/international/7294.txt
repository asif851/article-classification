
ভারতের প্রধানমন্ত্রী নরেন্দ্র মোদির সঙ্গে বাংলাদেশ সফরে আসতে পারেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। পশ্চিমবঙ্গের শিক্ষামন্ত্রী পার্থ চট্টোপাধ্যায়ের বরাত দিয়ে আজ বৃহস্পতিবার দেশটির রাষ্ট্রায়ত্ত সংবাদ সংস্থা পিটিআইয়ের খবরে এমন ইঙ্গিত দেওয়া হয়েছে। আগামী ৬ ও ৭ জুন বাংলাদেশ সফরে আসছেন নরেন্দ্র মোদি। গতকাল বুধবার পর্যন্ত নরেন্দ্র মোদির ঢাকা সফরে সঙ্গী হওয়ার আমন্ত্রণ পাননি মমতা বন্দ্যোপাধ্যায়। এ ছাড়া বাংলাদেশের সীমান্তবর্তী তিন রাজ্য আসাম, ত্রিপুরা ও মেঘালয়ের মুখ্যমন্ত্রীরাও আমন্ত্রণ পাননি।
পার্থ চট্টোপাধ্যায় পিটিআইকে বলেন, ‘আগামী জুন মাসে প্রধানমন্ত্রী নরেন্দ্র মোদির বাংলাদেশ সফরে মমতা বন্দ্যোপাধ্যায়ও যাবেন। আমরা আশা করি এ সফরের ফলে বাংলাদেশের সঙ্গে ভারতের সম্পর্ক আরও জোরদার হবে। পশ্চিমবঙ্গের সঙ্গে সম্পর্কও জোরদার হবে।’ তিনি আরও বলেন, ‘বাংলাদেশ ও পশ্চিমবঙ্গের মধ্যে কোনো পার্থক্য নেই। আমরা বাংলা ভাষায় কথা বলি। বাংলাদেশ ও ভারতের জাতীয় সংগীতের রচয়িতা একই ব্যক্তি রবীন্দ্রনাথ ঠাকুর।’
দুই দেশের মানুষের মধ্যেকার ভালো সম্পর্কের কথা উল্লেখ করে পার্থ চট্টোপাধ্যায় আশা করেন নরেন্দ্র মোদি ও মমতা বন্দ্যোপাধ্যায়ের বাংলাদেশ সফরে পশ্চিমবঙ্গের স্বার্থের ব্যাঘাত ঘটবে না। তবে তিস্তার পানি বণ্টন চুক্তি সইয়ের ব্যাপারে পার্থ চট্টোপাধ্যায় বলেন, আমি এ ব্যাপারে মন্তব্য করতে পারব না।
গত ফেব্রুয়ারিতে মমতা বন্দ্যোপাধ্যায় বাংলাদেশ সফরে এসেছিলেন। যদি নরেন্দ্র মোদির সঙ্গে মমতা ঢাকায় আসেন তবে একই বছরে এটি হবে তাঁর দ্বিতীয় সফর। মনমোহন সিং যখন ভারতের প্রধানমন্ত্রী ছিলেন তখন বাংলাদেশ সফরে আসার আগ মুহূর্তে নিজেকে সরিয়ে নিয়েছিলেন পশ্চিমবঙ্গের মুখ্যমন্ত্রী। সেই সফরে সব প্রস্তুতি থাকার পরও মমতার আপত্তির কারণে তিস্তার পানি বণ্টন চুক্তি সই হয়নি।
আরও পড়ুন:-মোদির সফরসঙ্গী হওয়ার আমন্ত্রণ পাননি মমতা
