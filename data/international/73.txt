
নেলসন ম্যান্ডেলার তিন সন্তানের মরদেহ পারিবারিক সমাধিক্ষেত্র থেকে স্থানান্তর নিয়ে মামলায় হেরে গেলেন সাবেক প্রেসিডেন্টের নাতি মান্ডলা ম্যান্ডেলা। তাঁর বিরুদ্ধে মামলা করে জিতেছেন ম্যান্ডেলা পরিবারেরই ১৬ জন সদস্য।দুই বছর আগে মান্ডলা ম্যান্ডেলা ওই দেহাবশেষগুলো পারিবারিক সমাধিক্ষেত্র থেকে সরিয়ে অন্য কবরস্থানে সমাহিত করেন। পরিবারের সদস্যরা তা আবার আগের সমাধিক্ষেত্রে কবর দিতে উচ্চ আদালতের শরণাপন্ন হন। উচ্চ আদালত গতকাল বুধবার তাঁদের পক্ষে রায় দেন। স্থানীয় সময় গতকাল সন্ধ্যার মধ্যেই রায় কার্যকরের নির্দেশ দিয়েছেন আদালত। গণমাধ্যমের খবর অনুযায়ী, কিংবদন্তিপ্রতিম নেতা ম্যান্ডেলাও অনেক আগেই ইস্টার্ন কেপ প্রদেশের কুনু গ্রামে অবস্থিত পারিবারিক সমাধিক্ষেত্রে সমাহিত হওয়ার ইচ্ছা পোষণ করেছেন। মান্ডলার বিরুদ্ধে মামলায় অভিযোগ করা হয়, দুই বছর আগে ম্যান্ডেলার তিন সন্তানের মরদেহ পারিবারিক সমাধিক্ষেত্র থেকে সরিয়ে ফেলার সঙ্গে তিনি জড়িত। নেলসন ম্যান্ডেলা তাঁর নাতিকে কুনু থেকে ২২ কিলোমিটার দূরের এমভেজো এলাকার প্রধান হিসেবে নিয়োগ দিয়েছিলেন। ম্যান্ডেলার তিন সন্তানের দেহাবশেষ উঠিয়ে মান্ডলা এমভেজোতে সমাধিস্থ করেন। তিনি সেখানে নেলসন ম্যান্ডেলার সম্মানে একটি ঐতিহ্যকেন্দ্র গড়ে তুলতে চান। কিন্তু বিষয়টি নিয়ে ম্যান্ডেলা পরিবারের অনেকের বাধার মুখে পড়েন মান্ডলা। নেলসন ম্যান্ডেলা গুরুতর অসুস্থ অবস্থায় হাসপাতালে চিকিৎসাধীন। এই অবস্থায়ই তাঁর পরিবারের সদস্যরা আইনি লড়াইয়েলিপ্ত। বিবিসি।
