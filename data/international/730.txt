
সংযুক্ত আরব আমিরাতের (ইউএই) দুবাইয়ে একটি বিলাসবহুল হোটেলে নববর্ষ উদ্যাপনের ঠিক আগমুহূর্তে ভয়াবহ অগ্নিকাণ্ডের কারণ খুঁজে বের করার চেষ্টা করছে কর্তৃপক্ষ। অগ্নিকাণ্ডে ১৬ জন আহত হয়েছেন। ভবনটির কাছেই বিশ্বের সবচেয়ে উঁচু ভবন বুর্জ খলিফার অবস্থান। খবর বিবিসি ও এএফপির।ইউএইর কর্মকর্তারা বলেন, গত বৃহস্পতিবার স্থানীয় সময় রাত সাড়ে নয়টায় ৬৩ তলাবিশিষ্ট পাঁচ তারকা হোটেল অ্যাড্রেস ডাউন টাউনের ২০ তলা থেকে আগুনের সূত্রপাত হয়। প্রচণ্ড বাতাসে ১০ মিনিটের মধ্যেই হোটেলটির বড় অংশে আগুন ছড়িয়ে পড়ে।অগ্নিনির্বাপণকর্মীদের চারটি দল কয়েক ঘণ্টার মধ্যে আগুন নিয়ন্ত্রণে আনতে সক্ষম হয় বলে কর্মকর্তারা জানান। তবে গতকাল শুক্রবার সকালেও ভবনটির অংশবিশেষ থেকে ধোঁয়া বের হতে দেখা গেছে বলে গণমাধ্যমের খবরে উল্লেখ করা হয়। বিবিসির একজন সংবাদদাতা বলেন, অগ্নিকাণ্ডের সূচনা হওয়া ২০ তলায় গতকালও আগুনের শিখা দেখা গেছে।প্রত্যক্ষদর্শীরা বলেন, অগ্নিকাণ্ডের পরপরই ওই হোটেল ও দুবাই মলসহ আশপাশের অন্যান্য ভবন থেকে লোকজনকে সরিয়ে নেওয়া হয়। নববর্ষ উপলক্ষে বুর্জ খলিফা ভবন থেকে মধ্যরাতে বিরাট আতশবাজি প্রদর্শনী শুরুর আগে কাছাকাছি ওই হোটেলটিতে এই অগ্নিকাণ্ড ঘটে। আতশবাজি দেখতে সমবেত হওয়া লোকজনকে অগ্নিকাণ্ডের পর সেখান থেকে সরে যেতে বলা হয়। তবে হোটেলটিতে অগ্নিকাণ্ড চলার মধ্যেই নববর্ষকে স্বাগত জানিয়ে বুর্জ খলিফা থেকে আতশবাজির পূর্বনির্ধারিত প্রদর্শনী চালিয়ে যাওয়া হয়।দুবাই পুলিশের প্রধান খামিস মাত্তার আল মাজেইনা খালিজ টাইমসকে বলেন, প্রচণ্ড ধোঁয়ার কারণে শ্বাসকষ্টে ভোগা ১৪ জনকে হাসপাতালে চিকিৎসা দেওয়া হয়েছে।মিশেল ডিউক নামের একজন পর্যটক বিবিসিকে বলেন, ‘হঠাৎ করেই আমরা দেখি খলিফা টাওয়ার ও ওই হোটেলের মাঝখান দিয়ে কালো ধোঁয়ার বিরাট কুণ্ডলী বেরিয়ে আসছে। আগুনের তীব্রতা অনেক বেশি ছিল। বিষয়টি ভালোভাবে বুঝে ওঠার আগেই হোটেলটি কমলা রঙের আগুনে ঢেকে যায়।’অ্যাড্রেস ডাউন টাউনে একটি বিলাসবহুল হোটেলের পাশাপাশি বহু অ্যাপার্টমেন্ট কমপ্লেক্সও রয়েছে।
