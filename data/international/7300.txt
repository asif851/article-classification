
ভারত-নিয়ন্ত্রিত কাশ্মীরের লানগেটের একটি সেনাশিবিরে আজ বৃহস্পতিবার ভোরে হামলা চালিয়েছে সন্ত্রাসীরা। পরে সেনাবাহিনীর গুলিতে সন্দেহভাজন তিন সন্ত্রাসী নিহত হয়। এনডিটিভি অনলাইনের প্রতিবেদনে এই তথ্য জানানো হয়।ভারতের এক সেনা কর্মকর্তার ভাষ্য, ভোর পাঁচটার দিকে সন্ত্রাসীরা একটি সেনাশিবির লক্ষ্য করে গুলি ছোড়ে। তারা পালিয়ে যাওয়ার চেষ্টা করে। এ সময় সেনাদের গুলিতে তিন সন্ত্রাসী নিহত হয়।ভারতীয় কর্মকর্তারা বলছেন, গতকাল বুধবার রাতে কাশ্মীর সীমান্তের নিয়ন্ত্রণরেখা পার হয়ে সন্ত্রাসীদের ভারতে অনুপ্রবেশের অন্তত তিনটি চেষ্টা হয়েছে। সব চেষ্টাই ভন্ডুল করে দেওয়া হয়। সন্ত্রাসীদের এই ব্যর্থ চেষ্টায় পাকিস্তান কর্তৃপক্ষের সমর্থন ছিল।গতকাল ভারতের প্রধানমন্ত্রী নরেন্দ্র মোদিকে দেশটির জাতীয় নিরাপত্তা উপদেষ্টা অজিত দোভাল একটি প্রতিবেদন দেন। এতে বলা হয়, প্রায় ১০০ সন্ত্রাসী নিয়ন্ত্রণরেখা পার হয়ে ভারতে ঢুকে হামলার প্রস্তুতি নিচ্ছে।
গত মাসে ভারত-নিয়ন্ত্রিত কাশ্মীরের উরির সেনাছাউনিতে সন্ত্রাসী হামলা হয়। এতে ১৯ জন ভারতীয় সেনা নিহত হয়। এ ঘটনায় পাকিস্তানকে দায়ী করে ভারত।
গত ২৯ সেপ্টেম্বর পাকিস্তান-নিয়ন্ত্রিত কাশ্মীরের জঙ্গি আস্তানায় ‘সার্জিক্যাল স্ট্রাইক’ চালানোর দাবি করে ভারত। ঘটনার পর দুই দেশের মধ্যে সংঘাতময় পরিস্থিতির সৃষ্টি হয়। সীমান্তে বিচ্ছিন্নভাবে গুলি বিনিময়ের একাধিক ঘটনা ঘটে। গত রোববার ভারত-নিয়ন্ত্রিত কাশ্মীরে সন্ত্রাসী হামলা হয়। এতে হতাহতের ঘটনা ঘটে।
