
বাংলাদেশের সঙ্গে প্রতিবেশী দেশ ভারতের আসামের সীমান্ত দুই বছরের মধ্যে বন্ধ করে দেওয়ার প্রত্যয় ব্যক্ত করেছেন রাজ্যের হবু মুখ্যমন্ত্রী সর্বানন্দ সোনোয়াল।  গতকাল শনিবার বার্তা সংস্থা পিটিআইকে দেওয়া এক সাক্ষাৎকারে সোনোয়াল এ কথা বলেন।
সোনোয়াল আরও বলেন, রাজ্যে অবৈধ অনুপ্রবেশ বন্ধে নাগরিকদের জাতীয় নিবন্ধন (এনআরসি) কার্যক্রমও সম্পন্ন করা হবে।
সদ্য সমাপ্ত আসাম বিধানসভা নির্বাচনে বিজেপি জোট বড় জয় পেয়েছে। সেখানে কংগ্রেসের তরুণ গগৈয়ের টানা ১৫ বছরের রাজত্বের অবসান ঘটেছে। আসামে বিজেপির পরিষদীয় নেতা নির্বাচিত হয়েছেন ভারতের কেন্দ্রীয় ক্রীড়ামন্ত্রী সোনোয়াল। তিনি কেন্দ্রীয় মন্ত্রিসভা থেকে ইস্তফা দিয়ে আসামের মুখ্যমন্ত্রীর দায়িত্ব নেবেন। ২৪ মে তাঁর দায়িত্ব নেওয়ার কথা।
দায়িত্ব নেওয়ার আগেই সোনোয়াল গত শুক্রবার সাংবাদিকদের বলেন, বাংলাদেশ সীমান্তে কাঁটাতারের বেড়া দেওয়ার পাশাপাশি অবৈধভাবে আসামে বসবাসকারী বাংলাদেশি বিতাড়নে সচেষ্ট হবে তাঁর সরকার। বিদেশি বিতাড়নের প্রশ্নে অক্ষরে অক্ষরে মানা হবে আসাম চুক্তি।
পরদিন পিটিআইকে দেওয়া সাক্ষাৎকারে সোনোয়াল বলেন, ‘আমরা আসামের জনগণের কাছে প্রতিশ্রুতি দিয়েছি, সরকারের প্রধান দুটি অগ্রাধিকার হবে সীমান্ত বন্ধ এবং নির্বাচনের আগে এনআরসি সম্পন্ন করা।’  সোনোয়াল আরও বলেন, তাঁরা প্রতিশ্রুতির ব্যাপারে আন্তরিক। প্রতিশ্রুতি পূরণে তাঁরা বাধ্য।
এক প্রশ্নে সোনোয়াল বলেন, ভারত-বাংলাদেশ সীমান্ত এখন পুরোপুরি বন্ধ নয়। বিশেষ করে নদীবিধৌত এলাকাগুলো দিয়ে অনুপ্রবেশ ঘটে। অনুপ্রবেশ শূন্যের কোঠায় নামিয়ে আনতে তাঁরা পুরো সীমান্তই বন্ধ করতে চান।
