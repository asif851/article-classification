
ভারতনিয়ন্ত্রিত কাশ্মীরের এক সেনাঘাঁটিতে গতকাল বৃহস্পতিবার জঙ্গি হামলায় একজন সেনাসহ সাতজন নিহত হয়েছেন। নিহত ব্যক্তিদের মধ্যে তিনজন বেসামরিক ব্যক্তি আছেন। অন্য তিনজন জঙ্গি। গতকাল সকাল আটটার দিকে এই হামলা হয়। খবর টাইমস অব ইন্ডিয়া ও এনডিটিভির।পুলিশ জানায়, জম্মুর আরনিয়া শহরে অবস্থিত ভারতীয় সেনাবাহিনীর একটি ঘাঁটিতে চার-পাঁচজন জঙ্গি ওই হামলা চালায়। এলাকাটি পাকিস্তান সীমান্ত থেকে চার কিলোমিটার দূরে। হামলাকারীদের পরনে ছিল সামরিক পোশাক।সেনা ও পুলিশ সূত্র বলেছে, জঙ্গিরা দুটি দলে ভাগ হয়ে হামলা চালায়। একটি দল এক সেনা বাংকারে হামলা চালায়। আরেকটি দল পাশের গ্রামে গিয়ে হামলা করে। ভারতের সীমান্তরক্ষী বাহিনী বিএসএফের এক কর্মকর্তা বলেন, হামলাকারীরা পাকিস্তানের দিক থেকে আসেনি। তিনি বলেন, আরনিয়ায় ওরা আসে একটি গাড়িতে করে। একটি বাংকারে ঢুকে সেখান থেকে সেনাসদস্যদের ওপর হামলা চালায় তারা।গতকালের এ হামলার পর জম্মু-কাশ্মীরের মুখ্যমন্ত্রী ওমর আবদুল্লাহ টুইটারে বলেন, আরনিয়ার এই হামলা কোনো আকস্মিক ঘটনা হতে পারে না। তিনি হামলায় নিহত সেনা এবং তাঁর পরিবারের প্রতি সমবেদনা জানান।ভারতীয় সেনাবাহিনীর একজন জ্যেষ্ঠ কর্মকর্তা বলেছেন, গতকাল সকালেই রাজৌরি জেলার নিয়ন্ত্রণরেখার কাছে এক সন্দেহভাজন জঙ্গি ধরা পড়ে। সাড়ে ছয়টার দিকে জেলার এক সেনাঘাঁটিতে সন্দেহজনক লোকের চলাফেরার খবর পাওয়া যায়। সঙ্গে সঙ্গেই নিরাপত্তা বাহিনী তল্লাশি শুরু করলে ওই ব্যক্তি ধরা পড়ে। তার কাছ থেকে একটি একে ৪৭ রাইফেল, ৩০ রাউন্ড গুলি এবং পাকিস্তানের তৈরি একটি পিস্তল উদ্ধার করা হয়। তার কাছে আট হাজার ১০০ পাকিস্তানি রুপিও পাওয়া যায়। এক সেনা কর্মকর্তা বলেন, আটক ব্যক্তি নিজেকে আবদুল কাইয়ুমী ওরফে পাঞ্জাবি বলে পরিচয় দেয়।জঙ্গি হামলা নিয়ে ভারত ও পাকিস্তানের মধ্যে ইতিমধ্যেই চলমান টানাপোড়েনের মধ্যে নতুন এ হামলার ঘটনা ঘটল। নেপালের রাজধানী কাঠমান্ডুতে আয়োজিত দক্ষিণ এশীয় আঞ্চলিক সহযোগিতা সংস্থার (সার্ক) শীর্ষ সম্মেলনে ভারতের প্রধানমন্ত্রী নরেন্দ্র মোদি ও পাকিস্তানের প্রধানমন্ত্রী নওয়াজ শরিফের মধ্যে শীতল সম্পর্ক দেখা যায়। তাঁদের সম্ভাব্য শীর্ষ বৈঠকের ওপর সবার নজর ছিল। গত সপ্তাহে ভারতের স্বরাষ্ট্রমন্ত্রী রাজনাথ সিং দেশের একটি জাতীয় দৈনিক আয়োজিত এক আলোচনায় ভারতে সংঘটিত সন্ত্রাসী কর্মকাণ্ডের পেছনে পাকিস্তানের হাত আছে বলে অভিযোগ করেন।গত অক্টোবরেই কাশ্মীরে পাকিস্তান ও ভারতের সেনা ও সীমান্তরক্ষীদের গুলিবিনিময়ে দুই দেশে অন্তত ১৯ জন বেসামরিক লোক প্রাণ হারায়। এক দশকের মধ্যে সেটিই ছিল কাশ্মীর সীমান্তে সবচেয়ে বেশি বেসামরিক প্রাণহানির ঘটনা।ভারতের প্রধানমন্ত্রী নরেন্দ্র মোদির আজ জম্মু-কাশ্মীরের উধমপুর ও পুঞ্চ জেলায় নির্বাচনী সভায় ভাষণ দেওয়ার কথা। মোদি উধমপুরের যেখানে ভাষণ দেবেন তা গতকালের হামলার স্থান আরনিয়া জেলা থেকে ১০০ কিলোমিটার দূরে। গত মঙ্গলবার জম্মু-কাশ্মীরের পাঁচ পর্বের বিধানসভার নির্বাচন শুরু হয়েছে। কাশ্মীরের বিচ্ছিন্নতাবাদীরা নির্বাচন বর্জনের ঘোষণা দিলেও প্রথম পর্বের নির্বাচন কোনো গোলযোগ ছাড়াই শেষ হয়। ভোট পড়ে ৭২ শতাংশ, যা রাজ্যের জন্য রেকর্ড। গতকালের হামলার ঘটনার পর জম্মু নগর, উধমপুর ও পুঞ্চ জেলায় নিরাপত্তাব্যবস্থা জোরদার করা হয়।
