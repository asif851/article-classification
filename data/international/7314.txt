
রাশিয়ার সাইবেরিয়া অঞ্চলে আজ বৃহস্পতিবার দেশটির একটি বেসামরিক হেলিকপ্টার বিধ্বস্ত হয়েছে। এতে ১৫ জন নিহত হয়েছেন। হেলিকপ্টারটিতে ২৬ জন আরোহী ছিলেন। বিধ্বস্ত হওয়ার কারণ তাৎ​ক্ষণিকভাবে জানা যায়নি। বার্তা সংস্থা এএফপি এ খবর জানিয়েছে।
আঞ্চলিক পরিবহন কর্তৃপক্ষ এক বিবৃতিতে জানায়, রাজধানী মস্কো থেকে প্রায় দুই হাজার ৮০০ কিলোমিটার উত্তর পূর্বে সাইবেরিয়ার পশ্চিমাঞ্চলে ইগারকা শহরের অদূরে হেলিকপ্টারটি বিধ্বস্ত হয়। এতে ১৫ জন নিহত হন। আহতদের স্থানীয় হাসপাতালে নেওয়া হয়েছে। হেলিকপ্টারটিতে ২২ জন যাত্রী ও ৪ জন ক্রু ছিলেন। ইগারকা বিমানবন্দর থেকে উড্ডয়নের ১৫ মিনিট পরেই হেলিকপ্টারটির সঙ্গে ​সব ধরনের যোগাযোগ বিচ্ছিন্ন হয়ে যায়। হেলিকপ্টারটি জ্বালানি সংগ্রহের জন্য যাচ্ছিল।রাশিয়ার জরুরি পরিস্থিতিবিষয়ক মন্ত্রণালয়ের আঞ্চলিক কার্যালয় থেকে জানানো হয়, হেলিকপ্টারটি জরুরি অবতরণ করতে চেয়েছিল। কিন্তু কেন এটি বিধ্বস্ত হয়েছে, তা এখনো জানা যায়নি। কর্তৃপক্ষ জানিয়েছে, বিষয়টি তদন্ত করে দেখা হচ্ছে।প্রসঙ্গত, গত ৩১ অক্টোবর মিসরের সিনাইয়ে যাত্রীবাহী রুশ বিমান বিধ্বস্ত হয়ে ২২৪ আরোহীর সবাই নিহত হন। বিমানটি মিসরের অবকাশযাপন কেন্দ্র শারম আল-শেখ থেকে রাশিয়ার সেন্ট পিটার্সবুর্গ যাচ্ছিল। গত মঙ্গলবার তুরস্ক-সিরিয়া সীমান্তে আকাশসীমা লঙ্ঘনের অভিযোগে রাশিয়ার একটি যুদ্ধবিমান গুলি করে ভূপাতিত করে তুরস্ক। সিরিয়ায় জঙ্গি সংগঠন ইসলামিক স্টেটের (আইএস) বিরুদ্ধে চলমান অভিযানে অংশ নিয়েছিল যুদ্ধবিমানটি।
