

যুক্তরাষ্ট্রের নিউইয়র্কের ম্যানহাটনে ‘সন্ত্রাসী হামলায়’ কমপক্ষে ২৯ জন আহত হয়েছেন। স্থানীয় সময় গত শনিবার রাত সাড়ে আটটার দিকে চেলসি এলাকার ২৩ নম্বর স্ট্রিটে এ বিস্ফোরণ ঘটে। এ অবস্থার মধ্যে আজ সোমবার থেকে এই শহরে শুরু হচ্ছে জাতিসংঘের সাধারণ পরিষদের অধিবেশন।বিস্ফোরণের কারণ তাৎক্ষণিকভাবে স্পষ্ট না হলেও কর্তৃপক্ষ এ ঘটনাকে ‘উদ্দেশ্যমূলক’ হিসেবে বর্ণনা করছে। তবে কোনো পক্ষ দায় স্বীকার করেনি।এক সপ্তাহ আগে বিশ্ববাণিজ্য কেন্দ্রে ভয়াবহ সন্ত্রাসী হামলার ১৫তম বার্ষিকী উপলক্ষে যুক্তরাষ্ট্রজুড়ে নিরাপত্তা বাহিনী সতর্কাবস্থায় ছিল। সে পরিস্থিতির রেশ কাটতে না কাটতেই এ ঘটনা ঘটল। নিউইয়র্কের গভর্নর অ্যান্ড্রু কুইমো ঘটনাস্থল পরিদর্শনের সময় সাংবাদিকদের বলেন, ‘এটা ছিল বোমা বিস্ফোরণ এবং সন্ত্রাসীদেরই কাজ। তবে এর সঙ্গে আন্তর্জাতিক সন্ত্রাসবাদের কোনো সম্পর্ক নেই।’এর আগে নিউইয়র্কের মেয়র বিল দ্য ব্লাসিও বলেন, বিস্ফোরণের সঙ্গে এখন পর্যন্ত সন্ত্রাসবাদের কোনো যোগসূত্র পাওয়া যায়নি। তিনি বলেন, ‘আমরা মনে করছি, হামলার ঘটনাটি ইচ্ছাকৃত।’একটি অসমর্থিত সূত্র থেকে বিবিসি জানিয়েছে, স্থানীয় একটি ডাস্টবিন থেকে বিস্ফোরণের ঘটনা ঘটে। বিভিন্ন সামাজিক যোগাযোগমাধ্যমেও ওই ডাস্টবিনের ছবি দেওয়া হয়েছে। তবে পুলিশ এ বিষয়টি এখনো নিশ্চিত করেনি। নিউইয়র্কের সদ্য নিয়োগপ্রাপ্ত পুলিশপ্রধান জেমস ও’নেইল বলেন, এটি ছিল বড় ধরনের বিস্ফোরণ। যেখানে বিস্ফোরণ ঘটেছে, সে এলাকায় অনেকগুলো বার, রেস্তোরাঁ এবং বিলাসবহুল অ্যাপার্টমেন্ট রয়েছে। লোকজন সাধারণত সাপ্তাহিক ছুটির দিনগুলোতে সেখানে ভিড় জমায়।বিস্ফোরণের পরে উদ্ধারকাজ চালায় অগ্নিনির্বাপক বাহিনী। আহত ব্যক্তিদের অ্যাম্বুলেন্সে করে হাসপাতালে নিয়ে যাওয়া হয়। ফায়ার সার্ভিসের কমিশনার ড্যানিয়েল নিগ্রো বলেন, আহত ব্যক্তিদের মধ্যে ২৪ জনকে হাসপাতালে চিকিৎসা দেওয়া হচ্ছে। তাঁদের বেশির ভাগই কাচ ও ধাতব পদার্থের আঘাতে আহত হয়েছেন। পরে কর্তৃপক্ষ জানায়, আহত সবাই চিকিৎসা নিয়ে হাসপাতাল থেকে চলে গেছেন।প্রত্যক্ষদর্শী ব্যক্তিরা বলেন, বিস্ফোরণের শব্দে তাঁদের কানে তালা লেগে যায়। আশপাশের বিভিন্ন ভবনের জানালার কাচ চূর্ণবিচূর্ণ হয়ে যায়। স্থানীয় একটি নাইটক্লাবের কর্মী রুডি অ্যালসিড বলেন, প্রচণ্ড শব্দে আশপাশের সবকিছু কাঁপছিল।বিস্ফোরণের পরপর সেখানে উদ্ধারকাজের পাশাপাশি তল্লাশি অভিযান শুরু করে পুলিশ। তবে আশপাশের ভবনগুলো খালি করা হয়নি। ঘটনাস্থলের কয়েক ব্লক দূরে তল্লাশির সময় একটি প্রেশার কুকার উদ্ধার করা হয়। সেটিতে তার জড়ানো ছিল। এদিকে শনিবার দুপুরে নিউজার্সির বিচ টাউনে পাইপবোমার বিস্ফোরণ ঘটেছে। সেখানে একটি চ্যারিটি র্যা লির প্রস্তুতি চলছিল। র্যা লি শুরুর কিছুক্ষণ আগে ওই বিস্ফোরণের ঘটনা ঘটে। সেখানে অবশ্য কোনো হতাহতের ঘটনা ঘটেনি। তবে ওই বিস্ফোরণের সঙ্গে নিউইয়র্কের ঘটনার কোনো সংযোগ নেই বলে জানিয়েছেন, মেয়র বিল দ্য ব্লাসিও।হোয়াইট হাউস জানিয়েছে, মার্কিন প্রেসিডেন্ট বারাক ওবামা বিস্ফোরণের বিষয়টি অবগত রয়েছেন এবং সার্বক্ষণিক পর্যবেক্ষণ করছেন।বিস্ফোরণের ঘটনার প্রতিক্রিয়ায় রিপাবলিকান প্রেসিডেন্ট প্রার্থী ডোনাল্ড ট্রাম্প বলেছেন, ‘বলেছিলাম না, আমাদের আরও কঠোর হতে হবে!’ তবে তাঁর প্রতিদ্বন্দ্বী হিলারি ক্লিনটন বিপরীত প্রতিক্রিয়া ব্যক্ত করে বলেছেন, ‘আমার মনে হয় কোনো ঘটনায় দ্রুত উপসংহার না টেনে পুরো তথ্যপ্রমাণ পাওয়া পর্যন্ত অপেক্ষা করা বুদ্ধিমানের কাজ।’
