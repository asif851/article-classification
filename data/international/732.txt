
পাকিস্তানের প্রধানমন্ত্রী নওয়াজ শরিফ ভারত সফর শেষে গত মঙ্গলবার যখন দেশের মাটিতে পা রাখলেন, তখন চারদিক থেকে তাঁকে জেঁকে ধরল একরাশ সমালোচনা৷ বিশেষ করে সফরকালে তিনি যে কাশ্মীরের নামগন্ধও নেননি, সেটা নিয়ে গণমাধ্যমের পাশাপাশি কিছু রাজনৈতিক দলও সরব হয়৷তবে এই সমালোচনার জবাব দিতে মোটেও দেরি করেননি প্রধানমন্ত্রীর সহযোগীরা৷ তাঁরা জোর দিয়ে বলেছেন, নওয়াজের এ সফর সফল হয়েছে৷ খবর ডন ও টাইমস অব ইন্ডিয়ার৷পাকিস্তানের জন্য এই সফরকে কেন সফল হিসেবে বিবেচনা করা হবে, এমন প্রশ্ন করা হয় পাকিস্তানি নওয়াজের সঙ্গে সফরকারী প্রতিনিধিদলের এক সদস্যের কাছে৷ তিনি বলেন, ‘ভারতের নতুন প্রধানমন্ত্রী নরেন্দ্র মোদি পাকিস্তান সফর, সচিব পর্যায়ের আলোচনা পুনরায় শুরু এবং ১৯৯৯ সালে তৎকালীন পাকিস্তানি প্রধানমন্ত্রী নওয়াজ শরিফ ও ভারতীয় প্রধানমন্ত্রী অটল বিহারি বাজপেয়ির স্বাক্ষরিত লাহোর ঘোষণা এগিয়ে নেওয়ার প্রতিশ্রুতি দিয়েছেন৷ ওই ঘোষণায় স্পষ্টভাবেই কাশ্মীর ইস্যুর কথা উল্লেখ রয়েছে৷’ পাশাপাশি নওয়াজকে নয়াদিল্লিতে কতটা বিশেষভাবে মূল্যায়ন করা হয়েছে, তার ফিরিস্তি তুলে ধরেন তিনি৷আর এই সফরকে প্রত্যাশার চেয়েও বেশি সফল বলে মনে করছেন নওয়াজের জাতীয় নিরাপত্তা ও পররাষ্ট্রনীতিবিষয়ক উপদেষ্টা সারতাজ আজিজ ৷ তিনি গতকাল বুধবার ইসলামাবাদে এক সংবাদ সম্মেলনে বলেন, ‘পাকিস্তানি প্রধানমন্ত্রী একটি গঠনমূলক দ্বিপক্ষীয় বৈঠক করেছেন৷ পাশাপাশি তিনি ভারতীয় প্রধানমন্ত্রীকে সফরের আমন্ত্রণ জানিয়েছেন৷ যদিও এই সফর ছিল একটি অনুষ্ঠান উপলক্ষে, তার পরও এর থেকে যে ফল এসেছে, তা আমাদের প্রত্যাশাকেও ছাড়িয়ে গেছে৷’নওয়াজের সফর নিয়ে পাকিস্তানের টেলিভিশনগুলোর টক শোতে যা বলা হচ্ছে, তা মোটেও উৎসাহব্যঞ্জক না হলেও রাজনৈতিক দলগুলো কম সমালোচনামুখর বলেই মনে হয়েছে৷ সাবেক ক্রিকেট তারকা ইমরান খানের দল পাকিস্তান তেহরিক-ই-ইনসাফ (পিটিআই) নওয়াজের সফরে খুব একটা খুশি হতে পারেনি৷ দলটির তথ্য সম্পাদক শিরিন মাজারি বলেন, ‘মোদি সন্ত্রাসবাদ নিয়ে কথা বলেছেন... কিন্তু আমাদের প্রধানমন্ত্রী পাকিস্তানের ভেতরে, বিশেষ করে বেলুচিস্তানে, সন্ত্রাসবাদের সমর্থন করা ভারতকে বন্ধ করতে বলেননি৷’তবে বিরোধী দল পাকিস্তান পিপলস পার্টির (পিপিপি) নেতা সাইদ খুরশিদ শাহও এই সফরের কোনো দোষ-ত্রুটি খুঁজে পাননি৷ তিনি মনে করেন, কাশ্মীর সমস্যার মতো দুরূহ বিষয়গুলোর দিকে যাওয়ার আগে দুই দেশকে আলোচনার পরিবেশ উন্নত করতে হবে৷ পার্লামেন্ট ভবনে গণমাধ্যমের সঙ্গে কথা বলার সময় তিনি বলেন, ‘আমি ব্যক্তিগতভাবে বিশ্বাস করি, প্রধানমন্ত্রী নওয়াজের ভারত সফর সেই পথ প্রশস্ত করবে৷’
