
বরিশাল থেকে এক বছর আগে নিখোঁজ হওয়া এক কিশোরীকে কলকাতায় উদ্ধার করেছে পুলিশের অপরাধ তদন্ত বিভাগ (সিআইড)। গত সোমবার কলকাতার রাজারহাটে নিউটাউনের নবাবপুর মোড়ের একটি বাসা থেকে তাঁকে উদ্ধার করা হয়। এ সময় আকাশ সাহা নামের এক ব্যক্তিকে গ্রেপ্তার করে পুলিশ। তাঁর বিরুদ্ধে অভিযোগ, ওই কিশোরীর সঙ্গে সম্পর্ক গড়ে তাঁকে কলকাতায় তিনি ভাগিয়ে নেন।
পুলিশের তথ্যমতে, কলকাতার এয়ারপোর্ট এলাকার বাসিন্দা আকাশ সাহা এক বছর আগে বরিশালে বেড়াতে যান। সেখানে আকাশ ওই কিশোরীর সঙ্গে সম্পর্ক গড়ে তোলেন। পরে ওই কিশোরীকে চাকরি দেওয়ার নাম করে গোপনে কলকাতায় নিয়ে যান আকাশ। সল্টলেকের সেক্টর ফাইভের একটি পার্লারে চাকরি হয় তাঁর। কিন্তু মেয়ের কোনো খোঁজ না পেয়ে ওই কিশোরীর মা পুলিশের কাছে অভিযোগ করেন। ইতিমধ্যে বাংলাদেশ সরকার ওই কিশোরীর নিখোঁজ হওয়ার বিষয়টি ইন্টারপোলের নজরে নিয়ে আসেন।
তদন্তের বরাত দিয়ে কলকাতার সিআইডি পুলিশ জানায়, গত শনিবার মোবাইলের টাওয়ার লোকেশন ধরে খোঁজ নিয়ে পুলিশ জানতে পারে, আকাশ ওই কিশোরীকে নিয়ে কলকাতার বাগুইহাটি এলাকার কেষ্টপুরে আছেন। কিন্তু কেষ্টপুরে অভিযান চালানোর আগেই আকাশ ওই কিশোরীকে নিয়ে সটকে পড়েন। সোমবার সিআইডি পুলিশ মোবাইল ফোনের সূত্র ধরে আবার জানতে পারে, আকাশ ওই কিশোরীকে নিয়ে রাজারহাটের নিউটাউনের নবাবপুর মোড়ের একটি বাড়িতে আছেন। গোয়েন্দা পুলিশ ওই বাড়িতে অভিযান চালিয়ে আকাশকে গ্রেপ্তার ও কিশোরীকে উদ্ধার করে।
অভিযানে নেতৃত্ব দেন সিআইডির নারী পাচার দমন শাখার ভারপ্রাপ্ত কর্মকর্তা শর্বরী ভট্টাচার্য। আকাশকে গতকাল মঙ্গলবার বিধাননগর মহকুমা আদালতে হাজির করা হয়। আদালত তাঁকে সিআইডির হেফাজতে রাখার নির্দেশ দেন।
