
সিরিয়ার প্রেসিডেন্ট বাশার আল আসাদ তাঁর মেয়াদ পূর্ণ না হওয়ার আগে পদত্যাগ করবেন না বলে জানিয়েছেন। এ প্রসঙ্গে তিনি বলেন, ‘পদত্যাগ মানে পালানো।’ গতকাল শনিবার আর্জেন্টিনার একটি সংবাদপত্রকে দেওয়া এক সাক্ষাত্কারে আসাদ এ কথা বলেন।ওই সাক্ষাত্কারের বরাত দিয়ে আজ রোববার আল জাজিরা টেলিভিশনের অনলাইনে প্রকাশিত খবরে বলা হয়, সিরিয়ায় চলমান যুদ্ধের অবসানে বাশার আল আসাদকে পদত্যাগের আহ্বান জানিয়েছেন মার্কিন পররাষ্ট্রমন্ত্রী জন কেরি। এই আহ্বানে সাড়া দেওয়া না-দেওয়ার বিষয়ে আসাদকে প্রশ্ন করা হয়। তখন আসাদ সাফ জানিয়ে দেন, মেয়াদ পূর্ণ হওয়ার আগে পদত্যাগ নয়। আর পদত্যাগ মানে পালানো। বাশার আল আসাদ বলেন, ‘সিরিয়ার জনগণের নাম ব্যবহার করে কে থাকবে আর কে যাবে, এটা বলার ক্ষমতা কেরি বা অন্য কেউ পেয়েছেন কি না, তা আমি জানি না। ২০১৪ সালের প্রেসিডেন্ট নির্বাচনে সিরিয়ার জনগণই তা নির্ধারণ করবে।’পদত্যাগ না করার বিষয়ে অনড় থাকলেও সিরিয়ায় চলমান গৃহযুদ্ধের অবসানে সম্প্রতি রাশিয়া ও যুক্তরাষ্ট্রের নেওয়া শান্তি উদ্যোগকে স্বাগত জানিয়েছেন বাশার আল আসাদ।সিরিয়া বিষয়ে যুক্তরাষ্ট্র ও রাশিয়া জেনেভায় একটি শান্তি সম্মেলন করার চেষ্টা করছে। সংকটের সমাধানে ওই সম্মেলনে সিরিয়ার সরকার ও বিদ্রোহী পক্ষকে রাখা হবে।
২০১১ সালের মার্চে সিরিয়ায় সরকারবিরোধী আন্দোলন শুরু হয়। সরকার ও বিদ্রোহীদের মধ্যে সংঘর্ষে এখন পর্যন্ত ৯৪ হাজার মানুষ নিহত হয়েছে বলে বিভিন্ন মানবাধিকার সংগঠন দাবি করছে।
