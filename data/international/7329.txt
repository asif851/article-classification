
ভারতে অর্থনৈতিক অপরাধের তদন্তকারী সংস্থা এনফোর্সমেন্ট ডিরেক্টরেট (ইডি) মদ ব্যবসায়ী বিজয় মালিয়াকে হাজিরা দেওয়ার জন্য সমন জারি করল। দেশ ছেড়ে যুক্তরাজ্যে চলে যাওয়া মালিয়াকে গতকাল শুক্রবার নোটিশ পাঠিয়ে বলা হয়েছে, অর্থ তছরুপের অভিযোগের জবাব দিতে ১৮ মার্চ হাজিরা দিতে হবে। তাঁকে ধার দেওয়া ১৭টি রাষ্ট্রায়ত্ত ব্যাংকের কর্তাদেরও নথি নিয়ে হাজির হতে বলা হয়েছে।বিজয় মালিয়ার কোম্পানির দুই ঘনিষ্ঠ সহযোগীকে গতকাল ইডি জেরা করেছে। মালিয়া তাঁর কিংফিশার এয়ারলাইনসের জন্য বিপুল অর্থ ধার করার পর তা শোধ দিতে পারেননি। অভিযোগ, বিলাসী জীবনে অভ্যস্ত এ ব্যবসায়ী ঋণের টাকা অন্যত্র সরিয়েছেন ও নয়ছয় করেছেন। কেন্দ্রীয় ব্যাংক বলেছে, তিনি ইচ্ছাকৃতভাবেই ঋণ শোধ করছেন না। এ নিয়ে শুরু হয়েছে রাজনৈতিক পাল্টাপাল্টি। এদিকে মালিয়া গতকাল বলেছেন, তিনি দেশত্যাগী হননি। সাতসকালে টুইট করে বলেছেন, ‘আমি একজন আন্তর্জাতিক ব্যবসায়ী। আমাকে অনবরত বিদেশে যেতে হয়। আমি মোটেই পালাইনি।’মিডিয়াকেও একহাত নিয়েছেন বিজয় মালিয়া। বলেছেন, ‘মিডিয়ার বসরা ভুলবেন না, গত কয় বছর ধরে তাঁদের আমি কী সুবিধা দিয়েছি, কীভাবে সাহায্য করেছি। সবকিছুর হিসাব কিন্তু আমার আছে।’
