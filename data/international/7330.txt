
সিরিয়ার বিরোধী দলের নেতারা শান্তি আলোচনার জন্য প্রতিনিধিদল গড়তে গতকাল বুধবার সৌদি আরবে বৈঠকে বসেছেন। কৃষ্ণ সাগরতীরবর্তী রুশ পর্যটন নগর সোচিতে রাশিয়ার, তুরস্ক ও ইরানের মধ্যে বৈঠকের পর এই বৈঠকটি অনুষ্ঠিত হচ্ছে।
এই তিন দেশই সিরিয়া যুদ্ধে বাশার আল-আসাদকে সমর্থন দিচ্ছে। সোচির ওই বৈঠকে সিরিয়ায় ছয় বছর ধরে চলা গৃহযুদ্ধ অবসানে জোর কূটনৈতিক তৎপরতা চালানোর ওপর গুরুত্বারোপ করা হয়।
এর আগে সিরিয়ায় চলমান গৃহযুদ্ধের অবসানে জাতিসংঘের উদ্যোগে কয়েক দফা বৈঠক অনুষ্ঠিত হয়। তবে যুদ্ধ বন্ধে বৈঠকগুলো ব্যর্থ হয়। ২০১১ সাল থেকে শুরু হওয়া এই যুদ্ধে এখন পর্যন্ত ৩ লাখ ৩০ হাজারের বেশি লোক প্রাণ হারিয়েছে এবং লাখো মানুষ বাস্তুহারা হয়ে অন্যত্র পালিয়ে যেতে বাধ্য হয়েছেন।
সিরিয়ার প্রেসিডেন্ট বাশার আল-আসাদ ও বিরোধী দলগুলোর মধ্যে মতভেদ আছে। তাদের মধ্যকার মতভেদগুলো দূর করাই রিয়াদে বুধবারের বৈঠকের লক্ষ্য।
সৌদি আরবের আমন্ত্রণে তিন দিনব্যাপী ওই বৈঠকে সিরিয়ার বিভিন্ন বিরোধী দলের প্রায় ১৪০ সদস্য অংশ নিচ্ছেন। এতে যৌথভাবে সভাপতিত্ব করছেন সৌদি পররাষ্ট্রমন্ত্রী আবদেল আল-জুবায়ের এবং সিরিয়াবিষয়ক জাতিসংঘের দূত স্তাফান দা মিসতুরা।
মিসতুরা বলেন, তিনি আজ বৃহস্পতিবার রাশিয়া সফর করবেন। সেখানে তিনি রুশ কর্তৃপক্ষের সঙ্গে সংঘাত সমাধানের উপায় নিয়ে আলোচনা করবেন।
ইস্তাম্বুলভিত্তিক ন্যাশনাল কোয়ালিশন, স্বতন্ত্র নেতা এবং কায়রো ও মস্কোভিত্তিক গ্রুপের নেতারাসহ আরও কয়েকটি দলের প্রতিনিধি এই বৈঠকে অংশ নেবেন। আর সৌদি আরবের পররাষ্ট্রমন্ত্রী বলেছেন, সিরিয়ার জনগণের দাবির ব্যাপারে ঐকমত্য হলেই কেবল সংকটের সমাধান সম্ভব।
এদিকে লন্ডনভিত্তিক মিডেলিস্ট মনিটর জানিয়েছে, সিরিয়ার বিরোধী দলগুলোর উচ্চপর্যায়ের সমঝোতা কমিটির সদস্য সুহেইরি আল-আতাসি গত সোমবার পদত্যাগ করেছেন। তিনি বলেন, তাঁদের ওপর আন্তর্জাতিক চাপ ছিল, হয় বাশার আল-আসাদকে মেন নাও, না হয় সরে যাও। তাই তিনি যাওয়াটাকেই সমুচিত মনে করেছেন।
এদিকে সিরীয় সংকট নিয়ে একটি সমন্বিত পদক্ষেপ নেওয়ার পরিকল্পনা নিয়ে এর আগে গতকাল রাশিয়ার প্রেসিডেন্টভ্লাদিমির পুতিন তুরস্কের প্রেসিডেন্ট রিসেপ তাইয়েপ এরদোয়ান ও ইরানের প্রেসিডেন্ট হাসান রুহানির মধ্যে কৃষ্ণ সাগর তীরবর্তী সোচিতে এক ত্রিপক্ষীয় বৈঠেক মিলিত হন।
 ট্রাম্প-পুতিন আলোচনা
রাশিয়ার প্রেসিডেন্ট ভ্লাদিমির পুতিন ও মার্কিন প্রেসিডেন্ট ডোনাল্ড ট্রাম্প সিরীয় সংকটের বিভিন্ন দিক নিয়ে টেলিফোনে অর্থপূর্ণ আলোচনা করেছেন। ক্রেমলিন সূত্রে এ কথা জানা গেছে। গত মঙ্গলবার ফ্লোরিডার উদ্দেশে ওয়াশিংটন ত্যাগ করার আগে গণমাধ্যমকে ট্রাম্প এ কথা জানান। ট্রাম্প বলেন, ‘আমরা সিরিয়ার শান্তি নিয়ে কথা বলেছি, যা অতি গুরুত্বপূর্ণ।’
খবরে বলা হয়, আলোচনায় পুতিন সিরীয় সংকটের দীর্ঘমেয়াদি সমাধানের ওপর বেশি গুরুত্ব দেন। 
