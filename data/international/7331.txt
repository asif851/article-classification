
যদি দেশের প্রধানমন্ত্রীকে জন্মদিনের উপহার দেওয়ার সুযোগ পান, তাহলে কী দেবেন? যা–ই দেন না কেন, প্রধানমন্ত্রীকে চেক নিশ্চয়ই দেবেন না। তাও আবার ৬৮ পয়সার চেক। হ্যাঁ, ৬৮ পয়সার চেক! ভারতের প্রধানমন্ত্রী নরেন্দ্র মোদির ৬৭তম জন্মদিনে তাঁকে এই চেক উপহার দিয়েছেন অন্ধ্রপ্রদেশের অবহেলিত কৃষকেরা।
এনডিটিভি অনলাইনের প্রতিবেদনে বলা হয়, গতকাল রোববার প্রধানমন্ত্রী নরেন্দ্র মোদির ৬৭তম জন্মদিন ছিল। ৬৭ বছর পূর্ণ করে ৬৮ বছরে পা দিয়েছেন তিনি। এদিন অন্ধ্রপ্রদেশের খরায় ক্ষতিগ্রস্ত কৃষকদের নিয়ে কাজ করা রায়ালাসীমা সাগুনীতি সাধনা সমিতি (আরএসএসএস) এক অনুষ্ঠানের মাধ্যমে প্রধানমন্ত্রীর জন্মদিন উদ্‌যাপন করে। সেখান থেকে ওই ৬৮ পয়সার ৪০০ চেক প্রধানমন্ত্রীর কাছে জন্মদিনের উপহার হিসেবে পাঠানো হয়।
প্রধানমন্ত্রী নরেন্দ্র মোদিকে উদ্দেশ করে সংগঠনটির সহ-আহ্বায়ক যারভা রামাচন্দ্র রেড্ডি বলেন, ‘আমরা আপনার কাছে উপহার হিসেবে ৬৮ পয়সার চেকগুলো পাঠিয়েছি, যাতে এখানকার দুরবস্থার প্রতি আপনার দৃষ্টি পড়ে।’
আরএসএসএসের দাবি, অন্ধ্রপ্রদেশের রায়ালাসীমায় প্রাকৃতিক সম্পদ থাকলেও তা দেশের সবচেয়ে পিছিয়ে পড়া একটি অঞ্চল। এ ছাড়া কৃষ্ণা ও পেন্না নদী থাকা সত্ত্বেও এখানকার কুরনল, অনন্তপুর, চিত্তুর ও কাড়াপা জেলা পানিবঞ্চিত।
নাম প্রকাশ না করার শর্তে আরএসএসএসের একজন সদস্য বলেন, ‘এখানকার কৃষকদের দুরবস্থার নিয়ে রাজনীতিকদের কোনো আগ্রহ নেই। মুখ্যমন্ত্রী চন্দ্রবাবু নাইডু ও বিরোধীদলীয় নেতা জগনমোহন রেড্ডিও এই রায়ালাসীমার মানুষ। তারপরও এই অঞ্চলের প্রতি তাঁদের কোনো দৃষ্টি নেই। কারণ, এখানে বিধায়কদের জন্য মাত্র ৫৪টি আসন। বাকিগুলো উপকূলীয় এলাকায়। তাই সেদিকেই তাঁদের দৃষ্টি বেশি।’
কৃষকদের বিশ্বাস, প্রধানমন্ত্রীর কাছে ৬৮ পয়সার চেক পাঠিয়ে এই অভিনব প্রতিবাদ জানানোয় তাঁদের এলাকার উন্নয়নের দিকে কেন্দ্রীয় সরকারের নজর পড়বে।
