
জেরুজালেম নিয়ে ‘সীমা অতিক্রম’ না করার জন্য ট্রাম্পের প্রতি হুঁশিয়ারি উচ্চারণ করেছে তুরস্ক। এ হুঁশিয়ারির পাশাপাশি দেশটির প্রেসিডেন্ট রিসেপ তাইয়েপ এরদোয়ান ইসরায়েলের উদ্দেশে বলেছেন, যুক্তরাষ্ট্র যদি জেরুজালেমকে ইসরায়েলের রাজধানী হিসেবে স্বীকৃতি দেয়, তবে তুরস্ক ইসরায়েলের সঙ্গে সম্পর্ক ছিন্ন করতে পারে।গতকাল টেলিভিশনে দেওয়া এক ভাষণে এরদোয়ান বলেন, জেরুজালেমকে নিয়ে ওই ধরনের সিদ্ধান্ত মুসলমানদের বিপক্ষে ‘রেড লাইন’ অতিক্রমের পদক্ষেপ বলে বিবেচিত হবে। তিনি বলেন, ‘মি. ট্রাম্প! জেরুজালেম মুসলিমদের জন্য একটি রেড লাইন। এমনটা করলে এ বিষয় নিয়ে আমরা ইসরায়েলের সঙ্গে কূটনৈতিক সম্পর্ক পর্যন্ত ছিন্ন করতে পারি।’এদিকে জেরুজালেমকে ইহুদি রাষ্ট্র ইসরায়েলের রাজধানী হিসেবে প্রেসিডেন্ট ডোনাল্ড ট্রাম্প একতরফাভাবে ঘোষণা দিতে পারেন—এমন সম্ভাবনায় ‘উদ্বেগ’ প্রকাশ করেছেন ফ্রান্সের প্রেসিডেন্ট এমানুয়েল মাখোঁ। মাখোঁ বলেন, তিনি মার্কিন প্রেসিডেন্টকে তাঁর এ উদ্বেগের কথা জানিয়েছেন।গত রোববার ওয়াশিংটনের ব্রুকিংস ইনস্টিটিউট আয়োজিত এক ফোরামে প্রেসিডেন্ট ট্রাম্পের জামাতা ও মধ্যপ্রাচ্যের শান্তিপ্রক্রিয়ায় যুক্তরাষ্ট্রের দূত জ্যারেড কুশনার বলেন, ট্রাম্প জেরুজালেমের মর্যাদা প্রশ্নে চূড়ান্ত সিদ্ধান্তে আসতে পারেননি। 
এদিকে তেল আবিব থেকে মার্কিন দূতাবাস জেরুজালেমে স্থানান্তর করা হবে কি না, তা নিয়ে গত সোমবারই ট্রাম্পের সিদ্ধান্ত নেওয়ার কথা থাকলেও তিনি তা নেননি বলে জানিয়েছে হোয়াইট হাউস। তবে হোয়াইট হাউসের মুখপাত্র হোগান গিডলে জোর দিয়ে বলেন, ট্রাম্প আগেই বিষয়টি পরিষ্কার করে দিয়েছেন। এটা এখন কোনো ‘যদি’র বিষয় নয়; বরং এটা কখন হবে সেটিই বিষয়।
