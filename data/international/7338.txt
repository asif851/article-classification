
পাকিস্তানের নারী শিক্ষা অধিকারকর্মী মালালা ইউসুফজাইয়ের ওপর ২০১২ সালে হামলার দায়ে ১০ জনকে যাবজ্জীবন কারাদণ্ড দিয়েছেন দেশটির উত্তর-পশ্চিমাঞ্চলের একটি আদালত। দেশটির গণমাধ্যমের বরাত দিয়ে বিবিসি অনলাইনের খবরে এ কথা জানানো হয়।পাকিস্তানের সোয়াত উপত্যকার বাসিন্দা মালালা ওই সময় বাসে করে বিদ্যালয়ে যাওয়ার পথে হামলার শিকার হন। তখন তার বয়স ছিল ১৫ বছর। জীবনের ঝুঁকি সত্ত্বেও শিশুদের অধিকার নিয়ে কাজ করার স্বীকৃতি হিসেবে মালালা গত বছর শান্তিতে নোবেল পুরস্কার পায়।তবে কর্মকর্তারা জানিয়েছেন, এই ১০ জনের মধ্যে হামলার ঘটনায় প্রধান সন্দেহভাজন পাকিস্তান তালেবানের সদস্যের নাম নেই। ঘটনার পর পুলিশের তদন্তে প্রধান সন্দেহভাজন হিসেবে ২৩ বছর বয়সী জঙ্গি আতাউল্লাহ খানের নাম এলেও শাস্তি পাওয়া ব্যক্তিদের তালিকায় তাঁর নাম নেই।১৭ বছর বয়সী মালালা বর্তমানে পরিবারের সঙ্গে যুক্তরাজ্যে বাস করে।
আরো পড়ুন :–
মালালার ওপর হামলাকারীরা গ্রেপ্তার
 বিশ্বকে বদলে দিতে অস্ত্র নয়, বই দিন 
পাকিস্তানের প্রধানমন্ত্রী হতে চায় মালালা
