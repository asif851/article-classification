
মিসরের সর্বোচ্চ আদালত দেশটির সাবেক প্রেসিডেন্ট মোহাম্মদ মুরসির বিরুদ্ধে দেওয়া মৃত্যুদণ্ডের একটি রায় বাতিল করেছেন। ২০১১ সালে একটি কারাগার থেকে অনেক কয়েদির গণহারে পালানোর ঘটনায় জড়িত থাকার অভিযোগে ২০১৫ সালে তাঁকে এ মৃত্যুদণ্ড দেওয়া হয়েছিল। সর্বোচ্চ আদালত ওই রায় বাতিল করে আবার বিচারের আদেশ দিয়েছেন। সর্বোচ্চ আদালত মৃত্যুদণ্ডের রায় গতকাল মঙ্গলবার বাতিল করায় এখন আর মুরসির ফাঁসি হওয়ার কোনো সম্ভাবনা নেই। অন্য কয়েকটি মামলায় তাঁকে বিভিন্ন মেয়াদে কারাদণ্ড দেওয়া হয়েছে। এর মধ্যে রয়েছে, ২০১২ সালের ডিসেম্বরে বিক্ষোভকারীদের হত্যা করার অভিযোগে ২০ বছরের কারাদণ্ড, কাতারের পক্ষে গুপ্তচরবৃত্তি করার অভিযোগে ৪০ বছরের কারাদণ্ড এবং ফিলিস্তিনের ইসলামি গোষ্ঠী হামাসের হয়ে গুপ্তচরবৃত্তি করার অভিযোগে যাবজ্জীবন কারাদণ্ড। মিসরে গণতান্ত্রিকভাবে নির্বাচিত প্রথম প্রেসিডেন্ট মোহাম্মদ মুরসিকে ২০১৩ সালে অভ্যুত্থানে ক্ষমতাচ্যুত করে প্রেসিডেন্ট হন সেনাপ্রধান আবদেল ফাত্তাহ আল-সিসি। তাঁর নির্দেশে মুসলিম ব্রাদারহুডের সঙ্গে যুক্ত মুরসিকে বন্দী করা হয়। তিন বছর ধরেই কারাগারে বন্দী মোহাম্মদ মুরসি। তাঁর বিরুদ্ধে আনা বিভিন্ন অভিযোগের বিচার চলছে। আন্তর্জাতিক মানবাধিকার সংগঠন অ্যামনেস্টি ইন্টারন্যাশনাল ও হিউম্যান রাইটস ওয়াচ বলেছে, সিসি সরকারের চালানো এসব বিচারিক প্রক্রিয়া রাজনৈতিকভাবে প্রভাবিত এবং এতে হাজারো মিসরীয়র মানবাধিকার লঙ্ঘিত হচ্ছে।
