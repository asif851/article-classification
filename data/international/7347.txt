
মার্কিন স্থানীয় পুলিশ বাহিনীকে এখন থেকে আর সামরিক ধাঁচের কিছু সরঞ্জাম দিতে পারবে না সরকার। এ বিষয়ে নিষেধাজ্ঞা আরোপ করেছেন প্রেসিডেন্ট বারাক ওবামা। খবর বিবিসির।শ্বেতাঙ্গ পুলিশের গুলিতে একজন নিরস্ত্র কৃষ্ণাঙ্গ নিহত হওয়ার পর বিক্ষোভ দমনে পুলিশের অতিরিক্ত বলপ্রয়োগে সমালোচনার প্রেক্ষাপটে এ ঘোষণা এল।প্রেসিডেন্টের নতুন নির্দেশনায় পুলিশকে যেসব সরঞ্জাম দেওয়া নিষিদ্ধ করা হলো তার মধ্যে রয়েছে ট্র্যাক-পদ্ধতির সাঁজোয়া যান, সশস্ত্র আকাশযান, জাহাজ ও যানবাহন, দশমিক ৫০-ক্যালিবার বা তার চেয়ে বেশি ব্যাসের আগ্নেয়াস্ত্র বা গুলি, গ্রেনেড লঞ্চার, বেয়নেট এবং ক্যামুফ্লেজ (সেনাদের মতো নকশার) পোশাক।অবশ্য এর পরও বেশ কিছু গুরুত্বপূর্ণ সরঞ্জাম পুলিশকে সরবরাহ করা অব্যাহত থাকবে। অনুমোদিত এসব সরঞ্জামের মধ্যে রয়েছে উড়োজাহাজ, হেলিকপ্টার ও চালকবিহীন বিমান (ড্রোন), চাকায় চালিত সাঁজোয়া যান, ভারী কৌশলগত যান হাম্ভি, বিস্ফোরক ও আতশবাজি, দাঙ্গা হেলমেট, বর্ম এবং বাড়তি দৈর্ঘ্যের লাঠি।ফার্গুসনসহ বিভিন্ন স্থানে সাম্প্রতিক সময়ে পুলিশের মাত্রাতিরিক্ত বলপ্রয়োগ প্রত্যক্ষ করেছে যুক্তরাষ্ট্র। এর মধ্যে কয়েকটি স্থানে পুলিশের গুলিতে প্রাণও গেছে কয়েকজনের। এসব ঘটনায় পুলিশের প্রতি ক্রমেই বেশি করে অবিশ্বাস জন্ম নিচ্ছে মার্কিন নাগরিকদের মনে।
