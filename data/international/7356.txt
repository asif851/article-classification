
নিজের মেয়ের সন্তান গর্ভে ধারণ করেছেন এক মার্কিন নারী। কিছু দিনের মধ্যেই তিনি নিজের নাতনির জন্ম দিতে যাচ্ছেন। ৫৮ বছর বয়সী ওই নারী যুক্তরাষ্ট্রের ইউটাহ অঙ্গরাজ্যের বাসিন্দা।এ পদ্ধতিতে গর্ভধারণ করা নারীকে সারোগেট (প্রতিনিধি) মা বলা হয়।জুলিয়া নাভারো নামের ওই নারীর মেয়ে লরেনা ম্যাককিনন (৩২) কয়েকবার সন্তান ধারণের চেষ্টা করেও ব্যর্থ হন। প্রতিবারই তাঁর গর্ভপাত ঘটে। এরপর ম্যাককিননের নিষিক্ত ডিম্ব নিজের গর্ভে প্রতিস্থাপনে সম্মত হন নাভারো।ফেব্রুয়ারির শুরুতে শিশু জন্ম দিতে যাওয়া নাভারো ইউটাহর দ্য সল্ট লেক ট্রিবিউন পত্রিকাকে বলেন, ‘পরিবারের সদস্য হিসেবে আমাদের একে অন্যকে সাহায্য করা উচিত।’অবশ্য, এ জন্য নাভারোকে শারীরিক সক্ষমতার পরীক্ষায় উত্তীর্ণ হতে হয়েছে। চিকিৎসকেরা তাঁর দেহে নিষিক্ত ডিম্ব প্রতিস্থাপনে সাফল্যের সম্ভাবনা ৪৫ শতাংশ বলে জানিয়েছিলেন। এছাড়া নবজাতকের মাতৃত্বের অধিকার-সংক্রান্ত চুক্তিতেও সই করতে হয়েছে তাঁকে।ম্যাককিনন বলেন, নিজের মায়ের সঙ্গে এ ধরনের চুক্তি করার বিষয়টি সত্যিই অদ্ভুত একটা ব্যাপার। এএফপি।
 
