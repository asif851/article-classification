
অব্যাহত গণবিক্ষোভ মোকাবিলায় ব্রাজিলের প্রেসিডেন্ট দিলমা রুসেফ এবার রাজনৈতিক সংস্কারের জন্য গণভোটের প্রস্তাব দিলেন। এ ছাড়া তিনি আবারও গণপরিবহনে সরকারি ব্যয় বৃদ্ধি এবং শিক্ষা ও স্বাস্থ্য খাতে সরকারি নজরদারি বাড়ানোর অঙ্গীকার করেছেন। এর পরও সীমিত আকারে হলেও দেশটিতে বিক্ষোভ অব্যাহত রয়েছে।
প্রেসিডেন্ট দিলমা রুসেফ জনগণকে পাঁচটি বিষয়ে সংস্কারের আশ্বাস দিয়েছেন। এগুলো হলো অর্থনৈতিক স্থিতিশীলতার নিশ্চয়তা ও মুদ্রাস্ফীতি নিয়ন্ত্রণ; তেল থেকে পাওয়া রাজস্বের শতভাগ শিক্ষা খাতে ব্যয়; দেশের দূরবর্তী ও নগরের অনুন্নত অঞ্চলে চিকিৎসাসেবা নিশ্চিত করতে বিদেশ থেকে চিকিৎসক আনা; সংস্কার নিশ্চিত করতে সংবিধান সংশোধন এবং শহরের যোগাযোগব্যবস্থা ও গণপরিবহনের উন্নয়নে আড়াই হাজার কোটি মার্কিন ডলার বিনিয়োগ।
পরে প্রেসিডেন্ট তাঁর এই পরিকল্পনা নিয়ে দেশটির বিভিন্ন অঞ্চলের মেয়র ও গভর্নরদের সঙ্গে বসেন। এ পরিকল্পনার সঙ্গে তাঁরাও একমত হন।
তবে বিক্ষোভকারীদের একটি সংগঠন ফ্রি ফেয়ার মুভমেন্টের নেতা মায়ারা লংগো ভিভিয়ান প্রেসিডেন্টের পরিকল্পনা বাস্তবসম্মত নয় দাবি করে বিক্ষোভ চালিয়ে যাওয়ার ঘোষণা দিয়েছেন। তাঁর মতো অনেক বিক্ষোভকারীই প্রতিবাদ অব্যাহত রেখেছেন। গত সোমবারও কয়েকটি শহরে বিক্ষোভ হয়েছে। তবে তাঁদের সংখ্যা গত সপ্তাহের তুলনায় কম।
প্রেসিডেন্ট দিলমা রুসেফ মেয়র ও গভর্নরদের সঙ্গে সাক্ষাতের আগে বিক্ষোভকারীদের একটি দলের সঙ্গে সাক্ষাৎ করেন। টিভিতে প্রচারিত এক সংবাদ সম্মেলনে প্রেসিডেন্ট বলেন, তাঁর সরকার গণতন্ত্রের কণ্ঠ শোনে। তিনি মনে করেন, পথে নামা মানুষের দাবি শুনতে হবে এবং নির্ভুলতার সঙ্গে এর সংকেত বুঝতে হবে। রুসেফ আরও বলেন, ব্রাজিল বর্তমান অবস্থানেই থাকতে চায় না; বরং এগিয়ে যেতে চায়। বিবিসি।
