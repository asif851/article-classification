
চীনে স্থানীয় ভাষাই বেশি প্রচলিত। কিন্তু বিশ্বায়নের যুগে ইংরেজি ছাড়া কি চলে! তাই কিছুটা বাধ্য হয়েই বিভিন্ন ক্ষেত্রে চীনা ভাষার ইংরেজি তর্জমা ব্যবহার করতেই হয়। আর তাতেই ঘটে বিপত্তি। ভুলে ভরা ইংরেজিতে লেখা সাইনবোর্ডে এরই মধ্যে সয়লাব হয়ে গেছে চীনের বিভিন্ন বড় শহর। এবার টনক নড়েছে কর্তৃপক্ষের। এখন সরানো হচ্ছে ভুল ইংরেজিতে লেখা এসব বার্তা।
কিন্তু চীনে ব্যবহৃত ইংরেজির ভুলগুলো কেমন? উদাহরণ হিসেবে বলা যায়, বেইজিংয়ের নৃতাত্ত্বিক সাংস্কৃতিক পার্কের কথা। চীনা হরফের নিচেই আছে ইংরেজিতে লেখা নাম। সেখানে লেখা আছে ‘রেসিস্ট পার্ক’, অর্থাৎ বর্ণবাদী পার্ক!
একইভাবে শারীরিক প্রতিবন্ধী মানুষের জন্য নির্ধারিত শৌচাগারের সামনে লেখা, ‘ডিফর্মড ম্যান টয়লেট’। অর্থাৎ অঙ্গহীন মানুষের জন্য নির্ধারিত শৌচাগার। অন্যদিকে বেইজিংয়ে অর্থের বিনিময়ে গাড়ি রাখার নির্ধারিত স্থানকে বলা হয় ‘ফি পার্ক’। কিন্তু সাইনবোর্ডে লেখা আছে ‘পি পার্ক’। ইংরেজিতে পি বলতে মূত্র ত্যাগ করাকে বোঝানো হয়।
আবার বেইজিংয়ের এক শপিং মলে ঢোকার মুখে সাবধানে হাঁটার নির্দেশ দিয়ে লেখা আছে, ‘টু টেক নোটিশ অব সেফ দ্য স্লিপারি আর ভেরি ক্রাফটি।’ বাংলায় এটি তর্জমা করলে দাঁড়ায়, ‘সাবধান থাকুন, পিচ্ছিল রাস্তা খুব ধূর্ত।’ আর চীনের মহাপ্রাচীরের কাছে পর্যটকদের সতর্ক করে লেখা আছে, ‘ডু নট ফরগেট দ্য ফায়ার ইজ হার্টলেস’। বাংলায় দাঁড়ায়, ‘ভুলে যাবেন না, আগুন হৃদয়হীন।’
এএফপির খবরে বলা হয়েছে, চীনের এহেন ইংরেজি বিশ্বব্যাপী ‘চিংলিশ’ নামে পরিচিত। ব্যাকরণ ও শব্দগতভাবে ভুল এসব ইংরেজি বাক্য এখন সরানোর নির্দেশ দিয়েছে সংশ্লিষ্ট কর্তৃপক্ষ। এই নির্দেশ আগামী ১ ডিসেম্বর থেকে কার্যকর হবে।
রাষ্ট্রীয় সংবাদপত্র পিপলস ডেইলি জানিয়েছে, এই পদক্ষেপের মূল লক্ষ্য, ভুলে ভরা ইংরেজি শুদ্ধ করে দেশের ভাবমূর্তি উজ্জ্বল করা। সংবাদপত্রে বলা হয়েছে, ইংরেজিতে ভাষান্তরের ক্ষেত্রে সঠিক ব্যাকরণ ও শব্দের ব্যবহার নিশ্চিত করা হবে।
তবে চীনে ভুল ইংরেজিতে লেখা বার্তা সরানোর কাজটি এবারই প্রথম নয়। আগেও এমন একটি নির্দেশ দেওয়া হয়েছিল। ২০০৮ সালে অনুষ্ঠিত অলিম্পিক গেমসের আগে সরকারি কর্মকর্তারা জরুরি ভিত্তিতে এ নির্দেশ দিয়েছিলেন। কিন্তু তা যে কাজে দেয়নি, তা তো বোঝাই যাচ্ছে।
