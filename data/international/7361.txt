
রেলস্টেশনে ব্যাগ কাঁধে দাঁড়িয়ে আছেন ভারতের প্রধানমন্ত্রী নরেন্দ্র মোদি! এটাও সম্ভব! ভারতের কমেডি গ্রুপ এআইবি মোদির এমন একটি নকল ছবি ইন্টারনেটে ছেড়েছে। পরে ব্যাপক সমালোচনার মুখে আজ শুক্রবার ছবিটি প্রত্যাহার করেছে এআইবি।
ছবিতে মোদিকে স্টেশনের প্ল্যাটফর্মে দাঁড়িয়ে হাতে থাকা কিছু একটা পড়তে দেখা যায়। তাঁর চশমা কপালে তোলা। ঘাড়ে ব্যাগ। পরনে গেঞ্জি। প্রধানমন্ত্রী মোদির নকল এই ছবি পোস্ট করার বিষয়টি সহজভাবে নেয়নি ভারত সরকার।
এনডিটিভির খবরে জানা যায়, তীব্র সমালোচনার মুখে নকল ছবিটি আজ শুক্রবার সরিয়ে নিতে বাধ্য হয়েছে এআইবি। কমেডি গ্রুপটি বিশেষ অ্যাপ ব্যবহার করে প্রধানমন্ত্রী মোদির ওই নকল ছবিটি তৈরি করেছে। কমেডি এই গ্রুপটির বিরুদ্ধে বিভিন্ন সময় উসকানিমূলক রসিকতার অভিযোগ রয়েছে।
গতকাল বৃহস্পতিবার মুম্বাই পুলিশ টুইটার বার্তায় জানায়, সাইবার সেলে তদন্তের জন্য ওই ছবিটি পাঠানো হবে। সমালোচকেরা বলছেন, এই পোস্টের মাধ্যমে প্রধানমন্ত্রী মোদিকে অপমান ও জাতীয় অনুভূতিতে আঘাত দিয়েছে এআইবি। টুইটার ব্যবহারকারীদের একাংশ তীব্র সমালোচনা করে বলেছে, মোদির পোস্ট সরিয়ে ফেললেও সেটি নিয়ে বিদ্রূপ করা থেমে নেই।
এআইবির সঙ্গে সম্পৃক্ত তন্ময় ভাট টুইটারে জানিয়েছেন, তিনিই কমেডি গ্রুপের পক্ষে প্রধানমন্ত্রী মোদির নকল ওই ছবিটি পোস্ট করেন। পরে তা প্রত্যাহার করা হেয়েছে।
