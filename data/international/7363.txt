
ফেসবুকের একটি অ্যাকাউন্ট থেকে ভারতের ত্রিপুরা রাজ্যের মুখ্যমন্ত্রী মানিক সরকারকে হত্যার হুমকি দিয়ে ফতোয়া জারি করা হয়েছে। রিয়া রায় নামের একটি অ্যাকাউন্ট থেকে প্রবীণ কমিউনিস্ট নেতা মুখ্যমন্ত্রী মানিক সরকারের মাথার দাম ধার্য কর হয়েছে সাড়ে পাঁচ লাখ রুপি। এ ঘটনায় মামলা হয়েছে। পুলিশ তদন্ত শুরু করেছে।
ফেসবুকে রিয়া রায় নামের ওই অ্যাকাউন্টের পোস্টে বলা হয়েছে, ‘ত্রিপুরার মুখ্যমন্ত্রী মানুষটি একের পর এক অপরাধ করে চলেছেন। তাই ওয়ার্ল্ড অ্যান্টি কমিউনিস্ট কাউন্সিলের তরফে আমরা জারি করছি ফতোয়া। তাঁর মুণ্ডুচ্ছেদ করতে পারলে দেওয়া হবে সাড়ে পাঁচ লাখ রুপি। ব্যাংক অ্যাকাউন্টের বিবরণ পাঠালে ফতোয়া কার্যকরের পরই পৌঁছে যাবে এই অর্থ।’
প্রাথমিক তদন্তের ভিত্তিতে পুলিশ ধারণা করছে, রিয়া রায় নামের ওই অ্যাকাউন্টটি ভুয়া। আপাতত অ্যাকাউন্টটি বন্ধ রাখা হয়েছে।  রাজধানী আগরতলার পশ্চিম থানার সেকেন্ড অফিসার মানস পাল জানিয়েছেন, থানার ভারপ্রাপ্ত আধিকারিক রাখাল মিত্র এ ঘটনার তদন্ত করছেন।
সিপিএমের সমর্থকদের অভিযোগ, আঞ্চলিক দল আইপিএফটি, বিজেপি এবং আরএসএস-ই নেপথ্যে থেকে এ ধরনের হুমকি দিচ্ছে। সিপিএম জানিয়েছে, তাঁরা রাজনৈতিকভাবেই এ ঘটনার প্রতিবাদ করবেন।
