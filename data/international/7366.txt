
ভারতে গত এপ্রিম-মে মাসে অনুষ্ঠিত লোকসভা নির্বাচনের সময় প্রচারে বারানসি গিয়ে বিজেপির প্রধানমন্ত্রী প্রার্থী নরেন্দ্র মোদি দুটো কথা বারবার বলেছিলেন।এক, ‘মা গঙ্গা’র মালিন্য ঘোচানো।দুই, বারানসির জগদ্বিখ্যাত বেনারসি শাড়ির গরিমা ও ব্যাপ্তি বাড়ানো। প্রথম বাজেটেই কথা রাখলেন প্রধানমন্ত্রী নরেন্দ্র মোদি।উত্তর প্রদেশের পূর্বাঞ্চলের আলসে ও আয়েশি শহর বারানসির পরিচিতি তার গলিতে, তার মন্দিরে এবং বেনারসি শাড়িতে। এই শহরেই রয়েছে হিন্দুদের পবিত্র কাশী বিশ্বনাথ মন্দির।বাবা বিশ্বনাথের মন্দিরের প্রায় কোল ঘেঁষে প্রবাহিত গঙ্গা।আর বিশ্বখ্যাত বেনারসি শাড়ি! কত বছর হবে কে জানে, বেনারসি সিল্কের শাড়ি ও ভারতীয় নারী অবিচ্ছেদ্য হয়ে আছে। সেই বারানসি ক্রমে ক্রমে বিপন্ন হয়ে দুয়োরানির সন্তানের মতো অযত্নে দিন যাপন করছিল। মোদির প্রাক-নির্বাচনী প্রতিশ্রুতিতে চনমনে হয়ে ওঠা সেই বারানসি আজ হিসাব মিলাতে ব্যস্ত।গত বৃহস্পতিবার প্রস্তাবিত বাজেটে বেনারসি শাড়ির গরিমা রক্ষা ও তার ব্যাপ্তি ঘটাতে বারানসিতে একটা বাণিজ্য কেন্দ্র গঠন করার প্রস্তাব রেখেছেন অর্থমন্ত্রী অরুণ জেটলি।এই বাণিজ্য কেন্দ্র বেনারসি শাড়ির বাণিজ্য-প্রসারে সহায়ক হবে।এত দিন ব্যক্তিগত উদ্যোগে বেনারসি শাড়ি রপ্তানি হয়েছে।এবার পাবে প্রাতিষ্ঠানিক সাহায্য।গঙ্গার মালিন্য ঘোচাতে প্রধানমন্ত্রী মোদি অবশ্য প্রথম থেকেই সচেষ্ট।গঙ্গার পুনরুজ্জীবনে একটা মন্ত্রক তৈরি করেছেন। গত বৃহস্পতিবারের বাজেটে গঙ্গা-পরিকল্পনা আরও বিস্তার পেল। এলাহাবাদ থেকে বারানসি হয়ে পশ্চিমবঙ্গের হলদিয়া পর্যন্ত এক হাজার ৬২০ কিলোমিটার গঙ্গার পলি সরিয়ে এই জলপথকে বাণিজ্য বিস্তারে ব্যবহার করা হবে। ছয় বছরের জন্য এই প্রকল্পে খরচ ধার্য হয়েছে চার হাজার ২০০ কোটি রুপি। প্রকল্পের নাম ‘জলমার্গ বিকাশ’।গোটা বারানসির অর্থনীতিই দালালনির্ভর। মন্দিরের দালালি, শাড়ির দালালি, কার্পেটের দালালি বা ঘাটের দালালি এই শহরকে বাঁচিয়ে রেখেছে। কেদার থেকে শুরু করে হরিদ্বার, কানপুর, দিল্লি, এলাহাবাদ, বারানসি, পাটনা প্রভৃতি শহরের ঘাটের সংস্কার ও উন্নয়নে চলতি বাজেটে ১০০ কোটি রুপির সংস্থান রাখা হয়েছে। বারানসিকে হিসেবে রেখেই এবারের বাজেটে ‘নমনি গঙ্গা’ পরিকল্পনা করা হয়েছে। বারানসি থেকে পশ্চিমবঙ্গের হুগলি পর্যন্ত গঙ্গার সংস্কারে খরচ হবে দুই হাজার ৩৭ কোটি রুপি। আর বাড়তি পাওনা?বারানসিতেও অল ইন্ডিয়া ইনস্টিটিউট অব মেডিকেল সায়েন্সেসের (এইমস) ধাঁচে নতুন হাসপাতাল গড়া হবে। বাজেটে এযাবৎ অবহেলিত বারানসির পোয়াবারো।
