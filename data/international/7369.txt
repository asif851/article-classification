
ভারতের সাবেক প্রধানমন্ত্রী মনমোহন সিং বলেছেন, ভারতের প্রধানমন্ত্রী পদে তাঁর চেয়ে যোগ্য ছিলেন ভারতের সাবেক রাষ্ট্রপতি প্রণব মুখোপাধ্যায়। তিনি ছিলেন তাঁর থেকে জ্যেষ্ঠ, অভিজ্ঞ ও বিদগ্ধ এক রাজনীতিক।
মনমোহন সিং গতকাল শুক্রবার রাজধানী দিল্লিতে প্রণব মুখোপাধ্যায়ের লেখা ‘কোয়ালিশন ইয়ারস ১৯৯৬-২০১২’ গ্রন্থের প্রকাশনা উৎসবে যোগ দিয়ে এ কথা বলেন।
মনমোহন সিং বলেন, ‘২০০৪ সালে কংগ্রেস নেত্রী সোনিয়া গান্ধী যখন আমাকে প্রধানমন্ত্রী হিসেবে বেছে নেন, তখন কিছু বলার ছিল না। প্রণব মুখোপাধ্যায় ছিলেন সবচেয়ে সম্মানিত সহকর্মী। তিনিই ছিলেন প্রধানমন্ত্রী হিসেবে সবচেয়ে যোগ্য ব্যক্তি। প্রধানমন্ত্রী হতে না পারায় তাঁর মধ্যে ক্ষোভ থাকাটা স্বাভাবিক। কিন্তু এতে আমার কিছু করার ছিল না, তিনি তা জানতেন। তাই আমাদের দুজনের সম্পর্কে কখনো চিড় ধরেনি।’
প্রণব মুখোপাধ্যায়কে দেশের মহান রাজনীতিবিদ উল্লেখ করে মনমোহন সিং বলেন, ‘যখনই কোনো সমস্যায় পড়েছি, তাঁর কাছে ছুটে গেছি। তিনি পরামর্শ দিয়ে সব সমস্যার সমাধান করে দিতেন।’
মনমোহন সিংয়ের বক্তব্যের সময় মঞ্চে উপস্থিত ছিলেন কংগ্রেস নেত্রী সোনিয়া গান্ধী ও তাঁর পুত্র রাহুল গান্ধী। ‘কোয়ালিশন ইয়ারস ১৯৯৬-২০১২’ বইটিতে প্রণব মুখোপাধ্যায় মূলত কোয়ালিশন সরকারের বিভিন্ন দিক তুলে ধরেছেন।
প্রণব মুখোপাধ্যায় বলেন, সোনিয়া গান্ধী যদি ২০০৪ সালে প্রধানমন্ত্রী হতেন, তাহলে দেশের মানুষ তাঁকে মেনে নিতেন। কারণ, সেই সময় মানুষ তাঁর সমর্থনেই ভোট দিয়েছিলেন।
গতকাল রাতে ভারতের প্রধানমন্ত্রী নরেন্দ্র মোদি প্রণব মুখোপাধ্যায়ের দিল্লির রাজাজি মার্গের বাসভবনে গিয়ে তাঁকে অভিনন্দন জানিয়ে আসেন। প্রণব মুখোপাধ্যায় এ বছরের ২৫ জুলাই রাষ্ট্রপতির পদ থেকে অবসর নিয়ে এ ভবনেই অবসরজীবন কাটাচ্ছেন।
 
