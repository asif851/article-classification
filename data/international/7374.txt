
উত্তর কোরিয়ার নেতা কিম জং-উনের সৎভাই কিম জং-নামকে বিষাক্ত রাসায়নিক (ভিএক্স নার্ভ এজেন্ট) প্রয়োগে হত্যার ঘটনায় গ্রেপ্তার দুই সন্দেহভাজন নারীকে আজ বুধবার বিচারের মুখোমুখি করা হবে। মালয়েশিয়ার প্রধান আইন কর্মকর্তা (অ্যাটর্নি জেনারেল) মোহাম্মদ আপানদি আলি গতকাল মঙ্গলবার এ কথা বলেছেন।ভিয়েতনাম ও ইন্দোনেশিয়ার নাগরিক ওই দুই নারীর নাম সাইতি আয়েশা (২৫) ও দোয়ান থি হুয়ং (২৮)। অপরাধ প্রমাণিত হলে তাঁদের মৃত্যুদণ্ড পর্যন্ত হতে পারে। এ দুজনই জং-নামের মুখমণ্ডলে প্রাণঘাতী রাসায়নিক উপাদান ছড়িয়ে দিয়েছিলেন বলে অভিযোগ রয়েছে। তবে তাঁরা দুজনেই নিছক টেলিভিশনের একটা কৌতুক অনুষ্ঠানের অংশ হিসেবে ওই কাজে অংশ নেন বলে দাবি করেছেন।অ্যাটর্নি জেনারেল আপানদি আলি বলেন, ওই দুই নারীর বিরুদ্ধে দণ্ডবিধির ৩০২ ধারায় অভিযোগ আনা হবে।জং-নাম গত ১৩ ফেব্রুয়ারি কুয়ালালামপুর বিমানবন্দরে ওই হামলার শিকার হয়ে মারা যান। তাঁর হত্যাকাণ্ড ও লাশের হেফাজত নিয়ে উত্তর কোরিয়া ও মালয়েশিয়ার মধ্যে সম্পর্কে টানাপোড়েন দেখা দিয়েছে। এই রহস্যময় হত্যাকাণ্ডের আন্তর্জাতিক তদন্তের দাবি উঠেছে। দক্ষিণ কোরিয়া অভিযোগ করেছে, তাদের প্রতিবেশী দেশ উত্তর কোরিয়ার সরকারই এর নেপথ্যে।
