
৪৮ বছরের প্রদীপ ঢালী কিছুদিন থেকেই পেটের ব্যথায় ভুগছিলেন। কলকাতায় আসার পর চিকিৎসক দেখেন পেটের মধ্যে ধাতব কোনো পদার্থ আটকে আছে। অস্ত্রোপচারের পর হতবাক চিকিৎসক। পেটের মধ্যে এত পেরেক আর মাটি এল কোথা থেকে।
কলকাতা মেডিকেল কলেজ হাসপাতালে গতকাল সোমবার অস্ত্রোপচারের পর প্রদীপ ঢালীর পেট থেকে ৬৩৯টি পেরেক বের করেন চিকিৎসকেরা। এর মধ্যে দুই থেকে আড়াই ইঞ্চি লম্বা পেরেকও ছিল।
প্রদীপের বাড়ি পশ্চিমবঙ্গের উত্তর ২৪ পরগনা জেলার গোবরডাঙ্গা এলাকায়। কলকাতা মেডিকেল কলেজের শল্য বিভাগের চিকিৎসক সিদ্ধার্থ বিশ্বাস বলেন, চুম্বক দিয়ে রোগীর পাকস্থলী থেকে তাঁরা পেরেক বের করেন। এখন সুস্থ আছেন রোগী।
হাসপাতালের আরেক চিকিৎসক তপন কুমার লাহিড়ি বলছেন, অস্ত্রোপচারের পর সংক্রমণ হওয়ার সম্ভাবনা থাকে। রোগীকে ৭২ ঘণ্টার পর্যবেক্ষণে রাখা হয়েছে।
কিন্তু কোথা থেকে এল এত পেরেক? চিকিৎসকেরা বলছেন, এই রোগের নাম সিজোফ্রেনিয়া। এটি মানসিক রোগ।
পরিবার বলছে, প্রদীপ প্রায়ই বাড়ির উঠানে গিয়ে মাটিতে মুখ রেখে কিছু খেতেন। সম্ভবত তিনি পেরেক এবং মাটিই খেতেন।
 
