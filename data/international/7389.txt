
ইরাক ও সিরিয়ায় ইসলামিক স্টেটের (আইএস) জঙ্গিদের বিরুদ্ধে বিমান হামলা থেকে কানাডা তাদের যুদ্ধবিমান প্রত্যাহার করে নিচ্ছে। দেশটির হবু প্রধানমন্ত্রী জাস্টিন ট্রুডো এমন ঘোষণা দিয়েছেন। আজ বুধবার বিবিসি অনলাইনের প্রতিবেদনে এ তথ্য জানানো হয়।
মার্কিন প্রেসিডেন্ট বারাক ওবামাকে ইতিমধ্যে কানাডার এই সিদ্ধান্তের কথা জানিয়ে দিয়েছেন ট্রুডো।
কানাডার সাধারণ নির্বাচনে ট্রুডোর লিবারেল পার্টি বিপুল ব্যবধানে জয় পাওয়ার কয়েক ঘণ্টার ব্যবধানে তাঁর কাছ থেকে এমন সিদ্ধান্ত এল।
ওবামার সঙ্গে প্রথম টেলিফোন-আলাপে ট্রুডো বলেন, নির্বাচনী প্রতিশ্রুতি অনুযায়ী ইরাক-সিরিয়ায় মোতায়েন কানাডার যুদ্ধবিমান প্রত্যাহার করবেন তিনি।
ওই যুদ্ধবিমান দেশে ফিরিয়ে আনার ব্যাপারে কোনো সময়সীমা এখন পর্যন্ত উল্লেখ করেননি ট্রুডো।
ইরাক-সিরিয়ায় কানাডার সিএফ-১৮ যুদ্ধবিমান ২০১৬ সালের মার্চ পর্যন্ত মোতায়েন থাকার কথা ছিল।
যুদ্ধবিমান প্রত্যাহার করা হলেও কানাডার সামরিক প্রশিক্ষকদের ইরাকে রাখবেন বলে জানিয়েছেন ট্রুডো।
