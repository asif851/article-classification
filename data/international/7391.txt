
ইরান গত শুক্রবার জানিয়ে দিয়েছে, ছয় বিশ্ব শক্তির ‘অতিরিক্তি দাবি’ তারা কোনো অবস্থাতেই মেনে নেবে না৷ ইরানের পরমাণু কর্মসূচি কাটছাঁট করার বিনিময়ে দেশটির ওপর থেকে নিষেধাজ্ঞা প্রত্যাহার নিয়ে সর্বশেষ আলোচনার পর তেহরান এ কথা জানাল৷ খবর রয়টার্সের৷মার্কিন পররাষ্ট্র দপ্তরের রাজনীতিবিষয়ক আন্ডার সেক্রেটারি উইন্ডি শারমেন বলেন, ইরান কোন পথে এগোবে, তা তাদেরই ঠিক করতে হবে৷ তিনি বলেন, ‘ইরানের পরমাণু কর্মসূচি যে শান্তিপূর্ণ তা বিশ্বকে বোঝাতে ইরান কতটা আন্তরিক, তা এখনো অপরিষ্কার৷’অস্ট্রিয়ার রাজধানী ভিয়েনায় ছয় বিশ্ব শক্তির সঙ্গে ইরানের সর্বশেষ দফার পাঁচ দিনের আলোচনা শেষ হয়েছে গত শুক্রবার৷ আবার তা শুরু হবে আগামী ২ জুলাই৷ আর মাস খানেকের মধ্যে এ নিয়ে একটি সমঝোতায় পেঁৗছার জন্য ইরানের ওপর চাপ রয়েছে৷ অন্যথায় দেশটির ওপর আবারও অবরোধ আরোপ করতে পারে পশ্চিমারা৷ইরানের সঙ্গে আলোচনায় অংশ নেওয়া ছয় প্রভাবশালী দেশ হচ্ছে যুক্তরাষ্ট্র, রাশিয়া, চীন, ফ্রান্স, যুক্তরাজ্য ও জার্মানি৷ এতে মার্কিন প্রতিনিধিদলের নেতৃত্ব দেন উইন্ডি শারমেন৷ তিনি বলেন, ইরান সব সময় দাবি করে এসেছে, শান্তিপূর্ণ ব্যবহারের জন্য তারা পরমাণু কর্মসূচি বাস্তবায়ন করছে৷ ঘটনা যিদ সত্যিই তাই হয়, তাহলে এ বিষয়ে একটি ভালো সমঝোতা হতেই পারে৷অন্তর্বর্তী চুক্তি অনুযায়ী, আগামী ২০ জুলাইয়ের মধ্যে ইরানকে একটি চূড়ান্ত সমঝোতায় আসতে হবে৷ তবে এই সময়সীমা আরও ছয় মাস বাড়ানোর সম্ভাবনা রয়েছে৷ যদিও যুক্তরাষ্ট্রের জন্য রাজনৈতিকভাবে বিষয়টি স্বস্তির নয়৷ কারণ, তা করতে হলে মার্কিন প্রেসিডেন্ট বারাক ওবামাকে প্রতিনিধি পরিষদের সম্মতি চাইতে হবে৷ছয় বিশ্ব শক্তির কূটনীতিকেরা চলতি সপ্তাহের প্রথম দিকে জানান, কোনো রকম চুক্তি হলে সেই চুক্তি অনুযায়ী ইরানকে কতটি সেন্ট্রিফিউজ সচল রাখার সুযোগ দেওয়া হবে, সেটাই এখন আলোচনার প্রধান দর-কষাকষির বিষয় হয়ে দাঁড়িয়েছে৷ পশ্চিমারা চাইছে এই সংখ্যা হাজারের নিচে নির্ধারণ করতে৷ কেননা, এই সংখ্যক সেন্ট্রিফিউসে ইউরেনিয়াম সমৃদ্ধ করে শিগগিরই পরমাণু বোমা বানানো ইরানের জন্য কঠিন হবে৷ কিন্তু ইরান চাইছে, সংখ্যাটি হাজার হাজার নির্ধারণ করতে৷ইরানের পররাষ্ট্রমন্ত্রী মোহাম্মদ জাভেদ জারিফ বলেন, আলোচনায় কিছু অগ্রগতি হয়েছে৷ তবে প্রধান অন্তরায়গুলো এখনো রয়ে গেছে৷ বিশ্ব শক্তিগুলোকে অতিরিক্ত দাবি না করার আহ্বান জানিয়ে তিনি বলেন, বেশি দাবি মানা ইরানের পক্ষে সম্ভব হবে না৷
