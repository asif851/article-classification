
ভবনটি ২৪ তলা উঁচু। হঠাৎ ২১ তলায় আগুন ধরে যায়। ২০ তলায় থাকা ব্যক্তি আগুন থেকে বাঁচতে ঘর থেকে বের হয়ে জানালা ধরে ঝুলছিলেন।
দৃশ্যটি চীনের চোংকিং শহরের। আর ঘটনা ঘটেছে ১৩ ডিসেম্বর।
এনডিটিভি অনলাইনের খবরে বলা হয়েছে, ওপর তলায় আগুন লাগার পর নিজেকে বাঁচাতে ওই ব্যক্তি জানালার কাচ ভেঙে বাইরে বের হওয়ার চেষ্টা করেন। বাইরে বের হয়ে আরও বিপদের মুখে পড়েন। কারণ, একটু এদিক-সেদিক হলে ২০ তলা থেকে সোজা নিচে পড়ে যেতে হবে। এরপর তিনি জানালা ধরে ঝুলে থাকেন।
নাম প্রকাশ না করা ওই ব্যক্তিকে এভাবে ঝুলতে দেখে স্থানীয় লোকজন ফায়ার সার্ভিসে খবর দেন। পরে ফায়ার সার্ভিসের কর্মীরা গিয়ে ওই ব্যক্তিকে উদ্ধার করেন। তিনি বর্তমানে হাসপাতালে ভর্তি আছেন।
