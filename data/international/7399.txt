
সিরিয়ার কেন্দ্রস্থলে হোমস প্রদেশের একটি গুরুত্বপূর্ণ শহরের নিয়ন্ত্রণ নিয়েছে সুন্নি জঙ্গি গোষ্ঠী ইসলামিক স্টেটের (আইএস) জঙ্গিরা। যুক্তরাজ্যভিত্তিক সিরিয়ান অবজারভেটরি ফর হিউম্যান রাইটস আজ বৃহস্পতিবার এমন তথ্য দিয়েছে। সংস্থাটির ভাষ্য, প্রেসিডেন্ট বাশার আল-আসাদের অনুগত সেনাদের সঙ্গে ভারী অস্ত্র নিয়ে রাতভর তুমুল সংঘর্ষের পর শহরটির নিয়ন্ত্রণ নেয় আইএস জঙ্গিরা। গোষ্ঠীটি গতকাল বুধবার সকালে হামলা শুরু করে। সংস্থাটির প্রধান রামি আবদেল রেহমান বার্তা সংস্থা এএফপিকে বলেন, সরকারপন্থী বাহিনী ও অনুগত যোদ্ধাদের সঙ্গে তুমুল সংঘর্ষের পর আল-কারইয়াতেইন শহরের নিয়ন্ত্রণ নিয়েছে আইএস। সংঘর্ষে সরকার পক্ষের ৩৭ জন ও আইএসের ২৩ জন নিহত হয়েছে। অবস্থানগত কারণে শহরটির কৌশলগত গুরুত্ব রয়েছে। এ শহরের সঙ্গে প্রাচীন পালমিরা শহরের সংযোগ সড়ক রয়েছে। গত মে মাসে আইএসের দখলে চলে যায় পালমিরা।
