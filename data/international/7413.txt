
ইয়েমেনে হুতি বিদ্রোহীদের দমনের লক্ষ্যে সৌদি আরবের নেতৃত্বে চলমান বিমান হামলা সাময়িক বন্ধ রাখার জন্য রাশিয়ার আহ্বান বিবেচনা করে দেখছে জাতিসংঘ নিরাপত্তা পরিষদ। মানবিক পরিস্থিতির বিবেচনা ও বিদেশিদের নিরাপদে ফিরে যাওয়ার সুযোগ করে দিতে হামলায় বিরতি দেওয়ার জন্য রাশিয়া গত শনিবার আহ্বান জানায়। খবর বিবিসি ও এএফপির।নিরাপত্তা পরিষদের প্রধান এবং জাতিসংঘে জর্ডানের রাষ্ট্রদূত দিনা কাওয়ার বলেন, রাশিয়ার ওই প্রস্তাব বিবেচনার জন্য পরিষদের সদস্যদের সময় প্রয়োজন।ইয়েমেনের শিয়া সম্প্রদায়ভুক্ত হুতি বিদ্রোহীদের বিরুদ্ধে সৌদি আরবের নেতৃত্বে বিমান হামলা চলছে। শনিবার পর্যন্ত টানা ১১ রাত হামলা চালানো হয়। এতে বিদ্রোহীদের পাশাপাশি বেশ কিছু সংখ্যক সাধারণ মানুষের প্রাণহানি ঘটেছে। ওষুধসহ উপকরণের অভাবে চিকিৎসা পরিস্থিতি চরম নাজুক হয়ে পড়েছে বলে স্থানীয় চিকিৎসক ও সাহায্যকর্মীরা জানিয়েছেন। চিকিৎসা উপকরণ সরবরাহের স্বার্থে ২৪ ঘণ্টা অস্ত্রবিরতির আহ্বান জানিয়েছে আন্তর্জাতিক দাতব্য সংগঠন রেডক্রস।রেডক্রস বলেছে, তাদের স্বাস্থ্যকর্মী ও উদ্ধারকর্মীদের যুদ্ধকবলিত এডেন শহরে প্রবেশ করার সুযোগ না দিলে আরও বেসামরিক মানুষের মৃত্যু হবে। কারণ শহরটির পরিস্থিতি ভয়ানক। সেখানকার রাস্তায় রাস্তায় লাশের ছড়াছড়ি এবং হাসপাতাল ও চিকিৎসাকেন্দ্রগুলোতে আহত মানুষের ব্যাপক ভিড়। স্বাস্থ্য বিভাগের পরিচালক আল-খেদার লাসুর বলেন, এডেনে গত ২৬ মার্চ থেকে অন্তত ১৮৫ জন প্রাণ হারিয়েছে। আর হাসপাতালগুলোতে চিকিৎসাধীন আহত মানুষের সংখ্যা ১ হাজার ২৮২। বিমান হামলায় হতাহত বিদ্রোহীদের এ হিসাবের বাইরে রাখা হয়েছে।জাতিসংঘ জানায়, ইয়েমেনে গত দুই সপ্তাহের লড়াইয়ে অন্তত ৫০০ জনের মৃত্যু হয়েছে। আর আহত হয়েছে প্রায় ১ হাজার ৭০০ মানুষ।বন্দর শহর এডেন ইয়েমেনের প্রেসিডেন্ট আবেদরাব্বো মানসুর হাদির সমর্থকদের ঘাঁটি হিসেবে পরিচিত। সেখানে হুতি বিদ্রোহীদের ওপর আরব জোট বাহিনীর হামলার পাশাপাশি উভয় পক্ষের সমর্থক বিভিন্ন বাহিনীর মধ্যে রক্তক্ষয়ী লড়াই চলছে।ইয়েমেনের পরিস্থিতির অবনতির কারণে সেখান থেকে বিভিন্ন দেশের নাগরিকদের ফিরিয়ে নেওয়া চলছে। আলজেরিয়া ও পাকিস্তানের নাগরিকদের দেশে ফিরিয়ে নেওয়ার কাজ শুরু করেছে আলজেরিয়া, পাকিস্তানসহ কয়েকটি দেশ। ১৭০ জন পাকিস্তানিকে ফিরিয়ে আনতে গতকাল রোববার পাকিস্তানি একটি বিমান ইয়েমেনের রাজধানী সানায় যায়। এ ছাড়া চীন, মিসর, সুদান ও জিবুতিও গতকাল একই উদ্দেশ্যে সানায় বিমান পাঠিয়েছে। শনিবার আলজেরিয়ার ১৬০ জন নাগরিককে উদ্ধার করা হয়।সশস্ত্র হুতি বিদ্রোহীরা গত সেপ্টেম্বরে সানার নিয়ন্ত্রণ নেয়। সম্প্রতি তারা ক্ষমতা দখল করার ঘোষণা দেয়। সৌদি আরব-সমর্থিত প্রেসিডেন্ট হাদি গৃহবন্দিত্ব থেকে মুক্ত হয়ে এডেনে গিয়ে ঘাঁটি গাড়েন। একপর্যায়ে তিনি সৌদিতে পালিয়ে যান।
