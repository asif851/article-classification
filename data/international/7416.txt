
ভারতের কর্ণাটকের হাইকোর্ট গত মঙ্গলবার তামিলনাড়ু রাজ্যের সাবেক মুখ্যমন্ত্রী জয়রাম জয়ললিতার জামিন আবেদন নাকচ করেছেন। আদালতের এ সিদ্ধান্তের ব্যাপারে সুপ্রিম কোর্টে আপিল করতে যাচ্ছেন জয়ললিতার আইনজীবী। দুর্নীতির দায়ে কারাদণ্ড পাওয়া জয়ললিতা গতকাল বুধবার কারাগারে তাঁর দশম দিন কাটালেন। খবর এনডিটিভির।জয়ললিতার আইনজীবী তাঁর কারাদণ্ড বাতিল ও জামিন আবেদন মঞ্জুরের চেষ্টা চালিয়ে যাচ্ছেন। দেওয়ালি উপলক্ষে ১৮ থেকে ২৬ অক্টোবর পর্যন্ত সুপ্রিম কোর্টের কার্যক্রম বন্ধ থাকবে। এর আগেই যদি সর্বোচ্চ আদালত আপিল আবেদনের ব্যাপারে কোনো সিদ্ধান্ত না নেন, তবে জয়ললিতাকে বড় এ উৎসবটি কারাগারেই কাটাতে হতে পারে।৬৬ বছর বয়সী জয়ললিতার বিরুদ্ধে গত মাসে দুর্নীতির অভিযোগ প্রমাণিত হওয়ায় কর্ণাটকের একটি আদালত তাঁকে চার বছর কারাদণ্ড দেন। নিজের রাজ্যে বিচারকাজ প্রভাবিত হওয়ার আশঙ্কায় ২০০১ সালে ওই অভিযোগ কর্ণাটকের আদালতে স্থানান্তরিত করা হয়েছিল। মামলার অভিযোগে বলা হয়, ১৯৯১ থেকে ১৯৯৬ পর্যন্ত মুখ্যমন্ত্রী হিসেবে প্রথম মেয়াদে অসাধু উপায়ে বিপুল পরিমাণ সম্পত্তি অর্জন করেন জয়ললিতা।
