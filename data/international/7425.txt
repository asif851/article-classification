
পাকিস্তানভিত্তিক জঙ্গি সংগঠন জইশ-ই-মুহম্মদ নেতা মাসুদ আজহারের ওপর নিষেধাজ্ঞা আরোপ প্রশ্নে জাতিসংঘে সম্প্রতি বাধা দিয়েছে চীন। ক্ষুব্ধ ভারত দৃশ্যত এবার তার শোধ নিল। দেশটি চীনের ভিন্ন মতাবলম্বী উইঘুর নেতা দোলকুন ঈসাকে ভিসা দিয়েছে। চীন তাঁকে সন্ত্রাসী গণ্য করে।দোলকুন ঈসা জার্মানিতে উইঘুরদের অধিকার নিয়ে কাজ করেন। চীনের প্রত্যন্ত শিনজিয়াং অঞ্চলের মুসলিম উইঘুর জাতিগোষ্ঠীর সঙ্গে রাষ্ট্রীয় বাহিনীর সংঘাতে ঈসার উসকানি রয়েছে বলে মনে করে চীন।জার্মানি থেকে ঈসা টেলিফোনে জানান, তাঁকে ভারতীয় ইলেকট্রনিক ভিসা দেওয়া হয়েছে। আগামী সপ্তাহে উত্তর ভারতের ধর্মশালায় গণতন্ত্রের পক্ষে একটি আন্তর্জাতিক সম্মেলনে তাঁকে আমন্ত্রণ জানানো হয়েছে।ভারতের পররাষ্ট্র মন্ত্রণালয়ের মুখপাত্র বিকাশ স্বরূপ বলেন, ‘গণমাধ্যমে এ নিয়ে প্রতিবেদন দেখেছি। বিষয়টি সম্পর্কে নিশ্চিত হওয়ার চেষ্টা করছি।’এদিকে চীনের পররাষ্ট্র মন্ত্রণালয় এক বিবৃতিতে বলেছে, ঈসার বিরুদ্ধে ইন্টারপোলের রেড কর্নার নোটিশ রয়েছে। তাঁকে বিচারের জন্য তুলে দিতে যেকোনো দেশের বাধ্যবাধকতা রয়েছে।
