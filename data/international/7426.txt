
নবনির্বাচিত মার্কিন প্রেসিডেন্ট ডোনাল্ড ট্রাম্পের বিরুদ্ধে যুক্তরাষ্ট্রের বিভিন্ন শহরে বিক্ষোভ চলছে। ট্রাম্প বলছেন, এই বিক্ষোভ ‘অনুচিত’। গণমাধ্যমের উসকানিতেই এমন ‘অন্যায়’ বিক্ষোভ হচ্ছে বলে তিনি অভিযোগ করেন।
স্থানীয় সময় গতকাল বৃহস্পতিবার সামাজিক যোগাযোগের মাধ্যম টুইটারে এক বার্তায় ট্রাম্প এ কথা বলেন। নির্বাচন খুবই সুষ্ঠু ও সফলভাবে হয়েছে বলেও তিনি মন্তব্য করেন।
বিবিসি ও সিএনএনের খবরে জানানো হয়, স্থানীয় সময় গতকাল বৃহস্পতিবার রাতেও ফিলাডেলফিয়া, নিউইয়র্কসহ যুক্তরাষ্ট্রের বিভিন্ন শহরে ট্রাম্পবিরোধী বিক্ষোভ হয়। ছোট ছোট মিছিল নিয়ে বিক্ষোভাকারীরা বিক্ষোভ করেন। গত বুধবার শিকাগো, সান ফ্রান্সিসকো, ওকল্যান্ড, বোস্টন, ক্যানসাস সিটিসহ দেশের অন্যান্য শহরেও বিক্ষোভ ও মিছিল হয়। ওকল্যান্ডের একটি মিছিলে ট্রাম্পের বিশাল কুশপুত্তলিকা পোড়ানো হয়। ওয়াশিংটন ডিসিতে হোয়াইট হাউসের সামনে মোমবাতি হাতে নিয়ে নীরব প্রতিবাদ জানায় কয়েক শ মানুষ। সপ্তাহান্তে আরও বড় ধরনের মিছিলের আয়োজন চলছে।
আরও পড়ুন:যুক্তরাষ্ট্রে ট্রাম্পবিরোধী ব্যাপক বিক্ষোভ
