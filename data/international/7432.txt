
ভারতের দক্ষিণাঞ্চলীয় রাজ্য কর্ণাটকের বিধানসভা নির্বাচনে জয়ের পর সরকার গঠনের প্রস্তুতি নিচ্ছে কেন্দ্রে ক্ষমতাসীন কংগ্রেস দল। নির্বাচনে প্রধান বিরোধী দল ভারতীয় জনতা পার্টির (বিজেপি) ভরাডুবি হয়েছে। তুলনামূলক ভালো করেছে জনতা দল (জেডি-এস)।
গতকাল বুধবার প্রকাশিত প্রাথমিক ফলাফলে দেখা গেছে, বিধানসভার মোট ২২৫টি আসনের মধ্যে বিজেপি পেয়েছে ৪০টি। অন্যদিকে কংগ্রেস পেয়েছে ১২০ আসন। জেডি-এস অন্তত ৩৯টি আসনে জয়ী হয়েছে। এগিয়ে রয়েছে একটি আসনে। স্থানীয় নতুন রাজনৈতিক দল কর্ণাটক জনতা পার্টি (কেজেপি) ছয় আসনে জয়ী ও এক আসনে এগিয়ে রয়েছে। অন্যান্য দল ১৬টি আসন পেয়েছে।
কর্ণাটকের নির্বাচনে গত রোববার ভোট গ্রহণ হয়। রাজ্যটিতে গত পাঁচ বছর ক্ষমতায় ছিল বিজেপি। তবে একাধিক অনিয়ম ও ৩০০ কোটি মার্কিন ডলারের কয়লাখনি কেলেঙ্কারির ঘটনায় তাদের সরকার ব্যাপক সমালোচনার মুখে পড়ে। দলটির তিনজন মুখ্যমন্ত্রী গত পাঁচ বছর দায়িত্ব পালন করেন। বি এস ইয়াদুরাপ্পা নামের একজন প্রভাবশালী নেতা ৩৬ জন আইনপ্রণেতাকে নিয়ে একপর্যায়ে বিজেপি থেকে বেরিয়ে গিয়ে নতুন দল জেডি-এস গঠন করেন। তবে কেন্দ্রে কংগ্রেসের নেতৃত্বাধীন সরকার রেলওয়ে ও কয়লাখনি কেলেঙ্কারি নিয়ে চাপের মুখে থাকায় কর্ণাটকের নির্বাচনে এর কিছুটা প্রভাব পড়তে পারে বলে ধারণা করা হয়েছিল।
ফলাফল ‘প্রত্যাশিত’ বলে কংগ্রেসের স্থানীয় নেতা সিদ্ধারামাইয়াহ মন্তব্য করেন। রাজ্যের পরবর্তী মুখ্যমন্ত্রী হওয়ার দৌড়ে তিনিই এগিয়ে রয়েছেন। কংগ্রেসের মুখপাত্র অভিষেক সিংভি বলেন, জনগণ বিজেপিকে প্রত্যাখ্যান করেছে।
সাবেক মুখ্যমন্ত্রী ও বিজেপির নেতা সদানন্দ গৌড়া বলেন, তাঁরা পরিস্থিতি কাজে লাগাতে পারেননি এবং কর্ণাটকে বিজেপির উন্নয়ন কার্যক্রমের বিষয়টি জনগণের কাছে তুলে ধরতে পারেননি। রয়টার্স ও আইএএনএস।
