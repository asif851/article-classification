
ভারতের লোকসভা নির্বাচনে উত্তর প্রদেশের বারানসি আসনের তৃণমূল কংগ্রেসের প্রার্থী ইন্দিরা তিওয়ারি বলেছেন, মোদি সরকার গড়লে তৃণমূল কংগ্রেস তাঁর (মোদি) সঙ্গে থাকবে।
কলকাতার একটি সংবাদপত্রের সঙ্গে আলাপকালে ইন্দিরা এ কথা বলেন।
তৃণমূল কংগ্রেসের ওই প্রার্থী বলেন, ‘কেন্দ্রে মোদির সরকার হলে সেই সরকারে যাবেন মমতা, লিখে নিন।’
বারানসি থেকে পাওয়া খবরে জানা যায়, তৃণমূলের প্রার্থী ইন্দিরা তিওয়ারি বারানসিতে ঘোষণা করেছেন, ‘দেশের দ্বিতীয় নারী প্রধানমন্ত্রী আসছেন। তিনি হলেন মমতা বন্দ্যোপাধ্যায়। তাই আমাকে নয়, মমতাদির কথা মনে করে তৃণমূলে একটি ভোট দিন।’
খবরে জানা যায়, ইন্দিরা তিওয়ারি এখন বাঙালিপাড়া আর মুসলিম ভোটারদের কাছে ঘুরে বেড়াচ্ছেন। যদিও অধিকাংশ বাঙালিই এবার ঝুঁকে পড়েছেন মোদির দিকে।
এবার ভারতের লোকসভা নির্বাচনে সাধারণ মানুষের দৃষ্টি কেড়েছে উত্তর প্রদেশের বারানসি আসনটি। কারণ এই আসনে এবার লড়ছেন বিজেপির প্রধানমন্ত্রী পদপ্রার্থী নরেন্দ্র মোদি। আরও লড়ছেন প্রধানমন্ত্রীর দাবিদার আম আদমি পার্টির (্এএপি) অরবিন্দ কেজরিওয়াল। সব মিলিয়ে এই আসনের প্রার্থী ৪২ জন। এই তালিকায় ১০ নম্বরে আছেন ইন্দিরা তিওয়ারি।
ইন্দিরা তিওয়ারি উত্তর প্রদেশের সাবেক মুখ্যমন্ত্রী কমলাপতি ত্রিপাঠির আত্মীয়। তিনি হিন্দু মহাসভার একজন সংগঠক। তিনি ভালো বাংলা জানেন। বারানসির বাঙালিপাড়ায় জন্ম তাঁর।
