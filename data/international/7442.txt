

ইসলামিক স্টেটের (আইএস) সঙ্গে জড়িত একটি গোষ্ঠী মিসরের সিনাই উপত্যকা থেকে গতকাল শুক্রবার ইসরায়েলের দক্ষিণাঞ্চলে রকেট হামলা চালিয়েছে। এতে কেউ হতাহত হয়নি। আজ শনিবার বিবিসি অনলাইনের প্রতিবেদনে এ তথ্য জানানো হয়। ‘সিনাই প্রভিনস’ নামের জঙ্গিগোষ্ঠীটি টুইটারে এক বিবৃতিতে দাবি করে, দখলকৃত ফিলিস্তিনের ইহুদি অবস্থানে তারা তিনটি রকেট ছুড়েছে। আইএস অধিভুক্ত জঙ্গিগোষ্ঠীটির ভাষ্য, সিনাইয়ের উত্তরাঞ্চলে সামরিক তল্লাশিচৌকিতে হামলার পর মিসরের সেনাবাহিনীকে সমর্থন দেওয়ায় ইসরায়েলে রকেট ছোড়া হয়েছে। ইসরায়েলের সেনাবাহিনীর এক মুখপাত্রের ভাষ্য, সিনাই থেকে ছোড়া দুটি রকেট ইসরায়েলি ভূখণ্ডের ভেতরে বিস্ফোরিত হয়েছে। তবে এতে হতাহতের ঘটনা ঘটেনি। গত বুধবার সিনাইয়ে কয়েকটি তল্লাশিচৌকি ও একটি থানায় জঙ্গিরা হামলা চালায়। এরপর তাদের সঙ্গে মিসরের নিরাপত্তা বাহিনীর তুমুল সংঘর্ষ হয়। এতে কমবেশি ৭০ সেনা ও শতাধিক জঙ্গি নিহত হয়েছে। জঙ্গিদের অবস্থানে বোমা ফেলে ওই হামলার জবাব দিচ্ছে মিসরীয় বিমানবাহিনী। সিনাই জঙ্গিমুক্ত না হওয়া পর্যন্ত অভিযান চালানোর ঘোষণা দিয়েছে দেশটির সরকার।
