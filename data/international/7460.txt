
ভারতের লোকসভা নির্বাচনে সারা দেশে ভোট পাওয়ার হিসাবে তৃতীয় বৃহত্তম দল বহুজন সমাজ পার্টি (বিএসপি)৷ এর পরও মায়াবতীর নেতৃত্বাধীন এ দলটি আসন পায়নি একটিও৷ অন্যদিকে তৃণমূল কংগ্রেস ও এআইএডিএমকে যথাক্রমে চতুর্থ ও অষ্টম অবস্থানে থাকলেও আসন পেয়েছে অনেকগুলো৷ভারতের নির্বাচন কমিশন প্রদত্ত তথ্যে দেখা গেছে, ভারতীয় জনতা পার্টি (বিজেপি) মোট ভোটের ৩১ দশমিক ৮ শতাংশ পেয়েছে৷ এর পরে আছে কংগ্রেস৷ তারা পেয়েছে ১৯ দশমিক ৮ শতাংশ৷ ৩ নম্বরে থাকা বিএসপি পেয়েছে ৪ দশমিক ৩ শতাংশ ভোট৷এবার ৪ দশমিক ৩ শতাংশ ভোট পেয়ে কোনো আসন না পেলেও ১৯৯৬ সালে এর চেয়ে মাত্র দশমিক ১ শতাংশ ভোট বেশি পেয়ে বিএসপি আসন পেয়েছিল ১১টি৷এদিকে, মমতা বন্দ্যোপাধ্যায়ের দল তৃণমূল কংগ্রেস ৪ শতাংশ ভোট পেয়েও আসন পেয়েছে ৩৪টি৷ পঞ্চম স্থানে থাকা সমাজবাদী পার্টি (এসপি) পেয়েছে ৩ দশমিক ৫ শতাংশ ভোট৷ তাদের প্রাপ্ত আসনসংখ্যা ৫৷ ৩ দশমিক ৪ শতাংশ ভোট পেয়ে ষষ্ঠ অবস্থানে থাকা কমিউনিস্ট পার্টি অব ইন্ডিয়া (মার্ক্সবাদী) পেয়েছে নয়টি আসন৷ অষ্টম অবস্থানে থাকা জয়ললিতার আঞ্চলিক দল এআইএডিএমকে মাত্র ৩ শতাংশ ভোট পেলেও আসন পেয়েছে ৩৭টি৷ বিজনেস স্ট্যান্ডার্ড৷
