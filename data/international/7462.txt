
পাকিস্তানের প্রধানমন্ত্রী নওয়াজ শরিফ বলেছেন, চীনের সঙ্গে বন্ধুত্ব তাঁর দেশের পররাষ্ট্রনীতির মূল ভিত্তি। তিনি চীনকে পাকিস্তানের অকৃত্রিম বন্ধু বলেও অভিহিত করেন। গতকাল শুক্রবার দেশটিতে সফররত চীনা পররাষ্ট্রমন্ত্রীর সঙ্গে আলাপকালে তিনি এ কথা বলেন। চীনা প্রেসিডেন্ট শি জিন পিংয়ের সফরের প্রস্তুতির অংশ হিসেবে দেশটির পররাষ্ট্রমন্ত্রী ইয়াং ই পাকিস্তান সফরে আসেন। বৈঠকে প্রধানমন্ত্রী নওয়াজ বলেন, পাকিস্তানের সরকার বিশ্বাস করে, চীনা প্রেসিডেন্টের সফরের মাধ্যমে দুই দেশের কৌশলগত সম্পর্ক আরও শক্তিশালী হবে। শি জিন পিংয়ের সফরে চীন-পাকিস্তান অর্থনৈতিক করিডর (সিপিইসি) প্রকল্পের গতি ত্বরান্বিত হবে বলেও তিনি আশা প্রকাশ করেন। ডন
