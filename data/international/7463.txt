
মঙ্গল গ্রহে ৩০০ কোটি বছর আগে এক শক্তিশালী সুনামি হওয়ার ইঙ্গিত পেয়েছেন বিজ্ঞানীরা। রহস্যময় লাল গ্রহটির উত্তরাঞ্চলের একটি বিশাল গর্ত সৃষ্টির কারণ সম্পর্কে অনেকটাই নিশ্চিত হতে পেরেছেন তাঁরা। মনে করা হচ্ছে, ৩০০ কোটি বছর আগে মঙ্গলের বুকে একটি গ্রহাণু আছড়ে পড়ার প্রভাবে শক্তিশালী সুনামি বয়ে গিয়েছিল।ফ্রান্সের প্যারিস-সুদ বিশ্ববিদ্যালয়ের ফ্রাঁসোয়া কোস্তা, স্টিভ ক্লিফোর্ড ও তাঁদের সহকর্মীরা সম্প্রতি অনুষ্ঠিত এক বিজ্ঞান সম্মেলনে ধারণাটির বিশদ বর্ণনা দিয়েছেন। মঙ্গলের উত্তরাঞ্চলীয় সমভূমিতে পলির অস্তিত্ব এবং স্পষ্টত তা উপকূলীয় রেখা ধরে দক্ষিণ দিকে বয়ে যাওয়ার ব্যাপারে অনেকটাই নিশ্চিত হয়েছেন তাঁরা।ফ্রাঁসোয়া কোস্তার দল বলছে, ৩০০ কোটি বছর আগে মঙ্গলের উত্তরাঞ্চলের মহাসাগরে ১৫০ মিটার উচ্চতার একটি গ্রহাণু আছড়ে পড়ে। এতেই ওই গর্তের সৃষ্টি। আর শক্তিশালী সুনামির চিহ্ন এখনো এর পৃষ্ঠে রয়ে গেছে।প্যারিস-সুদ বিশ্ববিদ্যালয়ের বিজ্ঞানীরা বলছেন, মঙ্গলের দক্ষিণাঞ্চলীয় উঁচুভূমি আর উত্তরাঞ্চলীয় নিম্নভূমির মধ্যবর্তী জায়গা দিয়ে সুনামি বয়ে যাওয়ার প্রমাণ দিনে দিনে আরও বেশি করে পাচ্ছেন তাঁরা।এর আগেও কিছু বিজ্ঞানী ধারণা দিয়েছিলেন, উত্তর অক্ষাংশে অবস্থিত একটি মহাসাগর কোনো একসময় কোনো কারণে ভরাট হয়ে যায়। তবে সাম্প্রতিক বছরগুলোয় এই তত্ত্বের গ্রহণযোগ্যতায় খানিকটা ভাটা পড়েছিল।
 
