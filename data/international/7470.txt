
সুদানের বিরোধীদলীয় নেতা হাসান আল-তুরাবি (৮৪) গত শনিবার রাজধানী খার্তুমে মৃত্যুবরণ করেছেন। তাঁর রাজনৈতিক দল পপুলার কংগ্রেস পার্টি এ মৃত্যুসংবাদ নিশ্চিত করেছে। চিকিৎসকেরা জানান, হাসান আল-তুরাবি হৃদ্রোগে আক্রান্ত হয়ে মারা যান। ১৯৮৯ সালের সামরিক অভ্যুত্থানে বর্তমান প্রেসিডেন্ট ওমর আল বশিরের ক্ষমতা গ্রহণের সময় তাঁর অন্যতম সহযোগী ছিলেন তুরাবি। প্রেসিডেন্ট বশিরের মেয়াদের প্রথম দশক তুরাবিই কার্যত দেশটির নেতা ছিলেন। তাঁর প্রভাব ছড়িয়ে পড়ে সুদানের সীমান্ত ছাড়িয়ে। সে সময় দেশে শরিয়া আইন প্রবর্তন করতে তৎপরতাও চালান তিনি। একপর্যায়ে প্রেসিডেন্ট বশিরের সঙ্গে তুরাবির সম্পর্কে ছেদ পড়ে।বিবিসি
