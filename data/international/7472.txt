
‘ম্যাড ডগ’ জেনারেল জেমস মাট্টিসকে প্রতিরক্ষামন্ত্রী করতে যাচ্ছেন নবনির্বাচিত মার্কিন প্রেসিডেন্ট ডোনাল্ড ট্রাম্প। গতকাল বৃহস্পতিবার যুক্তরাষ্ট্রের ওহাইও অঙ্গরাজ্যে ‘ইউএসএ থ্যাংক ইউ ট্যুর ২০১৬’-এর অনুষ্ঠানে তিনি এ কথা বলেন।
ট্রাম্প মাট্টিসকেই ‘সবচেয়ে সেরা’ বলে মন্তব্য করেন। তিনি বলেন, মাট্টিস একজন খাঁটি জেনারেল।
ওবামা প্রশাসনের ঘোর সমালোচক মাট্টিস। ওবামার মধ্যপ্রাচ্য নীতি বিশেষত ইরান ইস্যু নিয়ে প্রকাশ্যে তিনি সমালোচনা করেন। মধ্যপ্রাচ্যের শান্তি ও স্থিতিশীলতার জন্য ইরানকে তিনি একমাত্র হুমকি বলে মনে করেন।
ওহাইওর সিনসিনারি এলাকায় থ্যাংক ইউ ট্যুরের অনুষ্ঠানে সমর্থকদের উদ্দেশে দেওয়া বক্তব্যে ট্রাস্প বলেন, ‘ম্যাড ডগ’ মাট্টিসকে তিনি প্রতিরক্ষামন্ত্রী হিসেবে নিয়োগ দিতে যাচ্ছেন।
বিবিসি ও এএফপির খবরে জানানো যায়, মাট্টিস ১৯৯১ সালের উপসাগরীয় যুদ্ধ ও ২০০১ সালে আফগানিস্তানে মার্কিন সেনা অভিযানের সঙ্গে প্রত্যক্ষভাবে জড়িত ছিলেন। ২০১৩ সালে তিনি অবসরে যান। তাঁর বয়স এখন ৬৬ বছর।
নৌবাহিনীর জেনারেল মাট্টিস যুক্তরাষ্ট্রের সেন্ট্রাল কমান্ডের প্রধান ছিলেন।
