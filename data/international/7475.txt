
অনাকাঙ্ক্ষিত সব স্পর্শকেই যৌন হয়রানি বলা যাবে না। যখন যৌন ইচ্ছা দ্বারা তাড়িত হয়ে কেউ এ ধরনের স্পর্শ করবে, তখনই কেবল সেটাকে যৌন হয়রানি বলা যাবে। ভারতের দিল্লির হাইকোর্ট এক মামলার পর্যবেক্ষণে এ কথা বলেন।  আজ শুক্রবার এনডিটিভি অনলাইনের খবরে জানানো হয়, যৌন হয়রানিসংক্রান্ত একটি মামলা প্রসঙ্গে দিল্লি হাইকোর্টের বিচারপতি বিভু বাখরু এ মন্তব্য করেন। তিনি বলেন, অনিচ্ছাকৃত স্পর্শ যে অস্বস্তিকর, এ বিষয়ে সন্দেহ নেই। তবে তা যৌন হয়রানি নয়। তিনি বলেন, যে ধরনের স্পর্শ যৌন তাড়নাজনিত আচরণ থেকে করা হয় না, সে ধরনের ঘটনার ক্ষেত্রে অভিযোগটি যৌন হয়রানির হতে পারে না।২০০৫ সালে ভারতের সেন্ট্রাল রোড রিসার্চ ইনস্টিটিউটের এক নারী বিজ্ঞানী তাঁর পুরুষ সহকর্মীর বিরুদ্ধে যৌন হয়রানির অভিযোগ তোলেন। তিনি বলেন, তিনি তাঁর কর্মস্থলের গবেষণাগারে কাজ করছিলেন। এ সময় তাঁর একজন পুরুষ সহকর্মী সেখানে গিয়ে তাঁর হাত থেকে এসব নমুনা কেড়ে নিয়ে ছুড়ে ফেলেন। এরপর তাঁকে ধাক্কা দিয়ে ওই কক্ষ থেকে বের করে দেন। তখন তিনি এই অস্বস্তিকর স্পর্শকে যৌন হয়রানি হিসেবে দেখার জন্য কর্তৃপক্ষের কাছে আবেদন করেন। এ নিয়ে কর্তৃপক্ষ তদন্ত করে। তদন্ত কমিটি বলে, বিষয়টি প্রতিকূল কর্মপরিবেশের সঙ্গে সম্পর্কযুক্ত; এর সঙ্গে যৌন হয়রানির সম্পর্ক নেই।
তদন্ত কমিটির এই প্রতিবেদন অফিস কর্তৃপক্ষ মেনে নেয়। আর পুরুষ কর্মীকে যৌন হয়রানির অভিযোগ থেকে রেহাই দেয়। এ সিদ্ধান্তকে চ্যালেঞ্জ করে হাইকোর্টে যান সেন্ট্রাল রোড রিসার্চ ইনস্টিটিউটের ওই নারী বিজ্ঞানী।
হাইকোর্ট কমিটির প্রতিবেদনের সঙ্গে একমত পোষণ করে এসব মন্তব্য করেন। একই সঙ্গে ওই নারীর আবেদন খারিজ করে দেন।
