
ব্রাজিলের রাষ্ট্রনিয়ন্ত্রিত তেল উৎপাদনকারী প্রতিষ্ঠান পেট্রোব্রাসে দুর্নীতির অভিযোগ তদন্তে ২৭ জনকে গ্রেপ্তার করা হয়েছে। রাজধানী ব্রাসিলিয়াসহ পাঁচটি রাজ্যে ওই গ্রেপ্তার অভিযানে ৩০০ পুলিশসদস্য এবং ৫০ জন কর কর্মকর্তা অংশ নেন। খবর এএফপি ও বিবিসির।পুলিশ জানায়, বড় বড় কয়েকটি নির্মাণপ্রতিষ্ঠানসহ ব্রাজিলের শীর্ষস্থানীয় কিছু প্রতিষ্ঠানে ১১টি অভিযান চালানো হয়েছে। পেট্রোব্রাসের প্রকৌশল ও সেবা বিভাগের সাবেক পরিচালক রেনাতো দকও গ্রেপ্তার হয়েছেন। এ ছাড়া সন্দেহভাজন ৩৬ ব্যক্তি ও তিনটি প্রতিষ্ঠানের ২৭ কোটি ৭০ লাখ মার্কিন ডলারের সমপরিমাণ সম্পত্তি জব্দ করা হয়েছে।পেট্রোব্রাসে দুর্নীতির তদন্তে যুক্তরাষ্ট্রও যুক্ত রয়েছে। বিশ্বে তেল ব্যবসায় প্রতিষ্ঠানটির বড় অংশীদারত্ব রয়েছে। দক্ষিণ আমেরিকা ছাড়াও পেট্রোব্রাসের কার্যক্রম চালু রয়েছে এশিয়া, আফ্রিকা ও মধ্যপ্রাচ্যে। প্রতিষ্ঠানটিতে দুর্নীতির অভিযোগে কয়েক মাস ধরে তোলপাড় হচ্ছে। পেট্রোব্রাসের সাবেক নির্বাহী পাওলো রবার্তো কস্তা ওই অভিযোগ তোলেন এবং পুলিশকে বিভিন্ন সাক্ষ্যপ্রমাণ সরবরাহ করেন।দুর্নীতির ওই কেলেঙ্কারি ব্রাজিলের প্রেসিডেন্ট দিলমা রুসেফকেও স্পর্শ করেছে। বর্তমানে গৃহবন্দী রবার্তো কস্তার অভিযোগ, পেট্রোব্রাসের পরিশোধন বিভাগের একটি তহবিল থেকে রাজনৈতিক দলগুলো ২০০৪ থেকে ২০১২ সাল পর্যন্ত বিপুল অঙ্কের অর্থ নিয়েছে। ক্ষমতাসীন দল ওয়ার্কার্স পার্টিও এই কেলেঙ্কারিতে জড়িত রয়েছে।
