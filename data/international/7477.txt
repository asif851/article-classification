
সিরিয়ার আলেপ্পো শহরে প্রচণ্ড যুদ্ধ বন্ধে জাতিসংঘের একটি প্রস্তাব প্রত্যাখ্যান করেছে দেশটির সরকার। গতকাল রোববার বিবিসি অনলাইনের প্রতিবেদনে এই তথ্য জানানো হয়।জাতিসংঘের পরিকল্পনায় বলা হয়, বিদ্রোহী যোদ্ধা প্রত্যাহার করা হলে বিদ্রোহী-অধ্যুষিত পূর্ব আলেপ্পো বিরোধীদের নিয়ন্ত্রণে থাকবে।সিরিয়ার পররাষ্ট্রমন্ত্রী ওয়ালিদ আল-মুয়াল্লেম গতকাল দামেস্কে জাতিসংঘের সিরিয়া-বিষয়ক দূত স্তেফান দো মিস্তুরার সঙ্গে বৈঠক করেন। বৈঠকের সময় জাতিসংঘের প্রস্তাব প্রত্যাখ্যান করেন সিরীয় পররাষ্ট্রমন্ত্রী।জাতিসংঘের পরিকল্পনাকে জাতীয় সার্বভৌমত্বের লঙ্ঘন বলে অভিহিত করেন সিরিয়ার পররাষ্ট্রমন্ত্রী ওয়ালিদ আল-মুয়াল্লেম।
এর আগে রাষ্ট্রীয় গণমাধ্যমের খবরে বলা হয়, সরকার-নিয়ন্ত্রিত পশ্চিম আলেপ্পোর একটি স্কুলে বিদ্রোহীদের হামলায় আট শিশু নিহত হয়েছে।
বিদ্রোহী-নিয়ন্ত্রিত এলাকায় সরকারি বাহিনী ব্যারেলবোমা ফেলেছে বলে অধিকারকর্মীদের ভাষ্য। এতে একটি পরিবারের ছয় সদস্য নিহত হয়েছে।
যুক্তরাজ্যভিত্তিক পর্যবেক্ষক গোষ্ঠী সিরিয়ান অবজারভেটরি অব হিউম্যান রাইটস জানায়, তিন সপ্তাহের যুদ্ধবিরতির পর গত মঙ্গলবার থেকে আলেপ্পোর বিদ্রোহী-নিয়ন্ত্রিত এলাকায় নতুন করে বোমা হামলা শুরু করে সরকারের অনুগত সেনারা। এতে শতাধিক ব্যক্তি নিহত হয়েছে।
