
পাকিস্তানের সাবেক প্রেসিডেন্ট আসিফ আলী জারদারির বিরুদ্ধে বহুল আলোচিত দুর্নীতির মামলা পুনরায় চালু করা হবে না বলে সুপ্রিম কোর্টকে জানিয়ে দিয়েছে সরকার। গতকাল শনিবার টাইমস অব ইন্ডিয়ার খবরে এ কথা জানানো হয়।পাকিস্তানের অ্যাটর্নি জেনারেল মুনির মালিক আদালতে বলেন, ছয় কোটি মার্কিন ডলার সুইস ব্যাংকে পাচারের অভিযোগে জারদারির বিরুদ্ধে করা দুর্নীতির মামলাটি ‘অহেতুক সময়ক্ষেপণ’। এ ছাড়া সাবেক অ্যাটর্নি জেনারেল মামলাটি না চালানোর ব্যাপারে যে সুপারিশ করেছিলেন, তা চূড়ান্ত করা হয়েছে।তবে প্রধান বিচারপতি ইফতিখার চৌধুরীর নেতৃত্বাধীন তিন বিচারপতির বেঞ্চ রাষ্ট্রপক্ষের এমন অবস্থানে অসন্তোষ প্রকাশ করে বলেছেন, এটি  আদালতের আদেশ লঙ্ঘনের শামিল।জারদারির দুর্নীতির মামলাটি পুনরায় চালু করতে প্রধান বিচারপতি ইফতিখার চৌধুরী নির্দেশ দিয়েছিলেন। এ নির্দেশ অমান্য করায় আদালতের দণ্ডের কারণে প্রধানমন্ত্রীর পদ হারান ইউসুফ রাজা গিলানি। পরে তাঁর উত্তরসূরি রাজা পারভেজ আশরাফও এ নির্দেশ মানতে ব্যর্থ হয়ে পদ খোয়ান। এরপর তত্ত্বাবধায়ক সরকারের অধীনে নির্বাচনের মাধ্যমে বর্তমান প্রধানমন্ত্রী নওয়াজ শরিফের দল ক্ষমতায় আসে।
