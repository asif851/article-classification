
জঙ্গিগোষ্ঠী ইসলামিক স্টেটের (আইএস) বিরুদ্ধে যুদ্ধ বছরের পর বছর ধরে চলতে পারে। মার্কিন প্রতিরক্ষা সদর দপ্তর পেন্টাগনের মুখপাত্র রিয়ার অ্যাডমিরাল জন কারবি আজ বুধবার বিবিসি অনলাইনকে এ কথা বলেন।পেন্টাগনের মুখপাত্র জানান, সিরিয়ায় আইএসের বিরুদ্ধে মার্কিন নেতৃত্বাধীন বাহিনীর বিমান হামলায় সংগঠনটির সক্ষমতা ক্ষতিগ্রস্ত হয়েছে।আইএসের বিরুদ্ধে হামলার ক্ষেত্রে আরব বিশ্বের সহায়তার জন্য মার্কিন প্রেসিডেন্ট বারাক ওবামা ধন্যবাদ জানিয়েছেন। মার্কিন পররাষ্ট্রমন্ত্রী জন কেরির তথ্যমতে, আইএসের বিরুদ্ধে যুদ্ধ করতে ৫০টিরও বেশি দেশ সম্মত হয়েছে। এর পরপরই পেন্টাগনের মুখপাত্র এমন মন্তব্য করলেন।আইএস সিরিয়া ও ইরাকের বড় একটি অংশ দখল করে নিয়েছে। গত আগস্ট থেকে এ পর্যন্ত ইরাকে দুই শতাধিক বিমান হামলা চালিয়েছে যুক্তরাষ্ট্র। গতকাল সোমবার প্রথমবারের মতো সিরিয়ায় বিমান হামলা চালায় যুক্তরাষ্ট্র। ওই হামলায় আইএসের ৭০ জঙ্গি, আল-কায়েদার সঙ্গে সংশ্লিষ্ট ৫০ জন যোদ্ধা ও আটজন বেসামরিক ব্যক্তি নিহত হয়েছেন বলে মানবাধিকারকর্মীরা জানিয়েছেন। 
ওয়াশিংটন থেকে পেন্টাগনের এই মুখপাত্র বলেন, ‘সিরিয়ায় বিমান হামলা আইএস জঙ্গিদের মনোবল ভেঙে দিতে সমর্থ হয়েছে। আমরা লক্ষ্যবস্তুতে হামলা চালাতে সক্ষম হয়েছি বলে মনে করছি।’ একই সঙ্গে তিনি বলেন, এই গোষ্ঠী গুরুতর হুমকি দিয়েছে। এদের কয়েক দিন বা মাসের মধ্যে গুঁড়িয়ে দেওয়া সম্ভব হবে না।গতকালের বিমান হামলা সিরিয়ার উত্তর-পূর্বাঞ্চলীয় শহর রাকায় অবস্থিত আইএসের সদর দপ্তরকে লক্ষ্য করে চালানো হয়েছে। একই সঙ্গে সংগঠনটির প্রশিক্ষণ স্থাপনা, গাড়ি ও রসদ মজুত সুবিধাসংবলিত আরও কিছু স্থাপনায় হামলা চালানো হয়।
