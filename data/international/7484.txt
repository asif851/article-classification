
যুক্তরাষ্ট্রে বন্দুক নিয়ে সহিংসতার ঘটনা বাড়ায় উদ্বিগ্ন দেশটির প্রেসিডেন্ট বারাক ওবামা। সামাজিক যোগাযোগ মাধ্যম টুইটারে এ নিয়ে একটি টুইটও করেন মার্কিন প্রেসিডেন্ট। সেখানে তিনি অন্যান্য উন্নত দেশ ফ্রান্স, ইসরায়েল ও জাপানের সঙ্গে যুক্তরাষ্ট্রের তুলনা করে বলেন, এই দেশগুলোর তুলনায় যুক্তরাষ্ট্রে এ হার অনেক বেশি। খবর টাইমস অব ইন্ডিয়ার।যুক্তরাষ্ট্রের সাউথ ক্যারোলাইনা অঙ্গরাজ্যের চার্লসটন শহরে কৃষ্ণাঙ্গদের একটি গির্জায় হামলার ঘটনার পর করা সেই টুইটার বার্তায় ওবামা লেখেন, ‘এই হলো পরিসংখ্যান: আমরা গুলি দিয়ে জাপানের চেয়ে ২৯৭ গুণ বেশি, ফ্রান্সের চেয়ে ৪৯ গুণ বেশি এবং ইসরায়েলের চেয়ে ৩৩ গুণ বেশি মানুষকে হত্যা করি।’ তিনি আরও লেখেন, ‘সমবেদনা প্রকাশ করাই সবকিছু নয়। এ বিষয়ে কিছু একটা করার সময় এসেছে।’গার্ডিয়ানে প্রকাশিত অন্য একটি জরিপে দেখা যায়, ব্যক্তি মালিকানায় বন্দুক থাকার হার যুক্তরাষ্ট্রেই সবচেয়ে বেশি। গড়ে প্রতি ১০০ জনের ৮৮ জনই বন্দুকের মালিক।
