
চীনের পশ্চিমাঞ্চলীয় সিনহিয়াং এলাকায় কমিউনিস্ট পার্টির স্থানীয় কার্যালয়ে দুর্বৃত্তরা গাড়ি নিয়ে ঢুকে বিস্ফোরণ ঘটালে একজন নিহত হয়। গতকাল বুধবারের ওই ঘটনায় হামলাকারী চারজনকে গুলি ছুড়ে হত্যা করা হয়। আঞ্চলিক সরকারের বিবৃতিতে এ কথা জানানো হয়।
রয়টার্সের খবরে জানানো হয়, সিনহিয়াংয়ে কমিউনিস্ট পার্টির স্থানীয় কার্যালয়ে গাড়ি নিয়ে ঢুকে বিস্ফোরণ ঘটিয়ে একজনকে হত্যা করেছে হামলাকারীরা। ওই ঘটনায় হামলাকারী চারজনকে গুলি করে হত্যা করা হয়েছে।
খবরে জানানো হয়, স্থানীয় সময় গতকাল বিকেল পাঁচটার আগে সিনহিয়াংয়ের উইঘুর এলাকার কারাকাস এলাকায় এ ঘটনা ঘটে। চার ‘খুনি বা দুর্বৃত্ত’ স্থানীয় কমিউনিস্ট পার্টির কার্যালয় প্রাঙ্গণে একটি গাড়ি নিয়ে ঢুকে পড়ে একটি ‘বোমার’ বিস্ফোরণ ঘটায়। ওই ঘটনায় তাদের সবাইকে গুলি করে হত্যা করা হয়।
বিবৃতিতে জানানো হয়, এ ঘটনায় আরও একজন নিহত ও তিনজন আহত হয়েছে। আঞ্চলিক সরকারের পক্ষ থেকে বলা হয়েছে, ওই ঘটনার পর আইনশৃঙ্খলা পরিস্থিতি স্বাভাবিক আছে।
চীনের রাষ্ট্রীয় বার্তা সংস্থা সিনহুয়া এ ঘটনাকে ‘সন্ত্রাসী হামলা’ বলে অভিহিত করেছে।
