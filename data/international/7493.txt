
প্রায় সাত কেজি ওজন নিয়ে জন্মেছে এক নবজাতক। গত সোমবার ভারতের কর্ণাটকে জন্ম নেয় সে। চিকিৎসকের ধারণা, সে বিশ্বের সবচেয়ে বেশি ওজনের মেয়ে নবজাতক। খবর ইন্ডিয়া টুডের। কর্ণাটকের একটি সরকারি হাসপাতালে জন্ম হয় মেয়ে নবজাতকটির। তার ওজন ৬ দশমিক ৮ কেজি। সাধারণত ছয় মাস বয়সী বাচ্চার এই ওজন হয়ে থাকে। তার নাম এখনো রাখা হয়নি। ওই নবজাতকের মায়ের নাম নন্দিনী (১৯)। স্থানীয় স্বাস্থ্য কর্মকর্তা ভেঙ্কটেশ রাজু বলেন, ‘আমার ২৫ বছরের কর্মজীবনে এত বড় নবজাতক আর দেখিনি। এটা অলৌকিক ঘটনার মতো। আমার ধারণা, সে শুধু ভারতেরই নয়, বরং বিশ্বের সবচেয়ে বেশি ওজনের নবজাতক।’ তবে চিকিৎসকেরা ওই শিশুর মা নন্দিনীকে নিয়ে দুশ্চিন্তায় রয়েছেন। কারণ, নন্দিনীর ওজন ৯৪ কেজি এবং তিনি ডায়াবেটিস রোগে আক্রান্ত। তবে আশার কথা হলো, শিশুটি পুরোপুরি সুস্থ আছে। তার শরীরে সুগার ও থাইরয়েডের স্তরও অস্বাভাবিক নয়। পূর্ণিমা মানু নামের আরেক চিকিৎসক বলেন, সার্জারির মাধ্যমে ওই নবজাতককে পৃথিবীর আলোয় আনা হয়েছে। অস্ত্রোপচারে সময় লেগেছে আধা ঘণ্টা। নবজাতকটি সত্যিই অনেক বড় এবং সুন্দর হয়েছে।গিনেস রেকর্ড অনুযায়ী, বিশ্বের সবচেয়ে বেশি ওজনের নবজাতকের ওজন ছিল ১০ দশমিক ৩ কেজি। ১৯৫৫ সালে ওই ছেলে নবজাতকটি জন্ম নিয়েছিল।
