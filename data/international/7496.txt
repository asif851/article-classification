
সিরিয়ায় নিষিদ্ধ অস্ত্র ব্যবহারের অভিযোগ খতিয়ে দেখতে গতকাল রোববার তদন্ত শুরু করেছে জাতিসংঘের রাসায়নিক অস্ত্রবিষয়ক বিশেষজ্ঞ দল। গত বুধবার সিরিয়ার রাজধানী দামেস্কে পৌঁছার পর বিশেষজ্ঞ দল গতকালই প্রথম মাঠ পর্যায়ে তদন্ত শুরু করে।দুই মাসের মধ্যে সিরিয়ায় জাতিসংঘের বিশেষজ্ঞ দলের এটা দ্বিতীয় অভিযান। এই অভিযানে দলটি রাসায়নিক অস্ত্রের হামলা চালানোর সাতটি ঘটনাস্থল পরিদর্শন করবে। আজ সোমবারই মাঠ পর্যায়ের আলামত সংগ্রহ শেষ করার কথা। অক্টোবরের শেষ নাগাদ প্রতিবেদন প্রকাশ করা হতে পারে।বার্তা সংস্থা এএফপির প্রত্যক্ষদর্শী সাংবাদিক জানান, জাতিসংঘের বিশেষজ্ঞ দল গতকাল চারটি গাড়িতে করে মাঠ পর্যায়ের তদন্তকাজে বেরিয়ে যায়।জানা গেছে, জাতিসংঘের এই তদন্ত দল সিরিয়ার রাসায়নিক অস্ত্র ধ্বংসের দায়িত্ব পাওয়া অর্গানাইজেশন ফর দ্য প্রহিবিশন অব কেমিক্যাল ওয়েপনসের (ওপিসিডব্লিউ) তদন্ত দল থেকে আলাদা।গত ১৯ মার্চ আলেপ্পো প্রদেশের খান আল-আসাল এলাকায় প্রথম রাসায়নিক অস্ত্রের হামলা চালানোর অভিযোগ ওঠে। জাতিসংঘের তদন্ত দল ওই অভিযোগসহ শেখ মাকসুদ, সারাকেব, বাহারিয়াহসহ সাতটি ঘটনাস্থল পরিদর্শন করবে।জাতিসংঘের বিবৃতিতে বলা হয়, এই তদন্ত করতে বিশেষজ্ঞ দল ইতিমধ্যে অনেক নথি ও নমুনা পেয়েছে।এর আগে জাতিসংঘের একটি তদন্ত দল গত ২১ আগস্ট দামেস্কের অদূরে আলোচিত রাসায়নিক হামলা চালানোর অভিযোগটি তদন্ত করে। ১৬ সেপ্টেম্বর ওই তদন্ত প্রতিবেদন প্রকাশ করা হয়। প্রতিবেদনে ওই হামলায় সারিন গ্যাস ব্যবহার করা হয়েছে বলে উল্লেখ করা হয়। তবে হামলার জন্য কারা দায়ী—প্রতিবেদনে তা বলা হয়নি। বর্তমান বিশেষজ্ঞ দল ২১ আগস্ট হামলার ঘটনাও তদন্ত করবে।বিদ্রোহীদের প্রধানের সঙ্গে মুনের সাক্ষাৎ: জাতিসংঘের মহাসচিব বান কি মুনের সঙ্গে গতকাল সাক্ষাৎ করেছেন সিরিয়ার সরকারবিরোধী জোটের প্রধান আহমেদ জাবরা। বান কি মুন সিরিয়ার সরকারবিরোধী কোনো নেতার সঙ্গে এই প্রথমবার সাক্ষাৎ করলেন। জাবরা জাতিসংঘের মহাসচিবকে জানিয়েছেন, তাঁরা সিরিয়া-সংকট নিয়ে জেনেভায় শান্তি সম্মেলনে প্রতিনিধিদল পাঠাতে প্রস্তুত।বান কি মুন গত শুক্রবার জানান, গত বছরের জুনে অনুষ্ঠিত জেনেভা শান্তি সম্মেলনে গৃহীত সিদ্ধান্তগুলো পর্যালোচনা করতে আগামী নভেম্বরের মাঝামাঝি একটি সম্মেলন আয়োজন করা হচ্ছে। জাতিসংঘের মুখপাত্র মার্টিন নেসির্কি জানান, মহাসচিব মুন জেনেভায় প্রতিনিধি পাঠানোর বিষয়ে সিরিয়ার বিরোধী নেতার ইতিবাচক সিদ্ধান্তকে স্বাগত জানিয়েছেন।বিদ্যালয়ে হামলায় নিহত ১২: পর্যবেক্ষক সংস্থা অবজারভেটরি ফর হিউম্যান রাইটস গতকাল অভিযোগ করেছে, সিরিয়ার উত্তরাঞ্চলে বিদ্রোহীদের নিয়ন্ত্রিত এলাকার একটি বিদ্যালয়ে বিমান হামলা চালানো হয়েছে। ওই হামলায় ১২ জন নিহত হয়েছে। এএফপি।
