
ভারতের হিন্দুত্ববাদী সংগঠন রাষ্ট্রীয় স্বয়ং সেবক সংঘ (আরএসএস) গরুকে দেবতা হিসেবে মান্য করে। এবার তারা গরুর মলমূত্র দিয়ে ওষুধ, প্রসাধনসহ নানান সামগ্রী তৈরি করে অনলাইনে বিক্রি করছে।
ভারতের গণমাধ্যমের খবরে বলা হয়, গরুর মলমূত্র দিয়ে বিভিন্ন সামগ্রী তৈরি করতে উত্তর প্রদেশের মথুরায় গড়া হয়েছে কারখানা।
মথুরার কারখানায় গরুর মূত্র ও গোবর দিয়ে সাবান, শ্যাম্পু, টুথপেস্ট, ফেসপ্যাক, সুগন্ধি​, ধূপকাঠি, বিভিন্ন ধরনের ওষুধ তৈরি করা হচ্ছে। সব পণ্যই অনলাইনে বিক্রি করা হচ্ছে।
আরএসএসের পক্ষ থেকে বলা হচ্ছে, কারখানায় ক্যানসার, ডায়াবেটিস, ফুসফুসের সংক্রমণ, চোখের রোগের ওষুধ তৈরি করা হচ্ছে। তাদের কাছে ডায়াবেটিসের জন্য কামধেনু মধুনাশক চুর, বাতের জন্য তেল, ফুসফুসে সংক্রমণের জন্য কামধেনু কাফসসুধা, চোখের ড্রপ, চোখের ছানির ওষুধ, সর্দি-কাশির ওষুধ ইত্যাদি আছে।
আরএসএসের দাবি, তাদের তৈরি পণ্যসামগ্রীতে কোনো রাসায়নিক ব্যবহার করা হয়নি। তাদের গোশালায় ৫০টি গরু আছে। এই গরুর গোবর ও মূত্র সংগ্রহ করে তা পণ্যসামগ্রীতে ব্যবহার করা হচ্ছে।  আরএসএসের ভাষ্য, গরুর মলমূত্র দিয়ে তৈরি পণ্যসামগ্রীর ব্যাপক চাহিদা আছে। আরএসএসের ক্যাম্পে এসব পণ্যের চাহিদা বাড়ছে। এখন থেকে সব পণ্য অনলাইনে মিলবে। পাশাপাশি অনলাইনে পাওয়া যাবে মোদি কুর্তা ও যোগী কুর্তা।
