
মার্কিন প্রেসিডেন্ট বারাক ওবামা বলেছেন, সন্ত্রাসী সংগঠন ইসলামিক স্টেট (আইএস) সিরিয়া ও ইরাকে অনেকটাই দুর্বল হয়ে পড়েছে; তবে তারা এখনো বিশ্বের জন্য হুমকি। গত বৃহস্পতিবার ঊর্ধ্বতন প্রতিরক্ষা কর্মকর্তাদের সঙ্গে বৈঠক করার পর সাংবাদিকদের তিনি এ কথা বলেন।ওবামা বলেন, আইএস সিরিয়া ও ইরাকে দখল করা ভূখণ্ড হারিয়ে এখন অন্যান্য দেশকে হামলার লক্ষ্যবস্তু বানাচ্ছে। আইএস জঙ্গিরা এককভাবে কিংবা ছোট ছোট উপদলে ভাগ হয়ে সক্রিয় হতে পারে। যুক্তরাষ্ট্রেও তারা সক্রিয় হয়ে থাকতে পারে।মার্কিন প্রেসিডেন্ট বলেন, আইএস ‘অজেয় কিছু নয়’। তারা অবধারিতভাবেই পরাজিত হতে যাচ্ছে। বারাক ওবামা আরও বলেন, আইএস যুক্তরাষ্ট্রকে কিংবা ন্যাটোভুক্ত মিত্র দেশগুলোকে পরাস্ত করতে পারবে না। তবে তিনি হুঁশিয়ারি দেন, যুক্তরাষ্ট্রের নেতারা যদি কখনো নির্বিচারে বেসামরিক লোক হত্যা কিংবা যুক্তরাষ্ট্রে প্রবেশের ক্ষেত্রে ধর্মীয় পরীক্ষা চালুর মতো ‘খারাপ সিদ্ধান্ত’ নেন, তাহলে সেদিন যুক্তরাষ্ট্র নিজেই নিজেকে পরাজয়ের দিকে ঠেলে দেবে।মুক্তিপণ দেওয়ার কথা নাকচ: গত জানুয়ারিতে যুক্তরাষ্ট্র ইরানকে নগদ ৪০ কোটি ডলারের সমপরিমাণ অর্থ দিয়েছে বলে যে খবর বেরিয়েছে, সে বিষয়েও কথা বলেন ওবামা। প্রভাবশালী মার্কিন পত্রিকা ওয়াল স্ট্রিট জার্নাল-এর খবর অনুযায়ী, ইরানের কারাগার থেকে পাঁচ মার্কিন নাগরিকের মুক্তিপণ হিসেবে দেশটিকে একটি পরিবহন বিমানে করে বিভিন্ন মুদ্রায় ওই নগদ অর্থ দেওয়া হয়। গত বুধবার রিপাবলিকান প্রেসিডেন্ট পদপ্রার্থী ডোনাল্ড ট্রাম্প এ খবর উল্লেখ করে ওবামার তীব্র সমালোচনা করেন। ওবামা সাংবাদিকদের কাছে জোরালোভাবে এই খবরের সত্যতা প্রত্যাখ্যান করেন। এর আগে হোয়াইট হাউস থেকে বলা হয়, ১৯৭৯ সালের আগের একটি অমীমাংসিত বিষয়ের মীমাংসায় ওই অর্থ ইরানকে দেওয়া হয়েছে। কারও মুক্তিপণ হিসেবে নয়।
