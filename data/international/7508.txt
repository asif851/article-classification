
নাইজেরিয়ার একটি গির্জায় পদদলিত হয়ে ১৭ ব্যক্তি নিহত হয়েছেন। টাইমস অব ইন্ডিয়ার খবরে আজ রোববার বলা হয়, ঘটনায় বহু মানুষ আহত হয়েছে। পূর্ব নাইজেরিয়ার সেন্ট ডমিনিকস গির্জায় রাতভর প্রার্থনা শেষে অংশগ্রহণকারীরা গতকাল শনিবার হুড়োহুড়ি করে বের হওয়ার সময় এ দুর্ঘটনা ঘটে বলে দাবি করেছে নাইজেরিয়া সরকারের মুখপাত্র মাইক উদা। তিনি বলেন, ‘আমরা অঁকপোরের হাসপাতাল পরিদর্শনে গিয়েছিলাম। সেখানে দুর্ঘটনাস্থল থেকে নিয়ে আসা ১৭টি মৃতদেহ দেখেছিলাম।’নাইজেরিয়ার অ্যানামব্রা প্রদেশের দক্ষিণ-পূর্বে অবস্থিত অঁকপোরের স্থানীয় সংবাদমাধ্যমের তথ্য অনুযায়ী মৃতের সংখ্যা আরও বেশি। তারা দাবি করছে, সেন্ট ডমিনিকস গির্জায় পদদলিত হয়ে প্রায় ২৮ জন মারা গেছেন। তাত্ক্ষণিকভাবে পদদলিত হওয়ার কোনো সুনির্দিষ্ট কারণ জানা সম্ভব হয়নি। তবে খ্রিষ্টান ধর্মানুরাগীরা অল সেন্ট দিবস উপলক্ষে রাতভর প্রার্থনা শেষে বেরিয়ে আসার সময় গির্জার উঠানে পদদলিত হওয়ার এ দুর্ঘটনাটি ঘটে বলে নিশ্চিত করা হয়েছে।অ্যানামব্রার গভর্নর পিটার ওবি প্রার্থনায় যোগ দেওয়ার কয়েক ঘণ্টা পর শনিবার ভোর ছয়টা নাগাদ এই দুঃখজনক ঘটনাটি ঘটে। দুর্ঘটনার পর তিনি আবার ঘটনাস্থলে ফিরে আসেন ও হাসপাতালে আহত লোকজনকে দেখতে যান। এ সময় তিনি এ দুর্ঘটনার কারণ সম্পর্কে তদন্ত করার আশ্বাস দেন।
