
দুই দফা ভূমিকম্পে গত বুধবার রাতে কেঁপে ওঠে ইতালির মধ্যাঞ্চল। আক্রান্ত এলাকা থেকে সরিয়ে নেওয়া হয়েছে হাজারো বাসিন্দাকে। তবে ভূমিকম্পে কোনো নিহতের খবর গতকাল সন্ধ্যা পর্যন্ত পাওয়া যায়নি। কয়েকজন সামান্য আহত হয়েছেন।
বুধবার রাতে ইতালির মধ্যাঞ্চলের মাচেরাতা প্রদেশে প্রথম দফায় পাঁচ দশমিক পাঁচ মাত্রার ভূমিকম্প আঘাত হানে। তখনই ওই এলাকা ছাড়তে শুরু করেন বাসিন্দারা। দুই ঘণ্টা পর আঘাত হানে ছয় দশমিক এক মাত্রার ভূমিকম্প।
স্থানীয় লোকজন বলেন, দ্বিতীয় ভূমিকম্প ছিল অনেক সময় জুড়ে। এতে ক্ষয়ক্ষতি বেশি হয়। দুই দফা ভূমিকম্পে ঐতিহাসিক স্থাপনাসমৃদ্ধ ওই এলাকার অনেক ভবন ধসে পড়েছে।
শতবর্ষের পুরোনো গির্জা এবং বহু ঐতিহাসিক স্থাপনা ধসে পড়ায় স্থানীয় বাসিন্দারা আশঙ্কা করছেন, আসছে দিনগুলোতে সেখানে পর্যটন ব্যবসায় ধস নামবে।
উস্সিতা শহরের মেয়র মার্কো রিনালদি বলেন, ‘বহু ভবন ধসে পড়েছে। আমাদের শহর ধ্বংসস্তূপে পরিণত হয়েছে।’
বুধবারের ভূমিকম্পের ফলে উপদ্রুত এলাকার বিদ্যুৎ সংযোগ বিচ্ছিন্ন হয়ে যায়। গত আগস্টে ওই এলাকার কাছেই ভূমিকম্পে প্রায় ৩০০ জন মারা গিয়েছিলেন।
 
