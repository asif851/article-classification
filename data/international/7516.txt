
তুরস্কের রাজধানী আঙ্কারায় গাড়িবোমা বিস্ফোরণে হতাহতের সংখ্যা বেড়েছে। গতকাল বুধবারের ওই ঘটনায় এখন পর্যন্ত ২৮ জন নিহত ও ৬১ জন আহত হয়েছে। দেশটির কর্মকর্তাদের বরাত দিয়ে আজ বৃহস্পতিবার বিবিসি অনলাইন এই তথ্য জানিয়েছে। আঙ্কারার গভর্নরের দপ্তর থেকে বলা হয়েছে, সেনাবাহিনীর বাস লক্ষ্য করে ওই গাড়িবোমার বিস্ফোরণ ঘটানো হয়েছে। সেনাসদর ও পার্লামেন্টের কাছাকাছি এলাকায় শক্তিশালী ওই বিস্ফোরণের আওয়াজ পুরো শহরে ছড়িয়ে পড়ে। প্রচণ্ড আওয়াজ শুনে নগরবাসী ঘর ছেড়ে বারান্দায় বেরিয়ে আসে। ঘটনাস্থল থেকে ধোঁয়ার কুণ্ডলী উড়তে দেখা যায়। গণমাধ্যমের খবরে বলা হচ্ছে, সেনাসদস্য বহন করা একটি শাটল বাস লক্ষ্য করে হামলা হয়। কাছাকাছি সেনাবাহিনীর আরও কিছু গাড়ি ছিল। গাড়িগুলো ট্রাফিক সিগন্যালে অপেক্ষা করছিল।
হামলায় বেসামরিক লোকজনও হতাহত হয়েছে। হামলার দায় এখন পর্যন্ত কেউ স্বীকার করেনি। হামলার পর তুরস্কের প্রেসিডেন্ট রিসেপ তাইয়েপ এরদোয়ান তাঁর আজকের আজারবাইজান সফর বাতিল করেছেন। অন্যদিকে দেশটির প্রধানমন্ত্রী আহমেত দাভুতগলু তাঁর ব্রাসেলস সফর বাতিল করেছেন। গতকালের হামলাকে ‘সন্ত্রাসবাদী কাজ’ বলে অভিহিত করেছেন দেশটির উপপ্রধানমন্ত্রী বেকির বোজদাগ।
হামলার কয়েক ঘণ্টা পর এক বিবৃতিতে প্রেসিডেন্ট এরদোয়ান বলেছেন, আত্মরক্ষার অধিকার প্রয়োগে তুরস্ক আগের চেয়ে অধিক সংকল্পবদ্ধ।
যুক্তরাষ্ট্র এই হামলার নিন্দা জানিয়েছে।
