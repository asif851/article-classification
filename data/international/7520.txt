
মার্কিন প্রেসিডেন্ট নির্বাচনে রিপাবলিকান দলের সম্ভাব্য প্রার্থী ডোনাল্ড ট্রাম্প বলেছেন, মারকুটে কুকুরের মতো একজন রানিংমেট চান তিনি।গতকাল মঙ্গলবার ওয়াল স্ট্রিট জার্নাল পত্রিকাকে দেওয়া এক সাক্ষাৎকারে এমন কথা বলেন আলোচিত এই ব্যবসায়ী। আজ বুধবার বার্তা সংস্থা পিটিআইয়ের খবরে এই তথ্য জানানো হয়।রানিংমেট হিসেবে নিজের পছন্দের তালিকার শীর্ষে থাকা কিছু নামও উঠে এসেছে ট্রাম্পের কথায়। এর মধ্যে রয়েছেন ইন্ডিয়ানা অঙ্গরাজ্যের গভর্নর মাইক পেন্স, প্রতিনিধি পরিষদের সাবেক স্পিকার নিউট গিংরিচ, নিউ জার্সির গভর্নর ক্রিস ক্রিস্টি, আলাবামার সিনেটর জেফ সেশনস প্রমুখ।ট্রাম্প বলেন, তিনি বিভিন্ন দিক থেকে আক্রমণের শিকার হচ্ছেন। এ কারণে তাঁর একজন আক্রমণাত্মক রানিংমেট চাই।
রানিংমেটের পছন্দের তালিকা খুবই সংক্ষিপ্ত হয়ে এসেছে বলেও ইঙ্গিত দেন ট্রাম্প। তিনি গিংরিচ ও ক্রিস্টিকে দুই অসাধারণ যোদ্ধা হিসেবে বর্ণনা করেন।
পছন্দের ক্ষেত্রে ব্যক্তিগত রসায়নের ওপরও জোর দেন ট্রাম্প। এ ক্ষেত্রেও গিংরিচ ও ক্রিস্টি স্পষ্টত এগিয়ে।
মার্কিন গণমাধ্যমের খবরে বলা হচ্ছে, ট্রাম্পের কাছ থেকে শিগগিরই তাঁর রানিংমেটের বিষয়ে ঘোষণা আসতে পারে।
ফক্স নিউজকে দেওয়া অপর এক সাক্ষাৎকারে ট্রাম্প বলেন, চমক দেওয়ার জন্য নয়, খেলার জন্যও নয়, তিনি এমন একজনকে বাছাই করতে চান, যিনি তাঁকে নির্বাচিত হতে সহায়তা করবেন।
আরও পড়ুন:কে হবেন ট্রাম্পের ভাইস প্রেসিডেন্ট?
