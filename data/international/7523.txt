
যুক্তরাষ্ট্রের সঙ্গে যেকোনো ধরনের বাণিজ্যযুদ্ধ বিশ্ব অর্থনীতির জন্য কেবল দুর্যোগই ডেকে আনবে। এ কথা বলেছেন চীনের বাণিজ্যমন্ত্রী জং শান। ইস্পাত ও অ্যালুমিনিয়াম আমদানির ওপর মার্কিন প্রেসিডেন্ট ডোনাল্ড ট্রাম্পের নতুন শুল্ক আরোপের পরিকল্পনার সমালোচনা করতে গিয়ে এ কথা বলেন তিনি।
গার্ডিয়ানের খবরে জানা যায়, প্রেসিডেন্ট ট্রাম্প ইস্পাতের ওপর ২৫ শতাংশ এবং অ্যালুমিনিয়ামের ওপর ১০ শতাংশ নতুন আমদানি শুল্ক আরোপ করেন। কানাডা, চীনসহ বিভিন্ন দেশ এবং আন্তর্জাতিক বিভিন্ন আর্থিক প্রতিষ্ঠানও এ সিদ্ধান্তের কড়া সমালোচনা করে।
নতুন শুল্ক আরোপের মূল লক্ষ্য হলো চীন। ইস্পাত উৎপাদনে দেশটির সক্ষমতা দিন দিন বেড়ে যাচ্ছে। আর অধিক উৎপাদনের ফলে ইস্পাত উদ্বৃত্ত হয়ে যাচ্ছে। শুল্ক আরোপের পর চীন বারবার বলে আসছে, যদি তাদের স্বার্থ ক্ষুণ্ন হয়, তবে পাল্টা ব্যবস্থা নেওয়ার ‘ন্যায়সংগত অধিকার’ তার রয়েছে।
চীনের পার্লামেন্ট অধিবেশন চলার সময় এক পার্শ্ব অধিবেশনে বাণিজ্যমন্ত্রী শান বলেন, চীন কোনো ধরনের বাণিজ্যযুদ্ধ চায় না। আর নিজে থেকে এ যুদ্ধ শুরুও করবে না চীন। তিনি বলেন, ‘এ যুদ্ধে কেউ জয়ী হবে না। এর ফলে চীন, যুক্তরাষ্ট্র শুধু নয়, সারা বিশ্বই ক্ষতিগ্রস্ত হবে।’
চীনা বাণিজ্যমন্ত্রী বলেন, যেকোনো প্রতিবন্ধকতা মোকাবিলা করতে চীন সক্ষম।
