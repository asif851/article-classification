
ভার্জিনিয়ার সাবেক গভর্নর ও বর্তমান সিনেটর টিমকেইনকে রানিংমেট (ভাইস প্রেসিডেন্ট) মনোনীত করেছেন হিলারি ক্লিনটন। গতকাল শুক্রবার হিলারি এক টুইটারবার্তায় সমর্থকদের কাছে নিজের সিদ্ধান্তের কথা জানান।বেশির ভাগ পর্যবেক্ষক কেইনকে হিলারির জন্য অত্যন্ত নিরাপদ মনে করেন। কেইন মধ্যপন্থী হিসেবে পরিচিত ও জনপ্রিয়। তাঁর কারণে হিলারি ভার্জিনিয়ায় জয় পেতে পারেন। তবে উদার বাণিজ্যনীতির সমর্থক কেইনকে নির্বাচন করা দলের বামপন্থী অংশকে নিরাশ করেছে। স্বঘোষিত সমাজতন্ত্রী সিনেটর বার্নি স্যান্ডার্স ও তাঁর সমর্থকেরা এশিয়া-প্রশান্ত মহাসাগরীয় বাণিজ্যচুক্তির বিরোধিতা করেছেন। হিলারিও অবস্থান বদলে চুক্তির বিরোধিতা করেছেন।হিলারি বরাবর বলে এসেছেন, প্রয়োজন পড়লে অনায়াসে প্রেসিডেন্ট হিসেবে দায়িত্ব পালনে সক্ষম হবেন—এমন একজন অভিজ্ঞ ব্যক্তিকে তিনি রানিংমেট হিসেবে দেখতে চান। অভিজ্ঞ রাজনীতিক কেইন অবশ্য সেই শর্ত পূরণ করতে পেরেছেন। প্রেসিডেন্ট ওবামা এবং ভার্জিনিয়ার গভর্নর টেরি ম্যাকলিফও কেইনের মনোনয়নের পক্ষে হিলারিকে পরামর্শ দিয়েছিলেন।
