
লিবিয়ার রাজধানী ত্রিপোলির আন্তর্জাতিক বিমানবন্দর নিজেদের দখলে নেওয়ার দাবি করেছে দেশটির মিসরাতা শহরের ইসলামপন্থী বিদ্রোহীরা।বিবিসি অনলাইনে প্রকাশিত প্রতিবেদনে জানানো হয়, প্রায় তিন বছর ধরে বিমানবন্দরটি নিয়ন্ত্রণ করছিল জিনতান শহরের জাতীয়তাবাদী যোদ্ধারা।বার্তা সংস্থা রয়টার্সে প্রকাশিত প্রতিবেদনে জানানো হয়, কয়েক সপ্তাহ ধরে চলা যুদ্ধের পর গতকাল শনিবার বিমানবন্দরটির দখল নেয় মিসরাতার বিদ্রোহীরা।আল জাজিরা ও আল অ্যারাবিয়া চ্যানেলে প্রকাশিত প্রতিবেদনে মিসরাতার বিদ্রোহীদের দাবির সত্যতা নিশ্চিত করা হয়েছে।সামাজিক যোগাযোগমাধ্যমে প্রকাশিত ছবিতে দেখা যায়, মিসরাতার বিদ্রোহীরা বিমানবন্দরটির টার্মিনাল ভবনে উত্সব করছে। বেসামরিক বিমানেও তাদের দাঁড়িয়ে থাকতে দেখা গেছে।এর আগে ত্রিপোলিতে মিসরাতার বিদ্রোহীদের অবস্থান লক্ষ্য করে বিমান হামলা চালানোর দাবি করেছিল প্রতিপক্ষ যোদ্ধারা। এতে ১০ জন নিহত হয়।এদিকে বিমানবন্দর দখলের নিন্দা জানিয়েছে দেশটির নবনির্বাচিত পার্লামেন্ট। তবে মিসরাতার বিদ্রোহীরা দাবি করেছে, নতুন এই পার্লামেন্টের বৈধতা নেই।২০১১ সালে মুয়াম্মার গাদ্দাফির পতনের পর থেকে প্রতিপক্ষ বিদ্রোহী গোষ্ঠীগুলোর মধ্যে লড়াই চলছে।
