
যুক্তরাষ্ট্র এবং অন্য মিত্রদেশগুলোর ওপর ইউরোপ পুরোপুরি আস্থা রাখতে পারছে না বলে মন্তব্য করেছেন জার্মান চ্যান্সেলর আঙ্গেলা ম্যার্কেল। সম্প্রতি জি ৭ সম্মেলন ও যুক্তরাষ্ট্রের প্রেসিডেন্ট ডোনাল্ড ট্রাম্পের সঙ্গে সাক্ষাতের অভিজ্ঞতা থেকে ম্যার্কেল এ কথা বলেন।
গতকাল রোববার মিউনিখে নির্বাচনী প্রচারমূলক এক অনুষ্ঠানে ম্যার্কেল বলেন, যুক্তরাজ্য, যুক্তরাষ্ট্র, এমনকি রাশিয়ার সঙ্গেও ইউরোপকে বন্ধুত্বপূর্ণ সম্পর্ক বজায় রেখে চলতে হবে। তবে ইউরোপীয়দের নিজেদের ওপর আস্থা রাখতে হবে।
সিএনএনের খবরে জানা যায়, মিউনিখে নির্বাচনী প্রচারে ম্যার্কেল বলেন, ‘অন্যদের ওপর পুরোপুরি আস্থা রাখার দিন শেষ হয়ে গেছে। গত কয়েক দিনে আমি এটা বুঝেছি। ইউরোপীয়দের নিজেদের ভাগ্য নিজেদের গড়তে হবে।’
গত বৃহস্পতিবার ট্রাম্প প্রতিরক্ষা খরচ বাড়াতে ন্যাটো সদস্যদের প্রতি নির্দেশনা দেন। গত শুক্র ও শনিবার জি ৭ সম্মেলনে ম্যার্কেলসহ অন্য নেতারা প্যারিস জলবায়ু চুক্তি বিষয়ে ট্রাম্পের সঙ্গে ঐকমত্যে পৌঁছাতে পারেননি।
শনিবার ইতালির সিসিলি থেকে ট্রাম্প টুইটে জানান, তিনি আগামী সপ্তাহে চূড়ান্ত সিদ্ধান্ত নেবেন। জি ৭-ভুক্ত অন্যান্য দেশের তুলনায় জলবায়ু ইস্যুতে যুক্তরাষ্ট্র আলাদা অবস্থান নেবে বলেও তিনি জানান।
ম্যার্কেল আরও বলেন, ‘মনে রাখা দরকার যে আমাদের ভবিষ্যতের জন্য যুদ্ধ করতে হবে।’
