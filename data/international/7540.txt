
খ্যাতনামা ফরাসি চিত্রকর পল গগ্যাঁর (১৮৪৮-১৯০৩) আঁকা একটি ছবি ৩০ কোটি মার্কিন ডলারে বিক্রি হয়েছে। এটিই বিশ্বে এ পর্যন্ত সবচেয়ে বেশি দামে বিক্রি হওয়া শিল্পকর্ম। ‘তুমি কবে বিয়ে করবে?’ শিরোনামের ছবিটিতে তাহিতি দ্বীপের দুই তরুণীকে এঁকেছেন শিল্পী গগ্যাঁ। খবর বিবিসির।১৮৯২ সালে আঁকা ছবিটি সুইজারল্যান্ডের একজন সংগ্রাহকের কাছে ছিল। মধ্যপ্রাচ্যের তেলসমৃদ্ধ দেশ কাতারের একটি জাদুঘরের কাছে এটি বিক্রি করা হয়েছে বলে অসমর্থিত একটি সূত্র জানিয়েছে। কাতার ফ্রান্সের আরেক বিখ্যাত শিল্পী পল সেজানের একটি চিত্রকর্ম ২৫ কোটি ৯০ লাখ ডলারে কিনেছিল। এটিই ছিল এত দিন পর্যন্ত সবচেয়ে বেশি দামে বিক্রি হওয়া ছবি।গগ্যাঁর ছবিটি বিক্রির কাজ কোথায় সম্পন্ন হয়েছে, তা স্পষ্ট করে জানানো হয়নি। মার্কিন সংবাদপত্র নিউইয়র্ক টাইমস প্রথম এটি বিক্রির খবর প্রকাশ করে। কাতারের ক্রেতারা এটি কিনেছেন বলে জানানো হলেও দেশটির কর্মকর্তারা এ খবর এখনো নিশ্চিত করেননি।কাতারের রাজপরিবার পশ্চিমা শিল্পকর্ম কেনার জন্য সাম্প্রতিক বছরগুলোতে বিপুল অর্থ খরচ করেছে। দেশটির সাবেক সংস্কৃতিমন্ত্রী শেখ সউদ বিন মোহাম্মদ আল-থানি শিল্পকর্মের জন্য সরকারি তহবিলের অন্তত ১০০ কোটি ডলার ব্যয় করেছিলেন। তিনি গত বছর মারা যান। ইসলামি ও আধুনিক আরব শিল্পকর্মের জন্যও বড় অঙ্কের বিনিয়োগ করেছে কাতার।
