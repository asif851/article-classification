
কথায় আছে, চোরের দশ দিন আর গৃহস্থের এক দিন। ডেনমার্কের এক মাদক বিক্রেতার ক্ষেত্রে প্রবাদটি অক্ষরে অক্ষরে ফলে গেছে। পুলিশের গাড়িকে ট্যাক্সি ভেবেছিলেন তিনি। আর যায় কোথায়, সোজা শ্রীঘরে।
ঘটনাটি ডেনমার্কের রাজধানী কোপেনহেগেনে গত বুধবার স্থানীয় সময় রাতের। ওই ব্যক্তি মাদক নিয়ে এই শহরেরই ক্রিস্টিয়ানা এলাকার দিকে যাচ্ছিলেন। সেখানেই তাঁর বাড়ি।
কোপেনহেগেন পুলিশ গত বৃহস্পতিবার মজা করে টুইট করেছে, ‘গত রাতে ক্রিস্টিয়ানার এক ভাং বিক্রেতা ট্যাক্সিতে করে বাড়ির দিকে যাচ্ছিলেন। কিন্তু ট্যাক্সির বদলে নিজেকে পুলিশের গাড়িতে আবিষ্কার করার পর তিনি হতবাক হয়ে যান।’
মূল বিষয়টা হলো, ডেনমার্কের সড়কে হলুদ ও সাদা রঙের ট্যাক্সি চলাচল করে। অন্য রঙের গাড়িও ভাড়ায় পাওয়া যায়। এদিকে দেশটির পুলিশের গাড়িও সাদা রঙের। সাদা ট্যাক্সিগুলোর সঙ্গে পুলিশের গাড়ির নকশায় কিছুটা ভিন্নতা থাকলেও রাতে সম্ভবত তা ধরতে পারেননি ওই মাদক বিক্রেতা। এ কারণেই ভুলটা করে বসেন তিনি। সঙ্গে সঙ্গে তাঁকে পাকড়াও করেছে পুলিশ। ওই ব্যক্তির কারাদণ্ড হওয়ার সম্ভাবনা বেশি বলে জানিয়েছে কর্তৃপক্ষ।
কোপেনহেগেনের ক্রিস্টিয়ানা একটি আধা স্বায়ত্তশাসিত এলাকা। সত্তরের দশকে গড়ে ওঠে এই এলাকা। প্রকাশ্যে মাদকের কারবারের জন্য ক্রিস্টিয়ানার কুখ্যাতি রয়েছে।
