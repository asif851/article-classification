
জঙ্গিগোষ্ঠী ইসলামিক স্টেটের (আইএস) বিরুদ্ধে সিরিয়ায় মার্কিন নেতৃত্বাধীন আন্তর্জাতিক জোটের ছয় মাসের বিমান হামলায় এ পর্যন্ত ১ হাজার ৬০০-এর বেশি লোকের প্রাণহানি ঘটেছে। একটি পর্যবেক্ষক সংগঠন এ খবর দিয়েছে। খবর এএফপি ও আল-জাজিরার।যুক্তরাজ্যভিত্তিক সংগঠন সিরিয়ান অবজারভেটরি ফর হিউম্যান রাইটস গতকাল সোমবার জানায়, গত সেপ্টেম্বরে শুরু হওয়া মার্কিন নেতৃত্বাধীন আইএসবিরোধী জোটের বিমান হামলায় এখন পর্যন্ত যারা নিহত হয়েছে, তাদের প্রায় সবাই আইএস ও আল-কায়েদার সিরীয় শাখা আল-নুসরা ফ্রন্টের সদস্য। তবে ৬২ জন বেসামরিক লোক নিহত হওয়ার ঘটনাও নথিভুক্ত করেছে সংগঠনটি। নিহত ব্যক্তিদের মধ্যে ১ হাজার ৪৬৫ জন আইএস সদস্য, যাদের বেশির ভাগই অসিরীয়। আর নিহত আল-নুসরা সদস্যের সংখ্যা ৭৩।জাতিসংঘ দূত সিরিয়ায়: সিরিয়ার আলেপ্পো প্রদেশে সরকারি বাহিনী ও বিদ্রোহীদের মধ্যে লড়াই ক্রমেই প্রচণ্ড হচ্ছে। গত এক সপ্তাহে সেখানে ৩০০ সরকারি সেনাকে হত্যার দাবি করেছে বিদ্রোহীরা। এমন প্রেক্ষাপটে লড়াই প্রশমনের লক্ষ্যে গতকাল সোমবার দামেস্কে গেছেন জাতিসংঘের সিরিয়াবিষয়ক দূত স্টেফান ডি মিসতুরা।গত জুলাই থেকে এ পর্যন্ত এটা সিরিয়ায় মিসতুরার চতুর্থ সফর।
